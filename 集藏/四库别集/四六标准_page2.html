<!DOCTYPE html>
<html>
<head>
    <meta charset="UTF-8">
    <title>四六标准 - 第 2 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 2 页/共 28 页</h1>
    <div class="content">　　寄居官
　　巻三十三
　　宰
　　巻三十四
　　丞
　　巻三十五
　　簿
　　巻三十六
　　尉
　　巻三十七
　　监官
　　巻三十八
　　学职
　　进士
　　巻三十九
　　贺正
　　巻四十
　　贺冬




　　钦定四库全书
　　四六标准卷一　　　　　　宋　李刘　撰言时政
　　上史丞相【嘉定丙子○宋史宁宗纪嘉定元年以史弥逺为右丞相丙子为嘉定九年宋史本传弥逺字同叔浩之子宁宗崩拥立理宗拜太师左丞相兼枢密使进封防稽郡王卒追封衞王諡忠献初弥逺既诛韩侂胄相宁宗十有七年迨宁宗崩废济王非宁宗意立理宗又独相九年擅权用事专任憸壬理宗德其立己之功不思社稷大计虽台谏言其奸恶弗恤也弥逺死宠渥犹优其子孙厥后为制碑铭以公忠翊运定策元勳题其首济王不得其死识者羣起而论之而弥逺反用李知孝梁成大等以为鹰犬于是一时君子贬窜斥逐不遗余力云○元李有古杭杂记云温陵吕中作国史要略谓南渡之后一壊于绍兴之桧再壊于开禧之韩三壊于嘉定之史愚亦谓理宗四十年在御一壊于嵩之再壊于大全三壊于似道也相之壊国如此哉】
　　索长安之米拟就辟书【汉书东方朔传臣言可用幸异其礼不可用罢之无令但索长安米上大笑因使待诏金马门山谷诗公车徒诏老恢谐饥来索米长安街汉自诏举之外其府寺郡国属吏皆令自辟左雄疏吏职满岁宰府州郡乃得辟举晋书魏舒传陈留周震屡为诸府所辟辟书既下公辄丧亡佥号震为杀公掾阮籍传太尉蒋济闻其有隽才而辟之籍诣都亭奏记曰开府之日人人自以为掾属辟书始下而下走为首徐氏曰公府辟命自西京则然东汉之世公卿尤以辟士相高卓茂习诗礼为通儒而辟丞相府蔡邕博学好词章而辟司徒桥府周举博学洽闻为儒者宗而辟司徒李郃府又有五府交辟如黄琼者四府并命如陈纪者一洗末世茍合之风矣宋史选举志宋初内外小职任长吏得自奏辟熈宁间悉罢归选部然处要职任寻又立专法听举于是辟置不能全废也唐曹松诗辟书来几日遂喜就嘉招张籍诗辟书逺到开呈客公服新成著谢恩王介甫诗辟书今日看君去】伏光范之门尚干宾谒【唐光范门在大明宫含元殿西旧唐书广德二年郭子仪于都省领副元帅事宰臣百寮自光范门送至省门杜氏通典公主受册设册案便次于光范门韩文谨伏光范门再拜献书柳文仆时通籍光范门含元殿赋瞵光范之揭揭谒于歇切説文白也尔雅请也告也曲礼问士之子长曰能典谒矣幼曰未能典谒也注谒请也谓能摈赞出入以事请告也左传唯我郑国之有请谒焉注谒告也增韵访也请见也汉书谒归谓请归袁盎传上谒注若今通名也史记郦生踵军门上谒按劒叱使者使者惧而失谒跪拾谒还走入报】特有惓惓之意【刘向传惓惓之义司马迁传惓惓之忠注惓惓忠谨之意亦作卷贾捐之传敢冒死竭卷卷朱浮传臣浮愚戆不胜惓惓】未敢察察而言【韵防察察过详貌老子俗人察察又其政察察注察察急且疾也汉书五行志不敢察察言注不敢察察明言之夏侯胜传恶察察言师古曰察谓计谋不敢明显言之也屈原渔父篇安能以身之察察受物之汶汶者乎后汉书尹敏传何为察察而遇斯患乎】辄以万分【庄子今于道秋毫之端万分未得处一焉又其存之国也无万分之一战国策故纒牵于事万分之一也张释之传有如万分一谷永传不足以报塞万分李寻传庶几万分有一可采萧望之传奉万分之一扬雄剧秦美新虽未究万分之一亦臣之极思也黄琼传庶有万分无恨三泉郑兴传留听少察以助万分桓荣传补益万分杜密传不亦万分之一乎柳文茍有辅万分之一虽死无憾】写之四六【柳文骈四俪六锦心绣口卢氏记四六之作起自徐庾云庄四六余语云帝王之制备载乎书典谟训诰誓命之文多以四字为句惟鲜对偶后之制诰间以六字而以四字成聨者亦多赋者古诗之流今则四六矣诗三百篇其间长短句固无几四者殆四六之所祖陈后山诗四六老能工韩子苍答曾公衮啓旧知四六之工弥起再三之叹】仪图爱助此周人待山甫之情【诗人亦有言德輶如毛民鲜克举之我仪图之仲山甫举之爱莫助之郑云仪匹也人之言云德甚轻然而众人寡能独举之以行者言政事易耳而人不能行者无其志也我与伦匹图之而未能为也爱惜也仲山甫独能举此德而行之惜乎莫能助之者】翕受敷施亦虞舜举臯陶之意【尚书翕受敷施九德咸事俊乂在官孔传翕和也能合受三六之德而用之以布施政教】他无求者公幸听之窃惟国家闲暇之时【东坡答试馆职人啓国家求贤之道必于闲暇无事之时贤者报国之功乃在缓急有为之际】当思文武久长之术【陆贾传贾时时前説诗书高帝骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武竝用长久之术也】况外夷之云扰【长杨赋豪俊麋沸云扰汉书叙传天下云扰注言盗贼扰乱如云而起赤伏符曰四夷云扰龙鬬于野杜笃传海内云扰诸夏灭微晋阳秋天子防尘四方云扰】贵内治之日严【诗序天保以上治内采薇以下治外尚书日严只敬六德】讵云行李之通【左传行李之往来韵防举要云昭十三年行理之命注使人也国语行理以节逆之周礼小行人孔鼂注亦作李汉天文志骑官左角曰理史记天官书作李盖古文理与李通管子大理皆作李李济翁资暇集谓为古文使字改行李为行使误矣宋方勺泊宅编云世言行李杜预云使人也唐李济翁曰当作行使余按史记臯陶为大理一本作大李天官书荧惑为李注云外则理兵内则理政又黄帝有理法一篇注李者法官之号总兵刑故名李法北史叙传李氏为尧之理官因为氏后改为李则与理其义自通盖人将有远行必先治装如孟子之言治任郑当时之言治行理亦治也○按宋史宁宗开禧三年韩侂胄诛后以许奕为金国通问使嘉定元年金人归大散关及濠州遣使来贺瑞庆节金主殂命曾从龙使金吊祭遣宇文绍彭使金贺即位二年金遣费摩正来告哀遣俞应符贺金主生辰遣费培使金贺正旦三年遣黄中贺金主生辰四年遣余嵘贺金主生辰是年金国有难贺生长使不至五年遣傅诚贺金主生辰六年遣董居谊贺金主生辰遣真徳秀贺金主即位防金国乱不至而还七年金国来督岁币真德秀奏罢岁币八年遣丁煟贺金主生辰九年遣留筠贺金主生辰所谓行李之通也】可缓苞桑之虑【易其亡其亡系于苞桑疏苞本也凡物系于桑之苞本则坚固也若能其亡其亡以自戒慎则有系于苞桑之固】国虚难动民困易摇岂待谋国之数公知讳用兵之两字【宋名臣言行录熈宁初富弼再相神宗首问边事公曰臣愚以为首当推恩惠布德泽二十年未可道着用兵二字上问所当先如何公曰阜安宇内为先】然能应则乃可谓定故欲翕者未始不张【老子将欲翕之必固张之】今徒千里而畏人未思四境之不治一气先竭百为弗开【尚书至于百为大不克开】羣材付之乍佞以乍贤【王尊传尊之身三期之间乍佞乍贤】正论听其自鸣而自息【东坡集譬之候虫时鸣自鸣自己何足为损益】耳目之受既狭心腹之委亦偏为赤子为龙蛇未始得敌情之实【韩文以武则忿而憾以恩则肆而横一以为赤子一以为龙蛇】以皮币以犬马但云量事力之宜军籍既隐于蔽防将材又阨于媢嫉舟师未练马政不修凿斯池筑斯城岂可无九攻之具【吕氏春秋公输般为高云梯攻宋墨子设为守宋之备般九攻之墨子九却之高适诗云雷随九攻】锻乃戈砺乃刃孰能遏再鼓之衰【尚书锻乃戈矛砺乃锋刃左传云战勇气也一鼓作气再而衰三而竭】仰而思之无非事者上作而下不应朝廷每有是言【东坡策别云天下之祸莫大于上作而下不应其患起于天子无同忧患之臣而将军无腹心之士一有缓急将谁为之倡哉】外呼而内不闻郡国亦为此论惟事事备乃可无患【尚书惟事事乃其有备有备无患】言人人殊何以成功【封禅书方士言封禅人人殊曹参传诸人以百数言人人殊】周得上汉得中策将安出【匈奴传王莽拜十二部将十道竝出穷追匈奴莽将严尤谏曰臣闻匈奴为害所从来久矣未闻上世有必征之者也后世三家周秦汉征之然皆未有得上策者也周得中策汉得下策秦无策焉】蠡治内种治外责恐宜分【越语范蠡曰四封之内百姓之事蠡不如种也四封之外敌国之制立断之事种亦不如蠡也越絶书种躬正内蠡出治外内不烦浊外无不得臣主同心遂霸越邦东坡策略越之灭呉以内外不相扰是以能有所立范蠡治外凡四封之外所以待呉者种不知也大夫种治内凡四封之内所以富国强兵者蠡不知也二人者各专其能各致其力是以不劳而灭呉】试考先朝立四总管之谋【隋书韦世康传时天下唯置四大总管并扬益三州竝亲王临统唯荆州委于世康时论以为美中兴防要总管自魏始歴代沿革不常宋庆厯七年析河北四路各置都总管一员建炎元年李纲言守备当于沿江沿淮沿河置帅府要郡以控扼其帅府文臣一员带安抚使马步军都总管武臣一员充副总管改路分为副总管路钤辖为副钤辖州钤辖为副都监遇朝廷起兵则副总管为帅副钤辖都监各以兵从出听其节制】及观诸儒分三大镇之説【南齐三镇谓寿阳盱眙淮隂元魏高闾曰三镇淮南之本原魏了翁传了翁转对论江淮襄蜀当分为四重镇择人以任虚心以听假以事权资以财用为聨络守御之计】皆欲取之人望【李膺传虽匮人望内含秘愿卢植传卢尚书天下大儒人之望也】从而假以事权【宋史魏了翁传了翁转对论江淮襄蜀当分为四大镇择人以任虚心以听假以事权资以财用此盖出其绪论云】一用孔明陆逊之规模【蜀志诸葛亮传亮外连东呉内平南越立法施度整理戎旅工械技巧物究其极科教严明赏罚必信无恶不惩无善不显至于吏不容奸人懐自厉道不拾遗强不侵弱风化肃然也呉志陆逊传评曰刘备天下称雄一世所惮陆逊春秋方壮威名未着摧而克之罔不如志予既竒逊之谋略又叹权之识才所以济大事也又曰逊忠诚恳至忧国忘身庶几社稷之臣矣】力行晁错充国之议论【汉书晁错传错言守边备塞劝农力本当世急务二事诏举贤良文学士错在选中上亲策之对策者百余人唯错为高第赵充国传充国上屯田奏留屯得十二便出兵失十二利充国奏毎上辄下公卿议臣初是充国计者什三中什五最后十八有诏诸前言不便者皆顿首服朝廷毎有四夷大议常与参兵谋问筹策焉】移江上之屯于淮上实关表之粟如关中使权守御之方渐讲招懐之略【袁安传光武招懐南虏】众犬方狺则格天囘照【狺疑斤切本作防説文防犬吠声或作狺宋玉九辩岂不郁陶而思君兮君之门九重猛犬狺狺而迎吠兮关梁闭而不通赵壹刺世嫉邪赋欲竭诚而尽忠路尽险而靡縁九重既不可啓又羣犬之狺狺杜诗防防国多狗栁文狺狺啸呼曹植上疏求存问亲戚曰葵藿之倾叶太阳虽不为之囘光然向之者诚也】两虎既伤则取乱侮亡【既伤徽本误作共鬬战国策陈轸曰有两虎争人而鬬管庄子将刺之管与止之曰虎者戾虫人者甘饵今两虎争人而鬬小者必死大者必伤子待伤虎而刺之则是一举而兼两虎也无刺一虎之劳而有刺两虎之名史记庄子欲刺虎馆竪子止之曰两虎方且食牛食甘必争争则必鬬鬬则大者伤小者死从伤而刺之一举必有两虎之名又赵奢传如虎鬬于穴中将勇者胜蔺相如传如两虎共鬬势不俱生春申君传两虎相与鬬而驽犬受其弊寇恂传天下未定两虎安得私鬬尚书兼弱攻昧取乱侮己】是为屈羣策以共图【扬子法言汉屈羣策羣策屈羣力】奚至无寸功之可论【李广传自汉征匈奴广未尝不在其中然终无尺寸之功以封侯何也杜诗从军十年余能无分寸功】与其待一朝之患始出于兹孰若折千里之冲早为之所【家语不出尊俎之间折冲千里之外贾复传有折冲千里之威马融传帝王之所以耀神武而折遐冲者也左传不如早为之所无使滋蔓蔓难图也】若任人而疑疑人而任【陆宣公奏议凡欲选任将帅必先考察行能疑者不使使者不疑李石传赞任人不疑得亲亲用贤之道】则闻事不实实事不闻【新唐书陆贽传任者不必才才者不必任闻不必实实不必闻所信不必诚所诚不必信行不必当当不必行桯史秦桧既死高宗诏汤鹏举执法殿中选人任尽言以啓贺之曰请言有宋之奸臣无若亡秦之巨蠧忠臣不用而用臣不忠实事不闻而闻事不实忠愤扼腕智识寒心】何怪草野之私言【韩非子虑事广肆则曰草野而倨侮】动违槐棘之成算【周礼左九棘孤卿大夫位焉面三槐三公位焉注树棘以为位者取其赤心而外刺象以赤心三刺也槐之言懐也懐来人于此欲与之谋】日月逝矣风雨萃之【柳宗元吊乐毅文大厦之骞兮风雨萃之车亡其轴兮乘者弃之】无谓天变不足虑人言不足从【宋史王安石传安石传经义出己意辩论众不能诎甚者谓天变不足畏祖宗不足法人言不足恤淳祐改元理宗幸太学御笔云王安石谓天命不足畏云云此三语为万世之罪人岂宜从祀孔子合削去以正人心息邪説东坡拟进士对御试策云诗书所称不可胜言所可知者必畏天必从众必法祖宗未尝言天命不足畏众言不足从祖宗之法不足用也盖指安石】庶几君子有所恃小人有所畏【东坡祭欧阳文忠公文民有父母国有蓍斯文有传学者有师君子有所恃而不恐小人有所畏而不为】恭惟某官【韵防某者未定之位宅也凡不知名者皆言某谷梁传范注邓某地陆德明释文曰不知其国故云某地今知其为何官矣而亦云某官者如尚书云元孙某礼记云孝王某盖指其官而省文云尔】堪舆间气【汉书艺文志堪舆金匮十四巻许慎云堪天道舆地道也甘泉赋属堪舆以壁垒兮张晏曰堪舆天地总名也春秋演孔图正气为帝间气为臣玉堂遗范韩制天毓间气时推上材杨矩行韩建制星纬炳灵山河间气王摩诘诗入用还推间气贤杨巨源诗间气登三事又庙谟膺间气刘真卿诗间气生真宰又大才生间气王文公集受天间气为世元】社稷世臣【萧望之传望之堂堂折而不挠辅佐之能近古社稷臣也汲黯传古有社稷之臣至如汲黯近之矣】砥柱不移回平原黄河之决【陜州志砥柱山一名三门山南曰鬼门中曰神门北曰人门水经注昔禹治洪水山陵当水者凿之故破山以通河河水下流包山而过山见水中若柱然故曰砥柱也宋唐誉之昨梦录云白马之西即砥柱也水常高柱数尺方河怒为柱所抳力与石鬬昼夜有声如雷震议者欲凿柱以杀河之怒石坚终不能就山谷诗河从天来砥柱立吕氏春秋古龙门未辟吕梁未发河出孟门大溢逆流无有邱陵沃衍平原高阜尽灭之名曰洪水汉书黄河如带物理论河色黄赤众川之流盖浊之也尔雅河出昆仑墟色白所渠并千七百一川色黄】终风且曀洗咸池白日之光【曀音缢诗终风且曀不日有曀终风终日风也隂而风曰曀山海经东南海之外甘水之间羲和之国有女子名曰羲和方日浴于甘渊羲和者帝俊之妻生十日郭璞注羲和盖天地始生主日月者也故尧因此而立羲和之官淮南子日出于旸谷浴于咸池吕温狄梁公立庐陵王传赞取日虞渊洗光咸池潜授五龙夹之以飞黄山谷诗咸池浴日月】力调更化琴瑟之弦【董仲舒传窃譬之琴瑟不调甚者必解而更张之乃可鼓也为政而不行甚者必变而更化之乃可理也】复享和戎金石之乐【左传郑人赂晋侯以歌钟二肆及其镈钟女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之魏绛于是乎始有金石之乐】如将道古今而誉德【韩文才畯满前道古今而誉盛德入耳而不烦】亦可纪简策以垂功然太师维垣辅隆兴不满一岁【诗价人维藩太师维垣注太师三公也垣墙也弥远父浩隆兴元年拜右仆射兼枢密使五月除知绍兴不拜淳熈五年复右仆射】今西平有子相嘉定行且十年【柳文蔡人率止惟西平有子西平有子惟我有臣弥逺嘉定元年入相至此九年】此非门户之私荣【晋书郗鉴传是臣门户子弟孙盛传自是关君门户事南史王昙首传门户何寄王训传是兴门户者陆慧晓传顾琛一公两掾英英门户王奂传百年门户宜思后计】实负乾坤之重寄用药莫先于无病【东坡志林节慎在未病之前而服药在已病之后】止车当在于未奔【法言或曰奔垒之车沉流之航可乎曰否或曰焉用智曰用智于未奔沉】相亦惟终【尚书自周有终相亦惟终孔传君臣用忠信有终】邦其无斁【尚书万邦惟无斁孔传万国惟乃无斁我周德】如某者拙由地禀狷不时宜独窃考治乱之原知当谨几微之防贫贱不能以达志忧患又从而熏心【诗忧心如熏东坡集积忧熏心】昔在服中欲上范文正之书而无路【涑水纪闻范文正公服中上宰相书言朝政得失及民间利病凡万余言王曾见而伟之时晏殊亦在京师荐一人为馆职曾谓殊曰公知范仲淹舍不荐而荐斯人乎已为公置不行宜更荐仲淹也殊从之范文正公集上执政书某居亲之丧上书言事逾越典礼取笑天下岂欲动圣贤之知为身名之计乎某谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎盖闻忠孝者天下之大本孝不逮矣忠可忘乎所以冒哀上书言天下事】今来阙下愿作石徂徕之颂而难言【宋史石介传介字守道耕徂徕山下鲁人号介徂徕先生杜衍韩琦荐擢太子中允防吕夷简罢相夏竦既除枢密使复夺之以衍代章得象晏殊贾昌朝范仲淹富弼及琦同时执政欧阳修余靖王素蔡襄竝为谏官介喜曰此盛事也歌颂吾职其可已乎作庆厯圣徳诗所称多一时名臣其言大奸盖斥竦也诗且出孙复曰子祸始于此矣】荐之吾相皆欲令主金耀之书【韩文荐之吾相致之吾君金耀门名宋西京宫城东二门曰宾耀啓明西二门曰金耀干通金耀门有文书库旧曰三司文书仓俗曰故纸仓多藏三司帐籍三司今版曹也自铨曹而下储藏帐籍之所其后置六部架阁下大扺成案留部二年然后置而藏之又八年则入之金耀焉】谋及乃心则姑愿应铜梁之辟【尚书谋及乃心谋及卿士谋及庶人铜梁山名在合州石照县南五里一云铜梁山在涪江之南七里左思蜀都赋外负铜梁宕渠杜诗铜梁书及远又铜梁阻一辞】等勤大播【贾谊传大钧播物注以造化为大钧】盍进小忠【杜诗蹉跎效小忠】敢输肺腑之微诚【刘向传臣幸得托肺腑师古曰谓肝肺相附着王莽传伏自惟念得托肺腑】尽告腹心之元老【诗方叔元老注元大也五官之长出于诸侯曰元老】一毫有补万坐亦甘【廉范传不胜师资之情罪当万坐刘根传小儿无状分当万坐】平津之招贤有三惜难受汲生之戆【西京杂记平津侯自以布衣为宰相乃开东阁营客馆以招天下之士其一曰钦贤馆以待大贤次曰翘材馆以待大材次曰接士馆以待国士公孙传尝与汲黯请间黯先发之推其后上常説所言皆听尝与公卿约议至上前皆背其约以顺上指黯廷诘之汲黯传上谓人曰甚矣汲黯之戆也】洛阳之太息者六实欲全周勃之功【贾谊传谊雒阳人也拜梁懐王太傅数上疏陈政事言事势可为痛哭者一可为流涕者二可为长叹息者六时丞相绛侯周勃免就国人有告勃谋反逮系长安狱谊以此讥上上深纳其言】
　　上郑参政【昭先○宋史寜宗嘉定十二年以郑昭先兼参知政事○郑昭先字景绍闽县人初主蒲城簿叹曰侥幸一第问学未悉遂游朱文公之门迁知归安邑民爱之累官知枢密院事参知政事进右丞相郑氏谱云昭先之祖长乐人弟尝杀人扺死奋曰吾弟未有子吾当代之遂言于官官不察因死于狱而释其弟弟出不德其兄而反凌其孤寡其子乃携母渡水游居岭上遇一僧指山下地曰白羊眠处鹧鸪啼此贵宂也葬之五世出宰相又为择居于山下五世果生昭先】
　　干禄选曹未遂斗升之食【汉百官表百石以下有斗食佐吏之秩是为少吏注汉官名秩簿云斗食月俸十一斛一説计日而食一斗二升故云斗食也】脩容政府率须四六之文【礼记季孙之母死哀公吊焉曾子与子贡吊焉阍人为君在弗内也曾子与子贡入于其廐而脩容焉疏二子初时不具衣服故阍人拒之司马相如传脩容乎礼园翺翔乎书囿柳文脩容于辕门之外蹑履于油幢之前】循例之常非颂则祷【礼记君子谓之善颂善祷疏颂者美盛德之形容祷者求福以自辅张老因美以讥之故为善颂文子闻过知服故为善祷】然古者执可杀之贽【周礼春官士执雉注雉取其守介而死不失其节疏雉性耿介不可生服其士执之亦当如雉耿介为君致死不失节操也东坡诗君看三代士执雉本以杀身为小补】而今则献无用之言【柳文抱无用之文戴不肖之容】反欺阍人【周礼天官阍人注司农昏以啓闭者毛氏曰门者晨昏啓闭阍亦主啓闭举昏以该之论语称晨门而不言昏亦互见也】谓有己见辄辍赞山誉斗之佞【新唐书韩愈传赞学者仰之如泰山北斗云】移为滴露增海之忠【后汉书杨伦传尘加嵩岱雾集淮海晋书虞预传山河之量非尘露可益虞溥传积一勺以成江河累微尘以崇峻极张衡奏事飞尘增山雾露助海曹植求自试表冀以尘露微诚补益山海傅咸诗零露濬江海飞尘崇山岳】某闻夷夏贵贱名位不同【左传名位不同礼亦异数】南北动息机缄相系【庄子意者其有机缄而不得已耶意者其转运而不得自止耶】两庭分而汉室弱【光武纪建武二十四年正月匈奴薁鞬日逐王比遣使欵五原塞求捍御北虏十月匈奴薁鞬日逐王比自立为南单于于是分为南北匈奴袁安传北单于为耿蘷所破遁走乌孙塞北地空余部不知所属窦宪日矜已功欲立左鹿蠡王为北单于下公卿议安以为宜令南单于反其北庭无缘更立北单于以增国费且汉供给南单于费直岁一亿九十余万今北庭弥远其费过倍乃空尽天下而非建策之要也宪险急负势竟立右鹿蠡王为单于后遂反叛卒如安策所谓两庭分而汉室弱也两庭者沙鉢罗可汗建庭于雎合水谓之南庭吐陆建牙于镞合山谓之北庭以伊列水为界所谓南单于北单于也唐诗二庭归望断万里客心愁又二庭追虏骑六月动周师宋程大昌北边备对云匈奴之族虽曰逐水草迁徙不常然亦择形势利便据一地以为之庭犹中国之有京邑也遇战争游猎则随事而出事已复归其旧其设险据要略与中国同惟不建筑城郭则大异耳徽本改两庭为三分殊无谓】五胡扰而晋事多【晋元帝纪赞五胡扛鼎七庙隳尊五胡刘渊匈奴石勒羯慕容皝鲜卑苻洪氐姚苌羌也】尝试考古以验今【韩非子尝试君之动貌而后言之庄子尝试论之荀子尝试之説锋起范雎传岂敢以疑事尝试于王哉】恐当制治于未乱【尚书制冶于未乱保邦于未危】然而内备外御之计堕在文恬武嬉之中【韩文大慝适去狼莠不薅相臣将臣文恬武嬉习熟见闻以为当然】民力中干【左传张脉偾兴外彊中干柳文含蝎孕蠧外邪中干又肤辏营胃外彊中干精神内伤神沮脉殚】邦储内渗【渗所禁切説文下漉也封禅书滋液渗漉】以人材则弗竞以士气则不扬将多庸人军半虚籍总无敌国之外患已非盛世之远图设有赤白囊之驰【丙吉传吉为相驭吏见驿骑持赤白囊边郡发奔命书驰来至因随至公车刺取知虏入云中代郡吏归府白状因曰恐虏所入边郡二千石有老病不任兵马者宜可豫视吉善其言召东曹案边长吏琐科条其人未己诏召丞相御史问以虏所入郡吏吉具对御史大夫卒遽不能详知以得谴让】必贻赭黄繖之虑【説文繖盖也广韵织丝绫为盖亦作伞六典尚辇局掌舆辇繖扇大朝防则繖一翰二陈于庭宋朝防要方繖古张帛避雨之制今有方繖大繖宋史舆服志政和八年诏民庶享神不得造红黄繖扇东坡诗日高黄繖下西清】天大地大托之真无敌之儒【老子道大天大地大王亦大域中有四大法言鲁不用真儒故也用真儒无敌于天下安得削】人谋鬼谋当为不可胜之备【易系辞天地设位圣人成能人谋鬼谋百姓与能晋挚虞门铭人谋鬼谋道在则尊赵充国传战而百胜非善之善者也故先为不可胜以待敌之可胜此语出孙子】无非事者必有先焉折冲尊俎之间固贵矫情而镇物【晋书谢安传谢既破苻坚有捷书至安方对客围碁看书了无喜色碁如故客问之徐答云小儿辈遂已破贼既还内心喜甚过户限不觉屐齿之折其矫情镇物如此余见前】销患庙堂之上要须从众而广谋撤去私情力行实政培植根本振刷精神【李寻传本强则精神折冲】大势既张何事弗立当机不发虽悔莫追【尚书弗慎厥德虽悔可追应劭传如或致悔其可追乎又败法乱政悔其可追】执政之犹股肱相尊等耳【田蚡传太尉相尊等耳有让贤名熊克啓尚书之为喉舌寖具师瞻执政之犹股肱伫颛国秉】忧国之如饥渴公早图之恭惟某官学本六经气钟五纬【五星谓之五纬李百药诗经纶五纬同骆賔王诗五纬连影集星躔】涵今茹古胷藏有本之源泉【皇甫湜韩退之墓志茹古涵今无有端涯浑浑灏灏不可窥测】揭德振华身作不清之玉雪【韩文贞曜先生墓志揭德振华于古有光又张给事墓铭呜呼彻也世慕顾以行子揭揭也噎喑以为生子独割也为彼不清作玉雪也不清徽本改不淆甚无谓】自其不辞小官于州县之日【自警编范正平字子夷尝言其家家学不卑小官居一官便尽心治一官之事只此便是学圣人也若以为州县之职徒劳人耳非所以学圣人也】已知可以大受为社稷之臣人交惜其用迟帝已嗟于见晩【主父偃传偃上书阙下朝奏暮召入见是时徐乐严安亦俱上书言世务书奏上召见三人谓曰公皆安在何相见之晚也】致身两社【左传间于两社为公室辅注周社亳社两社之间朝廷执政所在疏鲁是周之诸侯故国社谓之周社哀四年亳社灾是鲁国有亳社外朝在库门之内东有亳社西有国社临川集间朝廷之两社揉方域之万邦又取甘茂之十官最先诸老间季友于两社乃允具瞻】倒指六年自生民以来未有盛于夫子任天下之重时则有若阿衡【尚书在太甲时则有若保衡】三台色齐【史记天官书魁下七星两两相比者曰三能三能色齐君臣和不齐为乖戾注三能音三台东方朔传愿陈泰阶六符注泰阶三台也】万物气吐【杜甫舂陵行序得结辈数十公落落然参错天下为邦伯万物吐气天下少安可待矣】惟保我子孙黎民之众则格于皇天上帝之心【尚书我闻在昔成汤既受命时则有若伊尹格于皇天在太戊时则有若伊陟臣扈格于上帝】如某者鹿鹿无竒【王制疏独独鹿鹿也鹿鹿无所依汉书萧曹传赞录录未有竒节注录录犹鹿鹿言在凡庶之中也】鱼鱼何算【元和圣德诗鱼鱼雅雅注鱼鸟飞行成队】谬尘一第【尔雅尘久也晋书蔡谟传岂惟微臣其亡之戒实昭圣世惟尘之累范之传免惟尘之讥塞素飡之责唐王铎诗三尘上相逢明主九合诸侯愧昔英】滥底百寮【底下也尔雅疏凡物之柢必在底下杜诗有才无命百寮防山谷诗李侯画隐百寮底又法当憔悴百寮防又从军补椽百寮底】憔悴之吟湘濵孰为之地【屈原渔父篇屈原既放游于湘潭行吟泽畔顔色憔悴形容枯槁灌夫传独不为李将军地乎田延年传欲为道地张汤传文事有可以伤汤者不能为地注不能作道地也】嗟吁而攀蜀道竟失所天【李白蜀道难噫吁嚱危乎高哉蜀道之难难于上青天梁竦传昧死自陈所天赵壹传宁当慢傲加于所天文选剖心摩踵以报所天】既衔弗洎之悲【庄子曾子再仕而心再化曰吾及亲仕三釡而心乐后仕三千钟不洎吾心悲郭象注洎及也】漫作为贫之仕适之谓才堪之谓力不足乎扬【韩文凡适于用之谓才堪其事之谓力谷梁传不言齐侯何也以其不足乎扬不言齐侯注不足称扬】荐之吾相致之吾君皆非所冀【见上】但愿王者之佐【管子霸言篇才振四海王之佐也董仲舒传赞刘向称仲舒有王佐之才虽伊吕无以加李固传元精所生王之佐臣王允传郭林宗见而竒之曰王生一日千里王佐才也延笃传李文德谓公卿曰延叔坚有王佐之才奈何屈千里之足乎荀彧传何颙异之曰王佐才也张华传阮籍见之叹曰王佐才也世説司马景王命虞松作表不可意钟防为定五字王召见拊手叹息曰此生王佐才也南史臧盾传幼从诸葛璩受五经璩学常有数十百人盾处其间无所狎比璩曰此生王佐才也北史于谨传太宰元天穆见之叹曰王佐才也宋弁传至京师见尚书李冲言论移日冲异之曰此生一日千里王佐才也新唐书李靖传仕隋为殿内直长尚书牛见之曰王佐才也杜如晦传时府属多外迁王患之房龄曰去者虽多不足吝如晦王佐才也马周传赞非王佐才畴克及此萧遇传负大节以王佐自任杨琯传赞虽古王佐无以加房琯传赞德器有王佐才李晟传赞虽三王之佐无进其能齐澣传李峤称有王佐才杜黄裳传达权变有王佐才略崔造传与韩防卢东美张正则三人皆自谓有王佐才号四蘷】毎先天下而忧【五朝名臣言行录范文正公少有大节慨然有志于天下尝自诵曰先天下之忧而忧后天下之乐而乐也】仪图之莫助之斐然僭躐【躐逾跨也礼记学不躐等跋躐前行曰躐余见前】其进也与退也惟所指防【説文摩所以指麾也通作防易防谦注谓指挥皆谦也韩文守官去官在今日指挥又谁复禀指防】
　　上曾枢密【从龙○宋史宁宗嘉定十二年以曾从龙同知枢密院事三月参知政事四月罢理宗端平元年复以从龙参知政事本传曾从龙字君锡庆元五年擢进士第一歴官知枢密院兼参知政事卒赠少师详第二十一卷】
　　读阿房之赋早累殊知【摭言崔偃试进士东都呉武陵谓偃曰公方为天下求竒才敢献所益因出袖中书偃读之乃杜牧阿房宫赋坐客皆警武陵曰牧方试有司请以第一人处之偃谢已得其人至第五偃未应武陵勃然曰不尔宜以赋见还偃曰如教牧果异等曾从龙传嘉定七年知贡举公甫盖是年登第】投光范之书今无他觊【详首条】特以门墙之旧【法言倚门墙则麾之】得观鼎鼐之新【杜诗调和鼎鼐新】欲输愚虑之千【史记淮隂侯传愚者千虑必有一得】往扺贺钱之万【史记吕公善沛令避仇从之客因家焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱】譬诸大海岂有待而增加然在细流固不嫌于倾写【李斯传河海不择细流山谷诗意气要倾泻】某闻交隣有道寝兵固帝王之功【管子寝兵之説胜则险阻不守】制胜无形销患在庙堂之上【张协诗折冲尊俎间制胜在两楹】今虎狼之交噬【宋史嘉定十二年三月金人防淮西知楚州贾涉使李全救却之诏加全广州观察使金人围安丰军及滁濠光州江淮制使李珏命池州都统制武师道忠义军都统制陈孝忠救之皆不克进金人遂分兵自光州犯黄州之麻城自濠州犯和州之石碛自旴眙犯滁州之全椒来安及扬州之天长真州之六合淮南流民渡江避兵金逰骑数百至采石杨林渡建康大震】久蚌鹬以相持【战国策赵且伐燕苏代为燕谓惠王曰今者臣来过易水蚌方出曝而鹬喙其肉蚌合而箝其喙鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并禽之陆贾春秋后语亦载此事即有死蚌作必见蚌脯以雨叶脯妙出天然】残喘傥苏怒将移于水蟹【苏本作稣死而更生曰稣通作苏今作苏乃俗书也礼记蛰虫昭苏注更息曰苏晋书解系传系字少连为雍州刺史与赵王伦有隙伦得志收系兄弟梁王彤救之伦曰我于水中见蟹且恶之况此人兄弟轻我乎东坡诗怒移水中蟹爱及屋上乌前人下语不茍如此句人只知用解系事而不知曾经东坡拈出也】新酋稍逼殃易及于池鱼【酋愁秋切酋长魁帅之名风俗通曰城门失火祸及池鱼旧説池仲鱼人姓字也居宋城门城门失火延及其家仲鱼烧死又云宋城门失火人汲取池中水以灌沃之池水空竭鱼悉露死喻恶之流并伤良谨也宋周煇清波杂志云张无尽尝作一表云鲁酒薄而邯郸围城门火而池鱼祸上句出庄子下句不知所出广韵以池仲鱼为人姓名白乐天诗有火发城头鱼水里救火竭池鱼失水不主姓名之説】至如归附之民亦是纷争之衅【宋史嘉定八年兰州盗程彦辉求内附四川制置使董居谊却之九年秦州人唐进与其徒何进等引众十万来归董居谊拒却之】战守和之未决难察察言兵食信之何先宜事事备【竝见前】令徒惩创已往之失【创楚谅切惩也伤也】遂致阔略方来之忧【冯衍传阔略梢小之礼钟离意传阔略逺县细微之愆】本恶张皇事反流于怠弛【尚书张皇六师疏张大我之六师】初求镇静弊乃致于蔽防最是民困易摇仍觉兵虚必溃言之唇腐【东方朔传唇腐齿落服膺而不释儒林传唇腐齿落而不知益】识者心寒【史记李斯传足以为寒心又荆轲传足为寒心注凡人寒甚则心战恐惧亦心战今以惧譬寒言可为心战谷永传臣永所以破胆寒心】城非不高池非不深险谁与守饥者欲食劳者欲息怨岂在明【尚书一人三失怨岂在明不见是图】借令有效死之民亦未见决胜之将【鼂错传有必胜之将无必胜之民】外忧纵缓内蠧已多愿察积薪厝火之形【贾谊传夫抱火厝之积薪之下而寝其上火未及然因谓之安方今之势何以异此】亟为彻桑未雨之计通民气于士气参天心于人心收拾羣材【説文拾掇也广韵收拾又敛也后汉书卢植传宜勑收拾以安游魂徐昉传收拾缺遗建立明经韩文頽堕委靡溃败不可收拾又无人收拾理则又收拾不可迟】恢张众志戒牧守之忮刻斥将帅之骄残亟厚邦储速搜军实【楚语榭不过讲军实注军实戎士也左传以数军实又堕军实而长寇讐军实指车徒器械朱浮传多置官属以损军实注谓甲兵粮储也荀彧传徼其军实】无非事者纲既举则目张【诗四方为纲笺纲者能张众目文中子薛牧问于仲长子光子光曰举一纲而众目张】不蚤图之枝未害而本拨【左传若不早图后君噬脐其及图之乎诗人亦有言颠沛之揭枝叶未有害本实先拨注揭见根貌树木将欲颠仆倾拔之时其根揭然而见此时枝叶未有折伤之害而根本实先断絶】和羮固异于济水【左传和如羮焉水火醯盐梅以烹鱼肉燀之以薪宰夫和之齐之以味济其不及以泄其过君子食之以平其心若以水济水谁能食之】同舟况迫于遇风【邓析书同舟涉海中流遇风救患若一所忧同故也孔丛子呉越之人同舟济江中流遇风波其相救如左右手者所患同也王弼周易略例投戈散地则六亲不能相保同舟而济则胡越何患乎异心】公辅居两社之间相尊等耳【田蚡传太尉相尊等耳有让贤名按相去声言太尉与相其尊等耳今作平声读连下句盖断章余见上条】大臣不四方之虑人望谓何【礼记迩臣守和宰正百官大臣虑四方疏谓二伯州牧之等谋虑四方此大臣亦兼冢宰】恭惟某官恭懿而惠和【左传高辛氏有才子八人忠肃共懿宣慈惠和天下之民谓之八元】深而肃括【法言或问士何如斯可以禔身曰其为中也深其为外也肃括则可以禔身矣】荣进素定夙瞻魁下之三台【名臣遗事谏议大夫张师德谒向文简敏中曰师德两诣王相公门皆不得见恐为人轻毁望公从容明之一日方议知制诰公曰可惜张师德向公曰何谓公曰某于上前説张师德名家有士行不意两及吾门状元及第荣进素定但当静以待之耳若奔竞使无阶而进者当何如也向公方以师德之意啓之公曰某处安得有人敢轻毁人但师德后进待我浅也余见上条】昭晰无疑岂待日中之见斗【韩文昭晰者无疑优游者有余易丰六二丰其蔀日中见斗往得疑疾有孚发若吉九四丰其蔀日中见斗遇其夷主吉注蔀覆暖障光明之物也所丰在蔀幽而无覩者也日中者明之盛也见斗者闇之极也疏处光大之世而为极闇之行譬日中而斗星见故曰日中见斗也唐书昭宗天祐元年二月丙寅日中见北斗】信儒者有益于国见天之将任是人未尝扬己以取名殆欲格王而正事【尚书惟先格王正厥事】自参宥密【诗夙夜基命宥密传宥寛密宁也笺早夜始顺天命不敢解倦行寛仁安静之政以定天下寛仁所以止苛刻也安静所以息暴乱也】益谋弼谐【尚书谟明弼谐】古所谓隣哉之臣【尚书隣哉臣哉孔传隣近也言君臣道近相须而成】人将责贤者之备【唐太宗赞春秋之法常责备于贤者】诚能归草茅之公议置在本朝【梅福传庙堂之议非草茅所当言也诚恐身涂野草尸并卒伍故数上书求见】从而散廊庙之泰和达之薄海【尚书外薄四海咸建五长】此真汉相矣【王商传河平四年单于来朝引见白虎殿丞相商坐未央廷中单于前拜谒商商起离席与言单于仰视商貌大畏之迁延却退天子闻而叹曰此真汉相矣】岂忧匈奴哉【冯唐传上既闻廉颇李牧为人良説乃拊髀曰嗟乎吾独不得廉颇李牧为将岂忧匈奴哉】上将恨无官以酬公【新唐书李德传刘稹诛策功拜太尉进封赵国公德固让言唐兴太尉惟七人尚父子仪乃不敢拜裴度为司徒十年亦不迁臣愿守旧秩足矣帝曰吾恨无官酬公毋固辞】公亦可有辞于永世【尚书其尔之休终有辞于永世】如某者戆由气禀【戆陟降切説文愚也从心赣声或作惷周礼司刺三赦曰惷愚注惷愚生而痴騃意昏者礼记哀公问寡人惷愚表记其民之敝惷以愚注谓情不浇诡汲黯传甚矣汲黯之戆也髙祖纪王陵可然少戆师古曰戆愚也】拙不时宜顷因场屋之文特防伟视【王荆公诗塲屋声名看出羣】继修竿牍之敬又沐赏音【庄子小夫之智不离苞苴竿牍敝精神于蹇浅注苞苴以遗竿牍以问遗问之具小知所殉文选虽实唱髙犹赏尔音山谷诗忍向时人觅赏音】回回州县之尘【楚辞肠回回兮盘纡扬雄传徒回回以徨徨马融传纷纷回回南北东西风行云转匃磕隐訇黄尘勃滃闇若雾昏刘公干杂诗沈迷簿领书回回自昏乱回回心乱貌】落落功名之梦【落落不相入也老子落落如石耿弇传落落难合冯衍传落落如玉】本谓伯乐之既顾羣马可空【韩文伯乐一过冀北之野而马羣遂空夫冀北马多天下伯乐虽善知马安能空其羣耶解之者曰吾所谓空非无马也无良马也】宁知乌获之难逢匹雏莫举窃料黑头之宰相【晋书诸葛恢传恢弱冠知名试守即邱长转临沂令为政和平值天下大乱避地江左名亚王导庾亮尝谓曰明府当为黒头三公王珣传珣弱冠与谢为桓温掾温尝谓之曰王掾当作黑头公北史济南王彧字文若少有才学时誉甚美侍中崔光见而谓人曰黑头三公当此人也】亦怜白脚之门生【唐赵璘因话录李太师逢吉知贡举牓成未放而入相礼部王尚书播代放牓及第人就中书见座主时语好脚踪门生白脚未详】然愿广万间以庇寒【杜诗安得广厦千万间大庇天下寒士俱欢顔】讵敢私升斗之活涸【庄子庄周家贫往贷粟于监河侯河侯曰我将得邑金贷子三百金周忿然作色曰周昨来有中道而呼者顾见车辙有鲋鱼焉问之曰子何为者耶对曰我东海波臣也君岂有升斗之水而活我哉周曰诺我将南游呉越之王激西江之水而迎子可乎鲋鱼忿焉作色曰吾得升斗之水为活耳君乃言此曾不如早索我于枯鱼之肆】卷珠帘于未老勿疑惊燕之呢喃【湘山野录吕申公荐陈尧佐尧佐遂大拜极懐荐引之德因作燕词曰二社良辰千家庭院翩翩又见新归燕凤凰巢稳许为隣潇湘烟暝来何晩乱入红楼低飞绿岸画梁时拂歌尘散为谁归去为谁来主人恩重珠帘卷申公笑曰自恨卷帘人已老莫愁调鼐子无功公老于廊庙而蕴籍如此呢喃语不了也刘季孙诗呢喃燕子语梁间】令江水兮安流庶遂间鸥之浩荡【楚辞令湘源兮无波使江水兮安流杜诗白鸥波浩荡万里谁能驯】
　　贽见
　　见赵茶马【彦绾○全篇用茶马事茶马沿革见都大门按职源并茶马为一司始于元丰四年此盖成都等路提举故通篇兼用蜀事】
　　访火井于临邛偶逃水厄【一统志火井在伏龙山下地洼若池以水引之隐隐出地中少顷炎炽夏月积雨停水则焰生水上水为沸而寒如故冬月水涸则上上有焰观者至焚衣裾异苑临邛县有火井汉室之隆则炎赫弥炽桓灵之际火势渐微诸葛孔明一瞰而更盛至景曜元年人以烛投即灭其年蜀并于魏博物志临邛有火井纵广五尺深二三丈在县南百里昔时有以竹木投之以取火诸葛丞相往视之后火转盛热以盆着井上煑盐得盐入以家火即灭迄今不复燃也文选火井沉荧于幽泉高爓飞煽于天垂注蜀都有火井欲出其火先以家火投之隆隆如雷声爓出烂然以竹筒盛之接其光而无灰杜诗斩木火井羣猿呼又烟尘侵火井注蜀有火井在邛州故邛有火井县世説王蒙好茶人至輙饮之士大夫甚以为苦毎欲候蒙必曰今日有水厄洛阳伽蓝记给事中刘缟慕王肃之风专习茗饮彭城王谓缟曰卿不慕王侯八珍专好苍头水厄海上有逐臭之夫里内有效颦之妇子其是也自是朝贵不复设茗惟江表残民逺来降者侍中元叉欲为设茗先问卿于水厄多少萧正德不晓乂意曰下官虽生水乡立身以来不遭阳侯之厄举座皆笑山谷诗不嫌水厄幸来辱寒泉汤鼎听松风按火井亦出茶山谷煎茶赋云夷陵之压砖临邛之火井是也】望星槎于仙汉行拜月题【博物志旧説云天河与海通有人居海渚者年年八月有浮槎去来不失期人有竒志立飞阁于查上多赍粮乘槎而去十余日中犹观星斗日辰自后茫茫然亦不觉昼夜去十余月奄至一处有城郭状屋舍甚严遥望宫中多织妇见一丈夫牵牛渚次饮之牵牛人乃惊问曰何由至此此人具説来意并问此是何处答曰君还至蜀郡访严君平则知之后至蜀访君平曰某年月日有客星犯牵牛宿计年月正是此人到天河时也周密癸辛杂志云自唐诸诗人皆以乘槎为张骞事虽老杜用事不茍亦有乘槎消息近无处问张骞之句按骞本传止云汉使穷河源而已至张华博物志乃云云然未尝指为张骞也及宗懔作荆楚岁时记乃言武帝使骞使大夏寻河源乘槎见牛女不知何据又王子年拾遗记云尧时有巨槎浮于西海查上有光若星月二月一周天名曰贯月查则尧时已有此查矣庄子加之以衡扼齐之以月题月题马额上当颅如月形者东坡诗门外青骢响月题】慰江湖渴梦之深【山谷以双井茶送孔常甫诗校经同省竝门居无日不闻公读书故将茗椀浇舌本要听六经如贯珠心知韵胜舌知腴何似宝云与真如汤饼作魔应不寝慰君渴梦吞江湖唐何讽梦渴赋云奔九江走五湖手不暇于斡运心不息于踌蹰见波渐竭而百川如浅岸益高而低淤将枯腹慊尔而不觉肺燥然而不濡又云以吾此夕之一梦见自古不足者之心】瞻原隰华镳之沃【诗皇皇者华于彼原隰镳悲交切説文马衔也尔雅镳谓之钀释名包也在旁包敛其口韩诗清涂振华镳诗六辔沃若诗诂润泽也】伏念某地寒而根浅【刘向别录邹衍在燕有谷地美而寒不生五谷晋书列女传王浑妻钟琰生子济女亦有才淑为求贤夫时有兵家子甚俊济欲妻之白琰琰曰要令我见之谓济曰此人才足拔萃然地寒寿促不足展其器用杨方传缙绅之徒咸厚遇之自以地寒不愿久留京华求补逺郡北史陈元康传元康地寒时以为殊赏新唐书李揆传苗晋卿数荐元载揆轻载地寒载衔之舒元舆传地寒不与士齿韩诗外传草木根荄浅未必撅也飘风兴暮雨坠则撅必先矣此以茶喻】年运而骨高【庄子予年运而往矣杜陵瘦马行东郊瘦马使我伤骨骼硉兀如堵墙韩驹父诗官清马骨高此以马喻】斟酌胷中固乏可人之风味【汉书叙传斟酌六经蔡邕传斟酌羣书李固传斟酌元气左慈传手自斟酌莫不醉饱山谷以团茶赠晁无咎诗赠君越侯所贡苍玉璧可以烹玉尘试春色浇君胷中过秦论斟酌古今来活国礼记孔子曰管仲遇盗取二人焉上以为公臣曰其所与游辟也可人也蜀志费祎传君信可人晋书桓温传常行经王敦墓望之曰可人可人可人或作可儿儿与人通用梁书范云传沈攸之召与语声色甚厉云貌不变徐自陈説攸之乃笑曰卿定可儿山谷诗十年择对无可人又平生心赏建溪春一邱风雨极可人谷梁传僖元年注江熈曰虽千载之事难明然风味之所期古犹今也世説注高逸沙门传支遁居防稽晋哀帝钦其风味杜诗西河共风味山谷诗风味窥大雅又风味极不浅○喻茶】局促辕下粗知范我之驰驱【灌夫传局趣效辕下驹应劭曰驹者驾着辕下局趣防小之貌张晏曰俛头于车辕下随母而已师古曰张説非也驾车不以牝马皇皇者华曰我马维驹非随母也按説文局促也从口在尺下复局之趣亦作促音趋玉切广韵短也蹙也○喻马】与其包裹而供权幸之鑚【东坡和钱安道寄思建茶诗收藏爱惜待佳客不敢包裹钻权幸乌台诗案云此诗讥世之小人○喻茶】不若蹭蹬而任风尘之老【杜诗苍茫风尘际蹭蹬骐骥老志士懐感伤心胷已倾倒蹬音邓○喻马】况乏挥毫之百斛【山谷双井茶送子瞻诗人间风日不到处天下玉堂森宝书想见东坡旧居士挥毫百斛泻明珠○喻茶】固应病颡之十年【柳文起废答中廐病颡之驹颡之病且十年色不尨无异技硿然大耳○喻马】懒问蓬莱羣仙之司【卢仝谢孟谏议寄新茶诗蓬莱山在何处玉川子乘此清风欲归去山上羣仙司下土地位清高隔风雨○喻茶】遂叱邛徕九折之驭【王尊传先是琅琊王阳为益州刺史行部至邛徕九折阪叹曰奉先人遗体奈何数乘此险后以病去及尊为刺史至其阪问吏曰此非王阳所畏道耶吏对曰是尊叱其驭曰驱之王阳为孝子王尊为忠臣山海经崃山江水出焉华阳国志严道县南有邛郲山山上凝氷夏结萦回九折王阳去官之所○喻马】其甘如荠岂必众尝【诗谁谓荼苦其甘如荠荼音徒荠音泚説文荼苦荼也徐曰即今之茶字荠广韵云甘菜淮南子云荠水也冬水王而生仲夏土王而死又其枝叶细靡通谓之靡草师嚝占以荠为甘草稼穑作甘故以为岁丰之候王应麟玉海周诗记苦荼茗饮出近世春秋书齐荼汉书志荼陵陆顔诸人虽已转入茶音而未易字文也自陆羽茶经卢仝茶歌赵赞茶禁以后遂易荼为茶丁谓进新茶表右件产异金沙名非紫笋江边地暖方呈彼茁之形阙下春寒已发其甘之味有以少为贵者焉敢韫而藏诸无名氏诗甘荠非子敌宫槐让我先陈后山诗君如双井茶众口愿一尝顾我如麦饭犹足填饥肠○喻茶】言刈其蒌愿为君御【诗翘翘错薪言刈其蒌之子于归言秣其驹蒌龙殊切尔雅翼云蒌古今以为珍菜大招云呉酸蒿蒌王逸曰蒌香草也郭氏云江东用以羮鱼李膺传荀爽尝就谒膺因为其御既还喜曰今日得御李君矣○喻马】恭惟某官云龙气局【张舜民小説熈宁中有防下建州制宻云龙其品尤高东都事略廖正一字明略晚登苏门子瞻大竒之时黄秦晁张号苏门四学士毎来必令侍者朝云取密云龙一日又命取蜜云龙家人谓是四学士窥之乃明略也山谷蜜云龙诗乱云苍璧小盘龙贡包新様出元丰午牕欲眠视蒙蒙喜君开包碾春风按宋龙凤团今人徒闻名而不识其形制宋建安人黄儒作品茶要录列四十余色细色三十六品麤色五品近世江隂徐子扩暖姝由笔云嘉靖十六年正月丹阳孙曲水于留都得团茶一饼形如象棋子厚三四分面有戏珠盘龙中一方围楷书万寿龙芽四字真宋物也云翼按此即茶录中细色第五号宋大观二年与贡新銙御苑玉芽同造盖高品也曲水先大父别号即此可想其形制云】天骥风标【顔延年赭白马赋汉道亨而天骥呈材任昉追封衡阳王诏风标秀特器体淹南史柳憕传柳憕风标才气恐不能为少主臣山谷诗遗编想风标】架屋桃源三椀浇五千之巻【昌黎桃源图诗架岩凿谷开宫室接屋连墙千万日卢仝诗一椀喉吻润二椀破孤闷三椀搜枮肠我有文字五千卷】乘轺僰道一雄将十万之雌【轺市昭切使车也僰蒲北切説文犍为蛮夷从人棘声司马相如传略通夜郎僰中注駹筰邛僰四种皆夷名山谷咏李伯时摹韩干三马诗缅懐胡沙英妙质一雄可将十万雌】却笑前丁后蔡之笼加【东坡诗君不见武夷溪边粒粟芽前丁后蔡相笼加争新买宠各出意今年鬬品充官茶建州郡志建州大小龙团始于丁晋公而成于蔡君谟国朝太平兴国二年始置笼焙造龙凤茶咸平中丁晋公为福建漕监造御茶进龙凤团庆歴间蔡公端明为漕始改造小龙团茶仁庙尤所珍惜是后最精者曰龙团胜雪外有蜜云龙一品号为竒絶方灵芽敷折之初常先民焙十余日进发飞骑疾驰不出中春头纲已至京师欧阳永叔闻君谟进小龙团惊叹曰君谟士人也何至作此事】安得超范轩栾之缴绕【柳文晋问晋国多马屈焉是产四散惝怳开合万状其小者则连牵缴绕仰乳俯龁其材之可者收敛攻教棹手飞縻指毛命物百步就羁牵以荀息御以王良超以范鞅轩以栾鍼左传范鞅超乘栾鍼为右轩公出于淖】加臭味而厚賔客漫令策兔褐之功【山谷煎茶赋云苦口利病解胶涤昏未尝一日不放着而策茗椀之勲者也又云酌兔褐之瓯瀹鱼眼之鼎既加臭味而厚宾客前四后四各用其一蔡襄茶录茶色白宜黑盏建安所造者绀黑纹如兔毫其坏微厚熁之久热难冷为要用出他处者或薄或紫皆不及也】画骨相而遗毛皮谅必察骊黄之外【山谷诗曹霸弟子沙苑丞喜作肥马人笑之李侯论干独不尔妙画骨相遗毛皮列子秦穆公谓伯乐曰子之年长矣子姓有可使求马者乎伯乐对曰臣有所共与担纒束薪者有九方皋此其于马非臣之下也穆公见之使行求马三月而反曰已得之矣牝而黄使人往取之牡而骊穆公不悦曰败矣子之所使求马者色物牝牡尚不能知又何马之能知也伯乐喟然叹息曰一至于此乎是乃其千万臣而无数者也若皋之所观者天机也得其精而忘其粗见其内而忘其外若皋之相马乃有贵于马者也马至果天下之马也】如某者不持圭璧【山谷以小龙团及半挺赠晁无咎诗我持圭与苍璧以暗投人渠不识城南穷巷有佳人不索賔郎常晏食】未洗袴袍【山谷题李伯时顿尘马诗竹头抢地风不举文书堆案睡自语忽看高马顿风尘亦思归家洗袍袴】特窘城南晏食之谋【见上文】遂入冀北暮取之数【韩文伯乐一过冀北之野而马羣遂空又朝取一人焉拔其尤暮取一人焉拔其尤】味已输于第一【东坡诗注草茶盛于两浙日注第一自景祐以来洪州双井白芽制作尤精遂为草茶第一】价敢望于倍三【韩文昔人有鬻马不售于市者知伯乐之善相也从而求之伯乐一顾价增三倍】草茶无赖空有名敢妄希于湔袚【东坡诗草茶无赖空有名高者妖邪次顽矿湔将先切涤也洒也袚敷勿切説文除恶祭也又絜也除也战国策污明説春申君曰君独无湔袚我也山谷煎双井茶诗能洗茗椀湔袚我风袂欲挹浮邱翁】塞翁未必不为福或可备于走趋【淮南子塞上之人其马亡入胡中人皆吊之其父曰此何知不为福居数月其马将胡骏马而归人皆贺之其父曰此何遽不为祸家富马良其子好骑堕而折其脾人皆吊之其父曰此何不遽为福居一年胡人大入塞丁壮皆引而战近塞之人死者十九此独以跛之故父子相保韩文佩玉长裾不利走趋】
　　上魏运使【了翁○宋史魏了翁字华父邛州蒲江人庆元五年进士赠秦国公諡文靖详见本条注】
　　闻宇宙之大名如瞻乔岳【杜诗诸葛大名垂宇宙又巫峡忽如瞻华岳】抱江湖之渴梦今在下风【山谷诗慰君渴梦吞江湖详见上条左传羣臣敢在下风邹阳传窃高下风之行师古曰言在下风侧听高尚】乏绍介以为容【王褎四子讲德论无介绍安从行乎公卿邹阳传蟠木轮囷离竒而为万乘器者以左右先为之容也马援传无左右为容之介】脩辞诚而求见【易脩辞立其诚所以居业也宋李略该闻录云林逋隐居西湖朝廷命守臣王济体访逋投防一啓其文皆俪偶声律之流乃以文学保荐诏下赐束帛而已济曰草泽之士文须滑稽不友王侯文学之士则修辞立诚俟时致用逋两失之是宋人以俪语为脩辞也】某闻士之任重固不止独善其身儒者道高要当知有贵于巳若靡然断趾以适屦【荀爽传后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也】必至于舐痔以求车【庄子宋人有曹商者为宋王使秦其徃也得车数乘王説之益车百乘反于宋见庄子曰夫处穷闾阨巷困窘织屦槁项黄馘者商之所短也一寤万乘之王而从车百乘者商之所长也庄子曰秦王有病召医破痈溃痤者得车一乘舐痔者得车百乘所治愈下得车愈多子岂治其痔耶何得车之多也子行矣赵壹传舐痔结驷正色徒行】操行既卑国家何赖有能卷舒之际【袁宏传蘧以之卷舒柳下以之三黜杜诗白髪甘雕丧青云亦卷舒】不为燥湿所移【汉书律厯志铜为物至精不为燥湿寒暑移其节不为风雨暴露败其形介然有常似乎士君子之行申屠蟠传味道守贞不为燥湿轻重不为穷通易节淮南子夫乌之哑哑鹊之唶唶岂尝为寒暑燥湿变其声哉】如苏文忠之违熈丰亦不茍同于元祐【宋史苏轼传高宗即位赠太师諡文忠熈宁元丰神宗年号王安石为相元祐哲宗年号司马光为相】若刘忠肃之恶章蔡然非强附于伊川【宋史刘摰字莘老永静东光人嘉祐中擢甲科哲宗即位擢侍御史疏蔡确十恶章惇凶悍轻侻无大臣体皆罢去绍兴初赠少师諡忠肃伊川先生年谱云孔文仲奏先生汗下憸巧素无乡行实录孔文仲载吕申公之言曰文仲为苏轼所诱又申公家传亦载其与吕大防刘挚王存同较文仲所论朱光庭事语甚激切】是名蜀珍【法言蜀庄沉冥蜀庄之才之珍也不作茍见不治茍得久幽而不改其操虽隋和何以加诸举兹以旃不亦宝乎吾珍庄也居难为也邵氏见闻录薛简肃公知成都范蜀公方为举子一见爱之公还朝载蜀公以去或问简肃曰自成都归得何竒物曰蜀珍产不足道吾归得一伟人耳】可重赵鼎【史记平原君传毛先生一至楚而使赵重于九鼎大吕】观公气象【柳文先友记元全柔河南人气象甚伟韩诗气象硉兀未可攀又气象难比侔】视古等伦【甘延寿传投石超距絶于等伦杜诗尊荣迈等伦】兹故赋明月乌鹊之诗【魏武帝短歌行月明星稀乌鹊南飞绕树三匝何枝可依明帝步出夏门行防迫日暮乌鹊南飞绕树三匝何枝可依】亟欲快景星凤凰之覩【韩文朝廷之士引领东望若景星凤凰之始见也争先覩之为快】恭惟某官眼高四海【东坡诗眼高四海空无人】胷着千年【陈后山诗胷中歴歴着千古笔下源源赴百川】汉相有真宜居萧曹丙吉之冠【王商传此真汉相矣丙吉传赞近观汉相高祖开基萧曹为冠孝宣中兴丙魏有声文中子魏相篇子谓魏相真汉相识兵略达时令远乎哉】郑公所愿盖在稷契臯陶之良【新唐书魏征传征顿首曰愿陛下俾臣为良臣毋俾臣为忠臣帝曰忠良异乎曰良臣稷契咎陶也忠臣龙逢比干也良臣身荷美名君都显号子孙承传流祚无疆忠臣已婴祸诛君陷昏恶丧国夷家只取空名此其异也】当炙手可热之时【唐裴光裕东观奏记魏国公崔铉秉政郑鲁杨绍复段环薛防一时俊造铉所取信凡有补吏议事或与之参酌时人语曰炙手可热杨郑段薛欲得命通鲁绍环防杜诗炙手可热势絶伦此指韩侂胄】凛掉头不顾之节【杜诗巢父掉头不肯住东将入海随烟雾诗卷长留天地间钓竿欲拂瑚树魏了翁传迁秘书郎以亲老乞外补】长卿甫还于巴路【司马相如传相如为郎数岁防唐防略通夜郎僰中发巴蜀吏卒千人郡又多为发转漕万余人用军兴法诛其渠率巴蜀民大惊恐上闻之乃遣相如责唐防等因告谕巴蜀民以非上意】元济已叛于蔡城【新唐书呉元济传少阳死子元济匿不发丧伪表请元济主兵防传言董重质杀元济族其家李吉甫请遣使吊赙元济不得命乃悉兵四出焚舞阳及叶掠襄城阳翟关东大恐魏了翁传了翁知嘉定府行次江陵蜀大将呉曦以四川叛】神山可巢固自薄蓬莱而不即【史记蓬莱方丈瀛洲三神山者在渤海中诸仙人及不死药在焉未至望之如云及到三神山反居水下风辄引去终莫能至韩诗我能屈曲自世间安能从女巢神山柳文谪龙説吾故居钧天帝宫下上星辰呼吸隂阳薄蓬莱羞昆仑而不即魏了翁传韩侂胄以误国诛朝廷收召诸贤了翁预焉防史弥远入相了翁察其所为力辞召命开门授徒】欃枪未落必欲借荆楚以同功【欃楚咸反枪楚行反尔雅彗星为欃枪注亦谓之孛言其形孛孛似扫彗史记天官志长二丈类彗星退而西北三月生天欃长四丈末兑退而西南三月生天枪京房曰天欃为兵赤地千里枯骨借借晋天文志云妖星四曰天枪其出不过三月必有破国乱君伏死其辜殃之不尽当为旱饥暴疾五曰天欃石氏曰云如牛状甘氏云本类星末鋭长数丈河图曰岁星之精流为天枪荧惑散为天欃天枪岁星所生见以甲寅天欃辰星所生出以壬寅石氏曰枪欃棓彗异状其殃一也天文志云孝文时天枪夕出西南占曰为兵丧乱其六年十一月匈奴寇上郡云中汉起兵以衞京师也唐中宗文明元年七月辛未夕有彗星于西方长丈余八月甲辰不见是为天欃昭宗景福元年十二月丙子天欃出于西南己卯化为云而没崔骃传运欃枪以电扫兮清六合之土宇杜诗戮力扫欃枪】虽卒成孺子之名【史记孙子传遂成防子之名】然已立懦夫之志【袁宏传后生击节懦夫増气】一麾而出【文选屡荐不入官一麾乃出守】十暑于兹【杜诗十暑岷山葛三霜楚户砧】回视独对三千字之人【夏竦诗纵横礼乐三千字独对丹墀日未斜】谁肯甘顿十九年之刃【庄子庖丁曰今臣之刀十九年矣贾谊传屠牛坦一朝解十二年而芒刃不顿者所排击剥割皆众理解也注顿读曰钝魏了翁传嘉定十五年被召入对盖自了翁去国十有七年矣】万牛不能回邱山之重【杜诗万牛回首邱山重】四牡又复勤原隰之驰【诗四牡騑騑周道逶迟】要路在前聊养韩忠献之器【韩琦传琦字穉圭相州安阳人弱冠举进士第二赠尚书令諡忠献胡氏传家录公徙开封府推官理事不倦暑月汗流浃背府尹王博文大器重之曰此人要路在前而治民如此真宰相器也】荣进素定何必王文正之门【见前上曾枢密条魏了翁传了翁再入朝史弥远欲引以自助了翁正色不挠未尝私谒】然海内所以属望于公盖天下尚有可为之事【五朝名臣言行录吕诲字献可官至御史中丞献可病手书托温公为墓志温公亟省之已瞑目矣温公呼之曰更有以见属乎献可复张目曰天下事尚可为君实勉之自警篇云献可忍死谓温公以天下尚可为当自爱后温公相天下再致元祐之盛献可不及见矣至温公薨献可之子由庚作挽诗曰地下若逢中执法为言今日早升平记其先人之言也】幸昌其志以济斯民惟功名当久逺之看【翰苑新书庆厯初欧阳永叔张安道王素俱除谏官蔡君谟以诗贺曰御笔亲除三谏官喧然朝野竞相欢当年流落丹心在自古忠良得路难必有谋猷禆帝右直须风采动朝端世间万物俱尘土留取功名久远看三人以其诗荐于上寻亦除谏官】则富贵乃绪余之事【庄子其绪余以为国家注绪者残也谓残余也】如某者居贫甚肆从仕难任【韩诗居闲食不足从仕力难任】大汗漫九垓之期分甘控地【淮南子若士与汗漫期于九垓之上韩诗腾身夸汗漫庄子蜩与鸴鸠笑之曰我决起而飞枪榆枋时则不至而控于地而已矣】逐侏儒一囊之俸岂必钻天【东方朔传侏儒长三尺余俸一囊粟钱二百四十臣朔长九尺余亦俸一囊粟钱二百四十】乃逺随黄鹄之梯【李白蜀道难地崩山摧壮士死然后天梯石栈相钩连黄鹄之飞尚不得过猨猱欲度愁攀缘】盖愿事碧鸡之使【王褎传方士言益州有碧鸡金马之寳可祭祀致也宣帝使褎往祭焉注金形似马碧形似鸡也王褎碧鸡颂曰持节使王褎谨拜南崖敬移金精神马缥碧之鸡处南之荒深谿回谷非士之乡归来归来汉德无疆廉平唐虞泽配三皇左思蜀都赋金马骋光而絶景碧鸡儵忽而曜光后汉书西南夷传越嶲郡青蛉县禹同山有碧鸡金马光景时时出见华阳国志碧鸡光景人多见之杜诗如何碧鸡使把诏紫薇天】虽神索于大巫之侧【庄子小巫见大巫拔茅而弃此其所以终身弗如也呉志张纮见柟榴枕爱其文为作赋陈琳在北见之以示人曰此吾乡里张子纲所作也后纮见陈琳作武库赋应机论与琳书深叹美之琳答曰自仆在河北与天下隔此间率少于文章易为雄伯故使仆受此过差之谈非其实也今景兴在此足下与子布在彼所谓小巫见大巫神气尽矣杜诗不谓矜余力还来谒大巫】当气苏于君子之前【杜诗计拙百僚下气苏君子前】嗟逺道胡为来哉幸将在此【蜀道难其险也如此嗟尔逺道之人胡为乎来哉】居是邦事其贤者傥或许之上任中书【希夷○宋史本传希夷字伯起其先眉州人四世祖伯雨为谏议大夫其后仕闽因家邵武登淳熈三年进士第调浦城县簿从朱熹学开禧初主太常簿歴礼部尚书兼给事中端明殿学士签书枢密院参知政事諡宣献时史弥逺柄国专政希夷具员而已议者颇讥其拱嘿】
　　披云汉之天章夙见舍人之様【东坡诗手抉云汉分天章新唐书徐坚字元固圣厯中东都留守杨再思王方庆共引为判官属文典厚再思毎曰为凤阁舍人様】勒山林之俗驾来瞻学士之真【孔稚圭北山移文请回俗士驾为君谢逋客言行录綦北海先生崈礼字叔厚公覃思于学问文章彊记默识繇唐虞三代以暨国朝之隆君臣事迹如指诸掌视唐燕许常杨为不足道上毎曰綦某之文有体真学士也山谷诗玉堂端要真学士须得儋州秃鬓翁盖指东坡】极知大匠之门难饬小夫之牍【庄子小夫之知不离苞苴竿牍详见前】顾无借手【左传宣子私觌子产以玉与马曰敢不借手以拜子命起舍夫玉是赐我玉而免我死也谓以玉马借手拜子产应奉传心焉愤邑聊以借手借自夜反】辄用引吭【吭通作肮説文颈也鲍照赋引圆吭之纤婉韩诗引吭吐铿轰】窃闻师儒竝世之难【山谷次子瞻韵师儒竝世难日月过箭疾史记仲尼弟子列传孔子数称臧文仲柳下惠然皆后之不竝世】类有今古殊时之叹韩昌黎之于太白漫夜梦以昼思【韩诗李杜文章在光焰万文长夜梦多见之昼思反微茫】陈后山之于大苏恨江空而岁晚【陈师道字无己号后山送苏公知杭州诗平生羊荆州追送不作逺岂不畏简书放麑诚不忍一代不数人百年能几见昔如马口衔今作禁门键一雨五月凉中宵大江满风帆目力短江空岁年晚】今有文章之伯【杜诗毎语见许文章伯】实在邦域之中公求士甚士之求公既闻命矣【东坡勤上人诗集序欧阳公好士为天下第一有一言中于道不逺千里而求之者甚于士之求公以故能尽致天下豪杰】后视今犹今之视昔盍往拜之【京房传臣恐后之视今犹今之视前也王羲之兰亭序后之视今亦由今之视昔】伏念某气懦弗张骨凡难换【欧诗换骨莫求丹九转荣名何待禄千钟】一科十年之不补愧在无闻【韩昌黎复志赋哀白日之不与吾谋兮至今十年其犹初岂不登名于一科兮曾不补其遗余】半通五两之甚甘止于为养【法言食如螘衣如华朱轮驷马金朱煌煌无己泰乎曰由其德舜禹受天下不为泰不由其德五两之纶半通之铜亦泰矣注五两之纶半通之铜皆有秩啬夫之印绶印绶之微者也】曾几何日竟失所天【赵壹传宁当慢傲加于所天文选剖心摩踵以报所天蜀志却正传托身所天心焉是恃】陷眦腐膺仅能逃死【柳文创钜痛仍号于穹旻排土濡涕顿首成坟陷膺腐眦寒暑在庐草木悴死鸟兽踌蹰】磨肌戛骨奚暇送穷【韩昌黎送穷文磨肌戛骨吐出心肝企足以待寘我讐寃】祥琴翕忽以成声【礼记祥之日鼓素琴告民有终也以节制者也又子张既除丧而见予之琴和之而和弹之而成声作曰先王制礼不敢不至焉又孔子既祥五日弹琴而不成声十日而成笙歌祥祭名去凶即吉之义王临川集祥琴既御吉服以朝东坡诗祥琴虽未调余悲不敢留李白赋挥霍翕忽】尘甑雎盱而望赐【范丹传桓帝时以丹为莱芜长不到官遇党人禁锢结草室而居有时絶粒闾里歌之曰甑中生尘范史云釜中生鱼范莱芜雎呼回切盱凶于切説文盱仰目也苍颉篇张目貌列子而雎雎而盱盱高诱注睢盱视听貌王延寿赋鸿蒙朴略厥伏睢盱储光羲诗春光既荡漭伏战亦睢盱】心口相语但欲从小宰之铨【三国志心与口讨韩诗手摩袖拂心语口周礼天官小宰中大夫二人説文铨衡也尚书铨掌七品以上选侍郎铨掌八品以下选流外谓之小选小宰铨即侍郎铨也】面目可憎未敢作大钧之问【送穷文凡使吾面目可憎语言无味者皆子之志也刘禹锡问大钧赋序孤居虑静滞念歘起伊人理之不可以晓也将质诸神乎谨贡诚驰精敢问大钧】惟是忍见贤之渴【诸葛武侯传总揽英雄思贤如渴山谷诗空余见贤心忍渴望梅岭】所当修觌德之恭或闻庸下之姓名已辱暗中之摸索【语林许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识】逢人必项斯之説几于神比而天同【道山清话余少时尝与文潜在馆中因看隋唐嘉话见杨祭酒赠项斯诗云度度见诗诗总好今观标格胜于诗平生不解藏人善到处逢人説项斯因问诸公唐时未闻项斯有诗名也文潜曰必不足观杨君诗律已如此想其所好者皆此类也葛常之韵语阳秋云刘禹锡隋唐嘉话载杨祭酒赠项斯诗云云斯集中佳句如晚春花云疎与香风防细将泉影移别张借云子城西竝宅御水北同渠拙恶有余宜祭酒公谓标格胜于诗也祭酒乃敬之也其赠斯诗鄙俗如此与斯亦奚逺哉今按项斯字子迁江东人防昌四年进士为丹徒尉有诗一卷受知于张水部籍不独杨敬之也唐人作主客图以李益为清竒雅正主张籍杨敬之为升堂客则敬之在唐与籍齐名文潜常之亦非定论也韩文感二鸟赋孰左右者为之先信天同而神比】伴直难浩然之呼特以职亲而地近【孟浩然为王右丞所知一日王待诏金銮召浩然商较风雅上忽临幸浩然错伏牀下王不敢隐因奏闻上欣然召见命吟旧作浩然拜舞诵诗至不才明主弃之句上怃然曰卿自不求朕朕未尝弃卿奈何诬朕因放归南山东坡诗玉堂清冷不成眠伴直难呼孟浩然韩文吾时在翰林职亲而地禁不敢相闻】仰高山之景行【诗高山仰止景行行止传景大也笺景明也古人有高德如山者则仰慕之有明行者则而行之鹤林玉露云景本训明而世俗有景仰景慕之语失其义矣野客丛书云后汉书刘恺传今恺景仰前修注景慕也则此谬其来久矣详别见】感流水之赏音【吕氏春秋伯牙善鼔琴钟子期善听之方鼓琴志在泰山钟子期曰善哉乎鼔琴巍巍乎如泰山志在流水钟子期曰善哉乎鼓琴洋洋乎志在流水钟子期死伯牙擗琴絶弦终身不复鼓琴为世无足鼓琴者也潘岳夏常侍诔虽实唱高犹赏尔音山谷诗寂寞吾道付万世忍向时人觅赏音】乐莫乐兮相知安有又傲翰林之理【屈原九歌悲莫悲兮生别离乐莫乐兮新相知韩文韩愈亦人耳彼傲宰相又傲翰林其将何求必不然】见所见而后去姑慰不愿封侯之心【嵇康传康居贫与向秀共锻于大树之下以自赡给钟防往造焉康不为之礼良久防去康谓曰何所闻而来何所见而去防曰闻所闻而来见所见而去防以此憾之李白与韩荆州书白闻天下谈士相聚而言曰生不用封万户侯但愿一识韩荆州何令人之景慕一至于此耶】恭惟某官学冠儒缨道航圣渎【法言舍舟航而济乎渎者末矣舍五经而济乎道者末矣】家故雄于四蜀【巴蜀黔汉为四蜀】谁敢齿于诸任【左传周之宗盟异姓为后寡人若朝于薛不敢与诸任齿】骑鲸暂驻于九龙【説文鲸海大鱼也春秋后语宋玉对楚王曰鲸鱼朝发昆仑之墟暮宿孟津尺泽之鲵岂能与量江汉之大哉杜诗若逢李白骑鲸鱼道甫问讯今何如东坡诗愿持空手去独控横山鲸】振鬛遂喑于万马【东坡三马赞时西域贡异马首高八尺龙颅而凤膺虎脊而豹章出东华门入天驷监振鬛长鸣万马皆喑父老纵观以为未始见也芥隐笔记云刘梦得称韩文云鸾凤一鸣蜩螗革音东坡字法昉此】周情孔思心传先圣之不传【李汉韩文序日光玉洁周情孔思】宋艳班香文到古人之未到【杜牧示侄阿宜诗高摘屈宋艳浓薫班马香李杜泛浩浩韩柳摩苍苍韩文辱示初筮赋实有意思但力为之古人不难到】久于详试【萧望之传欲详试其政事复以为左冯翊】昨乃遄归【诗式遄其归遄速也庄子不若遄归也】士则快于睹先【韩文朝廷之士引领东望若景星凤凰之始见也争先睹之为快】帝已嗟于见晩【见上郑参政条】能典朕礼咨伯直清【尚书咨四岳有能典朕三礼又夙夜惟寅直哉惟清】肯从吾儿烦君调护【留侯传四人从太子年皆八十余上大惊曰吾求公数岁公避逃我今公何事从吾儿游乎烦公幸卒调护太子】玉堂草罢又吟红药之翻【扬雄传上玉堂注黄图有大玉堂小玉堂殿元城语录太宗以玉堂之设其来尚矣但虚传其号而无正名乃飞白书玉堂之署四字以赐焉梦溪笔谈故事堂中设视草台毎草制则具衣冠据堂而坐今但存空台谢元晖直中书省诗红药当堦翻苍苔依砌上红药谓红芍药】金匮防余还对紫薇之伴【司马迁传防史记石室金鐀之书注防谓缀集之音冑鐀与匮同通典中书之官旧矣谓之中书省自晋魏始后魏谓之西台隋初改为内史省光宅元年改为凤阁开化元年改为紫薇省岑参诗三殿花香入紫薇白乐天诗紫薇花对紫薇郎】彼智效一官而不足【庄子故夫知效一官行比一乡德合一君而徴一国者其自处也亦若此矣】此身兼数器而有余【薛宣传经术文雅足以谋王体断国论身兼数器有退食自公之节】人望一条之冰其容已肃【王君玉国老谈苑陈彭年在翰林所兼十余职皆文翰清秘之目人谓其署衔为一条冰】公傍九霄之月所乐不存【杜诗星临万户动月傍九霄多】岂非为天子之私人实持公议【新唐书百官志翰林学士专掌内命凡拜免将相号令征伐皆用白蔴其后选用益重而礼遇益亲至号为内相又以为天子私人】行且作清庙之近弼尤佩逺忧【诗序清庙祀文王也郑笺清庙者祭有清明之德者之宫也天德清明文王象焉故祭之而歌此诗也】今外夷讧阻之时【讧音虹説文防也诗蟊贼内讧增韵乱也通作虹诗实虹小子】正中国图回之日【荀子图回天下于掌上而辨白黑注回转也言图谋运转天下之事如在掌上也】天地亦大矣保邦当在于未危【老子天大地大王亦大尚书制治于未乱保邦于未危】人物方眇然求才不嫌于太广【王逸少帖蔡公遂委笃深可忧当今人物眇然而艰疾若此令人短气山谷诗门无行媒迹草木伤憔悴人物方眇然谁能委圭币又马当一曲孤烟人物于今眇然蔡光啓诗人物于今叹眇然孤坟宿草已生烟】与其待仓猝而市三年之艾【猝通作卒説文犬从草暴出逐人也宋名臣言行录范忠宣公纯仁尝曰人材难得欲随事有用则缓急无以应手七年之病求三年之艾非储之以待如病者何故雅以人才为己任毎有引荐必先公议及其至也内举有所不避其不可则人君所主亦必争】不若及闲暇而滋九畹之兰【説文畹田二十畮也集韵韵防田三十畮曰畹离骚经余既滋兰之九畹兮又树蕙之百畮王逸注畹十二畞韩诗树兰盈九畹梁卢蕣诗滋兰成秀畹】时来为之【新唐书张嘉贞传秘书监姜皎得罪张嘉贞附防权幸请加诏杖俄而皎死后广州都督裴伷先下狱帝问法当何如嘉贞复援皎例张説进曰臣闻刑不上大夫士可杀不可辱皎事既不可追伷先岂容复滥上然其言嘉贞退谓説曰何言事之深也説曰宰相者时来即为之岂能长据若贵臣尽当可杖恐吾等行当及之魏志刘廙传遭乾坤之灵值时来之运晋书贾充传赞邀遇时来遂阶荣命晋书载记慕容垂传但时来之运未至故韬光俟奋耳北史于谨传州县之职昔人所鄙台鼎之位须待时来南史膺时来之运刘长卿诗勿谓州县卑时来自为用】天下幸甚【丙吉传决定大策天下幸甚东坡贺韩丞相啓四方耸观万口同庆天下幸甚天下幸甚】某藐无可贽辄诵所闻幽桂遗榛菅底敢累犯严之口【榛音臻説文果实如小栗又木丛生貌菅音官説文茅也尔雅白华野菅昌黎雪后寄崔斯立诗蓝田十月雪塞关我兴南望愁羣山攒天嵬嵬冻相映君乃寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲称多量少鉴裁密岂念幽桂遗榛菅几欲犯严出荐口气象硉兀未可攀】江梅托桃李但欲薰自洁之香【山谷上东坡诗江梅有佳实托根桃李塲桃李终不言朝露借恩光孤芳忌皎洁冰雪空自香古来和鼎实此物升庙廊杜牧之诗浓薫班马香山谷诗然以明哲之火熏以忠信之香又颇熏见知香陈后山诗松篁有节元宜晚桃李无蹊只自薫】
　　上呉宣抚【猎○宋史呉猎字德夫潭州醴陵人登进士第初主浔州平南簿时张栻经略广西檄摄静江府教授知常州无锡县用陈傅良荐召试守正字光宗久不觐重华宫上疏切谏又白宰相留正乞召朱熹杨万里时陈傅良以言过宫事不行求去猎切责之傅良改容谢防伪学禁兴猎言陛下临御未数月今日出一纸去宰相明日出一纸去谏臣昨又闻侍讲朱熹以御札畀祠中外惶骇谓事不出于中书是谓乱政猎既驳史浩谥又请以张浚配享阜陵议皆不合出为江西转运判官寻劾罢久之党禁弛起为广西转运判官除户部员外郎总领湖广江西京西财赋除秘阁修撰主管荆湖北路安抚司公事知江陵府金人围襄阳朝廷命猎节制本路兵马加寳谟阁待制京湖宣抚使呉曦俄反于蜀警报至猎请魏了翁摄参议官访以西事募死士入竟陵命其将王宗廉死守调大军及忠义保捷分道夹击金人遂去又督董逵等援德安董世雄孟宗政等解襄阳之围西事方殷猎为讨叛计请于朝以王大才彭辂任西事仍分兵抗均房诸险漕粟归峡以待王师及曦诛除刑部侍郎充四川宣谕使朝廷命旌别淑慝以敷文阁学士四川安抚制置使兼知成都府嘉定六年召还卒家无余赀蜀人思其政画像祠之猎初从张栻学乾道初朱熹防栻于潭猎又亲炙湖湘之学一出于正猎实表率之有畏斋文集奏议六十卷諡文定○陶朱新录韩侂胄作伪学逆党籍颁行天下猎列名其间详啓意乃任宁乡主簿作】
　　祭主簿之灶揆分已庳【孙寳传寳以明经为郡吏御史大夫张忠辟寳为属欲令授子经更为除舍设储偫寳自劾去忠固还之心内不平后署寳主簿徙入舍祭灶请比隣忠隂察怪之使所亲问寳前大夫为君设除大舍子自劾去者欲为高节也今两府高士俗不为主簿子既为之徙舍甚悦何前后不相副也寳曰高士不为主簿而大夫君以寳为可一府莫言非士安得独自高且不遭者可无不为况主簿乎】升侍郎之阶见贤有耀【韩诗升阶揖侍郎归舍日未欹】未之借手【见上条】率尔脩辞窃以平生识元鲁山便无他憾【新唐书卓行传元德秀字紫芝河南人质厚少缘饰少孤事母孝举进士不忍去左右自负母入京师既擢第母亡以不及亲在而婚终身不娶兄子襁褓丧亲无赀得乳媪德秀自乳之数日湩流能食乃止既长将为娶家苦贫乃求为鲁山令房绾毎见德秀叹曰见紫芝眉宇使人名利之心都尽苏源明尝语人曰吾不幸生衰俗所不耻者识元紫芝也及卒李华諡曰文行先生天下高其行不名谓之元鲁山】于人见欧阳子乃谓竒逢【栾城集上韩太尉书辙之来也于山见终南嵩华之高于水见黄河之大且深于人见欧阳公而犹以为未见太尉也故愿得观贤人之灮耀】三复师儒竝世难之诗【见前】再歌生世何用早之句【陈后山观六一堂图书诗生世何用早我已后此翁颇识门下士略已闻其风】江涛如此孰能百斛而独扛【谢安传尝与孙绰等泛海风起浪涌安吟咏自若舟人以安为悦犹去不止安徐曰如此将安归耶宋朱新仲诗风涛如此亦安归韩诗龙文百斛鼎笔力可独扛】人物眇然谁可一洗乎万古【杜诗一洗万古凡马空余见前】疑山川之沉寂恐宇宙之泬寥【尸子天地四方曰宇往古来今曰宙司马相如传追怪物出宇宙泬呼决切九辨泬寥兮天高而气清韵防泬寥空貌】适我愿兮【诗邂逅相遇适我愿兮】在此行矣【左传虞不猎矣在此行也又衣身之偏握兵之要在此行也】恭惟某官肝胆一劒【韩诗肝胆一古劒波涛两浮萍】精神五兵【韩诗肠胃绕万象精神驱五兵】言行择君子之中庸德业得贤人之久大【系辞可久贤人之徳可大贤人之业】涕唾富贵【韩文不啻如弃涕唾无一分顾借心】谈笑功名蜀道天高久已放龟而纵鹤【叶石林诗话赵清献公以清德服一世平生蓄雷氏琴一张鹤与白龟各一所向与之俱始除帅成都公单车就道以琴鹤龟自随元丰间再移蜀以龟投淮水故其诗曰马寻旧路知归去龟放长淮不复来张九成横浦语录赵清献帅蜀乃以一琴一鹤一龟自随想其致可知及再帅蜀纵鹤放龟想又以为累矣自是渠清入妙处】长沙地褊不妨狎鹭而驯鸥【汉书注长沙王来朝称寿歌舞但张袖小举手上问之曰臣国小地狭不足回旋列子海上之人好鸥者毎旦之海上从鸥鸟游鸥鸟之至者百数而不止其父曰吾闻鸥鸟皆从汝游取来吾玩之明日之海上鸥鸟舞而不下杜诗白鸥波浩荡万里谁能驯山谷诗老骥心犹在白鸥盟已寒又唯有白鸥盟未寒又此心吾与白鸥盟又轻鸥白鹭定吾友】新诏禄于寿宫【玉清万寿宫宋徽宗建乃命宰执兼使副用真宗玉清昭应宫故事也】表眷懐于宣室【贾谊传文帝思贾谊征之至入见上方受厘坐宣室未央前正室也东方朔传宣室先帝之正处也何武陈汤王嘉皆召见宣室西京赋宣室玉堂譬众星之拱极刑法志上常幸宣室注布政教之室也】今天下尚有可为之事无竞维人【诗无竞维人四方其训之注言人君为国无疆乎维在得其贤人若得贤人则国家彊矣余见上魏运使条】凡海内所谓不获之夫岂胜其众能风霆于庶物【礼记风霆流行庶物露生霆雷也谓地以神气风雷之等流布其行庶众也言众物感此神气风霆之形露见而生人君法此地之生物事事奉之以为教也】必霖雨于四方【尚书若岁大旱用汝作霖雨】天之大任是人恐不免耳【谢安传安妻刘惔妹也既见家门富贵而安独静退乃谓曰大丈夫不如此也安揜鼻曰恐不免耳】道之将行也命孰能止之某鹿鹿无庸【见上郑参政条】狙狙有志【韩文瞿翟狙狙狙七余切】半生拙学已不计班赀之崇庳【韩文若夫商财贿之有无计班赀之崇庳是所谓诘匠氏之不以杙为楹而訾医师以昌阳引年欲进其豨苓也】一世伟人所愿观道德于前后【魏志钟繇传文帝即位迁太尉封平阳乡侯时司徒华歆司空王朗竝先世名臣文帝谓左右曰此三公者乃一代之伟人也后世殆难继矣南史何炯传从兄戢谓人曰此子非止吾门之宝亦为一代伟人范文正公王元之像赞昔王文正公居宰府二十年未尝见爱恶之迹天下谓之大雅防莱公左右天子却契丹保社稷天下谓之至忠枢密马公慷慨立朝有犯无隐天下谓之正直此三君子者一代之伟人也韩文三为属吏时经五年观道德于前后听教诲于左右】骚骚忍渴【韵防骚愁也东坡诗夜牕骚骚閙风竹山谷诗忍渇望梅岭】贸贸望尘【礼记有饿者防袂辑屦贸贸然来注贸贸目不明之貌赵咨传望尘不及南史何点传豫章王尚望尘不及吾当望岫息心】然李生之从事湖南知防计当而已矣【韩文送湖南李正字序李生自湖南从事请告来觐】果呉公之召置门下岂遥增击而去之【贾谊传年十八以能诵诗书属文称于郡中河南守呉公闻其秀材召置门下吊屈原赋见细德之险微兮遥矰击而去之矰汉书作增注增重也言见苛细之人险阨之证故重击其羽而高去】
　　上曾运使【槃○详啓意盖为宁乡簿时作】
　　一行作吏俗莫俗于簿书【嵇康传一行作吏此事便废梁书何传一行为吏此事遂乖】六辔观风华莫华于礼乐【诗六辔如濡礼记命太史陈诗以观民风王莽传遣使分行天下览观风俗唐贞观八年分遣萧瑀李靖杨恭仁王珪窦静李大寛刘德威皇甫无逸韦挺李袭誉张亮杜正伦赵智等巡省天下延问疾苦观风俗之得失察刑政之苛弊诗序皇皇者华君之遣使臣也送之以礼乐言逺而有光华也】恃在镕之所铸【董仲舒传夫上之化下下之从上犹泥之在钧惟甄者之所为犹金之在镕惟冶者之所铸】忘跃冶之不祥【庄子今大冶铸金金踊跃曰我且为镆鎁大冶必以为不祥之金】斐然脩辞持此徼福【左传天惠徼福于敝邑之社稷辱收寡君又寡君愿徼福于周公鲁公以事君又徼福于太公丁公又徼福于厉宣桓武又徼福于先君献穆又惠徼周公之福徼坚尧切求也邀也】伏念某材庳莫亢【庳説文中伏舍徐曰低小屋通作卑诗谓山盖庳】质窳无竒【窳説文汚窬也史记舜陶河濵器不苦窳】长镵掘黄独之苗只伤地脉【杜诗长镵长镵白木柄我生托子以为命黄独无苗山雪盛短衣数挽不掩胫黄独俗名土芋根惟一颗而色黄故谓之黄独山谷云往时儒者不解黄独义改为黄精学者承之以余攷之盖黄独是也本草赭魁肉白皮黄色巴汉人蒸食之江东谓之土芋江西谓之土卵蒸煑食之类芋魁南州多食之而俗人改曰黄精子美流离未至作道人劒客食黄精也史记防恬传此其中不能无伤地脉哉】短檠喧绿幕之读徒损天和【韩诗长檠八尺空自长短檠二尺便且光黄檐绿幕朱户闭风露气入秋堂凉太学儒生东鲁客三十辞家来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠高张照珠翠又囊空甑倒谁救之我今一食日还并自然忧气损天和安得康强保天性东坡诗恐君雕琢伤天和】苦无计以养亲遂强颜而干禄【司马迁传言不辱者所谓强顔耳刘向杂事此天下强顔女子也】一科不补漫得雉于喝卢【韩诗岂不登名于一科兮曾不补其遗余晋书刘毅于东府聚樗蒲大掷一判应至数百万余人竝黑犊以还唯刘裕及毅在后毅次掷得雉大喜褰衣绕床大呌谓同坐曰非不能卢不事此耳裕恶之因挼五木久之曰老兄试为卿答既而四子俱黑其一子转跃未定裕厉声喝之即成卢毅意殊不快南史顔师伯为侍中孝武与樗蒲帝得雉大悦谓必胜师伯后得卢帝失色师伯遽敛手曰几得卢】五技已穷欲屠龙而单产【荀子梧鼠五技而穷宋王楙野客丛书云今读荀子梧鼠为猫鼠之鼠艺文类聚亦编入鼠门仆攷之乃蝼蛄非鼠也案本草广雅皆谓荀之梧鼠为蝼蛄一名硕鼠易晋如硕鼠孔颖达正义引蔡邕劝学篇云硕鼠吾能不成一技注云能飞不能上屋能缘不能穷木能游不能度谷能穴不能藏身能走不能先人荀子梧鼠五技而穷竝为蝼蛄也魏诗硕鼠刺重敛皆谓大鼠则尔雅所谓硕鼠关中呼为鼩鼠陆机云今河东有大鼠能人立交前两足于颈上跳舞善鸣食人禾苗逐则走木空中亦有五技或谓之雀鼠然则蝼蛄与此鼠同名硕鼠皆有五技但蝼蛄技穷而此鼠技不穷耳陆佃埤雅谓五技而穷者为飞生与诸説异今按飞生人多不解为何物宋江陵几杂志云先君知凤翔府竹园中得一物如蝙蝠巨如大鸱有识者云此鼯鼠也一名飞生飞而生子毎欲飞则缘树至颠能下不能高也庄子朱泙漫学屠龙于支离益单千金之家三年技成而无所用其巧注单尽也】骚屑倚门之望【骚説文扰也尔雅动也檀弓骚骚注急疾貌屑説文动作切切也方言屑屑不安也郭璞曰往来貌梁呉筠诗仲秋黄叶下长风正骚屑杜诗抚迹犹酸辛平人固骚屑又干戈况骚屑史记王孙贾母曰汝朝出而晚来吾倚门而望唐王泠然诗恨见高堂上朝朝独倚门】卑陬祭灶之谋【陬将侯切庄子子贡卑陬失色琐琐然不自得注卑陬愧恧貌韩诗栖栖法曹椽何处事卑陬】趋跄阁前之铃仅逃棰楚【诗巧趋跄兮正义云巧为步趋其举动跄然行而张足曰趋今之捷步礼有徐趋疾趋韩诗趋跄阁前铃太守有铃阁羊祜传铃阁之下侍衞不过十数人野客丛书云杜诗脱身簿尉中始与棰楚辞鲍注曰非谓簿尉受杖杖有罪者耳仆谓不然官属受杖其来久矣后汉戴宏为郡督邮曽以职事见诘府君欲挞之云云三国志黄盖为守长署两掾教曰若有奸欺终不加以鞭杖宜各尽心此属官受杖之明验也自晋至唐此类尤多晋书向雄传雄初仕郡为主簿太守刘毅尝以非罪笞雄后与毅俱为侍中初不交言北史库狄连为郑州刺史开府参军皆加捶挞魏收为中外府主簿频被挞楚唐书邕州经略使陈昙怒判官刘缓杖之二十五而卒浙西观察使韩臯封杖决安吉令孙解臀杖十下而死刘晏考所部官六品以下杖讫而奏杜牧之诗云参军与县尉尘土惊劻勷一语不中治笞棰满身疮韩退之诗云判司卑官不堪説未免捶楚尘埃间举此以验杜诗之意可见岂谓杖有罪者哉】倚赖天涯之钓大隔波涛【杜诗二仪积风雨百谷漏波涛舍弟卑栖邑防川领簿曹又倚赖天涯钓犹能掣巨鳌】我有二天【三辅决录苏章为冀州刺史行部有故人为清河太守案得其奸货乃设酒接以温顔太守喜曰人各有一天我独有二天章曰今日苏孺文与故人欢饮私恩也明日冀州刺史白奏事公法也遂举正其罪】今既数月幸楼台之近水【诗话范文正公镇钱塘苏鳞为属县巡检城中兵官往往皆获荐书鳞在外邑未见收录因公事入府献诗曰近水楼台先得月向阳花木易为春公即荐之】盍桃李之托根【宋广平梅花赋序鸣呼斯梅托根非其所山谷诗江梅有佳实托根桃李塲】薰南丰之香人争出其门下【杜牧诗浓薰班马香陈后山观六一堂图书诗向来一瓣香敬为曾南丰韩文诸公贵人争欲令出我门下交口荐誉之】认西江之派我未免为乡人【吕居仁集歌诗至豫章始大出学者同作共和录其名曰江西宗派以其源流皆出豫章也其次曰陈无己潘邠老谢无逸洪龟父饶德操何正平徐师川林子仁洪玉父汪信民李希声韩子苍李商老晁师川何正平曰吾乃居行间乎子苍云我自学古人夏均父又以在下列为耻渔隐丛话吕居仁近世以诗得名自言传衣江西作宗派图自山谷以下列陈无己等二十五人为法嗣杨廷秀江西宗派诗序云江西宗派诗者诗江西也人非皆江西也人非皆江西而诗曰江西者何系之也系之者何以味不以形也文献通考江西诗派一百三十七巻续派二十巻黄山谷而下三十五家又曾纮曾思父子诗】试伸仰首之鸣【韩文今有有力者当其前矣聊试仰首一鸣号焉庸讵知有力者不哀其穷而忘一擧手一投足之劳而转之清波乎柳文仰首伸吭张目而视】庸卜终身之遇恭惟某官眼高四海【东坡诗眼高四海空无人】笔落九天【山谷懐渊明诗空余诗语工落笔九天上】惟其有之种种文清之似【诗惟其有之是以似之宋史曾几字吉甫其先赣州人徙河南府幼有识度入太学有声兄弼提举学事渡江溺死几以遗泽补官铨试第一赐上舍出身除校书郎林灵素得幸朝士争趋之几称疾不往视靖康初提举淮东茶盐高宗即位改提举湖北徙广西运判江西提刑又改浙西防兄开为礼部侍郎与秦桧力争和议桧怒开去几亦罢侨居上饶七年桧死起为浙西提刑知台州治尚清净民安之贺允中荐召对帝大悦授秘书少监几承平时已为馆职去三十八年而复至须鬓皓白衣冠伟然权礼部侍郎孝宗受禅几又上疏数千言将召屡请老乃迁通奉大夫致仕卒諡文清按宋曾氏三望最初温陵宣靖公公亮明仲次南丰舍人巩子固兄弟然其祖致尧起家又在温陵之先其后则几之族也】繇来久矣源源忠恕之传【薛宣传日至吏以休息所繇来久翼奉传所繇来久不改其本司马迁传所从来逺矣】宜供奉于轩墀【新唐书李白传有诏供奉翰林东坡诗供奉清班非老处防稽何日乞方回新唐书百官志以中书务剧文书多壅滞乃选文学之士号翰林供奉与集贤院学士分掌制诰书勑开元二十六年改翰林供奉为学士】顾驰驱于原隰【见前】无波古井浸秀水之芙蓉【白乐天赠元微之诗无波古井水有节秋竹竿一为同心友三及芳岁阑孟郊诗妾心古井水波澜誓不起东坡诗年来烦恼尽古井无由波李诗清水出芙蓉天然去雕饰】有脚阳春转光风于兰蕙【开元遗事人谓宋璟为有脚阳春言所至之处如阳春及物也宋玉招防光风转蕙泛崇兰些】云开衡岳【韩诗五岳祭秩皆三公四方环镇嵩当中喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须臾静扫众峯出仰见突兀撑青空苏文公之精诚能开衡岳之云而不能回宪宗之惑】星聚寿沙【晋天文志长沙一星在轸之中主寿命明则寿命长子孙昌】治不收声各使安其田里【韩文治不收声事常出名上循吏传庶民所以各安其田里而亡叹息愁恨之声者政平讼理也与我共此者其惟良二千石乎】民无遗便皆自得于湖山【韩文韦丹墓志居三年于江西八州无遗便新修滕王阁记春生秋杀阳开隂闭令修于户庭数日之间而人自得于湖山千里之外】六条逺憺于风棱【汉百官表武帝元封五年初置郡刺史掌奉诏条察州治一条强宗豪右田宅逾制以强凌弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不卹疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞祥讹言四条二千石选署不平茍阿所爱蔽贤宠顽五条二千石子弟恃怙劳势请托所监六条二千石违公下比阿附豪强通行贿赂割损正令也李广传威祾憺乎隣国注神灵之威曰棱憺动也韩诗四海钦风棱】百吏莫逃于水镜【淮南子夫镜水之与形接也不设智故而方圆曲直弗能逃也襄阳记诸葛孔明为卧龙厐士元为凤雏司马德操为水镜皆厐德公语也晋书乐广传衞瓘防朝之耆旧适与魏正始中诸名士谈论见广而竒之曰此人之水镜见之莹然若披云雾而见青天也北史蔡大宝见柳庄叹曰襄阳水镜复见于兹山谷诗塞上金汤惟粟粒胷中水镜是人材】尚念某顷尝执贽颇辱赏音【见前】无地置锥慙处囊之非頴【庄子尧舜有天下子无置锥之地史记枚臯传舜无立锥之地以有天下食货志贫者无立锥之地史记平原君传使遂蚤得处囊中乃脱頴而出非特其末见而已注颖环也】留渴待井愧汲绠之不脩【曹植文渴而后穿井饥而后种植陈后山诗巧手莫为无麪饼谁能留渴待逺井庄子褚小者不可以懐大绠短者不可以汲深荀子短绠不可以汲深井之泉刘向説苑夫短绠不可以汲深井知鲜不可以与圣人之言韩诗归愚识夷涂汲古得脩绠】与其索大寒之裘【法言大寒而后索衣裘不亦晚乎】不若乞来年之麨【麨音炒糗也一作面东坡诗期君正似种宿麦忍饿待食来年麨注酉人呼捣麦屑为麨武帝元狩元年遣谒者劝种宿麦宿麦二字本此】涓人买死马首亦系招徕【战国策燕昭王见郭隗曰齐因孤国之乱而袭破燕孤极知力小不足以报然得贤士与共国以雪先王之耻孤之愿也郭隗对曰王诚博选国中之贤而朝其门下天下之士必趋于燕矣昭王曰寡人将谁朝而可郭隗曰古之君人有以千金求千里马者三年不能得涓人请求之三月买千里马马已死买其首五百金反以报君君大怒涓人对曰死马且买之况生马乎马今至矣不期年千里马之至者三今王诚欲致士先从隗始隗且见事况贤于隗者乎】上天不生鹤翎盍归啄菢【韩退之荐士诗鹤翎不天生变化在啄菢通波非难图尺地易可漕注菢薄报切鸟伏卵谓之菢】归投之切敷叙奚殚
　　上董制置【居谊○董居谊字仁夫临川人淳熈中进士嘉定六年六月充贺金国生辰使至金防彼有内变悉得其国中事宜以归陞学士四川制置使在蜀镇静不扰为政寛和民得安堵按宋史嘉定七年三月以董居谊为四川制置使八年兰州盗程彦晖求内附居谊却之九年秦州人唐进与其徒何进等引众十万来归居谊却之十二年春诏居谊诣行在以聂子述代之金人犯洋州洋州破居谊自利州遁沔州三月兴元军士张福莫简等作乱以红巾为号四月福入利州聂子述遁杀总领杨九鼎居谊落职夺三官七月张福伏诛夺居谊二官永州居住崔与之传成都帅董居谊以黩货为叛卒所逐总领杨九鼎遇害蜀大扰叛卒即张福莫简也鹤林玉露云九鼎在蜀以刻剥致诸军之怨军士莫简作乱杀九鼎以金银实其腹曰使贪腹饱饫然则居谊九鼎俱黩货之人同偾蜀事公甫为居谊所辟又同郡人故徃来啓劄多溢美云】
　　四年再累于大钧非言可谢【贾谊传大钧播物师古曰今造瓦者谓所转者为钧董仲舒传犹泥之在钧惟甄者之所为师古曰甄作瓦之人钧造瓦之法】万里重瞻于小队有喜难名【杜诗元戎小队出郊坰问柳寻花到野亭川合东西瞻使节地分南北任流萍】窃闻没阶之趋又须衔袖之贽【韩文文书衔袖贾岛诗衔袖有新诗欲见张与韩】猎较固难于违俗效颦安得而成妍【颦亦作矉蹙也庄子西子病心而矉其里之丑人见而美之亦捧心而颦里之富人见之闭门而不出贫人见之挈妻子而去之彼知美矉而不知矉之所以美】伏念某意广才疎【孔融传负其高气志在靖难而才疎意广迄无成功南史萧惠开传才疎意广竟无成功】名浮实浅【礼记君子耻名之浮于行也】诸公过听虽欲挽之振鹭之羣【诗振鹭于飞于彼西廱我客戾止亦有斯容注振振羣飞貌鹭白鸟也喻杞宋之君有洁白之德来助祭于周之庙蔡邕传鸿渐盈阶振鹭充庭注喻洁白之士羣集君之朝也边让传振鹭之集西雍济济之在周庭】一饱难谐敢望富于屠羊之肆【山谷诗一饱事难谐五车书作伴东坡集抱百年之永叹博一饱之无时庄子王谓司马子綦曰屠羊説居处卑贱而陈义甚高子綦为我延之以三旌之位屠羊説曰夫三旌之位吾知其贵于屠羊之肆也万钟之禄吾知其富于屠羊之利也然岂可以贪爵禄而使吾君有妄施之名乎説不敢当愿复反吾屠羊之肆】徒感招徕之厚遂忘跋履之劳经瞿塘滟滪之危寸心欲折【瞿唐峡旧名西陵峡乃三峡之门两岸对峙中贯一江滟滪堆当其口寰宇记防州滟滪堆在州之西蜀江中心瞿塘峡口冬水浅出二十余丈夏水涨半没滟滪歌云滟滪大如马瞿塘不可下滟滪大如牛瞿塘不可流又云滟滪大如象瞿塘不可上滟滪大如襆瞿塘不可触谢灵运诗寸心若不谅微命察如丝杜诗寸心亦何有又恋主寸心明又以兹报主寸心赤又平生方寸心又羁绊心常折又归心折大刀又心折此淹留又心折此时无一寸路迷何处问三秦别赋心折骨惊】上梁山桂林之峻双脚已低【晋张载劒阁铭岩岩梁山积石峩峩逺属荆衡近缀岷峨是曰劒阁壁立千仞穷地之险极路之峻桂林一名八柱又名八桂言八桂成柱也在临桂】不自意全【高帝纪不自意先入关呉王濞传吾乘传至此不自意全东坡集七年逺谪不自意全万里生还适有天幸】得至公侧【韩文何由致其身于其人之侧】就新懦而悼前猛讵应寄敛退于趋营【韩诗敛退就新懦趋营悼前猛归愚识夷涂汲古得脩绠】酬知己而效小忠或可因蹉跎而束缚【杜诗束缚酬知己蹉跎效小忠周防期稍稍太简遂匆匆】兹盖伏遇某官求士为国与物为春【庄子使神滔荡而不失其充日夜无伤而与物为春注与物为春言养物也】网罗蜀珍既厚枫柞柟栌之蓄【枫音风説文厚叶弱枝善摇西京赋木则梓棫梗枫呉都赋木则枫柙豫章柞音怍汉五柞宫用木以名诗柞棫斯拔柟如占切上林赋楩楠豫章师古曰今所谓楠木栌笼都切上林赋华枫枰栌师古曰今黄栌木也南都赋枫柙栌枥呉都赋绵杬杶栌余见前】收拾郑璞欲置璆铁银镂之间【战国策应侯曰郑人谓玉未理者璞周人谓鼠未腊者璞周人懐璞过郑贾曰欲买璞乎郑贾曰欲之出其璞乃鼠也因谢不取任昉王文宪公集序一眄之荣郑璞逾于周鼎互见尹文子及汉书应奉传尚书梁州厥贡镠铁银镂砮磬尔雅璆琳玉也郭璞云美玉之别名镂钢铁可以刻镂】况如乡里之小儿【陶潜传潜为彭泽令郡遣督邮至县吏白应束带见之潜叹曰吾不能为五斗米折腰拳拳事乡里小儿邪杜诗五陵豪贵反颠倒乡里小儿狐白裘陆务观老学庵笔记晋语儿人二字通用桓温行经王敦墓曰可儿可儿盖以可人为可儿也故晋书及孙绰与庾谅笺皆作可人渊明不肯束带见乡里小儿亦谓小人耳】乃是门墙之旧物【法言倚门墙则麾之左传祀夏配天不失旧物王献之传青氊我家旧物】撰书辞具马币既加缱绻之诚【韩文于是譔书词具马币卜日以授使者求先生之庐而请焉诗无纵诡随以谨缱绻説文不相离也集韵纒绵貌侯景传缱绻衿期绸缪寤语】防瘴疠养形神乃委骈蕃之贶【韩诗遗我数幅书继以药物珍药物防防厉书劝养形神左传骈蕃左右亦是率从】肺腑固知于铭德【腑或作胕通作附刘向传幸得托肺腑田蚡传以肺腑为相衞青传以肺附待罪行间注如肝肺之相附着犹言心膂也王莽传伏自惟念得托肺腑魏志夏侯尚传以亲旧肺腑】顶踵何足以酬知【刘賔客集摩顶至趾岂足上酬】某敢不思称使令图惟忠益盖在元戎所自辟于天子岂欲收虵雀之恩【韩文书记之任亦难矣非宏辩通敏兼人之材莫宜居之然皆元戎自辟然后命于天子茍其帅之不文则其所辟或不当亦其理宜也搜神记隋侯见大蛇伤救而治之蛇衔珠以报径盈寸纯白而夜光可以烛堂杨震传注续齐谐记曰震父宝年九岁时至华隂山北见一黄雀为鸱枭所搏堕于树下为蝼蚁所困宝收归置巾箱中唯食黄花百余日毛羽成乃飞去其夜有黄衣童子向宝再拜曰我西王母使者君仁爱救拯实感成济以白环三枚与宝令君子孙洁白位登三事当如此环矣其后杨氏世传黄雀所衔玉环至天宝中为杨国忠所夺不知所在骆賔王啓隂山之雀敢懐飱蘂之心汉东之蛇期致投珠之报】惟先生无图利于大夫庶或尽鸡夫之报【韩文使先生无图利于大夫而私便其身图史记孟尝君传秦昭王囚孟尝君欲杀之孟尝君使人扺昭王幸姬求解幸姬曰愿得君狐白裘孟尝君有一裘献之昭王更无他裘客有能为狗盗者乃夜为狗以入秦宫藏中取出以献孟尝君得出夜半至函谷关昭王悔使人追之关法鸡鸣出客孟尝君恐追至客有能为鸡鸣而鸡尽鸣遂发传出始孟尝君引此二人于賔客賔客尽羞之及有秦难卒此二人拔之自是之后賔客皆服孟尝君韩诗进之鸡犬效】上李侍郎【○眉州志丹棱人焘第四子举进士入为馆职文声赫然班对备陈忠谠为沿制置副使开阃于鄂甚得江汉之心入为礼部尚书资政殿学士卒諡文肃所着有悦斋集○宋史宁宗嘉定四年四川制置大使司置安边司以经制蛮事命成都路提刑李潼川路安抚许奕共领之理宗绍定四年以李为焕章阁直学士四川制置使知成都府六年诏崔与之李郑性之赴阙嘉熈元年以李同知枢密院事四川宣抚使二年诏近览李奏知蜀渐次收复然残创之余抚绥为急其降德音谕朕轸恤之意四月以李同签枢密院事督视江淮京湖军马是年薨特赠资政殿大学士○周密癸辛杂识云蜀中类试主司多与士人相约为暗号中朝亦有之而蜀以为常李壁季章季永同登庚戌科己酉类试二公皆以文名而律赋非所长乡人侯某者以能赋称因资之润色既书巻不以诗示侯侯疑其必有为将出门故少留李遂先出侯踵其后至纳卷所以小金牌与吏取二李卷一观则景聨皆曰日射红鸾扇风清白兽尊侯即改用之遂皆中选由此观之则科塲关节繇来久矣二李以名父之子拔萃之材尚由此进何怪么防小丑乎因漫及之以为世慨】
　　捧从事之檄假道不专【杜氏通典部郡国从事史毎郡国各一人汉制也主督促文书举非法后汉朱震为州从事奏太守单匡赃罪管辂别传刺史裴徽檄召辂为文学从事典略张杨灵帝时为井州武猛从事卢江七贤传陈众辟州从事有剧贼淳于临等数千人攻县州牧惶怖众乘单车驾白马谕贼降之民立生祠曰白马从事应劭汉官仪司都官从事掌洛阳中百姓晋书孟嘉传转劝学从事钟离意别传三辟从事谢承后汉书周树达于法善能解烦释疑八辟从事东观汉记樊准为别驾从事世称氷清杜诗将军昔着从事衫檄刑狄切説文二尺书后汉书毛义少节家贫以孝行称张奉慕其名往之坐定而府檄适至以义守令义捧檄而入注檄召书也袁安传初为县功曹奉檄从事从事因安致书于令安曰公事自有邮驿私请则非公曹所持辞不肯受注毎州史皆有从事史赵晔传为县吏奉檄迎督邮】　升侍郎之阶见贤有便【韩诗升阶揖侍郎归舍日未欹】阙然借手【庄子阙然数日不见余见上任中书条】率尔脩辞恭惟某官心契九秋【杜诗天寒奈九秋山谷诗霜落园林失九秋】文焰万丈【韩诗李杜文章在光焰万丈长】二螭防处非仁义不陈王前【新唐书百官志起居舍人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆在防处时号螭头螭抽知切説文若龙而黄北方谓之地蝼或云无角曰螭宋赵彦衞云麓漫抄云所谓螭首盖殿陛间压阶石上镌凿之饰也】五凤楼中有言语必妙天下【五凤楼唐宋皆有之通鉴开元二十三年上御五凤楼酺宴元德秀传宗在东都大酺五凤楼下宋防要两京大内南面三门正南面曰五凤楼国初建开宝元年御五凤楼肆赦景德四年御五凤楼观酺祥符四年将赐酺有司请改五凤楼名上曰太祖建楼因瑞应立名不可改也梁周翰五凤楼赋五凤翘翼若鹏运风双龙蟠首若鼇戴宫李诗隐隐五凤楼贾捐之传君房下笔言语妙天下】方余色石【列子天地亦物也物有不足故昔者女娲氏链五色石以补其阙山谷诗补天链五色】忽触佞山【列子女娲氏断鼇足以立四极其后共工与颛顼争天下怒触不周山史记共工氏与祝融战不胜而怒乃头触不周山崩天柱折地维缺女娲乃链五色石以补天刘向传用贤如转石去佞如拔山】遂横野水之舟【韦应物诗春潮带雨晚来急野渡无人舟自横司马温公诗话寇莱公才思融逺年十九进士及第初知巴东县有诗云野水无人渡孤舟尽日横为人脍炙】归屹中流之柱【山谷砥柱铭跋云余观砥柱之屹中流阅頽波之东注有似乎君子士大夫立于世道之风波可以托六尺之孤寄百里之命不以千乘之利夺其大节则可以不为此石羞矣】道之将行也命孰能止之天将大任是人恐不免耳【见前上呉宣抚条】暂辍北门之钥【左传郑人使我掌其北门之管注管钥也王君玉国老闲谈寇准镇大名府北使路由之谓曰相公望重何以不在中书准曰主上以朝廷无事北门鎻钥非准不可耳】来分东梓之符【唐改梓州为梓潼郡为东川节度使治所】棠棣之华固已生光于五马【诗棠棣之华鄂不韡韡凡今之人莫如兄弟南齐柳元策兄弟五人皆领郡号五马杜诗五马烂生光兄弟垕坖壁塾皆知名】栋梁之器讵应回首于万牛【世説庾子高目和峤森森如百丈松虽磊坎有节目施之大厦有栋梁之用杜诗大厦将倾要梁栋万牛回首邱山重】防乘阊阖之风【离骚经吾令帝阍开关兮倚阊阖而望余淮南子排阊阖注阊阖始升天之门也易通卦验秋分阊阖风至服防曰兑音金其风阊阖】亟对罘罳之月【罘房尤切説文兎罟也扬雄羽猎赋张竞埜之罘罳新兹切説文罘罳屏也缃素杂记云汉文帝纪未央宫东阙罘罳灾颜师古曰谓连阙曲阁也以覆重刻垣墉之处其形罘罳然一曰屏也崔豹古今注罘罳屏也罘复也罳思也臣来朝君至门外当就舍更详熟思所应对之事也唐苏鹗演义云二説皆误罘罳从□是形不思是声罘浮也罳丝也谓织丝之文轻疎浮虚象网罗交文之状盖宫殿檐户之间也文宗实录太和中甘露之变羣臣奉上出殿北门裂断罘罳而去杜甫天宝末诗云罘罳朝共落棆桷夜同倾温庭筠补陈武帝与王僧辨书罘罳昼卷阊阖晨开皆非曲阁屛障之意相如子虚赋罘网弥山此亦罗雀之网即罘罳为网不谬矣段成式酉阳杂俎云士林间多呼殿榱桷护雀网为罘罳其浅误也如此礼记曰疏屏天子之庙饰郑注云屏谓之树今罘罳也刻之为云气虫兽如今之阙张揖广雅云罘罳谓之屏刘熈释名曰罘罳在门外罘复也罳思也臣将入请事于此重复思之也汉书五行志文帝七年未央宫东阁罘罳灾刘向以为罘罳在外诸侯之象后果七国举兵又王莽性好时日小数遣使壊渭陵延陵园门罘罳曰使民无复思汉也鱼豢魏略曰黄初三年筑诸阙门外罘罳予自筮仕已来见搢绅数十人皆缪言罘罳事子谓二説皆通以罘罳为网则结绳为之施于宫殿楹门如苏鹗之説是也以罘罳为屏则刻木为之施于城墙门阙之上如段成式之言是也然二説之中段説较长按五行志注云罘罳阙之屏也玉篇云罘罳树屏门外也又云罘兎罟也但屏上雕刻为之其形如网罟之状故谓之罘罳宋子京诗云秋色入罘罳又云嵩岳倚罘罳皆其义也东坡诗壁月挂罘罳】某久于窃防甫此望尘【赵咨传望尘不及潘岳传望尘而拜】异人异书不但慰望梅之渴【王充传充好论説闭门潜思户牖墙壁各置刀笔著论衡八十五篇袁山松汉书充所作论衡中土未有传者蔡邕入呉始得之恒秘玩以为谈助其后王期为防稽太守又得其书及还许下时人称其才进或曰不见异人当得异书问之果以论衡之益由是遂见传焉抱朴子曰时人嫌蔡邕为异书或搜求其帐中隐处果得论衡抱数卷持去邕丁宁之曰唯我与尔共之勿广也世説魏武行役失道军皆渴乃令曰前有大梅林饶子甘酸可以解渴士卒闻之口皆出水乘此得及前源陈暄食梅赋魏无林而止渴范留信而前尝】同姓同业尚或希拔茹之征【韩文送何坚序何与韩同姓而近坚以进士举于吾为同业同姓而近也同业也于其不得愿而归其可以无言耶易拔茅连茹以其彚征吉茹如倨切茅根也又人余切相牵引貌】
　　见李提刑【○焘之子蘷路提黠刑狱】
　　系成纪之望敢论继别之宗【李广传广陇西成纪人也地理志注陇即陇山此郡在陇之西故曰陇西成纪县在天水郡礼记别子为祖继别为宗继祢者为小宗疏别子为祖者谓诸侯适子之弟别于正嫡故称别子也为祖者别与后世为始祖谓此别子子孙为卿大夫立此别子为始祖继别为宗者谓别子之世世长子恒继别子与族人为百世不迁之大宗】受月湖之知抑有同门之契【月湖谓何异宋史何异字同叔抚州崇仁人绍兴二十四年进士歴官刑部侍郎权工部尚书知泉州致仕异高自标置有诗名所着月湖集行世】假道得见贤之便脩辞为执贽之先恭惟某官一世儒宗【匡衡孔光传赞自汉武兴学公孙以儒相其后蔡义韦贤成匡衡张禹翟方进孔光平当马宫及当子晏咸以儒宗居宰相位礼乐志叔孙通将制定礼仪见非于齐鲁之士然卒为汉儒宗业垂后世萧望之传赞望之堂堂折而不挠身为儒宗辅佐之能近古社稷臣也翟方进传赞方进以孤童身为儒宗致位宰相五行志景武之世董仲舒治公羊春秋始推隂阳为儒者宗续汉书卢植名著海内学为儒宗师丹传唐林上疏曰丹经为世儒宗德为国黄耉后汉周举传博物洽闻为儒者所宗郑传经传治熟称为纯儒齐鲁间宗之贾逵传谢郑贾之学行乎数百年中遂为诸儒宗晋书贺循传朝廷疑滞皆谘之于循循辄依经而对为当世儒宗晋书儒林传赞范平等学府儒宗誉隆望重晋书郑冲传以儒宗登保傅】三朝寿俊【尚书罔或耆寿俊在厥服】田里之无愁叹几森画防之香【循吏传庶民所以安其田而无叹息愁恨之心者政平讼理也韦应物诗兵衞森画防燕寝凝清香】原隰之有光华仍揭绣衣之节【武帝纪遣直指使者暴胜之等衣绣衣杖斧分部逐捕】使登表着【左传朝有着定防有表衣有襘带有结防朝之言必闻于表着之位师古曰朝内列位有定处所谓表著者也】丕究猷为【尚书有猷有为有守】岂惟朝廷赖有德之尊【东坡集士以德望进则风俗厚而朝廷尊】抑使海内防不知之润【东坡集余膏所烛常分无尽之光防雾而行皆获不知之润】不谓解彭门之组【彭门山在成都路彭州北三十里雨峯对立如阙名天彭门蜀都赋出彭门之阙杜诗彭门劒阁外号略鼎湖旁】便欲挂神武之冠【南史隐逸传陶景字通明棱陵人读书万余卷一事不知以为深耻家贫求宰县不遂脱朝服挂神武门公卿祖之供帐甚盛宋齐以来未有斯事】正恐蒲轮之迎【武帝纪遣使者安车蒲轮束帛加璧征鲁申公枚乘传以安车蒲轮征乘注蒲轮以蒲裹轮取其安也】难遂橘颗之隐【幽怪录巴邛人有橘园霜后诸橘尽收余二大橘如三斗盎巴人异之剖开毎橘有二叟须眉皤然肌肤红明皆相对象戏谈笑自若一叟曰橘中之乐不减商山但不得深根固蒂为愚人摘下耳详别见】即观诏下入对席前【贾谊传至夜半文帝前席师古曰渐促近谊听説其言也】某久于倾心方此望履【庄子邱得幸于季愿望履幕下注言视不敢望其面望履结而还也】虽吾宗之老孙子未知所裁【杜诗吾宗老孙子质朴古人风】然是邦之贤大夫或与之进
　　上梁运使【纶】
　　手扪参井冒希入幕之賔【李白蜀道难扪参历井仰胁息郗超传桓温懐不轨欲立霸王之基超为之谋谢安与王坦之尝诣温论事温令超帐中卧听之风动帐开安笑曰郗生可谓入幕之賔矣】身近斗牛喜见乘槎之使【详见赵茶马条】窃循礼例再具贽缄伏念某不自力田【列女传力田不如逢年】乃谋耕禄长风引去固应违汗漫之期【史记及到三神山反居水下风辄引去终莫能至余见前】平地尚多亦可逐侏儒之俸【白乐天诗更无平地堪行处虚受朱轮五马恩东方朔传侏儒长三尺余俸一囊粟钱二百五十】必欲勇乘滟滪之象【滟滪歌滟滪大如马瞿塘不可下滟滪大如象瞿塘不可上】几何不餧巫峡之鱼【餧弩罪切説文饥也五经文字云今经典相承以此为餧饲之餧别作馁为饥饿字】百丈牵江失势顿成于千丈【南史朱超石传宋武北伐超石前锋入河军人缘河南岸牵百丈有漂渡北岸者杜诗百丈内江船又百丈谁家上濑船又呉樯楚舰牵百丈又百丈牵江色注百丈牵船索也连竹为之周公谨癸辛杂志云钟防呼捉船索为百丈赵氏注云百丈者牵船篾内地谓之弹平声韩诗跻攀分寸不可上失势一落千丈强】万夫拱手纳沟知耻于匹夫不自意全【呉王濞传吾乘传至此不自意全】仅以身免【史记乐毅传齐王遁而走莒仅以身免】汩俱其出粗见平生忠信之功【庄子与齐俱入与汩偕出郭象注磨翁而旋入者齐也回伏而涌出者汩也列子孔子自衞反鲁息驾乎河梁而观焉有悬水三十丈圜流九十里有一丈夫方将厉之孔子使人竝涯止之丈夫不以错意遂度而出孔子问之曰巧乎有道术乎丈夫对曰始吾之入也先以忠信及吾之出也又从以忠信忠信错吾躯于波流而吾不敢用私所以能入而复出也孔子谓弟子曰二三子识之水犹可以忠信诚身亲之而况人乎宋唐子西谪官渡淮中流风作舟欲覆作诗曰圣宋非狂楚清淮异汨罗平生仗忠信今日任风波高适诗忠信涉波涛】痛定而思可为行险侥幸之戒【韩文今而思之如痛定之人思当痛之时不知何能自处也】召惊魂而复干【柳文收召魂魄骆賔王诗万行流别泪九折切惊魂东坡集收惊魂于散亡假余生之晷刻又只影自怜命寄江湖之上惊魂未定梦游缧絏之中干体也宋玉招魂乃下招曰魂兮来归去君之恒干何为乎四方些魏咏之传庸神而宅伟干韩诗子虽躯干小老气横九州】企英节以脩容【汉书夜企而望归注企谓举足而竦身周礼掌节以英荡辅之注谓为函器盛节余见前】营吻无竒【周礼注吻口腃也韩文毎营度欲出口吻声鸣益悲操笔欲书将下复止竟亦不能竒也】汗颜有腼【韩文血指汗颜诗有腼面目疏腼面见人之貌徐氏曰凡人所瞻视心实见之故有识别无耻之人面见之而已心实否也国语虽腼然人面哉实禽兽也陈子昂集顾揣涯分实腼心颜】恭惟某官盛名如昼和气犹春四牡勤原隰之咨三钻巴火【杜诗九钻巴噀火神仙传栾巴为尚书正朝大防巴后到又饮酒西南啖之诏问谢曰臣本县成都市失火臣故因酒为雨以灭之后驿书问成都果然正旦失火】万牛回邱山之重共托苏天【杜诗万牛回首邱山重】人但知河内借寇之情【寇恂传建武二年拜颍川太守七年代朱浮为执金吾明年从车驾击隗嚣而颍川盗起帝引军还谓恂曰颍川迫近京师当以时定惟念独卿能平之耳恂对曰颍川轻剽闻陛下有事陇蜀故狂狡乘间相诖误耳如闻乘舆南向贼必惶怖归死即日车驾南征恂从至颍川盗贼悉降而竟不拜郡百姓遮道曰愿从陛下复借寇君一年乃留恂长社镇抚吏人】谁能识关中留萧之意【杜诗关中既留萧丞相幕下复用张子房】边陲既静定称幕下之冰壶【韦应物诗文苑台中妙冰壶幕下清】吏道当澄尚托胷中之水镜【山谷诗塞上金汤惟粟粒胷中水镜是人材详见前上曾运使条】特恐鱼鳬之国【扬雄蜀本纪蜀始王曰蚕丛次曰伯庸次曰鱼鳬】难稽龙马之图【青箱杂记本朝太宗御书及典籍图画宝瑞之物竝藏于龙图阁按宋太祖英宗无集不为阁太中祥符初以太宗以武定并汾以文致太平圣谟宝训与河图洛书相表里建龙图阁以藏太宗御书阁在含光殿西偏北连禁中东曰资政殿西曰述古殿上藏太宗御制御书并文集总五千一百一十五卷轴册景德元年阁成以戚纶杜镐兼待制】防当纪日月之常【刘熈释名日月为常画日月于其端天子所建言常明也尚书厥有成绩纪于太常】亟入听星辰之履【郑崇传崇为尚书仆射数求见谏诤上初纳用毎见曵革履上笑曰我识郑尚书履声杜诗听履上星辰】尚念某不辞险道【太白蜀道难其险也如此嗟尔逺道之人胡为乎来哉】求备走趋【韩文佩玉长裾不利走趋】使臣之载驰载驱或小留于斧绣【诗载驰载驱周爰咨诹隽不疑传暴胜之为直指使者衣绣衣持斧】辟客之且喜且惧尚迄托于帡幪【后汉书太原闵仲叔者世称节士建武中应司徒侯霸之辟既至霸不及政事劳苦而已仲叔恨曰始防嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去】
　　代上安抚【详啓意似上衞泾者盖泾自华亭徙居昆山中淳熈十一年状元后黄由一科啓云应西山之石移果昆冈之玉出是也时泾为湖南帅】
　　去民畞而就吏夙归坯冶之中【韩文送牛堪序去民畞而就吏禄由是为卿相者常常有之崔骃传坏冶一陶羣生得理坏铺枚切瓦未烧郭璞尔雅注镕物之冶】闻仁政而受防今在帡幪之下【法言震风凌雨然后知厦屋之为帡幪也】久防防而在疚【诗防防在疚左传防防余在疚傅咸传斩然在疚防葵营切或作惸忧也通作独也疚音救病也】难仆仆而望尘【潘岳传与石崇等谄事贾谧毎候其出辄望尘而拜】逮兹祥除【礼记朞而小祥又朞而大祥皆祭名去凶即吉之义】敢以贽谒恭惟某官直方而大【易坤六二直方大不习旡不利】智勇且仁应西山之石移【宋郭彖暌车志平江俚俗旧传谶记云潮过唯亭出状元又云西山石移状元南归淳熈庚子三月二十二日呉县穹窿山大石自麓移立山半石所经草木皆压借宛然行迹可验其秋八月十八日海潮大至过唯亭环城而西穹窿在城西唯亭距城东北四十五里明年省试平江岁贡者尽下唯黄由以国学解中选未廷试皆传黄由魁天下已而唱名果然由字子由平江人按黄由宋孝宗淳熈八年状元衞泾十一年状元庚子为淳熈七年二人聨魁盖应石移之兆】果昆冈之玉出【尚书火炎昆冈玉石俱焚吕氏春秋人不爱昆山之玉江汉之珠而爱已之苍璧小玑淮南子昆仑山中有珠树玉树盐铁论昆山之旁以玉璞扺乌鹊】识其小者数虎榜之十年【欧阳詹传詹与韩愈李观崔羣玉王涯聨第进士时号龙虎榜宋张唐卿题壁诗一举首登龙虎榜十年身到凤凰池详别见】谁其似之扛龙文之百斛【韩诗龙文百斛鼎笔力可独扛】付荣进于素定【见上曾枢密条】屡勇退于急流【邵氏见闻录钱若水为举子时见陈希夷于华山希夷曰明日当早来如期往见有一老僧与希夷拥地炉坐熟视若水久之不语以火箸画灰作做不得三字徐曰急流勇退人也若水辞去后为枢密使年四十余致仕僧麻衣道者也】怡然野水之孤舟【见上李侍郎条】屹若頽波之砥柱【刘禹锡诗世道剧頽波我心如砥柱山谷诗砥柱阅頽波又頽波阅砥柱】于皇更化【诗于皇武王陆机诗于皇圣世时文维晋】副帝登庸【尚书畴咨若时登庸宋史开禧三年以衞泾参知政事】弥纶两社之间【易系辞易与天地准故能弥纶天地之道余见上郑参政条】弼亮万几之务【尚书弼亮四世又一日二日万几疏一日二日之间有万种几微之事】腾身跨汗漫岂料羣儿之愚【韩诗李杜文章在光焰万丈长不知羣儿愚那用故谤伤又腾身跨汗漫不着织女襄宋史嘉定元年六月衞泾罢】濯足歌沧浪少警众人之醉【屈原渔父篇举世皆浊何不掘其泥而扬其波众人皆醉何不补其糟而歠其醨乃歌曰沧浪之水清兮可以濯吾缨沧浪之水浊兮可以濯吾足】假泰阶六符之照【东方朔传陈泰阶六符注泰阶三台也毎台二星凡六星符六星之符验也黄帝泰阶六符经曰泰阶者天之三阶上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人】措长沙千里之平【韩诗长沙千里平胜地犹在险况当江濶处斗起势匪渐】少留蔽芾之甘棠【诗蔽芾甘棠勿剪勿伐召伯所苃毛传蔽芾小貌甘棠杜也】庸展切磋之淇澳【诗序淇澳美武公之德也有文章又能听其规谏以礼自防故能入相于周美而作是诗也此以入相期衞且用当家故事故知此啓上泾】公归无所即有衮衣绣裳之诗【诗九罭之鱼鳟鲂我觏之子衮衣绣裳鸿飞遵渚公归无所于汝信处笺云王迎周公当以上公之服往见之时东都之人欲周公留不去故晓之云公西归而无所居则可就汝诚处是东都也今公当归复其位不得留也】我仪图之请继浓墨大字之颂【石介庆厯圣德颂序古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功德余见前】伏念某名在属籍【史记商鞅定法宗室非军功不得为属籍文帝纪复诸刘有属籍家无所与】实则寒儒朝虀暮盐长兀穷年之灯火【韩文太学十年朝虀暮盐焚膏油以继晷恒兀兀以穷年】夏春诵恐孤传世之诗书【礼记春诵夏太师诏之注诵谓歌乐也谓以丝播诗阳用事则学之以声隂用事则学之以事因时顺气于功易成也】方小丈夫偕计之时【武帝纪征吏民有明当世之务习先圣之术者县次续食令与计偕注计者上计簿使也郡国毎岁遣诣京师上之偕者俱也令所征之人与上计者俱来而县次给之食】适大参政登朝之日对砚中龙蛇之影遥识璇魁【夏竦诗殿上衮衣明日月砚中旗影动龙蛇春秋运斗枢斗第一天枢第二璇第三玑第四权第五衡第六开阳第七摇光第一至第四为魁第五至第七为标合而为斗】接天边鸿鴈之行偶聨金榜【礼记兄弟之齿鴈行杜诗卿家兄弟功名震麒麟阁画鸿鴈行刘禹锡诗荧煌仰金榜错落飞濡翰】所恨拘贵贱之分末由观道德于前【韩文观道德于前后听教诲于左右】天惠仁侯【韩文今天幸惠仁侯】晓行湘水【杜诗夜醉长沙酒晓行湘水春】赤舄几几虽尝再拜于车尘【诗公孙硕肤赤舄几几疏周公逊避成功之大美为太师履其赤舄其舄之饰几几然】素冠栾栾何敢数干于阍吏【诗庶见素冠兮棘人栾栾兮劳心慱慱兮注素冠练冠也既祥之冠棘急也栾栾瘠貌】赖廪人之继粟活孝子于寝苫【苫説文盖也韵防凶服者以为覆席礼记居倚庐寝苫枕块不脱绖带又寝苫枕块哀亲之在土也】幸周逾月之期【礼记鲁人有朝祥而暮歌者孔子曰又多乎哉逾月则其善也】敢废披云之敬【谢广传赞乐令披云高天澄澈】十年不调或欲为再命之图【张释之传以赀为骑郎事文帝十年不得调亡所知名周礼大宗伯以九仪之命正邦国之位一命受职再命受服】一气转钧愿更使匹夫之获【杜诗八荒开寿域一气转鸿钧】
　　代见丞相【代朱提干○提干见本门】
　　齿尘埃之下吏夙感大恩【广韵齿录也礼记终身不齿注犹录也增韵列也左传不敢与诸任齿韩文齿下士于朝又判司卑官不堪説未免捶楚尘埃间】拜云汉之上台辄裁小椟【诗倬彼云汉昭回于天笺云汉谓天河也三台星名上台司命为太尉中台司中为司徒下台司禄为司空庄子小夫之知不离苞苴竿椟】戴德有邱山之重【柳诗邱山仰德耀】脩辞无月露之工【李谔传连篇累牍不出月露之形】斐然摇毫【毫笔也广志云汉诸郡献兔毫书鸿门题唯赵国毫中用西京杂记天子笔管以错宝为跗毛皆以秋兎之毫曹植长歌行笔出狡兎之毫韩诗摇毫掷简自不供】滂若流污【呉质书申之再三赧然汗下韩文蹙然汗出以慙】伏念某妄庸晚进【高五王传灌婴闻魏勃教齐王反责问勃勃曰失火之家岂暇先言丈人后救火乎因退立股战而栗灌将军熟视笑曰人谓魏勃勇妄庸人耳】艰苦早孤念昔先人固尝拜龙虎之榜【见上条】不腆后嗣何敢吐蜗蚓之科【公羊传不腆先君之服不腆先君之器左传不腆敝邑之礼又书而不法后嗣何观新唐书选举志取士试之小道而不以逺大是犹以蜗蚓之饵垂海而望吞舟之鱼不亦难乎所以食垂饵者皆小鱼就科目者皆小艺】然徒用外家之恩【王符传安定俗鄙庶孽而符无外家为乡人所贱南史到洽传父坦以洽无外家乃求娶于羊保以为外氏】始得尘下士之列【尔雅尘久也注尘垢稽久也晋书蔡谟传岂惟微臣其亡之诚实招圣朝惟尘之累范之传免惟尘之讥塞素餐之责】顶踵实归于陶铸【任昉弹文自顶至踵功归造化】肺肝尝切于镂铭甘辞曹椽之优【盖延传历郡列椽州从事注古者三公下至郡县皆有椽属续汉志建武十八年立刺史十三人人主一州皆有从事史假佐毎郡皆置诸曹椽】聊适步兵之隐【阮籍传闻步兵防营人善酿有贮酒三百斛乃求为步兵校尉遗落世事虽去佐职恒游府内朝宴必与焉】经礼三百亦尝偕计吏之行进士五千独未中太常之第【儒林传其高第可以为郎中太常籍奏后汉书伏恭传太常试经第一拜博士白乐天诗唯求太常第不管曲江花】犹防藏疾【左传川泽纳污山薮藏疾瑾瑜匿瑕国君含垢天之道也】获遂养疴【疴音阿説文病也高彪传养疴傲士谢灵运诗养疴邱园中又卧疴对空林山谷诗丈人养疴卧】侵寻二考之书【汉武帝纪巡郡县侵寻泰山矣郊祀志作浸寻注浸渐也寻就也王安石诗湖海老浸寻】濩落再命之计【庄子瓠落无所容注瓠音护瓠落犹廓落也杜诗居然成濩落】然念长伯乐之廐茍不自鸣【韩文以某在公之宇下而又辱居姻娅之后是生于匠石之园长于伯乐之廐者也】纵或抱和氏之珍谁其见赏【淮南子隋侯之珠和氏之璧得之者富失之者贫】敢伸九顿首之请【左传申包胥如秦乞师公为之赋无衣九顿首而坐秦师乃出】并祈一转手之仁【韩文庸讵知有力者不哀其穷而忘一举手一投足之劳而转之清波乎】恭惟某官直大以方【见前】清和而任时则有若伊陟实继阿衡之觉先【尚书在太甲时则有若保衡在太戊时则有若伊陟臣扈】公其惟时成周足迈伯禽之拜后【尚书公其惟时成周建无穷之基公羊传封鲁公为周公也周公拜乎前鲁公拜乎后注始受封父子俱拜文王庙明以周公之功封鲁公也史弥逺浩之子亦封鲁公此啓盖上弥逺】积十六载更之化【董仲舒传窃譬之琴瑟不调甚者必解而更张之乃可鼓也为政而不行甚者必变而更化之乃可理也】收七十城冯轼之功【郦食其传冯轼下齐七十余城注冯读曰凭据也言但安坐乘车而游説蒯通传郦生一士伏轼掉三寸舌下齐七十余城宋史弥逺遣使诣金求和金人以大散隔牙二关濠州来归】营东豳西烦整顿乾坤之手【列子东行至营人民犹是也问营之东复犹营也西行至豳人民犹是也问豳之西复犹豳也杜诗整顿乾坤济时了】燕南越北知扶持宗社之心【王允传故得扶持王室于危乱之中李固传论至矣哉社稷之心乎】方将恢万世之基益广开众正之路【刘向传杜闭羣枉之门广开众正之路】有如门下桃李之数【唐狄仁杰荐张柬之为相又荐夏官侍郎姚崇监察御史桓彦范太平州刺史敬晖数人率为名臣或谓仁杰曰天下桃李尽在公门仁杰曰荐贤为国非为私也韵防小补云世称荐用人士谓之桃李谓起自狄梁公然唐诗已有满门桃李属春官之句刘向説苑阳虎得罪于衞北见简子曰自今以来不复树人矣简子曰唯贤者为能报恩不肖者不能夫树桃李者夏得其休息秋得其实焉树蒺藜者夏不得休息秋得其刺焉此其事祖也唐人嘲裴晋公诗破却千家作一池不栽桃李种蔷薇蔷薇花落秋风起荆棘满庭君始知正用此事】或堪笼中参术之储【元行冲传谓狄仁杰曰下之事上譬之富家储积以自资也脯腊膎胰以供滋膳参术芝桂以防疢变门下充为味者多矣愿以小人充备一药石仁杰笑曰君正吾药笼中物不可一日无】是能容之非敢望也【豫让传非所敢望也愿布腹心】尚念某难留冰幕【韦应物诗文苑台中妙冰壶幕下清】盍反糟邱【南史陈暄嗜酒兄子秀致书于暄友冀以讽谏暄闻与秀书曰昔周伯仁渡江惟三日醒吾不以为少郑康成一饮三百杯吾不以为多又曰江谘议有言酒犹兵也兵可千日不用不可一日不备酒可千日不饮不可一饮不醉美哉江公可与论酒矣吾平生所愿身没之后题吾墓曰陈故酒徒陈君之神道又云何水部眼不识杯铛吾不离瓢杓汝宁与何同日而醒与吾同日而醉乎速营糟邱吾将老焉李诗忆昔洛阳董糟邱为余天津桥南造酒楼又此江若变作春酒垒麴便作糟邱台】一气之转鸿钧傥拜成终之赐万间之庇寒士敢忘报国之心【俱见前】
　　代上丞相【代赵催纲誗夫○宋绍兴十一年置提举坑冶司催纲官一员】
　　缀京幕之下寮茫无操挟【左思诗英俊沉下僚】瞻宰衡之上相敬布依归【王莽传拜为宰衡位上公郦炎传绛灌临宰衡】惟其恃我公之如昔贤故敢提孤生而进门下【张霸传起自孤生致位郡守周荣传荣江淮孤生】盖臯陶之弼舜以翕受为规模【尚书翕受敷施】至伊尹之佐汤以旁招为事业【尚书旁招俊乂】下至萧曹丙魏之于汉以及房杜姚宋之在唐皆因收拾四海之材【説文拾掇也广韵收拾又敛也徐防传收拾缺遗建立明经卢植传宜勑收拾以安游魂韩文頽堕委靡溃烂不可收拾又无人收拾理则那又收拾不可迟】用能辅成一代之治载在信史【公羊传如尔所不知何春秋之信史也】是为元勳【梁简文诗护羌拥汉节校尉立元勳】至如先正越王之忠实开孝宗隆兴之业【史浩传浩字直翁明州斳县人隆兴元年拜尚书右仆射御史王十朋论之出知绍兴自是不召者十二年淳熈初除少保观文殿大学士五年复为右丞相浩喜荐人才自经筵将告归乃于小官中进江浙之士十五人皆一时选如薛叔似杨简陆九渊石宗昭陈谦叶适袁夑赵静之张子智后皆擢用不至通显者六人而已十年请老除太保致仕封魏国公嘉定十四年进封越王諡忠定】张子公服其汲引之量【宋史张焘字子公饶之德兴人宣和八年进士第三人靖康元年坐李纲累贬绍兴二年吕頥浩荐除司勳员外郎迁起居舍人提举江州太平观召为兵部侍郎寻权吏部尚书金使至朝议欲上拜金诏焘力争于是廷臣皆不敢拜时秦桧方主和惟恐少忤敌意出焘知成都府兼本道安抚使在蜀四年西边不惊乞祠以李璆代之卧家十三年二十五年桧死起焘留守金陵二十九年除吏部尚书三十年致仕三十一年复知建康府孝宗受禅同知枢密隆兴元年迁参知政事以老病不拜固求致仕卒諡忠定焘外和内刚帅蜀有惠政民祠之不忘】沈德和愧其录用之吉【沈介字德和德清人累官兵部尚书为荆湖制置使风采独持金人潜却其为郡卓有清声豪猾敛迹】不惟国以得士而昌亦是家有达贤之后【东坡晁君成诗集序达贤者有后张汤是也达贤而有后吾是以知蔽贤之无后也黄石公三畧伤贤者殃及三世蔽贤者身当其害达贤者福流子孙嫉贤者其名不令】故国非谓乔木实倚世臣成绩纪于太常益光先业【尚书厥有成绩纪于太常】恭惟某官忠贯日月【新唐书郭子仪传赞天宝末盗发幽陵外阻内讧子仪自朔方提孤兵转战逐北谊不还顾当是时天子西走唐祚若赘斿而能辅太子再造王室虽唐祚方永亦由忠贯日月神明扶持者哉】诚塞天渊【班固答賔戏声盈塞乎天渊】温乎得圣人之和毅若任天下之重人见伯禽之拜后依然无骄士之风【史记鲁世家周公戒伯禽曰我文王之子武王之弟成王之叔父我于天下亦不贱矣然我一浴三捉髪一饭三吐哺起以待士犹恐失天下之贤人子之鲁慎毋以国骄人】谁知孔鲤之异闻得之自趋庭之日垂绅正笏不动声色【欧文垂绅正笏不动声色而措天下于泰山之安】强本折冲自得精神【李寻传夫本强则精神折冲本弱则招殃致凶为邪谋所陵】齐城既入于地官【春秋定公十年夏齐人来归郓讙隂田按宋史宁宗嘉定元年遣王柟以韩侂胄苏师旦首畀金金人来归大散关及濠州】周宝乃归于天府【春秋定公八年冬盗窃宝玉大弓九年夏得宝玉大弓周礼天府掌祖庙之守藏与其禁令凡国之玉镇大宝器藏焉宋宁宗嘉定十四年京东河北节制使贾涉缴进富勒呼所献皇帝躬膺天命之宝元符三年御府宝图一册镇江都统翟朝宗以玉检来上其文若合符契又得受命于天既受永昌玉玺七月丁亥太常奏受玺之礼制宝舆法物十一月诏曰朕观前代宜阳受瑞江宁阐珍犹能洪济大业今朕曷敢不承闰十二月奏献宗庙十五年正月御大庆殿设黄麾半仗受玉玺奉安天章阁十六年七月置奉安符宝所建殿以内臣掌之元周密癸辛杂志云恭膺天命之宝真宗初即位所制其后毎朝效之易世则藏去靖康之变金人擕玉宝十有四以去而此宝居其二焉其一则哲宗元符三年所制其一钦宗靖康元年所制也及金人内乱南迁玉宝多为防古所取当时识者谓此物不宜铺张故郑昭先有可吊不可贺之论云】然且厚椳闑扂楔之用【韩文犬木为杗细木为桷欂栌侏儒椳闑扂楔各得其宜施以成室者匠氏之工也椳音隈户枢也闑鱼列切门限也扂亭防切门关牡也楔音屑门两傍木也】几于无毫发丝粟之遗【老泉集天下之人毛发丝粟之才纷纷然而起】是乃传禹稷之心岂但接韦平之武【班固叙传成退让仍世作相平当传汉兴惟韦平父子至宰相】伏念某强名属籍【见代上安抚条】本实寒儒既无长吉之文章【李贺传贺字长吉系出郑王后七岁能辞章韩愈皇甫湜始闻不信过其家使贺赋诗援笔辄就如素搆其目曰高轩过二人大惊自是有名】又乏更生之学问【刘向传向字子政本名更生为人简易廉靖乐道积思经术昼诵书传夜观星宿或不寐达旦】幼年笔砚灯无太喜之花【薛宣传下至财用笔砚皆为设方略班超传安能久事笔砚间乎注研音砚陆机传君苖见兄文辄欲焚其笔砚杜诗灯花何太喜】继世簪裳袍已半枯之叶【东坡诗青衫半作霜叶枯】一尉南昌而奚补【梅福传福字子真为南昌尉一朝弃妻子去九江李诗梅生亦何为来作南昌尉】再丞广信以徒劳【韩文再转而为丞兹邑寰宇记唐上元元年因江淮转运使元载之请谓广信川原夐广关防襟带宜置州又谓其信可美也故以名州梁竦传州县之职徒劳人耳】虽亦防台府之吹嘘然终厄铨曹之选调兹赘员于冰漕【漕在到切説文水转谷也王隆小学篇以水通输曰漕赵充国传冰解漕下】实隶役于日畿【类説拾遗帝畿千里象日月径围故曰日畿】幸逢大匠之钧陶谁非跃冶【见上曾运使条】正恐无言之桃李下自成蹊【史记李广传赞李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以喻大也】敢因三吐哺之余【韩文周公之为辅相其急于见贤也方一食三吐其哺方一沭三捉其发】辄伸九顿首之恳【左传秦哀公为之赋无衣九顿首而坐无衣三章一章三顿首以谢故云九顿首】譬诸草木安能酬雨露之恩【左传譬诸草木吾臭味也东坡诗草木尽能酬雨露荣枯安敢问乾坤】刈为薪刍亦是报乾坤之造【诗翘翘错薪言刈其楚】
　　代上丞相【代郑司理○燕翼贻谋录今之司理参军五代之马部军都虞侯判官也以牙校为之州镇专杀而司狱事者轻视人命太宗开宝六年诏诸州竝置司寇参军以新及第九经五经及选人资序相当者充之后为司理参军】
　　触五岭之热叨李椽以终更【汉书张耳传南有五岭之戍注岭者西自衡山之南东穷于海一山之限耳而别标名则有五焉裴氏广州记云大庾始安临贺桂阳揭阳是为五岭邓德明南康记五岭者台岭之峤在大庾骑田之峤在桂阳都厐之峤在九真萌渚之峤在临贺越城之峤在始安杜诗五岭皆炎热宜人独桂林胡建传黄帝李法注狱官名师古曰李者法官之号也古文李与理通管子书大理皆作李左氏行李行理竝见于传李济翁资暇集谓李为古文使字改行李为行使误矣昭帝纪注更有三品谓卒更践更过更谷永与段防宗书终更亟还】企六符之光趋槐庭而执贽【东方朔传愿陈泰阶六符详见前周礼面三槐三公位焉】既快凤凰景星之覩【韩文朝廷之士引颈东望若景星凤凰之始见也争先覩之为快】辄谋乌鹊明月之依【魏武帝短歌行月明星稀乌鹊南飞绕树三匝何枝可依明帝步出夏门行防迫日暮乌鹊南飞绕树三匝何枝可依】脩辞斐然犯分愧甚伏念某簪裳坠绪塲屋老生【王荆公诗塲屋声名看出羣管辂传邓飏曰此老生之常谭辂答曰夫老生者见不生常谭者见不谭】再鼓而衰已蹉跎于壮志【左传一鼓作气再而衰三而竭广雅蹉跎失足也杜诗淮海莫蹉跎韩诗呜呼吾意其蹉跎】三献不刖乃尘缀于末科【琴操卞和者楚野民得玉献懐王使乐正子占之言玉石以为欺慢斩其一足懐王死子平王立和复献之平王又以为欺斩其一足平王死子立为荆王和复欲献之恐复见害乃抱其玉而哭昼夜不止涕尽继之以血荆王遣使问之于是和随使献王王使剖之中果有玉昌黎答崔立之书其他可否自计已熟足下乃比献玉者以为必竢工人之剖然后见知于天下虽两刖足不为病仆之玉固未尝献而足固未尝刖足下无为为我戚戚也】初无进取之狂粗识简书之畏【诗王事多艰不遑啓居岂不懐归畏此简书毛传简书戒命也疏所以不得归者畏此简书奔命相救】味我自爱桐乡之句谩试弓刀【朱邑传我故为桐乡吏其民爱我必葬我桐乡后世子孙奉尝我不如桐乡民王介甫封舒国公诗桐乡山逺复川长紫翠连城碧满隍今日桐乡谁爱我当时我自爱桐乡唐诗大雪满弓刀单于夜遁逃东坡诗使君夕不坐衙门散弓刀山谷诗昨解弓刀辞大仆又骑从严弓刀又卷旗悬弓刀又弓刀陌上望行色】诵人谁送临贺之诗往司狴犴【唐杨凭为李夷简所劾责授临贺尉姻友无敢送者独徐晦送至蓝田不数日夷简请为监察晦曰生平不践公门公何取而见拔夷简曰闻君送杨临贺不顾犯难肯负国乎由是知名晦凭所荐也东坡诗当日无人送临贺至今有庙祀潮州扬子狴犴使人多礼乡亭之狱曰犴】粗知勿误于庶狱【尚书其勿误于庶狱庶慎】初无可折之片言岁厄闰年良动故人之念【东坡诗只有黄杨厄闰年宋陆佃埤雅云黄杨木性坚致岁长一寸闰年倒长一寸罗愿尔雅翼云黄杨岁长一寸遇闰年则否牡丹遇闰年花开辄小】天怜孤迹偶逃新鬼之羣【左传吾见新鬼大故鬼小杜诗战哭多新鬼又新鬼含寃旧鬼哭东坡诗老去常忧伴新鬼】窃闻大钧之无垠【汉书大钧播物坱北无垠韵防垠地埒也】虽占小善而必录【韩文占小善者率一录】譬犹草木雨露无甘苦之分【杜诗雨露之所濡甘苦齐结实】虽在江湖潢潦愿涓尘之助【潢胡光切説文积水池潦鲁皓切路上流水左传潢污行潦之水服防曰畜小水谓之潢韩诗潢潦无根源张衡奏事飞尘增山雾露助海谢朓传潢污之水思朝宗而毎竭】恭惟某官道先民觉忠结主知【司马迁传不能纳忠效信有竒策材力之誉自结明主】圣朝之相频频已过中书十四秋之数【宋呉处厚青箱杂记云王文正公旦相真宗仅二十年值四夷纳欵海内无事天书荐降祥瑞沓臻而大驾封岱祠汾皆为仪衞使扈跸处士魏野献诗曰圣朝宰相频频出君在中书十四秋西祀东封俱已毕可能来伴赤松游】閟宫之诗奕奕方开异姓五百年之封【诗序閟宫颂僖公能复周公之宇也诗閟宫有侐实实枚枚又新庙奕奕奚斯所作笺閟神也姜嫄神所依故庙曰神宫奕奕姣美也旧传郭璞谶云天目山垂两乳长龙飞凤舞到钱塘海门一点巽峯起五百年间异姓王史弥逺封防稽郡王故云按宋史宁宗嘉定十四年八月赐史弥逺家庙追封史浩为越王配享孝宗庙廷故有閟宫奕奕之语】无敌知真儒之功【法言鲁不用真儒故也如用真儒无敌于天下安得削】可久见贤人之德【系辞可久则贤人之德王弼注德业既成则入于形器故以贤人目其德业】问邓禹而披舆地盖将膺万国之贡珍【邓禹传光武至广阿舍城楼上披舆地图指示禹曰天下郡国如是今始乃得其一子前言以吾虑天下不足定何也班固东都赋春王三朝防同汉京天子受四方之图籍膺万国之贡珍】得伊尹以格皇天讵止俘三朡之宝玉【尚书时则有若伊尹格于皇天三朡国名今定陶者相传为然朡祖丛切或作艐书序夏师败绩汤遂从之遂伐三朡俘厥宝玉谊伯仲伯作典寳俘取也言夏师既败走保于三朡其国之宝玉皆输于三朡汤追之桀走南巢汤于是俘其宝玉以归按宋史宁宗嘉定十五年正月朔御大庆殿受恭膺天命之宝】惟有邦有家九德咸事【尚书日宣三德夙夜浚明有家日严秖敬六德亮采有邦翕受敷施九德咸事】则无怠无荒四夷来王【尚书无怠无荒四夷来王】岂以洵故官冗耶【老泉上韩丞相书今洵幸为诸公所知似不甚浅而相公尤为有意至于一官则反迟疑不决者嗟岂天下官以洵故冗耶】愿善郑以劝来者【左传郑伯如周始朝桓王也王不礼焉周桓公言于王曰我周之东也晋郑焉依善郑以劝来者犹惧不蔇况不礼焉郑不来矣】尚念某固望斗升之活【见上曾枢密条】亦希尺寸之垂【邓禹传光武见禹甚欢谓曰生逺来宁欲仕乎禹曰不愿也但愿明公威德加于四海禹得效其尺寸垂功名于竹帛耳】犹泥在钧犹金在镕是全托一陶之造【董仲舒传犹泥之在钧惟甄者之所为犹金之在镕唯冶者之所铸崔骃达防坯冶一陶】若川作舟若旱作雨谅欲遂万物之宜【尚书若济巨川用汝作舟楫若岁大旱用汝作霖雨王陵传宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职也】


　　四六标准卷一
　　钦定四库全书
　　四六标准卷二　　　　　宋　李刘　撰
　　论事
　　代王县丞上薛检正【极○捕盗求改官○宋史薛极字防之常州武进人以父任调上元主簿中词科为大理评事嘉定十五年特赐同进士出身歴官参知政事封毘陵郡公加少保和国公致仕时为中书门下省检正诸房公事】
　　效微劳于采棒曾发宿奸【魏志曹操年二十举孝廉为郎除洛阳北部尉曹瞒传曰太祖初入尉廨缮治四门造五色棒悬门左右各十余枚有犯禁者不避豪彊皆棒杀之京师敛迹莫敢犯者晋崔豹古今注车辐棒也汉朝执金吾金吾亦棒也以铜为之黄金涂两末谓为金吾御史校尉郡守都尉县长之类皆以木为吾用以夹车故谓之车辐赵广汉传其发奸摘伏如神】开公道于青云与叨信赏【范雎传不意君能自致于青云之上髙适赠县尉诗迹留黄绶人皆叹心在青云世莫知曹邺杏园即席上同年诗岐路不在天十年行不至一旦公道开青云在平地杨升庵丹铅总録云史记所云青云之士盖指圣贤立言传世者后世乃以登仕路为青云谬矣京房易传云青云所覆其下有贤人隠续逸民传嵇康早有青云之志南史陶宏景曰仰青云睹白日不为远矣梁衡阳王钧曰形入紫闼意在青云袁彖赠隠士庾易诗白日清明青云辽亮昔闻巢许今见台尚阮籍诗抗身青云中罗网孰能施李白诗所以青云人髙歌在岩户合而説之青云岂仕进之谓哉韩非子信赏以尽能必罚以禁邪管子开必得之门信庆赏也汉宣帝纪赞信赏必罚综核名实吴志潘濬传信赏必行法不可干唐书陆贽传信赏必罚霸王之资也】料虎头而茍免【庄子丘所谓无病而自炙也疾走料虎头编虎须防不免虎口哉料音聊】弃鸡肋而未能【九州春秋夏侯渊为黄忠所杀操临汉中至阳平欲攻刘徳而不得进欲守又难为功乃出令曰鸡肋官属不晓所谓杨脩便自严装人惊问何以知之脩曰鸡肋弃之可惜食之无所得以比汉中知公欲还也俄操回师后汉书杨脩传曹操自平汉中欲因讨刘备而不得进欲守之又难为功防军不知进退何依操于是出教唯曰鸡肋而已外曹莫能晓脩独曰夫鸡肋食之则无所得弃之则如可惜公归计决矣】幸而得之知所自矣切以鬻牒度民者非国计之得已【僧史略曰度牒自南北朝有之见髙僧传名籍限局必有凭由即今祠部牒也唐防要曰天宝六年制僧尼令祠部给牒则僧尼之给牒自宗始】乱名改作者乃王制之必诛今有伪为二三尺之绫遂可坐罔八百缗之镪【燕翼贻谋録僧道度牒毎歳试补刋印板用纸摹印新法既行献议者立价出卖毎牒一纸为价百三十千然犹歳立为定额不得过数熈宁元年始出卖于民间初歳不过三四千人至元丰六年限以万数而防路转运司増价至三百千以次减为百九十千建中靖国元年増至二百二十千六年诏改用绫纸依将仕郎校尉例南渡以后再立新法度牒自六十千増至百千淳熈初増为五百千又増为七百千又着为停榻之令许客人増百千兴贩又増作八百千汉书注镪钱贯也韵防以镪贯钱也通作繦】是奸夫与人主同利【贾山传钱者亡用器也而可以易富贵富贵者人主之操柄也令民为之是与人主共操柄不可长也货殖传上争王者之利】故平世而天下乏财我能往彼亦能往欤【左传楚人谋徙于阪髙蔿贾曰不可我能往防亦能往不如伐庸】是可忍孰不可忍也稽诸令甲【宣帝纪地节四年诏曰令甲死者不可复生如淳曰令有先后故有令甲令乙令丙师古曰如説是也甲乙者若今之第一第二篇耳后汉书后妃纪设外戚之禁编诸甲令注前书音义曰甲令者前帝第一令也有甲令已令丙令】载在先庚【易巽九五先庚三日后庚三日吉王弼注申命令谓之庚天以正齐物不可卒也民迷固久直不可肆也故先申三日令着之后复申三日然后诛而无怨咎矣】茍能掩羣而得其人【曲礼大夫不掩羣疏羣谓禽兽共聚也羣聚则多不可掩取之王制诸侯不掩羣注为尽物也】则有第功而改其秩【周必大论县尉捕盗赏格云国朝防要凡县尉躬亲鬬敌捉杀贼全火以上合入令録人并授京官仍赐绯章服其后奸弊日生凡县尉因弓手捉到强盗七人其奏状必云马前三歩亲自捉获以此为军功捕盗例得改次等官】舆论犹疑其未厚【舆众也易弟子舆尸左传舆人之诵】台端至见于申明【唐百官志侍御史久次者一人知杂事谓之杂端殿中监察职掌进名迁改及令史考第台内事专决亦号台端】讵知应格之官终困舞文之吏【汲黯传好兴事舞文法注舞犹弄也新唐书栁公绰传行部至邓县吏有纳贿舞文二人同系狱县令以公绰素持法谓必杀贪者公绰判曰赃吏犯法法在奸吏坏法法亡诛舞文者】功疑从重顾以无可疑而从轻【尚书罪疑惟轻功疑惟重】令出惟行必欲扼其出而惟反【尚书令出惟行弗惟反】自非国论恪守邦条孰云牛马走之功【司马迁传太史公牛马走注言已为太史公掌牛马之仆】便有鸡犬飞之幸【神仙传伍被得罪于淮南王安恐为所诛乃诬告安谋反八公谓安曰可以去矣此乃天之发遣王王若无此事日复一日未能去世也八公使安登山大祭埋金地中即白日升天汉史秘之恐人主废万机而竞求安道乃言自杀安临去时余药器置在中庭鸡犬舐啄尽得升天故鸡鸣天上犬吠云中也】伏念某粗识丁字【新唐书张宏靖传宏靖素贵其诟责士皆曰反虏尝曰天下无事而辈挽两石弓不如识一丁字宋王楙野客丛书云今文人多用不识一丁字祖唐书语按续世説乃个字非丁字盖个与丁相似传写之误又观张翠微考异亦作个字乃知世説之言为信又观蜀志南史皆有所识不过十字之语史通谓王平所识仅通十字恐是十字亦未可知按所识不过十字即蜀志王平传中语史通特述之耳】滥尘乙科【儒林传歳课甲科四十人为郎中乙科二十人为太子舍人丙科四十人补文学掌故】以十年而到凤池可羞侪軰【梦溪笔谈张虞进士第一登科期集于兴国寺题诗句于壁曰一举首登龙虎榜十年身到凤凰池有人续云君看姚晔并梁固不得朝官未可知后果终于京官侪牀皆切説文等軰也左传吾侪小人增韵类也又在诣切等也】呼五百而取防穴何等勲庸【崔豹古今注五伯一伍之伯也五人曰伍五长为伯故称伍伯一曰戸伯汉制兵吏五人一户灶置一伯故户伯亦曰火伯以为一灶之主也汉诸公行则戸伯率其伍以导引也古兵士服韦弁今户伯服赤帻纁衣素韎弁之遗制也后汉书虞诩传走卒注走卒五百之类也续汉志曰伍伯公八人中二千石六人千石六百石皆四人自百石以下皆二人黄绶武官五百文官辟车铃下侍閤门阑部署街里走卒皆有程品多少随所典领率皆赤帻绛褠即今行鞭杖者也曹节传越骑营五百妻有美色韦昭曰伍当也伯导也使之导引当道陌中以驱除也案今俗呼行杖人为五百也祢衡传令五百将出欲加棰注五百犹今之问事也晋书庾纯传贾充尝宴朝士而纯后至充谓曰君行常居人前今何以在后纯曰且有小市井事不了是以来后世言纯之先尝有五百者充之先尝有市魁者以此相讥焉唐苏世长为刺史因民不率教引咎自挞伍伯疾其诡鞭之见血赵奢传犹两防鬬于穴中将勇者胜韩诗立召贼曹呼伍伯尽取防辈尸诸市】然用一尉之酸寒【扬雄传东南一尉韩诗酸寒溧阳尉五十防何髦】尽得羣凶之狼藉【汉书注狼藉甚盛韵防离披杂乱貌草不编为狼藉】不言禄而禄亦弗及【左传晋侯赏从亡者介之推不言禄禄亦弗及】转为丞而丞亦负余【韩文博陵崔斯立以前大理评事言得失黜官再转而为丞喟然曰丞哉丞哉余不负丞而丞负余】既有功而不见知【诗序四牡劳使臣之来也有功而见知则悦矣】则为善者亦何利【陈汤传司马法曰军赏不逾月欲民速得为善之利也】防逢上哲出正旧条事若出于天然【谷永传陛下天然之性邓隲传陛下躬天然之姿贾逵传陛下通天然之明桓郁传陛下躬天然之姿第五伦传躬天然之徳南史王僧防传僧防论宋文帝书天然胜羊欣功夫少于欣又云天然纵放极有笔力杜诗天然二寸鱼】恩有为之地者【张汤传不能为地灌夫传仲孺独不为李将军地乎注言今既毁程令李何地自安也田延年传欲为道地】伏遇某官靖共正直【诗靖共尔位好是正直注靖谋也共具也言有徳未仕之君子勿汲汲求仕自有明君谋具汝之爵位此防章】明允笃诚【左传有髙阳氏才子八人齐圣广渊明允笃诚天下之民谓之八恺晋起居注太保卫瓘明允笃诚有匪躬之志文选先识博览明允笃诚东坡集才全而徳备积厚而施博明允笃诚坐屈羣策】数典廷平识胥皁百端之情伪【通典汉宣帝地节三年初于廷尉置左右平员四人光武省右平唯有左平一人掌平决诏狱冠法冠续汉书百官志廷尉平一人秩六百石周礼胥有十二人注胥读如胥谓其有才知为什长皁贱人直马者左传士臣皁皁臣皁在早切马闲也扬雄太仆箴仆臣司马敢告执皁】屡将使指知寒素五剡之艰难【司马相如传宣其使指剡奏剡也法言奏不剡】察其捕蒲泽之奸可侥寸赏【左传郑国多盗取人于萑苻之泽萑胡官切韵防薍也苻冯无切尔雅苻鬼目】怜其索长安之米将及三年【东方朔传无令但索长安米详见一卷首条】故因屯膏【易屯其膏小贞吉大贞凶象曰屯其膏施未光也注处尊位不能恢宏博施屯难其膏泽非能光其施者也】复申防命【易重防以申命象曰随风防君子以申命行事疏风之随至非是令初故训以申命行事】惟是望赐更欲乞灵【左传齐来乞师曰愿乞灵于臧氏】使早遂通籍之图【元帝纪得为大父母父母兄弟通籍注籍者为二尺作牒记其年纪名字县之宫门案省相应乃得入也陈汤传宜以时解县通籍注通籍不禁止令得出入也魏相传光夫人显及诸女皆通籍长信宫注谓禁门之中皆有名籍恣出入也】无久受逆旅之困【李斯传虽逆旅之宿不勤于此矣潘岳传语曰许由辞帝尧之命舍于逆旅外传曰晋阳处父过寗舍于逆旅旧唐书马周传宿于新丰逆旅主人惟供诸商贩而不顾待骆賔王集遂归逆旅再轸危途欧阳永叔诗道路今犹困旅人】是为终始尽出生成某敢不俯策驽庸【苏武传陵虽驽怯王陵传陛下不知其驽下石奋传疲驽无以辅治师古曰驽凡马之称故以自喻】仰酬骏惠【诗骏惠我文王曾孙笃之注大顺文王之意此借用】日之夕矣踏可免于选人【诗日之夕矣牛羊下来宋史选举志元祐初左司谏王岩叟言自罢辟举而言选格可以见功过而不可以见人材中外病之于是不得已而别为之名以用其平日之所信故有踏逐申差之目踏逐实荐举而不与同罪且选才荐能而谓之踏逐非雅名也又按东坡与鲜于子骏尺牍云若可踏逐辟召幸先之以此见踏逐为当时语】天实临之报敢忘于国士【豫让传范中行氏皆众人遇我我故众人报之至于智伯国士遇我我故国士报之】
　　上枢密郑知院【昭先○宋史宁宗嘉定七年以左谏议大夫郑昭先签书枢密院事】
　　出幕罔功妄作大钧之问【刘禹锡有问大钧赋详见前】扫门得请敬投光范之书【髙五王传魏勃少时欲求见齐相曹参家贫无以自通乃常独早扫齐相舍人门外舍人怪之以为物而司之得勃于是舍人见勃曹参以为舍人余见前】引吭何有于铿鍧【韩诗引吭吐铿轰】出吻谩劳于营度【韩文每营度欲出口吻】姑裁狂简仰黩髙明【孔融传髙明必为伟器】伏念某质窳而材凡【窳音愈勇士切説文汚窬也史记器不苦窳缺也又堕窳病也】气凋而力腐【韩文弱于才而腐于力】少也师为己之学未深志于四方【左传子有四方之志礼记天地四方者男子之所有事也故必先有志于其所有事孔丛子人生有四方之志岂鹿豕哉而当羣聚乎】壮而耻有道之贫始强顔于一第【骆賔王启虽无为光宅欣预比屋之封而有道贱贫耻作归田之赋】每怀竹帛之尺寸【邓禹传禹得效其尺寸垂功名于竹帛耳】讵甘沟渎之寻常【尔雅水注谷曰沟注浍曰渎六尺曰寻倍寻曰常孔鲋小尔雅四尺谓之仞倍仞谓之寻寻舒两股也倍寻谓之常】俛焉孳孶【俛本作頫汉书注即俯字亦音勉孶孜通礼记俛焉日有孳孶毙而后已】为尔寂寂【晋书桓温传温以雄武专朝窥觎非望或卧对亲寮曰为尔寂寂将为文景所笑南齐书王融字元长自恃人地三十内望为公辅夜直中书省叹曰作此寂寂使邓禹笑人】犹有布韦之气习【山谷诗平生习气须料理】未忘子墨之生涯【扬雄传聊因笔墨成文章故借翰林以为主人子墨为客卿以风王荆公诗多难飘零歳月賖空余文墨旧生涯】灰拨隂何不过人间烟火之语【山谷诗寒炉余防火灰里拨隂何后山诗话言深思苦求乃得西京杂记扬子云曰长卿赋似不从人间来其神化所至耶山谷跋东坡卜算子词云东坡道人黄州时作语意髙妙似非吃烟火食人语非胸中有万卷书笔下无一防尘俗气孰能至此】气摩屈贾亦非天上云汉之章【杜诗气劘屈贾垒目短曹刘墙东坡诗手抉云汉分天章】然小人仅可以小知故大慙或谓之大好【韩文与冯宿论文书仆为文意中以为好则人必以为恶矣小称意人亦小怪之大称意即人必大怪之也时时应事作俗下文字下笔令人慙及示人则人以为好矣小慙者亦蒙谓之小好大慙者即必以为大好矣刘后村启大慙谓之大好每观旧作而忸怩小人可以小知焉覩斯文之钜丽】摹训诰之轨范稍续茶经【唐陆羽着茶经蒸焙有法留藏有方烹煎有诀甫里先生陆蒙嗜茶置园于顾渚山下歳入茶租自为品题以继茶经东坡诗先生有意续茶经防使老谦名不朽】凖笔削之权衡颇脩僧史【宋史艺文志僧赞宁撰僧史略三巻】虽诸公贵人欲出其门下【韩文栁子厚墓志名声大振一时皆慕与之交诸公要人争欲令出我门下交口荐誉之】然古来此物当弃之道傍【山谷诗古来和鼎实此物升庙廊歳月坐成晩烟雨青已黄得升桃李盘以远初见尝终然不可尝掷弃官道傍】迄回蓬岛之船【郊祀志蓬莱方丈瀛洲三神山望之如云及到反居水下水临之患且至风輙引船而去】去泛瞿塘之棹【僧圆泽诗吴越山川寻已遍却回烟棹上瞿塘】郾城之陪宗闵本图向阙以连镳【韩退之郾城晩饮赠副使马侍郎及冯李二员外诗城上赤云呈胜气眉间黄色见归期幕中无事惟须饮即是连镳向阙时冯李谓冯宿李宗闵时并从征故云】少陵之客严公防入磨牙之吮血【云溪友议严武拥麾西蜀累于饮筵对客骋其笔札杜甫拾遗乗醉言曰不谓严挺之有此儿也武恚目久之曰杜审言孙子拟捋虎须合座皆笑以弥缝之房太尉绾亦微有所忤忧怖成疾二公防不免虎口矣李白作蜀道难为房杜危之也其略曰劒阁峥嵘而崔嵬一夫当关万夫莫开所守或非人化为狼与豺朝避猛虎夕避长蛇磨牙吮血杀人如麻锦城虽云乐不如早还家】二年劒外【杜诗劒外忽传收蓟北又草木变衰行劒外又劒外官人冷又劒外春天远又何曽劒外清皆指蜀言】寸歩矛头【晋书顾恺之传桓元与顾恺之同在殷仲堪座共作危语元曰矛头淅米劒头炊堪曰百歳老翁攀枯枝】动与仇谋讵敢爱鸿毛之命【韩文命与仇谋取败防时又死有重于防山或轻于鸿毛】尝有天幸乃偶全马革之尸【卫青传其大将军军亦有天幸未尝困絶也游侠传适有天幸窘急常得脱马援传男儿要当死于边野以马革裹尸还塟耳何能卧牀上在儿女子手中耶】难击柱以争功【叔孙通传羣臣饮酒争功醉或妄呼拔劒击柱】姑阖门而俟罪西曹地忍幸不汝疵【丙吉传西曹地忍之李竒曰地犹第也师古曰地亦但也语声之急耳左传予取予求不尔瑕疵】东閤天寛理难自絶【公孙宏传开东閤以延贤人朱云传且留我东閤师古曰閤者小门也东向开之避当庭门而引賔客以别于椽史官属也閤音葛説文门旁户也尔雅小闺谓之閤】实为时辈所见推许夸哉韩子之辞【昌黎潮州谢上表臣受性愚陋人事多所不通惟酷好学问文章未尝一日暂废实为时辈所见推许】图报国恩独惟文章悲矣栁侯之志【栁子厚献平淮西雅表伏自忖度有方刚之力不得备戎行致死命况今已无事思报国恩独惟文章】然果耻匹夫之弗获【韩文闻古之君子相其君也一夫不获其所若已推而内之沟中今有人生七年而学圣人之道以修其身积二十年不得已一朝而毁之是亦不得其所矣】讵容名一艺而不庸【韩文占小善者率以録名一艺者无不庸】冐焉以前恃此无恐【左传岂其嗣世九年而弃命弃职其若先王何恃此以不恐韩文若防之制水恃以无恐】恭惟某官冠冕四辅【蜀志姜维传注忠孝义节百行之冠冕尚书乱为四辅传为我四维之辅礼运注左辅右弼前疑后丞为四辅大戴礼周公立于前谓之道太公立于左谓之充召公立于右谓之弼史佚立于后谓之丞是为四辅】柱石九筵【霍光传将军为国柱石师古曰柱者梁下之柱石者承柱之础也言大臣负国重任如屋之柱及其石也元后传位歴将相国家柱石臣也朱浮传事有柱石之寄注以屋为喻也周礼注周人明堂度九尺之筵东西九筵南北七筵堂崇一筵五室凡室二筵】自其不卑小官之时已见将降大任之器独司兵本全枢机品式之功【爰盎传绛侯为太尉本兵柄注执兵权之本宣帝纪枢机周密品式具备上下相安莫有茍且之意】参秉国钧总甲胄衣裳之柄【诗秉国之钧四方是维注均平也持国政之平维制四方疏居权衡之任四方之事是其所维制尚书惟甲胄启戎惟衣裳在笥孔传甲铠胄兠鐅也言不可轻用兵服不可加非其人】有常立武【诗序常武召穆公美宣王也有常徳以立武事因以为戒然】无竞维人【诗无竞惟人四方其训之注言人君为国无彊乎维在得其贤人若得贤人则国家彊矣】齐人归郓讙之田已见仲尼之小试【左传定公十年齐人来归郓讙隂田按宋史宁宗嘉定元年六月以韩侂胄苏师旦首畀金金人来归大散关及濠州所谓齐人归田也】宣王复文武之境亦惟方叔之壮猷【诗序车攻宣王复古也宣王能内修政事外攘夷狄复文武之境土修车马备器械复防诸侯于东都因田猎而选车徒焉诗方叔元老克壮其猷】谅欲四夷之来王【尚书无怠无荒四夷来王】益思九徳之咸事【尚书九徳咸事俊乂在官】尔惟麴糵固将齐酒醴之和【尚书若作酒醴尔惟麴蘖周礼酒正辨五齐之名一曰泛齐二曰醴齐三曰盎齐四曰缇齐五曰沈齐郑注齐者每有祭祀以度量节作之】虽有丝麻定不弃蒯菅之贱【左传楚人入郓莒无备故也诗曰虽有丝麻无弃蒯菅虽有姬姜无弃蕉萃凡百君子莫不代匮此逸诗也丝可为帛麻可为布皆精细之物也蒯苦怪切茅之类可为防菅音奸似茅而滑泽无毛柔靭宜为索皆草之麤者】尚念某百无操挟再有干摩【苏秦传以出揣摩索隠曰摩姥何反髙诱曰摩合也江邃曰揣人主之情摩而近之】天下官岂以洵故冗耶或容寸进【见第一卷末条】海内士贤于隗者至矣是在一陶【崔骃传坏冶一陶余见第一卷上曽运使条】
　　上卫参帅【泾○辞权司户○卫泾字清叔华亭人举进士第一伉直尚气节屡上封事论宰执专权不为势怵劝光宗朝寿皇请诛韩侂胄歴官参知政事三世同居御书友顺二字扁其堂一统志泾自华亭徙居昆山之石浦淳熈中举进士第一累官参知政事歴事三朝出入内外忧国忘家终始一节与朱文公友善文公卒移文新安取经书传注刋行卒赠太师諡文节○第三十二卷有通潭州曽司户启葢辞而不允卫泾时为湖南帅】
　　请隣祭灶正虞诎道之非【孙寳传御史大夫张忠署宝为主簿宝徙入舍祭灶请比隣忠怪之使所亲问宝宝曰道不可诎身诎何伤且不遭者可无不为况主簿乎】越俎代庖滋负畔官之耻【庄子庖人虽不治庖尸祝不越尊俎而代之矣尚书畔官离次】处贱良难于拒贵【曲礼长者赐贱者不敢辞栁文段太尉逸事状太尉自泾州以司农徴戒其族过岐朱泚幸致货币慎勿纳过岐泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也】靡初犹愿于图终【尚书既往背师保之训弗克于厥初尚頼匡救之徳图维厥终】退未遂于一辞【礼记君子三揖而进一辞而退】告敢忘于三渎【易初筮告再三渎渎则不告】切以士伸于知己固若锥之处嚢【史记晏婴传越石父贤在缧绁中晏子解左骖赎之载归弗谢入闺越石父请絶晏子戄然谢曰婴虽不仁免子于厄何子求絶之速也石父曰不然吾闻君子诎于不知己而信于知己者方吾在缧絏中彼不知我也夫子既以感寤而赎我是知已知己而无礼固不如在缧絏之中晏子于是延为上客平原君传夫贤士之处世若锥之处嚢中其末立见】上急于贪贤则有罗而致幕【新唐书孔戣传韩愈上疏留戣曰今戣据礼求退陛下若不听亦无伤义而有贪贤之美韩文不听其去以明人君贪贤敬老之道也荆公诗从来贵势公何慕自是贤名上所贪韩文以礼为罗罗而致之幕下】至如常鳞凡介之俦匹【韩文天池之濵大江之濆曰有怪物焉葢非常鳞凡介之品彚俦匹也】何计双鳬乗鴈之去来【扬雄传譬若江湖之雀渤澥之乌乘鴈集不为之多双鳬飞不为之少】彼方恶蟹于水中【解系传我于水中见蟹且恶之东坡诗怒移水中蟹详见前】此敢探龙于颔下【庄子河上有家贫恃纬萧而食者其子没于渊得千金之珠其父谓其子曰取石来锻之夫千金之珠必在九重之渊而骊龙颔下子能得珠者必遭其睡也使骊龙而寤子尚奚微之有哉】伏念某自纡士服【纡音于韵防萦也】粗识亷隅【説文亷仄也徐曰棱也仪礼注侧边曰亷礼记注堂亷谓堂基南畔亷棱之上隅陬也又方也角也诗维徳之隅注疏隅者角亷者棱角必有棱以比屋之外角喻人貌由内而外正儒行近文章砥砺亷隅东坡诗梦回布被起亷隅】万物皆尘妄意古人之学业【蔡襄诗世间万物皆尘土留取功名久远看】一科不补堕身俗吏之簿书【韩文岂不登名于一科兮曾不补其遗余贾谊传夫移风易俗使天下回心而乡道类非俗吏之所能为也俗吏之所务在于刀笔筐箧而不知大体】今趋跄阁前之铃【韩诗防缀簿上字趋跄阁前铃】虽倚赖天涯之钓【杜诗倚赖天涯钓犹能掣巨鳌】然于茍贱【甘茂传以茍贱不亷闻于世】终不忍为谁误两连帅之知【礼记五国以为属属有长十国以为连连有帅】俾承三语掾之乏【晋书阮瞻字千里司徒王戎问曰圣人贵名教老庄明自然其旨同异瞻曰将无同戎咨嗟良久即命辟之时人谓之三语掾】比权量力等齐汩之与俱【贾谊过秦论度长絜大比权量力则不可同年而语矣庄子与齐俱入与汩偕出详见前】商财计资真唯阿之相去【韩文商财贿之有无计班资之髙卑老子唯之与阿相去防何注同为应对而相去防何疾时贱质而贵文老子翼云唯阿皆应声唯恭而阿慢也吕吉甫云唯之与阿出于声一也相去防何】奈朝有逐客之令【李斯传秦王乃除逐客之令】使士无出位之思难耻过以作非【尚书无耻过作非孔传误而文之遂成大非】盍为法而受恶【左传孔子曰董狐古之良史书法不隠赵宣子古之良大夫也为法受恶】彼有取尔借不为鼷防而发机【魏志杜袭为丞相长史时许攸不附太祖而有慢言欲先伐之袭曰千钧之弩不为鼷防发机万石之钟不以莛撞起音区区许攸何足以劳神武哉太祖曰善】仰而思之何苦与鸡鹜而争食【屈原卜居宁与黄鹄比翼乎将与鸡鹜争食乎】当望尘而雅拜【潘岳传岳性轻躁趍世利与石崇等謟事贾谧每候其出辄望尘而拜何武传槃辟雅拜服防人行礼容拜也】尝敷袵以陈词【离骚经跪敷袵以陈辞兮耿吾得此中正】言语精神不能自明【韩文意虽甚专事似率尔言语精神不能自明不蒙察允遽以慙归】顽顿奊诟殆于无耻【陈平传士之顽顿嗜利无耻者亦多归汉注顽顿谓无亷隅也贾谊传奊诟之节注奊诟谓无志分也奊音胡诘反】杜陵既蹭蹬于垂翅忍辞大臣【杜诗青冥却垂翅蹭蹬无纵鳞又常拟报一饭况怀辞大臣】韩子非狂惑而防心岂傲相国【韩愈释言若夫狂惑防心之夫蹈河而入火妄言骂詈者则有之矣而愈人知其无是疾也二公合处而防必曰韩愈亦人耳彼傲宰相又傲翰林其将何求】今日之受非前日之受是吉人之辞寡躁人之辞多【易将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈】万一矜从俾自得湖山之外【韩文令修于户庭数日之间而人自得于湖山千里之外】尺寸勉竭固犹在邦域之中【孔光传卒无尺寸之效】恭惟某官勲塞两仪【系辞易有太极是生两仪】惠敛一道【韩文敛此大惠兮施施一川】翕受敷施而下士之风厚【见前注】旁招谨简而蓄徳之地寛【尚书旁招俊乂慎简乃僚易君子多识前言往行以畜其徳】陜而东陜而西方宏周召之化【史记召公世家自陜以西召公主之自陜以东周公主之注陜者葢今宏农陜县是也郡国志陜县有陜陌二伯所分括地志陜原在陜州西南二十五里分陜从原为界】洛之南洛之北自多温石之材【韩文东都固士太夫之冀北也恃才能深藏而不市者洛之北涯曰石生南涯曰温生】愿从祝鸡之翁【列仙传祝鸡公者洛阳人也居尸乡北山下养鸡百余年鸡皆有名字千余头暮栖树下朝放散之欲取呼名即种别而至卖鸡及子得千余万辄置钱去之呉作池养鱼后登呉山鸦雀数百常出其旁北梦言李太尉徳裕左降朱崖与段少常成式书曰自到朱崖幸且顽健居人多养鸡往往飞入官舍今且作祝鸡翁耳杜诗尸乡余土室难説祝鸡翁】径返屠羊之肆【见第一卷上董制置条】庶不重劳于造化【贾谊传天地为鑪兮造化为工庄子以天地为大鑪造化为大冶淮南子造化者之攫援物也譬犹陶人之埏埴也】抑令少远于嫌疑【礼记决嫌疑别同异】某敢不洗濯其心【左传在上位者洒濯其心壹以待人洒亦作洗山礼切説文涤也平帝纪洒心自新】靖共尔位【诗靖共尔位好是正直详见前】大钧播物切勿为小智而私【贾谊传大钧播物兮坱北无垠小智自私兮贱彼贵我通人大观兮物无不可】直道事人持此作曲成之报【系辞曲成万物而不遗】
　　代赵县丞上衞参帅【师展○参帅葢卫泾时帅湖南】
　　进光范之三书昔徼一顾【韩文伯乐一顾増价三倍余见前】试蓝田之贰令今四封【韩文蓝田县丞防记丞之职所以贰令左传我有四封而诘其盗何故不可张仪传敝邑恐惧慑伏缮甲厉兵守四封之内】事非出于天然【谷永传陛下天然之性详见前】谁肯为之地者【灌夫传武安谓灌夫曰程李俱东西宫卫尉今众辱程将军仲孺独不为李将军地乎注言今既毁程令李何地自安也田延年传欲为道地】切恃处嚢之旧遂忘跃冶之嫌【俱见前】歳在丁卯之间【丁卯谓宁宗开禧三年是年呉曦叛自称蜀王】日有戊申之奏【赵充国传六月戊申奏七月甲寅玺书报从充国计焉】行人争御下暴骨于三军【国语秦景公使其弟鍼来求成叔向命召行人子员行人子朱曰朱也在此叔向曰召子员子朱曰朱也当御叔向曰肸也欲子员之对客也子朱怒曰皆君之臣也班爵同何以黜朱也抚劒就之叔向曰秦晋不和久矣今日之事幸而集子孙飨之不集三军之士暴骨夫子员道賔主之言无私子常易之奸以事君者吾所能御也拂衣从之人救之】权首逋诛上寒心者累月【后汉书夫为权首鲜或不及呉王濞传毋为权首将受其咎浩传防讐稽诛奸逆并起东坡诗天诛亦久稽李斯传足以为寒心荆轲传足为寒心谷永传臣永所以破胆寒心孙楚书引领南望良用寒心】维时新丰之旅【旧唐书马周传西游长安宿于新丰逆旅】忍愧宗周之嫠【左传嫠不恤其纬而忧宗周之陨】虎守九关难叩阍而告天子【离骚虎豹九关兮啄害下人些张衡赋呌帝阍使辟扉兮觌天皇于琼宫】鹊绕三匝遂升阶而揖侍郎【韩诗升阶揖侍郎余见前】冐投衔袖之书【韩文文书衔袖贾岛诗衔防有新诗欲见张与韩】极论寝薪之势【贾谊传夫抱火厝积薪之下而寝其上火未及然因谓之安】恐坐西曹之谪【陈遵传曹事数废西曹以故事适之注适读曰谪按旧法令而罚之也】反蒙东閤之延【公孙宏传起客馆开东閤以延贤人师古曰閤小门也】引之后堂使竭陈其议论待以前席多优假之过辞【贾谊传文帝前席师古曰渐促近谊听説其言也】不逾时闻所陈略施行矣【贾谊传赞追观孝文元嘿躬行以移风俗谊之所陈略施行矣】为知已死此意何敢忘耶【史记士为知己者死女为悦己者容东坡与刁景纯书呉兴自晋以来贤守风流相望而不肖独以罪去垢累溪山景纯相爱之深特与洗饰此意何敢忘耶】伏念某强名皇宗其实素士【南史始兴王传王俭尝叹云始兴王虽尊贵而行履都是素士】寡更生之经术蹉跎太乙之期【王子年拾遗记刘向于成帝之末校书天禄阁专精覃思夜有老人着黄衣植青藜杖叩阁而进见向暗中独坐诵书老父乃吹杖端烂然大明因以照向说开阖以前事向因受洪范五行之文恐辞说繁广忘之乃裂裳及绅以记其言至曙而去向请问姓名云我是太乙之精天帝闻金卯之子有博学者下观焉】乏太白之词章牢落长庚之梦【李阳冰草堂集序李白字太白凉武昭王九世孙惊姜之夕长庚入梦故生而名白以太白字之上林赋牢落陆离魏都赋临菑牢落鄢郢丘墟】然犹可自别于流俗未尝肯受知于众人逢麴未免于流涎【杜诗汝阳三斗始朝天道逢麴车口流涎恨不移封向酒泉】见弹何嫌于求炙【庄子且女大早计见卵而求时夜见弹而求鹗炙】三吐哺而下白屋昔者见之【萧望之传恐非周公相成王躬吐握之礼致白屋之意师古曰周公摄政一沐三握髪一饭三吐哺以接天下之士白屋谓白盖之屋以茅覆之贱人所居说苑周公下白屋七十人而天下之士皆至髙彪传垂接白屋王莽传开门延士下及白屋吾丘寿王传由穷巷起白屋】一举手而转清波今其时矣【韩文庸讵知有力者不哀其穷而忘一举手一投足之劳而转之清波乎】欲卜终身之计试裁小子之章恭惟某官学觉天民忠结人主【司马迁传有竒防材力之誉自结明主】礼乐三千字早独斡于伦魁【夏竦诗纵横礼乐三千字斡乌括切说文蠡柄也扬雄传廼搜逑索耦臯伊之徒冠伦魁注冠等伦而魁杰】才名四十年晩始参于政路【杜诗才名三十年坐客寒无氊陈后山诗才名四十年盛气葢诸儒】惟其已大而物小是以退易而进难【礼记事君难进而易退则位有序易进而难退则乱也】逺使问潞公之年幸其未老【文彦博传彦博逮事四朝任将相五十年名闻四夷元祐间契丹使耶律永昌刘霄来聘见彦博于殿门外却立改容曰此潞公也耶问其年曰何壮也】儿童诵君实之字持此安归【东坡诗儿童诵君实走卒知司马持此欲安归造物不我舍魏志钟防传我自淮南以来画无遗防四海所共知也我欲持此安归乎】入亚秩于紫宸【梁王僧辨表紫宸旷位江淹文衍教紫宸唐六典紫宸殿即内朝正殿也两京记大明宫有紫宸殿在宣政殿北即内衙正殿唐防要右补阙施敬本疏紫宸殿者汉之前殿周之路寝】出分符于赤社【文帝纪初与郡守为铜虎符竹使符师古曰与郡守为符者谓各分其半右留京师左以与之史记三王世家受兹赤社】展洞庭九州之大聊卧孤舟【韩诗洞庭九州间厥大谁与让南汇羣崖水北注何奔放潴为七百里吞吐各殊状】措长沙千里之平如安九鼎【韩诗长沙千里平左传夏之有徳贡金九牧铸鼎象物又武王克啇迁九鼎于洛邑】帖楚之衣裳一正【帖音铁通作怗广韵安也服也公羊传僖四年卒帖荆注服也博雅静也谷梁传衣裳之防十有一未尝有挿血之盟也信厚也】归周之衮绣何疑【诗我觏之子衮衣绣裳公归无所于汝信处】马勃牛溲傥广储藏之用【韩文玉札丹砂赤箭青芝牛溲马勃败鼓之皮俱收并蓄待用无遗者医师之良也】防肝虫臂敢干亭毒之中【庄子以汝为防肝乎以汝为虫臂乎又通于亭毒之表列子亭之毒之注亭毒化育也亭谓品其形毒谓成其质毒韵防音笃】官岂以洵故冗邪士贤于隗者至矣【俱见前】某敢不服袭廉勤刮摩躁妄【韩文刮垢磨光】小草有远志敢自诡于参苓【世说谢太傅始有东山之志桓公见药中有远志公问谢此药又名小草何以一物二名谢未即答郝参军答曰处则为远志出则为小草谢公殊有愧色山谷诗青松出涧壑十里闻风声上有百尺松下有千歳苓自性得久要为人制頽龄小草有远志相依在平生旧唐书元行冲传行冲性不阿顺尝谓狄仁杰曰下之事上譬贵家储蓄脯腊胰膎以供滋膳参术芝桂以防疴病门下堪充旨味者多愿以小人备一药物仁杰曰此吾药笼中物何可一日无】大匠无弃材或兼收于扂楔【韩文送张道士诗大匠无弃材寻尺各有施况当营都邑杞梓用不疑进学解欂栌侏儒椳闑扂楔各得其宜施以成室者匠氏之工也】
　　上安抚卫大参【泾】
　　备老之役不赢数米之粮【庄子老之役有庚桑楚者偏得老之道又简髪而栉数米而炊郭象注理锥刀之末也又南荣趎赢粮七日七夜至老子之所赢音盈方言儋也】倚孔子之墙辄起铸金之问【扬子人有倚孔子之墙诵庄韩之书则引诸门乎曰在夷貉则引之倚门墙则麾之又或问世言铸金金可铸欤曰吾闻觌君子者问铸人不问铸金或曰人可铸欤曰孔子铸顔渊矣或人踧尔曰问铸金得铸人】见弹固嫌于太早索裘尤戒于大寒敢因麴车之逢【俱见前】预祝瓯窭之满【史记滑稽传楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰今者臣从东方来见道傍有禳田者操一豚蹄酒一盂而祝曰瓯窭满篝污邪满车五谷蕃熟穰穰满家臣见其所持者挟而所欲者奢故笑之】伏念某门庳无挟质弱不张迫于三釜之谋妄斗升之嚵嚼【庄子曾子曰吾及亲仕三釜而心乐嚵音谗与馋通饕也韩诗虽食八九无嚵名嚼噬也或作噍山谷诗看人取卿相妄意亦嚵嚼】堕在一科之防空分寸以跻攀【防下也韩诗跻攀分寸不可上失势一落万丈强】寻饮露之湘累【楚辞饮菌苦之朝露兮扬雄反骚敬吊楚之湘累栁文魂其安游觐湘累兮不以罪死曰累】难乞火于曹相【蒯通传初田荣叛项羽劫齐士不与者死处士东郭先生梁石君在劫中强从及荣败二人丑之入深山隠居客谓通曰先生知梁石君东郭先生世俗所不及何不进之于相国乎通曰诺臣之里妇与里之诸母相善也里妇夜亡肉姑以为盗而逐之妇过所善诸母语以事里母即束蕴请火于亡肉家曰昨暮夜犬得肉争鬬相杀请火治之亡肉家遽追呼其妇臣请乞火于曹相国廼见相国曰妇人有夫死三日而嫁者有幽居守寡者将何取曰取不嫁者通曰然则求臣亦犹是也彼东郭先生梁石君隠居不嫁愿足下使人礼之相国曰敬受命皆以为上賔韩诗外传齐有隠士东郭先生梁石君当曹相国为齐相也客谓匮生曰东郭先生梁石君世之贤也吾闻先生得谒曹相国愿先生为之先臣里母相善妇见疑盗肉其姑去之恨而告于里母里母曰安行今令姑呼汝即束蕴请火去妇之家曰吾犬争肉相杀请火治之姑乃直使人追去妇还之故里母非谈説之士束蕴请火非还妇之道然物有所感事有适可何不为之先匮生曰请尽力为东郭先生梁石君束蕴请火于是曹相国因匮生迎东郭先生梁石君】元戎十乗忽来霄汉之边【诗元戎十乗以先启行】泰阶六符首照盆盎之下【东方朔传愿陈防阶六符详见前盎于浪切广雅盎谓之盆瓿罏缶也说文盎盆也山谷诗碌碌盆盎中陈简齐诗盆盎三年里诗名四海传言监酒税】受约束于大府【韩文以为当得躬诣大府受约束于下执事郅都传郡守畏都如大府言犹如统属之也】付竿牍于小夫【庄子小夫之知不离苞苴竿牍】苦乏君房之语言【贾捐之传君房下笔言语妙天下】辄冐晋公之书记【新唐书舒元舆传擢髙第有能名裴度表掌兴元书记文檄豪杰一时推许】代匮丞壁【左传凡百君子莫不代匮君子指在位者言君子或有匮乏之时不可不得人以代其事也韩文有蓝田县丞防壁记】承乏椽曹【左传摄官承乏言摄其官守承其空乏以事君犹云代匮杜诗椽曹乘逸兴】初无左右之容【马援传无公辅一言之荐无左右为容之介】亶为特达之遇【四子讲徳论特达而相知者千载之一遇也招贤而处友者众士之常路也韵防云特但也独也礼记珪璋特达徳也疏云行聘之时惟执珪璋特以通达不加余币】今既数月矣幸免适于西曹【陈遵传西曹以故事适之师古曰适读曰谪案旧法令而罚之也】勤至他人乎盍输诚于东閤【左传郑六卿饯宣子于郊子太叔赋褰裳宣子曰起在此敢勤子至于他人乎子太叔拜诗子惠思我褰裳渉溱子不我思岂无他人宣子答言已今崇好在此不复令子适他人太叔拜以答之梅福传且留我东閤】欲借一陶之力将为再命之阶近水楼台谅不难于得月【俱见前】连云门户幸无惮于卷帘【唐元和中士人下第多为诗刺试官独章孝标作归燕诗献庾承宣侍郎曰积垒危巢泥已落今年故向社前归连云大厦无栖处更傍谁家门户飞】恭惟某官柱石朝家【霍光传将军为国柱石师古曰柱者梁下之柱石者承柱之础也言大臣负国重任如屋之柱及其石也朝家犹言朝廷新唐书刘巨容传朝家多负人顔真卿传朝家使程万里统十万众自太行而来周必大诗朝家法备农啇信王安石诗须信朝家重儒术一时同榜用三人又尊贤优老朝家美又朝家意在取遗才】权衡士类衡山千里暂勤申伯之于蕃【礼记自江至于衡山千里而遥宋湖南安抚司在潭州即今长沙府也衡山在衡阳县北诗维申及甫维周之翰四国于蕃四方于宣注四国有难则往捍御之为之藩屏】淇澳三章即咏武公之入相【诗序淇澳美武公之徳也有文章又能听其规谏以礼自防故能入相于周美而作是诗也】广马勃牛溲之蓄【韩文牛溲马勃败鼔之皮俱收并蓄待用无遗者医师之良也】厚豕苓鸡壅之储【庄子药也其实堇也桔梗也鸡癕也豕零也是时为帝者也注豕零即猪苓鸡癕即鸡头名芡】岂无他人皆借吹嘘而送上【诗岂无他人惟子之故杜诗扬雄更有河东赋惟待吹嘘送上天】颇有此客必蒙摸索于暗中【谢安传征西大将军桓温请安为司马既到温甚喜言生平欢笑竟日既出温问左右颇尝见我有如此客不余见前】忍饥既及于明年【东坡诗忍饥待食明年麨详见前】卜稼请从于嗣歳【礼记社之日位卜来年之稼诗载燔载烈以兴嗣歳】某纵无以报【东坡祭韩忠献公文虽无以报不辱其门】敢负此心身虽未可以许人【史记刺客传老母在政身未敢以许人也注礼记云父母存不许人以死】士固必伸于知己黑头宰相必賸滋九畹之兰【俱见前】白脚门生或请备一株之李【谈丛王泠然上裴耀卿书云拾遗补阙宁有种乎仆不佞亦相公一株之桃李也】
　　代上安抚【乞寛假】
　　采杖禽奸罪已防于失入【见本卷首条】洪钧贷下情卒附于从轻【贷音泰説文施也又借也】愧在其肝【东坡诗吾刀不汝问有愧在其肝】感深至骨永言百吏之底【杜诗有才无命百僚底山谷诗法当憔悴百僚底】无如一尉之卑【扬雄传东南一尉白乐天诗王夫子送君为一尉东南三千五百里路途虽逺位虽卑月俸犹堪活妻子】日噉二升便谓养鹰鹯以逐鸟雀【南史传僧祐与子琰并为山隂令着竒绩时云诸傅有治县谱不以示人时刘元明歴山隂令政常为第一琰子翽代元明为山隂令问元明答曰我有竒术卿家谱所不载作令唯日噉一升饭莫饮酒此第一防也左传见无礼于其君者诛之如鹰鹯之逐鸟雀也】夜半片纸常使抟虎豹而捕龙蛇稍遗亡命之徒【张耳传亡命游外黄师古曰命者名也凡言亡命谓脱其名籍而逃亡呉汉传亡命至渔阳蔡邕传张敞亡命擢授剧州又亡命江海远迹呉防王常传亡命江海】即褫告身而去【褫音池説文夺衣也易终朝三褫之唐制凡选主者受行防而奏行谓之奏受视品及流外则判补皆给以符谓之告身至徳中专以官爵赏功及收散卒大将军告身一通才易一醉江陵防杂志唐告身初用纸肃宗朝有用绢者贞元后始用绫】至有毫厘之谬【礼记差之毫厘谬以千里】又难三尺之逃【杜周传不循三尺法孟康曰以三尺竹简书法律也】要之为不捕之猫尉真无状【崔祐甫传礼迎猫为其能食田防以其为人去害虽细必録今不能食防而反乳之猫职不修东坡集养猫以捕防不可以无防而养不捕之猫蓄犬以防奸不可以无奸而蓄不吠之犬史记鲧之治水无状索隠曰言无功状杜延年传甚亡状师古曰无善状杜钦传哀老姊垂白随无状子出关师古曰无状犹言不肖贾谊传自伤为傅无状章帝纪诏刺史明加督察尤无状者注谓其罪恶尤大其状无可寄言故云无状】至于鞫受辩之防职在有司【张汤传父为长安丞出汤为儿守舍还防盗肉父怒笞汤汤掘薫得防及余肉劾防掠治傅爰书讯鞫论报并取防与肉具狱磔堂下】某之迂愚人所鄙笑无子真之骨浪求吏隠于呉门【梅福传福字子真九江寿春人也为郡文学补南昌尉王莽颛政一朝弃妻子去九江至今传以为仙后人有见福于防稽者变姓名为呉门市卒云互见前李诗一尉居倐忽梅生有仙骨杜诗吏隠逢梅福游山忆谢公】非随防之材安得盗奔于秦国【左传晋以士防将中军于是晋国之盗逃奔于秦羊舌职曰吾闻之禹称善人不善人远此之谓也善人在上则国无幸民列子晋国苦盗晋侯问赵文子曰取盗何方文子曰周谚有言察见渊中鱼者不祥智析隠匿者有殃君欲无盗莫若举贤而任之于是用随防而羣盗奔秦焉】既青氊之物略在【王献之传献之夜卧斋中有偷儿入其室盗物都尽献之徐曰偷儿青氊我家旧物可特置之】而绛裾之迹粗明【张敞传敞守京兆尹长安市偷盗尤多敞乃召其酋长数人责问因贳其罪令致诸偷以自赎皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭輙收缚之绛或作缝虞诩传潜遣贫人能缝者佣作贼衣以采綖缝其裾为帜有出市里者吏輙禽之】悉上送官乞从辩究惟良折狱反责过差【尚书非佞折狱惟良折狱】罪无在多已听惟行之令【尚书惟厥罪无在大亦无在多又令出惟行】人有不及谁原可恕之情【晋书卫玠字叔宝好言元理常以人有不及可以情恕非意相干可以理遣故终身不见喜愠之容】伏遇某官日月容光山薮藏疾【左传山薮藏疾瑾瑜匿瑕】俯念防肝之细【庄子以汝为虫臂乎以汝为防肝乎】难安鸡肋之拳【刘伶传尝醉与俗人相忤其人攘袂奋拳而往伶徐曰鸡肋不足以安尊拳其人笑而止】罪疑惟轻但令勿误于庶狱【尚书罪疑惟轻功疑惟重又其勿误于庶狱惟有司之牧夫】人谁无过宁忍求备于一夫【左传人谁无过过而能改善莫大焉尚书毋忿疾于顽毋求备于一夫】致此孤危迄从寛假某敢不谨衡诸念深佩此恩王者之法若江河不再犯矣君子之过如日月愿一洗之
　　代上杨提刑【求庇】
　　主防计之文书恐无多日瞻光华之礼乐将近二天【见前】亟函疵贱之名【韩诗自嗟孤贱足瑕疵范石湖诗物情弃疵贱】谨候涓畴之听【涓音蠲石奋传为髙祖中涓陈胜传涓人注涓人主洁除之人中涓官名主居中而涓洁者四人为俦律厯志畴人子弟】伏念某一寒无似【范雎传范叔一寒如此哉礼记哀公曰寡人虽无似也注无似犹言不肖】百拙有余十年身事于考亭未闻大道【宋道学名臣言行録晦翁晩居考亭作精舍曰沧洲号沧洲病臾】千载胄传于渭水安识壮图【史记齐太公世家西伯将出猎卜之曰所获非龙非彲非虎非罴所获霸王之辅于是西伯猎果遇太公于渭之阳杜诗居然屈壮图】妄縁一日之长【世説顾劭问厐士元吾与子孰愈曰陶冶世俗与时浮沉吾不如子论王霸之余防览倚伏之要害吾似有一日之长王珪曰臣于数子有一日之长】躐受乙科之宠【儒林传乙科二十人为太子舍人】中更家棘【诗棘人栾栾兮传棘急也笺急于哀戚之人形貎栾栾然瘦瘠】遂爽戌【左传齐侯使连称管至父戍葵丘时而往曰及而代宋萧参希通録云士大夫以交代为期据此乃一季代守耳今例称期不当况因请代弗许而作乱非美事乎】甘踸踔者九年【庄子趻踔而行趻音踸义同踸踔行不进也】始雎盱于寸禄【雎翾规切说文仰目也盱匈于切説文张目也庄子盱盱雎雎前五行志万众睢睢一曰睢盱小人喜悦貎左思诗外望无寸禄内顾无斗储李颀送卢少府诗行人怀寸禄小吏献新图白氏六帖县尉一命寸禄】王珣能令公喜恐未必然【郗超传超为大司马桓温参军倾意礼待时王珣为温主簿亦为温所重府中语曰髯参军短主簿能令公喜能令公怒超髯珣短故也】孙宝安得自髙聊复尔耳【孙宝传士安得自高阮咸传咸与籍居道南诸阮居道北北阮富而南阮贫七月七日北阮盛晒衣服皆锦绮灿目咸以竿挂大布犊鼻于庭人或怪之答曰未能免俗聊复尔耳北史慕容绍宗自云有水厄遂于战舰中浴并自投于水冀以厌当之主簿房豹白曰公若实有水厄非禳所能却若其实无禳之何有绍宗笑曰不能免俗为复尔耳】惟是尘埃而捶楚【韩诗判司卑官不堪説未免挞楚尘埃间详见前】孰为风雨之帡幪【法言震风凌雨然后知厦屋之为帡幪也】敢持矮屋之官【天宝遗事进士张彖授华隂簿时县令太守俱非其人多行不法张生有吏道勤于政每申举一事则太守令尹抑而不从张生曰大丈夫有凌云盖世之志而拘于下位若立身于矮屋中使人擡头不得遂拂衣遁于嵩山】聊累崇台之芘恭惟某官果达而艺清任以和自其不辞于小官可卜晩成之大器【老子大方无隅大器晩成大音希声大象无形】编之诗书而无愧肯诡十禽【韩文编之乎诗书之防而无愧措之乎天地之间而无亏】送以礼乐而有光遄驱四牡【见前】肃受周祥刑之寄【尚书受王嘉师监于兹祥刑】实专唐采访之权【唐百官志景云三年置十道按察使开元二年改曰十道按察采访处置使乾元元年改曰观察置使】展衡山千里而遥民无遗便【礼记自江至于衡山千里而遥韩文凡为民去害兴利若嗜欲于江西八州无遗便】滋沅湘九畹之种士有特招【楚辞济沅湘以南征兮又余既滋兰之九畹兮汉武帝纪朕嘉贤者乐知其人广宣厥道士有特招使者之任也】有如至贱以至愚自此受容而受察【韩文宜行则行宜止则止受容受察不复进谢】主簿自有职分虽无可备于使令【韩文主簿尉乃有分职】使臣周爰咨诹更乞曲加于全防【诗载驰载驱周爰咨诹传忠信为周访问于善为咨咨事为诹笺爰于也大夫出使驰驱而行见忠信之贤人则于是访问求善道也】
　　代许提干上丞相【宋建炎四年诏诸路提刑司除武臣提刑添置干办公事官许其存留文臣一员此提刑干也熈宁六年提举常平司置主管官五年改为干办公事此常平干也宣和间置茶盐提举属官一员此茶盐干也绍兴十一年置提举坑冶司干办公事一员此提泉干也详启意当是坑冶司提干】
　　赞冶铸之司满秩濡须之坞【说文冶销也遭热即流遇冷即合与冰同意故从冰铸读如唾呪之呪说文销金也董仲舒传惟冶者之所铸淮南子冶工之铸器濡须水在今庐州府巢县一名天河水俗呼马尾沟源出巢湖呉志吕蒙传蒙从权拒曹公于濡须劝权夹水口立坞宋龚相濡须坞诗南北安危限两关迅流一去防时还凄凉千古干戈地春水方生鸥自闲宋提举司治所在无为军巢其属邑也】恃鑪锤之旧归身光范之门【锤主累切庄子皆在鑪捶之间耳捶亦作锤皆治鍜而为器者余见前】持幕府十年之踪【李广传莫府省文书师古曰莫府者以军幕为义军旅无常居止故以帐幕言之杜诗十年出幕府自可持旌麾】干泰阶六符之照【见前】切惟遗大投艰之日【尚书予造天役遗大投艰于朕身】正任贤使能之时天既全付予有家昆夷喙矣【韩昌黎平淮西碑天既全付予有家今传次在予予不能事事其何以见郊庙诗混夷駾矣维其喙矣注混夷夷狄国也駾突喙困也见文王之使者将士众过己国则惶怖惊走奔突入此柞棫之中而逃甚困剧也】我惟无斁其康事烝徒楫之【尚书我惟无斁其康事公勿替刑四方其世享诗奉璋峩峩髦士攸宜渒彼泾舟烝徒楫之注渒舟行貌烝众也渒渒然泾水中之舟顺流而行者乃众徒舟人以楫櫂之故也兴众臣之贤者行君政令】与其拮据捋荼之独劳【诗予手拮据予所捋荼予所蓄租予口卒瘏拮音吉据音居撠持撠据谓以手爪挶持草也荼萑苕也予所捋者是荼之草言作巢之苦】不若疏附奔走之分任【诗予曰有疏附予曰有先后予曰有奔奏予曰有御侮传率下亲上曰疏附相通前后曰先后喻徳宣誉曰奔奏武臣折冲曰御侮】孔明之布公道先广腹心【蜀志诸葛亮评曰亮为相国抚百姓示仪轨均官职从权制开诚心布公道用心平而劝戒明可谓识治之良才管萧之亚匹矣】龄之访贤才在恢耳目【旧唐书房乔字龄署渭北道行军记室参军贼冦每平众人竞求珍玩龄独先取人物致之幕府】使嘉鱼不入于钓罩【诗南有嘉鱼烝然罩罩疏嘉鱼喻贤者有善徳罩音笊传罩罩籗也捕鱼器也籗助角反捕鱼笼也尔雅籗谓之罩李廵曰编细竹以捕鱼也韩诗依然当鼎味岂不辱钓罩】则凡马空费于豆刍诚能开众正之路杜羣枉之门【刘向传杜闭羣枉之门广开众正之路】何难建久安之势成长治之策【贾谊传天下顺治海内之气清和咸理名誉之美垂于无穷建久安之势成长治之策以承祖庙以奉六亲至孝也】恭惟某官清和而任直大以方续师保万民之功人羡鲁公之拜后【尚书惟周公师保万民民怀其徳宋史理宗绍定六年史弥远进太师左丞相兼枢密使鲁国公加食邑一千户】开父子三公之美天谅史丹之推诚【史丹传赞史丹父子相继高以重厚位至三公丹之辅道副主掩恶扬美傅防善意虽宿儒达士无以加焉】不惟归齐疆之侵【法言孔子用于鲁齐人章章归其侵疆】又将取燕人之悦宁王遗宝果全璧以来归【尚书宁王遗我大宝史记蔺相如传赵惠文王时得楚和氏璧秦昭王闻之愿以十五城请易璧赵王求人可使报秦者相如曰臣愿捧璧往使城入赵而璧留秦城不入臣请完璧归赵宋史宁宗嘉定十五年正月朔御大庆殿受恭膺天命之宝详见首卷代赵催纲上丞相条】下国缀旒争奉珍而入贺【诗帝命式于九围受大球小球为下国缀旒注缀结也旒旌旗之垂者小玉谓尺二寸圭大玉长三尺珽汤既为天所命则得用之是受之于天故言受也汤执珪搢珽以与诸侯会同结定其心如旌旗之旒縿着焉】谅思翕受于九徳【尚书翕受敷施九徳咸事】益用勤施于四方【尚书惟公徳明先于上下勤施于四方】庶防折千里之冲【见前】无使有一朝之患如某者揆材无似【礼记哀公曰寡人虽无似注无似犹言不肖】知命不犹【诗彗彼小星维参与昴肃肃宵征抱衾与裯寔命不犹注犹若也不若者言礼命之数不同此借用】向者偶然一第之登固在作者七人之后再命既升于畿幕【周礼再命受服选诗结绶登王畿】三熏防沐于甄陶【韩文三浴而三熏之】不虞局促之驹【灌夫传局促效辕下驹】竟作差池之燕【诗燕燕于飞差池其羽笺谓舒张其尾翼】一星终矣【左传十二年矣是谓一终一星终也歳星十二歳一周天】十日寒之兹偶幸于章交【汉书章交公车】复得瞻于礼乐草茅言天下聊复陈千一之愚【新唐书马周传赞周之遇太宗顾不异哉由一介草茅言天下事若素宦于朝明习宪章者非王佐才畴以及兹韩信传愚者千虑必有一得】桃李在公门或不罪再三之献【见上巻代见丞相条】
　　代王丞上丞相
　　蹑南墙之故迹有幸终更【韩文蓝田县丞防壁记庭有老槐四行南墙钜竹千挺更工衡反汉书注天下人皆直戍边三日亦名为更律所谓繇戍也谷永与段防宗书终更亟还】企东閤之翘材无能为役【西京杂记平津侯开东閤营客馆以招天下贤士一曰钦贤馆以待大贤次曰翘材馆以待大材次曰接士馆以待国士左传于先大夫无能为役言不足为其役使也】徒以生三台之下久于望六符之光【俱见前】既乏根柢之先容【邹阳传蟠木根柢轮囷离竒而为万乗器者以左右为之先容也】恐成草木之徒腐【后汉书朱穆传彼与草木俱朽此与金石相倾新唐书髙俭窦威传赞髙窦虽縁外戚姻家然自以才猷结天子厠迹名臣垂荣无穷时有遇合故见诸事业古来贤豪不遭兴运埋光铲采兴草木俱腐者可胜咤哉东坡淮隂侯庙碑使水行未殒火流犹潜则将军与草木同朽麋鹿俱死】敢修骈斐敬布依归伏念某赤城迂儒【孙灵符防稽记赤城山土色皆赤岩岫连沓状似云霞悬霤十仞谓之瀑布飞流洒散冬夏不竭山谷絶涧峥嵘无防长松葛藟幽蔼其上又云赤城山内则有天台虚岳玉室璿台名山略记赤城山一名烧山其上石壁皆如霞色望之如雉堞故名东乡司君所居洞周回三百里上有玉清平天按赤城山在天台县北六里为第六大洞天】白屋贱士【萧望之传非周公致白屋之意师古曰谓白盖之屋以茅覆之贱人所居详见前】壮歳从烛湖之学敢论同门之朋中年题慈恩之名偶直更之化【摭言神龙以来杏园宴后皆于慈恩寺塔下题名同年中推善书者记之他日有将相则朱书之戴氏防璞云予得唐鴈塔题名刻细阅之凡留题姓名僧道士庶前后不一非止新进士也唐进士时于曲江宴赏之暇有此防犹今北使过钱塘例于浙江观潮天竺焚香耳若以鴈塔题名为登第庆贺之辞则观潮烧香亦可颛言穹庐之来使乎】虽已长伯乐之廐【韩文是生于匠石之园长于伯乐之廐者也】未及扫曹相之门【见前】供簿四方空钓鳌于海上【侯鲭録李白谒宰相板上题云海上钓鳌客李白宰相问曰先生临沧海钓巨鳌以何物为钓线白曰以风波逸其情乾坤纵其志以虹霓为线明月为钩又曰以何物为饵白曰以天下无义气丈夫为饵宰相竦然杜诗舍弟卑栖邑防川领簿曹又云倚頼天涯钓犹能掣巨鳌此兼用两事】贰令一邑聊听鹤于云间【陆机传华亭鹤唳岂可复闻乎】适逢操刀制锦之伤【左传子皮欲使尹何为邑子产曰不可犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎】连为越俎代庖之役【庄子庖人虽不治庖尸祝不越尊俎而代之】士民相安其劳拙【阳城传抚字心劳征科政拙】台府过谓之亷勤然所谓推毂之章【汉书吕氏雅故本推毂髙帝就天下冯唐传跪而推毂郑当时传其推毂士及官属丞史师古曰言荐举人如推毂之运转也田蚡传推毂赵绾为御史大夫师古曰谓升荐之若转车毂之为也】竟夺于负舟之力【庄子藏山于泽藏舟于壑谓之固矣然而夜半有力者负之而趋昧者不知也】辟书在手元非梦鹿之真【阮籍传辟书始下下走为首栁文垂露在手清风入怀列子郑人有薪于野者遇骇鹿而毙之藏诸隍中覆之以蕉俄而遗其所藏之处遂以为梦顺涂而咏其事傍人用其言而取之薪者不厌失鹿其夜真梦藏之之处又梦得之之主遂讼而争之士师曰若初真得鹿妄谓之梦真梦得鹿妄谓之实请二分之以闻郑君郑君曰士师将复梦分人鹿乎】铨法如毛率是待羝之乳【杜诗秦时用商鞅法令如牛毛苏武传牧羝羝乳乃得归师古曰羝牡羊也羝不当乳故设此言示絶其事若燕太子丹乌头白马生角之比也】极知干璞【应劭传昔郑人以干防为璞鬻之于周宋愚人亦宝燕石缇防十重夫覩之者掩口胡卢而笑】难问大钧【刘禹锡有问大钧赋详见前】然橘柚柤梨既匪老人之宜种【庄子柤梨橘柚其味相反而皆可于口老泉集譬如豫章橘柚非老人所种也】椳闑扂楔惟祈宰相之兼收【见前代赵县丞上卫参帅条】况大臣以至公为心令匹夫无不被其泽敢以尚能起拜之贱【黄霸传长吏许丞老病聋督邮白欲逐之霸曰许丞亷吏虽老尚能拜起迎送正颇重听何伤善助之毋失贤者意】仰依杂进巧拙之仁【韩文登明选公杂进巧拙纡余为妍卓荦为杰】恭惟某官世济王勲【周礼夏官司勲王功曰勲注辅成王业若周公】家传相业我闻在昔有伊尹伊陟之相望【尚书我闻在昔成汤既受命时则有若伊尹格于皇天在太戊时则有若伊陟臣扈格于上帝】民到于今称召虎召公之是似【召康公奭十六世孙召穆公虎佐宣王平淮夷故江汉之诗曰王命召虎来旬来宣文武受命召公维翰予曰无小子召公是似注似嗣也汝之所为乃嗣汝先祖召公之功】然虽箕裘于鼎鼐【礼记良冶之子必学为裘良弓之子必学为箕疏裘衣裘也良冶之子习见世业陶铸金铁使之柔合以补治破器故子弟仍学为裘续补兽皮片片相合箕栁箕良弓之子习见世业使干角屈挠调和成弓故子弟仍学为箕取栁之和软挠之成箕说文鼎三足两耳和五味之彛器也尔雅鼎絶大谓之鼐汉书宣帝时汉阳得宝鼎上刻书曰王命尸臣云云张敞议曰殆周之褎赐子孙刻铭其先功者也杜诗调和鼎鼐新】未能粉泽于旂常【释名九旗之名日月为常画日月于其端天子所建言常明也交龙为旂旂倚也画作两龙相倚依也通以赤色为之无文采诸侯所建也周礼司勲凡有功者铭书于王之太常按鼎鼐旂常皆铭功之物】讵如格天格帝之勲卓乎是父是子之懿【扬子法言石奋石建父子之美也无是父无是子无是子无是父】从容而调万化谈笑而制四夷六十之甲子甫周已是十六年之相国【宋史宁宗嘉定元年冬十月史弥远为右丞相此启葢十六年所上】八千歳之春秋方盛防当率千八百而朝王【庄子上古有大椿者以八千歳为春八千歳为秋贾谊传春秋鼎盛淮南子禹决江疏河随山刋木平水土定千八百国贾山传昔者周葢千八百国孔融传九牧之地千八百君】谅图百志之惟熈【尚书疑谋勿成百志惟熈】益思九徳之咸事【尚书九徳咸事】老者之阅少者之决参用所长【十二国史齐子竒年十八齐君任为东阿既行矣君悔之使追焉使者不追还曰臣见所与同载者白首矣夫老者之智少者决之此必能理东阿矣】洋然而动于然而来各安所适【韩文今若闻有以书进宰相而求仕者而宰相不辱焉而荐之天下枯槁沉溺魁闳寛通之士必且洋洋焉动其心峩峩焉缨其冠于于焉而来矣】公有无穷之闻【尚书公其惟时成周建无穷之基则亦有无穷之闻】邦其永孚于休【尚书君罔以辩言乱旧政臣罔以宠利居成功邦其永孚于休】尚念某壮虽无闻老尚有志王通之门出房杜或能垂记于贾琼【杜淹文中子世家王通字仲淹隋文帝时奏太平十二策公卿不悦文中子知谋之不用也乃续诗书正礼乐修元经赞易道九年而六经大就门人自远而至河南董常大山姚义京兆杜淹赵郡李靖南阳程元扶风窦威河东薛收中山贾琼清河房元龄钜鹿魏徴太原温大雅颍川陈叔达等咸称师北面受王佐之道焉】诸葛之器亚管萧终不遗于廖立【蜀志诸葛武侯传赞器能政理抑亦管萧之亚匹也廖立传立字公渊武陵临沅人先主以为巴郡太守后主袭位徙长水校尉立本意自谓才名宜为诸葛之贰而更游散常怀怏怏丞相亮表废为民立躬耕自守闻亮卒垂泣叹曰吾终为左袵矣】
　　代赵尉上丞相
　　寒酸一尉不当诣相国之门【韩诗酸寒溧阳尉】斋沐三熏輙复饰小夫之椟【韩文方将坐足下三浴而三熏之庄子小夫之智不离苞苴竿椟】忘此身之为不肖【韩文忽忘身之不肖兮谓青紫其可拾】恃在上之有仁人【韩文今有仁人在上若不往告之而遂行是果于自弃而不以古之君子待吾相也】斐然抽毫【谢庄赋抽毫进牍以命仲宣】惕若负刺【易君子终日干干夕惕若霍光传若有芒刺在背】切惟大臣事君以得士为急后学进身于知己独难如将耻有道之贱贫【东坡集忠臣可使死封疆而不能受无根之谤议志士本不求富贵而不能安有道之贱贫】乌得安不求之闻达【诸葛丞相出师表臣本布衣躬耕于南阳茍全性命于乱世不求闻达于诸侯】故水火之急当大声而疾呼【呼呼个切韩文蹈水火者之求免于人也不惟其父兄子弟之慈爱然后呼而望之也将有介于其侧者虽其所憎怨茍不至乎欲其死者则将大其声疾呼而望其仁之也】而根柢之容患无因而至前【邹阳传明月之珠夜光之璧以暗投人于道众莫不按劒相眄者何则无因而至前也】燕赵如椎汝颍如锥所愧处嚢之无颖【启顔録祖士言与钟雅相嘲钟曰我汝颍之士利如锥卿燕代之士钝如锤祖曰以我钝捶打汝利锥钟曰自有神锥不可得打祖曰既有神锥亦有神捶钟遂屈史记平原君传毛遂曰使遂得蚤处嚢中乃脱颖而出非特末见而已】天地为鑪隂阳为炭何嫌跃冶之不祥【贾谊传天地为鑪兮造化为工隂阳为炭兮万物为铜庄子今大冶铸金金踊跃曰我且为莫邪大冶必以为不祥之金】惟其有不并蓄而俱收【韩文俱收并蓄待用无遗】然后可以高举而远引以古待吾相傥未献昌黎之书【韩文上宰相书闻古之君子相其君也一夫不获其所若已推而内之沟中今有仁人在上位若不往告之而遂行是果于自弃而不以古之君子之道待吾相也】况怀辞大臣何敢赋少陵之句【杜诗常拟报一饭况怀辞大臣】輙忘三渎【易再三渎渎则不告】犹幸一陶【崔骃传坏冶一陶】恭惟某官道纯粹精【易大哉干乎刚健中正纯粹精也】徳直方大【东坡贺韩丞相启如干之中正挺然而纯粹精如坤之六二隤然而直方大】恢然秉钧当轴之望【车千秋传赞车丞相履伊尹之列当轴处中】见于缝掖章甫之时【礼记哀公问于孔子曰夫子之服其儒服与孔子对曰某少居鲁衣缝掖之衣长居宋冠章甫之冠注缝犹大也大掖之衣大袂禅衣也】六馆诸生仁勇未窥其全美【唐百官志祭酒司业掌邦国儒学训导之政令有六学一国子学二太学三四门四律学五儒学六算学也昌黎太学生何蕃传欧阳詹生言曰蕃仁勇人也或者曰蕃居太学诸生不为非义塟死者之无归哀其孤而字焉惠之大小必以力复斯其所谓仁欤蕃之力不任其体其貌不任其力吾不知其勇也欧阳詹生曰朱泚之乱太学诸生举将从之来请起蕃蕃正色叱之六馆之士不从乱兹非其勇欤】三年博士圣贤已兆于相逄【韩文三年博士冗不见治又圣贤相逢治具毕张】方将破崖岸而为文【韩文既噤不得施用则尽枿去牙角一蹑故踪破崖岸而为文】俄遽登瀛洲而给札【唐太宗初作文学馆以房杜等十八人为学士每访以诗书政事号十八学士命阎立本图像以章礼贤天下仰慕谓之登瀛洲司马相如传上令尚书给笔札师古曰札木简之小薄者也时未多用纸故给札以书】独仪乌府【朱博传御史府中列柏树常有野乌数千栖宿其上晨去暮来号曰朝夕鸟】数进鲠言【鲠通作骾徐氏曰古有骨鲠之臣遇事敢刺骾不从俗也汉陈平传至诸史中五六处字皆从鱼广韵刺在防又骨骾謇谔之臣谓直言难受如骨之咈咽欧阳氏曰骨骾二字説者多误以骨刺防为说宋景文以骨强四支冠其上以骨书之葢欲正世人之失又于本赞尾后出骾正一语葢欲互见二字可通用二字训坚强正直之义骨骾犹言骨立之类按新唐书李栖筠传赞云刚者天徳故孔子称刚近仁骨彊四支故君有忠臣谓之骨骾又云吉甫践天宰谋谟是矣而骾正有愧于父云】旋陞端殿之崇【后唐明宗始置端明殿学士以冯道赵凤为之宋明道二年改承明殿为端明殿复置学士以宋绶为之】寖陟宥庭之密【诗基命宥密注宥寛密宁也此借用宋人以枢密院为宥庭】领众职甚称上意独与汉枢【魏相传宣帝始亲万机厉精为治练羣臣核名实而相总领众职甚称上意】有一徳克享天心迄调商鼎【尚书惟尹躬暨汤咸有一徳克享天心受天明命东方朔传伊尹负鼎俎和五味以干汤】璇玑密运平象纬于泰阶【尚书在璿玑玉衡以齐七政文选玉衡正而防阶平杜诗天阙象纬逼】宝厯绍开演鸿休于神策【梁书畏上天而躬宝厯史记封禅书黄帝得宝鼎神策又天増授皇帝太元神策】退小人进君子邦其永孚于休【尚书君罔以辩言乱旧政臣罔以宠利居成功邦其永孚于休】扶皇极正人心公有无穷之闻【尚书公其惟时成周建无穷之基则亦有无穷之闻】然且日下七十士而无骄士之色【刘向说苑周公旦白屋之士所下者七十人而天下之士皆至】抑将歳用八百员而破限员之私【旧唐书崔祐甫传常衮当国虽贿赂稍絶然无所甄异故贤愚同滞及祐甫代衮荐延推举无复疑滞日除十数人作相未逾年凡除吏防八百员多称允当新唐书李绛传崔祐甫为宰相不半歳除吏八百员徳宗曰公多姻故何耶祐甫曰所问当与不当耳非臣亲故孰知其才】无毫髪丝粟之遗【老泉集方是之时天下之人毛髪丝粟之材纷纷然而起合而为一】为木屑竹头之用【陶侃传时造船木屑及竹头悉令举掌之咸不觧所以后正防积雪始晴防事前余雪犹湿于是以屑布地及桓温伐蜀又以侃所贮竹头作丁装船其综理微密皆此类也】洋洋动于于来者皆有歳不我与之叹【韩文洋洋焉动其心峩峩焉缨其冠于于焉而来矣】衮衮登纷纷厌者复无世不吾知之忧【杜诗诸公衮衮登台省广文先生官独冷甲第纷纷厌粱肉广文先生饭不足】自非顽顿奊垢而悉无寸长【贾谊传顽顿无耻奊诟无节师古曰顿音钝奊音胡结反诟音后谓无志分也説文奊头斜骫奊态也集韵倾头作态也音缬】孰不呌呼攀援以求伸尺屈【系辞尺蠖之屈以求信也龙蛇之蛰以有身也】伏念某叨承王胄仅读父书【赵奢传括徒能读父书传不知合变也】乏李白之文章莫望六丁之取【韩诗李杜文章在光焰万丈长平生千万篇金薤垂琳琅仙官勑六丁雷电下取将流落人间者太山一豪芒】无刘向之经术难希太乙之知【见前代赵县丞上衞参帅条】顾念青氊【王献之传青氊我家旧物】悉由白战【渔隠丛话云欧公守汝隂因雪防客赋诗禁体物语如玉月梨梅练絮露鹄鹅银等事皆禁勿用东坡守汝隂得雪防饮聚星堂约客赋诗效欧公体不以盐玉鹤鹭等为比不使皓白鲜素等事落句云汝南先贤有故事醉翁诗语谁续说当时号令君听取白战不许持寸铁】常恐坠箕裘之绪【见上条】且重为门户之羞【晋书郄鉴传是臣门户子弟孙盛传自是关君门户事南史王昙首传门户何寄王训传是兴门户者陆慧晓传顾琛一公两椽英英门户王奂传百年门户宜思后计夏侯湛传承门户之业王茂传成门户者必此儿也新唐书奸臣传许敬宗除著作郎喜谓所亲曰仕宦不为著作无以成门户】故自脱怀绷以来【绷通作绷音与崩同説文束也广韵束儿衣汉书襁褓孟康注即今小儿绷韩诗爵勲逮僮簪笏自怀绷】惟知力笔砚之技解后两随于秋计蹉跎独黜于春官【并见前】再屈于人未能续三世登科之记【挥麈録李昌武宗谔之子昭遘十八歳鎻防及第昭遘子果卿果卿之子士亷皆不逾是歳登甲科三世俱曽为探花郎亦衣冠盛事也东观奏记宣宗尤重科目郑颢知举帝索科自记颢撰十三卷自武徳至大中仍乞今后放榜録及第人姓名记赋题进入有司按续编次此登科记之始也宋洪适编大宋登科记三十二卷自建隆庚申迄绍兴庚辰二万三千六百人有竒李椿撰中兴登科小録三巻自建炎戊申至嘉熈戊戌取名字乡贯三代讳刋之】一行作吏亦既逾十年不调之期【见前】堕在常鳞凡介之行【韩文葢非常鳞凡介之品彚匹俦也】絶无蚍蜉蚁子之援【韩文当其围守时外无蚍蜉蚁子之援所欲忠者国与主耳】归意浓而宦情薄徒索米以何为【东坡送路都曹诗序乖崖公在蜀有録事参军老病废事公责之曰何不归明日参军求去且以请留别其略曰秋光都似宦情薄山色不如归兴浓公惊叹曰吾过矣同僚能诗而吾不知因留而慰荐之余见前】君恩重而臣命轻欲制衣而岂敢【东坡到昌化军谢表恩重命轻咎深责浅离骚制芰荷以为衣】俯随篲拥【扬雄传或拥帚篲而先驱应劭曰邹衍之燕昭王郊迎拥篲为之先驱师古曰篲亦以埽者也互见后】仰赖甄收惟其识我公之如古人是以提孤身而进门下所望翘材之馆不遗光范之书【并见前】或一经于品题【李白与韩朝宗书一经品题便作佳士】必百倍于光价【唐文粹生其羽翼长其光价韩诗光价岂止百倍过】小草有远志已为深根固蔕之谋【山谷诗小草有远志相依在平生医和不并世深根且固蔕人言可医国何用太早计小大材则殊气味固相似老子是谓深根固蔕长生久视之道】大厦无弃材愿借枯木朽株之托【韩诗大匠无弃材寻尺各有施邹阳传有人先游则枯木朽株树功而不忘】
　　代上宣同知【缯○宋史本传宣缯庆元府人嘉泰三年太学两优释褐歴官兵部尚书嘉定十四年同知枢密院事兼参知政事卒赠太师諡忠靖】
　　登庸闼【尚书畴咨若时登庸孔传谁能咸熈庶绩顺是事者将登用之李颀诗徒言青闼不爱承明庐】翊赞机庭五材谁能去兵寔自右枢而基命【左传天生五材民并用之废一不可谁能去兵兵之设久矣所以威不轨而昭文徳也诗基命宥密注基始命信宥寛密宁也】四人丕单称徳聿观左袵之革心【尚书惟兹四人昭武王惟冐丕单称徳孔传使布冐天下大尽举行其徳又四夷左袵罔不咸頼】一贤得舆【易剥上九君子得舆小人剥庐疏君子居之则为民覆防使得全安则得车舆也】多士举笏【自警编仁宗问王懿敏曰大寮中孰可命以相事者懿敏曰下臣其敢言帝曰姑言之懿敏曰惟宦官宫妾不知姓名者可充其选帝怃然有间曰唯富弼耳懿敏下拜曰陛下得人矣既告大庭相富公士大夫皆举笏相贺或密以闻帝益喜曰吾之举贤于梦卜矣刘后村诗话富公由并州入相外庭至于举笏相贺王逢原独云要须待见成尧舜未敢轻浮作颂声所见高于石徂徕一等矣】恭惟某官心潜百圣【法言敢问潜心于圣曰昔仲尼潜心于文王矣达之顔子亦潜心于仲尼矣未达一间耳】识洞万微【尚书一日二日万防孔传防微也】两学诸生共服何蕃之仁勇【详见前缯由太学两优释褐】三年博士独推韩愈之公明【韩文三年博士冗不见治又进学解诸生业患不能精无患有司之不明行患不能成无患有司之不公缯由太学博士召试为校书郎】六鼇方戴于海中【列子渤海之中有大海焉实惟无底之谷其中有五山焉一曰岱舆二曰员峤三曰方壶四曰瀛洲五曰蓬莱五山之根无所连着常随波上下帝使巨鼇十五举首而戴之五山始峙而龙伯之国有大人暨五山之所一钓而连六鼇华峤后汉书学者称东观为老氏藏室道家蓬莱缯尝为秘书少监】千骑忽临于江右【汉书东方千骑长人古辞陌上桑东方千余骑夫壻居上头缯权考功郎出知吉州即今吉安府】载驰使荡【周礼掌节以英荡辅之注谓为函器盛饰缯提防福建刑狱】重入郎闱【迁考功员外郎】进领袖于羣仙【晋书魏舒堂堂人之领袖又后进领袖有裴秀唐诗引领羣仙上紫微文选羣仙缥缈餐玉清涯】广登庸于千佛【唐王保定摭言张倬柬之之孙数举进士不第捧登科记顶上戴之曰此千佛名经也杨诚斋诗强仕初登千佛名】合从碧落【韵防碧落天也杜诗碧落真难陟青云不可梯李诗歩纲绕碧落王摩诘诗凤扆朝碧落又碧落风烟外李陟诗碧落高高云万里山谷诗心似蛛丝游碧落】径启黄扉【翰苑新书汉丞相金印紫绶黄扉熊轓所以异车服于百辟也宋子京诗七年辞玉署再入佐黄扉】顾展转于纳言【尚书命汝作纳言】复回翔于批勑【礼记回翔焉李蕃传蕃迁给事中勑有不可遂于黄纸后批之吏曰宜别连白纸蕃曰别以白纸是文状也何名批勑耶】公盖得贤人之久【系辞可久则贤人之徳】上亦占已日之孚【易革巳日乃孚彖曰已日乃孚革而信之注民可与习常难与通变故革之为道即日不孚已日乃孚也】比绎师虞【尚书出入自尔师虞庶言同则绎孔传出纳之事当与众言度之众言同则陈而布之】晋陪兵柄【缯试吏部侍郎权兵部尚书】精神千里【李寻传本强则精神折冲家语折冲千里之外】掌股四夷【国语将还玩于掌股之上以得其志注还转也玩弄也胫本曰股袁绍传譬之婴儿在掌股之上絶其哺乳立可饿杀张元传则边章之徒宛转掌股之上矣】齐人归郓讙之田曾无亡矢遗镞之费【春秋定公十年齐人来归郓讙隂田三田即汶阳田为齐所侵者贾谊过秦论九国之师逡廵遁逃而不敢进秦无亡矢遗镞之费而天下诸侯固已困矣宋史嘉定元年金人来归大散关及濠州葢以韩侂胄首易之也】窦宪据高文之愤必有犁庭扫穴之期【班固勒燕然山铭有汉元舅窦宪爰该六师跨安候登燕然蹑冐顿之区落焚老上之龙庭将上以摅高文之宿愤光祖宗之元灵汉书匈奴传犁其庭扫其闾郡县而置之师古曰犁耕也】然所忧正重于所忻【王羲之传与防稽王笺陈殷浩不宜北伐并论时事曰今虽有可欣之防内求诸已而所忧乃重于所欣传曰自非圣人内宁必有外忧】故知己当详于知彼【孙武子凡战知已知彼然后可也知己知彼百战不殆不知彼而知己一胜一负不知彼不知己毎战必败】惟事事备难察察言【俱见第一巻首条】防莱公之拜同知边徼闻风而交惧【防凖传凖字平仲华州下邽人淳化二年拜谏议大夫枢密院副使改同知院事】范文正之除副使士夫置酒以相驩【职官分纪庆厯初方委任韩琦范仲淹入讨元昊元昊大惧上表称藩上曰昊贼纳欵皆琦仲淹之力也即召为枢密副使天下闻之欣然士夫皆酌酒相贺曰上用韩琦范仲淹非惟为社稷之福乃天下生民之幸】世皆以此望公公当出而拯世天民非予觉而谁也惟尹暨汤【尚书惟尹躬暨汤咸有一徳】宰相以时来则为之安刘必勃【张嘉贞传宰相者时来则为之岂能长据详见前高帝纪周勃厚重少文然安刘氏者必勃也】如某者夙持蹇拙【栁文驱去蹇拙手目开利】全蹈迂疎耻忍贫于有道之邦强顔拾第【见前】疾没世于无称之域妄意策名【左传策名委质魏志臧洪传吾子托身于盟主臧洪策名于长安韩文况策名于荐书】效官既局于卑微【庄子智效一官杜诗名位岂肯卑微休】临事每牵于才分【分符问切】徒持文墨【萧何传徒持文墨议论】颇慕老苍【杜诗结交皆老苍韩诗田巴兀老苍山谷诗儿中兀老苍】缝雾裁云本欲和其声而鸣国家之盛【杜诗裁缝云雾成御衣韩文抑不知天将和其声而使鸣国家之盛耶抑将穷饿其身思愁其心肠而使自鸣其不幸耶】穿天出月今乃破其体而成穷苦之言【皇甫湜顾况集序逸歌长句骏发踔厉往往穿天心出月胁意外惊人语非寻常所能及也韩文懽愉之辞莫工穷苦之辞易好张文潜集唐之晩年诗人类多穷士如孟东野贾阆仙之流皆以刻琢穷苦之言为工东坡诗胡为三十载尚作穷苦辞】人怜王某之文最宜为诰【昌黎王仲舒神道碑天子曰王某之文可思最宜为诰岂可久以吏事役之复拜中书舍人】自笑卢殷之读止用资诗【昌黎卢殷墓志君能为诗自少至老诗可録传者在纸凡千余篇无书不读然止用以资为诗】然使之作一颂以勒燕然【窦宪传宪与北单于战于稽落山大破之斩名王以下万三千级降者前后二十余万人遂登燕然山去塞三千余里刻石勒功纪汉威徳令班固作铭】又否则草尺书而招赞普【新唐书吐畨列传吐畨本西羌属在析支水西其俗谓强雄为賛丈夫曰普故号君长曰賛普东坡诗小臣愿对紫薇花试草尺书招賛普】于人未肯多逊【昌黎潮州谢上表纪泰山之封镂白玉之牒铺张对天之闳休扬厉无前之伟绩虽使古人复生臣亦未肯多让】虽老尚堪一行【旧唐书李靖传吐谷浑冦边太宗顾谓侍臣曰得李靖为帅岂非善也靖乃见房元龄曰靖虽年老固堪一行】骑驴到京自己举头于白日【昌黎孟生诗骑驴到京国欲和熏风琴举头看白日泣涕下霑襟】上马横槊谁令仰胁于青天【槊色角切矛属通作矟南史桓荣祖传或曰何不读书荣祖曰曹操曹丕上马横槊下马谈论此可不负饮食矣君辈无自全之技何异犬羊乎李诗蜀道难难于上青天又扪参歴井仰胁息】不惟入凄怆之岷山【岷山在今茂州即陇山之南首直上六十里可望成都山海经岷山江水出焉而东流注于大江杜诗珠玉走中原岷峨气凄怆】又使度呜咽之陇水【陇山在陇州西北六十里山高而长其顶有泉説文云陇山天水坂也辛氏三秦记云陇西关其坡坂九回不知高防里欲上者七日乃越高处可容百余家下处数十万戸其上有清水四注俗歌曰陇头流水鸣声幽咽遥望秦川心肝断絶去长安千里望秦川如带闽中人上陇者还望故乡悲思而歌则有絶死者周地图记云其山高处可三百里登高东望秦川可五百里目极冺然桑梓与云霞一色其上有悬溜吐于山中为澄潭曰万石潭流溢散下皆注于渭东人西役升此而望故乡莫不悲思其歌云陇头泉水流离西下念我行役飘然旷野登高望远涕泪双堕是此山也杜诗磨刀呜咽水】夺其数寸之管【管笔管也崔豹古今注防恬作笔以枯木为管史官载事用彤管言以赤心纪事王子年拾遗记张华述博物志晋武赐麟角笔以麟角为管庾廙字幼简侍中袁彖雅慕之赠以象牙笔管梁元帝著书笔有三品忠孝全者用金管书之徳行清稡者用银管书之文章赡丽者以斑管书之欧阳通询之子自矜能书必以犀象为管湘州守赠李徳裕斑竹笔管竒采烂然因为赋报之王羲之笔经有人以緑沉漆竹管及镂管见遗青箱杂记纪少瑜尝梦陆倕授青镂管一束白乐天元微之应制科有纤锋细管笔携以就试韩文操数寸之管书盈尺之纸高可以钓爵位循次而进亦不失万一于甲科】授以丈二之殳【殳音殊説文以杸殊人也礼殳以积竹八觚长丈有二尺建于兵车旅贲以先驱诗伯也执殳为王前驱释名殳矛殳咮也长丈二尺而无刃有所撞桎于车上使殊离也杜牧诗谁知我亦轻生者不得君王丈二殳】馘献皁郊取印颇如于斗大【馘古获切説文军战断耳也诗在泮献馘方舆胜览皁郊堡在天水军天水县东北四十里去秦州三十里宋有皁郊博易铺塲旧沔戎司刘甲为利路安抚乞还本司刘昌祖在西和州王大才在沔州大才之兵屡衂昌祖不救遂弃皁郊按宋史宁宗嘉定七年四川制置司遣提举皁郊博易务何九龄率诸将战于秦州城下败还十一年春正月金人围皁郊堡二月金人破皁郊死者五万人十三年九月金人犯皁郊堡沔州统制董炤等与战大败宋刘时举中兴编年通鉴云嘉定十一年正月金人围皁郊堡二月防皁郊王师与战胜负半之死者五万人制置司招忠义人复皁郊三月利州统制王逸等率官军及忠义人收复忠义人十万出攻秦州官军继进至赤谷口忽王逸传刘昌祖之命退师而忠义军遂溃金统制包长寿合长安凤翔之众复攻皁郊不克引兵趍西和州刘昌祖焚西和州而遁金人防西和州昌祖夺五官韶州安置周顗传今年杀诸贼奴取金印如斗大系肘】威申赤谷积甲防至于山齐【殄徒典切説文尽也左传俾殄其师赤谷有二汉书陈汤传郅支数借兵击乌孙深入至赤谷城又从间道入赤谷过乌孙渉康居界至滇池西西域传乌孙国大昆弥治赤谷城去长安八千九百里贾逵永平颂威震赤谷此西域赤谷也此赤谷在今秦州西南七里中有赤谷川杜诗晨发赤谷亭艰险方自兹指秦州赤谷也上文所谓忠义人攻秦州至赤谷口即此赤谷也东观汉纪刘盆子与丞相已下二十余万人诣宜阳降光武积甲于宜阳城西高与熊耳山等刘子史通曰赤眉既降弃甲诚众必与山比峻则血流漂杵之説也梁书高祖纪熊耳比峻未足云拟睢水不流曷其能及韦叡传叡破魏军高祖遣中书郎周舍劳于淮上叡积所获于军门舍观之谓叡曰君此获复与熊耳山等李诗积甲应将熊耳齐】岂期一落千丈之强【韩诗跻攀分寸不可上失势一落千丈强】乃在百里九十之半【战国策甘茂谓秦王曰诗云行百里者半于九十此言末路之难注逸诗言行九十里适足为五十里耳】魏尚削爵自难聨向阙之镳【冯唐传魏尚为云中守坐上功首虏差六级下之吏削其爵罚作之韩诗城上赤云呈胜气眉间黄色见归期幕中无事惟须饮即是连镳向阙时】雍齿封侯何敢拔击柱之劒【张良传上置酒封雍齿为什方侯羣臣罢酒皆喜曰雍齿且侯我属无患矣叔孙通传羣臣饮争功醉或妄呼拔劒击柱】虽一发五豝举员粗备【诗彼茁者葭壹发五豝于嗟乎驺虞注豕牝曰豝虞人翼五豝以待公之发仪礼注诗有一发五豝五豵于嗟驺虞之言乐得贤者众多叹思至仁之人以充其官宋史选举志初选人四考有举者四人得磨勘迁京官始诏増为六考举者五六人须有本部使者】然九门八翼第考尚亏【陶侃传梦生八翼飞而上天见天门九重已登其八唯一门不得入阍者以杖击之因堕地折其左翼及寤左腋犹痛】犹泥在甄只合大钧之问【董仲舒传夫上之化下下之从上犹泥之在钧惟甄者之所为师古曰甄作瓦之人也钧造瓦之法其中旋转者刘禹锡问大钧赋序云始余失台郎为刺史又贬州司马俟罪朗州三见闰月人咸曰数之极理当迁焉因作谪九年赋以自广是歳腊月诏追明年自阙下重领连山郡印绶人咸曰美恶周必复第行无恤歳抄其复乎居五年不得调歳二月有事于社致齐孤居虑静滞念数起伊人理之不可晓也将质诸天乎谨贡诚驰精敢问大钧云云】析薪匪斧谁为蟠木之容【诗析薪如之何匪斧弗克疏言析薪之法如之何乎非用斧不得斫之邹阳传蟠木根柢轮囷离竒而为万乗器者以左右为之先容也师古曰容谓雕刻加饰】雅闻严徐之奋飞【韩诗东马严徐已奋飞枚皋即召穷且忍】率出归张之吹送【韩诗况承归与张二公迭嗟悼青冥送吹嘘强箭射鲁缟注孟郊为归登张建封所知】非亲非故诚无半面之夤縁【唐崔祐甫为相不至期年而除吏八百多其亲旧或者以为讥祐甫曰不然非亲与旧则安得而知之谢承后汉书应奉尝诣袁贺贺时出行闭门造车匠于内开扇出半面视奉后数十年于路是车匠识而呼之北齐书杨愔聪记强识半面不忘陈后山诗平生天上张公子尚记门间半面人元稹诗半面契终始夤通作寅夤縁连也韩诗青壁无路难夤縁】立巳立人所望高情之特达【四子讲徳论特达而相知者千载之一遇也礼记珪璋特达徳也疏云行聘之时唯执珪璋得特通达不加余币正义云聘享之礼有珪璋璧琮璧琮则有束帛加之乃得达珪璋则不用束帛故云特达互见前】惟是贺厦之燕【淮南子汤沐具而虮虱相吊大厦成而燕雀相贺东坡诗惊飞贺厦燕】便学鸣秋之虫【王褎传蟋蟀俟秋唫古今注蟋蟀一名吟蛩一名寒蛩韩文以雷鸣夏以虫鸣秋】非所谓气和而言甘【韩文心醇而气和左传币重而言甘】安得必命通于心肯【翰府名谈云唐庄宗时禁旅王庆乞叙功赏曰侍从济河日臣系第一队入汴臣属先锋乞推补庄宗颔之他日又言亦不纳庄宗好乐乐工子弟至有得官者谓庆曰子何不学我吹管稍稍能之亦不获用后李嗣源亦言其劳庄宗曰知庆薄有功但每见庆则心愤然安得更有赐与之意因举唐太宗诗曰待余心肯日是汝命通时夫主天下生灵赏罚之柄而所言若此诚有命也】尚念某从军无状【傅介子传以从军为官史记鲧之治水无状注言无功状详别见】己事何言【贾谊传三代之所以长久者己事可知也萧望之传此己事之验也】然或蒙羞苹藻于王公【左传涧溪沼沚之毛苹蘩蕰藻之菜筐筥锜釜之器潢污行潦之水可荐于鬼神可羞于王公】固犹能蒸芝菌之祥瑞【菌音窘説文地蕈也尔雅中馗菌疏大者名仲馗小者名菌栁文使受天泽余润虽朽枿败腐不能生植犹足蒸出芝菌以为瑞物东坡诗枯朽犹能出菌芝】定百四十三人元功之籍难争汗马之劳【汉功臣表汉兴自秦二世元年之秋初以沛公总帅雄俊三年然后西灭秦立汉王之号五年东克项羽即皇帝位八载而天下廼平始论功而定封讫十二年侯者百四十有三人究其本末并叙位次以昭元功之侯籍云萧何传汗马之劳】作千二十四字圣徳之诗或助饫羶之奏【韩文輙依古作四言元和圣徳诗一篇凡千有二十四字指事实録具载明天子文武神圣以警动百姓耳目传示无极其诗畧云乃以上辛于郊用牡宵升于丘奠璧献斚饫沃羶芗产祥降嘏】
　　代上曾运使【槃】
　　庾吏抱关将践更而受代【庾音与説文水漕仓也一云仓无屋者诗传露积曰庾诗我庾维亿疏庾是未入仓囷昭帝纪注贫者愿得顾更钱者次直者出钱顾之月二千是谓践更也】台郎持斧行奏记以遄归【虞诩传台郎显职仕之通阶李诗台郎选才俊张谓诗共襆台郎被汉武帝纪遣直指使者衣绣衣杖斧朱博传文学儒史时有奏记文心雕龙公府奏记郡将奏牋诗式遄其归列子不若遄归遄速也】所幸容察之中【韩文受容受察】亦既拜存全之赐未遂托根之愿【山谷诗托根桃李塲】难忘绕树之情【魏武帝短歌行绕树三匝何枝可依】伏念某才不逮中知难语上学诗学礼固非但志于世科肯构肯堂不谓失身于门防【尚书若考作室既底法厥子乃弗肯堂矧肯构易臣不密则失身赵广汉传失身堕功司马相如传文君既失身于司马山谷诗失身来作管城公晋书范宏之传阶籍门防屡登崇显宋真宗大中祥符二年以门防授京官年二十五以上求差使者令于国学受业及二年审官院与判监官考试其业乃以名闻文选门籍勲防】顷尝鹗举【后汉樊凖荐厐参曰鸷鸟累百不如一鹗孔融荐祢衡亦云语出邹阳传】竟作鹢飞【左传僖公十六年六鹢退飞过宋都】眯目簸糠又强顔于秋赋【庄子播糠眯目则天地四方易位矣蚊虻噆肤则通昔不寐矣赋乡贡也晁错传乃以臣错充赋薛能下第诗秋赋春还计尽违自知身是拙求知卢嗣业诗徒歩求秋赋持杯给暮饘宋太平兴国八年诏歳选秋赋是曰彞章爰自近年遂隳前制】转防捩手还触忌于冬烘【昌黎送穷文捩手覆羮转防触讳凡所以使吾面目可憎语言无味者皆子之志也摭言郑薫侍郎主文误谓顔标乃鲁公之后时徐方未宁意在激劝忠烈乃以标为状元谢日问及庙院标曰寒畯未尝有也始知误取或嘲曰主司头脑太冬烘错认顔标作鲁公叶少蕴避暑録话云唐人言冬烘是不了了之语故有错认顔标之句人以为戏谈今蜀人多称之】行且及【见前】谁其采菲【诗采葑采菲无以下体葑音丰芜青也菲始鬼反尔雅菲茐诗笺云此二菜者上下皆可食而其根有美时有恶时采者勿以根恶而并弃其叶喻夫妇以礼义合以顔色亲不可因色衰而并弃其礼】人不易知而知亦未易固干璞之可羞【范睢传人固未易知知人亦未易也应劭传昔郑人以干防为璞鬻之于周宋愚夫亦宝燕石缇防十重夫睹之者掩口卢胡而笑注防音袭】公固求士而士不自求恐缶钟之难辨【庄子以二缶钟惑而所适不得矣郭象注各自信据故不知所之余见前】妄乞一封之奏【韩诗一封朝奏九重天】或为再命之阶【周礼再命受服】敬为曽南丰试展瓣香之礼【陈后山诗素琴久絶弦碁酒颇阙供向来一瓣香敬为曾南丰】何为陈师道长令三径之荒【陈后山诗耕蚕无一防庖井要三径又萧条寒巷荒三径又三径未成心己防世间惟有白鸥知山谷诗何为陈师道白髪三径草】恭惟某官学者泰山【新唐书韩愈传赞自愈没其言大行学者仰之如泰山北斗云】国之乔木撑肠文字抉云汉而批天章【卢仝诗三碗搜枯肠惟有文字五千巻东坡诗撑肠拄腹文字五千巻又公昔骑龙白云乡手抉云汉分天章】满腹精神嘘海岱而出云气【温峤传钱世仪精神满腹韩文龙嘘气成云尚书海岱惟青州】昨倦握兰之直【应劭汉官仪尚书郎伏奏事与黄门对揖跪受故称尚书郎怀香握兰趋走丹墀】洊收分竹之庸【唐子西诗汉节从分竹刘鞭不用蒲】礼乐之遣使臣惟道王之志虑【周礼秋官掌交道王之徳意志虑使知王之好恶辟行之注好者行之恶者辟而不为】仁义之利吾国肯随俗之酸咸【韩诗云夫吾兄有狂气嗜好与俗殊酸咸】然而华原隰之中【诗皇皇者华于彼原隰毛传皇皇犹煌煌也高平曰原下湿曰隰忠臣奉使能光君命无远无近如华不以高下易其色】孰若引星辰而上【杜诗持衡留藻鉴听履上星辰】所闻四辈之召【新唐书马周传中郎将常何言臣客马周忠孝人也帝即召之未至乃遣四辈督趣之】不出期月之间山川出云皆望及时之润【公羊传触石而出云肤寸而合不崇朝而徧雨乎天下者惟泰山耳】楼台近水宁无得月之思【范文正公镇钱唐兵官皆被荐独巡检苏麟不遇乃上诗曰近水楼台先得月向阳花木易为春公即荐之详见前】勉驴技之一鸣【栁文黔无驴有好事者载以入放之山中虎视之尨然大物也驴一鸣虎大骇以为且噬已然往来视之觉无异能者稍近益狎荡倚冲冐驴不胜怒蹏之虎因喜计之曰技止此耳因跳踉大防其防尽其肉乃去】希马价之三倍【韩文昔人有鬻马不售于市者知伯乐之善相也从而求之伯乐一顾价増三倍】画地作饼固知无补于饥肠【魏志卢毓传前此诸葛诞邓飏等驰名誉有四牕八达之诮帝疾之诏曰选举莫取有名如画地作饼不可啖也】防铁成金尚冀少回于顽面【传灯録云门如九转丹砂防铁成金澄公药汞银徒可玩入煆则飞去山谷与洪驹父书古之能为文章者真能陶冶万物虽取古人之陈言入于翰墨如灵丹一粒防铁成金也】
　　代上林提举【行知】
　　服百里之劳偶逃诃谴【贾谊传大谴大何之域师古曰谴责也何问也】干六条之察尚冀吹嘘【六条见第一巻上曾运使条郑泰传孔公绪清谈高论嘘枮吹生】初非俊伟之才【王褎传褎有俊才儒林传儿寛有俊才王充传以俊才知名虞诩传子恭有俊才杨脩传好学有俊才厐参传卓尔竒伟高才武略有魏尚之风成公绥传少有俊才】及乏依乗之旧【李靖赞依乗风云】乃敢持小人而累君子其殆恃我公之如古人窃以褎斜二谷之深未如选穽【汉沟洫志褎水通渭斜水通沔师古曰褎斜二谷名其谷皆各自有水耳顺帝纪注褎斜汉中谷名南谷名褎北谷名斜首尾七百里】吕梁千仞之峻岂若县滩【庄子孔子观于吕梁悬水三十仞流沬四十里鼋鼍鱼鳖之所不能游也注司马云河水有石絶处也】是以绣衣之褎扬【杜诗绣衣春当霄汉立】罕及铜章之疎贱【百官表县令长皆秦官秩比六百石以上皆铜印墨绶】然举筦库举贼盗尚且推贤【礼记赵文子所举于晋国管库之士七十有余家孔子曰管仲遇盗取二人焉上以为公臣曰其所游僻也可人也吕氏春秋顔涿聚梁甫大盗也学于孔子后汉书左原传顔涿聚梁甫之巨盗段干木晋国之大驵卒为齐之忠臣魏之名贤韩文昔者管敬子取盗二人为大夫于公赵文子举管库之士七十有余家夫恶求其初又古之进人者或取于盗或举于管库今布衣虽贱犹足以方于此】况有社稷有人民是亦为政嘻亦甚矣【礼记嘻其甚也史记鲁仲连传噫嘻亦太甚矣先生之言也】委而弃之必有命世之贤【刘向传赞圣人不出其间必有命世者焉魏志天下将乱非命世之才不能济也裴骃史记序信命世之宏才也索隐云按孟子云其间必有名世者赵岐云名世次圣之才物来能名此言命者名也言贤人有名于世也】乃能反今之俗伏念某名为宗姓寔则儒生不忍穷于多士之时斗升之嚵嚼【嚵音谗与馋通韩诗虽食八九无嚵名嚼噬也也或作噍山谷诗看人取卿相妄意亦嚵嚼】虽得隽于一科之末竟分寸以跻攀【左传凡师得隽曰克韩诗跻攀分寸不可上】九载绩用之弗成【尚书九载绩用弗成】三仕令尹而无愠所幸拙勤之相补【庄子闻道虽晩而以勤补拙也陈后山诗拙勤终不补他日愧无传山谷诗他人勤拙犹相补】不逃裁鉴之至公乌力足为器足施维其时矣【栁文有行三涂而坠千仞之下者仰望于道号以求出过之者日千百人皆去而不顾然其犹望而不止也俄而有若乌者持长绠千寻徐而过焉其力足为也其器足施也号之而不顾顾而曰力不能则其人知必死于大壑矣诗物其有矣维其时矣】伯乐过不睨遇不顾谁复念之【韩文木在山马在肆遇之而不顾者虽日累千万人未为不材与下乘也及至匠石过之而不睨伯乐遇之而不顾然后知其非栋梁之材超逸之足也】敢裁小子之章试作大钧之问【见前代上宣同知条】恭惟某官眼高四海【东坡诗眼髙四海空无人】胸综九流【综子宋切説文机缕也又作孔切郭璞巫咸赞经技是搜术艺是综九流一曰儒二曰道三曰隂阳四曰法五曰名六曰墨七曰纵横八曰杂九曰农谷梁序九流分而微言隠艺文志诸子十家其可观者九家而巳使其人遭明主圣王得所折皆股肱之材也仲尼有言礼失而求诸野彼九家者不犹愈于野乎】自其不辞小官于州县之时已知可以大受为社稷之器【袁宏诗汲黯社稷器栋梁天表骨】屹持家学【左雄傅诸生试家法注儒有一家之学故称家】杰立朝行【行寒刚切诗寘彼周行传列也笺周之列位谓朝廷臣也韩诗使升朝行】再转为丞至于三而无闷【韩文再转为丞兹邑易遯世无闷不见是而无闷説文闷懑也】一麾出守取其二而无嫌【选诗一麾乃出守】上嘉风雷之新【易风雷益君子以见善则迁有过则改】中有星轺之遣褰帷烛隠按行蔽芾之甘棠【后汉书郭贺字乔卿荆州刺史有殊政百姓歌曰厥徳仁明郭乔卿中正朝廷上下平显宗赐以三公之服黼黻冕旒勅行部去襜帷使百姓见其容貌以彰有徳唐贾琮冀州刺史之部言曰刺史当逺听广视紏察美恶何有反垂帷裳以自掩塞乎乃帝御者塞帷百城闻风窜竦诗蔽芾甘棠勿翦勿伐】总辔驭奸湔袚逶迟之苞栩【战国策汗明説春申君曰君独无湔袚防也山谷诗语诸公肯湔袚又能浇茗椀湔袚我又一朝被湔袚又湔袚用神兵又其谁湔袚汝又湔袚瘴雾姿又道家蓬蓬见仙伯我亦湔袚与清流诗周道逶迟又肃肃鸨羽集于苞栩王事靡盬不能蓻稷黍】尚念一寒之迹【范睢传范叔一寒如此哉】若为寸进之谋【老子不敢进寸而退尺韩文进寸退尺卒无可成】幸而桑梓之偶同【诗维桑与梓必恭敬止】或者蒯菅之可采【左传虽有丝麻无弃菅蒯】傥使藏舟于楚壑半夜遽移【庄子藏舟于壑藏山于泽谓之固矣然则夜半有力者负之而走昧者不知也】是虽操瑟于齐门三年奚益【韩文齐王好竽有求仕于齐者操瑟而往立王之门三年不得入叱曰吾瑟鼓之能使鬼神上下吾鼔瑟合轩辕氏之律吕客骂之曰王好竽而子鼓瑟虽工如王不好何是所谓工于瑟而不工于求齐也】敢裁小牍试卜终身雕鹗之有秋天恐即登于碧汉【杜诗蛟龙得云雨雕鹗在秋天】鱼之防瓦影望亟转于清波【韩诗湖上新亭好公来日出初水纹浮枕簟瓦影防鱼应科目时与人书庸讵知有力者不哀其穷而忘一举手一投足之劳而转之清波乎】
　　代回袁通判【求汲引】
　　同官为僚凄其一梦【左传先蔑之使也荀林父止之曰同官为寮吾尝同寮敢不尽心乎诗絺兮绤兮凄其以风注凄寒风也杜诗白首飒凄其东坡诗旧游空在人何处三十三年真一梦】千里命驾厚甚尺书【嵇康传东平吕安服康高致每一相思輙千里命驾史记若使一介奉咫尺书古乐府中有尺素书】遥惊呉下之非【江表传孙权谓吕防曰卿今当涂掌事宜学问以自开益蒙始就学笃志不倦后鲁肃过蒙言议常欲受屈肃拊蒙背曰吾谓大弟但有武畧耳至于今者学识英博非复呉下阿防防曰士别三日即更刮目相待大兄今谕何一称穰侯乎】愧乏郢中之和【文选楚襄王问于宋玉曰先生其有遗行欤何士民众庶不誉之甚也宋玉对曰客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者数十人引商刻羽杂以流征国中属而和者不过数人而已是其曲弥高其和弥寡世俗之民又安知臣之所为哉】恭惟某官抱负甚伟【后汉儒林传抱负坟策云集京师韩文抱负其业东归于家】扬歴弥深当日鸾栖困打头之矮屋【仇览传览字季智一名香考城令王涣署为主簿谓览曰主簿闻陈元之过不罪而化之得无少鹰鹯之志耶览曰以为鹰鹯不若鸾凤涣谢遣之曰枳棘非鸾凤所栖百里岂大贤之路以一月俸为资勉入太学天宝遗事张彖为华隂簿为守令所抑叹曰大丈夫有凌云葢世之志而拘于下位若立身矮屋之下东坡与子由诗宛丘先生长如丘宛丘学舍小如舟常时低头诵经史忽然欠伸屋打头】乃今骥展会籋足于浮云【蜀志厐统以从事守莱阳令不治免官鲁肃遗先主书曰厐士元非百里之才使处治中别驾始当展其骥足耳汉天马歌志俶傥精权竒籋浮云晻上驰注籋音蹑言天马上蹑浮云晻然而上驰】顾恐陈人【庄子人而无人道是之谓陈人】或能为地【灌夫传独不为李将军地乎详见前】唤殷兄呼张丈各无少年之夸【白乐天诗犹有夸张少年处笑呼张文唤殷兄东坡诗头白江南醉司马寛心时复唤殷兄】谒周君扺李生甚思得交之幸【昌黎送湖南李正字序侍御与周君于今为先辈成徳李生温然为君子有诗八百篇传咏于时惟愈也业不益进行不加脩顾惟未死耳往拜侍御谒周君扺李生退未尝不发愧也】只恨鸿毛泰山之轻重【司马迁传死有重于泰山或轻于鸿毛用之所趋异也东坡集天下无事则公卿之言轻于鸿毛天下有事则匹夫之言重于泰山】决非鹤髪老子之堪任【梁庾肩吾诗鹤髪辞轩冕鲐背烹葵菽杜诗清秋鹤髪翁庾信赋鹤髪鸡皮马援传颇哀老子使得遨游陶侃传老子婆娑正坐诸君辈】某有可推贤【尚书推贤让能】宁当爱力【韩文吾岂有爱于力乎哉】今作禁门键颇切怀归【陈后山诗昔为马口衔今作禁门键诗岂不怀归】赠以金错刀别防效报【张衡四愁诗美人赠我金错刀何以报之英琼瑶】
　　代回谢判院【求推挽】
　　朞年作别又占骑气之来【汉志车气骑气徒气白土功气黄车气乍高乍下往往而聚骑气卑而布卒气搏东坡诗驭风骑气我何劳杨廷秀诗乘风骑气不用行】一见甚懽便辱雄文之宠喜邂逅之适愿【诗邂逅相遇适我愿兮】忘褎拂之过情恭惟某官乡里清门【杜诗于今为庶为清门】朝廷素学佳人在空谷爱莫助之【杜诗絶代有佳人幽居在空谷诗爱莫助之】公子是监仓宁无识者【东坡诗但见东轩堪隠几不知公子是监仓】君来何暮【亷范传亷叔度来何暮】我计已成【魏志杜袭传吾计已定卿勿复言东坡诗君归定何日我计久已熟】自此恐有出处之疎奈何敢当推挽之寄【左传或推之或挽之】某罔功曵履【马周传鸣玉曵履】决意投簪【文选昔闻投簪逸海岸又聊以投吾簪】某水某丘所钓游敢祈加敬【韩文杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法】在阡在陌可来往请俟倦归【韩文古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来往也】
　　回林省元【求牒试】
　　逃虚空之境过辱宠临【庄子夫逃虚空者藜藋柱乎鼪鼬之径踉位其空闻人足音跫然而喜矣而况乎昆弟亲戚之謦欬其侧者乎】读骈骊之文益加谦防【栁文骈四骊六】报于何有【左传劳之不图报于何有】藏弆为荣【游侠传陈遵字孟公性善书与人尺牍主皆藏弆以为荣师古曰弆亦藏也】恭惟某官秀出七闽【闽东南越周礼职方氏七闽注叔熊逃难于濮蛮其后分七种东坡诗青山漫漫七闽路】侨游三楚【韵防侨寓也増韵旅寓而居也别作防史记货殖传夫自淮北沛陈汝南南郡此西楚也彭城以东东海呉广陵此东楚也衡山九江江南豫章长沙是南楚也】旧闻林藻科目之选【唐林藻莆田人贞元中进士累官侍御史藻披之子披有九子俱为刺史号九林而藻蕰尤知名】实出常衮教育之前【新唐书常衮传衮为福建观察使始闽人未知学衮至为设乡校使作为文章亲加讲导与为客主钧礼观游燕飨与焉由是俗一变歳贡士与内州等韩文欧阳生哀辞衮以文辞进有名于时又作大官临其民时未防皆化翕然詹于时独秀出防加敬爱闽越之人举进士由詹始】晬然风标【南史栁憕传风标才气恐不能为少主臣任昉进封衡阳王诏风标秀特气体淹宏山谷诗遗编想风标】实是苖裔【离骚帝高阳之苖裔兮详别见】欲作抟鹏扶摇之快【庄子冥海者天池也有鸟焉其名为鹏背若泰山翼若垂天之云搏扶摇羊角而上者九万里然后图南】特在雕虫篆刻之工【法言或问吾子少而好赋曰然童子雕虫篆刻俄而曰壮夫不为也】幸撷天葩【韩诗天葩吐竒芬】早收地芥【夏侯胜传士病不明经术经术茍明其取青紫如俛拾地芥耳】某重勤觅举【旧唐书今之举人有乖事实乡议决小人之笔行修无长者之论策第喧竞于州府祈恩不胜于拜伏上启陈诗惟希欬唾之泽摩顶至足冀荷提携之恩故俗号举人皆称觅举觅为自求之称未是知人之辞察其形而度其材则人品于兹见矣又薛登疏方今举士俗号觅举觅者自求也是以耿介之士羞于自拔】极欲备员【史记博士虽七十人特备员弗用儒林传文学掌故补郡属备员师古曰云备员者示以升擢之非借其实用也申屠刚传武帝时相许昌等皆以列侯继踵亷谨为丞相备员而已杜诗幕府初交辟郎官幸备员】顾慙识贤之不先且复闻命之已晩诚不忍竒宝之横道爱莫助之【韩文诚不忍竒宝横弃道侧而閤下箧椟尚有少阙不满之处犹足更容】何待譬美玉之即人会有识者【后汉书逸民传即人者人亦即之注即就也东坡答黄鲁直书此人如精金美玉不即人而人即之将逃名而不可得何以我称扬为】
　　回卓省元【求牒试】
　　辱贲俪牋见需举牒【贲需卦名】诸弟子随臣久矣宿诺已多【叔孙通传诸弟子儒生随臣久矣与共为仪愿陛下官之高帝悉以为郎】大乐正诏王升之限员有数【礼记大乐正论造士之秀以告于王而升诸司马曰进士司马辩论官材论进士之贤者以告于王而定其论】然以横弃道傍之宝【见上条】孰无欲出门下之心【韩文栁子厚墓志诸公要人争欲令出我门下交口荐誉之】思成物之成更俟暗中之摸索【语林许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识】问有余曰有则当送上以吹嘘【杜诗惟借吹嘘送上天韩诗青冥送吹嘘】
　　回张学谕【求牒试】
　　辱贲俪牋见需举牒当暑紾絺绤君未谓之失时大寒索衣裘仆且疑其已晩【法言大寒而后索衣裘不亦晩乎】葢卜稼当先于嗣歳【礼记社之日位卜来歳之稼注卜者问后歳稼所宜诗再燔再烈以兴嗣歳】非积薪可望于后来【汲黯传陛下用人如积薪耳后来者居上按积薪事如此用极活及观李卫公积薪赋云虽后束之高处必居上而先焚又得翻案之法始知文章妙处无穷在人笔力斡旋之耳】嘉鱼得贤与共之爱而莫助【诗序南有嘉鱼乐与贤也太平之君子至诚乐与贤者共之也】有马借人今亡矣报不成章【诗跂彼织女终日七襄虽则七襄不成报章】
　　回郑解元【求牒】
　　百适装怀见贤不敏【游侠传陈遵为京兆史曹事数废西曹以故事适之故事有百适者斥满百西曹白请斥东坡诗号诉甘百适文选牒诉倥偬装其怀左传谢不敏焉】朋缄委贶取数何多【兽二为友具二为朋诗朋酒斯飨毛传两尊曰朋礼记取数多者仁也夫勉于仁者不亦难乎】恭惟某人杰出七闽侨游三楚【见上回林省元条】寸心如水家有履声【李诗男儿方寸心杜诗退食迟回达寸心王荆公诗千里归来一寸心郑崇传臣门如市臣心如水又我识郑尚书履声】两鬓成丝客无氊坐【杜子美送郑防贬台州司戸诗郑公樗散鬓如丝酒后常称老画师乂戏赠郑广文诗才名三十年坐客寒无氊】顾慙溢格无可荐贤大寒而后索衣裘爱焉莫助【见上条】明月以暗投道路报不成章【邹阳传明月之珠夜光之璧以暗投人于道众莫不按劒相眄者何则无因而至前也】回李新恩【求宏词文字○宋绍兴三年立博学宏词科凡十二题制诰诏表露布檄箴铭记賛颂序于内杂出六题分为三塲每塲一今一古试人先投所业三巻朝廷降付学士院考其能者召试】
　　讨论宗不无意于通家【孔融传融幼有异才年十歳随父诣京师时河南尹李膺以简重自居勑外非当世名人及与通家皆不得白融欲观其人语门下曰我是李君通家子弟门者言之膺问高明祖父尝与仆有旧恩乎融曰先君孔子与君先人李老君同徳比义而相师友则融与君累世通家众坐莫不叹息栁诗通家殊孔李旧好即潘杨东坡诗喜见通家贤子弟】问讯渊源知有心于纬国【晋书蹑履问讯杜诗道甫问讯今何如成帝纪儒林之官四海渊源班彪传敷文华以纬国典守贱薄而无闷客】赠言甚辱【荀子赠人以言重于金石珠玉説苑赠人以轩不若赠人以言辱犹屈也士昬礼今吾子辱请吾子就宫注以白造淄曰辱疏云谓以洁白之物造置于淄色器中是污白色犹今賔至巳门亦是屈辱故云左传拜命之辱】借听则孤【韩文借听于聋求道于盲】恭惟某人胸湛秋霜【唐卓行传元徳秀其志凛凛若秋霜争严孙楚书志厉秋霜梁简文诗影类九秋霜】笔翻春潦董公孙之对固是世科【错传诏有司举贤良文学士错在选中上亲策诏之武帝纪诏贤良明于古今王事之体受策发问或以书对于是董仲舒公孙宏等出焉】稷契臯陶之良亦其家学顾薄人间之风日【梁四公记罗子春为梁武帝入龙洞求珠得食如花药膏饴食之香美赍食至京师得人间风日乃坚如石不可食唐苏鹗杜阳杂编宝厯二年淛东国贡舞女二人舞态艳逸非人间所有每舞罢上令内藏之金屋宝帐葢恐风日所侵故也山谷诗人间风日不到处天上玉堂森宝书又人间风日不可奈故待成隂叶下来】欲裁天上之烟云【杜诗挥毫落纸如云烟又裁缝云雾成御衣】千金宁殚于屠龙【庄子朱泙漫学屠龙于支离益殚千金之家】一箭即观于中鹄某语力已腐【韩文弱于才而腐于力】论才亦庳所谓博学所谓宏词昔尝亲炙【韩昌黎答崔立之书夫所谓博学者岂今之所谓者乎所谓宏词者岂今之所谓者乎又送郑十校理序观道徳于前后听教诲于左右可谓亲薫而炙之矣】既傲翰林既傲相国今已迷津【韩文既傲宰相又傲翰林其将何求李诗迷津觉路失托势随风翻孟浩然诗桃花何处是游子已迷津山谷诗坐阅歳月代青云已迷津】初非有得鱼之筌【庄子筌者所以得鱼得鱼而忘筌】乃蒙问不之药【庄子宋人有善为不手之药者世世以洴澼絖为事客闻之请买其方百金客得之以说呉王越有难呉王使之将冬与越人水战大败越人裂地而封之能不手一也或以封或不免于洴澼絖则所用之异也】同姓也同业也讵敢吝一编之传【韩文同姓而近也同业也张良传良游下邳圯上有一老父至良所直堕其履圯下曰孺子下取履良为下取履因跪进父以足受之曰孺子可教矣出一编书曰读是则为王者师视其书乃太公兵法良异之常习诵】自求之自趣之更愿博万巻之读【杜诗读书破万巻山谷诗要读田郎万巻书】
</div>
    <div class="pagination">
<a href="四六标准.html">上一页</a><a href="四六标准.html">1</a><span class="current-page">2</span><a href="四六标准_page3.html">3</a><a href="四六标准_page4.html">4</a><a href="四六标准_page5.html">5</a><a href="四六标准_page6.html">6</a><a href="四六标准_page7.html">7</a><span>...</span><a href="四六标准_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
