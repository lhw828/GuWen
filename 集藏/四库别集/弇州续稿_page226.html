<!DOCTYPE html>
<html>
<head>
    <meta charset="UTF-8">
    <title>弇州续稿 - 第 226 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 226 页/共 228 页</h1>
    <div class="content">　　辱损致全集瓌竒雄丽变幻纵横真足推倒一世仆向为足下作序仅覩计偕岩栖二种中诸体尚未备故末以西京建安相朂今读卧游诸作古诗乐府已深入汉人壸奥平处尚可驰骛公干仲宣不知曹氏兄弟为何如耳歌行如赠汪司马等篇才思滚滚不减信阳而送沈纯父七百言气骨铮铮并驰北地尤为当行近体自是当世所推于鳞外首称独步可也仆老境何幸获此大观使旋附致不一
　　
　　又
　　
　　生平交友垂尽何意凿坏之日复接海内贤豪如足下于愿足矣恨肺病方深不能竟所倾吐然与足下神交十余年彼此邮筒所致肝膈底里亡不具陈所少者惟一面耳今足下俨然而命千里之驾且云以仆故勉为公交车一出即握手片言固贤于十年众也以仆而观足下诗必大家文必名家苐体气清羸宜稍节泛酬驰骛之作四十以后必须讲求出世住世学问仆今未有所得不能相告也欲作魏茂权太常书亦以病不果夜来嗫嚅一律为饯而方寸冲冲迄未能就俟儿子北上致之
　　
　　又
　　
　　久不见竒男子得足下一顾遂愈头风属其时尚惙惙不获大倾倒为恨虽然针芥相投固不在尔顷也足下河东赋久已就吹嘘上天此其际矣纵公交车令不尔而以场屋相困出嚢底亦足了之知无落夹也华阳碣石间四方豪儁云集足下便为登坛大帅中兴诸将建节亡若岳侯之年少者艳羡艳羡倘小毕经生业障结伍制军约束旗鼔弘正嘉隆之业自此而三宇宙间一大快也鞭弭中原遂有人否以报老夫属儿子北上手笔记存不一
　　
　　又
　　
　　仆有书附舍弟去而足下书附喻令之使来计其日不相逺昔人所谓神交信非偶矣计舍弟与二贤登髙酾酒赋诗一时之盛苐坐中不无少一人否仆于世故一切抹摋不愿与贤豪相接八月闭闗虽謦欬不落人耳矣如何如何初暑愁霖强饭自爱不一
　　
　　又
　　
　　得手札以家弟一归为快暮年兄弟差获聚首诚如所言仆既举体皆凡事渠亦方治老农老圃业何敢上希皇民伯仲也阳春馆之作必须了此而后焚笔硏苐兴不易发何如必欲役丹元子为之有所未敢也一笑
　　
　　又
　　
　　损致新刻真如山阴道上雪后行令人应接不暇惟谬以鄙言冠之不免佛头抛粪耳仆于足下非不极倾向而气吃词屑不足以发近却乘兴为足下作得阳春馆廿絶句或可赎兹序罪耳久已付子念不谓尚作殷洪乔使还附致不一
　　
　　又
　　
　　使者来伏承尊甫先生杖履无恙足下日弄雏亲侧为乐不可言山房清燕门无杂宾日坐卧四部书中游目千秋恣意万巻孝标士深殆难为前加以春秋甚富稍益岁年震旦中将遂无竹素可窥者奈何仆尝谓弘嘉之际诸公秇业亡不斐然惟博综一途寥寥絶响仅一杨用修而讹戾坌出余益下风恐遂成国朝大缺陷今既得元瑞不虞此矣宇宙鸿业将来足下一人望之朂之仆老矣师丹多忘沈约耄昏何能以五鹿之角岳岳公前也尊翁先生传据足下原草点定成篇不能于意外描写如太史之传万石君班椽之传龚渤海缘迩来小有证验方在斥虑惮于吮毫耳蹄枣种种拜领勿笑老饕迩信阳王内翰致古铜缶一自言得之冢中贮水加冽希世珍也昔人云异物须归异人仆得之无所用聊以侑柬不宣
　　
　　又
　　
　　张幼于来致足下哭家弟七言律十六章及寄仆五言律十六章髙华雄鬯整栗沈深而用事用意变幻百出描写如生可谓当代絶倡岂直今人不能为即古人未易也仆尝谓元瑞诗纪律森严则岳武穆多多益善则韩淮阴至年少登坛■〈宀禹〉内风靡非太原公子不足当之家弟生平所推毂仅于鳞与吾元瑞今已矣人琴俱亡不胜感恸宜足下过于用情方图梓其遗集幸为作一叙毋忘鄙言
　　
　　又
　　
　　仆故有秇苑巵言是四十前未定之书于鳞尝谓中多俊语英雄欺人意似不满仆亦服之苐渠所弃取却未尽快人意得足下诗薮则古今谈秇家尽废矣方对客草草不一
　　
　　又
　　
　　仆于文章本不能入玄解而谬为诸贤所诱轻于操管生与人齿吻偕晩途学道又不能守绮语戒轻于操管乃至上累师真下累良友老衰无味姓名复螫人齿吻方欲搏颊唶指以自惩创而足下更诱之不已岂必欲盐车我耶足下所与论隲千载前后诚隽语仆尚称病未能四诗歌之喜气浸淫满大宅尺牍乐府拟古霍然而起屦及于窒皇矣急取维摩不二法门作小转首乃得解始知闼婆奏乐迦叶定中起舞非虚事也十九首最难言离之则虞落节前軰俱所不免合之则虞捧心于鳞亦微用为累足下加之矣唯在更刓锋巧露其质木而已阳春馆额并十六咏仆不能夷犹其间亦须受足下一寄但日来已断苦思俟其自来毋为日可也足下麈尾恐不能佳偶得一柄奉佐谈津不一不一
　　
　　又
　　
　　山中良晤殆匪偶然别后时时于松竹葱蒨间輙念风雅而懒放杜门不能得严江之棹通咫尺问衰病残人不堪笔研新正朔日于大士前誓断此缘然尚矻矻了残岁逋而除命两至虽寒灰无复火念而上辞疏草辞启无益竿尺日有三四往返殊令人厌苦奈何奈何弇园胜赏奄有一时豪杰真足千古诸贤怯于先鸣得郢雪倡之不虞寡和矣二酉山房日与作者揖逊念之神王见委记系岁前面许必不敢负苐小寛我俟兴至即命笔也蔵书目序非不感兄见推亦寜无标榜之畏幸且秘之去岁已作得末五子篇今录上亦用心赏心期可也助甫中丞近有书至意服兄而甚易长卿大海从鱼跃长空任鸟飞二语甚有味尊公长者而推兄之爱勤勤不已过庭之余为我道谢不一
　　
　　又
　　
　　家人自处州归者得足下手书具悉此曹子忌足下大似蜉蝣撼树若仆则逃名之不暇而暇惜雌黄之口乎哉浙中一同人传足下非常者初亦为骇然既而谂其妄也仆今年六十死人口者不知其几而竟无恙然后来必须一实也呵呵漳南颜生踰三千里而来谒其文慕古而未达诗则逺矣无以酬之令谒足下为小加垆■〈缶垂〉可也
　　
　　又
　　
　　足下书凡三及矣其寄示诗薮者又再矣始而胡运副来时值大暑病河鱼且哭亡弟无虚晷一行见客即为客所困流汗送迎褦襶报谒凌晨出门薄暮始归归不暇问食且踞虎子委顿欲絶矣以故于胡君处欲作一诗送之不能其作足下报书尤不能盖报足下书非可据案立就故也后得一书知以诗薮序为急第三书亦如之足下于诗缘世定格缘格定品以故秩然经纬而至于本性之情穷极窈眇因常究变曲尽刿剔昔人所谓上下三千年纵横一万里前无古人后无继者殆非虚也足下意以此序非仆不可仆生平不自爱其文即三家之社如君家钉铰者亦且应之而今得遂以巵语为诗薮前驱岂非至幸极快虽然兄说之尽矣何所复赘且足下于有明作者虽极为假借以彰一代之盛然犹不尽惜雌黄而至仆独过垂饰奨几遂超何李之乘许及亡弟亦在鴈行窃惧世人之笑我以我互相标榜也虽然仆岂敢以拙而避足下之工又岂敢以嫌而孤足下之望旦夕必须一搦管露其丑秽足下病稍间即脱稿上记室也今年长夏如坐炽垆中悼逝忧生荼苦百绪而东南操觚之客无不以诗为贽噫吁亦盛矣大抵肤响粗备精理不足且庙堂之上往往讳言此事伯玉不登启事明卿永絶荐剡本寜厌厌苫块长卿茂吴逐逐衣食他遂无一振者大抵诸君亦微有以取之然何至使清朝右文之意如扫也此当有任其责者足下自爱公交车之事当与儿軰共之不朽大业则唯足下是寄仆旦暮人耳无能为矣尊公万福闻老蚌生珠甚为慰心事然须顾惜蚌胎两英物当益长成相见未期北望怅然不一不一
　　
　　又
　　
　　前得足下书始能一报荅然谓公交车已至长杨邸故付邮筒寄之豚儿所昨忽覩苍头接足下黯澹片纸乃知扶病抵瓜洲病益甚日啜粥不尽一器甚为悬情及览书辞见托作传且谓病恐不可起须此文而瞑酸楚宛笃使人肠寸寸折虽然足下年未强仕虚恬少欲何恙不已而虑至此剧也恐拂病者意敬为作传且驰一介相慰问足下自爱勉进匕箸鹢首且南归见二尊人颜色弄稚子畅其忧思行且愈矣诗薮少迟当为草序足下不朽大业已就天下万世知有胡元瑞矣寿夭穷达一付之度外达磨惠能黄蘖赵州语不可轻放过也雅贶祗领足下至此尚能为故人衣食念乎薄意附侑不一
　　
　　黎吏部（故人惟敬子）
　　
　　贞自丙子纳节丘壑自放戊寅再辱无意人世因获方外之证屏处蜗庐交游尽废虽以公之清标令望如威鳯祥麟世所快覩而贞托在世契之末既无繇一奉清尘又不获通咫尺之问惟是尊公长者辱在肺腑残岁尚蒙记存并隶笔三字焕若神明五月从家弟所得欧桢伯虞部寄朱王孙刻所撰梦记齿及不榖方以为竒而跋尾则云三日而逝真梦楹之奠矣尊公文彩艺能操行标格大率与吾吴文待诏伯仲诗并禄位过之寿则少让此老有芙蓉城消息矣寜能不日望尊公作寮宷也贞亦善病病辄羸削草一奠章数倦数乙都不成语然而脱稿久矣鳞羽为虞适得戚少保便附上副以瓣香布素幸为奉之几筵尊公全集曽付梓人否刻成见寄一部以留吾子孙也
　　
　　沈嘉则
　　
　　昨有姑布生求谒顾冲庵托足下先容贪欲得足下信为发数行计已达矣比从朱君所得累纸文义灿然且以仆所草拙序为谢而以朱君传为托窃自惟一念之误落讇语障笔研受役垂老矻矻不休深自厌之而不能脱也乃于足下故所愿为执鞭者即有所讃述恨其未尽何郑重乃尔曹君文亦须撰无但足下绍介即其人长者而著作多尔雅不至令我曲笔也苐舍弟初归人事波及甫解褦襶即勇杯勺脱稿须在中秋夜不免更烦苍头一来耳所示佳章领诲并海鰕之贶以佐酒即当念足下耳薄物附忱不一
　　
　　又
　　
　　自仆入圜后少能与客相闻然至如足下故不受客例也厨人扰扰当是王宗伯烹露葵烧笋蕨作宾头卢供耳质明而一苍头以足下刺进即驰讯家弟所艗首西矣得书知复出甬计旦夕过由拳能与长卿偕访否威明虽善称病寜为赵壹此间苦竹不深必不至作张廌有把臂入林而已言路伎俩渐穷猥用宗伯塞白遂谤及灵真仆齿牙余涊也复何足道正忧此曹生作善星比丘耳子念迫桂玉不免逺游张将军诗为兠鍪揜却埋之丰城非足下谁为出之余不多及
　　
　　又
　　
　　昨冬偕戚少保与足下髙会时觉奕奕神王春时闻足下岁杪举一雄又嗣得一雌不胜喜跃男子长贫不为害所不可缺者此事耳足下以何日过吴中当浮大白相称快也甬中人来齮龁屠长卿至不可闻闻足下以大义持之因而抵牾大厦拉攞非一木所支朋友中不可无此段事徐吴江入台矣偶便附此容修贺不一
　　
　　周公瑕
　　
　　昨有数行及先师像紬绵捧去不得报言恐去力浮沈耳黄庭内景校雠颇精计足下欣然便为捉笔两藏妙典及近代名手几满一簏箱独少压巻者异日欲结蕋珠宫一大缘勿谓道人习气未除也■〈休上一下〉承叔寳犹在人间而不能握管意兴败尽梅花屋两日当甚佳翠禽啁啾恼足下清梦莫更又以为蕚绿华否
　　
　　又
　　
　　得教具悉念存之切公筑室避喧数十里外春日如小年风气清淑于绿阴红雨中焚香燕坐乘兴对邓尉山色弄笔写黄庭贻王元美故人间第一快事何缘似一叶舟兀兀了此私所未解勿谓仆以贪心作挑鬬语廹促能事也吴君诚佳士其如得之晩何月来避客苦竹以公书勉见之仅落穆数语而别耳殊无以慰其意也
　　
　　又
　　
　　仆自昨秋冬时感霜露小恙耳而为乡里应酬所困病羸削至春三月而始知就医六月病疟三日良已又七日食微不能谨右腹掣痛如直塘所苦且作汗五日良已则腹羸削今大有起色矣苐不遇枚叔发陈琳檄耳肖甫昨有一札云伯玉已至钱唐而不相及以为恨一得代则呼青雀相尾访我弇中将使我投杖而曲跃乎今得公札信然公念我至又推食食我苐果饵过丰不无破山人例也中秋后先月色佳甚明圣之回公与伯玉作赵武屈到而羣诗人捧盘敦以从诚大竒事足下所言坐骂者何人虽然此湖久为丝竹粉黛所溷何异武安侯第今其主者戚大将军部曲耳尚不敢望田丞相焉能使坐客无灌夫也公有意于偕肖甫伯玉而过我弇园目界虽小根脚自大一觞一咏足令公肺腑楚楚也昨伯起集成刻仆所草序而烦公大笔如白鹿皮荐苍璧愧不可言中有三误字已报伯起改订之矣余不一
　　
　　张幼于
　　
　　新凉方有髙阳客日跌宕杯斚间而使者持古阿罗汉像至几欲下拜以米汁供之即日逃禅室成可移奉矣新集见委商定不佞何能为役苐窃窥足下此畨识解比旧殊异百尺竿头上一步人也五七言近体皆佳而七言尤自铮铮态度都雅音徽清媺时造真境七言古絶似髙岑而间有费力处押仄韵少操吴音诸铭玄思古调得周家三昧杂文齐梁而上能以东京之质御之不作近代歌头曲尾祭文甚藻竒而押韵亦不免操吴音此或白璧之小瑕也更似宜撰五言古一二章压巻端何如见传戴仲徳雉经且骇且惜得无为厕鬼所引耶不然非有魏齐之迫岂以一公子难见而遽授首也然此子自谓相法星命不能过三年有一瞽者云戴君内恕耳恐不能过一年其术何神也蔡孝亷既许西馆便当来贽迎之半月后可发泛彭蠡登匡庐亦何异洞庭家山水也弇园泉石殢人纵除目下得一小镇当不以此地易之姜司成汪司马故是庙廊之器岂闗仆菰芦人耶足下自厪我軰胸次耳
　　
　　又
　　
　　得书及明卿分韵四章者佳而排律尤整丽谂且买舟诣白下就明卿何必减郭生之于羊叔子也仆自入观来足迹不能一出城独以送伯玉肖甫至清洋口而止与明卿蝉缓夜乃抵玉龙桥宿归不免就佛前忏悔何能作吴阊游也子与遗集为其门人汪生郭生所佚诸诗及尺牍祭文之类可四五巻逺不作李长吉近不作康徳涵而遘负心汉乃尔宜与足下相倡酬之有所失也石湖名胜当与游人共之昔固非足下有今亦岂徐氏物异日质之范致能当相与拊掌大笑足下见仆弇园记跋否一切勘破人人抟沙事事嚼■〈虫葛〉耳新茗拜贶附谢
　　
　　又
　　
　　仆业已得请专一壑矣即不敢希补劓之隟成一家言或庶几抱卵之工小遂所慕而城居与嚣尘接衣裾麕集殆无已时不扰扰墨逋则征逐书邮以故匿迹旧里幸有苦竹畆许剪茅其阳长日宴坐一室如土狗木鸡日进三盌糜佐少盐蔬晩酌亦不过一二合使余线息而已不谓尚存故人齿录娓娓慰借隠嚢綦履觉竟陵之饷子晳尚为侈也所云百谷以数行见排耳报语不中噉书又拙恶不足换羊肉如何家弟不免复罣世网与足下相对时当不言酒食阿鼻苦袁宗伯见寄一疏草为御史解难故自超如姜司冦二君子出必有以自见不至作仆冺冺腐草虽然饥而食则丼之如不饥者虽刍豢亦嚼■〈虫葛〉耳足下既时时相亲亦闻其鼻息否
　　
　　张伯起
　　
　　昨以不能具主礼又不获展三载契阔以是歉然足下大雅故当不置方寸也金吾举体金吾司空满口司空虽见惯者不能不呕哕乃忍使叔度周旋其间乎仆近驱儿子出复窜入观中而尚不免竿尺之累二尺蒲团面生衣矣佳集尚未及尽展俟家弟自松陵归即付之若穅秕之导必不敢作隔岁逋也次君得一会南阳朱邸父子皆才人其子子厚尤可念也仰止足下甚亦有以慰藉之否
　　
　　又
　　
</div>
    <div class="pagination">
<a href="弇州续稿_page225.html">上一页</a><span>...</span><a href="弇州续稿_page221.html">221</a><a href="弇州续稿_page222.html">222</a><a href="弇州续稿_page223.html">223</a><a href="弇州续稿_page224.html">224</a><a href="弇州续稿_page225.html">225</a><span class="current-page">226</span><a href="弇州续稿_page227.html">227</a><a href="弇州续稿_page228.html">228</a><a href="弇州续稿_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
