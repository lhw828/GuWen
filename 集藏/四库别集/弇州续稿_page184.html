<!DOCTYPE html>
<html>
<head>
    <meta charset="UTF-8">
    <title>弇州续稿 - 第 184 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 184 页/共 228 页</h1>
    <div class="content">　　
　　晋公子重耳出亡图
　　
　　少保铜梁张公卒而其子锦衣君某某辈来请志铭所贽玉带重锦悉归之独收此一巻乃晋公子重耳出亡图据跋或以为李伯时则驳之者以行笔粗细不类或以为赵子昻则有思陵小玺在二者俱所未论独徐察其笔力精紧遒密不事铅华而自具一种生气乃至驰骋追逐转盼耳语之状无有丝髪遗恨当是北宋以前第一手余所蓄古人物畵多矣独阎立本萧翼赚兰亭周昉听阮与此三絶可寳也所惜者此图当有二十余帧今存者十帧耳而三皆不可考其可考者仅重耳之出蒲僖负羁之私谒与齐桓公具宾主而多从马齐女与舅犯谋醉公子寘之车而出之秦宗女之来纳者五人既渡河舅犯辞而投璧于河介子推中流舷立而笑之及以车旗冕服返晋而已诸图故当大有致惜乎其不为完璧也虽然比之吉光片羽不为奢哉公子之事伟矣返晋之后其纳王破楚召狩盟国锡命之事尤伟恨不更作一图如周家王会以明得志而独纪此琐尾流离之状葢其所谓不得志乃所以为得志张本也
　　
　　宋徽宗雪江归棹图
　　
　　宣和主人花鸟鴈行黄易不以山水人物名世而此图遂超丹青蹊径直闯右丞堂奥下亦不让郭河中宋复古其同云逺水下上一色小艇戴白出没于淡烟平霭间若轻鸥数点水穷骤得积玉之岛古树槎蘗皆少室三花快哉观也度宸游之迹不能过黄河艮岳一舍许何所得此景岂秘阁万轴一展玩间即晓本来面目耶后有蔡楚公元长跋虽沓拖不成文而行笔极楚楚与余所藏题听阮图同结构一时君臣于翰墨中作俊事乃尔令人思艺祖韩王椎朴状
　　
　　又
　　
　　据蔡楚公题有四图此当是最后景耳题之十又六年而帝以雪时避狄幸江南虽黄麾紫仗斐亹于璚浪瑶岛中而白羽旁午更有羡于一披簔之渔翁而不可得又二年而北窜五国大雪没駞足缩身穹庐与飱毡子卿伍吾尝记其渡黄河一小词有云孟婆孟婆你做个方便吹个船儿倒转于戏风景杀且尽矣视雪江归棹中王子猷何啻天壤题毕不觉三叹
　　
　　宋名人山水人物畵册
　　
　　杂宋名人山水人物畵一册有曰赵大年云山者峰势出没罨霭中草树暎带下为清流白石不减南宫父子有曰李唐春江不老者古松据大石欲攫峡口崩流汇为怒涛陵岸直上百歩未己于诸畵中最为师子吼有曰刘松年溪隐者山田者翠屏削立云表孤庄枕清涟平畴交远风各极其致曰马远观梅者老挺踈枝秀出物表对题御书一絶句沓拖不成语复不成字休承定以为宋高宗笔余谓高宗必不落夹乃尔当是光宁所题也远又有曰松下挥翰者一老人据案絶似犹龙公但不知定否五千言耳觉天骨与天机并秀远又曰观瀑者不敢当栖贤三峡或于天竺六桥间雨后得此微尚有曰夏珪远浦归帆者三树掩暎斐亹天际一帆断岫明灭自足好致有曰赵千里水阁纳凉者当是状其邸中景耳六月阅此薫风自来饶令人忘暑有曰金谷园者写五十里锦障宛然在目以无名欵屈署此殆不减陈闳李思训有曰柳洲者以二月间辋川小沜西湖曲尘拂拂恨少青帘点缀曰高阁观潮者则钱塘一曲耳都不见伍大夫拍堤势有曰寒山拾得者偃蹇自恣可掬想为世尊作贵辅疲津梁不得不托鱼服以逃有曰阎次平小景者岚顶■〈角戢〉■〈角戢〉当作叔明鼻祖其它緑树丰缛甚近自然有曰次平松溪别业者尤精劲可爱乃知唐伯虎周臣于此取之不尽有曰李嵩内苑图者或光尧德寿宫冷泉小景耶若以拟宣和延福诸位则大寂寥有曰松下鼓琴者大具悠然自得意内不见署名而人物冠服都雅恐是马和之有曰松间醉卧者忽忽幕天席地时其阮嗣宗耶刘伯伦耶不知有吾身此乐最为甚令人作糟丘侯想有曰雪阁者险而瘠絶惟小具暖帽足曲肱耳便不烦洛阳令剥啄有曰霞岭扁舟者宛然孤鹜齐飞境渔舟欵乃入高柳夕阳中老子于此兴复不浅有曰风雨泊舟者虽■〈雨上黮下〉晦霡霂而不作阳侯怒舷底足浊醪便不妨倚枕听敲篷滴沥有曰采莲图者殆若耶溪莲女耶独不能貌笑隔荷花共人语耳有曰栁阴放棹者意甚佳而小恨剥落有曰刘阮天台者大类前金谷而自然胜之天台石梁今渐坦陁可涉而求欲界仙都一尺地不得矣刘阮事当不诬其谓半歳而当人间数世不敢以为然也有曰高阁燕息者丽敞静好而不作五侯炎色其晋公午桥白傅履道甲乙耶署名不能雅或休承别有据聊因之右为帧凡二十有七其可考者仅八人赵大年名令穰宋宗室也官（阙）州观察使千里名伯驹南渡后宗室也至浙东兵马钤辖李唐河阳三城人有名徽宗朝阎次平待诏仲子有名孝宗朝李嵩夏珪刘松年俱钱塘人马远河中人俱有名光宁朝后先祗候翰林赐金紫是八人者虽不敢望李成范寛北苑西台之盛而跌宕残山剰水间亦无有与之执鞭弭而周旋者后二帧则空绣其一是滕王阁景右向而虚其左填以王子安诗序其可辨字百之一二其一亦当是阁景左向而虚其右所绣字尤细若蚊睫令少年离朱于晴窓下辨之不能得十余字以考韩退之所为记复不合竟不知其何文也畵品精工之极与书俱不可望蹊径况敢雌黄虽然昔人称薛夜来为针神而唐季女仙有卢眉娘者于一尺生绢绣法华经七巻今此三寸绢仅得七百字唐文似亦不足多诧也列子谓宋人刻沐猴棘端纪昌以燕角之弓搠蓬之箭射虱贯心而悬不絶噫吾向者以为寓言耳世固不乏此手与此眼哉
　　
　　宋人杂花鸟册
　　
　　右宋人杂花鸟一册凡二十八帧为竹鹤一为松鹿一为梅月双雉一为桃花游蜂一为梅竹幽鸟三为梅竹双鸟一为双榴幽鸟一为白头冬青一为梅花小鸟一为杏花白练一为碧桃瓦雀一为枇杷青鸟一为翠禽香柑一为白榴小鸟一为鹡鸰之在雪树者一枯柳者一雪滩者一为芦渚九鹭者一为来禽黄颔者一为苍鹅之在梅花下而理羽者一浴者一为鹌鹑者二为鱼虎之立莲房者一立枯荷者一为游蜂墨蕙者一其渲染生色穷态极变与真宰争胜毫楮间徃徃能夺之惜废题欵不显畵人名而所可辨者仅赵昌马远呉伯毛和呉珪及宗室彛斋孟坚而己昌品在神妙间远次之子固亦有士风不俗其它于畵史不甚琅琅而致佳乃尔藉令李后主宣和帝用宋明围碁例作大中正而徐熈黄筌边鸾易元吉佐进退丹铅间不知其妙又当何如也耶然余此本是汰数十本中得者当为眼底第一
　　
　　宋畵香山九老图
　　
　　家弟自秦中归手一巻相示云得之朱大叅孟震者考之似是香山九老图多正统以后不知名人跋仅有咸淳时一僧复误装于后而雪斋老人者至目为赵大年笔大年长山水小景汀洲芦鴈不言作人物及界画楼台也畵史称刘松年有九老图此岂其笔耶乐天自归洛六十八而得风疾乞骸以刑部尚书致仕至七十而愈乃会故懐州司马胡杲年八十九卫尉卿吉旼年八十六右龙武军长史郑据年八十四益州长史刘真年八十二前侍御史内供奉卢真年七十八前永州刺史张浑亦年七十而秘书监狄兼謩河南尹卢贞以未七十虽与会而不及列合之得九人饮于履道里之居第皆有歌诗纪之而乐天自叙其事所谓洛社耆英会也一曰香山九老者乐天时时游香山之龙门寺故名而是图所谓有亭有船有叟白须飘然若依稀乎履道里者然考池上篇水五之一竹九之一岛树间之而今水与树胜而竹太不胜又无中高桥石罇红莲折腰菱华亭鹤红绡紫绡蛮腰素口之属而分配琴奕书畵以缀其寂寞不知松年旁礴时当尔耶第其绢素之精与位置结构之匀整往往有宣政间应制风范吾生平雅慕乐天自纳节来颇治弇山园以希十五年后耆英之盛而今复厌且弃之矣兹与吾弟约异时肖吾貌必不为乐天如不为僧赞宁者当为百三十六歳之李元爽哉
　　
　　题惠崇江南春意
　　
　　惠崇诗僧也畵品不能当荆闗半而今所覩平湖小屿汀花水禽渔舟茅舍便娟映带种种天趣故非南渡后人所及者老米谓五季以来畵江南景稍清远者輙为王摩诘而实非使不作惠崇题识将无以为摩诘耶此巻自杨先生应宁而归之陈从训从训亦京口人也春时唤小刀焦山北固间出图而歌张志和桃花流水按之当与江山俱响应矣
　　
　　醉道士图
　　
　　此图文休承司谕鍳定以为李检法公麟所作叙其家世收藏甚详且谓张僧繇曽作醉僧图传于世怀素有诗云人人送酒不曽沽终日松间系一壶草圣欲成狂便发真堪畵入醉僧图道士毎以此嘲僧羣僧于是聚镪数十万求阎立本作醉道士图并传于代于是范长寿亦为之而公麟继焉考郭若虚图畵见闻志及坡公所临怀素絶句信然然求其所谓为公麟不可得也后阅坡公外集尝题一图云仆素不喜酒观正父醉道士图甚畏执杯持耳翁也章子厚题其后云仆观醉道士图展巻末诸君题名至子瞻所题发噱絶倒坡公再题云熈宁元年十二月二十九日再过长安会正父于毋清臣家再观醉道士图见子厚所题知其为予噱也持耳翁余固畏之若子厚乃求其持而不可得者他日再见复当一噱子厚复题云酒中固多味恨知之者寡耳若持耳翁已大苛矣子瞻性好山水尚不肯渡仙游潭况于此而知味乎宜其畏也按仙游潭事别见一小说所谓??命能杀人者二公一好酒一不能饮而又俱工谑故尔然譬之两讼师子厚尤嚚也此图所载道士（阙）者二十矣从而醉者十有七为醉之事称之曲尽潦倒落魄情状而独少执杯持耳翁亦大缺典余故补二公相谑语记之以为壶史一段佳话也
　　
　　李龙眠理帛图
　　
　　此图精工古雅之极据冯海粟倪云林定以为理帛图然缝纫亦有之又定以为李龙眠即周昉不是过也海粟歌爽朗有竒致结法踈野正是真迹云林与邓文肃皆负墨池声孔炎其善寳之
　　
　　李伯时姑射仙图
　　
　　列子称藐姑射之山有神人焉肌肤若氷雪绰约如处子然不言其乗龙御气而此李伯时所貌与逊功帝所题谓为姑射仙像考宣和畵谱亦有之当不误也后有绍兴图记及赐朱胜非四字当是以故相领宫观侍讲席沾此葛楚辅跋笔意殊遒美第称绍熈二年尚书左仆射按公以四年始自元枢称右丞相而此云左仆射仆射之不为仆射者十六年矣杨亷夫陈道复后先鉴定以为真迹二公之笔或老而劲或放而雅更的然可寳也桑慎等三跋亦佳故为题其后
　　
　　题刘松年大厯十才子图
　　
　　潘子过余示此巻乃刘松年绘大厯十才子其树石琴阮茶灶之类皆精密得五季随意而人物尤妍雅有韵与此君所图西园雅集颇埒毋论真迹临本翩翩伯时子昻季孟间矣十才子为钱左司刘随州郎员外独孤常州卢郎中孙舍人崔集贤之属其诗名脍炙人口不已而流溢丹青致足羡也虽然名者造物所忌诗以陶写性灵抒纪志事而已要不必有此名即无论邺中沦谢而是十才子无一登三事者岂所遘人人綘灌耶追昔抚今不觉愯然因而墨池一泓生小鳞甲也题后行自悔矣
　　
　　赵千里畵大禹治水图
　　
　　秋日马用昭叅军出赵千里写大禹治水图见示命题百榖畵家董狐以为得周文矩笔非千里所能办而吾弟敬美自陜归尝纵观砥柱辨其治龙门三峡时事余不善鉴畵又不获观砥柱之胜唯有叹赏惊絶而已吾家夷甫论人物以经阿平品目则不复措意今有两阿平在予复何言
　　
　　又
　　
　　跋后复从马君索阅一过其人物古雅之甚真有非赵千里所能办者千里秀丽而小绵弱去此尚在寻丈外此北宋以前人作但不必周文矩耳
　　
　　庐陵五公像
　　
　　沈纯甫藏庐陵五君子像出示余俾题尾欧阳少师以文冠宋氏而周丞相杨秘监亦窥藩焉其博识则皆出蓝矣承相虽不甚矫矫然天下信其为长者秘监难进易退超然不滓于韩史之手人尤高之杨通判之死难胡侍郎之抗疏遂皦然与日月争光所谓一掷得卢者庐陵山邑获有之为千古文献嚆矢盛哉纯甫弹事不减胡公而一时遘祸尤烈其文辞已骎骎在丞相秘监前异时勿令欧阳独步可也秘监之子东山先生代着亷劲声而文信公收宋三百年正气恨不覩其像为此巻小阙陷跋尾刘须溪真逸民不俗也
　　
　　张端衡山水
　　
　　此二畵以少陵二语为题系各两韵不能佳书亦沓拖平平耳后有一诗云端衡写作无声诗留与拙堂伴幽独书体出眉山而不能去俗欵曰次仲印识又曰司马当是温国孙或司马才仲弟也考畵史端衡张姓京口人举进士调句容尉以丹青名此图秾淡斐亹中有遒劲飞逸气风树涧溜絶得郭河阳笔云岭墨韵间似僧巨然今人见懵董山便归之襄阳父子以故有题作米元晖马端衡者乃至以为司马君实及老章此尤痴人前说梦大可笑也且书法似出一手而强作三四体蹊径宛然钦之宜急去此蛇足仅留次仲一跋纵不能超宋复古燕穆之亦岂出南渡残山剰水下哉
　　
　　古十八学士图
　　
　　彭茂才出示此图其人物器饰台榭工致古雅之甚是五代北宋人笔无疑文待诏征仲跋其后云损益周文矩文会图而加精者也或云是十八学士图曽见仇英临本不舛然以余所摹兵科藏本勘之亦不甚合第图止十六人而前有毁损小帧许故当是十八人也内贵人帻皆长耳直领衫腰束带或系丝帛或有方团而垂挞尾贱者帻皆短耳盘领衫窄带似饰铜鐡考之晋唐二史舆台奴隶皆束铜鐡带第云帻裹进贤冠则长耳惠文冠则短耳初不以贵贱分此却不可晓乐有笙笛筝瑟阮之属中一歌者凡六人皆地坐据斑文褥一人偻立持乐句所谓部头也此最近古或人云征仲微是其伯子寿承笔然翩翩有父风彭子要余题尾因畧记之以表一代之制且为异时玉堂高会张本云
　　
　　再题十八学士巻
　　
　　毎阅巻中苏世长状貌为之絶倒因记其在隋二事其一大业中为都水使者炀帝尝谓之曰卿面何类病驴世长再拜呜呼以手据地蹙项败面作病驴状羣臣掩口而笑帝大悦赐帛百尺其一在陜里邑犯法不能禁乃引咎自挞于廛伍伯疾其诡鞭之流血不胜痛呼謈而走因戏书巻后再阅之宁不再为絶倒也史称其有机辨嗜酒简率无威仪葢宛然矣第其仕唐能直諌又有子良嗣为通明相神尧数赏其直而数调诮之当亦以此
　　
　　摹古畵后
　　
　　右集古畵摹四本合一巻其一为顾凯之女史箴内当熊一叚顾本乃是五代人摹笔余尝于丁卯秋都门外萧寺中见之独爱所畵当熊事元帝貌竒伟有帝王度额上壮髪如昭仪传语熊势直上可畏偼伃挺往而意舒徐两宫监交戟熊宛然若生后闻在嘉兴项元汴所未及摹先乞陈方伯子兼略节本传数语以俟今年秋始得请于元汴之兄少参子信足其事其二为阎立本萧翼赚兰亭图是唐人絶高手周昉李昭道之流然非立本也畵潦倒书生及老僧张口争辨从者扬汤止沸状皆妙絶千古后呉说传朋记此图流传乃文待诏所书者咄咄逼黄庭余既已获之赵太史不忍数展亦摹之而乞休承临待诏书休承长于待诏书时五歳宛尔箕裘也其三周昉擘阮图真迹得之陆司空与绳其画擘者听者虽耳指间皆有生趣丹青之能事极矣本挂幅今摹作行巻后有宣和题押蔡元长诗今俱乞公瑕书之其四王摩诘奕碁图有宣和题识而不甚真似是画院笔然亦工致此巻旧藏陆太宰全卿转入昆山顾氏后复为袁绳之宪副所得余别见摩诘所为序及与其弟缙裴廸三诗意甚爱之因从绳之借摹而乞俞仲蔚小楷题叙诗于后葢明日而仲蔚病且死矣葢绝笔也摹出仇实夫之子以故大都得十之八九譬之禊帖不减欧禇临迹也余每见画苑诸家盛推唐以前画多神妙品不敢尽信今观此摹本毋论仇实夫即使赵呉兴毕力为之亦不敢望其藩篱何况下者葢精工古雅之迹可寻而生峭流动之气难学故也近代呉子辈才得元人一二笔輙目中无北宋以前故为拈出之
　　
　　豳风图画
　　
　　此巻为豳风图五帧林子焕作子焕于书画史俱不载而画笔颇遒紧可鴈行马和之小篆系诗尤淳雅可重解大绅每章以行草释而后跋之神采奕奕动人大绅所谓吏部侍郎许公者考其时则吾郡叔雝先生也叔雝名思温佐长陵以靖难显名取大官而能寳此其亦思王业艰难之所自乎今以语介胄纨袴之士知者鲜矣
　　
　　清明上河图别本
　　
　　张择端清明上河图有真赝本余俱获寓目真本人物舟车桥道宫室皆细于髪而絶老劲有力初落墨相家寻籍入天府为穆庙所爱饰以丹青赝本乃呉人黄彪造或云得择端藁本加删润然与真本殊不相类而亦自工致可念所乏腕指间力耳今在家弟所此巻以为择端藁本似未见择端本者其所云于禁烟光景亦不似第笔势遒逸惊人虽小麄率要非近代人所能办葢与择端同时画院祗候各图汴河之胜而有甲乙者也吾乡好事人遂定为真藁本而谒彭孔嘉小楷李文正公记文征仲苏书呉文定公跋其张着杨凖二跋则寿承休承以小行代之岂惟出蓝而最后王禄之陆子傅题字尤精楚陆于逗漏处毫髪贬驳殆尽然不能断其非择端笔也使画家有黄长睿那得尔
　　
　　又
　　
　　按择端在宣政间不甚着陶九畴纂图绘宝鉴搜括殆尽而亦不载其人昔人谓逊功帝以丹青自负诸祗候有所画皆取上旨裁定画成进御或少増损上时时草创下诸祗候补景设色皆称御笔以故不得自显见然是时马贲周曽郭思郭信之流亦不至泯泯如择端也而清明上河一图歴四百年而大显至劳权相出死构再损千金之直而后得嘻亦已甚矣择端他画余见之殊不称聊附笔于此
　　
　　梁楷叅禅图
　　
　　图中毖刍为宰官说法大有态第未见的然为梁楷笔考滦城公集亦不见此三偈而结法秀逸潇洒（阙）同叔欹倾沓拖体全不类偈辞读之便堪拍碎金面碁盘是径山石头本色亦非此公所办也缝篆乃柯奎章家物印文眉山苏氏云云恐苏后人收藏私识耳伯起多米颠伎俩强标之曰梁楷画同叔书欲博余新集两部而休承复依违其间但令佳足矣何必真同叔梁楷哉
　　
　　题马远山月弹琴图
　　
　　马河中画笔意殊楚楚秀骨天发不堕蹊径所小恨者若孙虔礼之于书耳此图一道人焚香鼓琴于山月清泉间尤自超絶孔炎王孙走使二千里索余题鉴余方清斋谢客拈笔为作数语试于夹池读之此琴或能与众山皆响也
　　
　　阅古堂石刻马
　　
　　阅古堂马石刻不言是何人笔长仅尺咫而为马四十余其骄嘶逸驰雄争野适之状种种神绝当是长康道硕笔非曹韩而下所能办也堂在韩平原南园平原藏书画倾天府刻此于石葢亦宝爱之极后为胜国诸名士凡十九人歌诗各极驰骋而不能得少陵丹青引一句令人慨然兴才难之叹
　　
　　蘓黄小像
　　
　　旧传苏长公为五祖戒后身黄豫章为涪州学佛女子后身及读其诗觉长公瑰丽而稍沓拖类呉兴富儿郎豫章矫劲麄涩不耐软欵絶无支公顾妇姿态今观二遗像而得其臞然嫣然者乃信所传之非妄也孔炎以为何如
</div>
    <div class="pagination">
<a href="弇州续稿_page183.html">上一页</a><span>...</span><a href="弇州续稿_page179.html">179</a><a href="弇州续稿_page180.html">180</a><a href="弇州续稿_page181.html">181</a><a href="弇州续稿_page182.html">182</a><a href="弇州续稿_page183.html">183</a><span class="current-page">184</span><a href="弇州续稿_page185.html">185</a><a href="弇州续稿_page186.html">186</a><a href="弇州续稿_page187.html">187</a><a href="弇州续稿_page188.html">188</a><a href="弇州续稿_page189.html">189</a><span>...</span><a href="弇州续稿_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
