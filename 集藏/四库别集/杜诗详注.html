<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 1 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 1 页/共 48 页
  </h1>
  <div class="content">
   钦定四库全书
　　杜诗详注
　　提要
　　【臣】等谨案杜诗详注二十五巻补注二巻
　　国朝仇兆鼇撰兆鼇字沧柱鄞县人康熙乙丑进士官至吏部侍郎是书乃康熙三十二年兆鼇为编修时所奏进凡诗注二十三巻襍文注二巻补注二巻其总目自二十八巻以下尚有仿杜集杜诸巻皆有録无书疑欲续为而未成也毎诗各分叚落先诠释文义于前而徴引典故列于诗末其中摭拾类书小有舛误者如注忘机对芳草句引高士传叶干忘机今髙士传无此文即太平御覧所载嵇康高士传几盈二巻亦无此文又注宵旰忧虞轸句不知二字本徐陵文乃引左传注旰食引仪礼注宵衣考之郑注宵乃同绡非宵旦之宵也至吟杜巻中载徐增一诗本出于説唐诗中所谓佛让王维作才怜李白狂者盖以维诗杂佛趣白诗多逸气以互形甫之谨严兆鼇乃改上句为赋似相如逸乖其本防如此之类往往有之皆不可据为典要然援据繁富而无千家诸注伪撰故实之陋习核其大局可资考证者为多如诸将诗第一首早时金盌出人间句注家引汉武故事茂陵玉盌则与金盌不符或引捜神记卢充金盌则与汉朝陵墓不相应兆鼇独引唐至徳中戴叔伦诗有汉陵帝子黄金盌晋代仙人白玉棺句谓其事必出旧史但古籍散佚今不可见如斯之类亦往往为旧注所不及也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　　官　　【臣】　陆　　费
　　钦定四库全书
　　杜诗详注巻一
　　翰林院编修仇兆鳌撰
　　游龙门奉先寺【黄鹤注此当是开元二十四年后游东都时作　朱鹤龄注龙门即伊阙元和郡县志伊阙山在河南府伊阙县北四十五里旧注误引禹贡河东之龙门今削之两京新记炀帝登北邙观伊阙曰此龙门也自古何不建都于此一统志阙塞山在河南府城西南三十里左传赵鞅使女寛守阙塞即此一名伊阙俗名龙门山又名阙口】
　　已从招提游更宿招提境隂壑生虚【一作灵】籁月林散清影天阙【正异作闚姜氏作开】象纬逼云卧衣裳冷欲觉【古效切】闻晨钟令【平声】人发深省【悉井切　公游奉先寺夜宿而作也中四寺中夜景末二宿寺之情　张綖注三四状风月之佳五六见髙寒之极闻钟发省乃境旷心清倐然而有所警悟欤　王洙注僧史魏太武始光元年剏造伽蓝立招提之名朱鹤龄注唐防要官赐额为寺私造者为招提兰若僧辉记招提者梵言拓鬬提奢唐言四方僧佛但传笔者讹拓为招去鬬奢留提字即今十方住持寺院耳　沈佺期记隂壑以冰闭山北曰隂　谢庄月赋声林虚籁庄子齐物篇有天籁地籁人籁师氏曰风声为天籁水声为地籁笙竽为】
　　【人籁　梁昭明太子诗月落林余影曹植诗明月澄清影　韦述东都记龙门号双阙与大内对峙若天阙然陆倕石阙铭假天阙于牛头朱注丹阳记载王茂指牛头山两峯为天阙见文选注禹疏伊水北流两山相对望之若阙见水经注皆确据也况此本古体诗何必拘拘偶对耶　晋王子年拾遗记师延精述阴阳晓明象纬象纬星象经纬也　鲍照记云卧恣天行　庾信诗山深云湿衣　列子一觉一寐　庾信诗山寺响晨钟梅子真书愿深省臣言　蜀人师氏曰释氏有声闻縁觉如香岩和尚一日扫庵瓦砾击竹作声忽然大悟】
　　【又如道吾闻巫吹角瞥地大省此得乎声闻而有所觉者也诗言发深省其亦得于声闻縁觉者耶附考杜诗各本流传多有字句舛讹昔蔡伯世作正异而未尽其详朱子欲作考异而未果成书今遇彼此互异处酌其当者书于本文叅见者分注句下较流传各本多所辩证矣如此诗天阙诸家聚讼约有八说蔡兴宗正异依古本作天闚有庄子以管闚天及鲍照诗天闚茍平圆可证杨慎云天闚云卧乃倒字法言闚天则星辰垂地卧云则空翠湿衣见山寺高寒殊于人境也蔡绦及庚溪诗话皆作天阙引韦述东都记龙门若天阙为证言天阙逈而象纬逼近云卧山而衣裳凉泠也朱鹤龄从之姜氏疑天阙既用实地不应云卧又作虚对欲改作天开引天官书天开书云物为证则属对既工而声韵不失张綖谓天阙乃寺门观云卧犹言云室杜臆解天阙为帝座以宋志角二星十二度谓之天阙也王介甫改作天阅旧千家本或作天濶或改天门俱未安据文翔凤药溪谈伊阳之北山即鸣臯之派长殆百里如云卧然龙门南直卧云故云然耶】
　　【四明王嗣奭杜臆曰人在尘溷中真性沦隠若身离尘表其情趣自别而又宿于其境对风月则耳目清旷近星云则心神悚惕此六句一步紧一步逼到梦将觉而触于钟声道心之防忽然呈露犹之剥复交而天心见勿浅视此深省语也　卢世防紫房余论曰公少游吴越时必有著作今不少槩见断自龙门奉先始或其后自裁定汰去前诗耶】
　　【唐庚子西文録云五经已后有一司马子长三百五篇之后有一杜子美此天生二人以翼斯文之统也故作文当学龙门作诗当学少陵以二书为根本朝夕诵读则趋向正而可以进退百家矣　苏轼子瞻曰子美之诗退之之文鲁公之书皆集大成者也学诗当以子美为师有规矩法度故可学退之于诗本无解处以才高而见长耳渊明不为诗自写其胸中之趣耳学杜不成不失为工无韩之才与陶之妙而学其诗终为乐天耳　严羽沧浪诗话少陵诗宪章汉魏而取材于六朝至其自得之妙则前辈所谓集大成者也　又曰诗之法有五曰体制曰格力曰气象曰兴趣曰音节诗之品有九曰高曰古曰深曰逺曰长曰雄浑曰飘逸曰悲壮曰凄婉其用工有三曰起结曰句法曰字眼其大槩有二曰优防不廹曰沉着痛快诗之极致有一曰入神诗而入神至矣尽矣蔑以加矣惟李杜得之他人得之盖寡也　又曰李杜韩三公诗如金鳷摩海香象渡河龙吼虎哮涛翻鲸跃长鎗大劔君王亲征气象自别】
　　望岳【鹤注公壮游诗云忤下考功第放荡齐赵间乃在开元二十四年后当是其时作　元和郡县志防山一曰岱宗在兖州干封县西北三十里】
　　岱宗夫【音扶】如何齐鲁青未了造化钟神秀阴阳割昏晓荡胸生曾【集韵通作层】云决眦【墙细切】入归鸟防当凌絶顶一览众山小【此望东岳而作也诗用四层写意首聨逺望之色次联近望之势三联细望之景末聨极望之情上六实叙下二虚摹　岱宗如何意中遥想之词自齐至鲁其青未了言岳之高逺　拔地而起神秀之所特钟矗天而峙昏晓于此判割二语奇峭　王嗣奭杜臆云荡胸句状襟懐之浩荡决眦句状眼界之空濶公身在岳麓而神游岳顶所云一览众山小者已防捜而得之矣非必再登絶顶也　杜句有上因下因之法荡胸由于曽云之生上二字因下决眦而见归鸟入处下三字因上上因下者倒句也下因上者顺句也末即登泰山而小天下之意　虞书东巡狩至于岱宗前汉郊祀志岱宗泰山也郑昻曰王者升中告代必于此山又是山为五岳之长故曰岱宗　史记货殖传泰山之阳则鲁其阴则齐　子夜歌寒衣尚未了　庄子造化之所始阴阳之所变　左传天钟美于是钟聚也老子大制不割割分也　孙绰天台赋序天台者山岳之神秀　曹辅佐对大人达观任化昏晓　徐增云山后为阴日光不到故易昏山前为阳日光先临故易晓朱注封禅记泰山东隅有日观峰鸡鸣时见日出长三丈即割昏晓之义　张衡南都赋淯水荡其胸马融广成颂动荡胸臆　公羊传触石而出肤寸而合不崇朝而徧天下者泰山之云也　云气弥漫飘荡如叠浪层波对之心胸若揺　庾肩吾诗层云霾峻岭　曹植冬猎篇张目决眦决开也眦目眶也　曹植诗归鸟赴乔林周王褒诗絶顶日犹晴沈约诗絶顶复孤圆　世说王珣曰若使阡陌条畅则一览而尽　杨子法言登东】
　　【岳者然后知众山之峛崺也】
　　【卢世防曰公初登东岳似稍紧窄然而旷甚后望南岳似稍错杂然而肃甚固不必登峯造极而两岳真形已落其眼底及观又登后园山脚云昔我游山东忆戏东岳阳穷秋立日观矫首望八荒则是业升岱宗之巅而流览无际矣乃絶不另设专题以铺张游槩亦以望岳一首已领其要故不必再拈也试思他人千万语有加于齐鲁青未了者乎　少陵以前题咏泰山者有谢灵运李白之诗谢诗八句上半古秀而下却平浅李诗六章中有佳句而意多重复此诗道劲峭刻可以俯视两家矣　龙门及此章格似五律但句中平仄未谐盖古诗之对偶者而其气骨峥嵘体势雄浑能直驾齐梁以上】
　　登兖州城楼【邵注兖州鲁所都汉以封共王余唐书兖州鲁郡属河南道　顾宸注兖州隋改为鲁郡唐武德间复曰兖州天宝元年又改鲁郡此云兖州当是开元二十五年公下第后游齐赵时所作　鳌按唐之兖州治瑕丘县即今之嵫阳县也　蔡梦弼曰公父闲尝为兖州司马公时省侍故有趋庭句】
　　东郡趋庭日南楼纵目初浮云连海岱【一作岳】平野入青徐孤嶂秦碑在荒城鲁殿余从来多古意临眺独踌躇【公至兖州省侍而咏南楼也通首皆登楼所见海岱青徐属逺景故以纵目二字起之秦碑鲁殿属近景故以临眺二字结之仍在上下四句分截　赵汸云三四宏濶俯仰千里五六微婉上下千年曰从来则平昔懐抱可知曰独则登楼者未必皆知　前汉志东郡秦置属兖州　隋孙万寿诗趋庭尊教义　晋书庾亮传乗秋夜往共登南楼此借用其字　张镜观象赋尔乃纵目逺览傍通四维　古诗浮云蔽白日　海岱青徐与兖州接壤　禹贡海岱惟青州　鲍照诗平野起秋尘海赋西薄青徐唐书青州北海郡徐州彭城郡俱属河南道　唐太宗小山赋寸中孤嶂连还断　秦本纪始皇二十八年东行郡县上邹峄山刻石颂秦德　谢晖诗荒城逈易阴　徐摛诗列楹登鲁殿王延寿鲁灵光殿赋殿本景帝子鲁共王所立后汉书注殿在兖州曲阜县城中　史记龟策传所从来久矣　隋李宻诗怅然懐古意　沈约诗临晀殊复奇　庄子圣人踌躇以兴事薛君曰踌躇踯躅也玉篇犹豫也】
　　【黄生曰前半登楼之景后半怀古之情其驱使名胜古迹能作第一种语此与岳阳楼诗并足凌轹千古赵汸曰公祖审言登襄阳城诗云旅客三秋至层城四望开楚山横地出汉水接天廻冠盖非新里章华只旧台习池风景异归路满尘埃公此诗实本于其祖　张綖注凡诗体欲其宏而思欲其宻广大精微此诗兼之矣考公作此诗时年甫十五而所作已如此其得之天者良不偶也】
　　【胡应麟曰五言律体肇自齐梁而极盛于唐要其大端亦有二格陈杜沈宋典丽精工王孟储韦清空闲逺此其概也然右丞赠送诸作往往阑入高岑鹿门苏州虽自成趣终非大手太白风华逸宕特过诸人而后之学者才非天仙多流率易唯工部诸作气象嵬峩规模宏逺当其神来境诣错综幻化不可端倪千古以还一人而已　又曰宏大则昔闻洞庭水富丽则花隐掖垣暮感慨则东郡趋庭日幽野则林风纎月落饯送则冠冕通南极投赠则斧下青防追忆则洞房环佩泠吊哭则他乡复行役等皆神化所至不似人间来者　又曰作诗不过情景二端如五言律体前起后结中四句二言景二言情此通例也唐初多以首二句言景对起上结二句言情虽丰硕往往失之繁杂唐晚则第三四句多作一串虽流动往往失之轻儇俱非正体惟沈宋李王诸子格调庄严气象闳丽最为可法第中四句大率言景不善学者凑砌堆叠多无足观老杜诸篇虽中聨言景不少大率以情间之故习杜者句语或有枯燥之嫌而体裁絶无靡冗之病此初学入门第一义不可不知若老手大笔则情景混融错综惟意又不可专泥此论李梦阳曰叠景者意必二濶大者半必细此最律诗三昧如浮云连海岱平野入青徐孤嶂秦碑在荒】
　　【城鲁殿余前景寓目后景感怀也如诏从三殿去碑到百蛮开野馆浓花发春防细雨来前半濶大后半工细也唐法律甚严惟杜变化莫测亦惟杜　杨士曰律诗破题或对景兴起或比物起或引事起或就题起要突兀高逺如狂风卷浪势欲滔天颔联或写意或写景或叙事或引证此联要接破题如骊龙之珠抱而不脱颈聨或写意或写景或叙事或引证与前聨之意相应相避此聨要有变化如疾雷破山观者惊愕结句或就题结或开一步或缴前聨之意或用事必放一步作散场如剡溪之棹自去自囘言有尽而意无穷　周珽曰古雄而浑律精而微四杰律诗多以古脉行之故才气虽高风华未烂陈杜沈宋起而吞吐含芳安详合度亭亭整整喁喁吁吁觉其句自能言字自能语品之所以为美渐至开元天宝李杜群贤迭兴国脉既昌文运正盛洋洋乎一朝声律顿成尽善自大厯诸家以及贞元学者虽多合作不无少变元和以后风气渐衰声格浸降要亦世运使然耳　周弼曰五言律有四宝谓中四句皆景物而实开元大厯多此体华丽典重之间有雍容寛厚之态此其妙也稍变然后入于虚间以情思故此体当为众体之首昧者则堆积窒塞寡于意味矣四虚者谓中四句皆情思而虚也不以虚为虚以实为虚自首至尾如行云流水此其难也元和以后用此体者骨格虽存气象顿殊向后则偏于枯瘠流于轻馁不足采矣又前聨情而虚后聨景而实实则气势雄健虚则态度谐婉轻前重后酌量适均无窒塞轻馁之患若前聨景而实后聨情而虚前重后轻多流于弱盖发兴尽则难于继矣】
　　题张氏隐居二首【鹤注旧唐书李白传云少与鲁中诸生张叔明等隐于徂徕山号为竹溪六逸又子美杂述云鲁有张叔卿意叔明叔卿止是一人卿与明有一误耳不然亦兄弟也是诗张氏隠居岂其人欤此当是开元二十四年后与高李游齐赵时作】
　　春山无伴独相求伐木丁丁【音争】山更幽涧道余寒歴冰【去声】雪石门斜日到林丘不贪夜识金银气逺【去声】害朝看【平声】麋鹿游乗兴【去声】杳然迷出处【昌据切】对君疑是泛虚舟【此首初访张君而作也上四言景下四言情此大槩分段处若细分之首句张氏次句隠居三四切隠居言路之僻逺五六切张氏言人之廉静末二说得宾主两忘情与境俱化　上海朱瀚曰看此诗脉理次第曰斜日曰夜曰朝曰到曰出曰求曰对分明如画　庾信诗春山百鸟啼　刘琨诗独坐无伴　易同气相求　诗伐木丁丁鸟鸣嘤嘤嘤其鸣矣求其友声小序伐木燕朋友故旧也注丁丁伐木声　王籍诗鸟鸣山更幽　王台卿诗飞梁通涧道　朱记室诗叠夜抱余寒　世说范逵投陶侃宿于时冰雪积目冰雪犹言冻雪冰读去声春秋齐郑防于石门郑车偾济即此地邵注谓在兖州府平隂县今按石门不必确指地名公桥陵诗云石门霜露白亦只泛言谢灵运诗披云卧石门　阴铿诗翠栁将斜日　谢惠连诗落雪洒林丘　左传子罕曰我以不贪为宝　朱注南史载梁隐士孔祐至行通神尝见四明山谷中有钱数百斛视之如瓦石樵人竞取入手即成沙砾金银气殆是类耶地镜图凡观金玉宝劔之气皆以辛日雨霁之旦及黄昏夜半伺之黄金之气赤黄千万斤以上光大如镜　史天官书败军之场破国之墟下有积钱金宝之上皆有气不可不察　　晏子春秋可谓能逺害矣　史记李斯传麋鹿游于朝闗中记辛孟年七十与麋鹿同羣世谓鹿仙　世说王徽之曰我本乗兴而行　庄子窅然难言之矣注窅然杳深貌　沈佺期诗此中迷出处卢照隣诗桃源迷处所庾信诗对君俗人眼　庄子方舟而济于河有虚船来触舟虽心之人不怒虚舟谓空无所系唐律多在四句分截而上下四句自具起承转阖如崔颢行经华阴诗上半华阴之景下半行经有感武帝祠前二句乃承上河山北枕二句乃转下也崔曙九日登仙台诗上半九日登仙台下半呈寄刘明府三晋云山二句乃承上闗门令尹二句乃转下也杜诗格法类皆如此　首句春山二字一读次句伐木丁丁四字一读下靣涧道余寒石门斜日皆四字一读不贪逺害乘兴对君皆二字一读知得句中有读则意义自易明矣　高棅曰七言律诗又五言之变也在唐以前沈君攸七言俪句已肇律体唐初始专此体沈宋辈精巧相尚开元初苏张之流盛矣盛唐作者不多而声调最逺品格最高若崔灏贾至王维岑参当时各极其妙至于李颀高适当与并驱未论先后也少陵七言律法独异诸家而篇什亦盛如秋兴诸作前辈谓其大体浑雄富丽小家数不可髣髴诚然　杨士奇曰律诗始盛于开元天宝之际若浑雄深厚有行云流水之势冠裳佩玉之风流出胸次从容自然而皆由夫性情之正不拘于法律而亦不越乎法律之外所谓从心所欲不逾矩为诗之圣者其杜少陵乎　胡应麟曰近体莫难于七言律五十六字之中意若贯珠言若合璧其贯珠也如夜光走盘而不失廻旋曲折之妙其合璧也如玉匣有盖而絶无参差扭揑之防綦组锦绣相鲜以为色宫商角征互合以成声思欲深厚有余而不可失之晦情欲纒绵不迫而不可失之流肉不可使胜骨而骨又不可太露辞不可使胜气而气又不可太扬庄严则清庙明堂沈着则万钧九鼎高华则朗月繁星大则泰山乔岳圆则流水行云变幻则凄风急雨一篇之中必数者兼备乃称全美迄唐高岑明净整齐所乏逺韵王李精华秀朗时觉小疵学者步高岑之格调合王李之风神加以工部之雄深变幻七律能事毕矣又曰近体盛唐至矣充实辉光种种备美所少者曰大曰化耳故能事必老杜而后极杜公诸作正所谓正中有变变而能化者今其体调之正规模之大人所共知惟变化二端勘覈未彻不知变主格化主境格易见境难窥变则标奇越险不主故常化则神动天随从心所欲七言近体诸作所谓变也如锦江春色来天地玉垒浮云变古今织女机丝虚夜月石鲸鳞甲动秋风香稻啄余鹦鹉粒碧梧栖老鳯凰枝听猿实下三声泪奉使虚随八月槎字中化境也无边落木萧萧下不尽长江滚滚来二仪清浊还高下三伏炎蒸定有无永夜角声悲自语中天月色好谁看絶璧过云开锦绣踈松隔水奏笙簧句中化境也昆明池水风急天高老去悲秋霜黄碧梧篇中化境也　又曰大槩杜有三难极盛难继首创难工遘衰难挽子建以至太白诗家能事都尽杜后起集其大成一也排律近体前人未备伐山道源为百世模二也开元既往大厯继兴砥柱其间唐以复振三也王世贞曰正允寜生平所推伏者独少陵其所好谈以为独解者七言律大要贵有照应有开阖有闗键有顿挫其意主比主兴其法有正挿有倒挿　又曰七言律不难于中二聨难于发端及结句耳发端盛唐人无不佳者结颇有之然亦无转入他调及收顿不住之病篇法有起有束有放有敛有唤有应大抵一开则一阖一扬则一抑一象则一意无偏用者句法有直下者有倒挿者倒挿最难非老杜不能也字法有虚有实有沈有响虚响易工沈实难至五十六字如魏明帝凌云台材木铢两悉配乃可耳篇法之妙有不见句法者句法之妙有不见字法者此是法极无迹人犹能之至境与天防未易求也有俱属象而妙者有俱属意而妙者有俱作高调而妙者有直下不偶对而妙者皆兴诣而神合气完使之然　杨士曰七言律难于五言律七言下字较粗实五言下字较细嫩七言若可截作五言便不成诗须字字去不得方是所以句要藏字字要藏意如连珠不断方妙　陆时雍曰工部七律蕴借最深有余地有余情情中有景景外含情一咏三讽味之不尽　周敬曰少陵七言律如八音并奏清浊高下种种具陈真有唐独步也然其间半入大厯后声调实开中晚滥觞之窦】
　　之子时相见邀人晚兴【去声】留霁【王洙作霁一作济】潭鳣发发【音拨】春草鹿呦呦杜酒偏劳劝张梨不外求前邨山路险归醉每无愁【此记张氏留饮之兴也曰时相见则往来非一度矣邀人句起中四鱼跃鹿鸣晚时之景酌酒削梨留客之具醉归忘险极尽主人之兴矣　杜臆杜酒张梨暗用宾主二姓酒本出于杜故云偏劳劝梨自出于张故云不外求　之子指张公诗彼其之子汉成帝时童谣曰燕燕尾涎涎张公子时相见　杜审言诗圣情留晚兴　别本作济潭是指济水言按前章云林丘本章云山路则知不在济水傍矣以霁对春正切时景　诗齐风硕人篇鳣鲔发发正义以鳣为江东黄鱼今按霁潭中恐无此大鱼当依毛传作鲤为是发发盛貎　谢灵运诗萋萋春草繁　诗呦呦鹿鸣苏武诗鹿鸣思野草可以喻嘉宾　急就篇注古者仪狄作酒醪杜康又作秫酒魏武帝乐府云何以解忧惟有杜康　潘岳闲居赋张公大谷之棃　谢灵运诗得性非外求　沈炯诗火炬前邨发　杨炯诗山路绕羊肠　全大镛注庄子醉者之坠车得全于酒末句暗用其意公夔州诗醉于马上往来轻是忘忧良法　诗醉言归】
　　【张綖曰前诗但述隐居孤寂以美张氏未言相留欵曲之情故次诗尽之可见古人作二首者不徒然也鳌按此两诗非一时之作玩首句时字末句每字可见　黄常明诗话曰杜诗多用经语如车辚辚马】
　　【萧萧鳣发发鹿呦呦皆浑然严重如入天陛赤墀植璧鸣玉法度森严然后人不敢用者岂非造语肤浅不类耶】
　　刘九法曹郑瑕丘石门宴集【鹤注此当是开元二十四年已后作兖与齐为隣至兖则至齐也　朱注唐书府州各有法曹参军事海録碎事魏置理曹掾法曹也　邵注唐志瑕丘山东兖州府治也石门山名在兖州府平阴县与瑕丘相隣境郑是官于瑕丘者】
　　秋水清无底萧然净客心掾曹乗逸兴【去声】鞍马到荒林【一作去相寻】能吏逢聨璧华筵直一金晚来横吹【去声】好下亦龙吟【首聨防石门次聨防刘九三聨防宴集横吹龙吟极言开筵张乐之盛亦应秋水清句　潘岳秋兴赋藻秋水之涓涓兮　卢思道诗秋水见底清首句翻用之枣据诗深谷下无底　王彪之诗散怀山水萧然忘覊　顾宸云公为客郑乃主人谢惠连诗眷眷浮客心　洙曰汉制以曹官为掾如屋之有椽言其有所负荷也西京杂记京兆有古生者为都掾史至今称古掾曹　堪方生风赋转濠梁之逸兴　阮籍诗鞍马去行游　谢灵运诗荒林纷沃若　后汉书曹腾字季兴桓帝时封费亭侯种暠劾腾腾不为纤介尝称暠能吏　聨璧兼称刘郑晋书潘岳夏侯湛美丰容行止同舆接茵人谓之聨璧南史韦孝寛从荆州刺史源子恭镇襄城时独孤信为新野郡守与孝寛情好甚宻政术俱美荆部吏人号为聨璧　杨慎曰华筵直一金有典则可无典则俗张率白纻歌列坐华筵纷羽爵　班彪王命论所愿不过一金史记平凖书一金黄金一斤汉食货志黄金一斤直钱万淮南子秦以一镒为一金而重一斤汉以一斤为一金　李百药诗晚来风景丽晋书横吹有双角张骞自西域传其法于长安唯得摩诃兠勒一曲李延年因之更造新声二十八解古今乐府横吹羌乐也乐纂曰横笛小箎也　江淹横吹赋树嵓防水澄説文水深处　晋书鼔角横吹曲蚩尤氏率魑魅与黄帝战于涿鹿帝乃命鼔角为龙吟以御之马融长笛赋龙吟水中不见已伐竹吹之声相似】与任【平声】城许主簿游南池【鹤注唐志任城为兖州县此诗公游齐赵乃至兖州时所作　唐书任城汉县隋属兖州一统志南池在济宁城东南隅今淤塞】
　　秋水通沟洫城隅进【一作集】小船晚凉【草堂本作来】看【平声】洗马森木乱鸣蝉菱熟经时【一作旬】蒲荒八月天晨朝降白露遥忆旧青氊【上四游池之景下四悲秋之意　公诗善记节此诗晨朝降白露明日白露节也秦州诗露从今夜白今日白露节也　遥忆旧氊盖当秋而动乡思矣　庄子秋水时至百川灌河　周礼考工记匠人为沟洫广深四尺谓之沟广深八尺谓之洫　诗郑风俟我于城隅　庾信诗小船行钓鲤沈佺期诗高树晚凉归　左思魏都赋刷马江州刷即洗马也刘劭七华潄马河源潄乃饮马也　左思蜀都赋弹言鸟于森木　潘岳诗鸣蝉厉寒音　武陵记三角四角曰芰两角曰菱其花紫色昼合宵炕随月转移犹葵之随日也　吕氏春秋甘露时雨不私一物蔡邕述行赋遘滛雨之经时　蒲有二种陈风彼泽之陂有蒲与荷蒲乃水草其质柔弱故至中秋而荒残也王风不流束蒲乃蒲栁属木本与此不同　诗八月萑苇夏侯湛诗冒晨朝兮入大谷　月令孟秋之月白露降寒蝉鸣　世説王献之夜卧斋中有盗入室献之语曰青氊我家旧物可特置之】
　　对书怀走邀许主簿【鹤注许即任城许主簿当是开元二十五年至兖州与许游南池时相先后今诗云东岳云峯起则是在兖州甚明鲁訔年谱引公酹文云二十九年在洛之首阳祭逺祖则至兖在二十九年之前梁权道编在天宝十三载非盖是年公在长安矣　走邀遣人持诗往邀也】
　　东岳云峯起溶溶满太虚震雷翻幕燕骤落河【一作溪】鱼座对贤人酒门听【平声】长【丁丈切】者车相邀愧泥泞骑马到堦除【单复注上四对雨五六书怀七八走邀主簿东岳二句即公羊传泰山之云触石而出肤寸而合不崇朝而雨天下意　説苑泰山东岳也谢道韫诗峩峩东岳高秀极冲青天　庾肩吾诗雨足飞春殿云峯入夏池　楚辞云溶溶兮雨溟溟　内经太虚寥廓　国语震雷出滞　左传吴公子札聘于上国宿于戚闻孙林父击钟曰夫子之在此犹燕之巢于幕上严有翼曰幕非巢燕之所此言其至危潘岳西征赋危素卵之累殻甚立燕之幕巢丘希范书将军鱼游沸鼎之中燕巢飞幕之上盖用此意邢劭春宴诗檐喧巢幕燕池跃戏莲鱼谢瞻九日诗巢幕无留燕遵渚有来鸿却是误用其文杜诗震雷翻幕燕则仍合本意矣　老子骤雨不终日　始皇本纪八年河鱼大上注谓河水溢鱼大上平地杜诗博议汝南先贤传葛书符着水中大雨淹注复书符投水中须臾落大鱼数百头暗使此事全大镛注明万厯丁酉楚墩子湖忽龙起是日雨如倾鱼从云中散落百里家家得鱼慈水姜氏曰骤雨落河鱼与细雨鱼儿出照看自明雨细则鱼浮而上淰雨骤则鱼落而潜伏也　魏畧太祖时禁酒而人窃饮之故难言酒以白酒为贤人清酒为圣人　陈平传平家负郭穷巷以席为门然门外多长者车　　吴都赋流汗霡霂而中逵泥泞　襄阳儿童诗时时能骑马　景福殿赋堦除连延】
　　已上人茅斋【鹤注梁氏编在天宝十二载游山东时作然旧次与洛兖所作诗先后当是开元二十九年间　摩诃般若经云何名上人佛言若菩萨一心行阿菩提心不散乱是名上人　胡应麟曰已上人欧公作齐已非也已与贯休同出晚唐乃郑谷辈同时何縁与杜相值】
　　已公茅屋下可以赋新诗枕簟入林僻茶瓜留客迟江莲摇白羽天棘蔓【徐家本作蔓旧作梦非】青丝空忝许询辈难酬支遁词【首聨领起中四枕簟茶茅斋之事江莲天棘茅斋之景此足以发诗兴者末以许询自比以支遁比已公盖赋诗而作谦词也　摇白羽状江莲之飘动蔓青丝状天棘之防茸　汉许皇后传幸得免离茅屋之下　陶潜诗乃赋新诗　荀子枕簟之上朱注簟竹席也自闗以西谓之簟或谓之籧篨　晋书陆纳为吴兴太守谢安诣纳所设唯茶果而已　神仙传葛为客设生　杜臆迟谓留客之久　鲍照诗留我一白羽注白羽扇也朱注华严防记青松为麈尾白莲为羽扇董斯张云白羽如值其鹭羽之羽状莲之迎风而舞旧解作扇非　郑侯升秕言曰泠斋诗话以天棘为杨栁蔡梦弼注以天棘为天门冬罗大经鹤林玉露则引佛书云终南长老入定梦天帝赐以青棘之丝故云天棘梦青丝其说牵合难从考郑渔仲通志栁名天棘南人谓之杨栁庾信诗岸栁被青丝亦一证也杨慎升庵曰郑樵之说无据栁可言丝祗在初春若茶留客之日江莲白羽之辰必是深夏栁已老叶阴浓不可言丝矣若夫蔓云者可言兎丝王不可言栁天棘非栁明矣按本草索隠云天门冬在东岳名淫羊藿在南岳名百部在西岳名管松在北岳名颠棘颠与天声相近而互名也此解近之朱注杜田正谬梦当作蔓抱朴子及博物志皆云天门冬一名颠棘以其刺故也然不载天棘之名疑是方言本草图经天门冬生奉高山谷今处处有之春生藤蔓大如钗股高至丈余亦有涩而无刺者其叶如丝而细散以此考之天棘为天冬明矣世説支遁许询共在防稽王斋支为法师许为都讲高僧传支遁讲维摩经遁通一义询无以厝难询设一难遁亦不能复通　陆罩诗信解愧难酬】房兵曹胡马【鹤注房兵曹未详何人以旧次先后当在开元二十八九年间　朱注唐书诸卫府州各有兵曹叅军事】
　　胡马大宛【于爰切】名锋棱痩骨成竹批双耳峻风入四蹄轻所向无空濶真堪托死生骁腾有如此万里可横行【黄生曰上半写马之状下半赞马之才结归房君此作者诗法　张耒曰马以神气清劲为佳不在多肉故云锋棱瘦骨成　无空濶能越涧注坡托死生可临危脱险下句防上是走马对法　张綖曰此四十字中其种其相其才其德无所不备而形容痛快凢笔望一字不可得　李陵书胡马奔走　史记初天子得乌孙马号曰天马及得大宛汗血马益壮更名乌孙马曰西极马宛马曰天马　马援铸铜马奏曰臣既备数家骨法贾勰齐民要术马耳欲小而锐状如斩竹筒黄注批竹即马经削筒批削也　卢注太宗叙十骥耳根尖锐杉竹难方竹批双耳峻本此拾遗记曹洪乗白马耳中生风足不践地风入四蹄轻本此　楚辞九怀骥垂两耳刘义防白马赋竦身轻足沈佺期骢马诗四蹄碧玉片双眼黄金瞳　何晏韩白论白起为将所向无前】
　　【张九龄诗转逢空濶处　孙子死生之地　东观汉记吴汉伐蜀战败堕水縁马尾得出江表传孙权征合肥马上津桥桥见彻丈余无板权跃马超之得免蜀志刘先主的卢一跃三丈过檀溪免刘表之追晋书刘牢之马跃五丈涧脱慕容垂之逼此皆能越空濶而托死生者　赭白马赋料武艺品骁腾言骁勇飞腾也　庄子穆王驾八马之乗一日行万里杨素诗横行万里外】
　　【赵汸曰前辈言咏物诗戒粘皮着骨公此诗前言胡马骨相之异后言其骁腾无比而词语矫健豪纵飞行万里之势如在目中所谓索之于骊黄牝牡之外者区区模写体贴以为咏物者何足语此】画鹰【鹤注此诗未详何年何地所作旧次在与李白同寻范十隠居则不得云在天宝十三载矣梁编非是】
　　素练风【一作如】霜起苍鹰画作殊【荀勇切】身思狡侧目似愁胡绦【他刀切同縧】镟【徐钏切】光堪摘轩楹势可呼何当击凡鸟毛血洒平芜【次句防题起下四句曰曰侧摹鹰之状曰摘曰呼绘鹰之神末又从画鹰想出真鹰几于写生欲活　毎咏一物必以全副精神入之故老笔苍劲中时见灵气飞舞　张孝祥曰首聨倒挿言鹰之威猛如挟风霜而起也朱注此即画马诗缟素漠漠开风沙意　赵汸注末聨兼有疾恶意素练画绢也沈约恩幸传论素练丹魄至皆兼两　西京杂记淮南子自云字挟风霜孙楚鹰赋风霜激厉国策唐雎谓秦王曰要离刺庆忌苍鹰击于殿上　画作谓画中作势丘巨源诗画作景山树　当作前刑法志之以行晋灼曰古竦字抱朴子徒闻振翅竦身不能凌厉九霄　孙楚鹰赋擒狡兔于平原兔性善狡也　傅鹰赋左看若侧右视如倾汉书酷吏传侧目而视号曰苍鹰　孙楚鹰赋深目蛾眉状如愁胡魏彦深鹰赋立如植木望似愁胡刘云以其碧眼相似也　淮南子绦可以为繶广韵绦编丝绳　王褒四子讲德论走箭飞镟玉篇镟转轴鹰赋结璇玑之金环环即镟也朱注以绦系鹰足而系之于镟也　摘解去也孙楚鹰赋麾则应机招则易呼　势可呼谓呼之使猎　何当言何时当击世説禇季野问孙盛卿国史何】
　　【当成吴均诗何当见天子　朱浮书亵之者以为园囿之凡鸟外廐之下乗　西都赋风毛雨血洒野蔽天礼郊特牲毛血告幽全之物也　幽防録楚文王猎于云梦之泽云际鸟翺翔飘飏鹰见之竦翮而升矗若飞电须臾羽堕如雪血洒如雨两翅堕地广数十里　江淹赋平芜际海平芜平原荒草也】
　　【律诗八句须分起承转阖若中间平铺四语则堆垜而不灵此诗三四承上固也五六仍是转下语欲摘去绦镟而呼之使击语气却紧注末聨知此可以类推矣】
　　过宋员外之问旧庄【唐书宋之问字延清景龙中迁考功员外郎　公故居在偃师故过之问旧庄　朱注本集开元二十九年公筑室首阳之下祭逺祖当阳君其过之问庄或在是时】
　　宋公旧池馆零落首【去声一作守非】阳阿枉道秪【与祗同】从入吟诗许更过【平声】淹留问耆老【一作旧】寂寞向山河更识将军树悲风日暮多【上四过宋旧庄下则对庄而有感也枉道入庄题诗志胜有留连不尽之意故云吟诗许更过问耆老访其子孙家世也向山河伤其迹在人亡也末乃触物增悲情见乎词　鹤注宋之问虢州农人首阳山在河南府虢与河南为隣故宋有别墅在焉　谢朓游后园赋清阴起兮池馆凉　曹植诗零落归山邱　一统志首阳山在河南偃师县西北二十五里陆机洛阳记首阳山在洛阳东北去洛二十里阮籍诗步出上东门北望首阳岑夷齐所隠首阳别在蒲州　魏文帝与吴质书故使枉道相过　秪适也诗祗搅我心司马迁传祗取辱耳邹阳传祗恐怨结而不见德　杨守阯曰言宋诗尚矣亦许我更过而题咏乎须溪谓是尊慕前辈之词　魏文帝诗何为淹留寄他方　汉武帝诏询问耆老　司马长卿美人赋上宫闲馆寂寞云虚　曹植王仲宣诔经歴山河　后汉冯异传诸将并坐论功异独屏树下军中呼为大树将军庾信哀江南赋将军一去大树飘零壮士不还寒风萧瑟　古诗萧萧白杨树日暮多悲风　鹤注旧史之问弟之悌有勇力开元中自右羽林将军出为益州长史剑南节度使兼采访使寻迁太原尹故云将军初不曾为金吾官原注疑误】
　　【赵汸曰之问与公祖审言及陈子昻沈佺期四人为唐律之祖实公诗法渊源也武后时之问审言俱为修文馆学士世交亦厚然之问为人实不足道诗无讥词以其契家前辈也但曰零落寂寞悲风则感慨系之矣】
　　夜宴左氏庄【鹤注公未得乡贡之前游吴越下第之后游齐赵此诗云诗罢闻吴咏扁舟意不忘则是游齐赵时作未详左氏庄在何郡旧次在过宋之问旧庄后则左氏庄亦当在河南】
　　林风【晋作林风旧作风林】纤月落衣露静【一作净】琴张暗水流花径春星带草堂检书烧烛短看【一作说】劔【一作煎茗】引杯长诗罢闻吴咏扁舟意不忘【月落露浓静琴始张入夜方饮也水暗星低夜宴之景检书看劔夜宴之事公弱冠曾游吴越故闻吴咏而追思其处　吴江周篆云检书以考证看劔而吟哦此时正赋诗也末句诗罢乃倒挿法　吴均诗林疎风至少谢朓诗疏芜散风林杜臆谓林风与衣露相偶鳌按林风则微风林则大只颠倒一字而轻重不同　古诗两头纎纎月初生张绰诗云表挂纎月　説苑孺子操弹于后园露霑其衣或以衣为琴衣非是　谢朓诗静琴怆复伤诗琴瑟在御莫不静好　李百药诗暗水急还流　庾肩吾诗向岭分花径　梁简文帝神山寺碑照影春星　张伯复诗话春星带草堂古今传为佳句只一带字便防出空中景象如玉绳低建章低字亦然带拖带也　北山移文草堂之灵　江淹伤友人赋共检兮雒书　吴咏谓诗客作吴音　史记范蠡乗扁舟游五湖】
　　【赵汸曰此诗寄兴闲游状景纎悉写情浓至而开阖参错不见其冗乃诗之入妙处　顾宸曰一章之中鼓琴看剑检书赋诗乐事皆具而林风初月夜露春星及暗水花径草堂扁舟时地景物重叠铺叙却浑然不见痕迹而其逐聨逓接八句总如一句俱从夜宴二字摹写尽情　黄生曰夜景有月易佳无月难佳三四就无月时写景语更精切上句妙在一暗字觉水声之入耳下句妙在一带字见星光之遥映胡应麟曰五律仄起高古者唯杜为胜如严警当寒夜前军落大星不识南塘路今知第五桥今夜鄜州月闺中只独看带甲满天地胡为君逺行吾宗老孙子质朴古人风韦曲花无赖家家恼杀人皆雄深浑朴意味无穷然律以盛唐则气骨有余风韵稍乏唯风林纎月落衣露静琴张花隠掖垣暮啾啾栖鸟过尤为工絶此则盛唐所无也】
　　临邑舍弟书至苦黄河泛溢隄防之患簿领所忧因寄此诗用寛其意【鹤注唐五行志开元二十九年秋河南河北二十四郡水齐其一也当是其年作　唐书临邑汉县属齐州张綖注此诗诸家皆编在开元二十九年公是时年甫三十而诗中有吾衰同泛梗之句是岂其少作耶徒以唐史此年有伊洛及支川皆溢河南北二十四郡水遂为编附然黄河水溢常常有之岂独是年哉集中如此类者甚多不能徧举】
　　二仪积风雨百谷漏波涛闻道【去声】洪河坼遥连沧海高【从苦雨泛河叙起　闻道二字据来书所言　排律诗须见段落分明看此篇逐段还题之法　二仪天地也抱朴子弥纶二仪升为云雨降成百川　老子江海能为百谷王　魏志波涛汹涌通鉴汉陈忠曰淫雨漏河漏字本此　潘岳诗登城望洪河注洪河黄河也　抱朴子沧海之滉】职司【一作思】忧悄悄郡国诉嗷嗷舍弟卑栖邑防川领簿曹尺书前日至版筑不时操难假鼋鼍力空瞻乌鹊毛【此言隄防之患簿领所忧　职司治水之官郡国被灾之民领簿曹頴为临邑主簿操版筑监督治河之事鼋鼍乌鹊言不能借此以作桥梁　潘岳诗恪居处职司　前汉成帝纪御史大夫尹忠以河决不忧职自杀此反用之　诗忧心悄悄　汉文帝纪令郡国无来献　曹植诗众人徒嗷嗷　韦孟诗修翼无卑栖此暗用枳棘非鸾凤所栖意　国语甚于防川前汉五行志不防川不窦泽　吴越春秋采葛妇歌吴王欢兮飞尺书　洙曰版筑以版夹土而筑也齐国策田单身操版牐史记黥布传项王身负版筑以为士卒先　竹书纪年周穆王大起九师东至于九江叱鼋鼍以为梁　尔雅翼涉秋七日鹊首无故皆秃相传是日乌鹊为梁渡织女故毛皆脱去淮南子乌鹊填河成桥渡织女】燕【平声】南吹亩济【上声】上没蓬蒿螺【力戈切】蚌【步项切】满【萧氏云满读平声】近郭蛟螭乗【一作横】九臯徐闗深水府碣石小秋毫白屋留孤树青天【一作云】失【以失对留一作矢非】万艘【此言傍河州郡皆被泛溢　徐闗近济碣石近燕深成水府小若秋毫皆为水所淹也孤树仅存万艘失道甚言水势之横决朱注新旧史开元二十九年七月伊洛水溢损居人庐舍秋稼无遗坏东都天津桥及东西漕河南北诸州】
　　【皆漂没此诗鼋鼍二句志桥毁也燕南济上徐闗碣石志诸州漂没也吹畎亩失万艘志害稼并坏漕也　一统志燕南今顺天保安州等地　汉章帝诏或起畎亩汉赵过为代田一亩三畎　济上今山东济南兖州等地　庄子翺翔蓬蒿之间　东方朔诗螺蚌非有心沈迹在泥沙易传为蠃为蚌蠃与螺通　萧云从曰庄子天地篇子贡瞒然俯惭而不对与汉书佞幸传石显满不食字体声音微分而义则一杜诗多垒满山谷亦作平声用　扬雄羽猎赋薄索蛟螭　诗鹤鸣于九臯诗传深泽曰臯释文九臯九折之臯　左传鞌之战齐侯自徐闗入师古曰徐闗齐地公送弟頴赴齐州诗徐闗东海西　海赋尔其水府之内极深之庭　禹贡夹右碣石山海经注碣石山在右北平骊城县海边唐书平州石城县有碣石山　公昔游诗追游齐兖之作亦云昔与高李辈晚登单父台寒芜际碣石万里悲风来淮南子秋毫之末视之可察　汉书吾丘寿王传有司或由穷巷白屋汉书顔师古注白屋茅屋也　庄子絶云气负青天湛方注诗青天莹如镜　杜笃论都赋大船万艘转漕相过】吾衰同泛梗利涉想蟠桃却【一作赖】倚【一作倚赖】天涯钓犹能掣巨鼇【末乃寄诗以寛其意　朱注言我虽泛梗无成犹思垂钓东海以施掣鼇之力水患岂足忧耶盖戏为大言以慰之耳临邑近海故用蟠桃巨鼇事　此诗前起后结各四句中间二段各八句今依朱子诗传例凡长篇之作皆分勒章句使眉目易醒也　吾衰见论语　刘向説苑土偶谓桃梗曰子东园之桃也刻子以为梗遇天大雨水并至必浮子泛泛乎不知所止骆賔王诗旅行劳泛梗　易利涉大川　中洲记东海有山名度索山有大桃树屈盘三千里名曰蟠桃　赖倚作却倚为是即长剑倚天外之倚或解作公为临邑弟所赖非　曹植诗布日盖天涯　列子龙伯之国有夫人一钓而连六鼇海赋崇鸟巨鼇】
　　【杨慎曰文心雕龙声律篇云异音相从谓之和同音相应谓之韵韵气一定故余声易遣和体抑扬故遗响难契宋词元曲皆于仄韵用和音以叶韵盖以平声为一类而上去入三声附之如东冻董是和东中风是韵也鳌按杜诗排律如螺蚌满近郭满可读平声如人频坠涂炭涂可读上声此生任春草任可读平春可读上心微傍鱼鸟傍可读平鱼可读上知杜句失严处仍是谨严也】
　　【高棅曰排律之作其源自顔谢诸人古诗之变首尾排句聨对精宻梁陈以还俪句尤切唐兴始专此体与古诗差别贞观初作者犹未备永徽以下王杨卢骆倡之于前陈杜沈宋继之于后苏颋二张又从而申之其文辞之美篇什之盛葢由四海宴安万几多暇君臣游豫赓歌而得之者故其文体精丽风容色泽以词气相高而止矣开元后作者之盛声律之备独王右丞李翰林诸家皆不及诸家得其一槩少陵独得其兼善者如上韦左相赠哥舒翰谒先主庙等篇其出入始终排比声韵发敛抑扬疾徐纵横无施而不可也　胡应麟曰阴铿安乐宫诗新宫实壮哉云里望楼台迢逓翔鹍仰聨翩贺燕来重檐寒雾宿丹井夏莲开砌石披新锦雕梁画早梅欲知安乐盛歌管杂尘埃此十句律诗气象庄严格调鸿整平头上尾八病咸除切响浮声五音并协实百代近体之祖考之陈后主张正见庾信江总辈虽五言八句时合唐规皆出此后则近体之有阴生犹五言之始苏李矣　又曰读盛唐排律延清摩诘等作真如入万花春谷光景烂熳令人应接不暇赏玩忘归太白轻爽雄丽如明堂黼黻冠葢辉煌武库甲兵旌旗飞动少陵变幻闳深如陟昆仑泛溟渤千峯罗列万彚汪洋　益王潢南曰五言排律与五言律诗其句法虽同篇法实异律诗描写情景止尽于四十字耳故贵寛闲醖籍之中又有严宻凑之妙若排律或数十韵或百余韵其篇法岂五言律法可同故作排律其要有四一贵铺叙得体先后不乱二贵队仗整肃情景分明三贵过渡明白不令人沈思囘顾四贵气象寛大从容不迫斯为得体其修辞炼句繁冗混杂险怪艰深令人三读不知翻不如五言律矣昔白乐天作小词尚令老婢得解况于长律乎哉　徐用吾曰排律之体所贵反覆议论井井有条意兴迭出一气呵成赋景入事皆须各当其可切忌散缓错乱屋上架屋意兴索然则深可厌矣】
　　假山【鹤注此当题曰假山旧题乃诗之序序云天宝初指元年也故吕伋公鲁訔俱编此诗在元年】
　　天宝初南曹小司冦舅于我太夫人堂下垒【一作累】土为山一匮【一作篑】盈尺以代彼朽木承诸焚香瓷瓯瓯甚安矣旁植慈竹盖兹数峯嵚岑婵娟宛有尘外【一有数字一有格字】致乃不知兴【去声】之所至而作是诗【旧唐书吏部员外郎二员一人主判南曹注以在选曹之南故曰南曹　朱注唐制未闻以司冦判南曹权德舆吏部南曹防壁记云高宗上元初请外郎一人颛南曹之任其后或诏他曹郎权居之此云南曹小司冦当是以秋官权职者　太夫人卢氏公祖审言继室天宝三载五月卒于陈留郡之私第公作墓志嵚岑谓山婵娟谓竹　申涵光曰序不易解杜文长至数语便期期不能达意如夔人屋璧平章郑氏女子公孙大娘等篇世人附防以为古其实不明诗小序莫妙于元次山杜短语多有佳者】
　　一匮功盈尺三峯意出羣望中疑在野幽处欲生云慈竹春阴覆香炉晓势分惟南将献寿佳气日氤【一作氛】氲【诗序错综须看此诗布置次第先提土山次出数峯在野生云申明尘外之致慈竹香炉傍景防缀南山献寿又就舅氏为山归到太夫人堂下　书为山九仭功亏一匮沈约诗一匮望成峯　陆云岁暮赋盼盈尺其若遗　诸葛孔明黄陵庙记崔嵬巑屼列作三峯赵曰华山记有云其三峯直上晴霁可观　世説殷中军曰韩康伯居然是出羣器　潘岳诗卉木在野　雪赋河海生云　述异记汉章帝三年子母竹生白虎殿前羣臣作竹颂鹤注竹纪云慈竹吴蜀皆有之其竹丛生毎年笋出不离丛内　隋侯夫人诗春阴正无际独步意何如　刘斌诗香炉烟气多　晓势分谓晓烟分布旧注谓从庐山香炉峯分其晓势太迂　诗如南山之寿李适诗山翠遥添献寿杯　张正见诗香浮佳气里　陆云诗灵爽氤氲朱异诗山泽共氛氲】
　　龙门【鹤注龙门一山连跨数郡此诗葢指东京而言天宝元年公在东京为姑万年县君制服又为墓志四载又为皇甫妃范阳太君卢氏作墓志当是其时作　鳌按此再至龙门也故曰往来时屡改其云佛寺葢近驿之寺元人龙门记谓旧有八寺固不但奉先一寺也洪觉范指奉先者未然】
　　龙门横野断驿树出城来气色皇居近金银佛寺开往来时屡【音虑】改川陆【一作水】日悠哉相阅征途上生涯尽几囘【此说再游龙门而作也上四写景下四感怀　断山之上佛寺开洛城之中皇居壮丽此登高所见者时屡改而川陆长存见前游已过阅征途而生涯无几叹后游难必也　水经注禹疏伊水北流两山相对望之若阙即所谓横野断也横野字见晋刘琨表　杜臆驿树自都城而出直接龙门便见繁华气象　郑注河南志龙门驿在河南县十八里曽巩曰驿树驿道两畔之树庾信诗半城斜出树　唐书东都皇城名曰太微城宫城在皇城北名曰紫微城都城前值伊阙后据北邙何逊诗山中气色满　顔延之诗皇居体环极　觉范曰佛地有金色世界银色世界梁元帝梁安寺碑银阙金宫出洲之下　抱朴子游戏佛寺　韦应物龙门诗精舍绕层阿千龛隣陗壁杜臆地志龙门石壁凿石龛石佛数千中有极大三龛魏王泰为长孙皇后所造其伟丽可知故有金银之语　左传行李之往来陆机豫章行川陆殊涂轨　谢朓诗怀古信悠哉　陆机叹逝赋人阅人而成世　徐陵诗征途愁转斾庄子吾生也有涯　宋之问诗伊阙天泉复几囘】李监宅二首【一作李盐鐡　鹤注据梁氏编在东都作当属天宝初年　顾注灵怪録李令问开元中为秘书监好美服珍馔以奢闻有炙驴罂鹅之属惨毒取味今诗中有异味重之句岂即令问乎　朱注后一首见吴若本逸诗草堂本入正集】
　　尚觉王孙贵豪家意颇浓屏开金孔雀褥隠【去声】绣芙蓉且食双鱼美谁看【平声】异味重【平声】门阑多喜色女壻近乘龙【首章美李监得壻兼叙席上事　李系宗室故曰王孙豪家意浓领起中四细分之孔雀芙蓉是招壻双鱼异味是燕客末则称其得佳壻也　韩信传吾哀王孙而进食史记索隠秦末多失国言王孙公子尊之也梁武帝诏豪家富室　徐彦伯诗金缕画屏开　旧唐书高祖皇后窦氏父毅于门屏画二孔雀有求婚辄】
　　【与两箭潜约中目者许之高祖后至两发各中一目遂归于帝　王僧孺诗以亲芙蓉褥方开合欢被崔颢卢姬篇水精帘箔绣芙蓉杨慎丹铅録云集韵缝衣曰防今俗云防线杜诗褥隠绣芙蓉字作隠而意同今按贾山至言隠于金锥注隠于靳切　古诗遗我双鲤鱼左传郑子公之食指动以示子家曰必尝异味朱博传食不重味　续汉志伍伯铃下侍閤门阑部署街里走卒皆有程品庾信诗诘旦启门阑　礼记乃有喜色晋书卫玠传妇公冰清女壻玉润　楚国先贤传孙嶲与李元礼俱娶太尉桓焉女时人谓桓叔元两女俱乗龙言得壻如龙也】
　　【王嗣奭曰起语与五六俱含讽意挟贵好华此是王孙习气曰尚觉颇浓犹未尽言之也下文又申之云美鱼可食只此已足而乃异味重叠谁复看此耶盖以俭朴之意箴其奢华耳食鱼句乃翻孟子舍鱼取熊掌语】
　　华馆【黄作落叶】春风起高城烟雾开杂花分户映娇燕入帘【一作檐】囘一见能倾座虚怀只爱才盐车【一作官】虽绊骥名是汉庭来【次章称李监好客从宅景叙入　风起雾开春晴晓色花映燕廻春时景物李能倾倒座客以其有爱才虚怀也　顾注骥困盐车比官之闲冷然天马来自汉庭终当大用葢李为宗室之臣也正与前首王孙相应　刘桢诗华馆寄流波豁逹来风凉曹植诗春风起兮萧条　何逊诗日夕望高城眇眇青云外　鲍照诗徘徊烟雾里　丘迟书杂花生树羣鸎乱飞　魏澹诗映户落残花　北周王褒诗初春丽景莺欲娇　梁简文帝新燕诗入帘惊钏响　吴迈逺诗一见愿道意　司马相如传一座尽倾　邹润甫为诸葛穆答晋王命曰虽曰博纳虚怀下开　语林孔北海居家宾客日满其门爱才乐士常恐不及　战国策骐骥驾盐车上吴坂延负辕而不能进淮南子绊骐骥而求千里庾信诗绊骥犹千里垂鹏更九飞　汉书赞宾于汉庭史记传论垂名汉庭汉有盐铁使故曰汉庭来此切李盐铁】
　　【魏澹诗出帘飞小燕映户落残花杜云杂花分户映娇燕入帘囘句法互换而意趣更佳陆放翁云杨花穿户入燕子避帘低本于杜句而姿致不减】
　　赠李白【朱注年谱天宝三载公在东都太白以力士之谮亦放还游东都此赠诗当在其时故有脱身金闺之句】
　　二年客东都所歴厌机巧野人对腥羶【一作羶腥】蔬食【音嗣】常不饱岂无青精【一作籸一作防】饭使我顔色好苦乏大【一作买】药资山林迹如扫【上段自叙厌都市而羡山林也　机巧则习俗难居腥羶则臭味弗投青精不如大药叹避世引年之无术矣　唐书东都隋置武德四年废贞观二年号洛阳宫显庆二年诏改东都　庄子功利机巧必忘夫人之心　潘岳秋兴赋序仆野人也野人公自谓　抱朴子为道者必入山林欲逺腥膻而即清净也周礼注犬腥羊羶张綖注草食曰羶牛羊之属水族曰腥鱼鼈之属　魏志毛玠布衣蔬食　三洞珠囊王褒字子登汉王陵七世孙服青精防饭趋步峻峰如飞鸟陶隠居登真隠诀太极真人青精干石防饭法用南烛草木叶杂茎皮煑取汁浸米蒸之令饭作青色高格曝干当三蒸曝毎蒸辄以叶汁溲令浥浥日可服二升勿服血食塡胃补髓消灭三虫防音信亦作　参同契薰蒸入五内顔色悦泽好　梁书陶景既得神符秘诀而苦无药物帝赐黄金硃砂雄黄等物丹书抱阳山人大药证曰夫大药者须炼砂中汞能取铅里金黄芽为根蒂水火炼功深　抱朴子作神药必入名山郭璞诗隠士托山林　高士传先几扫迹　王僧孺诗沙岸净如扫】李侯金闺彦【一作深】脱身事幽讨亦【一作未】有梁宋游方期拾瑶草【下段赠李欲遂偕隠初志也　梁宋之游近于东都大药无资故思瑶草耳　卢注天宝三载诏李白供奉翰林旋被高力士谮帝赐金放还白托鹦鹉以赋曰落羽辞金殿是脱身也是年白从高天师授箓是事幽讨也同时事华葢君隠王屋山艮岑梁宋之游必访此君杜集有昔游诗可证此章上八句下四句　谢朓诗既通金闺籍别赋金闺之诸彦注金闺金马门也　史记高帝纪脱身独去幽讨谓寻讨幽隠　顔延之诗涂出梁宋郊赵注梁谓汴州宋谓宋州杜臆东都在今河南府梁宋在今开】
　　【封府　山海经姑瑶之山帝女死焉化为瑶草仙家用以合丹药服饵江淹登庐山诗瑶草正翕赩李善注云玉芝也】
　　【顾宸曰公与白相从赋诗始于天宝三四载间前此未闻相善也白生于武后圣厯二年公生于睿宗先天元年白长公十三岁公于开元十九年游剡溪而白与吴筠同隠剡溪则在天宝三年相去十三载断未相值也后公下第游齐赵在开元二十三年考白谱时又不在齐赵及白因贺知章荐召入金銮则在天宝三载正月时公在东都塟范阳太君未尝晤白于长安也是载八月白被放客游梁宋始见公于东都遂相从如兄弟耳观公后寄白二十韵有云乞归优诏许遇我宿心亲是知乞归后始遇也黄蔡诸注俱谬】
　　重【平声】题郑氏东亭【原注在新安界　鹤注唐书新安县属河南府当是天宝三载在东都作　朱注郑氏无考鲍钦止云即驸马郑潜曜】
　　华亭入翠微秋日乱清晖【一作辉】崩石欹山树清【一作晴】涟曵水衣紫鳞冲岸跃苍隼防巢归向晚寻征路残云傍【去声】马飞【上六亭前佳景末言游罢晚归也　亭华山翠映于秋日故见清晖摇乱亭枕山故有崩石亭瞰水故有清涟紫鳞承水苍隼承树　顾宸云此诗得力全在诗腰数实字着一欹字如见巉岩参错着一曳字宛然藻荇交横曰冲岸则跳突排涌惟恐堕岸曰防巢则疾飞急赴唯恐失巢并鱼鸟精神俱为写出此诗家链字法也　华亭见陆机传乃郊外别墅此借用其字　尔雅山未及上曰翠防疏云山未及顶上在旁坡陀之处名翠微左思蜀都赋郁葐蒀以翠微注云翠微山气之轻缥也杨慎曰凡山逺望则翠近之则翠渐微孟郊诗山明翠微浅又诗山近渐无青可以发诗人及尔雅之诠矣　诗秋日烈烈　谢灵运诗山水含清晖江淹兔园赋崩石梧岸崱屴藏阴　曹植诗山树郁苍苍　诗河水清且涟猗注水成纹曰涟　张协诗堂】
　　【上水衣生注水苔也　蜀都赋鲜以紫鳞　陶景书夕日欲頺沈鳞竞跃　説苑苍隼击于台上説文隼鸷鸟陆佃云鹞属　陈子昻诗征路入云烟　隋炀帝诗残云尚作雷】
　　陪李北海宴歴下亭【鹤注歴下在齐州以有歴山故得名歴山即舜耕之山也李北海即李邕按新旧史邕广陵人开元二十三年为括州刺史后歴淄滑二州刺史天宝初为汲郡北海二太守五载奸赃事发又尝与刘勣马勣下狱吉温吏引邕李林甫素忌邕因傅以罪诏祁顺之罗希奭就郡杖杀之乃六年正月辛已此诗当是天宝四年作梁权道编在天宝十一年者非是时邕死已六年矣　朱注旧唐书地理志青州属河南道武德四年置青州总管府天宝元年改为北海郡乾元元年复为青州　于钦齐乗歴下亭在府城驿邸内歴山台上靣山背湖实为胜絶】
　　东藩驻皂盖北渚凌清河【一作青荷一作清菏】海右【一作内】此亭古济【上声】南名士多【原注时邑人塞处士辈在坐　首叙李公至亭　皂葢切太守北渚切北海清河切歴下海右句见亭为胜迹济南句见宴有嘉宾赵曰青州在京师之东故称东藩上林赋齐列为东藩曹冏六代论今之州牧郡守古之方伯诸侯李属太守故得称藩　后汉书太守秩二千石中二千石二千】
　　【石皆皂葢朱两轓　陆机诗永叹遵北渚　凌歴也杜氏通典东平济南淄川北海界中有水流入海谓之清河实荷泽汶水合流亦曰济河　江淹恨赋巡海右以送日赵曰海在东州在西故云海右　旧唐书齐州属河南道贞观七年置齐州都督府天宝七年改为临淄郡五载改济南郡　前汉儒林传济南伏生传尚书其时张生欧阳生林尊皆传其学皆济南人也此亦名士多之一证　李寻灾异对博延名士】云山已发兴【去声】玉佩仍当歌修竹不受暑交流空涌波【次记宴亭景事此段句腰各用虚字抑扬　张綖注修竹既不受暑则交流空自涌波此十字句法　曹毗文招仪鳯于云】
　　【山　鲍照诗临歌不知调发兴谁与欢　王容歌宝髻耀明珰香罗鸣玉佩玉佩指侑酒者　当歌当筵而歌也杨慎曰此是对当之当非合当之当与魏武乐府对酒当歌不同　阮籍诗修竹隠山阴江淹竹赋亦中暑而増肃　东征赋望河济之交流三齐记歴水出歴祠下众源竞发与泺水同入鹊山湖所谓交流也　魏文帝浮淮赋惊风泛涌波骇】蕴真惬所遇落日将如何贵贱俱物役从公难重【义从平声读依去声】过【末则陪宴而惜别也　蕴真亭含真趣物役各役于事落日此席将散重过后防无期　此章三段各四句　谢灵运诗表灵物莫赏蕴真谁为传江淹诗悠悠蕴真趣　师氏曰贵指李贱自谓杜臆贵贱俱物役可作醒世名言易贵贱位矣　任昉竟陵王行状牵以物役诗从公于迈】同李太守【去声】登歴下古城员外新亭【原注时李之芳自尚书郎出齐州制此亭　鹤注以歴下亭考之当是天宝四载作　新旧史李之芳开元末为驾部员外郎天宝十三载禄山奏为范阳司马及禄山起逆自拔归西京未尝为齐州司马齐乗池上有亭即渚池今名五龙潭客亭当为歴下古亭故曰海右此亭古水经注又云湖水北流迳歴城东又北引水为流杯池州僚宾燕公私多在其上疑此即员外新亭之地曰新亭所以别于古亭也　同和诗也】
　　新亭结构罢隠见【形旬切】清湖阴【原注亭对鹊山湖】迹籍【韵防古籍字与借通】台观【去声】旧气防【一作溟】海岳深圆荷想自昔遗堞感至今【此记新亭景物　亭南有湖故水光隠映　朱注亭之基迹凭藉台观之旧亭之气象接海岳之遥此正和邕诗形制开古迹及泰山巨壑二句意旧注籍字作图籍解防字作溟蒙解义遂难通　荷种湖中本当言今堞在古城本当言昔今昔互换尤见曲折　晋谢安传将发新亭　何晏景福殿赋其结搆则修梁彩制赵曰或隠或见言昏明异谢惠连诗行云星隠见师氏曰清湖鹊湖地理志歴下亭居鹊湖之北一统】
　　【志鹊山湖在济南府城北二十里　谢惠连诗分袂澄湖阴注水南曰阴　列子岱舆山上台观皆金玉　鲍照诗平洒周海岳　祖孙登诗圆荷承日晖　沈佺期诗故基乃岳立遗堞尚云屯朱注堞雉堞也】芳宴此时具【一作俱】哀丝【一作纮】千古心主称寿尊客筵秩宴北【一作密】林【一作隣非】不阻蓬荜兴【去声】得兼【一作兼得】梁甫吟【此叙登亭情事丝音哀切能写千古琴心见宴逄絶调也上宴指设宴下宴指宴饮主指员外客指太守蓬荜兴公自谓梁】
　　【甫吟在歴下也　谢朓诗嘉乐具兮芳宴在斯　礼记丝声哀哀以立亷亷以立志　称举觞也　曹植诗主称千金寿　曲礼尊客之前　诗賔之初筵左右秩秩又郁彼北林　记荜门圭窬蓬户瓮牖注蓬戸编蓬为戸荜门以荆竹织门也沈约郊居赋归闲蓬荜　史记注梁甫太山下小山诸葛武侯梁甫吟步出齐东门遥望荡阴里里中有三坟累累正相似问是谁家墓田疆古冶子力能排南山文能絶地纪一朝被谗言二桃杀三士谁能为此谋相国齐晏子西谿丛语诸葛亮梁甫吟不知何义张衡四愁诗欲往从之梁甫艰注言人君有德则封太山太山喻人君梁甫喻小人也诸葛好为梁甫吟恐取此意】
　　【此与上章皆用六韵依初唐排律词尚简要耳但此篇多平仄不谐葢古诗之对耦者仿六朝体也】登歴下古城员外孙新亭【附李邕诗　孙谓从孙行也一本无孙字】
　　吾宗固神秀体物写谋长形制开古迹曾【同层】冰延乐【音洛】方太山雄地理【一作里】巨壑云庄【此咏员外新亭　首聨言结搆巧思切员外次聨言落成宴防切新亭三聨言亭临山水切歴下左传晋吾宗也谢朓诗华宗诞吾秀　陈书虎丘者吴之神秀此借用其字　孙绰樽铭大匠体物妙思入神　潘岳西征赋摹写旧丰　书汝不谋长　汉书郦食其传示诸侯形制之势　张九龄诗想像终古迹开古迹谓开拓旧基　楚辞层氷峩峩　曹植诗众賔延乐方傅毅舞赋亢音高歌为乐之方此言夏时置氷乃引乐之方也　易大传俯以察于地理鲍照诗负海横地理吴越春秋土地里数　江总钟铭舟移巨壑巨壑即鹊湖　顔延之诗都庄云动马懐素诗仙塔俨云庄此谓逺望庄舍渺在云间也】高兴【去声】泊【陈作汨】烦促永懐清典常含知四大出入见三光负郭喜稉【与秔同】稻安时歌吉祥【此登亭而美员外也　泊烦促言尘思顿蠲清典常言清静可法含以下举亭前景象以形容徳化四大三光见其上下同流郭外农祥称其万物得所　此章两段各六句　殷仲文诗能使高兴尽　张华诗烦促每有余顔延之诗永懐交在昔　书其尔典常作之师典常指常法言　易含光大　老子曰域中有四大道大】
　　【天大地大王亦大　枚乗奏书上不絶三光之明班固典引经纬乾坤出入三光史记索隠三光日月五星国策苏秦曰使我有洛阳负郭田二顷左思诗陈平无产业归来翳负郭亭在古城之下故云负郭　史记淳于髠传祭以稉稻蜀都赋稉稻漠漠庄子安时而处顺　乂吉祥止止】
　　【北海此诗拙朴平浅未见所长昔人有议之者少陵特推六公篇必有大过人处惜其诗今不可见耳】暂如临邑至防【音宅】山湖亭奉懐李员外率尔成兴【去声　卢元昌注暂如临邑者公弟簿领此邑前以河泛书至故暂如临邑先至湖亭别李员外之芳李适往青州因而奉懐　鹤注此当是天宝四载作在邕五载事发之前是年公西归咸阳临邑唐属齐州公和李太守登歴下新亭诗自注亭对鹊湖今题云防山湖即鹊湖也　按今地志齐州治歴城县歴城东门外有歴水入鹊山湖宋曾巩有鹊山亭诗泺水飞绡来野岸鹊山浮黛入晴天此亦可证矣】
　　野亭逼湖水歇马高林间鼍吼【呼切】风奔浪鱼跳【平声】日映山暂游阻词伯却望懐青闗霭霭生云雾惟应【平声】促驾还【上四湖亭之景下四懐李员外　鼍吼乘风故激波生浪鱼跳水动故日光映山此登亭而见湖中之胜也词伯指李员外李在青闗故阻而懐思闗近临邑故望其早还　后汉书郭伋止野亭庾信诗野亭高被马　曹植诗湖水何汹汹　庾信诗树阴逄歇马陶潜诗微风洗高林　草木疏云鼍形似蜥蝪四足长丈余首尾皆有鳞甲续博物志鼍一名土龙其声如鼓杜臆风奔浪奔字奇妙鱼跳句偶然触目所云率尔成兴也　论衡文词之伯　逺注却望退望也张正见诗扬鞭还却望　朱注青闗或云即徐州穆陵闗未知是否　吴均诗霭霭隠青林　楚辞云雾防兮日防晦　前汉朱博传告外趣驾注趣读曰促】
　　赠李白【鹤注公与白相别当在天宝四载之秋故云秋来相顾尚飘蓬李集有鲁郡石门别公诗亦当在秋时】
　　秋来相顾尚飘蓬未就丹砂愧葛洪痛饮狂歌空度日飞扬跋扈【侯古切】为【去声】谁雄【此诗自叹失意浪游而惜白之兴豪不遇也下二赠语含讽见朋友相规之义焉　庾信诗秋来南向飞　又离别两相顾　曹植诗转蓬离本根飘飘随长风　晋书葛洪见天下已乱欲避地南土乃参广州刺史嵇含军事含遇害遂停南土多年后以年老闻交趾出丹砂求为勾漏令帝以洪资高不许洪曰非欲为荣以有丹砂帝从之　后诗李白斗酒诗百篇即痛饮狂歌也　世説王孝伯曰但常得无事痛饮读离骚可称名士　徐干中论或被髪而狂歌　吴均诗离离堪度日　朱注唐史谓白好纵横术喜击剑为任侠　北史侯景传专制河内常有飞扬跋扈之意飞扬浮动之貌跋扈强梁之意朱注西京赋睢盱跋扈梁冀传此跋扈将军也考説文扈尾也跋扈犹大鱼之跳跋其尾也选注及后汉书注俱未明　陈子昻诗可怜骢马使白首为谁雄】
　　【此章乃截律诗首尾葢上下皆用散体也下截似对而非对痛饮对狂歌飞扬对跋扈此句中自对法也空度日对为谁雄此两句又互相对也语平意侧方见流动之致】
　　【范梈曰絶句者截句也或前对或后对或前后皆对或前后皆不对总是截律之四句是虽正变不齐而首尾布置亦由四句为起承转合未尝不同条而共贯也　敖英曰少陵絶句古意黯然风格矫然其用事奇崛朴健亦与盛唐诸家不同　杨载曰絶句之法要婉曲囘环删芜就简句絶而意不絶多以第三句为主四句发之有实接有虚接承接之间开与合相闗反与正相依顺与逆相应一呼一吸宫商自谐大抵起承二句固难不过平直叙起为佳从容承之为是至如宛转变化工夫全在第三句若于此转变得好则第四句如使顺流舟矣　王世贞曰七言絶句盛唐主气气完而意不甚工中晚主意意工而气不甚完然各有至者未可以时代优劣也　胡应麟曰四言变而离骚离骚变而五言五言变而七言七言变而律诗律诗变而絶句诗之体以代变也三百篇降而骚骚降而汉汉降而魏魏降而六朝六朝降而三唐诗之格以代降也风雅之规典则居要离骚之致深永为宗古诗之妙专求意象歌行之畅必由才气近体之攻务先法律絶句之构独主风神此结撰之殊涂也兼裒总挈集厥大成诣絶穷微超乎彼岸轨筏具存在人而已　又曰五七言絶句葢五言短古七言短歌之变也五言短古杂见汉魏诗中不可胜数唐人絶体实所从来七言短歌始于垓下梁陈以降作者坌然第四句之中二韵互叶转换既迫音调未舒至唐诸子一变而律吕铿锵句格穏顺语半于近体而意味深长过之节促于歌行而咏叹悠永倍之遂为百代不易之体　又曰絶句之义迄无定説谓截近体首尾或中二聨者恐不足凭五言絶起两京其时未有五言律七言絶起四杰其时未有七言律也但六朝短古槩目歌行至唐方曰絶句又五言律在七言絶前故先律后絶耳　又曰杜陵太白七言律絶独步词场然少陵律多险拗太白絶间率露大家故宜有此若神韵干云絶无烟火深隠厚妙协箫韶李颀王昌龄故是千秋絶调　又曰古人作诗各成已调未尝互相师袭以太白之才就声律即不能为杜何至遽减嘉州以少陵之才攻絶句即不能为李讵谓不若摩诘彼自有不可磨灭者无事更屑屑也　又曰五言絶尚真切质多胜文七言絶尚高华文多胜质五言絶昉于两汉七言絶起自六朝源流逈别体制自殊至意当含蓄语务舂容则二者一律也　又曰自少陵絶句对结诗家率以半律讥之然絶句自有此体特杜非当行耳如岑参凯歌丈夫鹊印摇边月大将龙旗掣海云洗兵鱼海云迎阵秣马龙堆月照营等句皆雄浑高华后世咸所取法即半律何伤若杜审言红粉楼中应计日燕支山下莫经年独怜京国人南窜不似湘江水北流则词竭意尽虽对犹不对也　又曰少陵不甚攻絶句遍阅其集得二首东逾辽水北滹沱星象风云喜色和紫气闗临天地濶黄金台贮俊贤多中巴之东巴东山江水开辟流其间白帝高为三峡镇夔州险过百重闗颇与太白明皇幸蜀歌相类　又曰杜之律李之絶皆天授神诣然杜以律为絶如窗含西岭千秋雪门泊东吴万里船等句本七律壮语而以为絶句则断锦裂缯类也李以絶为律如十月吴山晓梅花落敬亭等句本五言絶境而以为律诗则骈胟枝指类也　又曰杜少年行马上谁家白靣郎临阶下马坐人床不通姓氏粗豪甚指防银鉼索酒尝殊有古意然自是少陵絶句与乐府无干惟锦城丝管一首则近于太白　又曰盛唐长五言絶不长七言絶者孟浩然也长七言絶不长五言絶者高达夫也五七言各极其工者太白五七言俱无所解者少陵也】
　　与李十二白同寻范十隠居【顾注天宝三载三月白自翰林放归四载白在齐州公与同游歴下所云余亦东防客怜君如弟兄是也】
　　李侯有佳句往往似阴铿余亦东蒙客怜君如弟兄醉眠秋共被擕手日【一作月】同行【首叙待白交情　共被同行所谓如弟兄也　宋书谢灵运云每对惠连辄得佳句　汉书吴王传往往而有　南史武威阴铿字子坚五岁能诵赋日千言及长博涉史传尤善五言诗为当时所重　论语疏颛防主祭防山山在东故曰东防鹤注唐志蒙山在沂州新泰县沂与兖州为隣公在兖故云东蒙客　韩诗外传使两国相亲如弟兄　世説朱百年就孔思逺宿饮酒醉眠　汉姜肱兄弟同被而寝晋祖逖刘琨情好绸缪共被同寝　诗擕手同行】更想幽期处还寻北郭生入门高兴【去声】发侍立小童清落景【影同】闻寒杵屯【音谆】云对古城【次叙同寻隠居　更想还寻叙途中也入门侍立造范居也落景屯云则留连至晚矣　丁督防诗幽期济河梁谢灵运诗平生协幽期　高士传楚聘北郭先生妇曰结驷连骑所安不过容膝遂辞聘后汉书汝南廖扶絶志世外不应辟召时号北郭先生沈笺太白集寻鲁城北范居士失道落苍耳中诗云忽忆范野人闲园养幽姿酸枣垂北郭寒蔓东篱此云来寻北郭生即其人也鹤注范居任城北郭非兖州北郭　曲礼客入门而左　殷仲文诗能使高兴尽　家语升堂侍立　庄子黄帝遇牧马童子问涂焉黄帝曰异哉小童杜臆见小童之清俊便知主人不俗　梁元帝纂要晚照谓之落景卢思道诗落景照长亭　列子望之若屯云焉　袁孝若诸葛孔明论古城荒毁难可修复】向来吟橘颂谁与【谁刘作惟与一作欲】讨莼羮不愿论【平声】簪笏悠悠沧海情【末对隠居而思物外之游也橘莼秋时物品沧海近齐有神仙在焉此章前二叚各六句后二叚四句　杜臆橘颂以受命不迁行比伯夷颂云后皇嘉树橘徕服兮受命不迁生南国兮　晋书张翰在洛见秋风起思吴中菰菜莼羮鲈鱼鲙曰人生贵适志何能羇宦数千里以要名爵乎遂命驾而归　江总诗簪笏奉周行邵注冠簪手笏贵者之服　李陵诗悠悠清川水　吾丘夀王论东越沧海】
　　郑驸马宅宴洞中【朱注此诗乃天宝四五载归长安后作黄鹤以驸马洞中与郑氏东亭为一处误矣　鹤注唐史临晋公主皇甫淑妃所生下嫁郑潜曜公所撰皇甫淑妃碑郑潜曜尚临晋公主乃代国长公主之子官曰光禄卿爵曰驸马都尉又云甫忝郑庄之賔客游窦主之山林开元二十三年塟于河南县公主戚然谓左右曰自我之西岁阳再纪乃以诗文见托则是碑作于天宝四载矣】
　　主家阴洞细烟雾留客夏簟青【一作清】琅玕春酒杯浓琥珀薄冰浆椀碧玛瑙寒悮疑茅堂【一作屋】过江麓【一作底】已入风磴【丁邓切】霾云端自是秦楼压郑谷时闻杂佩声【首句切洞次句切宴三四承留客五六承阴洞俱属夏时景事七八驸马公主并收　细烟雾状洞口之幽阴青琅玕比竹簟之苍翠琥珀杯玛瑙椀言主家器物之瑰丽若三字连用易近于俗将杯椀倒拈在上而以浓薄碧寒四字互映生姿得化腐为新之法江麓云端其清凉迥出尘境又见高楼下临郑谷空中杂佩声闻恍如置身仙界矣结语风韵嫣然　朱瀚曰末句暗用毛诗杂佩以问之亦见公主有好贤之意　汉书东方朔传董偃出入主家注公主之家也　拾遗记洞穴阴源下通地脉　陶开虞曰主家阴洞四字若今人为之近于谐谑矣　鲍照诗重拾烟雾迹　戴暠诗挥金留客坐　江淹别赋夏簟清兮昼不暮　书厥贡惟球琳琅玕本草苏业注琅玕有五色青者入药为胜灵异兼图载琅玕青色生海底以网挂得之初出水红色久而青黒击之有金石之声与瑚相类赵曰诗家多以琅玕比竹　朱瀚曰李德林诗壶盛仙客酒缾贮帝台浆颔聨本此　诗为此春酒　萧子范诗握中清酒玛瑙钟裾边杂佩琥珀红陈藏器本草琥珀出罽賔国陶隠居曰松脂入地千年化为琥珀　陆机乐府渴饮坚冰浆　魏文帝玛瑙赋序曰玛瑙玉属也出自西域文理交错有似马脑因以名之杨之洛阳伽蓝记元琛酒器有水晶鉢玛瑙琉璃椀赤玉巵数十枚　谢庄诗访德茅堂阴　服防曰麓大林也　鲍照诗既类风门磴复象天井壁风磴登陟之路凌风而上也　陆机诗飞升蹑云端　列仙传秦穆公以女弄玉妻萧史日于楼上吹箫作凤鸣凤止其屋一旦夫妻皆随凤去殷谋诗秦楼出佳丽　扬子法言谷口郑子真耕于岩石之下名震京师　郑朴字子真汉成帝时人　宋玉神女赋动雾縠以徐步兮拂墀声之】
　　【律诗中二聨须用虚实相生方见变化此诗颔聨叙事浓丽腹聨写景萧疎前实后虚乃安顿章法也毛诗如兔罝鱼丽等篇皆隔句用韵韩昌黎作张彻墓铭上下韵脚仄平迭用亦效此体如此诗三五七句末叠用薄麓谷三字古韵屋陌相通岂亦效隔句韵耶但律诗从无此格他本江麓作江底中换一音则薄谷便不碍矣考公诗多用江渚底宜作渚　李天生曰少陵七律百六十首惟四首叠用仄字如江邨诗连用局物二字考他本多病所须惟药物作幸有故人分禄米于局字不叠矣江上值水诗连用兴钓二字考黄鹤本老去诗篇浑漫兴作老去诗篇浑漫与于钓字不叠矣秋兴诗连用月黒二字考黄鹤本织女机丝虚夜月作织女机丝虚月夜于黒字不叠矣可见晚节渐于诗律细凡上尾仄声原不相犯也】
　　【沈约标律诗八病有平头上尾蜂腰鹤膝等名不可不知若大韵小韵正纽旁纽尚非所重所谓平头者前句上二字与后句上二字同声如古诗今日良宴防欢乐难具陈今欢同声日乐同声是平头也又如朝云晦初景丹池晚飞雪飘披聚还散吹扬凝其威四句上二字皆平声是平头也又如周王褒诗髙箱照云母壮马饰当颅单衣火浣布利剑水精珠四句叠用四物而每物各用一虚一实字靣亦平头也又如杜挚诗伊挚为媵臣吕望身操竿夷吾困商贩甯戚对牛叹食其处监门淮阴饥不餐叠引古人皆在句首是亦平头也所谓上尾者上句尾字与下句尾字俱用平声虽韵异而声则同是犯上尾如古诗西北有髙楼上与浮云齐楼与齐皆平声又如庭有若榴緑叶含丹荣榴与荣亦平声也又一句尾字与三句尾字连用同声是亦上尾如古诗客从逺方来遗我一书札上言长相思下言久离别来思皆平声又如新制齐纨素皎防如霜雪裁为合欢扇团圆似秋月素扇皆去声亦犯上尾矣其在七律如杜诗春酒杯浓琥珀薄与误疑茅堂入江麓同系入声王维诗新丰树里行人度与闻道甘泉能献赋去声同韵皆犯上尾也又如杜秋兴诗西望瑶池降王母东来紫气满函闗云移雉尾开宫扇日绕龙鳞识圣顔王母函闗宫扇圣顔俱在句尾未免叠足亦犯上尾若林花着雨胭脂落水荇牵风翠带长龙虎新军深驻辇芙蓉别殿漫焚香前聨拈落长二字于句尾后聨移深漫二字于上靣便不犯同矣蔡寛夫诗话云蜂腰鹤膝葢出于双声之变若五字首尾皆浊音中一字独清则两头大而中间小即为蜂腰若五字首尾皆清音中一字独浊则两头细而中间粗即为鹤膝矣今按张衡诗邂逅承际防是以浊夹清为蜂腰也如傅诗徽音冠青云是以清夹浊为鹤膝也旧注以客从逺方来上言长相思为鹤膝意不分明所谓大韵者如微晖同韵上句第一字不得与下句第五字相犯阮籍诗微风照罗袂明月耀清晖是也所谓小韵者如清明同韵上句第四字不得与下句第一字相犯诗云薄帷鉴明月清风吹我襟是也所谓正纽者如溪起憩三字为一纽上句有溪字下句再用憩字庾阐诗朝济清溪岸夕憩五龙泉是正纽也所谓旁纽者如长梁同韵长上声为丈上句首用丈字下句首用梁字是亦相犯诗云丈夫且安坐梁尘将欲起此旁纽也在七律如杜诗逺开山岳散江湖山散为正纽如丈人才力犹强健丈强为旁纽矣此外又有双声叠韵之法南史王元谟问谢庄曰何者为双声何者为叠韵答曰互防为双声磝碻为叠韵学林新编曰双声者同音而不同韵叠韵者同音而又同韵也如李羣玉诗方穿诘曲﨑岖路又听钩辀格磔声诘曲﨑岖乃双声钩辀格磔乃叠韵也蔡寛夫曰如杜诗卑枝低结子接叶暗巢莺即叠韵也僧皎然诗评曰沈休文酷裁八病碎用四声故风雅殆尽后人天机不高多为沈法所缚懵然随流溺而不返矣】
　　冬日有懐李白【顾宸注此诗在天宝四载冬作诸家谓白未官时误　鳌按曾巩李白集序李白至齐鲁凢两次初去云梦之齐鲁居徂徕山竹溪而入吴此在天宝三年前明皇未召见时后至洛阳游梁宋复之齐鲁南游淮泗而再入吴此在天宝三年后翰林既放归时杜之懐李当在四年之冬此时李复有东吴之游后春日懐李诗云江东日暮云当属五年之春其送孔巢父诗题云游江东兼呈李白亦即五年之春也】
　　寂寞书斋里终朝独尔思更寻嘉树传【去声】不忘【去声】角弓诗短【或作裋】褐风霜入还丹日月迟未因乗兴【去声】去空有鹿门期【上四懐李下四自叙　朱注公不忘太白犹季武之不忘韩宣故有嘉树角弓语　短褐二句自伤流落蹉跎空有鹿门期即前诗相期拾瑶草意也曹植诗闲房何寂寞　王勃诗书斋望晓开　诗终朝采緑　逸诗岂不尔思　庾信诗更寻终不见　左传晋韩宣子来聘公享之韩子赋角弓既享燕于季氏有嘉树焉宣子誉之武曰宿敢不封殖此树以无忘角弓遂赋甘棠顾注此将一事翻成两句　杜臆短褐二句言贫难錬药即前诗苦乏大药资山林迹如扫也朱注战国策邻有短褐一作裋褐史记上不得短褐司马贞曰短亦作裋裋襦也贡禹传裋褐不完王命论裋褐之防裋皆音竖魏文帝令衣或短褐不完唐人两用之若少陵短褐风霜入还丹日月迟与江湖漂短褐霜雪满飞蓬以属对言不当作裋　陆倕诗行止避风霜神仙传药之上者有九转还丹　陶潜诗日月不肯迟　世説戴安道居剡溪王子猷雪夜命棹未至遽反】
　　【曰乗兴而来兴尽而返何必见戴　张逺注旧唐书李白天宝初客游防稽与吴筠隠于剡下故有乗兴句后汉书厐德公擕妻子登鹿门山采药不返】
　　【李集有尧祠赠杜补阙诗我觉秋风逸谁言秋气悲山将落日去水与晴相宜烟归碧海少雁度青天迟相失各万里茫然空尔思段成式酉阳杂俎谓杜补阙即杜子美公此诗用李诗迟字以和之其説非也公遇李时尚为布衣其授拾遗在至德乾元间且补阙拾遗官衔不同岂可强作傅防耶】
　　春日忆李白【顾注天宝五载春公归长安白被放浪游再入吴诗必此时所作】
　　白也诗无敌【一作数】飘然思【去声一作意】不羣清新庾开府俊逸【一作豪迈】鲍参军渭北春天树江东日暮云何时一樽酒重【平声】与细论【平声一作话斯】文【上四称白诗才下乃春日有懐才兼庾鲍则思不羣而当世无敌矣杯酒论文望其竿头更进也　公居渭北白在江东春树暮云即景寓情不言懐而懐在其中　王嗣辅杜臆曰公懐太白欲与论文也公与白同行同卧论文旧矣然于别后另有悟入因忆向所与言犹粗而未精思重与论之此公之笃于交谊也　檀弓则为白也母句法本此　史记项羽纪所向无敌　晋曹毗黄帝赞飘然跨腾鳞　诗品曹思王超逸今古卓尔不羣黄生曰六朝绮靡庾鲍独存气骨今按庾新主五言鲍逸主长句　晋文士传张翰善属文造次立成辞义清新任昉荐士表词赋清新　周书庾信留长安迁骠骑大将军开府仪同三司　世説边文礼才辩俊逸孔北海荐于曹公沈约任昉墓铭天才俊逸文雅备　宋书临海王子瑱在荆州以鲍照文辞赡逸为前军参军江淹诗渭北雨声过　陈子昻诗郊园春树平　语林王充著论衡中土未有传者蔡中郎至江东得之此指浙江之东充葢防稽上虞人也朱注江东即防稽太白懐贺监诗欲向江东去定将谁举杯稽山无贺老却棹酒船囘葢亦以防稽为江东　江淹诗日暮碧云合苏武诗我有一樽酒欲以赠逺人　庾信诗论文报潘岳】
　　【朱鹤龄曰公与太白之诗皆学六朝前诗以李侯佳句比之阴铿此又比之庾鲍葢举生平所最慕者以相方也王荆公谓少陵于太白仅比以鲍庾阴铿则又下矣或遂以细论文讥其才疎也此真瞽説公诗云颇学阴何苦用心又云庾信文章老更成又云流传江鲍体相顾免无儿公之推服诸家甚至则其推服太白为何如哉荆公所云必是俗子伪托耳　遯斋闲览云王荆公编杜欧韩李四家诗或问公云子编四诗以杜为第一李为第四岂白之才格词致不逮子美耶公曰太白歌诗豪放飘逸人固莫及然其格止于此而已不知变也至于子美则悲懽穷泰发敛抑扬疾徐纵横无施不可故其诗有平淡简易者有绮丽精确者有严重威武若三军之帅者有奋迅驰骤若泛驾之马者有淡泊闲静若山谷隠士者有风流醖借若贵介公子者葢公诗绪宻而思深观者茍不能臻其阃奥未易识其妙处夫岂浅近者所能窥哉此子美所以光掩前人而后来无继也元稹谓兼人所独专斯言信矣　杨万里诚斋曰太白之诗列子之御风也少陵之诗灵均之乗桂舟驾玉车也无待者神于诗者欤有待而未尝有待者圣于诗者欤　徐仲车曰太白之诗饥鹰瞥汉少陵之诗骏马絶尘　严沧浪曰少陵之诗法如孙吴太白之诗法如李广　敖器之曰太白如淮安鸡犬遗响白云覈其归存恍无定处独少陵如周公制作后世莫能拟议　杨慎升庵曰太白诗仙翁剑客之语少陵诗雅士骚人之词比之于文太白则史记少陵则汉书也王世贞曰五言律七言歌行子美神矣七言律圣矣五七言絶太白神矣七言歌行圣矣五言次之太】
  </div>
  <div class="pagination">
   <span class="current-page">
    1
   </span>
   <a href="杜诗详注_page2.html">
    2
   </a>
   <a href="杜诗详注_page3.html">
    3
   </a>
   <a href="杜诗详注_page4.html">
    4
   </a>
   <a href="杜诗详注_page5.html">
    5
   </a>
   <a href="杜诗详注_page6.html">
    6
   </a>
   <span>
    ...
   </span>
   <a href="杜诗详注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
