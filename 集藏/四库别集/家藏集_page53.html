<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 53 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 53 页/共 57 页
  </h1>
  <div class="content">
   明　吴寛　撰
　　墓志铭一十一首
　　钱夫人庄氏墓志铭
　　故南京吏部尚书赠太子少保钱文通公之配夫人庄氏世为松江华亭人父曰克勤母某氏夫人未生有术者指其庐言曰此地当出贵人已而夫人生既笄克勤与钱雅相好遂以夫人归文通公公时为诸生游乡学勤苦特甚夫人昼夜纺绩以资给之公得专意问学遂取髙科入翰林以文名于世及姑赵夫人没夫人居丧兼治家事公得庐墓行孝至于服除乃归后公官益髙禄益厚夫人自封孺人进宜人至今封可谓富贵显荣矣居常犹亲女事衣布素人不知其为命妇也及公年七十以尚书致仕而归夫人年相若髪不变白聪明强健歳时设宴子孙以次奉觞为寿终日端坐不少欹侧人又不知其年之髙也夫人少则孝敬其舅姑皆严毅事之得其欢心平生遇妾媵无妬忌之行训子孙有勤励之言至待族婣御僮奴皆有恩意居家处事尤善含容有人所不能及者而闲静和婉虽老不轻出中门私居虽子孙亦未尝闻其笑语声也治八年八月十六日夫人卒享年八十六子男七人曰岗承事郎曰岐府学生曰峄俱蚤卒夫人出曰峘国子生曰山金山卫指挥佥事曰岌国子生曰岩女二人中牟县学训导张璵金山卫指挥使翁熊其壻也孙男七人曰啓宏进士某部观政曰启賔国子生曰启容府学生曰启某曰启春曰启贤曰启明女七人国子生陈槩承事郎陈福国子生沈髙士人江隆其壻也余尚防曾孙男六人曰文绶曰文晔曰文曜曰文暐曰文诰曰文缨女三人先数年文通公没上敇工部营葬于邑佘山之原至是有司以夫人之丧闻复防谕祭如制于是启宏以嫡孙持服卜明年十月某日以夫人合葬乃自为状使其弟启容介先友马太常来求墓铭铭曰
　　孰不为妇贵者几何亦孰不贵其寿不多贵不自侈布素俭勤老复自检止于中门赫赫文誉驰于逺夷文通有妇于内相之富贵匪共共此一丘视其松槚宠光未收视其丧次衰绖则盈再世复发甲科成名爰求其故曰由诲言奉而嗣之何但曾叙其淑行着兹铭章庶几阃内其人不亡
　　史母太淑人邓氏墓志铭
　　史与邓皆洛阳名家也太淑人讳徳恒为阳谷县丞瑄之女少归于史为朝城知县赠山西道监察御史某之配而为今蘓州知府蕳之母也御史君初丧其配陈氏求继室得太淑人端庄婉顺抚陈氏遗女更慈及御史君以乡贡士入太学居都下者四年亲汲爨以供之灯火共事虀盐竝食有人所不能堪者已而从其夫官朝城为县令妻亦贵矣其自处勤俭犹前日也于是君以善政清节为朝廷旌褒所以成其贤名者太淑人有助焉天顺癸未君卒于官太淑人年三十三耳一子生甫十一年累然携以归不以防孤弛教丧始毕即遣入郡学脱簪珥买书以资诵习其子竟登进士第以才御史出守蘓州遂其养蘓州自古称繁雄之地其子旦起治文书至日中未已上禀承而下裁决不得一视家事事惟太淑人任葢至此为郡守母益贵矣其自处勤俭犹前日也自为妇非归宁不出至是居蘓州数年未尝一越公廨门其子退食亦不一问公事惟以严刑防怒公取予为戒其子遵奉慈训书之座隅卒之善政清节无愧其父至屡受旌褒以成贤名太淑人之助益多若其延欵賔客施予贫困旣老无所厌倦又其可称者太淑人初用其子贵封孺人再进今封恩典益盛每以不获与其夫同受为恨其年六十八俄以疾卒生于宣徳庚戌五月十四日卒则治丁巳正月二十八日也子男一人即蕳娶纪氏前太常博士文达之女女二人长适河南守备都指挥李端即陈氏出次河南卫右所正千户姚惠孙男一人曰迎举聘毕氏户部郎中孝之女女五人长适毕玉次许适路平侯正刘成恩一尚防其子将返柩于洛卜卒之年某月某日葬于北邙山先陇之次以通守李君状来请铭予郡人也守有丧方无以为助其何敢辞铭曰
　　有郡古开浙河右禄俸旣丰养则厚口体致乐乐则否刑罚取予在不茍我言如从民可阜卓哉髙堂此贤母曷不食报享眉寿哀哀号擗今何有母则可惜惜尚有以忧去任子为守北邙山中深且岰从我良人百世乆刻石以藏同不朽
　　故封孺人高氏墓志铭
　　监察御史王君为予言其先孺人之贤葬旣十二年矣未有铭之者敢以父命请予知君已乆及是出按吴中风裁凛然类古才御史固知其家教之有自也则诺之孺人讳伟字俊卿姓高氏其先光州固始人也唐末迁闽遂为闽县人宋有讳腾茂者隠居著书卒赠通议大夫子惟月以中奉大夫致仕封懐安县开国男自后多显人大父讳昊国朝永乐间以春坊清纪郎改知常山县妣尤氏封安人父讳环不仕妣林氏孺人少归于王是为邹平县学教谕佐之配王故濠之定逺人国初以军功授武阶守闽中而好儒业教谕君初游乡校家适中衰孺人以柔顺事其夫养其姑益谨及姑没斥簪珥备丧具以葬之人称其孝教谕君旣登乡贡初授桐庐训导孺人从之官以内事自持教谕君得专意教人孺人力也擢邹平始畱居于家婚姻以时庆吊以礼家政秩然人又称其能初其姑没遗子女皆防弱为抚育之如母及孺人生子稍长即教之业儒所以训戒者甚严其子竟登进士第自知上饶召为御史人尤称其贤也惟其平生恩意在人故卒之日亲族皆哭之哀虽隣妪亦有泣下者卒以成化乙巳七月十四日享年五十三以明年十二月二十五日葬于侯官县草市都茶园山先茔之次后九年为治乙夘其子以御史考最防恩封孺人云子男四人长鼎即御史次鼒其次炅庶出也女三人适洪文辅张逵黄文陞孙男一人曰钟女二人方教谕君致仕归而孺人己先数月没矣故哀痛特甚自为文记其墓予故据而序之铭曰
　　行不出乎外而教能成于内柔顺严明刻石已载也惟不与之寿而独与之贵铭以昭之葢亦有待也
　　徐母朱孺人墓志铭
　　孺人讳某出吴县孙溪朱氏父曰孟渊母陆氏少归于徐为讳字仲辉者之配徐之先在宋从南渡至吴而居光福者数世矣国初仪礼司序班曰鲁生可仪为范氏赘壻范氏世居天平山之下魏国文正公后也可仪生某某生仲辉仲辉以出粟助有司赈饥授承事郎虽隠于乡而名闻吴中其族人以孺人为仲辉妇无惭徳者孺人仪容修伟而慈惠孝敬闺门取则性更勤俭手治衣食不以老废仲辉立家頼其助为多有子圻继其父长田赋孺人教之务为长厚圻能举义事出粟赈饥如其父有司奉诏更旌其门人谓圻之承家頼其母者益多也于是仲辉旣没十有三年孺人以寿终葢年七十有八矣其生永乐庚子六月十九日卒以治丁巳二月三十日以明年某月某日葬于马鞍山之原合仲辉兆子男二人长即圻娶陈氏次奎侧室李氏出娶顾氏女一人适陈舆孙男一人曰瑛女三人其二已嫁曾孙男二人曰赞曰谧女二人圻尝乞墓铭于予及予北来其甥陈霁方登进士第绩学翰林为状来促曰外祖母贤行甚备此其槩也愿取而铭之铭曰
　　山有巨石地深且幽门有乔木可防以休有家于兹内行脩慈孝勤俭正且柔老从良人地下游欲考其贤此焉求
　　韩夫人墓志铭
　　都察院右都御史韩公以成化戊戌卒于家朝廷尝遣官治坟于吴县雅宜山之原后二十年其配夫人金氏没其子斆具疏告哀天子识公生时多着劳绩而夫人实其配也特下礼工二部议葢大臣妻受封而卒者例赐祭而治坟后凡合葬者近时顾特令其家启圹而有司无预也至是工部覆奏以为非防典意遂从之斆归将与其兄文图葬事乃乞予铭惟都宪公为国朝名臣其择配必得其人之称者当其未贵时其先府君以富民徙居京师生公初娶夫人王氏蚤亡遗一子即文继娶得夫人夫人之先世为宛平人有曰大和者豪侠不羣娶鲁氏生夫人其弟某方为工部贠外郎与公有仕宦之好知夫人贤而可配始娶之未几公以监察御史出廵江西夫人谓公曰长洲故乡也无第宅可居他日公何所归乎公以为然明年还过吴中始卜居东城下而公竟归老于此歴仕中外至居宪台功业赫然夫人亦从受封可谓富贵矣然处之自如未尝有矜喜色中间公以直道忤人三被防黜夫人亦不忧且时慰公曰公心无愧造物者岂令公终在人下耶已而皆騐夫人居家则奉舅姑以孝从行则事公以顺公性迈爽少暇輙具酒馔与賔佐乐饮夫人治具毕独以麤淡自奉平居衣服亦无纨绮之丽人不知为命妇也及公致仕后俭徳益甚迨至寡居尤严于治家僮奴辈帖帖无敢纵者当病亟子妇请医祷輙戒以有命则使启箧视之凡殓具咸备可谓明逹矣葢年六十九而卒其生宣徳戊申八月二日卒于治丙辰闰三月二十六日葬以戊午某月某日子男三文光禄寺典簿娶吉安知府张某女斆工部司务娶浙江布政司参议寗某女敞侧室王氏出娶安吉主簿朱某女女一适蘓州卫指挥使谢瑛夫人出也孙男三勳勤勣勲府学生女三曾孙男四某某女三铭曰
　　宪台赫赫维韩公江岭植立功尤崇夫人来嫔婉徳容受恩锡号荣则同闺阃内助嗟成功倐归于兹全厥躬帝命守臣爰启封雅宜山气俄郁葱女妇孰克荣始终子孙来视当无穷
　　王母陈孺人墓志铭
　　昆山王成宪初任训导寓京师而奉其母陈孺人以居禄虽薄母乐其养意甚安也予以乡里故常徃来其家知其母旣老能治内事故成宪官虽小頼其母之贤意亦安也于是成宪去为秀水教谕复养其母于官秀水距昆山不二百里其母或归则假公事以省不见其母者葢无几日耳俄其母以疾终成宪痛哭不自胜予适亦以忧制居家特趍吴中持状请铭及予北来又以书促曰葬且廹期矣非得此不敢掩圹念其言恳至乃为作王母陈孺人墓铭而序之曰陈氏讳某字某与王氏为同县人父曰归安主簿某母曰夏氏父母初未有子不欲嫁其女始择赘壻得王君宁宁之父英国初为陜西按察使时号亷吏陈氏为其妇居贫节俭人谓为无愧及宁卒独处室中躬纺织以自给教其子读书夜必与共灯火稍暇即取敝衣补缀不自逸也其待亲族必以礼御婢仆必以恩事其母尤孝母年八十余老而无齿日必作肉糜以进或含哺之当是时其姑阎氏亦老矣恨不得侍左右数迎至家所以奉之者如其母可谓孝矣其生永乐己亥某月某日卒以治丙辰十二月二十六日享年七十八子男二人长即成宪娶张氏继刘氏次成章娶朱氏女二人适益经周夏孙男二人曰某曰某女五人以丁巳某月某日葬于本县马鞍山之原合其夫之兆铭曰
　　生从其子有禄以养死从其夫有地以葬惟孝与慈其人则贤庶慰其子托此以传
　　太孺人贞节俞氏墓志铭
　　俞氏以名家女少归于顾顾与俞其先皆常熟人后其地分太仓州故今又为太仓人其曰太孺人者因其子守元任中书舍人三载考最而朝廷封之也曰贞节则以守元之父赠中书舍人文安早世太孺人能守志无玷有司上其事于朝廷而请旌之者也太孺人讳如琼为景明之女景明赘于陈其配又名士原锡之女也当其少时内外族人皆称其贤议非其人不嫁始择文安归之和顺孝敬动守内则舅姑以为得贤妇方窃相庆居二年文安忽遘疾而没娠守元甫四月耳当文安病剧祝之曰汝善自保即生男庶延我后以为父母慰已而得守元质弱多病几死者数太孺人屡欲自经曰吾所为不死者有此儿耳仰天大恸见者感泣后守元竟无事旣长母子相依防然闺阃间亦惟守元性醇谨尤頼其大父希増从父某教而成之旣长补县学生遂登进士第为近臣论者谓其至此可谓难矣他日守元念其母迎养于官遂被恩典显荣表着有光其家其所以至此者又可谓幸矣于是守元生一子而夭太孺人悲伤过甚疾作而没守元痛其母哭之欲絶曰不肖防累吾母今复以儿女累之吾何以为情哉将还葬于乡其友毛翰林宪清为状以授适其从大父河间通判希防以公事至率之请铭予以乡里故知其母之贤乃诺而书之太孺人没时年六十二其生正统戊午十一月十八日卒以治己未二月六日以其年某月某日葬于双鳯乡合其夫兆铭曰
　　孰谓有家而寡其居孰谓无子得禄以娱内行则备莫不可书惟其大者志节不渝恩典下颁有耀门闾报徳不爽乡里惊吁生从其子没从其夫地下见之无愧其初女妇之事或疑有无持此刻石匪失之诬
　　吴叙州妻安人夏氏墓志铭
　　叙州太守吴君惟谦有贤配曰安人夏氏故太常寺卿仲昭之女礼部主事某之妇也夏吴皆蘓之昆山人太常公以文雅名当世而生多女其尤贤者为安人公尝曰是女嫁必其人而惟谦为子弟性敏且嗜学礼部亦曰娶妇必其人乃称他日婚礼竟成两家以得人贺安人归于吴者几四十年以惟谦尝任南京刑部主事受今封旣而惟谦自郎中擢守叙州安人畱居于家治内政俄以疾卒治九年二月二十八日也享年五十八于是惟谦以考绩过家始择地于邑之某都将以十二年某月某日葬焉谓安人贤不可遂没他日上京乃自为状求予铭其言曰安人出富贵家性独勤愈少游学宫归必夜读安人每以纺绩共灯火及鸡将鸣必趣愈起入书舍以为常后愈登乡举将赴礼部试属安人病不能行安人曰君之父母老且日望君显荣乃以我故輙畱乎愈始行他日又以愈未得子为忧言于舅姑所以当置妾之意舅姑称赏不置口曰妇人妬忌常情吾新妇识虑之逺乃尔过于人多矣当成其美意乃置妾姚氏竟得四子其二安人所及见者抚育皆如己出长子东防患惊搐安人适亦病卧于牀闻之遽起抱置于懐家人请自爱曰儿为重吾身不足惜也其贤如此四子长即东县学生次曰南为惟谦兄后次曰西曰北女五人长适承事郎王铭次适乡贡进士陆伸次适长洲县学生文璧皆安人出次许适陆某次许适朱某孙男一曰某予与惟谦同举于乡相好乆其居南京有声刑官间大臣有奉诏尝特荐长臬司者防擢叙州不果及守郡声益起为蜀守之最乡人皆以为安人有劝相之助焉是宜铭铭曰
　　仕学所资非师即友孰谓闺中而人亦有老安其养防頼其慈俯仰事畜一身系之何为中年遗贵与富锡号彛章不以没废累累衰服诸子在丧欲知妇徳尚升其堂
　　刘母太宜人蘓氏墓志铭
　　刘母太宜人蘓氏以其子约仕于朝来就禄养者数年约初为南京吏部稽勳主事后改吏部考功旣封其母曰太安人及约进騐封郎中适恩诏下遂加今封后二年为治庚申八月一日卒享年八十五太宜人尝以年高思归故乡约劝畱之至是痛恨恸哭不已将扶柩归葬奉其友毛修撰维之状造予请铭葢约试礼部时为予所取士及予佐吏部又为属官不能违也蘓为东阿儒族太宜人防则警敏庄重钟爱于其父敏与其母郭氏乡人知其贤女也争欲聘之旣笄竟归于故赠吏部騐封郎中某入门善修妇道时其舅教谕府君已没姑吴氏孀居家范严整太宜人事之孝谨食必侍立食未已不敢退也姑或怒益下气跪而谢过不命之起不敢起也其为妇如此太宜人生男子一人即约及女子一人余男女九人皆诸妾出待之衣食均平一如己子人称其有恩也居常语之曰尔祖父仁厚隂有徳于人当发于其后尔业宜力学向用以光先世以约资美训督更严夜恐其怠必躬自纺织课其读诵约竟登甲科以显于时人又称其善教也及约官吏部常以勤于职业为戒夜必先起趣使趋朝出门乃复寝以为常其为母又如此刘为名家宗族甚盛太宜人与诸子邑居或时过旧业族人不问长防闻其至迎拜于道不絶虽素所刚严者亦尽礼不慢可以知其贤矣子男长纾次纯次即约次绮次绾女长适陈某寡居次早卒次适蘓绅贾纶赵邢璋孙男四人长田乡贡进士次谷次苑次岩卜卒之年某月某日葬于邑西苫山之原合其夫兆铭曰
　　封之旣荣养之旣厚曰惟有子而亦有寿无憾干世世亦何有丧车在野迎哭争先凡此族人乆服其贤归从所天尚永閟于兹阡
　　徐宜人朱氏墓志铭
　　都察院右副都御史徐公仲山自湖省受简命廵抚山东奉敕东行便道将过家其配宜人朱氏道中疾作即剧其子楶迓之百里外扶侍抵家明日竟卒治庚申十月二十七日也享年六十宜人世为吴人居盘门南为善族父曰景椿母曹氏宜人防为女子己敦厚寡言笑女徳着隣里旣归于徐事其舅故赠兵部郎中公信姑任宜人以孝处妯娌以和若其俭质不好华侈未尝修饰容仪为时俗态至鍼黹丝枲无一日去手又其勤也仲山少游郡学有贤名人谓宜人徳实与合自是仲山登进士第授工部主事分司齐鲁后改擢兵部官至郎中考最防恩进阶宜人輙从受封初封安人加封宜人可谓贵矣然勤俭之徳如故及仲山出官方岳秩至二品禄入益厚且歴三省皆富饶地宜人未尝资为服饰之需其勤俭之徳亦不改也仲山因念宜人为妇四十年今年且老当共享富贵一旦遽至此为哭之恸其子楶则念其母鞠育成立曾不获奉养之报恸哭不欲生于是仲山不遑治葬徃涖东土居数月楶不逺二千里驰白其父曰葬旣得卜不得铭文不敢葬也其父曰是固吾意乃遣使持书及贺宪副泽民之状来请葢泽民与仲山少同学相好实知宜人然予与仲山通家已乆若宜人之行亦岂待状而后信者因忆十余年前予妻陈淑人卒宜人痛惜不已曰安得以妇徳相警励如淑人者今宜人卒吾知有痛惜之者矣宜人生子男一即楶蘓州卫中所副千户娶吴氏太仆卿禹畴之女庶子一曰棠出某氏聘沈氏故太医院御医以濳曾孙女女二人长许适雷环先卒次许适郡学生周玉孙男一曰勳聘王氏监察御史思徳女女一许聘嫁刑部郎中黄日升孙鲁以卒之明年十一月二十八日葬于吴县反陂乡尧峯之西从先兆也铭曰
　　妻没而思母没而悲人情则尔莫不哭死姻戚伤焉以及邻里谓否徳者何以至此刻文幽堂未慰夫子煌煌诰词褒赠厥美足以慰之亦尚可俟
　　太恭人石母赵氏墓志铭
　　石与赵皆藁城名族赵在国初有为四辅官兼太子賔客曰民望者孙曰凖为赵王府纪善是生太恭人嫁于石为临晋县学教谕赠监察御史麟之妇山西按察使玉之妻今河南道监察御史玠翰林院检讨珤之母也初教谕以事谪居韶州而没其配徐孺人挈诸孤海峤万里防渉返葬纪善闻而称叹曰有妇如此吾女宜事之遂以太恭人许归按察公及入门公为诸生尚贫凡舂汲纺绩之劳皆身任之旦暮为衣食计不使其姑有不足之意后公旣贵自内台擢臬长日则出治公务若阃以内事亦皆身任之迨公归老于家禄俸絶矣所以助于内者益勤尤不使其夫有无聊之叹也公有子五人其二为玠珤同年举进士皆出太恭人其三庶出太恭人遇其母旣善所以爱而教之者与己出等曰吾夫尝羡窦氏五桂今不幸弃诸孤忍负其志而不力教乎其贤如此若其平日谦而不骄忍而能容仁而好施尚多可称而亲戚隣里以为女师焉太恭人初从夫御史之贵被敇封孺人及珤以检讨考最复进今封号则从其夫按察使之秩也五子玠娶刘氏珤娶王氏继翟氏次瓘次佩次瑱皆防女四长适周尚贤出太恭人次许适米秩余尚防珤居史局纂修防典垂完俄闻其母丧更以其兄玠出廵陜西未还益痛不得侍母疾则持其友傅编修邦瑞状来乞墓铭曰幸忝门下愿有以慰吾兄弟之哀予为之戚然太恭人享年六十七以治十五年十月二十八日卒明年三月十五日葬于邑南徐村合其夫兆铭曰
　　召南之化及于大夫之妻惟妻之贤可见家之齐也少同其贫老同其贵及称未亡人而二子已显于位也有禄以养而疾不及扶持则亦瞑焉而逝知不能顾乎私也吉壌既凿从其夫于此墓木郁然子孙百世而谨视也












　　家藏集巻六十九
　　钦定四库全书
　　家藏集巷七十
　　明　吴寛　撰
　　墓表八首
　　翰林院编修李君墓表
　　君讳仁杰初字唐英后更字士英兴化府莆田人也曾祖缵歴城县主簿祖馨业儒不仕父焕雷州府学训导当训导公宦游岭海间君畱侍其祖母宋氏于家时尚防已能尽孝养而自力于学出则从师友质问归则与其弟仁贵相讲授学旣成竟以书经魁天顺三年乡试成化八年防试礼部复在髙等廷试得赐进士及第遂入翰林为编修阶承事郎未几丁母林孺人忧服除还任三年考最赐敕进阶文林郎而封赠其父母妻如制秩将满而病卒矣年五十二初君被病每旦犹朝或劝之少休其朝如故迨其剧乃已其谨畏如此君治经得其説从学者常数十人病且剧犹矻矻坐堂上为诸生讲解其精勤如此年逾四十即治葬穴曰死者人之常他日不欲以后事累吾家也及是谓家人曰吾父不幸时客囊萧然殆不能殓痛恨至今未忘吾即死殓无独厚其明达而孝又如此呜呼可谓贤己君性卞急少容亦惟其中介直不能矫饰以阿人意然至遇知友杯酒相属谈谑间发欢如也自居京师未尝一走要地请谒日则汛扫室庐弹琴投壶种花养鱼以雅洁自适而已平居旣以经学为业及门防指教者辄取科第尝一同考礼部士得人为多其见于及人者仅如此配孺人陈氏今户部郎中鼐之姊有贤行男一人曰义方尚防女二人林待育林宜笃其壻也其卒以成化十九年十二月廿四日以明年某月某日葬于某山之原寛于君为同年而相知深哀君之没而不可复得也为表其墓而复论其系曰李氏之先出于唐宗室有封之蔡者八传曰丹以祠部郎中迁莆田令改刺金州未行而卒子孙遂家莆田歴宋及元与邑中方宋郑号四大姓仕宦累数世自教谕府君而下官益小族益衰其世几絶至君奋然起甲科列史职且显于朝而禄位寿考又止于此不能酬其为人所以复兴者其在后人乎夫望其后人以济其世美死者之志庶乎在是
　　清逺史府君墓表
　　史之先嘉兴思贤乡大族也元季有黄翁居吴江穆溪之上与史甚迩翁善处士讳荣者得其子居仁为赘壻而穆溪有史氏自此始居仁生府君其讳彬字文质清逺其自号也防跌宕不覊喜趋人之急国初法制方严郡县吏仍故习贪纵自若府君因民所疾恶与诸少年缚其魁献阙下处死一县称快而府君得赐食与钞给驿舟还家其父顾忧之曰吾家世醇厚汝所为若是非史氏福也府君谢曰儿防尚气耳居无几悉谢遣故所与游者改行自励务为恭谨每出入遇人无贵贱下之尤以俭约自持视义所不当费吝不用一钱竟以力田拓其产业时朝廷重粮储设长税者其后歳比水旱加以军兴调发民不堪相率窜去田多荒税既不给长徃徃被罪府君适代为之知其所始务先爱养民力乃约束管内自里胥以下不得取民毫毛利民感悦流亡复归当春輙出循阡陌间劳来不倦为相视土地所宜指授种树之法粪治之方而随所不足为补助之旣乃使田甲检视耕垦五日輙具报有惰慢者召其人诮之甚则杖而徇于众由是税入居最县官以为能每治水诸使行县则推使前对至民生利害必反覆辨论之无所畏事多罢行洪熈年初诏天下民有户絶而田废者除其额许民自垦而薄税之然法重失实者官与长连坐吏胥辈要求百端奸民徃徃持短长以快其私人揺手触禁莫敢籍报府君慨然曰此朝廷徳意也惧祸不可遂条上得减税若干石家无私焉里人谢曰微公吾属不沾上赐矣其见于居乡者葢如此府君为人孝友而沉厚寡言人不见其喜愠重然诺自少至老未尝食言遇事可行不计利害故人多徳之而小人亦不喜然府君虽至死守之不悔也其没以宣徳二年三月十日享年六十二配同县沈氏少府君一歳勤俭孝敬助府君成家后三歳卒合葬小旬原子五人晟旻昊昌昂孙十一人曾孙若干人孙若干人府君尝曰礼嫡庶异礼秩吾当推行于家其析产令诸子不得与长子齿且曰后世子孙可守此法无废也其见于治家者又如此府君葬旣六十年未有表其墓者其曾孙鉴始为状请予与鉴相知乆矣葢尝观其家世隠居力本辅以礼义文雅表然为江南之望意其积之者必深且长不然何其盛至此乃今得府君之为人而益信焉惟李翺汲汲于得昌黎韩子铭其祖之墓合于礼所谓知而能传之意是以君子与之况由其祖而及其上者鉴其孝也哉
　　朱隠士墓表
　　昆山有隠士曰朱日南甫其讳夏别号勉斋系出唐孝友先生仁轨初为亳人后迁于睢阳数传为宋兵部郎中贯以耆徳与杜祁公等防于乡世所谓睢阳五老是也其后有曰子荣仕至直阁防値金兵之乱始来吴中厯世儒宦其尤以文学知名者元儒学提举徳润国朝中书舍人吉隠士则提举之曾孙而中书之孙也父曰永安早卒隠士防故未知学甫成童忽慨然自奋遂以儒业世其家初未娶其母郁孺人病请治于医师郑有林有林固儒者察其事母状窃叹其贤因以女归之及年渐长人自百里外延致于塾而隠士亦曰吾旣不仕使子弟頼我而有益亦不为独善矣遂以授徒为业其教人有法学者敬服至终身不更他师葢隠士旣老始谢去时从大夫士之家居者为雅集邑令尤賔礼之不衰而隠士固无所求也乡里称必朱先生而不敢字葢重其操云其家旣故所藏先世手泽与名人遗墨无虑数十函后多散失乃数访求于人积成家乘十巻提举所着有存复斋集毁于火复手自编録卒頼以传以直阁葬常熟歳必徃视且惧其终废也请于叶文庄公表其上然不独厚其先世而已乡先达刑部尚书顾公没旣乆而无后倡好义者治其墓亦得不废平生旣业儒不营生产特有数金一夕为人盗去己而察知其人则所识者即隠其事不发槖中遂空不计也其心之仁厚如此为诗文语皆平澹如其人尤精于书甚得楷法成化二十一年四月二十七日以疾终享年七十一配郑氏有贤行子男四人曰器早卒曰文吏部观政进士曰质曰彬太学生女一人适沈传孙男一人曰希周女一人卜葬以卒之明年十一月十九日于是文将归治葬自为状请予表墓其言甚悲予于隠士为郡人相距六十里而近而与其子相好二十余年然未尝一识其面葢其足迹少至城府已可见其高矣且朱自直阁之子修撰大有以下皆葬吴县阳山其后族人或葬昆山隠士独不忍去其先世仍命葬必阳山至是其子从之其孝又可见者夫人不出而仕为隠然比比而是无足称数故皆不得隠之名如日南甫可以无愧者故题其墓而表之
　　河南阳武县儒学训导陈先生墓表
　　先生姓陈氏其先来自永嘉在宋有讳文骥者仕蘓州茶盐常平干办公事始畱居长洲文骥生子荣元汾水县儒学教谕子荣生天佑天佑生元善俱平江路医学正元善生希武希武生孟敷孟敷生良绍俱不仕而业医不絶良绍娶韩氏太医院判公达之女再娶王氏翰林侍讲汝嘉之女先生则韩出也讳颀字永之少孤鞠于继母而学于舅氏福州教授王应良通春秋景防元年以邑学生中应天府乡试明年防试中副榜授湖州府学训导丁母忧服阕改荆州祖母丧承重服阕改阳武先生精于经义用以教人日必坐斋舍恳恳讲説及为程文指授有法而持行清纯虽不必严立教条人多感化之者每各省乡试争聘校文尝独赴江西得士为多在阳武时廵按御史防两司考察校官推先生为列郡之最因畱署开封学事以先生宜遂教授也章三上举之不报然亦非先生所望也先生状貌癯然早衰年仅五十五即恳请致仕两司知其志坚不可夺咸作诗送之而诸生畱之不得尤以为恨葢自湖州去任已然先生为人外若和易中实刚介有守事小有非义毅然不肯为尤号亷洁湖州发地得竒石或谓可载归为玩先生曰此固非吾家物也卒弃不取初至荆州太守钱公先生故人也知先生贫赠一官马以便出入他日纳还之公言其可受故先生曰受则伤亷且亦为公汚竟谢却举子有懐金以希幸进者斥逐不容见或赚其币去家人觉之则曰吾固使取之也其徳之厚又如此性孝友推之以待宗族欢然也能择交而笃于信义乆而不变其为文章平实温雅诗亦清切无浮浪语所著述有之京等録若干巻其曰味芝居士集者则从其别号而名之也陈旣医家先生少则通其业治病多騐及老而家居亦资以自给然不若世俗之医之计利也其娶汤氏继周氏朱氏子男二长亷甫次钦甫先卒孙男二梦得桂孙女六先生以成化十九年八月二十五日卒享年七十明年四月十七日葬于吴县高景山之原后三年亷甫使人持其叔父颙所撰行实请予表墓予获交于先生闻先生之没方悼惜无己岂敢以不文之言辞惟先生学行卓然吴人皆知之何待于表而后着将以是为亷甫复然念今虽知之乆而人或不知故卒书之后有修郡志者按而列于人物之类庶先生之名传之愈逺又非区区金石所能及也
　　陈佥宪墓表
　　宣宗章皇帝之临御也知人善任小大之臣各当其才庶事旣康四海益治时则有若监察御史陈公祚出廵江西乃独为圣学之虑具疏驰奏大畧谓帝王之学先于明理明理在于读书葢圣贤嘉言善行载在典籍皆足以为后世师法若非素加讲习则于理未尽明虽有生知之质高世之见欲其行事之悉合于道者鲜矣陛下备有圣徳惜经筵之典未甚兴举讲学之功少有程度故所讲者虽得于此或未得于彼虽知其一或未知其二而于圣贤精微之蕴古今治乱之由岂能周知而洞察乎而所谓学尤贵乎知要知要则治功易成而效可得惟宋儒眞徳秀大学一书其言明白恳切凡圣贤之格言古今之实迹无所不载陛下欲致太平舍此书不可愿于听朝之暇命儒臣讲説非有大故不可间歇使知孰为邪佞之可逺孰为民利之可兴孰为民害之可革古今若何而治若何而乱政事若何而得若何而失必能开广聪明增光徳业而忠贤以道义辅徳者愈见于信任邪佞以竒巧荡心者自见于疎逺天下之民受福无穷矣上览公奏己有以嗜欲邪佞等语若有所指者疑焉他日以问侍臣或叩首为婉词以对且谓祚縁于忠爱所发无他上意稍解先是有防械公赴京并籍其家比至竟不忍加刑特系之狱英宗即位察公忠直复其官尽还其家属云公讳祚字永锡世家于吴曾祖翠山祖正父子敬母顾氏公防即不羣弱冠补郡庠生永乐初诏修大典以善书预选非其志也明年遂以春秋领乡荐又二年登进士第入翰林为庶吉士时方重进士科即拜河南右防议为政持大体惠爱在民尝与臬司官交章言事谪均州太和山佃户至则躬自耕作其劳苦有人所不堪者而处之裕如同谪士大夫遣子弟从受经一为讲解不倦凡十年仁宗即位念谪者才多可用诏吏部选起之公在选中防上晏驾不果用宣宗初年仍命宪臣即均州郡试之公防第一吏部覆试复第一特擢山西道监察御史公在言路愈自激厉一时弹劾贵幸为之敛迹出廵福建紏贪黜庸自方岳而下不少假借所至尤恤民隠福州属县民苦上官和买破产不足供公亷知其即日禁止之民大称快歳满还朝奏开白塔河漕粟事宜悉见施行未乆河就湮塞劾督工役者上虽曲宥其人而在廷多公直旣乃有江西之行而系狱者几五年始获复官再廵湖广风力愈劲部下肃然旣而言辽王不法事上怒甚复械赴京论死未几事竟騐卒直公原之因改南京云南道益务建明户部侍郎吴玺奏举主事吴悦悦有过不得举玺被劾鞫狱者因以私憾附致其罪悦亦不胜考讯而死公叹曰狱重事也法司故为深刻乃尔今灾沴荐臻职此之由乞坐其人以变乱成法罪大理依阿宜并罪之奏可以犯在赦前幸皆不坐仍敕天下法司一遵律断当以徇私深文为戒秩满用大臣荐擢佥福建按察司事闽人素知公至是相戒不敢犯法诸军卫厉民者公痛绳之民益安焉分廵兴化漳泉等郡郡旧多神祠为考其建置之由诸不载祀典与非古节义系名教者悉除毁之其庙学坛宇出官帑一新士民感之为记刻于石乆之冦起沙尤诸郡骚然公时移疾不出刑部侍郎薛希琏廵抚闽中知公贤强起公为力疾视事者数月闽旣无警辞曰某自蚤歳即渉仕途虽庸陋无补茍有所见不敢不尽今年几七十且病无能为矣因疏请致仕时同官以冦起皆贬斥去乃独得请而归闽人虽不忍去公而亦为公荣之旣归自号退翁杜门却扫日惟以订经籍立家法为事葢年七十五而终景防七年二月癸丑也以是年十二月庚申葬于吴山桃花坞之原配王氏子男一曰寕新野王府教授女二长适辰州知府邹顺次适太常寺少卿凌信孙男二曰懐曰悦悦郡庠生女一公为人风神整峻音吐刚厉平生虽疾恶少容然居官遇贤能吏辄荐举之尤号有识鉴出廵时两値乡举如湘隂鲁文莆阳柯潜頼公监临得不枉抑后皆知名于世若其他事死之孝治家之礼临财之义为学之勤盖终其身如一日者其详国有志家有传墓有铭可以槩见寛独循教授君之请按中书舍人李君应祯之状节其出处之大畧表于墓道而复系之曰鸣呼公乎古之遗直也其忠诚激发与唐刘去华等而考其前后殆有甚难者葢方脱均州之谪士之厌穷阨者孰不缩首巻舌退藏于后以自全能复进言已难矣况言之所指隠然时以取必死之祸是固尤难也幸其出一生于九死虽古之好竒节者知所惩艾而藩府之疏不旋踵而入此不亦尤难矣乎夫去华之言虽剀切止于一落第不耦公言若少缓其祸则大至其挫之而气愈壮摧之而节弥坚此可见其中卓然有得而非沽一时之名侥幸茍且以塞责者之所为也孔子曰邦有道危言危行栁下惠曰直道而事人公其有之
　　林先生墓表
　　先生讳谟字君定别号讱庵其先本闽之林氏有讳适者避乱徙黄岩之泉溪歳乆族益大连起仕宦而林氏遂冠郡中后泉溪割置太平县故今为太平人高大父天麟以为舅后冒李氏至先生之子孟始复氏林遵父命也曾大父原绅华亭知县大父长民赠行部户曹主事父茂吏部考功司贠外郎考功为人清节卓然为浙东士夫称首先生防承父教刻意问学正统辛酉以县学生登贡士省明年防试礼部中副牓授蘓州府学训导秩满丁考功忧以疾卒于家景防三年九月二十四日也年止四十三配同里丘氏孝子谭之孙女有贤行子男四人曰嵩曰穹俱蚤世曰孟曰蘓女二人适赵珪季存信孙男一人曰保琨女二人先生旣卒之二十三年为成化甲午十二月二十九日始克葬于其乡九屿之原先生端介清谨人也当分教蘓学时弟子初入学必执贽以见先生曰吾官虽卑然亦奉朝命职教诲有禄俸之入彼虽循常礼如法律何悉拒不纳则有以图畵为贽者亦拒之故礼部尚书杨公仲举实为文序其事先生自守旣严同官颇疾之卒不变其诲人惟因其人愿学初不之强故或终歳不施夏楚然诸生视其词貎稍厉则局蹜如被挞一时感化以行业自修者有其人先生素多病讲授之余退坐一室闭户萧然不知世间有荣利事葢尝侍考功居京师习程文于陈学士循及满考上吏部陈适当路有气势能荣辱天下士或谓先生稍亲附之可得超迁为朝官先生至则一登其门尽诸生礼竟不再徃其自守如此君子谓先生不媿于其父云先生旣葬之明年孟等以书来曰先君之没以择地不即得葬故缓罪甚重也葬而更无一言以【阙】人谓孟为何如且先君门人惟君子显而有文其必为我图之他日先生之从子刑部侍郎鹗亦曰吾叔父所以为师儒者不可以无述寛曰唯唯葢寛总角入学宫居讲下所以防指授者甚至终身不能忘也今頼以文词为业他人有善且録于吾师奚辞惟惜当时旣防且愚不能悉记先生事行为可憾乃姑以所知者一二涕泣而书之以复孟等俾刻之墓上庶林氏子孙有考焉
　　许处士墓表
　　许氏在东阳有南西二族皆出晋孝子孜之裔处士之先则自西族来居邑之昭仁里有讳琼者当宋宣和间以捍睦冦功授秉义郎竟死冦难乡人庙祀之元栁文肃公寔为纪其事刻石庙中处士之十五世祖也曾祖大有通儒术人称草庵先生祖宣父本皆有隠操本娶麟溪郑氏再娶南溪贾氏而生处士其讳煜字允彰生九月而孤旣长事其母甚孝与其伯兄光处更友爱凡事独任其劳而不敢遗及之性勤敏自奉且薄家卒頼以裕顾于财不甚惜遇贫乏者徃徃赈贷之叹曰小惠不终穷乎乃授以理财之术因其术获温厚者十余家素刚直好面斥人过乡族或相忿争闻处士至皆惴惴避去一邑令固贪夫也偶遇宿其家处士輙数其事曰为百里宰当如是乎令大惭服许旣盛族世率好礼若方蛟峯许白云李草阁吴徳基诸名儒皆尝为塾师及其乆也遗风犹存至处士治家动遵古礼而于佛老巫觋尤加摈絶不使乱其家法其志葢将举礼制而尽行之然不幸以疾卒实成化十三年三月二十六日也享年五十有四其配郑氏讳儒字徳仁亦出麟溪为蜀府左长史楷之曾孙处士燿之孙璧之子未嫁母汪氏寝疾左右扶持者三年族人己称其孝及归于许恭敬和慈安静俭约宛有义门轨范人感而化为贤妇者亦多以免身而病者二十年然凡遇祭祀必强力而起临视牲醴惟谨适丧处士哀甚而病剧以十三年十月二日卒享年五十九以卒之年十二月二十一日合葬于里之胡山子男三人曰堪垣埙孙男三人曰佐伉俟女二人埙予友王进士允达之子壻也以邑庠生持服居忧与其兄谋所以显其亲者乃自为状不逺千里来吴门乞予书墓上之石曰不肖孤托妇翁之契敢以先徳累予感其孝不忍违也夫婺多君子在昔为盛其显者焯然在人耳目隠者亦多以诗书礼义重于乡评故近世杨文贞公有云浙东尚文雅予尝媿乎其论今观处士为人亦可信矣三子者皆贤而有父风埙更好学将取科第入官所以显其亲者又当有在
　　隆池阡表
　　惟沈氏之先皆葬其里相城至处士恒吉之卒也其子周视先茔卑隘始择地于吴县西山行数日不得他日得隆池焉之初其地名龙池周以其土隆然而起也更今名沈氏故为长洲邑中大家中衰有曰良琛者始居相城能辟田复业其家以大是生孟渊永乐初以人才徴引疾归卧江南有诗名于时而厚徳雅量福履最盛配朱氏生二子其仲处士讳恒以字恒吉行别号同斋自其少时与其兄贞吉同学于家塾而塾师为翰林检讨陈嗣初先生也且其父徴士好客一时名流相过从者日常满坐处士因尽得接见前辈而熏其徳渐其艺以成其名人以有子为徴士贺徴士旣老奉养益厚处士乃日以致乐为事恒使人走市中求甘防之味供之尝夜有冦至偶外寝得脱去旣而念父母所在还入其室号呼之冦挥刃及其袂廹逐堕水中水适浅不溺人以为异葢孝也其配唯亭张氏有贤行子男三人长曰周次曰召先卒次曰豳女四人皆嫁其一蚤寡守节孙男三人曰云鸿曰应蟾曰应奎女四人处士貎厚而神清望之温然美玉也所居窗几明洁器物古雅而竒石嘉树掩映庭戺俨如画中风日清美每被古冠服登楼眺望神情爽然或时扁舟入城畱止必僧舍焚香瀹茗累夕忘返善绘事妙处逼宋人然自重不茍作亦善为诗落纸可诵平生好客绰有父风日必具酒肴以须客至则相与剧饮虽甚醉不乱特使诸子歌古诗章以为乐其视市朝荣利事眞有漠然浮云之意以成化十三年正月晦卒享年六十有九葬以又明年正月三日于是周泣告其友翰林修撰吴寛曰不肖奉先训获列于士大夫间自媿无以显扬之者惟幸得一言表于其阡耳敢以状请寛惟处士以风韵高逸为吴人称慕岂其江湖之上足以自乐而忘斯人乎闻昔正统间周文襄公以工部尚书廵抚畿内慨然以经理国用为已任戒郡县愼选长田赋者处士在选中公知其贤待之不以庶人礼适歳饥发廪赈贷明年春督偿亟甚民相视不堪处士首率父老徃诉于公乞至秋乃偿公不可则为反复辨其利害公悟从之后用其言为令又民歳漕粟输纳多不足豪家利以金贷比比破产处士当其徃役也輙预贷之而不取其息民至今感其惠若其忘怨释雠防贫排难为惠不能尽书葢沈氏自徴士以高节自持不乐仕进子孙以为家法遂使处士之仁心及于一乡况又掩于文艺之美人不尽知之乎夫发潜阐幽吾党之事也故因周之请书其事为隆池阡表俾刻之












　　家藏集巻七十
　　钦定四库全书
　　家藏集巻七十一
　　明　吴寛　撰
　　墓表九首
　　嘉议大夫陜西等处提刑按察司按察使王公墓表
　　元主中国殆将百年其末世政弛法壊天下嚣然胥归于浇薄奢僭大抵与贾生之论秦者无异我太祖髙皇帝起而救之用重典以治顽民由旧政以修废事一时口给心计号多才能虽多举用辄见翦除其卒在位所以辅世而长民者莫非质直悃愊之人而天下之俗遂还于厚若故按察使王公其一人也公讳英字俊伯苏之昆山人初从乡校贡入太学以诸生选授监察御史乆之髙皇帝察公可用特命署都御史事而大书敦厚王英四字揭于殿柱以励百官当时朝士以罪去者比比而宪臣尤甚公独以秩满陞刑部郎中俄出知宁海县盖欲以民事试之也及太宗文皇帝嗣位知公名召还复郎中寻擢陜西按察使丁内艰服除改山西秩满仍命治陜已而得代还行至泗州疾作而没享年六十三公立朝守正不阿旦夕兢兢谨畏每顾其妻子曰吾以身许国其勿以死生为意但吾获死于正足矣乃絶不问家事而时具疏有所建白上知其忠直也多嘉纳之然疏入辄毁其藁人不得而知也及长臬司务以简静为治狱至而决虽不为强辩深文而巨奸宿蠧恐惧首服不能隠其罪至待寮友和而正寛而有容凡所设施人皆取以为法固有千里之外闻公之名而感慕者公平生不立声誉居官凡四十年得其事行盖若此然足以见公之为人矣王之先在宋有左朝请大夫葆以忠纯文雅称于时周益公实为文志其墓子孙累世以儒素相承至公遭时始复仕公初娶何氏昆山令平之女继娶阎氏子男三人曰宁曰安曰定女三人其一嫁同里朱辉孙男三人曰某早卒曰成宪曰成章曽孙男一人女一人公没于永乐二十年四月十九日以其年十月六日葬子马鞍山先茔后六十余年成宪官京师以予有乡里斯文之好持公墓铭且别为状请予文表墓予观国初多钜人长者如汉之石建周仁张欧辈岂惟有益于时用能保其身全其家传其子孙其淳厚之风逺矣公既其人迨去世已乆凡与之处者犹不能忘故靖逺伯王公骥刚毅少容以与公旧寮也追念之不置尝致手札问讯其妻子所以周防之者甚厚叶文庄公于公为乡后辈拜公遗象赞之为名贤而至于今邑人尚能谈其居乡里时一二事曰公一日行道傍有负鹾者挤公堕水中怡然摄衣而归他日复遇于道其人知为公也弃所负而走公使人追还之尝微服入呉市门时适有鞾禁门者执公为庶民宜有罚公笑曰吾官人也门者不信取冠服示之始释其防公亦不怒邑令盛设酒馔邀公辞之竟赴邻翁饭或怪之公曰邻翁贫治具不若邑令之易且官府吾可轻入其门耶盖公平日未尝有私谒至人有以私事干者輙逊谢之曰吾不能尔其他事大率类此此益可以见公之为人也故书以系之
　　医师王瞆斋墓表
　　呉中号多医家若王氏则出宋儒苹之裔初不以医名而名之实从仲光隠士始仲光亦儒者生当国初垢汚沈晦不欲以医闻盖再世始发于瞆斋其讳敏字时勉初号讷斋后更今号仲光之从孙也父寛早世用母沈氏教居贫力学慨然思追其先世及之顾欲资医以养母以先友韩伯承医有所受也遂防其父子间已而再学于盛御医啓东数年尽通二家之説卒为医师名既日起延及旁郡抱病就治者不絶于门凡病谓可治治輙愈不治即无能治之者皆借记为药案嵗乆积至百余册所活人盖不胜计然其竒不特因病而见也往往观色察脉能预言其病当作已而皆验其术既髙有宪臣行郡至呉中延见之一富人乘是怀千金求以觧罪力拒去故郡县皆重其为人不独以医也其为人容止端重衣冠伟然望之知其儒者当其壮时礼部屡移文郡县欲致之用竟以重听辞不赴至是为成化乙巳年七十有二而没实五月一日也其娶严氏继谷氏亦先卒子男四人曰鼎节泰观鼎先卒泰县学生节观俱太医院医士女四人长适练荘次陈亷次李珪次进士张玮孙男八人曰槐朴橒杰谷杲庆炳女八人曽孙女一人王氏之先闽之福清人也自宋徙呉四百年于此世葬呉县横山至是节等既袝葬其父而观以名医征为有司迫遣来京师乃泣请于予曰观将乞归守制惟先君墓上未有刻词敢以是累予叹曰子之先君吾父兄不幸以疾累之多矣惟无以助子之丧是恨尚复何靳乃据其兄泰状书而授之若其平日治疾之竒迹则具载于所着药案者藏于家后有传方技者可考焉
　　止庵呉府君墓表
　　呉氏世居呉江韭溪之上其先有讳秋渊者从虞文靖公游以文学称里中其后族益大且厚盖六世始得朝用以明经登乡举官中书舍人其父母年皆八十余防恩褒封康强逸乐而嗣续甚盛壮者克家少者奋志学业竞入邑庠为弟子员又有登乡举如朝用者矣其为族如此予忝与朝用同朝相好间尝谂其先徳曰璠愚无所知窃闻诸吾父曰凡呉氏所以有今日者汝之大父母止庵府君与翁孺人之徳也汝其识之则又以其事语璠曰壬午之嵗文皇帝旄钺渡江天下同日响应乡人争持鉏犂四出剽掠以杀人为嬉而呉江尤甚然特乘之以报私怨而已里有戚呉二氏既焚死盗手殆尽时吾兄方壮长田赋恐不能自保请备之府君曰吾平生所恃者惟善耳且吾未尝以怨遗人人奚以怨报我不为备方出户侦望而盗已号呼拟之府君不得已避去翁孺人遂急呼家人登舟盗至无所得益怒出两舟追十里许及之相拒才寻丈人人自分必死翁孺人计无所出惟黙祷于神求救俄而盗所揺桨蓦然皆絶因得脱去濳于洞庭山中迨事定始还适有诏抚循郡县诸被杀伤者得赴有司言状所获盗輙论死如法不俟奏报当是时呉江郡盗悉斩之长桥血流涔涔湖口尽赤或谓府君曰公怨可报矣府君曰天幸全活我家彼蠢蠢者固于我无他特一时相从为乱耳其置之勿言翁孺人亦深然之其人乃得不死至今里中某氏某氏固在皆其人之子孙也凡府君善行以不幸早弃诸孤不及多见即有之而吾时甚幼又不克知独此吾躬尝其患犹能记忆也予既得闻其事他日朝用来告曰府君之葬无为铭者及祔葬翁孺人而故少詹事刘文恭公铭之又逸其事吾父每痛于心兹愿得文词显刻墓上以自慰解且使我后之人得以考见先徳相率以仁厚为法而克肖之也予辞不获则为具书之而系之以论曰呜呼为善获福此常理也世徒见善与福或参差焉遂谓善不可恃而肆然为恶无所忌惮观于呉府君于是知善之真可为矣盖方羣盗追及之际而府君一家皆获生全固足以验其平日而事定之后曽不为憾反含容以生全之视彼睚眦必酬者相去何如至是则种徳益深而食报益厚此呉氏所以有今日也欤后之人果能克肖其先则族之大且厚者安能料其所至也哉府君讳为字孟才止庵其别号也少为翁氏赘壻以永乐辛卯十一月十三日卒享年四十三翁孺人之卒则以正统己巳九月二日享年八十七子男四人曰敏致效政政封中书舍人二女长适李琳次适张琳孙男五人曰瓛璲瑾璠璩璠即朝用也曽孙男若干人女若干人
　　文林郎融县知县周君墓表
　　融县知县周君以天顺六年三月二十二日卒于官舍享年六十有三后四年为成化改元三月二十五日既葬于呉县星湾之先茔又后十七年其配孟氏卒诸孤奎以融县丞秩满上吏部闻丧将归治葬乃泣告予曰先人之葬已乆而墓上之石未有文以刻今不幸再遭吾母之丧愿附书之敢以状请按状周之先汝人后徙营道再徙浔阳在宋有道国元公所谓濂溪先生者君之十一世祖也道国二传曰兴裔仕至和州观察使领侍卫马军都虞候御金兵于平江以力战死赐葬常熟虞山子孙遂为呉人和州四传为元松江监税文英文英生江浙行省照磨南南生长洲县儒学教谕敏敏生浦隠居教授以髙夀终配钱氏为呉越武肃王之裔生君其讳纲字文叙号谨斋少从易师防卓然有志家学既长将由科第出为世用不果监察御史成规程富以经明行修交荐授融县丞融为栁属县民鄙而杂以苗种素称难治君治能因其俗而以静厚不挠为功民安焉初莅政政事所当行令簿或不从君必委曲开説而以诚意动之既乆皆服事必咨决于君常有业舟者十八人被诬以强盗歴嵗不能辩栁守檄君辩之一讯而白后其人合钱五十万来谢却之而去其防明如此九载民争挽畱之时河间王忠肃公镇两广疏其政绩于朝乞擢君知县以慰民望从之君在任益修惠政属嵗屡歉苖冦作民流亡者不可胜数君保障有法境内独无事民始不知陆耕作诗谕之每春夏间躬行阡陌劝课劳来不倦于是食足冦至可守县学初在城外倡谋迁之以避冦难更立条约以教诸生遂变士习后多举于乡者俗好淫祀溺邪説复力禁之余事之罢行者其惠利尤多廵抚都御史叶公特遣人持羊酒以旌其能且将荐知大府而君卒矣卒之日民悲思不已后冦难复作都御史韩公率兵士往勦而子奎从行有功公曰是故周令之子也其谙融俗已熟特奏授县丞奎亦有才具民安焉如君为县时君性孝友尝迎养其父于官公退左右承顔无违礼父年既益髙而君被畱为令不获从之还呉也思及輙流涕平生惓惓先世建祠堂置祭器所以祀之者必于古礼是行尝以道州宗族疏逺状上礼部得循例复其家配孟氏为亚圣公五十六代孙宋信安郡王忠厚其逺祖而宗人府经歴宗严其父也贤而知书至老而勤从其夫若子居融者乆无恙及还呉适以疾卒实成化十五年某月某日也享年八十有九以明年某月某日祔其夫兆男三人长璧庶出次即奎次参女一人适徐寛孙男四人曰钦曰钺曰钥曰某女三人惟周氏为呉儒族其出而仕者虽不甚显而世继不絶如君为县又能举其职而与民相安者防二十年盖儒而吏者其政迹固异于人也昔汉世重乆任为吏者长子孙况君又有子世其官父风绰然皆可书者乎因为表于其墓使其子孙有以考而继之则周氏之泽将衍于百世之逺矣
　　沈教授先生墓表
　　成化十六年萧山沈先生以安肃教谕秩满上吏部一时学职数十人天官考其绩居先生第一遂陞南安教授命下不幸疾作以其年三月八日卒于正阳门东寓舍年六十有一先生昔训导吾苏寛时为诸生防学中斋庐相属谓寛可教也数召与讲説文义谆谆恳恳輙移时不休及来京师寛往拜之怪其貌加瘠而言论则如昨可喜方欲请益然不意止此呜呼惜哉先生讳环字时健自号卑牧子世为越人宋有讳某者仕甚显阶至银青光禄大夫先生其裔孙也曽祖讳某祖讳纯一皆不仕父讳寅监察御史母某氏先生少则勤学业从张翰林士谦防辨难质疑不肯为卤莽之习及入乡校手一巻闭户终日人罕见其面景泰元年中浙江乡试明年试礼部中乙牓始授苏州训导满考陞内黄教谕丁御史公忧服除改安东丁继母某氏忧服除改安肃所至教人不以乆倦诸生以所业进必亲为改削为文一主于理而措词精致尤号有法然不颛颛为举子业也经指授者去而试于乡輙取髙第大藩知其名嵗大比三以礼聘校文得士为多先生为学坚确而宻切书不泛读读必成诵而考古求义必至通而后已寝食之外日惟以笔墨为事动息记注讫于终身皆可考也平生自奉甚薄凡世俗所尚莫能动其意者尤安静有守宗伯邹公少与同门相好尝欲引荐固辞乃已好论事与人不茍合如论从祀孔子羣贤谓闵损生不愿为费宰没而以其国封之为不可又公伯寮之愬子路荀况之言性恶王弼之宗庄老贾逵之忽细行杜预之建短丧马融之附仇家皆得罪圣门而腼然爼豆之间与羣贤齿殊非朝廷崇儒重道之本意具疏将上之防疾作不果其持论正大率类此先生娶魏氏南京吏部尚书文靖公女也有贤行子男五人曰釡早卒曰鉴曰鎏曰蓥曰金鉴蓥皆县学生孙男三曰文滂曰文涛曰文淐女二人先生初卒其乡人汪礼部景昻既为经纪其事又四月其子鎏闻讣来迎其丧归将以明年某月某日葬于某山之原属其门人翰林庶吉士陈璚志其墓矣更以表墓之文属之寛义不能辞也惟师道之系于天下也重独怪无能重之者当先生初得南安时知郡守为华亭张公汝弼也贤而好文可仗以立教法成人材为之窃喜既不克遂志他日则闻汝弼在郡中尽去淫祠欲兴学校而求贤师不可得也噫使先生在而往教必欢然相合教法以立人材以成岂非南安士子之幸哉然则先生之没其可惜者大矣因并识之以着其志云
　　乐亭知县蒋君墓表
　　成化十八年正月二日乐亭知县蒋君卒于官署其妻徐氏扶柩返葬道经京师凡与君交者行数里逆其丧而殡于城东之佛寺徐氏即使其仆来告曰吾夫不幸至是幸尝托交执事愿为文表于墓上他日陈给事玉汝复持其父书若状道其事甚悲予不忍视尚忍为之执笔耶君讳廷贵字元用姓蒋氏宋有春官侍郎堂为苏守卒葬城西之尧峯子孙遂占籍焉其后曰达卿生叔昻叔昻生宗韶宗韶生惟清世居呉松江之上为长洲大族惟清娶赵氏宋宗室周王元俨之裔孙生君初入乡校所业已与诸生不类间为古诗文卒然满纸畧不经意善治易成化辛夘举于乡主司杨学士得君文巻竒之遂擢魁其经戊戌登进士第观政吏部己亥出知乐亭辛丑卒矣年止四十一君尝失偶故武功伯徐公方择壻得君遂妻之凡生女三人其二皆许嫁名家其一尚幼君卒后四月始生一男人以为君幸君为人和易寛绰与人无校其中汪汪莫能窥其际性甚孝既卒能致其继母邹氏之悲可以观其为子也至其处昆弟朋友率过于厚乡人皆知之不必书惟乐亭去呉中甚逺其政事有知之者乎盖君初视县事嵗适歉赋役更繁民殊不堪君具疏奏免者什六七一时民已頼之明年朝廷有建州之役所过郡县军兴浩穣郡守谓君必能办此乃委督诸县调度有法事集而民晏然县属永平前令以其地僻治之率卤莽君知其凡狱讼征敛必躬勘其案牍校其量衡往往至夜分不休暇则延见耆老询其人情察其土俗已而民间贫富强弱户知之即有所赋役輙当其人至有争辨者剖析如见不能欺君持已更防亦常以此律人先时郡遣吏卒至馈遗甚丰至是无所得相与出谤詈语君处之漠然县治后有门人出入如市得以交通僚吏行私君塞之贪者不便防君以疾作遂撼以堪舆家不利之説君曰吾身可死而门不可开也且门尝开前令固有死者矣众既失计更造为飞语达于京师卒不为动病益作而治事益力乆之皆服曰此君所以爱我也君既为县有声吏部俟其考最将召用而君卒矣及卒郡自守佐以下皆惜之其僚吏有哭之哀者而其民尤悲思之不忘其为县盖如此夫今之登甲科者以州县非清贵多不乐及君领檄所知者尤以君性度窃有不胜任之忧君独安于其职至于精敏刚明得乎上下者又如此此所谓其中莫能窥者也因书以示吾乡里且以为其父兄宗族之慰云
　　姜正术墓表
　　将仕佐郎嘉兴府隂阳学正术姜君讳雍字尧民其先郡之濮川人也后徙汉溪曽大父琼当元季之乱倾赀产募义兵以保乡里众頼以安大父齐父忠皆不仕君防嗜学务泛览载籍尤喜为诗稍长勤俭谨畏才具充然父尝长乡赋于官出纳劳甚君忧之即请曰有事服劳子职也儿虽疲薾敢以身任比年赋益完以其余力佐治家事而事亦治也里之长老皆以能子称之而尤为郡守舒公所知正统末盗起于闽朝廷命将往捕浙东西诸郡皆率民壮以从舒谓众可以议事者莫如君乃挈君同行一时军中多所赞画盗平欲酬以一官即以正术荐然非君所长也君固长于治事于是事輙属之郡竝海筑堤捍水功乆弗成至君督工卒成之平生更防不以官小自弃郡尝檄验盐货无敢以利汚之者今浙江按察使杨公继宗方为郡刚明防洁最慎许可独知重君则君之为人亦可见矣久之君致其事杜门以教子孙凡数年而卒享年七十有五卒之日成化十四年五月十一日也以其年十月九日葬于其邑林溪之原君娶张氏子一人曰渭孙三人曰臯曰学防曰龙曽孙五人曰震霖雯霦霁于是学防以明经登进士第谒予告曰学防之有今日皆先大父之教也惟先大父即世五年于此不明不仁何所逃罪惟是林溪之原宜得铭文表于墓上因据其状録其事授之且以慰其后人之孝思云
　　卫稽勲墓表
  </div>
  <div class="pagination">
   <a href="家藏集_page52.html">
    上一页
   </a>
   <span>
    ...
   </span>
   <a href="家藏集_page48.html">
    48
   </a>
   <a href="家藏集_page49.html">
    49
   </a>
   <a href="家藏集_page50.html">
    50
   </a>
   <a href="家藏集_page51.html">
    51
   </a>
   <a href="家藏集_page52.html">
    52
   </a>
   <span class="current-page">
    53
   </span>
   <a href="家藏集_page54.html">
    54
   </a>
   <a href="家藏集_page55.html">
    55
   </a>
   <a href="家藏集_page56.html">
    56
   </a>
   <a href="家藏集_page57.html">
    57
   </a>
   <a href="家藏集_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
