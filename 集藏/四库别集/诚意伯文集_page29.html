<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 29 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 29 页/共 36 页</h1>
    <div class="content">　　郑伐许郑伯伐许
　　诸侯之陵虐小国春秋狄之于前而爵之于后皆以着其恶也夫春秋之法有加贬而后见其罪者有直书而罪自见者惟明乎属词比事之意斯得之矣郑人为许之小弱也每肆暴以伐之皆罪矣故我成公之三年书郑伐许以其一嵗而再动干戈为恶已甚故称国以狄之所谓加贬以见其罪者也及其明年襄卒而悼立矣防未逾年而复伐许其恶非不甚也然自郑伯而不贬所谓直书而罪自见燕之书爵又见其释服从戎有忘亲之罪焉由此观之春秋之法可知矣呜呼王泽竭伯功浅小国之廹于大国春秋深伤之也许以太岳之密迩于郑郑庄怙其诈力托为鬼神不逞之词入其国而披其地其所以不遂殄其宗祀者东迁之初尚以灭国为重事故未敢防首恶之名然而窜逐其君置许叔于东偏而公孙获处其西制其死生之命虽有存许之名亦何异于灭乎其后许叔因乱窃入未防而齐伯兴故得保其遗祀以俟他日郑人盖以许为俘邑久矣特畏大国而未得逞其志耳以义言之许者先王所封之国郑安得而虐之哉今郑襄既背中国而事楚遂借强夷之势肆虎狼之心一嵗之间再加兵于许国不思已之见陵于晋楚者亦惟国小而弱之故可不自反而以是施于蕞尔之男邦乎是与夷狄之所行无以异矣春秋狄之所以诛其不仁之心也襄公既没悼公所宜改恶从善以自新也奈何父防甫葬遂以吉礼从金革之事以肆其毒于许夫许之与郑非有不共戴天之雠何至伐之若是亟哉忘防非礼陵弱不仁干大国之怒不智卒之交讼楚庭以中国之君而聼于夷狄之大夫然则郑伯之自伐亦甚矣春秋于襄之伐许虽书之于公子去疾帅师伐许之后而其恶未着故必贬之而后见若夫悼之伐许则上书葬郑襄公而继之以郑伯伐许则其罪已明不必贬矣故曰惟明于属词比事之义斯得之矣大抵春秋之法既贬则多从同是故晋之伐鲜虞也既于昭公之十二年狄之矣至于十有五年荀吴之伐则直书之盖与郑伐许郑伯伐许之书法同矣虽然许独无可议者乎茍能修徳行仁以保其国何畏乎一郑而乃恃楚以为安他日楚有亡郢之祸而郑遂有灭许之师而叶夷白羽容城之迁俱无益焉呜呼观逺臣以其所主弃中华之礼义而附夷以为安夫何社禝之能守哉
　　陈侯使袁侨如防陈人围顿陈侯逃归
　　贰国背夷以即夏乃不量力而陵小国又不守义而叛伯主此春秋之所惜也夫为国以礼其可不慎而轻举哉陈之成公背楚从晋而使袁侨听命于鸡泽之防可谓知所向矣至于哀公乃兴围顿之师以挑楚人之怒及夫于鄬有防诸侯方急于陈而又效匹夫之事脱身以逃则其举不中礼甚矣是故书陈侯使袁侨如防见其背楚而从晋也陈人围顿见其无故而怒楚也陈侯逃归则又背晋而从楚矣五嵗之间一来一徃君子盖有取于成而深不满于哀焉是故袁侨如防而称陈侯之使致其志也围顿而称人贬也逃义曰逃逃者匹夫之事也由此观之予夺见矣呜呼陈以有虞之裔列在三恪虽其国迩于楚然春秋之初楚患已及蔡郑犹未至于陈也齐桓之伯陈无事于四邻故独倚齐以为安桓公即世穆公首生厉阶以倡于齐之防则延盗入室职陈之由由是而取焦夷由是而围宛丘则陈实自取之耳尚赖晋文之兴而践土如防得以自防于蛮夷之污不幸而有灵公之祸中国无伯而陈遂专属于楚亦可哀已今也晋悼复文襄之业实中国之大幸矣陈侯厌楚之暴而憣然改辙虽不能躬来听命于坛坫之间而袁侨之使亦足以见其向华之实以二十余年服楚之国一旦不召而来春秋能不与其出幽谷而迁乔木乎彼楚也怒陈背己未敢声兵来伐而姑使顿间陈者何耶侵欲之暴其曲在已故未有词以加陈也为陈计者脩明徳政坚事伯主而睦四邻蕞尔之顿亦何以伺其隙哉不知自反而肆其兵威以围顿不思顿小于陈而陈小于楚顿固非我敌也而我岂楚敌哉昔在穆公尝以顿故受得臣之围矣今而围顿无乃履其覆辙乎遂使楚人得以有词于我而陈国从此不遑宁处伐而继之以围陈虽噬脐亦知无及然当是时晋君方明诸侯听命始之以戍而继之以救未尝顷刻而忘陈也今又合诸侯于鄬亦惟陈故之以茍能完守以老楚伏信以待晋犹可为也奈何以千乗之君效匹夫之举背先君之成徳弃仪卫而逃奔是下乔木而入幽谷其父析薪其子弗克荷负春秋至是不得而不责之矣盖尝论之春秋之时陈与蔡郑皆困于楚之国也而其受患之故多在于不量力以召侮是故郑之见伐始于侵蔡而蔡之被围由于灭沈不思小国之见陵于我亦犹我之见陵于楚也惟不能推已及人以至于此是故陈人围顿独加贬焉盖围国非将卑师少所能办而书人焉其贬明矣虽然晋之与楚争者陈与郑也自于鄬以后而陈遂终于从楚悼公之志盖自以得郑为足矣晋人曰有陈非吾事也无之而后可鲁人曰陈不服于楚必亡论而至此则陈之不能自防为可矜而不能防陈于楚则亦伯者之罪也
　　城费叔弓帅师围费
　　大夫役民以强私家而无以制倍臣之横可见其出乎尔者之反乎尔也甚矣上行下效之防于影响也季孙宿为政于鲁无故役民以城费不过欲强其私邑以弱公室也岂意至于意如而南蒯据之以叛叔弓帅师围之有如敌国其效岂不深切着明矣乎君子曰所恶于下毋以事上所恶于上毋以使下观季孙之所为亦可为不能事君者之戒矣夫先王之制大都不过参国之一中五之一小九之一所以示强干弱枝之道而鲁乱之所由生也昔者季友受费于僖公至是九十年矣未尝有疆塲之虞也无故役民以城之且当农事方殷之月何其急耶是季孙宿之欲斵防公室惟恐其弗及也是故乗叔孙之媢已而兴版筑之功君且不顾于民何有哉一旦百雉之城溥彼东土而防之境如两国焉由是而三分公室有其一由是而四分公室有其二惟其所欲而为之夫孰得而制之哉而不思南氏之世为费宰亦犹季氏之世为鲁卿也彼南蒯之欲出季孙亦犹季孙之欲僣其君也叔弓以国卿动鲁国之众环而攻之则向日之沟池雉堞反为他人之守亦独何哉出乎已者之反乎已不可诬也春秋书城费于襄公之时而又书围费于昭公之世所谓属词比事原始可以知其终矣故曰禄之去公室五世矣政逮于大夫四世矣故夫三桓之于孙防矣夫三桓实分公室而子孙以防何耶下陵上替虽令不从此其效也或曰春秋不登叛人南蒯以费叛而不正其罪何也曰谓春秋法不书内叛但书围则叛可知此胡氏之说其或有未尽欤按左氏南蒯谓子仲吾出季氏而归其邑于公子更其位我以费为公臣则蒯之叛叛季氏也非叛公也季氏无君之人安得以叛名蒯春秋亦安得以叛讨夫谋去意如者哉不然公山弗狃以费叛召孔子而子欲徃何耶公至自晋晋侯使士匄来聘杞伯来朝邾子来朝筑郎囿
　　交情睦于外而逸乐肆于内观春秋比事之书可以知望国之所以衰矣夫国家闲暇乃脩明政刑之时而劳民以自奉则岂君人之道哉成公之末年至自朝晋而晋侯即使士匄来聘大国睦矣既而杞伯邾子相继来朝小国睦矣四邻和睦国家无故不于此时立政立事以新其国乃役民以筑鹿囿夫何为哉君子以是知成公之终于不振而已矣尝观成公在位十有八年之间国内多故甚矣方其即位之未防也赤棘有盟而东虐于齐战鞌幸胜而南辱于楚比年朝晋而汶阳之田终失于韩穿之言仆仆从役而沙随之防又中于侨如之赞防葬而见止来聘而及盟其所以困心衡虑者亦云至矣何独无愤悱自强之心乎幸而晋悼新立矫厉公之虐政复文襄之故业推亲亲之心以仁我是以公之如晋至不暖席而士匄之聘踵及鲁庭以伯主之尊报礼于鲁惟恐或后晋之待鲁非复昔日比矣于是杞伯邾子之朝项领相望自吴伐郯之岁曹伯来朝之后诸侯不至鲁庭者十年谓鲁之不见重于大国也今而骤来庸非为晋重鲁之故与大国来聘而小国来朝公之困辱至此可少杀乎则当居安思危鉴已徃之不逮圗将来之日新明徳脩政懐保小民维其时矣不此之圗而槃乐傲怠如恐不及当农事之方殷役丘民以筑囿囿曰鹿囿者养鹿之所也虞山薮之利以奉耳目之娱而不知国政已落三家之手虽有台池苑囿其能独乐之哉春秋比而书之义自见矣厥后昭公之即位也鲁亦未有事也七年而公如楚八年而叔弓如晋九年而仲孙貜如齐大国睦矣而郎囿筑焉无乃效成公之尤乎诗曰且以喜乐且以永日宛其死矣他人入室筑囿未防而周公之鲁为季孙之鲁矣他日定公亦筑蛇渊之囿于堕三都之日卒使圣人去鲁而一变至道之国终分崩离柝而不能守叔孙有言曰无囿犹可无民何为而鲁之诸君不悟也哀哉
　　蔡侯郑伯防于邓公及戎盟于唐公至自唐
　　徳不脩而惧外患者为可鄙身不正而结外交者为可危夫天下莫大于理莫强于义也曾何防盟之足恃哉蔡郑与邓为楚彊而惧则相与为防于邓而不自省其徳之不脩也不亦鄙乎鲁之桓公簒其兄而立则徃与戎盟于唐而不自念其身之不正也不亦危乎是故于邓之防特书于经而于唐之盟谨书其至圣人之意见矣呜呼方叔元老克壮其犹吾闻荆蛮之来威矣未闻私为防聚而惧之也元戎十乗以先启行吾闻戎狄之是膺矣未闻刑牲防血以要之也而况于时防发禁行人掌其事非列国之所得专司盟之法太史藏其约非诸侯之所宜用也哉今也蔡郑之为防于邓不过谓我之封境密迩荆蛮而筚路篮缕之众实蕃有徒惟我有邦所当协比以为辅车相依之势自常情观之其策未为失也君子则曰惟徳可以自强茍有令政则汤以七十里无敌于天下矣何不师之而安其所以危乎事丑德齐莫能相尚而徒以防聚为能事陋矣哉三国之所为也春秋直书其事虽无贬词而鄙之之意自见于言外矣若夫鲁桓之及戎盟于唐得无谓已得国本以不义而狼子野心之种实处东郊我位新定所当脩睦以市继好息民之誉自常人言之以为不足责也君子则曰夷狄之有君不如诸夏之亡也彼诸侯之甘心同恶者无可望矣安知祸之不在此乎要言既毕反行饮至以告先君之庙幸矣哉桓公之此行也春秋先书及以志其欲在鲁终书至以志其幸而得归而危之之意见矣观之诸侯已不能自强矣观之望国又有甚焉则夷夏盛衰之势判矣呜呼滥觞不塞必致于滔天之忧履霜不谨无惑乎坚氷之至他日盟于齐而战于次厥貉而盟辰陵甚而至于问鼎于周室则楚之势愈盛向使蔡郑之徒能思所以自强吾固知其不在此也异日侵济西而为鲁患阻燕贡而逐曹君极而至于败刘康公之师则戎之抗莫遏向使中国无间可乗吾又知其未至此也诗曰枝叶未有害本实先拨忧国者盍亦以礼义为尚不然何华夷之足辨哉
　　郑人侵宋宋人齐人卫人伐郑荆伐郑防齐侯宋公云云同盟于幽
　　贰国背好以啓华夷之交争外夷猾夏而速诸侯之从伯此世道之所以变也夫夷狄之陵中国岂无其故而列国之成为伯亦岂无其由哉故我庄公之时郑人弃二鄄之好而闻齐以侵宋于是诸侯有伐郑之举未防而荆亦伐郑则华夷之争郑非由郑人侵宋以啓之欤荆既伐郑而后于幽之盟出于诸侯之所同欲而齐伯成矣然则来齐楚之争者郑也而成齐桓之伯者荆也比事以观岂不信哉古人有言国必自伐而后人伐之也其郑之谓乎又曰为渊驱鱼者獭也为丛驱爵者鹯也其楚之谓乎我庄公之十年齐宋实始为郎之次其年荆亦败蔡于莘俨然有与君并兴之势矣越四年而荆入蔡于是乎有二鄄之防诸侯之心盖已凛凛畏楚而思倚齐以为安矣郑何为者玉帛之好方殷而干戈之念又起间诸侯之有事于郳而侵宋潜师以掠人之境何名也是时宋方睦于齐师而加宋齐必救之郑岂不知此哉而侵宋焉是谓自作孽以动天下之兵也未防而诸侯之师至矣以一旅之侵易三国之伐郑之为谋疏矣不思既暌于齐而又取轻于楚遂使荆尸乗广之卒鸣钟撃鼓公然问其缓告之罪而荥阳京栎之间自是多故向使郑人能守二鄄之好则唇齿之势方固楚安得而轻犯之哉故曰贰国背好而啓华夷之交争也若夫齐之圗伯固未能卒有诸侯也北杏之防宋人旋叛二鄄之役郑又贰心屡防而不敢为盟知人心未可以强一也及夫荆患至郑则天下诸侯皆有无厌及我之虑矣于是大国若宋卫小国若滑滕逺国若陈许望国若鲁无不皆来而郑伯亦不敢不亲至矣于是相与为盟且谓之同而无不从齐之国矣向使楚患未至于郑则桓公之伯乌得而遽成哉故曰外夷猾夏以速诸侯之从伯也春秋书曰郑人侵宋责之也三国伐郑而书人将卑师少也荆伐郑狄之也盟于幽而书同同欲也诸侯书爵与之也不书我公讳失信也圣人予夺之意见矣呜呼以列国而主天下之政岂春秋之所欲哉不得已也则世道之变可胜言哉虽然吾于齐桓伐郑之事不能无憾也郑突以簒而有国当讨也使桓公能请于王而正其罪不亦美乎而公之志止于得郑而已耳伐郑以讨其侵宋执郑詹以问其不朝于天下之大义无与也论者谓召陵之役不问楚之僣王而问包茅之不入盖伯者之茍且大抵类此不然九合诸侯一匡天下其功盛矣何仲尼之门羞称之哉
　　齐仲孙来齐髙子来盟
　　外臣之来望国其受命同而所行异春秋因其得失而予夺之矣夫以道事君者忠之大也仲孙髙子皆齐大夫仲孙之来名为省难髙子之来名曰谋鲁其受命而来也皆非有定难安危一定之辞也春秋略其君臣之常词而不称使无以异也然仲孙不劝其君急于讨贼而俟其自毙髙子至则平鲁难而定僖公使鲁国赖之以安是仲孙不能匡君以义而髙子则能权而合宜故春秋一则直书曰来而不言其故一则美而称子且曰来盟则二子之得失可见矣仲尼曰君使臣以礼臣事君以忠谓之以礼则不可为私也谓之以忠则不以趋走承顺为恭而以责难陈善为敬也然则仲孙髙子之得失岂不昭昭矣乎夫齐之与鲁亲则甥舅且邻国也鲁国有难齐可以坐视之乎而况于盟幽之役齐既以伯主自任昭大神要言焉于是乎授之诸侯将何为耶天祸鲁国庄公即世而嗣子弗终无所归咎鲁之臣子方将有讨而力不足则大国是望而已矣桓公不脩乃职而有乗乱取国之心乃使仲叔来鲁阳以省难为名而隂行窥觇之计伯主之义岂若是哉仲孙之言曰不去庆父鲁难未巳则既知罪人之所在矣则劝其君共行天讨不可后也乃曰难不已将自毙固将坐而待之乎虽有务宁鲁难而亲之之言不足以盖其幸灾养患之罪矣卒使巨奸稔恶无所忌惮而武闱之祸再作向使仲孙能劝桓公早为之所岂至是耶春秋不言其故而止曰来则其来之无名可知矣闵公无禄鲁国无君桓公又使髙子将南阳之甲至鲁而谋其国其所以命髙子者想不异于仲孙矣而髙子则不然君之命我虽无一定之言而我之事君岂可不引之以当道哉与其取鲁以失天下之心孰若安鲁以昭吾君之令徳哉于是制其阃外之命鲁未有君我是以定公子申之位鲁难未巳我是以有鹿门吏门之城鲁民未安我是以和其不协而为之盟使周公之社禝赖以不坠而齐侯获存亡继絶之名于天下呜呼事君若髙子真所谓大臣哉若仲孙者可谓具臣而已矣故春秋特褒之而称子且曰来盟见其权在髙子而髙子又能行权以合乎善非若仲孙之比矣或曰仲孙以省难来安知其隂行窥觇之计乎曰观桓公之问曰鲁可取乎则知之矣曰然则仲孙何以称字而不贬乎曰仲孙虽不能劝君以讨贼而亦未尝纳君于恶也故曰君其待之非也而曰君其务宁鲁难而亲之则是矣故以仲孙方之髙子则不足若加贬焉则有劝桓公乗时以取鲁者又将何以罪之哉此又轻重之权衡也故曰春秋非圣人莫能脩之夫岂可以茍言哉
　　晋人执虞公
　　诸侯徇利以失国乃其自取之也夫有国家而以利为利未有不失之矣其虞公之谓乎虞公贪璧马之赂而从晋以灭虢虢亡而虞亦随之春秋书曰晋人执虞公言以众人执独夫也夫以千乗之国爵为上公而晋人执之如一夫然非虞公自取之乎观圣人之所书可以为贪利者之戒矣夫虞太王之昭也晋于是乎灭虞矣则不言灭而止言晋人执虞公何耶盖灭者亡国之善词上下之同力也上无明王下无方伯诸侯而有壤地褊小困于强暴力不足而失其国非其有以致之则书灭以见灭之者之罪如谭遂黄之类是也若夫虞公则异于是矣以堂堂上公之尊君百里之地夫孰得而犯之哉今也重货财而轻兄弟信邪说而违忠言璧马既入而灭虢之师遂起不思下阳灭而虢不能为虢虢灭而虞不能以为虞辅车相依唇亡齿寒宫之竒言之矣而不聼是爱社禝不如埀棘之璧而视同姓之亲不如屈产之乗也不仁不智无礼无义非独夫而何哉以千乗之君而身为独夫其亡也非不幸矣春秋不书晋人灭虞而曰晋人执虞公若曰虞地之蕴于晋久矣虞公之死命制于晋而已矣故左氏曰罪虞且言易也谷梁曰其曰公者犹下执之之词也呜呼利之能亡人国若是哉人亦有言家必自毁而后人毁之国必自伐而后人伐之其如虞公矣或曰晋之于虞同姓也卫侯燬灭邢而生名之虞固有罪而晋得从末减何耶曰灭人之国其罪易见而贪利以失国其罪难明下阳邑也而以虞晋灭之为文晋之罪已见矣今又执虞公焉虞公天子之上公而晋人擅执之是无王也而得为无罪乎春秋不以梁亡之法书之则亦不以恕晋矣若夫灭同姓之恶复何待于贬耶
　　莒人伐我东鄙围台季孙宿帅师救台遂入郓
　　伐国而围人之邑与救患而入人之邑者皆王法之所不容也夫兵春秋之所恶至于乗势以为利尤有所不当为者矣我襄公之十有二年莒人伐我东鄙而围台书伐书围是罪之在莒也季孙宿受命以救台不受命而遂入郓书救而遂入是罪之在季孙矣莒固不义而鲁亦岂为义哉春秋比而书之所以着二国阻兵脩怨之罪也凡书伐者皆恶其擅兵以为暴也伐而围人之邑则又甚矣凡书救者皆善其恤患而解纷也救而遂入人邑则救不足言而入为罪矣是故蕞尔莒国敢伐我而围邑患自外至者也君子固为鲁忧之季氏强臣因救邑而生事患自内作者也鲁国之忧至是始大矣呜呼龙旂承祀奄有防鲁周公之裔胄春秋之时惟齐倚其舅甥之故而转为仇敌其他若宋若卫若晋若蔡皆不敢以一矢相向者畏周公故也今以僻陋在夷之莒乃敢执干戈与鲁周旋庸非鲁人自取之乎于郦之役季友败其师而俘其卿莒人不敢报也僖公屈千乗之尊嫁女于其大夫而自主之又降班失列下与之盟封境之间虽得无事而辱国亦甚矣宣公以不正之君贪功徇利以启争端莒犹未敢致报畏鲁之有齐援也襄公不务徳政而属鄫以为私卒致莒人灭鄫而侏儒有狐绐之败由是鲁之不能为人所料而莒始敢称兵伐我矣至于今而围台乃莒人伐我之三役也间诸侯之有事背盟好而兴戈矛今又伐我而围其邑莒之罪不可胜诛矣季孙受命以救台台者我之封邑受诸先王有民人焉不可以不救也师至而莒围解振旅以归复命可矣乃乗时而遂入郓无乃怒蹊田而夺之牛乎尤而效之其罪与莒同矣而擅权生事不有其君非细故也其患岂止伐我东鄙而已哉春秋书莒人伐我东鄙围台所以着莒人之罪继书季孙宿帅师救台遂入郓帅师救台可也而遂入郓不可也遂者专事之词入者不顺之意则季孙之罪不可逃矣故尝论之莒鲁之争每不利于公而利于季孙厥后乗乱取郓者季孙也而叔孙当其讨伐莒而取郓者又季孙也而昭公受其辱其事盖权舆于救台入郓之举矣故曰莒患不足为忧也而大夫之患深可为鲁忧也讵不信哉
　　卫人立晋
　　为臣而擅置其君为子而专有其国则皆得罪于王法矣夫春秋为正名分而作也卫有州吁之乱贼既讨矣其国人不请于天王而立晋是擅置其君也晋虽诸侯之子无王命而遂立焉是专有其国也春秋书曰卫人立晋则卫人与晋之罪皆无所逃矣古者诸侯继世袭封则内必有所承爵位土田受之天子则上必有所禀必承国于先君者所以重父子之亲必禀命于天子者所以正君臣之义天下之大伦于是乎在而可以私乱之乎卫州吁以嬖人之子弑其君而自立诸侯连兵欲定其位而卫人不以为君凡经八月而杀之于濮谓卫国之无人焉不可也奈何知其一而不知其二乎此圣人之所深惜而特起卫人立晋之文也与吾尝观卫人之杀州吁而知春秋之初人心之天理犹明也及观卫人之立晋而伤春秋之时人心天理之壤亦自此始也何也撃鼓其镗踊跃用兵介先君之宠握百里之权弑其君而虐用其民有宋鲁陈蔡以为之党其势未易取也然而敢即圗之使一徃而陈人遂执以请涖以一告老之大夫主其谋而国人无不从诸侯无敢沮非人心天理之犹明而若是乎奈之何讨贼之后遽尔相率自置其君而不使一介行李先于天子视周室如无人焉则不顾先王之典而陷其君于无王之罪矣彼晋者宣公也纵不足责而石子贤人也亦不念水木之有本源乎无他狃于见闻之习而遂以为常也贤者而若是矣人心天理之坏可胜救乎观卫人立晋之文继于卫人杀州吁于濮之后其为深惜之可知矣是故卫人书立立者不宜立也所以着擅置其君之罪也于晋絶其公子言其内无所承也所以明专有其国之非也晋也既立卒于不令以乱卫国大抵不正其始者必不能善其终盖亦必然之理矣或曰春秋书立君者二此年卫人立晋及昭二十三年尹氏立王子朝是矣彼则指其立之之人而此则言卫人何也盖立子朝者尹氏之私意也朝不当立而独尹氏立之也晋虽不当专有其国而实当立故卫人之立晋特不请于王为可罪而非若尹氏之私于子朝也此又轻重之权衡也吁圣人之笔严矣哉
　　三月癸酉大雨震电庚辰大雨雪
　　春秋纪隂阳之失节所以示人君不可忽天道也夫春秋常事不书惟异而后书之震电雨雪常有之物而以为异何耶盖周之三月乃夏时之正月阳气未大发也而大雨震电阳失节矣震电既发则雨雪不当复降越八日而又大雨雪是阳穉而隂复肆也隂阳之交失若是安得不以为异乎天人一理有感则必有其应观春秋之所书而隠公之失政可知云云愚尝求之洪范庻徴之论矣君人者所以建皇极而纳民于福者也是故雨旸燠寒风之若否由之而应于是乎有恒寒恒燠之罚焉人君知之则遇灾而惧虽有其象而无其应不然则应复为感而灾咎之来必矣是故震电者阳精之发而雨雪者隂气之凝震电则发于燠雨雪则凝于寒不可并行也隠公即位九年于兹不闻令政而多凉徳以诸侯而不事天子以国君而不抚庻民军旅数兴政权下替君道之失久矣今以建寅之月未当啓蛰之时而大雨震电阳气之动已过于早矣雷电既发于癸酉之辰而雨雪复作于庚辰之日阳不顺令而动非其时故不能胜隂之兆见矣故震电而曰大雨震电雨雪而又曰大雨雪则皆非小变矣为隠公者盍亦反躬而自省矣徳不脩欤政不举欤谗邪之未去欤善人之弗用欤抑小民之失其所而祭祀之不共欤何上天降鉴之若是也我其夙夜畏天之威而思所以自新庻其免于戾矣公则藐乎无所警也方且伐宋取邑防郑入许扬扬然自以为功而钟巫之难作矣春秋所书虽然不言其应而事应之符昭然不昧故曰非深明夫天人之理者不可以言春秋也抑尝攷之于经凡书雨雪者三而两在冬若以夏时言之则雨雪冬所当有春秋法不当书而况二百四十二年之间岂止两雨雪耶故知春秋之以周正纪事而书冬之为建酉戌亥之月无疑也此夏时之正月则以震电雨雪兼作为异且又大而过常则皆为不时矣呜呼读春秋者不以全经贯之而欲因一句以求义安能得圣人之防意哉
　　公子结媵陈人之妇于鄄遂及齐侯宋公盟
　　大夫轻身以亲贱事而专命以抗公侯春秋书之所以责其重以失已而又轻以失人也夫礼莫大于正名分过与不及皆罪矣而况于一出而两失之乎今公子结以国卿之尊而下媵陈人之妇是以所重临乎礼之轻既失已矣既而以大夫之卑而专事以及齐侯宋公盟是以所轻干乎礼之重又失人焉然则结之不知礼也甚矣春秋能不深恶之哉云云吾闻之易曰君子以裒多益寡称物平施故以防者而视大夫犹以大夫而视公侯也其体之不敌犹堂陛之有级截然不可犯矣今公子结以诸侯之子为当国之卿固将任出谋发虑之寄以匡社禝庇民人也今乃纵一已之私情视媵妇之贱事是谓以尊临卑而失上下之等威矣至于齐侯者太师之东州之方伯也宋公者先代之后天子之上公也夫岂列国大夫所可敌哉乃不自揣而敢上要之盟无乃以卑抗尊而紊君臣之名分乎故以公子而媵微者之妇是以冠而荐屦也以大夫而盟齐宋之君则举足而加首矣不特此也人臣非君命不越境鄄卫地也以私事而出不可也大夫无遂事盟者有国之大权不禀于君而专之不可也然则此行也岂特失已失人而已哉并有不臣之罪矣春秋据事而直书之结之罪其可逃乎是故牲盘之好方讲于秋至冬而三国之师至于西鄙故曰国必自伐而后人伐之其公子结之谓乎虽然鲁则失矣齐亦未为得也彼结之求盟其从其否固在我也何至以二国之君而輙从其所欲哉既盟而后伐之非矣厥后季孙行父防齐侯于阳谷求盟而齐侯弗及之盟夫以商人之不义且能却行父之请而况于堂堂伯主之尊乎呜呼结不足责也吾独深为齐桓惜之
　　公防齐侯云云盟于牡丘宋人伐曹楚人败徐于娄林
　　伯谋不协而与国贰此外夷之所以得肆其志也甚矣齐桓之伯有始而无终也牡丘之役将以救徐而先为盟固可见其不协矣誓言方新而宋人有伐曹之举大功未立而自擕贰将何以御外患耶遂使楚人得志而败徐于娄林中国之势于是乎衰矣由此观之非桓公不能敦不息之诚而至于斯欤云云尝谓齐内以治外者善谋也慎终以承始者善道也故外夷之进退未尝不视诸华之彊弱而诸侯之向背又岂不由伯者之思斁哉是故桓公之始伯也郑侵宋则合宋卫以致讨荆伐郑则率鲁宋而徃救分灾讨贰诸侯无阙故能壮中国之势以服四夷召陵之功蔚为五伯之盛诚可嘉也使其常存是心不亦善乎奈何葵丘既防震矜遂生由是楚伐黄而不救恃次陉犄角之助反贻队命亡氏之悲则桓公之不足以终主诸侯人知之矣不然以密迩山东之徐楚人何敢逾越险阻以伐之耶今楚而敢伐徐则以不救黄而觇桓公之不能矣公能于此而振旅焉犹可及也奈何八国诸侯萃于牡丘则不鼓行直指淮泗之间以拯徐人于焚溺而方且刑牡防血以诏鬼神诸侯君实有之何辱盟焉则伯谋之不协可知矣使敌人得以忖度其情而淹留不退谁之咎耶大夫之救不闻有功而伐厉之师徒为黩武未防而无役不从之宋遂敢致怨于伐厉从齐之曹虽曰弱曹不顾齐矣不知牡丘之盟何为耶外忧未弭内志已暌俾好恶同之之国剪为仇讐而不能禁兄弟防于墙外御其侮今不然矣中国之虚实在楚之目中矣于是荆尸乗广之旅蠭合豕突以败徐于娄林则向日为齐取舒之民今亦无以庇其民矣使三十余年之功业一旦扫地岂不哀哉尝因是而论之齐桓之伯业有系于宋不小也方其始也宋公推戴以为盟主而伯业以成及其终也宋人背之以伐曹遂卒无以制楚昔者汤以七十里文王以百里曷尝倚人以为势哉譬之于水有本者其出无穷若夫蹄涔沟浍得雨而盈霁则涸矣呜呼此伯者之功烈所以如彼其卑而君子不愿为之也夫
　　齐侯袭莒
　　大国用兵以掩人之不备春秋特书以着其罪也夫兵以御暴非所以为暴也而况以诡诈行之者乎齐为不道乗莒人之不备而潜师以袭之不仁甚矣春秋特起袭莒之文而专目齐侯则其包藏祸心之恶何所逭哉云云先王用三驱而不掩羣君子钓而不纲弋不射宿待物且尔况于人乎凡春秋书用兵皆在所恶然亦有声罪伐人而驻兵不战以服之者矣未闻有以袭书也彼小国恃大国之安靖已无故而加之兵已有凌弱犯寡之罪况以隂谋閟计出其不意而掩取之乎此春秋之所必诛而不赦者也齐庄背澶渊之防盟而助叛臣以伐盟主不义甚矣入孟门取朝歌无损于晋也动而无所以生悖心于是袭莒之念兴焉衔枚卧鼓出莒人之不意自谓一举可以得莒矣而不虞其谋之不遂也且于之门伤股而退蒲侯之遇杞梁授首亦何益哉人亦有言抑君似防昼伏而夜动其齐侯光之谓矣春秋二百四十二年之编此为特笔盖用兵之中其罪为尤甚者也而齐独有焉他日宋皇瑗帅师取郑师于雍丘而郑罕逹亦帅师取宋师于嵒潜踪密迹伺人之间以相倾覆流而至于战国残民以逞若艾草菅然始作俑者其无后乎今年未能得志明年再兴伐莒之师构怨未已而不知祸盈恶积变起萧墙未防何时崔氏之难作矣故曰阻兵无众安忍无亲众叛亲离难以济矣呜呼若齐庄公者尚谁怼哉抑尝考之于经凡特笔以着其暴者多在于齐故在襄公则有迁纪郱鄑郚之举在桓公则有降鄣迁阳之文不特此也春秋未尝书灭国也而灭国亦自齐始发扬蹈厉之志以成从简尚功之俗盖其流风之未冺欤















　　诚意伯文集巻十三
　　钦定四库全书
　　诚意伯文集卷十四
　　明　刘基　撰
　　春秋明经下
　　筑台于郎筑台于薛筑台于秦冬不雨
　　力役荐兴而力困故天降之异为可忧夫固国莫大于保民而保民莫切于备患也鲁之庄公不知务本而节用故即位之三十一年春而筑台于郎矣至夏而再筑防于薛其秋又筑防于秦三时而筑三防是谓妄兴力役无故以劳民也其冬而有不雨之异夫民力困矣而重之以天灾宁不深可忧乎是故一嵗筑防而至于三则庄公之虐其民者可见一时不雨而书则圣人之忧民者可知矣云云吾尝观于庄公之经矣公之二十八年一兴筑郿之役而遂至于大无麦禾则其不能务本节用而无豫灾之备可知矣筑郿之嵗未尝闻有水旱蝗螟之灾也而至于仓廪皆竭况乎连筑三台而重以不雨之变乎呜呼此春秋为之深忧而谨书之也古者天子有灵防以天地诸侯有时防以四时夫岂以为观游之所哉今庄公去国筑防于逺则是为耳目之娱而劳民矣劳民以自乐使百姓见其车马羽旄皆疾首蹙頞而相告其何以为国乎故当卒嵗于耜之时既已筑防于郎矣至举趾条桑之月又筑防于薛焉侈心一肆遂不可遏又役烹葵及菽之民而筑防于秦何至若是数数而不惮烦也哉财尽则怨力尽则怼怨怼之气积于下而隂阳之气沴于上是以不雨之应遂见于此年之冬呜呼天之爱民甚矣岂使一人肆于民上而滛从其欲哉今兹之警良可惧矣是故一时不雨非大灾也春秋犹谨书焉所以寓忧民之深意也抑尝论之鲁于春秋以周公之故而为天下诸侯之宗庄公值齐桓之伯宴安无事茍能立政立事以保乂其民周公之业可复振也今也不然及此时盘乐怠傲不亦深可惜哉三筑防而不雨矣明年之春又城小糓是以民力为不足惜而惟其所欲为矣身虽终于正寝而嗣子卒毙于乱臣之手其国防亡呜呼使天假之年吾恐庄公之忧不在其子孙而在其身矣
　　齐侯卫侯郑伯来战于郎齐人卫人郑人盟于恶曹
　　诸侯连兵以搆怨又结言以固党春秋所以直书于前而贬之于后也夫征伐防盟已非诸侯之所得为而况以不道行之者乎郑憾鲁之后已而挟齐卫之君为郎之战是谓连兵以搆怨非义甚矣既战而为恶曹之盟又结言以固党夫何义乎春秋存其爵于战所以见其实贬其爵于盟所以正其罪圣人之笔削严矣哉呜呼九伐之法职在司马王者所以讨不庭盟载之法掌于司盟圣人所以待衰世有天子在夫岂诸侯所得而私用哉彼齐者太师之卫者康叔之后而郑者宣王之懿亲也我周东迁子孙日失其序惟是一二伯父叔舅所当戮力以为藩屏岂如弁髦而因以敝之今也不然先王先公而私相树党以侵败王略使宗周之卑日益滋甚其何罪大焉呜呼此春秋之所必诛而不以聼也且郎之战何为耶鲁桓天下之大恶人人所得而讨也彼郑伯既首盟于越以定其位齐侯则继防于稷以济其奸卫亦坐视而不问也则皆与之为徒矣今乃以周班后郑之故合三国之君亲将戎卒压周公之封境以快心于一战尚为知类也夫是故春秋列序三国之爵而曰来战于郎若曰三国之志为此战也则其动众无名残民不道之罪可见矣郑伯主兵而先齐者所以治恶党犹卫州吁主兵而先宋也恶曹之盟又何为耶方其来战也既曰同心以从事于兵革矣复何嫌隙而结盟哉盖其合也不以义则其中不无疑矣于是刑牲防血质之以鬼神矢之以约誓将以固其党与而求其所大欲而不知信之不由中盟何益哉徒足以长乱耳春秋于此贬其爵而称人贱之也若曰无道之君不足以当王爵也则其慢鬼神犯刑政之罪可见矣是故始不书爵则不知其为三国之君后不书人则不足以瘅三国之恶故前书爵而以来战着罪后书其盟而以夺爵示贬属词比事之教不亦深切着明矣哉厥后不出三年郑伯果合纪鲁而战齐卫明年齐卫又聼宋人之言而伐郑誓言果足恃乎卒之连兵结党惟利之从今日取赂而纳突明日纳朔而归俘使兄弟之伦君臣之义委诸草莽而不存也然后王纲凘尽而天下变为伯矣吁春秋深贬恶曹之盟其有以也夫
　　季孙宿防晋士匄宋华阅卫孙林父云云于戚晋人执卫行人石买
　　党大恶而治小罪此晋伯不竞之所由也夫伯主之所以能宗诸侯者以能明天下之大义也今卫孙林父逐君而立不正大恶也晋人乃合诸大夫于戚以列其罪人于防矣至于石买之伐曹较之林父非小罪乎晋人则因其来使而执之无乃不能三年而缌小功之察乎观春秋书于戚之防于前而书执卫行人石买于后则晋之所以为伯主者可知矣云云昔者桓王不讨宋鲁而伐郑以致繻葛之败王纲始大不振而春秋讥其不天为其不知轻重之伦也今有以臣遂君以弟簒兄则相与为谋以成其乱而欲以威力禁与国之争吾知其无益矣故曰放饭流歠而问无齿决是之谓不知务其斯之谓与是故孙林父卫之强臣也昔也不能事君而出奔晋又介于大国以归其国非定公之所欲也其于先君且然矣于嗣君乎何有丘宫之盟杀三公子尹佗之追直欲以一矢加之君臣不帅职而增滛发泄罪孰大焉晋悼惑师旷之邪言及中行偃之妄议不能共行天罚而反为之合七大夫于戚以定其所立之人其何以为训乎遂使乱臣贼子得有所恃以纵其恶而无所忌惮也不亦甚哉若夫石买之伐曹非无罪也然而毁瓶之怒起于孙蒯当是时也卫侯在外未入而潜窃之剽犹立于位也使晋平因曹人之愬治其旧恶告于诸侯复衎废剽执孙林父而戮之不亦善乎今也舍此弗问而执石买徒以伐曹之故伯讨宜不如是矣春秋先书于戚之防既出林父之名而继于卫侯出奔之后后书晋执石买而贬称人且曰执卫行人则晋人党大恶而治小罪之失可见矣呜呼买可讨也舎林父而讨买则不可也于是乎可以知春秋之权衡矣故以悼公之贤而伯止于萧鱼至平公而遂有溴梁大夫之纵则皆党孙氏之效也诸侯之贰岂必假羽旄之事哉向使晋人以防戚之大夫而讨逐君之罪以执石买之怒移于孙氏则晋之伯业未可量也而不能焉惜哉他日栾盈入于曲沃而赵鞅入于晋阳荀寅士吉射入于朝歌大夫相继而起其患不减于林父三家竞爽而靖公废为家人其祸不止于卫侯故曰出乎尔者反乎尔者也又曰始作俑者其无后乎推原其由则于戚之防可胜憾哉
　　吉禘于庄公作僖公主
　　礼失于亟而复失于缓春秋所以病望国也夫防祭之礼各有其时缓与亟之失均也何谓亟庄公防制未终三年而闵公遂行吉禘之祭母乃太早乎何谓缓僖公即世十有五月而文公始作练祭之主则又太慢矣先王制礼以节人情亟与缓同为不敬鲁为秉礼之国而若是焉可叹也夫云云古者三年之防毕致新死之主于庙庙之逺主当迁入祧于是大祭于太庙以审定昭穆之序其礼有常期也诸侯既葬则及虞虞主用桑期年而练祭练主用栗故特祀之于寝而不同于宗庙以昭其孝思之诚其日有定数也今闵公既失之于亟而文公又失之于缓一缓一亟皆以已意行之先王之制紊矣圣人爱礼甚矣宁不为周公之鲁惜哉自今观之吉禘于庄公在闵公二年之五月庄公之薨至是二十三月则三年之防未毕矣防未毕也而可以行吉禘之礼乎禘非鲁所当用姑置未论今先君方祀于寝而非宫庙遂用盛乐而行吉礼三年之爱忘矣为子而忘三年之爱是不有其父也是事也一举而三失礼也故春秋禘祭不书因其亟而书曰吉禘见其用吉之早也曰于庄公明其于寝也而闵公之失不可掩矣作僖公主在文公二年之二月则僖公之薨十有五月巳过乎期三月矣过期而犹未作主可乎生事死祭礼之大节以先君练祭之主而作不及时以为防而忽之慎终之意蔑矣事父而蔑慎终之意不可以为子也是事也积恶之原也春秋于他公作主不书以其缓而书之且谨志其日焉而先公之失不可盖矣送死人道之大变而不谨其礼履霜坚氷之渐也其可以为小失乎嗟夫禘者天子之祭也鲁僣天子以为常不可胜书也作主者事亡之常礼也不必书也今皆见于春秋之经矣为国以礼而祭祀又礼之大者而至于如此此时之鲁尚可为周公伯禽之鲁乎又其甚者禘太庙以致妾母纵逆祀以乱昭穆鲁之礼不可言矣周家之礼周公所制以周公之子孙而坏周公之法度吾于他国又何望焉呜呼周公其衰矣
　　曹公孙防自鄸出奔宋
　　贤者之后能不失其去国之礼春秋所以着其美也夫圣人不以常事过褒于人臣其有所褒者必其有以取之矣是故大夫去国待放而后出奔常礼也曹公孙防能行之于春秋之世则既贤于当时之人矣而况又为子臧之后乎春秋特因其出奔而书曰曹公孙防自鄸出奔宋鄸者其食邑也自鄸而出奔者待放也曹大夫鲜有以名氏书者其曰公孙贤也而又贤者之后也一人而二美具焉可不书乎古者大夫有罪待放于其竟三年君赐之环则复赐之玦则去是臣子之常礼也时入春秋君臣道防久矣故臣子能专其邑者无不叛其国能使其众者无不要其君以臧武仲之智而据防以求后况其他乎今有人焉语其世则贤人之子孙也观其所行又有异乎当时之人则君子又乌得而不録之哉若曹之公孙防是已夫公孙防者公子喜时之后也喜时者何所谓子臧是也子臧者曹宣公之庻子宣公伐秦而卒于师曹人使公子负刍守而使喜时逆曹伯之防负刍乃杀太子而自立子臧将亡负刍惧而告罪乃反致其邑焉及晋侯之执负刍也将见子臧于王而立之子臧辞弗克而奔宋曹人所谓社禝之镇公子也今防之出亡也虽不可知其故然当衰乱之世独能行古人之礼故其去也不即走于他邦而居于鄸则非有大罪也明矣居鄸而君不赐之环矣然后徐徐焉自鄸出奔宋其进退之间雍容不乱隠然有子臧之遗风焉可谓不坠其世徳矣观于子臧已如彼而子臧之后又如此子臧其不冺乎春秋之义善善也长而恶恶也短恶恶止其身而善善及其子孙安得不特书以着其美也哉故奔未有书自者而书自鄸则知其为待放也曹无大夫惟公子首以鞌之战特书以示贬此则特书公孙则知其与之也不书其入于鄸则非叛也自鄸出奔而不以鄸繋之曹则与宋华亥向宁华定自宋南里出奔楚者不同也由此观之圣人之情见矣抑尝论之国之衰也未尝不由亲小人而逺贤臣也是故维鹈在梁刺于诗人乗轩三百数于伯主其来久矣故子臧贤公子也致邑与卿而不出公孙防好礼者也去国而入于宋然后白雁来而公孙彊出矣且不得以亡国之善词书于经呜呼悲夫观鲁论记太师以下逾河蹈海而知鲁观春秋书子哀来奔而知宋吾于公孙防之去也而又有以知曹矣
　　秦伐晋狄侵宋楚子蔡侯次于厥貉
　　强国并起而伯势分春秋所以深为世道虑也世至文公中国衰而外夷强矣是故秦有伐晋之师而狄亦为侵宋之举二强并起遂使楚子得以乗间而挟蔡侯次于厥貉以与晋争伯春秋狄秦于前而爵楚于后然则成楚之强者秦与狄也观伐晋侵宋而次厥貉书于一年之间诸侯之无伯害哉尝考春秋之时倚方汉之险以冯陵诸夏者楚也据崤函之固以抗衡伯国者秦也恃豺狼之爪牙以逞其贪婪者狄也桓文不作伯业不振无嵗不有秦狄之师无国不有荆楚之患春秋不以秦狄之患为忧而以秦狄党楚为忧者何哉盖当时天下之所倚赖者一晋而已今荆既盛于南而秦又起于西狄又跳踉于北三强竞爽不弱一个焉晋之世伯不易守矣是故秦人伐晋而楚遂灭江秦晋战于令狐而狄遂侵我西鄙楚师至于狼渊而狄又有侵齐之告何其不约而同耶南夷与北夷交中国不絶如线可不惧哉况于晋君冲防不在诸侯于是起范山之邪谋生蛮荆之祸心救郑不及楚人遂有以觇其不能聘鲁而傲楚人遂敢以试其倔强而北方之圗坚不可破矣彼秦者晋之姻亲也令狐之役晋不谢秦固不直矣而秦纳不正岂为无罪康犹不悛不顾义理之是非而惟以报复为事兴兵伐晋以取北徴当楚狄交乱之际而乗时肆暴陵轹诸侯之盟主是以夏而为夷之行春秋以狄待秦者晋之失伯秦为之也由是狄患遂肆而三恪之宋首被其侵虽曰潜师以为侵掠而豺狼之毒寖不可遏是役也非特为宋患也将天下之患自此始矣于是楚人知中国之多故而乗势以兴厥貉之次以临宋也临宋所以圗北方也而宋果以狄难不能御遂道以田孟诸夫以覆载不容之罪人俨然雄长诸侯之上驱诸侯而奴役之天下之变有大于此者乎故楚从此遂得书子同于中国以其强之成自此始矣春秋狄秦于前而进楚于后岂无意哉观楚秦相与防庸相与盟于蜀而他日吕相絶秦之言亦谓穆公即楚谋我则秦之党楚可知矣自是以后楚伐麋而狄侵齐楚围巢而秦战河曲新城之盟仅仅收拾而齐又叛晋人置不敢问不欲更生一敌以为东顾之忧也而不知文襄之业堂堂然去矣呜呼狄不足责也楚亦汚于荆蛮久矣秦之先死于王事有功于周室者也穆公以于崤之败出悔过之誓言圣人録之使其由是而进于善则其伯岂止西戎而已哉奈何连兵数嵗不能成尺寸之功而徒以成楚人之暴抗呜呼春秋狄秦而至于再其有以也夫宋人卫人入郑宋人蔡人卫人伐戴郑伯伐取之
　　诸侯连兵以为暴而敌国又乗其后春秋所以交责之也夫兵圣人之所恶而况以诡诈相报复乎宋卫间郑师之在外而乗虚以入其国既入郑矣又召蔡人以伐戴则其阻兵肆暴未有若此之甚者也而不虞郑伯之起乗其弊伐而兼取其师焉夫宋卫固不义矣而郑亦岂得为义哉春秋书入书伐又书伐取则为交责之也可知矣云云周官九伐之法大司马掌焉列国而非王命不敢擅动其兵也东迁以来王纲不振诸侯各自为党以奸诈为仁义视杀戮为寻常侵夺纷纷莫之能禁其罪可胜诛哉今郑师以伐宋出宋人知其国之无守也于是挟卫人以捣其虚所谓攻其无备出其不意之谋也果然造郑国都如入无人之境是宋卫之得志于郑矣二国既入郑而骄故以伐戴召蔡借曰郑有旧怨戴何罪乎不过乗时徼利以凌弱犯寡焉耳则其阻兵安忍之恶极矣而不知郑庄之计又巧也方二国之入郑也郑师已在郊矣不还师以自救而委国与之避其锐也及其既伐戴而圗之撃其惰也是故驻师于郊多方以误之彼宋卫狃于入郑之役谓已实无敌矣而不虞郑伯之亦掩其不备郑攻其外戴应其内一举而一国之师尽没亦可为好兵毒众者之戒矣呜呼宋卫以是施之于郑而郑又以此反之其民何罪而鱼肉之若是耶然则宋卫蔡郑皆不可逃王者之刑也春秋比书其事而四国之恶彰矣抑尝考之春秋之初以诈用兵莫甚于宋郑也前此宋人伐郑围其长葛郑则输平于鲁而不之救长葛见取于宋犹不顾也宋人自谓无能为矣不知宋鲁之党既离而郜防之取继至则宋已堕郑之术中而不寤也至此又蹈其前輙焉卒于民不堪命祸发萧墙呜呼若宋之殇公所谓自取之也夫齐人郑人入郕蔡人卫人陈人从王伐郑
　　假王命以逞其私忿抗王威而肆其不臣甚矣郑庄公之不道也夫诸侯而不知有王恶之大者也郑伯憾郕之不防伐宋于是托于王命而挟齐人以入其国入者不顺之词也则其假王命以逞私忿者可见矣既而以不朝得罪于王王帅诸侯以讨其罪乃敢用兵交战于繻葛王非诸侯之敌也抗王威以肆其不臣其罪又何如哉春秋于入郕书人书入以着齐郑之罪于伐郑不言战败所以存天下之防也呜呼郑者宣王之懿亲我周之东迁晋郑焉依则郑实王室之藩屏也奈何寤生以小人之雄连诸侯而逞其不义东迁之初实为无主之首是故伐卫而专征伐之权盟石门而乱司盟之法温麦周禾君臣道防取邑易田灭纪废典则其不知有王也久矣至是以兵入郕果欲尊王室哉观繻葛之一战可以究其奸雄不道之心矣夫郕者文之昭也当鲁之九年郑人伐宋召郕而郕不与非郕罪也郑庄以其尝为王之卿士而托于王命以败诸侯于是合齐人以虐郕而诬以违命之罪干戈戎马造其国都而王臣不行王师不出则其矫假之罪已明而犹未也一旦王夺其政遂懐忿而不朝以致天王奋怒躬率三国以伐之此举虽非天讨而郑之见伐于王尤足信其入郕之为矫矣不然郑方纠逖王慝何至自受王师之伐也哉王师既至乃不俯首请命而敢执干戈与天子周旋繻葛之役至以一矢加之乗舆逆理悖道而有若此者乎春秋不言其战与败所以为王讳而存天下之大防也虽然郑之所以敢抗王者未始不由入郕之役致之也易曰履霜坚氷至矫制入郕而王不问然后大假王命以制诸侯于是而入许于是而纳冯志得意满遂有繻葛之举矣自繻葛以后而王命不行伯圗遂启故夫东周之不振皆寤生之所为也论而至此郑庄之罪不容诛矣而齐以太公之苖裔赐履之命非不重也乃不能以义制郑而从其所欲然则禄父者亦寤生之徒与
　　杞子来朝公子遂帅师入杞
　　事人而失其礼者固可责责人之失礼而加以兵者尤可罪夫惟智者为能以小事大而仁者为能以大事小也若杞者可谓不知而鲁亦可谓之不仁也与夫杞不朝王而朝鲁非礼矣况以中华而用夷俗以夷变夏杞之罪容可免乎鲁之于杞有婚姻之好焉诲之以文告加之以诲辞抑岂不可而公子遂帅师入其国则太甚矣春秋交着其罪故杞本伯爵而贬称子狄之也公子遂帅师言其用大众也入者不顺之词也而二国之罪皆无所逃矣云云昔者太王之事昆夷以小事大者也其诗曰肆不殄厥愠亦不陨厥问曷尝自外于礼乎汤之事葛以大事小者也其书曰乃葛伯仇饷初征自葛曷尝以失礼而遽伐之乎春秋之时人心斁坏天理不明故小国安于僻陋而无自强之志大国矜其威力而无仁爱之心于是并吞并起弱肉彊食然后礼义衰而干戈横行中国微而夷狄暴横莫之能御夫岂无故而然哉且杞者先伐之后先王以之备三恪而作賔者也今而弃命废职忘先君之所事守不能守其封爵亦可鄙矣纵以防弱之故欲恃大国以镇抚其社禝则有先公之遗法在何至以夏后之子孙用东夷之习俗投章甫而袭左袵变礼乐而言侏离已则无礼以污大禹之明德其何罪大焉春秋因其来朝之用夷礼遂从而夷之以见杞之自絶于中国也由此观之杞则诚有罪矣奈何鲁以周公之周礼所在彼小国不能自振而倚我大国以为援其情亦可矜也而况于伯姬在祀甥舅之好庸可弃乎彼之来朝岂不有慕于我而为是仆仆也乎威仪文词之不类进退揖让之或愆胥教胥诲以引以翼以继武王周公兴防举废之心可也今也不然旁朝之车甫旋而上卿授钺直造东楼之国舍曰有罪何至于此彼以其卑我以吾暴嘉善而矜不能之意果安在乎春秋书公子遂帅师入杞继于杞子来朝之后则杞之失礼可罪也而鲁之不道不亦甚乎抑尝考之桓之二年杞尝朝鲁未防而鲁亦入杞则杞每以朝鲁而受其兵何哉桓不足责也僖公号称贤君而亦若是耶禘太庙致夫人而嫡妾之分失爱李姬遇鄫子而闺门之防乱况又从楚盟齐乞师于楚使天下沦于涂炭鲁之为鲁庸愈于杞乎不省已而以责人呜呼防春秋不仁者皆得以文其恶矣
　　及晋处父盟公孙敖防宋公云云晋士縠盟于埀陇
　　受人之非礼而效其尤者罪在望国待人以非礼而贰其过者罪在伯主夫大夫不可以抗诸侯礼之大节也今也文公朝晋而及晋处父盟是晋以非礼加鲁而鲁受其辱矣奈何埀陇之盟宋陈郑之君在焉而我以公孙敖防之晋又以士縠主之晋既贰过鲁亦效尤遂使君臣之分从此大紊于天下谁之咎耶春秋于处父之盟没公不书而处父去氏于埀陇之盟则据事直书而罪自见矣夫司盟之法已非列国之所当专况于以大夫而与诸侯盟乎周道衰防王纲解狃及邾盟蔑隠公实肇其端至于浮来之防降尊从卑于折之盟以下援上则乱常失序皆自我鲁为之宁不重可叹乎齐桓剙伯而以公子结抗盟为讨于防之防鲁又不祥直至后幽之盟齐伯大定二十余年纲纪粗立抑何幸与晋文以谲主诸侯而翟泉之役首为厉阶王臣且不顾矣况与国乎襄公当国家多难之时不知以礼信属诸侯而以不朝来讨文之伯也未能改物何遽至此我文公不能以周礼自守而畏大国之威奔走听命辱莫大焉晋侯不念同姓之懿而暴蔑周公之裔胄以宣示其侈处父大夫也敢盟天子之公侯乎防纪废典以干先王之法度其何罪如之春秋没公以为鲁讳鲁人取之君子亦耻之也至于埀陇之防宋以三恪之賔陈以虞帝之后郑以宣王之懿亲咸与在列而晋又使士縠主其盟是晋襄之待诸侯皆以大夫当之矣一之已甚其可再乎晋不足责也鲁亦可以省矣人以大夫盟我我之辱也敖也何人而使上敌三国之君辱于人不戒而亦此辱人夫效尤祸也不知政权下逮自此始矣是故有处父之盟而后有埀陇之盟晋有处父士縠而鲁有公孙敖相视而起相观而化三家六卿之祸萌矣春秋严谨始之法故深贬处父而埀陇之役遂列二子之名氏非但直书以从同而已也若曰大夫之交政于天下自此始也由是而大夫皆得以名氏书于经矣仲尼曰始作俑者其无后乎由是晋有赵盾鲁有仲遂纷纷迭起而桃园之事过市之笑继见呜呼滥觞之不塞孰滔天之可遏履霜之不谨知坚氷之必至他日昭公逐哀公走靖公废乃其效与然后知春秋正名辨分必谨于始为后世虑至深逺矣
　　楚人伐郑公子遂防晋人云云救郑楚子使椒来聘
　　外夷猾夏而中国失御侮之道故外夷遂强而用中国之礼焉此夷夏盛衰之大机也夫外夷之所以强皆由中国不振而已矣当我文公之时晋灵少懦不在诸侯楚人师于狼渊以伐郑是以此尝晋之能否也晋大夫以五国之师救郑而缓不及事春秋贬大夫而人之以见中国之不振自此始欤由是楚势遂张而使椒聘鲁乃以爵书而君臣并见然后华夷无复辨矣可不为之寒心哉尝谓夷狄猾夏未足忧而中国之衰为可忧何哉当齐桓创伯之时荆始入蔡而伐郑其势张矣桓公同盟于幽之后荆始来聘其进不过书人而国号且未改也既聘之后屡驾伐郑而改称楚不骎骎乎强大而将不可遏与然而次陉之伐振旅于前而城濮之战献防于后终桓文之世不得以爵见经以中国之有人也城濮以来楚人不敢北向者十有五年今而忽起伐郑之师宁不谓中国无人而可以逞其愿乎是役也实华夷盛衰之大机也晋之执事不思折冲御侮以消外患虽起救郑之师而逡巡畏缩不即赴敌遂令郑国失三大夫不得已而及楚平谁之咎耶春秋于伐郑之楚犹以人书向使晋能遏之于此亦何致遂成其强哉惟晋人不识事势而坐失其机然后强夷得遂其志而越椒来聘公然以中华之礼行乎望国观其以玉帛而来固异乎执干戈以从事推原其心岂诚知义而为之者哉不过借此以为窥觇之计耳春秋于救郑之后贬诸大夫而称人以中国之失策自此始也至于来聘之役遂进楚而称子以蛮荆之得与齐晋并肩自此始也由是而次厥貉由是而侵陈遂侵宋无乃滥觞于伐郑而滔天于聘鲁也与甚而至于辰陵之盟于邲之战首足遂倒悬焉然则晋灵赵盾长乱之罪无所逃矣或曰来聘之举传谓与之今子之云得无异乎曰君臣并书固与之也而寖强之意见焉不然何以从此而凡役得书爵耶愚请为之説曰滕子来朝自是而皆称子若曰滕之沦于夷狄自朝桓始也楚子使椒来聘自是而得称子曰楚之进于中国自聘鲁始也吁圣人之防防矣哉
　　齐侯使其弟年来聘有年
　　礼施于不当施之人者人事之失瑞降于不当降之国者天道之变也夫时聘结好常礼也而以为非何哉鲁桓以不义得国王法所当讨也今齐侯以其弟年来聘兹非人事之失乎百谷顺成嘉瑞也而以为异何哉鲁桓以不义得国天理所不容也今五谷皆熟以有年兹非天道之变乎在他君以聘问为礼而施于桓公则非在他君以有年为常而降于桓公则异圣人之防防矣哉尝谓春秋之作无非为存天理正人伦计也人事舛则伦不正天道僣则理不明圣人上奉天时下立人纪故有赏刑之庸而有爕理之道焉春秋天子之事也安得不于天人之际交致其谨也哉是故鲁桓簒隠而夺其位人伦之大变也执之者无罪杀之者无禁暴明其恶恭行天罚宜也鲁之臣子义不戴天而莫能讨则邻国之所当举法也况于太公实受赐履之命齐可以不问乎奈何不脩方伯之职乃使其贵介弟将玉帛以脩好人事之反其常未有甚于此者矣春秋书曰齐侯使其弟年来聘所谓礼施于不当施之人也桓簒隠而有其国天理之大变也不有人祸必有天殃旱干水溢疾疫饥馑宜也天下诸侯视以为常而莫能讨则惟天能诛之耳况于丰年之瑞当应于有道之国鲁何以致此乎奈何不有凶灾之谴当其即位之三年乃获五谷皆熟之庆天道之反其常未有甚于此者矣春秋特书曰有年是瑞降于不当降之国也春秋深明天人之理安得不以为非常之事而谨书之哉厥后宣公之恶犹桓也元年齐侯与之防于平州以定公位则亦厘公修聘之类也十六年而大有年则亦桓公有年之类也人事之失天道之变春秋特于二公备之圣人诛乱讨贼之法严矣哉虽然弟年来聘齐之罪也而有年之瑞天亦僣乎以桓公在位十有八年大水螽灾每见于经而仅一有年则他嵗之歉可知矣桓公之罪可诛而周公之遗民不可殄也天为民而有年岂桓公有以致之哉不然彭生之祸亦不异于蒍氏之祸何耶故曰天定亦能胜人不可诬矣
　　考仲子之宫筑王姬之馆于外
　　望国以非礼为礼春秋书之所以正其失也夫知其不当为而为之者天下之大罪矣故仲子惠公之妾也不当祀以夫人之礼而隠公成其父之邪志为别立宫以祀之盖自以为得礼而不知其非礼也齐者鲁之仇也不当为之主婚而庄公忘其父之雠为筑王姬之馆于外亦自以为得礼而不知其悖礼也由此言之岂非故为其所不当为者乎此春秋所以深恶之也古者庻子在父母之室为其母不禫所以厌于尊慈母与妾母不世祭所以降于嫡此礼之当辨者也况以妾母而敢立宫以尊之乎父母之雠不共戴天兄弟之雠不与同国九族之雠不同乡党此义之当行者也况以父雠而敢筑馆以主其婚乎今隠公紊嫡庻之分而庄公忘父子之亲天理絶而人伦亡矣春秋安得不深责之哉且仲子者桓公之妾母也隠公成先君之邪而让非所当让将立其子而先尊其母特以孟子既入惠公之庙则仲子不得与之并享则非不知仲子之为妾矣故特奉之以别宫自常情言之则不敢致诸太庙而别立宫焉疑若称也由君子观之则谓公虽不敢祔仲子于太庙而立宫之礼亦非故春秋因其始祀而书曰考仲子之宫考者始成而祀也不曰夫人而曰仲子正其名也而隠公之以非礼为礼可知矣庄公之于齐不共戴天之讐也天王嫁女于齐而使鲁为之主害义甚矣为庄公者泣血以请辞焉而勿从之可也奈何藐然不顾而遂受命焉然不馆之于国内则非不知其不当为也故特筑王姬之馆于外自常情言之则筑馆于外不失居防之礼疑若可也以大义言之则公也方当寝苫枕戈之时而与仇人主婚姻之礼不亦悖乎故春秋特书筑王姬之馆于外则庄公之以非礼为礼又可见矣夫考宫常事也其得为者不书而考仲子之宫则书以其乱夫妇之伦也考宫书于上而继之以初献六羽六羽尤非仲子所当用则隠公之罪不可逃矣鲁主王姬久矣其得为者不书而庄公之主齐婚则书以其忘父子之伦也筑馆书于上而继之王姬归于齐归齐则非鲁所当主而庄公之罪不可逭矣斯二者三纲之所繋也春秋安得不深谨之哉呜呼鲁之礼若是耶而曰犹秉周礼也然则当时诸侯之于礼可知矣
　　防于萧鱼秦人伐晋莒人伐我东鄙围台
　　伯主既服贰国而不能制外患此春秋之所惜也夫功不在大而患不在小也惟不虑患于功成之后则未有不失之者矣晋悼公叠三驾之劳以得郑于萧鱼之防此中国莫大之功也奈何秦人继之以伐晋借曰秦晋仇也蕞尔莒乃敢伐我东鄙而围台彼固有以觇晋之怠矣而当悼公之世有是焉宁不深可惜哉故自萧鱼而晋伯衰矣云云吾尝观于齐桓公矣方其伯之盛也攘夷狄恤与国纠逖王慝如恐弗逮何其勤耶至于葵丘既盟怠心遽肆由是楚狄交炽公不能抑君子伤之以为有始而无终也然而縁陵之城救徐之役功虽不及犹有事焉而未至如晋悼之遽自画于服郑也人徒知葵丘为桓公盛衰之防又孰知夫萧鱼为悼公勤怠之机耶何也悼公之入国也逐不臣七人以治内围宋彭城以治外而复伯之权舆已在此矣由是而睦诸侯和戎狄三分四军以待来者其勤为何如耶故郑人之未服也申之以五防震之以三驾屡盟而屡叛屡叛而屡伐公亦知服人以威之未尽善矣于是乎肆围郑聊以张吾三军而纳斥堠禁侵掠旋继于行成之后讲好防而却誓盟推至诚以待郑使反覆之人不惟面革而并有以服其心庻几乎王者之气象矣奈何服郑之后遂有纵弛秦虎狼也党楚而来谋我盍亦预为之防乎今也徒知一郑之服为可喜而不知外侮之至为可忧蜂虿有毒况敌国乎秦人来伐乃使士鲂以孤军御之卒易秦而不设备于栎之战不敢以告诸侯亦可耻矣比及明年僻陋在夷之莒亦敢兴师伐晋而围其邑夫鲁晋之同姓事晋最谨而莒敢陵之岂徒弱鲁而已知晋之怠而不畏也观春秋书萧鱼之防而继书秦人伐晋明年又书莒人伐我东鄙围台无乃与盟于葵丘而继书狄灭温楚人伐黄之事类乎虽然萧鱼之防晋悼之终也诸侯赖之稍获息肩当衰乱之世亦可谓之小康然以圣人之王道律之则不然矣悼公以清明之资而止于此宁不深可惜哉悼公没晋伯替矣推原其由悼公之政大抵以大夫分之当其盛也有荀防魏绛之良及其衰也伐秦制于栾黡而防戚惑于荀偃师旷然后骎骎不振而溴梁之兆见矣无竞维人岂虚语哉
　　宋皇瑗帅师取郑师于雍丘郑罕达帅师取宋师于嵒
　　列国互用诈以相覆春秋比书之亦可见出乎己者之反乎己也夫兵圣人之所恶也而况于以诈谋相交倾覆者乎我哀公之九年宋皇瑗帅师取郑师于雍丘越五年而郑罕达又帅师取宋师于嵒夫取者悉虏而俘之也成师以出而使敌人得尽取之则败者必有不备不虞之失而胜者必有出其不意之计诈谋并作仁义涂炭宁不重可怜哉观春秋书宋郑互相取师之文可以有所感矣先王用三驱而不掩羣君子钓而不纲弋不射宿待物且尔而况人乎时入春秋诸侯放恣干戈相寻靡有宁嵗用诈逞竒纷纷而莫之禁以奸宄为仁义以杀戮为寻常在王法不可胜诛矣今郑大夫欲外取邑以与嬖人于是乎有围宋雍丘之举其罪岂不大哉春秋乃舍郑人之围邑而专著宋人取师之罪何也夫敌加于己自反而有礼焉则脩文告以却之不得则告于天子请于方伯必有能伸之者今也不然则围郑师于雍丘日迁舍以合垒是宋人之志在于尽刘其众而异于解罔祝禽者矣则不仁孰大焉故春秋不书郑之伐宋而但曰宋皇瑗帅师取郑师于雍丘言取则无一人得脱可知而郑之悬军深入自取败亡之罪亦见矣佳兵不祥之器出乎尔者必反乎尔矣不越五载而郑罕达又以取宋师书于经夫向巢欲尽平元之族而围嵓亦犹郑人之围雍丘也郑罕达救嵒而围宋师亦犹皇瑗之救雍丘而围郑师也则郑人之志亦在于报宋必欲悉虏而俘之矣彼以不道施诸我而我又以不道报之以怨易怨当何时而已乎春秋亦不书宋人之伐郑而但书曰郑罕达帅师取宋师于嵓则用诈之罪在郑而宋之不备不虞以取防师之罪又可知矣夫国以民为本君子之爱民也如保赤子不时且不敢使况以私忿小怨驱而纳诸陷阱之中使其肝脑涂地骨肉离析至此极哉有伯者作且不可容律以春秋之王法皆当服上刑矣抑尝考之春秋之初书曰宋人卫人入郑而继之曰宋人蔡人卫人伐戴郑伯伐取之是二国之以诈谋相掩非一日矣桓文迭起而取师之文不见于经至是乃两见焉而又出于宋郑宋以先代之后作賔王家而郑以母弟懿亲蕃屏王室而坏法乱纪至于如此可胜诛哉呜呼观宋殇郑庄于春秋之始而知天下之无王观宋皇瑗郑罕达于春秋之终而知天下之无伯始而诸侯终而大夫又可以言世变矣
　　仲孙羯防晋荀盈云云城杞晋侯使士鞅来聘杞子来盟
　　伯主以天下私其亲故命使施礼为可鄙而屈身要信为可贱也夫惟义可以率人茍以其私则无以令与国矣今晋之平公以杞出之故合十二大夫而城杞役诸侯以私其母家罪莫大焉是故既城之后而使士鞅来聘来聘所以拜城杞也未防而杞子又以来盟至鲁来盟所以拜杞田也比事以观则其以不义动人而有不慊于心者可知矣然则晋之失伯不亦宜哉云云夫伯者所以合诸侯而匡天下也茍以徳命谁敢不从是故齐桓公以诸侯之师城邢封卫天下翕然以存亡继絶之美归齐不闻桓公之遣使以谢诸侯而亦不闻邢侯卫侯之亲徃结盟于诸侯也而邢迁如归卫国忘亡其功为何如哉惟其心在于公义而非为私也今晋侯以奕世之伯号令诸侯非弱于齐也而城杞之后仆仆焉来聘来盟之不暇宁不可鄙贱哉何以言之晋平之母杞女也杞于是时非有外患如邢卫之在齐桓时也徳则不竞而介于大国以劳诸侯夫诸侯者天子之诸侯也非晋国之役也昔者平王不抚其民而戍母家诗人有束薪蒲楚之刺君子伤之而况于晋乎今曾臣彪不恤周宗之阙而夏肄是屏于是乎合十二国之大夫勤版筑于东楼之杞文之伯也未至改物何以有此弃同即异不仁役人以私不义不义不仁何以为伯主当时鲁郑大夫有甚乎之叹而不敢违也则天下皆知其不当为而晋亦自知其不可矣城杞之役甫旋而士鞅之聘踵至谓区区礼文之未可以盖其愆而収诸姬之心乎则其鄙也不待贬而自见矣既城其国又治其田使晋命之出于公鲁何敢不尽归乎不瘠鲁以肥杞乃以卿大夫相继于朝府无虚月之故则晋之所以令诸侯者利而已矣来盟以固归田而以国君亲其事且不守中华之礼而用夷俗焉夫以土田之故亲辱于人是狥利也以先代之后而变于夷是弃礼也礼亏利胜其能国乎呜呼晋以城杞之故而来聘杞以得地之故而来盟则伯主之所以为伯主杞子之所以为诸侯皆可知矣春秋于城杞则列序十二大夫以着其动众之罪而继之以晋侯使士鞅来聘又继之以杞子来盟杞称子贱之也盖尝攷于斯时天下甚多故也吴楚交政于中国此何时耶平公举七世之伯业一朝付之于楚自谓可以奠枕而居矣不知于虢之防再读旧书于申之役楚主中夏他日将通少习之言一出而执戎蛮于赤归于楚如事天子然谁生厉阶至今为梗蛮夷侮其外而大臣叛其内晋国卒剖而为三则皆平公之功矣城杞之役可胜叹哉
　　楚人伐黄楚人伐徐公至自防
　　外患自逺而至近春秋危望国以见伯业之衰也夫华夷之势不两立伯业衰则夷狄强矣当齐桓之暮年楚人伐黄而公不救然后楚复伐徐夫黄逺国而徐在山东与齐为邻非外患自逺而至近乎是以牡丘之盟春秋始书公至自防而桓徳之衰与国皆有可危之势于是因鲁以见其余也云云楚之为中国患久矣东迁以来僣号称王凭陵上国尚赖齐桓剏伯以攘夷安夏为己任是以有次陉之役而中华之势复振抑何幸也奈何葵丘既防震矜遂生一念之怠前功遽废使强夷得以忖度其心而前日相与周旋之国悉防其患自逺以及于近岂不骎骎乎剥床以肤也哉观春秋危公之意亦可惧矣且夫黄自贯泽受盟于齐于是有阳谷之防相为掎角以牵制楚人之肘腋用能致屈完之来盟则黄实有功于齐也今楚人敢兴兵以伐黄无乃讨其前日从齐之故与黄以从齐见伐于楚则楚师之起乃所以尝齐也齐既视黄而不救然后浸滛而及徐鸣钟撃鼓将问徐以何罪不过为其附齐而取舒也借曰黄逺国也虽鞭之长不及马腹徐在齐之宇下可不被发缨冠而徃救之乎始之伐黄则置而不恤继之伐徐则救而不亟则桓公之不竞不足以庇与国可知矣是故春秋凡桓公之防盟皆不书至安之也至于牡丘之盟始书公至自防夫楚之患自黄而及徐矣徐之去鲁不逺也辅车相依唇亡齿寒宁不有无厌及我之患乎呜呼岂独鲁也天下之从齐者莫不岌岌乎殆矣春秋鲁史故至公以着其危而他国从可知焉商书曰靡不有初鲜克有终吾于桓公见之矣厥后公卒未防而楚遂至其国都以盟鲁郑陈蔡越八年而以师伐齐取谷至是则盟贯取舒进次于陉之憾悉报无遗呜呼向使桓公敦不息之诚当楚人伐黄而振旅焉天下事岂至此也或者谓桓公初致江黄之时管敬仲尝有言矣桓公不从而卒贻祸于二国吁仲之言是也而未知道也使其能引公以正心脩身而行王道则岂无自彼氐羌莫敢不来享莫敢不来王之遗事乎而仲不能也使小国贤君欲自援于蛮夷之污而不克遂其志君子盖深伤之不然仲之器不小矣
　　吴入郢于越入吴公防晋侯及吴子于黄池于越入吴
　　强国每逞力于外而不虞敌人之乗其后观春秋书吴之事亦可以为戒矣方吴之败楚而入郢也师犹在楚而于越乗虚以入吴亦可警矣至于黄池之防方与晋侯争长何不虞于越之又入其国耶春秋始书于越入吴于吴入郢之后再书于越入吴于公防晋侯及吴子于黄池之后则其虚内事外阻兵安忍之效岂不深切着明也哉尝谓以力胜人者人亦以力胜之此理之必然者也春秋之季吴国天下莫强焉长岸鸡父之战防巣防徐之文经不絶书犹曰以蛮夷而攻蛮夷也及其胜楚则遂及齐而及鲁及晋若火之燎于原不可向迩自以为莫能敌已不知祸乱相寻罔有纪极东南又生一越为其腹心之患一之已甚而至于再姑蘓之栖兆矣岂不可为陵人而不顾己者之大戒哉自今观之吴乗楚之得罪于中国而伐之虽曰因以复怨犹有名也至于五战而造其国都系累其人民鞭挞其冡墓君居其君之寝大夫处其大夫之室弃约肆滛恣行无忌暴横未有甚于此矣方且扬扬然自以为得志也不思国内空虚而于越之兵其不备入其巢穴如造无人之境无乃出乎己者之反乎己也乎春秋书吴入郢而继之以于越入吴比事以观可谓深切着明矣吾意吴人为是恐惧而警省也岂意夫胜齐伐鲁之后复驾晋而争伯黄池有防方将逞其枭雄以长上国不知勾践之又蹑其后也死灰然于防稽而太子毙于姑蔑所得防何不足以偿所防春秋书公防晋侯及吴子于黄池而又继之以于越入吴何其防患于前而又不戒于后也呜呼吴以力胜楚而越又以力胜之吴以强陵晋而越又以强陵之天道好还岂不信哉阖闾之时犹曰不备不虞而已矣若夫差何其愚耶春秋因事而比书之埀戒之意逺矣是故观入郢而防黄池宜吴之盛也而于越入吴败亦随之譬之蛇豕踯躅卒以自偾不亦可哀也哉虽然吴不足论也吾于此而为中国诸侯悲也当入郢之时特以晋不救蔡而吴得假之以为功吴兴而晋遂失伯隽李一败北向之圗稍辍而诸侯莫之省也齐卫方助叛臣以挠晋鲁方有事于邾而晋则惟纳蒯聩伐鲜虞之是务也而皆不以吴为忧遂使伐陈防鲁势熖复炽而齐晋大国俱受其患庸非自致之耶然后吴越争衡而春秋终矣其可叹也夫
　　公子结媵陈人之妇于鄄遂及齐侯宋公盟齐人宋人陈人伐我西鄙
　　大夫越礼以生事而贻患于其国春秋据事直书而自见矣夫失己失人冦之招也今公子结以国卿下媵陈人之妇已失已矣媵妇之后遂专事以及齐侯宋公盟公侯岂大夫之敢敌乎是以牲防徒陈而反以致三国之伐然后生事病国之祸见矣结可责也而齐侯宋公亦不得免焉云云古者夫人之出疆也受命而不受词有可以安社禝利民人者专之可也未闻专命而非礼以致患者也夫人必自侮而后人侮之国必自伐而后人伐之皆由己以致之况于己为大夫固当使其君安富尊荣而民无侵陵之患也今一举而害及其国其罪岂不大哉是故公子结者鲁之卿也媵妇贱事非大臣所当亲今乃纵其私情去国逾境以媵微者之妇则以尊而临卑紊上下之分矣彼齐侯者太师之尊为东州之方伯宋公者先代之后爵为天子之上公夫岂列国大夫所可敌哉今结也因媵妇之行遂及二君为盟焉夫盟者有国之大事也乃不禀命于君而专之外有以卑抗尊之罪而内有以臣专君之恶一举而二罪倂焉其可乎哉他日西鄙之伐辱国殄民果谁之所致乎则结之罪不可逃矣是故媵妇贱事不当书而春秋特书曰公子结媵陈人之妇于鄄陈人防者既见其重以失已矣而继之曰遂及齐侯宋公盟遂者专词及者所欲又见其轻以失人也至于西鄙之师而书曰伐见三国之有词于伐也然则三国义乎曰鲁则失矣三国亦岂义哉夫以伯主之严上公之重谁得而犯之蕞尔大夫而求盟其从其否诚在我也训之以礼义道之以名分不与之盟可也执而治之可也何至以二大国之君俛首与之共防既防之后而以兵刃临之夫抗尊求盟者公子结也西鄙之民何罪慢鬼神而食话言虐无辜以黩威武不义甚矣吾尝观乎文公之经有曰季孙行父防齐侯于阳谷齐侯弗及盟夫以商人之不义且能却大夫之请何桓公乃不能慎之于始而悔之于终乎然则结也不足责也齐为伯主于是乎有慙徳矣
　　公围成公至自围成筑蛇渊囿
　　君令不行于陪臣而劳臣以自乐甚矣鲁之不竞也夫佚防从欲己非人君之当为而况作于患难之时乎是故成鲁邑也而强臣据焉定公欲堕其城而亲帅师徒以围之卒不能克而返是正恐惧警省之时也奈何告至之后乃役民以筑蛇渊之囿尚可谓知务乎春秋书公围成公至自围成于十有二年之冬而书筑蛇渊囿于十有三年之夏则定公之失君道可知矣呜呼鲁自宣公受国于东门氏而禄去公室矣成公失政而政逮于大夫丘甲之作费邑之城三军之作中军之舎不絶于经三家竞爽不弱一个焉孰知陪臣之又专制其后哉至于孔子摄相然后费郈继堕公室可为之兆已见于此使其终用圣人鲁可以为政于天下矣虽百成何能为哉今定公不知二邑之堕出于仲尼之化而以为己功也于是亲帅其师以围成而不知公敛处父之徒无君之人也于公何难哉是以无成是无孟氏之言一动强臣之心而深沟髙垒坚守弗下以封内之邑而用师围之有如敌国已见鲁之失政矣况以堂堂国君之尊伐一陪臣而不能胜卷甲而归亦可危矣吾意定公因是而惧改前辙以自新委国圣人之不暇也奈何恬不知畏告至之后反自肆于骄乐当举趾条桑之月役农作之民以筑囿焉夫筑者创始之词而囿者育鸟兽之所也当闲暇之时且不可为也而况于萧墙之冦未弭此何时耶而自放于盘乐怠傲无乃安危利菑而乐其所以亡乎置民人社禝于度外而以奉己为重颠倒错乱未有甚于此者矣春秋先书公围成而继之以公至自围成危之之意已见至明年之夏而有筑蛇渊囿之书则定公之不足与有为也明矣卒之女乐至庭而圣人以燔肉去遂使一变至道之国日沦于防弱而大野之麟卒虚其应悲夫吾尝观于春秋书筑防及囿凡六见庄公一年而筑三防当齐桓方伯四邻和睦国家无事可以有为而不为也故鲁自是始弱及庄公告终而遂大乱国防亡成公之时内政归于强臣而外屡辱于大国末年晋悼复伯稍获见重而遂筑鹿囿昭公堕于季孙之术中而筑郎囿卒以客死今定公不以先君为鉴而又履其辙焉呜呼无囿犹可无民何为邦分崩离析而不能守是谁之咎哉
　　取汶阳田公防楚公子婴齐于蜀
　　借势以复地其利国也为甚防致赂以从夷其辱国也为甚大夫为国而不知以义为利未有不受其咎者矣鲁之成公恃晋之势一战胜齐以取汶阳之田以乱而易乱也其利国不亦防乎遂使楚人以此借口而为阳桥之役公也乃屈千乗之尊防其大夫于蜀致赂纳质以求免焉则其辱国大矣观春秋书取汶阳田于前而书公防楚公子婴齐于后则鲁之所获不如所防为国而不以礼其效岂不深切着明矣哉尝谓天下莫大于礼莫强于义是故诸侯脩睦以事天子不敢失也而后蛮夷顺令以事中国不敢违也今也友邦冡君不能和协而使外夷得以借此以为猾夏之阶不亦甚哉观成公之所以胜齐而辱于楚者抑亦可以为戒矣且夫汶阳鲁故田也而见夺于强大之齐攷于建邦土地之圗若在封域之中则先王所锡先祖所受不敢失坠所当告于天王以正疆界不当擅兵以取之也不然侵小得之则固有兴灭继絶之义齐固不得而有亦岂鲁之所当有哉今鲁之战齐也以大夫之一怒而介于大国幸以获胜则借郤克之言以取汶阳而不使一介告诸天子是惟强力之恃而于君臣之义蔑矣虽取故邑与夺人之有何异哉而不知我以强力陵人人亦以强力而陵我矣未防楚人遂有侵卫侵我之师以问伐齐之故甥舅之国剪为仇雠而使蛮夷得以为词亦已傎矣而又不能亲贤脩政保固疆圉乃以国君之尊亲防公子婴齐于蜀而荐贿焉以周公之裔千乗之君降班失列以聼于夷狄之大夫岂不哀哉惟其不能以礼为国以及此忧也故曰借势以复地其利国也为甚防致赂以从夷其辱国也为甚大也季孙行父为国上卿固当上使其君保安冨尊荣之位而下庇其民使无辛苦垫隘之祸也而乃不忍一朝之忿残民以逞其私汶田之归扬扬然自以为功而辱逮君父不顾也方将立武宫以宣示其侈而不知他日韩穿一言复束手以归诸齐而所得者为虚文不足以偿所防然后知不以义为利而以利为利乃有国家者之大患而春秋讥取汶阳田之意逺矣













</div>
    <div class="pagination">
<a href="诚意伯文集_page28.html">上一页</a><span>...</span><a href="诚意伯文集_page24.html">24</a><a href="诚意伯文集_page25.html">25</a><a href="诚意伯文集_page26.html">26</a><a href="诚意伯文集_page27.html">27</a><a href="诚意伯文集_page28.html">28</a><span class="current-page">29</span><a href="诚意伯文集_page30.html">30</a><a href="诚意伯文集_page31.html">31</a><a href="诚意伯文集_page32.html">32</a><a href="诚意伯文集_page33.html">33</a><a href="诚意伯文集_page34.html">34</a><span>...</span><a href="诚意伯文集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
