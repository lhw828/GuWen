<!DOCTYPE html>
<html>
<head>
    <meta charset="UTF-8">
    <title>圭斋文集 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭斋文集 - 第 4 页/共 9 页</h1>
    <div class="content">　　赠彭云溪真
　　少年书劒出乡闗晚嵗双旌五马还辛苦一生清白吏秖留松菊应苍顔
　　过髙邮
　　髙邮海上水云空曾说明珠夜吐虹底事年来光恠息阿谁身到广寒宫
　　题永清观天澜
　　黄木扶胥日出时泊天波浪渺无涯浊河上接银湾处只许乘槎博望知
　　题栢庭和尚
　　香叶曾经宿凤鸾苦心容蚁量应难明堂自有擎天柱且喜山中耐嵗寒
　　偶题
　　溪水清涟树老苍行穿溪树踏春阳溪深树宻无人到时有幽花度水香
　　寄山村兄
　　季子京尘满黑貂兄年九袠鬂萧萧何时约我山村路傍栁随花过野桥
　　赠欧阳震逺
　　震惊百里未为遥岩谷回春只一朝要见禹门头角异乘时一跃上青霄
　　京城杂咏
　　玉堂集日列金羁学士新兼祭酒时五百书生签讲遍八甎花影最来迟
　　丽正门当千步街九重深处五云开鸡人三唱万官集应制须迎学士来
　　白玉堂前夜合花髙髙緑树散朱霞朝来如见唐人画系着谁家白鼻騧
　　龙笙凤管舞轻盈步障游看花满城行到琼林春更好新来进士唱名声
　　鳌山宴罢月溶溶太液池边湛露浓不用金莲送归院水晶宫出玉芙蓉
　　京城走马听晨钟我欲宵征仆兴慵却忆江南春睡美小楼欹枕听村舂
　　奉诏修书白玉堂朝朝骑马倚宫墙牐河东畔垂杨栁时有莺声似故乡
　　题永清寺白岩清晖方池古松四韵
　　上人燕坐白巗阿岩上皑皑白石多曾到补陀南海岸白花无数拥盘陀
　　巗前髙阁扁清辉碧瓦朱甍映翠防老子悬车还故里倚阑何日看云飞
　　白巗山下俯清池花有清香水有漪几度收经看月上分明水底见摩尼
　　古寺长松倚半空问渠年腊祖师同应知方外轮囷器多谢清时雨露功
　　题昭文擕琴图
　　孺子擕琴未去弢两翁山水偶相遭知音已置亏成外到底昭文不鼔髙
　　和宝云长老澈一清二絶
　　禅板蒲团百念空坐闻宿鸟起霜风巡堂首坐三更过师在云山第几峰
　　虎溪一笑瓓了不似当时剡棹回髙兴莫教容易尽青鞋布袜约重来
　　逢江易艺芳干赋芳洲
　　杨栁垂垂拂钓矶平沙雨过緑生衣王孙闘草归来晚扑漉鸳鸯带水飞
　　东山春景
　　春光澹澹日迟迟正是名园扑蝶时却忆小桥流水过东山春色在桃枝
　　题蒲萄
　　宛马西来贡帝乡骊珠颗颗露凝光只今移植江南地蔓引龙须百尺长
　　题分宜赵尹所藏子昂竹石图
　　有客有客白其马汶篁移植燕山下嵗寒心事木石知雨露恩深讵能写





　　圭斋文集卷三
　　钦定四库全书
　　圭斋文集卷四　　　　元　欧阳　撰
　　歌
　　畊学问答
　　世间惟有畊与学思量二艺皆无错畊者荣华得富豪学者羽翼生鳞角畊问学得恁贤累年累月在窓前田地抛荒园圃废日间忘食夜忘眠学者答非容易笔头虽小惊天地但看王侯将相家尽是当年勤苦至学问耕得恁苦浑身秽汚生泥土冬月之间被雪霜春天晓暮遭风雨耕者答不辞辛锄头翻地出黄金但看世间储积者尽是当年勤苦人畊可怜学可爱思量二艺皆怀大少年辛苦老来闲粉壁朱门多自在
　　题四时百子图【藏藁纸弊墨渝实圭斋亲笔近见他集亦有恐悮】
　　天无一日具四时人无一母生百儿何人笔端巧造化人事天时俱尽之三三两两如鱼队日长逰戏阑干外采莲攀栁争后先绕竹观梅分向背一真未凿万象春谁家苑囿谁家人莫是越王泛螟嗣西湖湖上嬉芳尘当时富贵傍观羡至今宇宙流传遍争如茅屋浣花溪竹根雉子无人见摩挲此圗真拊髀多忧正为多男子但须得似仲谋儿人生一夔已足矣
　　题赵菊山文肃公阅武像
　　浚仪王孙宫锦袍红鞓玉带琕琫刀大夫在官盛冠佩州将按旅陈旌旄汝阳眉宇照今古五陵志气横江涛世皇大举猎徳网池上不遗丹凤毛宫门承诏铸铜马瀛洲接武乗金鳌骎骎亳社百年久奕奕燕台千仞髙
　　题山荘所藏东坡画古木圗
　　眉山昔日生三苏一山草木为之枯后来笔端挟春腴却令生意回枯株树经公笔无老丑天以春工付公手谁云軰行龙眠翁奚必法嗣洋州守山荘刘氏富清玩家有苏公旧挥翰恍惊湿藓粘恠石惯见倒根生断岸涪翁对此煑春茶为公梢上挂长蛇灯窓细读假山记秀气终属眉山家
　　至正壬午十一月余以疾谒告南归求毉至安成郡北之族中节判继先刘君相公不逺一舎携尊爼见劳谈边得知为西皋赵学士之壻别次为余徴诗即席走笔作长句并呈似王守筠溪相公及郭倅明则相公一粲
　　徳州沃野济岱雄池产往往多明公与君初见问爵里尘边又复知氷翁氷翁西皋古君子择壻如君信佳士故应邂逅气味同逺来劳我于桑梓南州初筮发新硎安成名藩驾屏星金銮学士已头白玉润郎君终眼青我尝三仕歴郡邑听讼催科纷猬集能令过客情谊洽可见邦侯才力及古防小饮亟分手因君索诗为君寿郡中政清长贰和为我寄声贤太守
　　赠赵祥表禙
　　浚仪公子今防叶装池装潢以为业道傍苍玦犹一惜池底灰信多刼铺张幸及时黼藻流落还同故书箧魏武子孙曹覇马唐家宗室滕王蝶淳化石本墨糢糊宣和印章红折叠鱼鳞已是善排比鹥尾犹况工剪贴但持絶艺动缙绅勿向同侪论谱牒艺文旧监惭潦倒翰墨当时勤渉猎心期知子价千金只恨无才写蒲箑
　　咏春闺怨
　　东风园林花草香芳闺寂寞春昼长佳人独守情黙黙银床锦被闲鸳鸯终朝倦绣拈针指怕向花前听莺语唤回旧事千万端杏脸蛾眉泪如雨玉郎去年辞家时绿杨红杏娇春晖绿杨红杏色如旧怅望玉郎犹未归一春鱼雁音书絶雪肤消瘦千肠结断肠犹立防黄昏那更青山苦啼鴂
　　顷见同舎柯博士所赠赵孝子歌真佳作也客以是卷继求余言遂用柯韵作一首
　　利津城城上乌飞向城南丛冢呼冢前无人作寒食但有被髪哀号孤行人厌乌见被憾欲射乌金仆姑灵乌下告孤儿苦逺访亲骨逾重湖儿生四岁时父别阿防去防老妇已孀养儿为儿娶儿思往从父念防共燥湿今年令伯正陈情他日韩湘竟收骨江南五千里山东二百州州州旅寓有南北尔父存亡何处求跣行及河十趾血河风吹沙天栗烈遭逢执友向燕蓟指示丘墟濒海碣身为衞子缒鞍鞍忽堕地开亲穴君不闻饶娥江头哭父尸浮鼋鱼孝子精神贯今古明神降鉴寒空虗博士作歌传里闾
　　和李溉之舞姬脱鞋吟
　　宫袍绣蹙金花绮红绡衬防鸾尾盈盈漫服舞腰轻防云飞处香风起藕丝掣断春云松瑞莲防结并头红夭夭曲曲玉弯卷翠鳬飞去天欲软玉阶秀茁兰笋长琼砂迸出芦芽浅徘徊困倚东风力湿砌香云坠无迹无限娇羞不自持君王唤起扶花立
　　赠画工黎仲瑾【号碧山】
　　吾闻苌之忠裂金石精气千年化为碧人生赖有方寸妙万变神竒从此出又闻西方梵僧名法能能令两眼碧色晶荧荧有时肘后洒墨汁纎秾踈秀皆成形碧山画神欲入品表里神光碧瞳炯浮岚暧翠山不受尽付晴窓落影碧山学士今为谁玉堂茒舎各有时烦君添我山下屋更看白云相陆离
　　题子美寻芳图
　　吾年三岁声吾伊慈亲膝下教杜诗如今蟫蠧三十载梦寐欲见终无期谁家山水空翠湿彷佛相逢拾遗揖金马门前封事稀碧鸡坊里寻春急野桃官栁春连连水流山店依平川眉尖不着杜鹃恨壶中风月开元天君乗蹇驴歩如棘后有骅骝追不得茅屋西风五百年虗度人间防春色
　　题紫微老人大字歌
　　紫微老人射生手挽强竟取黄金斗骠骑营中拜骁勇凤凰池上称耆时平腕力无所施筋骨犹能学顔栁纵横戎畧结构体杀活兵机屈伸肘山荘刘氏得最多当日襜褕驻应久髙楼大扁曰明逺况有爱山并尚友我来后公五十年主人酌我楼前酒平田野水鳬雁集重冈复岭蛟龙走登髙欲赋乏佳兴忽覩台躔照窓牖家藏有此希世珎取酒当为主人寿想当洗砚弢笔时羽筈生风剑龙吼焉知今人正传玩名与麒麟同不朽峤南鼪鼯十五秋老将如今安得有鄂公九原如可作养寿清商为公奏
　　送刘子简之武昌学正
　　刘侯兄弟竞秀发仲氏卓荦殊可人训徒名门示髙爽枨臬中实皆轮囷未夸于氏容驷马岂羡杨侯朱十轮荆才非止箘簵楛燕璞迭见玗琪珣伯留天庠不可去仲始捧檄归娱亲滔滔南纪盛藩翰文武化行初未泯世皇八骏所厯处扈跸至今疑有神盘中苜蓿不在饱座上芷兰俱可纫吁嗟刘郎慎勿浪弹铗自古江汉无穷鳞
　　送聂以道之官
　　天厯圣人在海南南省大臣理盐防聂君老儒幕下郎日饮清氷须髪白是时潜邸具知闻召见殷勤亲赐食明年翠华望北还复过湖南驻清跸试举郎君问宣阃阃臣上前盛称述省郎岁满调江华回瞻马首天南北生平固自结主知下邑惟思躬吏责慈心恳恻抚惸嫠宿蠧推求剔纎悉甘棠遗爱十二碑其中一碑磨崱屴豪民敓水三百年力能挽注苏涸辙尔来防牒至京师庙堂除吏余八百重瞳览奏记姓名呼之以字顾臣列若云贾谊久不见犹喜真卿独先识秉钧敷对此抡材司谳无如武昌剧天顔沈思霁色回姑惟首肯心未择逺臣客舎拥败氊谁知京兆牛衣泣青天昼有风云哮猛虎狞蛟向山泽华蕚楼头赏蘤葑临菑门下分竽瑟念昔部使举政最往往当途多抹楅秖縁早忤耳目司岂复虗蒙股肱力人生荣进自有期简在渊非易得小儒作歌属山甫爱莫助之增太息
　　示侄
　　吾宗孙子多好学争持卷轴求余诗嗟予膏馥有防许况复老懒惟其时子年弱冠气方鋭立志要与青云期冀马生驹汗血器越女堕地琼瑶姿固知美质故应尔所贵论道隆师资牧之渉世晚自悮冬至作诗镌阿宜初阳萌动慎培养万木一本含春滋
　　题曜海朝天龙
　　云霮防海波立神龙挺水趍天潢画师题笔睨八极意与元气争毫芒玉京僊圣骖翺翔杂骑麒麟与凤凰龙拖云气归洞府海日杲杲天中央
　　道吴山
　　道吴山头龙自卧叠嶂重岗深紫逻灵湫瀑布千丈长古寺神杉十围大崇祠坎坎风雨来樵径丁丁鸿雁过郡人夜望北斗魁下有突兀青莲座
　　大围山
　　大围山髙髙防许絶顶嵯峨戴林坞石间花开自夏春地炉僧拥无寒暑清流白鹇涤毛距绿树黄熊引筋膂山腰日午婴儿啼知有雷公出行雨
　　奉勑题明皇马
　　明皇八骏争驰道知是开元是天寳当时一顾倾国姿万里君王蜀中老奎章阁下文书静衮衣髙拱唐虞盛此圗一出非偶然要与明时作镜
　　杂体
　　之坰古乐府【有序】
　　至正壬午皇帝有勑赐故和寜忠宪王勲徳碑命翰林学士为文碑立门近郊戴螭履有异瑞首如绘足如玉搢绅赋诗纪异作之坰一首
　　之坰穹碑铭铭维何诔和寜维和寜勲扬庭臣词帝者荓倕琢石石効灵灵何居伛句形颙之文旋滢滢络鼻口逹厥防疋之晳色晶荧马郲武騵腹駉嗟彼蔡象应灵国守器列前廷王之忠格髙防珉之瑞天使令发幽光炳丹青王有子承徳馨决大疑陈大经畴五福诒千龄作伛句寳名
　　渔家傲南词【并序】
　　余读欧公李太尉席上作十二月渔家傲皷子词王荆公亟称赏之心服其盛丽生平思彷佛一言不可得近年窃官于朝久客辇下每欲仿此作十二阕以道京师两城人物之富四时节令之华他日归农或可资闲暇也至顺壬申二月修大典既毕经营南归属春雪连日无事出门晚寒附火私念及此夜漏数刻腹藁具成枕上不寐稍谐叶之明日笔之于简虽乏工致然数岁之中耳目之所闻见情性之所感发者无不櫽括防见于斯至于国家之典故乗舆之兴居与夫盛代之服食器用神京之风俗方言以及四方賔客宦逰之况味山林之士未尝至京师者欲有所考焉此亦可见其大畧矣
　　正月都城寒料峭除非上苑春光到元日班行相见了朝回早阙前褫帕欢相抱汉女姝娥金搭脑国人姬侍金貂帽綉毂雕鞍来往閙闲驰骤拜年直过烧灯后二月都城春动野引龙灰向银牀画士女城西争买架看驰马官家迎佛官兰若水暖天鹅纷欲下鹰房奏猎催车驾却道海青逢燕怕才过社栁林飞放相将罢三月都城游赏竞宫墙官栁青相暎十一门头车马并清明近豪家寒具金盘饤墦祭留连芳草迳归来风送梨花信向晚轻寒添酒病春烟暝深深院落秋千逈四月都城氷碗冻含桃初荐瑛盘贡南寺新开罗汉洞伊蒲供杨花满院莺声弄岁幸上京车驾动近臣凖备銮舆从建徳门前飞玉鞚争持送葡萄马乳归银瓮五月都城犹衣裌端阳蒲酒新开臈月傍西山青一搯荷花夹西湖近岁过苕霅血色金罗轻汗搨宫中画扇传油法雪腕防丝红玉甲添香鸭凉糕时秋生榻六月都城偏昼永辘轳声动浮井海上红楼欹扇影河朔饮碧莲花肺槐芽沈緑髩亲王初守省乗舆去后严廵警太液池心波万顷闲芳景扫宫人户捞渔艇七月都城争乞巧荷花旖旎新棚笟龙袖娇民儿女狡偏相搅穿针月下浓妆佼碧玉莲房和柄抝晡时饮酒醒时夘淋罢麻稭秋雨饱新凉稍夜灯呌买鸡头炒八月都城新过鴈西风偏解惊防宦十载辞家衣线绽清宵半家家捣练砧声乱等待中秋明月翫客中只作家中看秋草墙头萤火烂踈钟断中心台畔流河汉九月都城秋日亢马头白露迎朝爽曽上西山观苍莽川原广千林红叶同春赏一本黄花金十繦富家菊谱籖银榜龙虎台前驼皷响擎仙掌千官菓迎鸾仗十月都人家百蓄霜松雪韮氷芦菔暖炕煤炉香豆熟燔獐鹿髙昌家赛羊头福貂袖豹袪银鼠襮美人来往氊车续花户油窓通晓旭回寒燠梅花一夜开金屋十一月都人居暖阁吴中雪纸明如垩锦帐豪家深夜酌金鸡喔东家撤雪西家噱纎指柔长宫线弱阳回九九官氷凿尽道今冬氷不薄都人乐官家喜爱新年朔十二月都人供暖箑宫中障面霜风猎甲第藏钩环侍妾红袖□咲歌声送金蕉叶倦客玉堂寒正怯晓洮金井冰生鬛冻合灶瓢饧一楪吴霜镊换年懒写宜春帖






</div>
    <div class="pagination">
<a href="圭斋文集_page3.html">上一页</a><a href="圭斋文集.html">1</a><a href="圭斋文集_page2.html">2</a><a href="圭斋文集_page3.html">3</a><span class="current-page">4</span><a href="圭斋文集_page5.html">5</a><a href="圭斋文集_page6.html">6</a><a href="圭斋文集_page7.html">7</a><a href="圭斋文集_page8.html">8</a><a href="圭斋文集_page9.html">9</a><a href="圭斋文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
