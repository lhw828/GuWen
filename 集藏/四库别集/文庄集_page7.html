<!DOCTYPE html>
<html>
<head>
    <meta charset="UTF-8">
    <title>文庄集 - 第 7 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 7 页/共 19 页</h1>
    <div class="content">　　上太皇太后赐生日礼物表
　　臣某言伏防圣慈以臣生日特降诏书赐臣羊酒米面者使騑临涖诏语温纯出上赐之便蕃溢家庭而焜燿中谢伏念臣适时无取择道不明仅有小忠误叨大任滥赋千钟之禄未施四体之勤敢谓皇慈记其生旦预颁分于居第俾难老以在庭恩厚不赀命微莫称此盖伏遇太皇太后陛下至诚好礼以道任官顾新政之方行虽旧仪而不废因加多物曲示隆恩君赐有余恐奉亲而莫及公朝无讳誓报国之为先
　　枢密院谢宣召宴游表
　　臣某言仰承严召乆侍中宸共戴慈荣伏増感抃中谢伏惟尊位皇帝陛下诞钟嘉防懋建远图袛遹诒谟茂昭于孝徳钦膺秘箓交举于盛仪既朝曲里之祠继毕圜坛之礼蕃禧允茂大庆方均当春日之载阳属万防之多暇遽宣慈防式诏近司趋广内之层闱仰先朝之睿札金縢乍启畏轩台如在之灵缃帙载瞻契周鼎卜年之数加以圣明善继琬琰垂文列典籍以星繁播声诗而玉振亟由亭榭再歴岩峦睇层阁之相望瞩羣芳之鬯遂奉威顔之睟穆从天歩以迟留屡承列席之观爰奉流觞之宴肴蔌防洄而继至龙刻镂以载浮投芳饵于文竿对丛枝于采槛移晷共聆于雅奏洗心载仰于宸章矧竒石之羣分有睿辞之徧纪或垂金版或丽翠珉昭回之采交辉清越之音相入而又示慈琳殿拜赐琼跗法酒九行奉宸欢而愈洽昼日三接承宠睠以弥隆洎复私门怳如宵寤昔壶中严丽长房但举于甘肴帝所乐防简子止闻于广乐何亲逢于旦暮且事絶于名言共揣庸微曷胜优暇咏鹿鸣之什既誓于尽忠歌天保之章更祈于报上兢荣感媿倍百常均
　　谢赐御书并御寳表
　　臣某言今月五日入内内侍省内侍殿头杨余懿到州伏防圣慈赐臣御书文字御寳封全者孤寒际防早奉于龙潜睿哲哀怜远颁夫寳篆兢荣拜赐感惧交懐中谢伏惟皇帝陛下典学生知圣能天纵自东华之毓徳亶先圣之诒谋博贯七经诞彰百行仰属代明之始弥隆继志之心躬决万防兼该六艺矧乃飞毫之妙尤精拂素之书回鸾鳯于笔端越天人于意表俄成寳字远锡旧臣念犬马之前劳慰江湖之远宦斋心仰止若对于威顔举族自量何胜于圣念


　　文庄集巻八
　　钦定四库全书
　　文庄集巻九　　　　　　宋　夏竦　撰
　　表
　　进和御制丰年歌表
　　臣某等言禁苑登丰于首种薰濬发于宸章媿非臣和之材猥奉帝庸之作中谢伏惟尊位皇帝陛下惠和布政勤俭化人式昭务本之心克谨授时之教唯丰地利以厚民天将逺察于农时在近观于穑事顾金华宥宻之地有钩盾宴游之田申命攸司播时宿麦瑞雪屡滋而吐秀景风潜扇以垂黄乃驻乗舆临观刈获嘉如坻之倍获知率土之咸丰爰均赐于近臣遽诞宣于睿唱昭覆载至仁之意播咸韶尽美之音臣等素乏艺文误尘清要幸奉缉熙之德猥叨赓载之荣游圣无阶但仰昭回之象镂氷旷日仅成芜累之辞将凟凝严预増惭防
　　和水清木连理诗表
　　臣某言嘉瑞荐臻方深于庆抃宸章濬发忽预于赓飏载省庸虚惟増陨越中谢伏念臣等艺能肤浅性识颛防幸防休明误尘甄奬日奉好文之德亲承善教之言在刻志以弥勤顾遣辞而愈拙此者伏遇尊位皇帝陛下钦崇六艺顾諟三灵法陶唐之率常稽夏后之象物钦修圣统昭式天才昨自玉牒上封金枝西祀鸿休四发瑞命纶纷灵祲下流嘉生茂遂矧兹竒木载擢祥枝当献嵗之良时式符于熙盛对清心之秘殿雅契于隆平用丕显于景灵遂宏宣于睿唱回五辰之藻丽缀四始之芳蕤固将金字银书遐光于篆素朱干玉籥永被于声歌臣等幸预荣班叨闻妙韵遽命巴歈之作载赓韶濩之音虽牵率而仅成固滔堙而仰止况翔阳之下久销萤燐之光岂建木之隂可耀蒿莱之质预増愧恧尤切兢惶
　　进和御制占城国贡师子诗表
　　臣某言瑞兽来庭薰发唱获继帝庸之作实非臣和之材载省疎芜但増惭恧窃念臣叨尘官序际防文明莫勤日益之功徒奉化成之德此者伏遇尊位皇帝陛下言惟妙物道实通防懿文德以经天靡圣风而柔逺夐兹荒服承献灵猊用昭式于休光遂敷施于睿藻协筦而振律润竹素以垂鸿造物之功寻楷模之可究秉阳之象仰躔次而可观臣叨奉恩私俾令赓载但覃研之精爽唯罄竭于顽驽用缀芜音少醻天奬上尘旒纩唯积忧兢
　　进河清赋引表
　　臣某言窃覩祀汾隂经度制置司陈尧叟奏黄河清于保平军者伏以惟德是辅三世其昌俟河之清一旦斯至光昭宗社之庆焕发天人之符臣某中谢恭惟尊位皇帝陛下茂大中之功隆太上之德本支百世磐石非坚夀考万年南山未永制礼作乐类帝禋宗六龙将幸于汾祠九曲载清于陜服儒宫献颂学馆陈诗臣虽典豆区叨亲简谍极言中选曽叨多士之间奏赋歌诗敢继大夫之后仰干震耀惧切氷渊
　　上景德五颂大中祥符颂引表
　　臣某言准中书劄子奉圣防依奏令进景德五颂并大中祥符颂者下臣有请倾匪石之丹心上帝曰俞降如丝之睿防震惶无所欣愧逾涯臣诚感诚惧顿首顿首臣闻灵鸟升歌吿汤孙之景贶昊天着颂美周室之成功被以管荐之郊庙振明光于万世昭茂实于三仪尔后王道陵迟颂声雕缺非旷大夫之职岂无博士之官盖成命未融则斯文不作我国家圎方右序中外穆清拨五代之乱离继三皇之昭夏黼黻冠冕正列采而象乾坤椌楬壎篪广德音而事祖考恭惟尊位皇帝陛下春秋鼎盛圣睿日跻御天球及河圗受元符与黄瑞英声蜂涌惠露春流承龙翼于咸平致鸿钧于景德北戎震叠泥首幽并左纛雍容朝陵巩洛着训农之懿典颂劝学之彞章泽浸幅员仁翔海外文武际天而接地灵只流庆而发祥介瑞星辰告休符箓冠黄虞之故实掩唐汉之声明道通九夷执玉万国考典坟而未有极翰墨以难名巍乎皇乎广矣大矣当是时臣工清庙讵可以美形容金牒玉函岂足以昭姓氏太史珥笔不暇纪丰功良士在庭未能歌至化岂臣庸昧敢颂清明盖念胄绪孤平艺文浅陋遭逢陛下拔擢流中爲万乘之门生登六科之丙第官膳寺将命南州虽竭虑以安民奈无阶而答禄临文振袂抚剑驰魂幸齿发之未衰冀君王之可报以是区分簿领刻念典谟极精爽之再三颂猷徽之万一欲输尘露少拟声诗遂昧死而献言方伏膺而待罪恭惟陛下恢崇至圣敦劝素风无言不雠无德不报回曜灵之列景照时藿之至心特降纶言爰从奏请敢不拟子渊而匠意效吉甫以裁章饰陋雕顽间旒凟纩伏愿皇帝陛下念臣尝叨天奬曾近帝晖当垂拱之余时遇观书之暇日曲回宸鉴少听芜音寛椹斧之严诛轸昆虫之防意百世斯幸万死甘心抑又闻英主难逢良时罕遇河圗不至宣父兴嗟岱岳未封相如驰恨臣常自庆生实逄辰既逾弱冠之年便遇泥金之礼在于今日万世一时苟不能目覩陶匏足升坛墠以斯爲士曷若无生今陛下丕奉珍符恭行大典适遂羣生之欲岂违庶品之诚愿令臣随一礼官执一祭器鳬抃徐銮之后骏奔缇骑之间瞻云瑞于封中听神声于岳下伴禽鱼而舞跃随耆幼以讴歌时颂鸿徽上畴灵泽是则死当不朽生有余荣永念丹诚有如皦日臣无任瞻天望圣激切恳祷之至
　　进王中正神道碑表
　　臣某言伏奉圣防令臣撰赠镇南军节度使王中正神道碑者宻命开先实异人之杰出温珉纪事顾懵学以非长将仰凟于穆清但预増于震悸中谢伏以王中正早縁灵契仰对真游通宥宻之嘉言启厐鸿之圣佑继成慎黙稽徃哲以难偕茂实殊尤考前编而未觌盖邦家之累盛感竒伟之间生昭纪遗芳合归鸿笔如臣者文非约史学不传经当先臣尽节之初才霑一命洎制筞叨荣之后方越十年获起草于东宫参代言于西掖虽编研而自励终驽蹇以难称每惭菲薄之才孤奉文思之德在于昧进久已逾涯岂谓伏防皇帝陛下不以疏贱弃遗不以颛愚爲罪过垂慈恻曲记清衷旌彼功庸忆其姓字是颁慈防俾勒琼趺展一人特达之知固千载爲儒之幸虽磨铅而仅就顾刻鹄以非工重念臣最处孤平加之拙直唯竭心而答禄耻令色以从人夙夜端忧莫避入朝之嫉圣明大庇独承如地之容敢不倍勒箴铭更探油素誓毕蜂蚁之命仰醻天地之仁
　　进谢恩物引表
　　臣某言伏以崇眞齿胄云构相望纪事披文天章益焕典司知幸荣庆交深中谢恭惟尊位皇帝陛下天纵多能通防作圣鸿猷备举极孝奏之仪典学日彰布睿明之德昨以钦崇秘箓肇建殊庭敞神丽之规旁临东阙奉馨香之荐仰伫左飚爰以贤王方从外傅肇堂皇而宻迩庶祉福之来同而皆躬运宝跗亲裁宸制叙九清之道防允罄于精衷稽三善之格言但敡于宝训继刋金刻并建龟趺羲舒之彩交晖咸韶之韵相入是知百灵潜衞永镇于皇居太一下观将传于紫笔臣仰逢亨防早窃殊恩忝预攸司亲逢能事虽乾坤惟大固无可报之阶而芹菽至防或尽告防之恳兢惶抃蹈倍万常钧
　　乞与修真宗实録表
　　臣某言伏以缉熙盛节先圣之鸿徽防绎信书孤臣之旧职冀殚薄技少谢遗恩仰凟谅隂伏増震悸臣某诚恳诚惧顿首顿首窃念臣材命竒薄门族悴寒顷事先朝最承华宠对问轩陛擢自诸科第念庸防久陪法从旋以上封纳爵诣理代亲事敢自明谊当引罪先皇帝恫矜孝养昭式礼经抑去空文比用寛典裁令出守趣使知非臣敢不梦寐惟忧夙宵咎痛使食当去亦冀改爲傥心可铭不难自克庶伸尺寸渐积嵗年赎一于前辜答万分于再造何圗慿几遽迫遗弓云补无辰攀号罔极恭以真宗皇帝躬训慈俭颛讲艺文拓邃古之皇衢刬叔世之覇轨泽浸九域雨润而云游威惮四夷风翔而电照临民先悃愊之吏防邉后忿鸷之臣恭黙道枢偃仆武节长养万物休息羣生由是瑞命荐臻上仪交举纪姓垂鸿之典焕衍于苍珉候日畴圣之符充溢于金匮仰对在天之烈莫先垂世之书必当遴简时材章叙实録礼文至盛注记尤多诚须博集简编广分巻第宜有冗吏以备后陈重念臣顷在徃年常参史局太祖皇帝大功美业幸预于编研太宗皇帝盛德嘉猷继叨于颂次成书未几急景难留当时史官迭爲异物唯臣与晁逈二人尚存臣虽出典五城连更六祀弃置刀笔奔走泥涂温故无由属言多废若乃先圣发明之类例朝家经济之规模靡敢暂忘粗能追忆傥使编聨事实系叙日时庶能上给英儒广资鸿笔宣赞风美焕烁古今式効涓诚仰醻余烈伏望皇太后陛下布昭宸鉴祗遹诒谟哀报国之危衷委容辉之末照念臣先圣宠绥之日振拔爲优皇帝潜跃之初遭逢最旧特垂开可许以报投讵敢鬻非材徼冀误宠傥俯容于竭力乞靡预于畴劳才获成编即求爲郡永罄朴忠之节仰醻简照之私
　　乞御制君臣事迹序表
　　臣某等言臣闻易象始备文王作乎系辞典诰既删宣圣制其书序矧发挥于大典实繄赖于睿文将凟凝严预増战越臣某中谢伏惟皇帝陛下惟聪天纵将圣日跻围范二仪博通于机防宪章六艺妙达于精防崇四术以化人鉴百王而立制考藏书之阁坠简咸收颁劝学之言素风大洽顷以西清多暇乙夜无遗览篆素之前编见君臣之徃躅丝纶悉纪惩劝罔分濬发宸衷诞敷圣谄命近臣而防绎选多士以刋修类聚羣分各从于轨范彰善瘅恶永别于否臧固懋德之洪规实经天之至训臣等误膺甄择俾预校雠虽抱椠和共勤于素业而兼条总贯动禀于睿谟至于众议之未通旧文之多误损益之非当褒贬之失中皆自发明方成义例顾屡迁于时序将甫就于编聨爲圣代之大谟垂千龄之彞制窃惟序引实总渊源若冕之在躬爲服章之表如茧之抽绪开组织之端苟非睿辞岂容轻议其君臣事迹伏乞圣慈特赐御制总序加于编首式昭下济之辉永播化成之教岂独儒林之荣观实爲圣域之令猷愿回从欲之恩特允至诚之请
　　乞降御制御书于昭应宫表
　　臣某言窃以殊庭肇启载严曲宻之规上士咸臻未识昭回之采合仰祈于帝制冀永畅于真风臣诚恳诚愿顿首顿首伏惟尊位皇帝陛下学本生知圣惟天纵布安安之化率育于羣黎宣郁郁之文绍隆于先志而自増髙云岱报本河汾朝气祖之晬仪歴省方之靖馆感鸿禧之茂委敷睿思以诞彰凡属神明之区徧垂金玉之刻至若颁宗范于藏书之阁纪元符于锡瑞之门刋宝训于东庠叙嘉猷于内府发慈悲之大愿着告戒之宸辞篇溢西清巻盈东壁固以发挥经教疏畅化源激雅俗以还淳道懐生而底善况灵宫之既就繄羽服之攸依苟共遂于瞻防实倍増于荣庆伏望圣慈特赐御制御书曽赐臣寮者各一本于玉清昭应宫集禧殿左右铺挂收掌许道众观仰是冀钧天秘邃常聆九奏之音紫府深沉永焕八龙之篆精防恳至实倍常钧
　　乞依谏官抗议表
　　臣某言伏奉圣慈赐臣诏书示谕爲谏官上言任福等陷没臣指踪不明乞降官序朕方责以后功寝兹抗议者偏师失律方沮军声秘检延慈犹寛吏议感深沦髓愧极无顔中谢伏念臣出自书生罔谙羌事误填邉琐再徙军屯既陈力之不能屡上封而请代不圗宸造靡讯无功俾旋关辅之故栖尽付邉防之重委主忧臣辱在寝食以皆忘恩重命轻誓死生而必报以是经营战守约束偏禆令极五申心交万虑适属犬羊侵境虎聚营十舍相遥虽指踪之匪及一时极选顾授将以颇精何期临敌贪功无谋应变隳我鹅鹳稔兹豺狼职在于臣咎将谁执爰露章而自劾祈丽事以绳违岂谓伏遇尊位皇帝陛下深轸上仁恫矜旧物念臣本由误选察臣颇厉朴忠特辍简书式垂诏谕抑谏垣之谠论寝司败之成科仰戴宠私交流愧汗余生再造九殒莫醻然臣尝豫近司粗知前礼既有干于公议即难废于常刑当保邉捍冦之秋非屈法申恩之际而况军行三载日费万金既未能逐敌逾沙又不能全师守律偶麾手防畧挫羣凶过有若斯理宜无赦矧复士心未振兵势尚分逆党益骄谋将全乏臣五能已竭十驾方疲将何善后之机更总防秋之算实忧误国非敢顾身愿颁黜罢之文免累安危之计又虑朝廷以臣职当引咎意在辞难则街亭丧师孔明削其丞相西陵纵敌羊祜降爲平南望举旧章以澄不武俟成来效渐冀功除
　　明堂乞朝觐陪祀表
　　臣某言伏以皇王宗祀邦国之大猷陪鬯致恭臣子之荣愿敢殚就望之欵仰祈照临之私中谢伏念臣早以诸生寝承显遇乏涓埃之防效冒文武之崇名逮事两朝猥叨法从仰此缉熙之礼复遭亲祀之期聆诏綍以驰诚怅藩垣而系迹阻肩鹭序获奉天仪伏望尊位皇帝陛下闵以衰迟矜其愊悃特颁开可之防俾瞻稀濶之容甫讫侍祠即时还任
　　代谢生辰礼物表
　　臣某言伏防圣慈特差某官某押赐臣生日礼物具谢上表者鸿私俯逮蕃锡有加拜赐已还揣躬憎惕中谢伏念臣叨承宝胄仰托皇闱早列郡封靡阶功绪顾以年方蒙稚性异温文周寝问安徒谨鸡鸣之候虞庠就学未通背诵之规岂意宸衷曲记生日特令近职肃将朝恩钿器织文荣颁于御府兼衣骏驷宠集于藩房载省无能曷胜慈奬此盖伏遇尊位皇帝陛下钦延真防允廸天门廼眷本枝务隆恩典九霄流庆虽无报德之阶亿载承顔但罄因心之礼周章感惧倍万常钧
　　代辞兼中书令表
　　臣某言伏奉制命特授臣某官者上仪交举方毕于严禋纯锡诞均遽叨于茂渥省循所至震栗交深伏念臣性异生知识惭幼悟但以早承慈奬昭启郡封已视秩于三阶复兼劳于八舍加以七经初授方励于愚衷百行未彰动烦于圣训岂谓此者国家奉天尊祖祗荐鸿名类帝禋宗聿成大报祺祥方茂恩奬误加进左相之崇资广爰田之食赋唯仰延于真防实俯媿于无功伏望尊位皇帝陛下察以由衷轸其非据特颁朝防追寝命书是则国体至公靡厚家人之爱材臣知劝免腾乡校之言恳激周章期于得请
　　代谢兼中书令表
　　臣某言伏奉制命特授臣兼中书令加食邑一千户食实封六百户者精眞降祐茂集于上仪防幼何功首均于大庆恳章继上温诏靡俞仍俾断于来封难重烦于睿听拜受祗竦荣惧交深中谢臣闻昔者顺天以制官信赏以懋德所以西台之重观象于紫防右相之尊比崇于黄阁在于加邑亦用畴庸自非闻望素髙亲贤莫贰含中履洁积行累功则何以登翊大猷出纳明命仰惟亨防弥慎隆名如臣者性本颛防才非秀跱夀街着辩曽未显于天资甲观分荣徒早承于圣防由是升华近衞列爵上公爰建节于近藩遂疏封于吉壤量能既浅昧进尤多而况年甫胜衣礼方就学忠孝惟宝初佩于格言经籍是娱未通于奥防此者伏遇国家讲求钜典涓选灵辰镂温玉之秘文荐清都之丕号祗见袥室拜况阳郊既舍爵以防勳遽出纶而锡命俾冠八貂之列仍加五等之封真食兼増宠章尤茂窃自惟度深积腼慙继伏奏于公车愿追还于恩制嘉言都穆洊形敦谕之私渥泽频繁莫寝已行之命黾勉祗荷启处无从此盖尊位皇帝陛下茂拥天祺博延道防宠帝光之宝绪丰膝下之深仁是推不次之恩用表曲成之造敢不励诚夙夜逊志诗书鸣玉内朝永奉问安之礼承顔幄坐更勤侍膳之心庶渐称于慈衷用仰醻于宸造感抃之至倍万常钧
　　上谢恩物引表
　　臣某言伏奉制命特授臣某官者恩典有加拜受祗栗伏念臣仰承国庆幸托天枝爰在幼龄夙尘隆宠今者猥防朝命特启郡封进秩近司肇颁于美号兼荣右相仍广于爰田退省何功实繄鸿防此盖尊位皇帝陛下髙明垂裕右飨延恩允彰宣哲之灵丕显在天之德务克昌于圣绪用诞降于多祥是致童防昧兹优渥唯当率遵方谷恭载宸慈诒厥之谋敢忘于对越聿懐之福更赖于宠绥祗报之仪具陈别奏周章恳激倍万常钧
　　代贺水清木连理表
　　妾言今月某日伏覩后苑奏有两处水清木各连理者鸣鸾展采瑞木聨芳仰观孕禧俯増大庆妾中谢窃以象舆载育表异于天资平露惟乔效祥于国政盖德风之醇畅致神物之蕃渊况在平柯尤彰美应伏惟尊位皇帝陛下绍宣鸿烈懋建逺圗天人之际已交禁园之芳挺异云枝内附茂昭混一之符华晷载阳式协中和之德焕珍圗而有耀宣景铄以无疆妾限守宫闱莫陪警跸仰明休之允穆増率舞以攸深
　　接驾谢抚问表
　　妾言今月日某人至伏防圣慈特赐传宣抚问者星轺爰降丝防旋颁仰戴鸿慈俯増丹恳伏念妾获尘中壸幸防昌期属法驾之省方已囘銮而复路爰趋近甸恭候先驱遽承郁穆之言俯谕眷懐之意荷恩荣而有耀醻覆育以无阶
　　第二表
　　妾言星使俯临丝言载谕祗膺睿造俯积丹诚伏念某幸托宸闱仰逢亨防属眞区之巡祀诏法御以言旋爰诣近畿恭迎制跸遽被出纶之防俯推乃眷之恩荷慈渥以何胜顾兢惶而靡措
　　谢进奉囘诏表
　　妾言伏防圣慈以妾所进特赐诏谕者皇明通烛帝綍垂文祗捧已还兢荣失措伏惟尊位皇帝陛下寅威瑞命顾諟灵谋言瞻景亳之区式效襄城之驾斋心靖馆方菲食以矜庄荐鬯嘉坛将迎真而展宷妾限居椒掖莫奉玉齍防脩贡献之仪仰凟鸿明之德遽奉发中之诏茂宣逮下之慈顾曷称于褒优但俯増于战越
　　楚王谢恩表【奉勅撰】
　　臣某言伏奉制恩特受臣天防上将军行兴元牧赐剑履上殿书诏不名依前守太师尚书令依旧在宅养疾余如故者恩制诞宣徽章载峻仰戴加崇之典俯懐非据之慙臣闻隆器大名必先于有德殊荣异数岂及于无功如臣者托体宗枝承晖宝萼乏间平之令誉异周召之元勳位冠中台任隆西省总钩陈之近衞分列轸之奥区礼徒厚于脤膰效罔阶于尘雾唯赖宠私大庇友爱曲成宴处安安俾阶于养素夙兴翼翼莫展于在公常自省循尤爲冒昧岂谓伏遇尊号皇帝陛下德绥九族惠育羣黎谊常切于展亲化方深于教睦继先猷之久大丕显于孝思绍眞绪之延鸿务均于道防式稽良日爰赐命书备褒宠之殊猷极优隆之贵范葭莩至薄荷敦叙以何胜麟趾实繁顾徽荣而特异未遂内朝之礼但衔右戚之仁感抃兢荣倍万伦等










　　文庄集巻九
　　钦定四库全书
　　文庄集巻十　　　　　　　宋　夏竦　撰表
　　代王文正相公辞司空第一表
　　真馆告成方臻于吉日庆霄垂渥首及于具臣慙震所深周章失次臣某中谢窃以宏父之职邦土是司任惟其人固难求备坐而论道是谓无官自非宣清重之风茂冲粹之德将何以防通九泽监总百工备四近之班应三阶之曜如臣者材质庸菲性识颛防禁省代言防深厚之体近司闻政乏康济之谋徒以叨逢圣明过赐丹采岩廊充位华貂有不足之讥武帐承顔前箸无可筹之事至若慎徽五典懐柔四夷率育黎蒸简清流品封崇于恒岱奠瘗于河汾缄秘刻以朝元展钦柴而拜况宣明礼乐之制布昭巡靖之仪惟仰奉于成谟莫少陈于末议洎载均诸赏典常首冒于徽章维石岩岩莫允具瞻之望伐檀坎坎但増素食之讥昨者国家祗若灵猷钦崇秘宇观紫防之法象侔曲宻之威神官有居方盖动遵于精意事无愆素则自属于攸司而臣上领使名本无职局未尝面势亲总工庸唯奏格于馨香自肃祗于斋洁岂谓庆成之日首叨非次之恩俾正位于公槐极加崇于鼎席况冬卿之望古制攸难本非虚受之资岂是徼荣之地重念臣声猷寝昧齿髪甚衰师长朝猷嵗时滋乆忝居揆务命数非轻尸厚禄以尤多妨贤路而斯甚早欲露章车府延首帝阍愿避宠私用全散拙属敦仁之俯逮实布欵之未遑岂可更窃茂恩洊居隆器纵人言之靡畏抑自讼以何安苟昧进以无厌必恶盈而有咎循墙伛偻局地怔忪伏望陛下深测上仁俯矜丹恳特寝出纶之命俾寛据蒺之忧如此则求贤审官靡替及功之赏陈力就列式敦知止之风誓更竭于涓诚用仰醻于大庇兢惶陨越得请是期
　　辞司空第二表
　　国恩非据天听盖髙既未赐于允俞但俯増于惴栗臣某中谢窃以三公之任庶政是维燮顺天和登翊王度所以无人则阙有徳乃堪况惟度地之资尤重经邦之寄舜咨伯禹始别九州之封鲁任宣尼爰分五土之物逮兹以降厥制弥艰或宠重于茂勲或旌明于懿行未有不阶人望误被朝章傥成虚授之私实损至公之道如臣者素无防效幸遇昌期陟降凝严周旋机近熈帝之载既乏于訏谟为儒之荣又逾于素望不能早避贤路博衍时材荷大庇以虽深顾伤亷之已甚岂可不能早避更窃防荣况琳宫揆日之初梓匠饬材之际上则防成于圣虑次则专达于攸司臣有何功豫兹懋赏苟庙堂之位可以假人则轩冕之恩不足劝下将何以表仪羣后弼予一人
　　代冦相公谢恩表
　　臣某言今月一日伏防圣慈赐臣官诰一通勅牒一道特授臣前官者睿造曲成宠章有异载循浅拙不任兢惶伏念臣本以庸材叨逢庆防讵谐人望误简帝心自忝昧于慈荣实频繁于要近既靡扬于吏职固遑防于人言岂谓伏防尊位皇帝陛下俯念颛愚曲推恩庇授之节制断自宸衷矧视秩于公槐抑兼营于台鼎虽竭心而有素实报徳以无阶唯更誓于夙宵冀少酬于临照
　　又谢恩表
　　臣某言奉符仁里式罄于精衷彻馔真场爰及于大庆播鸿徽之允穆介蕃祉之无疆降及萌生率同抃蹈中谢窃以混元无象判涣于二仪冲用自然周流于万化洪惟教父肇啓真源强分太上之名茂洽有常之徳唯降临之胜地有祈福之严祠汉崇文石之坛靡昭于俭素唐制金莲之舞讵极于诚明允属昌辰式扬茂典恭惟尊位皇帝陛下睿明攸纵恭俭式孚祖武宗文昭宣于馨烈尊道贵徳懋建于大猷受緑字之元符集紫清之景祐勒封云岱则瑞气成宫展宷河汾而祥光烛地遽感通于宵寤爰降格于仙游昭长发之鸿源谕聿懐之密命上仁愈洽盛事弥敦乃眷灵区俯俞勤请命攸司而经始酌洪典以时中神物嘉生溢珍图而继至殊庭大室陈告礼而启行羣后奉仪寳文先道积明诚于京阙宣睿作于洞章爰恊灵辰首登徽册百司定列肃陈荐鬯之仪九奏成文亟备升烟之礼凝跸于省方之馆受厘于颁瑞之庭万防骏奔百灵交庆英声无已腾懿铄于九围道防弥隆庇羣生于亿载叨分畱事幸奉严禋仰丁袭吉之辰共积逢时之幸欣荣抃蹈倍百常钧
　　代冦相公辞官表
　　云雷之泽曲播于庆霄旌棨之荣误加于质揣循斯至祗受诚难臣某诚荣诚感顿首顿首伏念臣本以诸生误阶荣次荷先朝之振擢叅近职以频繁罔知退食之规徒益在梁之刺洎偶继明之际过聼图任之私召自藩垣俾厘京室方总货泉之职遽叨钧鼎之荣爰外布于郡条亟入司于畱籥逢辰之幸旷世难名其如家世素防年华渐暮虽竭当官之节终无报国之阶况防府分曹已渐于八座陪京出守止望于一麾过防帝造之曲成叨践枢庭而承乏奉行成算循举旧章絶无广盛之谟但积祗膺之惧岂谓伏遇皇帝陛下矜其不逮恕以无他特垂逾望之恩用示简心之泽闻命之始局地无从况文武聨荣人臣极致惟圣朝之三叶符茂典者二人赵普以佐命元勲方兼于将相李至以攀龙旧徳止拥于旌旄臣也何功妄阶兹宠纵造化独私于浅拙而鬼神必害于满盈仰承保庇之仁但铭于骨髓退思止足之戒实悸于肺懐伏望圣慈俯矜丹恳复七兵之旧列寝六纛之殊恩傥得束带金闺纡绅丹陛再拂桑榆之景重亲日月之光更厉夙宵防服资忠之训庶俾尘雾仰酬任旧之仁
　　代冦相公谢诏允百官国学观先皇御书表
　　臣某言睿辞从欲温诏曰俞祗诵已还兢荣交集中谢伏惟尊位皇帝陛下寳慈宣化克已敦仁翼翼因心茂着聿追之孝孜孜典学诞隆载郁之文式眷虞庠肇营轩阁閟先朝之睿迹缄以金縢昭善继之圣谟垂之玉刻俾多方之仰视彰累盛之流徽臣等谬籍金闺未趋璧水爰祗章而列奏愿澡雪以荣观遽承出綍之言特允叩门之请交趋动色覩能事而有期誓节盟心报鸿私而无地兢惶感忭倍万常钧
　　代冦相公谢赐还京謌表
　　臣某言福壌还衡式臻于中禁薫风流韵爰播于永言叨仰止以为荣顾乃而増愧中谢伏惟尊位皇帝陛下寛仁逮下寅畏时中顾諟明威绍先烈自钦承于道诲弥昭事于真源奉緑错之符防趋于仁里奏紫极之舞顺拜于清坛膺介祉而有融霈鸿慈而允洽亟回舆于近甸既饮至于太宫阳位钦柴将修于大报睿文章汉遽发于英声被六乐以和同铄三辰而均丽畅聿懐之景命昭有翼之精衷臣幸遘昌期获颂圣藻藏家传寳顾圭窦以増辉稽首飏言抚么弦而积媿仰尘聼览伏切兢惶
　　谢宣示绵州进彰明县崇仙观栢木文彩像道士七星仪形表
　　臣某言今月十日崇政殿伏防圣慈宣示绵州所进彰明县崇仙观栢木柱上有文彩像道士形仪分明可髙七尺兼北斗一座者美材荐祉灵像成文祗觌以还庆荣交至中谢伏惟尊位皇帝陛下绍隆先志懋建民中罄寅畏以礼神保恵和而育物皇图日丕显于鸿猷真祖在天诞彰于道防播三仪之善气腾万物之嘉祥矧彼左緜素严秘宇惟丹楹之有觉挺坚栢以含章乆伫昌辰适彰瑞理上俨灵仙之体旁分斗极之形审谛无差周旋悉备清衷载考协开元至盛之符羣后仰瞻实治世无疆之应臣等滥尘枢近获遘珍祺忭蹈之诚倍万伦品
　　代冦相公进和御制升祔诗表
　　臣某言伏以清庙肃雍既严于尊祔薫和雅遽播于声诗叨拜赐以知荣预飏言而匪称载循浅昧伏积震惶中谢窃以周美太任聿着思齐之颂鲁尊先妣爰歌有侐之章盖昭布于信辞用形容于盛徳伏惟尊位皇帝陛下寅威景命嗣服庆基诞彰锡类之仁务极显亲之礼近以钦崇先后稽考旧章恭升帝母之尊祗侑神宗之室揆休成而允协荐禋洁以惟馨防敷章汉之文茂述因心之道克谐以孝昭虞舜之大猷焕乎有文宣陶唐之懿徳臣幸钟运防素乏艺文载郁穆之音弥显滔堙之累仰尘聼览尤切竞惭
　　代丁相公贺元徳皇后祔庙礼毕表
　　臣某言鸿仪茂举至孝允孚凡在照临咸同庆忭中谢臣闻鲁尊先妣姜嫄始立于閟宫唐重母仪昭后终迁于太室徽音匪逺彞制具存恭以元徳皇后作合先朝诞生上圣自别崇于庙享庸未极于礼章伏惟尊位皇帝陛下锡类推仁追恩着徳体周文之翼翼极虞舜之烝烝仰惟帝母之尊防纳辅臣之议用钦崇于尊谥恭升配于神宗涓选灵辰宣臻熈事百官承式奉徽册以惟寅万世不祧致明禋而永穆丕显奉先之礼茂昭维则之思先置真祠仰闻大庆趋阙庭而靡及増蹈颂以攸深
　　代集贤相公辞官第一表
　　臣某言真驭下临式均于大赉宠光遐被首及于具臣退省何功实为非据臣某窃以汉崇特进实宠于勲贤魏重右曹用司于枢要典章所载名器甚隆允属昌辰尤为大任苟乏当仁之誉必贻虚授之讥如臣者望实非优艺文素浅当先朝之政治误膺柬防之私遇上圣之继明曲荷眷懐之造周全宥宻叅预弥纶唯仰禀于睿谟莫少裨于帝载爰保厘于洛邑洊居守于神臯曽防扈从之勤再奉畴咨之命鸿钧播物但繄天地之仁神鼎调元莫适盐梅之用昧进固逾于涯分省躬每惧于颠跻此者伏遇皇帝陛下奉若景灵祗明妙化感上真之报降昭帝绪之绵长茂对皇穹既严于禋飨诞敷庆渥亟及于近司进二品之崇阶正三台之峻秩乃加井赋并示宠章虽堂陛惟隆务推于优裕顾斗筲至小必至于满盈湏倾若厉之诚仰凟盖髙之听伏望陛下俯矜短拙曲示保全濬发宸慈俾收成命如此则公朝之典克叶于无私乡校之言免讥于不称仰干旒扆得请为期
　　第二表
　　臣某言宠私非据诚请未俞载自省循弥増陨越臣某窃以受爵不譲贤哲之深讥无徳而贪典章之明戒矧跃池峻秩执璧崇阶实真相之华资固公槐之异数自非勲懿曷副畴咨如臣者素乏艺能误膺眷倚裁成庶政但倾将顺之诚弼亮大猷莫着弥纶之议唯以幸逢期运频歴嵗年仰膺图任之私不责谟明之効素飱多媿难逃冒忝之讥荣路乆妨每积满盈之惧此者伏遇皇帝陛下斋心体道恭已节神居蠖濩以储精宅希防而观妙荐膺秘箓交举鸿仪逺至迩安恵和胥洽天明地察报降日彰感真驭之俯临谕仙源之邃逺克昌厥后茂奉于景灵永锡无疆诞膺于纯嘏式均异宠首被台司右曹之任尤崇特进之名至重益爰田之公赋皆推徳之徽章闻命益惊循墙失措遽倾恳悃固避恩荣而睿听盖髙未收于涣汗危诚益厉弥积于怔忪苟昧进而自安必旷官而罹咎况屡干于聼览期特赐于允俞伏望陛下深测上仁曲回乆照追寝出纶之命俾寛局地之忧如此则求贤审官式叶无私之化陈力就列免増有腼之惭干犯宸严期于得请
　　代枢宻相公辞官第一表
　　臣某言真祖肇临茂昭于纯锡宠灵爰被首及于近司退省逾涯罔知攸措臣某窃以汉崇掌武之秩实典于枢衡唐设褒功之名用优于勲绩矧圭田之厚赋皆懋徳之徽章允属昌辰尤为异数功庸夙着闻望素髙式副佥同仰膺眷倚如臣者艺文浅陋胄绪单平始登射鹄之科止窃代耕之禄振缨幕府结绶兰台夙宵靡造于官箴尸素遽通于闺籍爰遇继明之运首膺下济之仁践清切之要司厯凝严之近省发挥帝诰莫畅于鸿猷参贰台衡蔑闻于善政固民瞻之匪惟圣造之曲全载尘侍从之资遽总枢机之务属元符申锡茂礼交修奉先置以何功賛上仪而非允暨荐敷于大庆皆首窃于殊恩忧媿弥深宠光继及遽升荣于鼎席复正职于枢庭责实循名固昧和羮之望致逺任重方深颠跻之忧此者伏遇皇帝陛下恵迪先猷寅威神化自钦承于寳箓弥尊奉于景灵守慈俭而化人宅中庸而体道皇穹是辅宻命有开始宵寤以符通逮真游而报降简册防尊于徽谥羽髦祗告于太宫钦修茂对之仪用极齐民之意就阳升燎诞受于繁禧逮下均恩首覃于质进台极三公之位兼加懿号之荣益井田五等之封仍増真食之数宠私繁缛进退周章无徳而贪诗人之刺斯见知止不殆道家之戒甚明苟昧进而自安必旷官而负愧上累知臣之鉴下贻覆餗之虞湏沥丹诚仰烦宸听伏望陛下曲回乆照深测上仁俯矜益厉之诚追寝已行之命如此则公朝赏典克叶于程材乡校多言罢讥于窃位上干旒扆得请是期
　　代东枢相公辞加恩第二表
　　宠灵非据诚请未俞循省已还周章失次中谢窃以知止不殆道家之戒甚明以荣为忧先哲之规可览伏况臣自叨慎简尤乏訏谟待罪枢庭莫裁成于大政兼荣宰府已臻极于隆名屡省妨贤常虞瞰室此者伏遇皇帝陛下钦承道诲祗遹灵心效驾真区荐明馨而有翼奉符泰畤严陟配以惟寅臣叨賛鸿仪靡详盛节属均恩之云始膺懋赏以夐殊进公府之崇阶广爰田之厚赋闻命而震惶靡措循涯而盈满是虞爰沥肺肝仰闻旒纩若厉之诚徒切盖髙之听未廻湏再凟于凝严期稍安于陨越伏望陛下俯矜短拙过视保全特推从欲之仁俾寝已行之制是则多言可畏免腾虚受之讥信赏无私允叶至公之道战兢恳到得请是期
　　谢加恩表
　　臣某言泰畤钦柴式推于茂渥公车奏牍爰锡于徽章遽荷宸慈俯颁优诏既靡俞于恳悃难再凟于凝严祗荷宠私伏増荣感中谢伏念臣文非近雅材不逮人幸防鸿名谬阶通显紫宸挥翰莫宣畅于大猷防府宠材止奉行于旧典而属皇穹降鉴景命肇新昭事景灵叨荣于恭馆交修盛节获侍于寳文顾庸昧之无能辱眷懐之特异振缨东掖始均夜拜之荣结绶中防忽贰春官之职洎真防降格睿志寅威贡九牧之良金范三清之晬象导迎将命方体于精衷振防逾涯俄参于庶政顾乃版图之秩愈増渊谷之忧昨者景亳朝元圜坛报本叨戒先于备物既肃奉于明禋旷怠是虞启居増惕岂谓上仁攸恻赏典斯隆赐八柱之贵勲进三品之崇级上公列爵仍加凌阁之名真户益封兼广爰田之赋念非才之最甚于沥恳以尤深顾涣汗之难收但怔忪而祗受陈力就列益媿于满盈以荣为忧弥増于陨越此盖皇帝陛下责非求备道在包荒观堂陛之言用优于近列播乾坤之徳务洽于纯禧唯当退自揣循进思刻励咏伐檀之叶已媿于无功歌天保之章敢忘于报上誓倾勤拙少荅照临
　　代东枢相公谢授官表
　　臣某言飇歘降真式均于大庆丝纶示宠并集于防躯爰揣分以増忧继削章而沥恳洊荷圣明之诏靡俞逊避之诚难屡凟于惟聪但俯増于有腼僶俛祗受以荣为忧臣窃以秦官掌武之司式总王旅唐制懋功之号寔宠勲臣矧加地之徽章皆畴庸之茂典自非澡行浴徳履洁含忠绩简帝心声敷物听则何以仰膺眷待允副佥同如臣者材实非竒行能无算寡庠序雍容之誉乏丘园洁素之姿徒雕饰于庸顽误陞攀于仕进当先皇之求治在小善之咸收及攘臂辞始奉命郷之荐比肩名路洊尘入幕之资固婉画以无闻但食贫而自守岂谓误承陟诏擢典秘文亟临闗市之司甚旷征防之职属大明之继照均茂渥以旁流遂通籍于朝闺仍效官于防府体寛大之诏敢议于烦苛陈蠲复之科过叨于奬与始预七人之列俄居四近之荣丹笔详刑固平反而寡要紫宸防翰寔润色以无闻但自结于圣心旋陞荣于内禁金銮夜召恭奉于威顔玉垒晨征遽衔于睿防既抚安于瘵俗式宣畅于仁恩忽膺乗驲之趋俾贰秉钧之烈岩廊建议莫禆賛于大猷边圉折冲讵澄清于逺畧无劳被遇自讼增惭既腾不称之讥益赖曲全之徳迁内殿优游之职冠近臣侍从之班寝食图书方思于肄习总厘枢轴忽荷于倚毗属三边彻警之时是万国同文之日循旧章而进秩无所建明繄睿算以防成但知将顺属元符之申锡惟宻命之有开克昭右席之灵将展合祛之礼亟司先置于备物以何功首奉殊恩在防勲而加等矧梁隂之降禅报厚地以增基猥奉睿慈曲扬茂实莫极形容之妙洊叨优渥之私暨廵祭于魏脽复钦修于汉祀賛鸿仪而非允锡异数以弥隆载惟班瑞之坛谬奉肆朝之礼复承优假曲被宠光虽盛节纷纶务洽厐鸿之庆而宠灵繁缛益增冒忝之忧方多愧于非材复误膺于爰立枢廷正职讵宣宥宻之谋帝傅叨荣徒玷论思之任虽宸衷之靡替在舆诵以弥喧维石岩岩莫允具瞻之望伐檀坎坎但増尸禄之讥昧进居多食浮滋乆此者伏遇皇帝陛下祗明至化恢大庆基宏亮嘉谟翕纯而克裕绍休先烈舄奕以垂鸿寳慈俭以化人宅粹和而观妙无思不服诞宣清浄之风有感遂通脗合希防之道酌中庸而立徳守渊黙以储精馨烈升闻皇穹降鉴感仙游之昭假彰圣绪之悠长诞膺永锡之祥丕显克昌之祐只严简册既荐于尊称焜燿樵蒸爰修于盛典式覃荣渥首及具臣进秩三阶锡美名而益茂増封五等加公赋以尤丰载自循涯岂遑闻命况振景防迹在超越以难阶苟损实亏名必满盈而易覆顾不能而将止况自见之甚明遂稽周任之言亟效范丹之节虽怔忪失措继倾若厉之心而涣汗难收莫寝已行之诏但周章而祗荷固陨越以无从此盖陛下钦奉景灵诞均纯锡特掩妨贤之咎益推注意之仁敢不刻镂肺懐揣摩鈆钝竭心官次庶逃窃位之虞励节朝端免负知臣之鉴少输勤拙上荅照临
　　代东枢谢赐宴并御诗表
</div>
    <div class="pagination">
<a href="文庄集_page6.html">上一页</a><span>...</span><a href="文庄集_page2.html">2</a><a href="文庄集_page3.html">3</a><a href="文庄集_page4.html">4</a><a href="文庄集_page5.html">5</a><a href="文庄集_page6.html">6</a><span class="current-page">7</span><a href="文庄集_page8.html">8</a><a href="文庄集_page9.html">9</a><a href="文庄集_page10.html">10</a><a href="文庄集_page11.html">11</a><a href="文庄集_page12.html">12</a><span>...</span><a href="文庄集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
