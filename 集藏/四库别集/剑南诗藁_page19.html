<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 19 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 19 页/共 193 页</h1>
    <div class="content">　　故人无字寄相思敢向穷途怨不知老病已全惟欠死贪嗔断尚余痴数茎雪鬓江湖逺九转金丹日月迟畬粟山苗俱可饱明年东去隐峨眉
　　劎南诗稾巻七
　　钦定四库全书
　　劎南诗稾巻八
　　宋　陆游　撰
　　逰学射山遇景道人
　　肩舆适青郊飞屐登翠麓余霜未瓦晨日初挂木推门覔黄冠避客似犇鹿虽无与晤言清坐意亦足岂知逢此士旷度超世俗欣然同一笑齿頬粲冰玉探囊赠竒草甘香胜芎菊试临清镜照衰顔森已緑出门恣幽讨老仙有遗躅丹灶虽已空药丸遍山谷嗟予迫迟暮冠盖厌追逐结茅逺人境此计亦已熟若人眞我友玉字当共读客来不知处鸡犬望云屋
　　城东醉归深夜复呼酒作此诗
　　冬夜走马城东囘追风逐电何雄哉五门鼓动灯火閙意气忽觉如章台归来脱靴靴满霜月明如水浸野堂梅花满手不可负催炽兽炭传清觞书生所懐未易料防与君王扫燕赵只愁渐老不禁寒卧载辎车君勿笑
　　融州寄松纹劎
　　十年学劎勇成癖腾身一上三千尺术成欲试酒半酣直蹑丹梯削青壁青壁一削平无踪浩歌却过莲花峰世人仰视那得测但怪雪刃飞秋空老敌畏诛奉约束假息渔阳连上谷愿闻下诏遣材官耻作腐儒长碌碌
　　歳晩
　　歳晩城隅车马稀偷闲聊得掩荆扉征蓬满野风霜苦多稼连云雁鹜肥报国有心空自信结茅无地竟安归浣花道上人谁识华表千年老令威
　　玉京行【观炼丹作】
　　玉京清都奉紫皇赤明开皇刧茫茫有路坦如驰康庄惜哉背之趋死乡綘陵朱儿朝吐光森然箭镞攅玉牀洁斋山栖祓不祥朝餐夕食芝术香缥囊蘂笈出秘方日精月华链隂阳炉开沐浴时日良清夜玉杵闻琳房服之刀圭换肝肠三十六帝参翺翔下视一笑争夺塲累累枯冢压北邙
　　歩出万里桥门至江上
　　乆坐意不怿掩巻聊出逰一笻吾事足安用车与驺浮生了无根両踵蹋百州常忆航巨海银山巻涛头一日新雨霁微茫见流求【在福州泛海东望见流求国】西行亦足快纵猎南山秋腾身刺猛虎至今血溅裘命薄每自笑校尉略已侯短劎隐市尘浩歌醉江楼颇疑屠博中可与共竒谋丈夫等一死灭贼报国雠徙倚万里桥寒日堕前洲
　　晩歩
　　院荒有古意僧少无人声徘徊楠隂下赏此落日明著书亦何急寂寞身后名今年复止酒歌舞陈空觥不如且消摇出门随意行防竹入废园望江上高城纎纎素月出霭霭苍烟横此夕当复竒缑山吹玉笙
　　数日寒顿减颇有春意感懐赋短歌
　　微隂寒不力破腊春暗动林梢报梅白水际闻鸟哢羁鸿渐整翮一一劳目送应怜飞蓬客犹作浣花梦平生江淮间裘马事豪纵岂知老畏死斋鉢受蔬供忍馋每自笑小饮未敢痛何以慰寂寥卧听压春瓮
　　春愁
　　春愁茫茫塞天地我行未到愁先至满眼如云忽复生寻人似疟何由避客来劝我飞觥筹我笑谓客君罢休醉自醉倒愁自愁愁与酒如风马牛
　　歳暮感懐
　　征尘十载暗戎衣虚负名山采药期少日覆氊曽草檄即今横槊尚能诗昏昏杀气秋登陇飒飒飞霜夜出师防有英豪能共此镜中未用叹吾衰
　　梅花
　　氷崖雪谷木未芽造物破荒开此花神全形枯近有道意庄色正知无衺髙坚政要饱忧患放弃何遽愁荒遐移根上苑亦过计竹篱茅屋眞吾家平生自嫌亦自许妙处可识不可夸金樽翠杓未免俗篝火为试江南茶
　　寺居夙兴
　　闲居无一事睡少自夙兴空庭翠雾合高树红日升曳杖绕四廊悄然不逢僧厨烟俄漠漠鱼鼓亦登登晨粥香满堂粱肉坐可憎匡山在何许吾将买行縢
　　万里桥江上习射
　　坡陇如涛东北倾胡牀防射及春晴风和渐减雕弓力野逈遥闻羽箭声天上搀抢端可落草间狐兎不须惊丈夫未死谁能料一笴他年下百城
　　闗山月
　　和戎诏下十五年将军不战空临邉朱门沉沉按歌舞廐马肥死弓断戍楼刁斗催落月三十从军今白髪笛里谁知壮士心沙头空照征人骨中原干戈古亦闻岂有逆冦传子孙遗民忍死望恢复几处今宵垂泪痕
　　出塞曲
　　佩刀一刺山为开壮士大呼城为摧三军甲马不知数但见动地银山来长戈逐虎祁连北马前曵来血丹臆却囘射雁鸭緑江箭飞雁起连云黒清泉茂草下程时野帐牛酒争淋漓不学京都贵公子唾壶麈尾事儿嬉
　　秋晚登城北门
　　幅巾藜杖北城头巻地西风满眼愁一防烽传散闗信两行雁带杜陵秋山河兴废供搔首身世安危入倚楼横槊赋诗非复昔梦魂犹绕古梁州
　　读书
　　面骨峥嵘欲疎退藏只合卧蜗庐自嫌尚有人间意射雉归来夜读书
　　又
　　归老寕无五畆园读书本意在元元灯前目力虽非昔犹课蝇头二万言【时方读小本通鉴】
　　晩过保福
　　堂静僧闲普请疎炉红氊暖放参余莲花池上容投社椰子身中悔著书茶试赵坡如泼乳芋来犀浦可专车放翁一饱眞无事拟伴园头日把鉏
　　偶过浣花感旧逰戏作
　　忆昔初为锦城客醉骑骏马桃花色玉人擕手上江楼一笑钩帘赏微雪寳钗换酒忽径去三日楼中香未灭市人不识呼酒仙异事惊传一城説至今西壁余小草过眼年光如电掣正月锦江春水生花枝缺处小舟横闲倚胡牀吹玉笛东风十里断肠声
　　夜读唐诸人诗多赋烽火者因记在山南时登城观塞上传烽追赋一首
　　我昔逰梁州军中方罢战登城防烽火川迥风裂面青荧竝骆谷隐翳连鄠县月黒望愈明雨急灭复见初疑云罅星又似山际电岂无酒满尊对此不能咽低头媿虎韔零落白羽箭何时复闗中却照甘泉殿
　　平明出小东门观梅
　　知心多别离慰眼易零落东风吹梅花烂漫照城郭晴日千堆雪偏宜马上防逢迎无几日不惜犯春寒明年花发时我在両京道花香固无尽我亦未遽老脱帽髪如漆防花心未灰平戎那得妨持酒防有诗传劎外来
　　寺居睡觉
　　虚窗寂寂夜三更灯敛残光避月明老嬾只贪春睡羙媿闻童子诵经声
　　又
　　心地安平晓梦长忽闻鱼鼓动修廊披衣起意清羸甚想像云堂缹粥香【僧杂菜饵之属作粥名缹粥】
　　楼上醉书
　　丈夫不虚生世间本意灭敌收河山岂知蹭蹬不称意八年梁益凋朱顔三更抚枕忽大叫梦中夺得松亭闗中原机防叹屡失明日茵席留余澘益州官楼酒如海我来解旗论日买酒酣博簺为欢娱信手枭卢喝成采牛背烂烂电目光狂杀自谓元非狂故都九庙臣敢忘祖宗神灵在帝旁
　　醉题
　　裘马清狂锦水濵最繁华地作闲人金壶投箭消长日翠袖传杯领好春幽鸟语随歌处拍落花铺作舞时茵悠然自适君知否身与浮名若个亲
　　初春出逰
　　春风初来满刀州江水照人如泼油犊车芳草南陌头家家倾赀事遨逰万里桥西系黄骝为君一登散花楼半年长斋废觥筹兴来忽典千金裘小桃婀娜弄芳柔红兰茁芽满春洲垆邉女儿不解愁鬭草才罢还藏钩可怜世人自拘囚盎中乾坤舞蜉蝣百年苦短去日遒问君安用万户侯
　　芳华楼夜饮
　　春风射雉苑城旁走马还来入醉乡夜暖酒波揺烛焰舞囘妆粉铄花光浮生一笑常难必此乐它年未易防莫作五陵豪侠防奚奴归路有诗囊
　　又
　　结客追逰亦乐哉城南城北古池台香生赭汗连钱马光溢金舩拨雪醅难觅长绳縻日住且凭羯鼓唤花开一春政使浑无事醉到清明得几囘
　　东门外遍歴诸园及僧院观逰人之盛
　　马上哦诗画醉鞭东城南陌去翩翩微风蹙水鱼鳞浪薄日烘云卵色天隔屋鸠鸣闲院落争门花簇小辎軿病来乆已疎杯酌春物撩人又破禅
　　城东马上作
　　古寺名园处处行翩然南陌复东城手柔弓燥猎徒喜耳热酒酣诗兴生月似有情迎马见莺如相识向人鸣摩挲病眼还三叹犹拟中原防太平
　　又
　　割鲜借草醉春醪仰防鸣髇百尺髙杜老何妨希稷禹孔明本自陋袁曹邉头挿羽无传檄箧里盘雕有旧袍寄语长安众年少妓围不似猎围豪
　　丁酉上元
　　突兀毬场锦绣峯逰人士女拥千重月离云海飞金镜灯射氷帘掣火龙信马随车纷醉侠卖薪买酒到耕农今年自笑眞衰矣但觉凭鞍睡思浓
　　又
　　鼓吹连天沸五门灯山万炬动黄昏羙人与月正同色客子折梅空断魂寳马暗尘思辇路钓舩孤火梦江村古来漫道新知乐此意何由可共论
　　又
　　放翁也入少年场一笑灯前未歇狂翠袖成围欺月冷氊车争道觉尘香蛮酥防缀春风早楚饵留连夜漏长结骑莫辞侵晓色昔人万里防西凉
　　后陵永庆院在大西门外不及一里盖王建墓也有二石幢犹当时物又有太后墓琢石为人马甚伟
　　陵阙凄凉俯旧邦恨流衮衮似江长穿残已叹金鳬尽缺落空余石马双攫饭饥乌占寺鼓避人飞鼠上经幢阿和乳臭崇韬耄堪笑昏童束手防
　　小饮赵园
　　少年结骑厌追欢渐老方知一笑难邂逅偶能成午醉登临末觉怕春寒高林横霭丹青幅乱蝶争花锦绣团满眼风光索弹压酒杯须似蜀江寛
　　和范舍人书懐
　　歳月如犇不可遮即今杨栁已藏鸦客中常欠尊中酒马上时防檐上花末路凄凉老巴蜀少年豪举动京华天魔乆矣先成佛多病维摩尚在家
　　和范舍人病后二诗末章兼呈张正字
　　放衙元不为春酲澹荡江天气未清欲赏园花先梦到忽闻檐雨定心惊香云不动熏笼暖蜡泪成堆斗帐明闗陇宿兵边末靖祝公垂意在尊生
　　又
　　士生不及庆歴初下方元祐当勿疎请防蛟龙得云雨岂比鸟雀驯阶除舍人起视北门草学士归着东观书劎外老农亦吐气醸酒畦花常晏如
　　江路见杏花
　　我行浣花村红杏红于染数树照南坡一林藏北崦虽慙岭梅高繁丽岂易贬雨丝飞复止云叶低未敛似嫌风日紧防此燕脂防身闲得纵观无语吾所歉
　　夜闻雨声
　　高檐夜雨泻淋浪起拥寒衾旋炷香春事岂堪频破壊客愁不可复禁当长缾磊落输郫醸轻骑聮翩报海棠着意物华君莫笑世间得防更茫茫
　　海棠
　　十里迢迢望碧鸡一城晴雨不曾齐今朝未得平安报便恐飞红已作泥
　　又
　　蜀地名花擅古今一枝气可压千林讥弹更到无香处常恨人言太刻深
　　张园海棠
　　洛阳春信乆不通姚魏开落战尘中扬州千叶昔曽见已叹造化无余功西来始见海棠盛成都第一推燕宫池台扫除凡木尽天地转花光红庆云堕空不飞去时有綘雪萦微风蜂蝶成团出无路我亦狂走迷西东此园低树犹三丈锦绣却在青天上不须更着刀尺裁乞与齐奴开歩障
　　登劎南西川门感懐
　　自古高楼伤客情更堪万里望吴京故人不见暮云合客子欲归春水生瘴疠连年须药石退藏无地着柴荆诸公勉画平戎防投老深思防太平
　　和范舍人永康青城道中作
　　风驱雨压无浮埃骖驔千骑东方来胜逰公自辈王谢浄社我亦追宗雷山楼上一徙倚如地始辟天初开廓然眼界三万里山一螘垤水一杯世间幻妄几变灭正自不满吾曹咍丈夫本愿布衣老达士讵畏苍顔催君防神君歳食羊四万处处弃骨高成堆西山老翁饱松麨造物赋予何辽哉
　　宿上清宫
</div>
    <div class="pagination">
<a href="剑南诗藁_page18.html">上一页</a><span>...</span><a href="剑南诗藁_page14.html">14</a><a href="剑南诗藁_page15.html">15</a><a href="剑南诗藁_page16.html">16</a><a href="剑南诗藁_page17.html">17</a><a href="剑南诗藁_page18.html">18</a><span class="current-page">19</span><a href="剑南诗藁_page20.html">20</a><a href="剑南诗藁_page21.html">21</a><a href="剑南诗藁_page22.html">22</a><a href="剑南诗藁_page23.html">23</a><a href="剑南诗藁_page24.html">24</a><span>...</span><a href="剑南诗藁_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
