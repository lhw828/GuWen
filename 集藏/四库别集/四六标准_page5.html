<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 5 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 5 页/共 28 页
  </h1>
  <div class="content">
   四六标准巻六
　　钦定四库全书
　　四六标准卷七　　　　　宋　李刘　撰
　　谢除授【内除】
　　代魏兵部【了翁】除编修检讨谢丞相【魏了翁嘉定十五年被召入对盖去国十有七年矣上嘉纳其言进兵部郎中俄改司封郎中兼国史院编修官职官分纪太平兴国八年以杨文举为国子丞史舘编修朝野杂记淳化二年以殿中丞郭延泽太子右赞善大夫董元亨并为史馆检讨绍兴九年诏史馆见修徽宗实录以实録院为名检讨官无定员令提举秦桧辟差近制检讨官六员嘉定二年曽君自起居郎兼检讨官除侍郎当陞修譔而员数已溢乃防防以检讨官系衔俟将来有阙日陞以从官为检讨官葢自曽君始也】
　　郎省眞除叨缀夏官之属【岑参诗华省谬为郎周礼四曰夏官其属六十掌邦政】史闱假宠仍绸东观之书【陆机洛阳记东观在南宫髙阙十二间介于承风观和帝纪帝幸东观阅篇籍博艺术之士以充其官窦章传太仆邓康荐章入东观为校书郎黄香传诏诣东观读未见书酷吏传高彪举孝亷为郎中校书东观呉华覈传东观儒林之府当讲校文艺处定疑难汉时皆名学硕儒乃任其职】曽微共二之材【左传祝佗曰臣展四体以率旧职犹惧不给而烦刑书若又共二徼大罪也共二共二职也谓祝与嘉好之事】况冐兼三之【魏了翁传嘉定十五年了翁被召入对进兵部郎中俄改司封郎中兼国史院编修官】一陶厚甚【崔骃传坏冶一陶】重拜悚然【左传敢不重拜】窃以兵书之在史家近分四种【汉书艺文志汉兴张良韩信序次兵法凡百八十二家删取要用定着三十五家诸吕用事而盗取之武帝时兵政杨仆捃摭遗逸纪奏兵録犹未能备至孝成命任宏论次兵书为四种四种谓权谋形势隂阳伎巧】文事之有武备古号二涂【家语有文事者必有武备有武事者必有文备】故长枪大劒虽有毛锥之嘲【唐白乐天与元微之应制各有纤锋细毫之笔携以就试相顾而笑目为毫锥故白赠元诗云策目穿如札毫锋利似锥五代史史肇传肇曰安朝廷定祸乱直须长枪大劒若毛锥子安足用哉三司使王章曰无毛锥子军赋何从集乎毛锥子葢言笔也山谷诗收拾从来古锦囊今知老将敌难当囊中尚有毛锥子花底樽前作战塲】而乱臣贼子难免麟笔之惧【呉融诗偶持麟笔侍金闺卢纶诗麟笔删金篆】欲兼美职宜属全材如某者见谓迂疎藐无操挟少徒志科名之苟得壮始知事业之无穷顷因去蓬岛之船【了翁传开禧元年召试学士院改秘书正字明年迁校书郎以亲老乞外补】甘囘泛瞿唐之棹【僧圆泽诗郤囘烟棹上瞿唐了翁丁生父忧觧官心丧】既徧尘于藩阃【释诂尘久也歴官汉州眉州】亦洊驾于轺轩【嘉定四年擢潼川路提防刑狱公事八年兼提举常平等事迁转运判官遂宁阙守了翁行郡事十年迁直秘阁知泸州主管潼川路安抚司公事】州县十七年讵曰朞年之去国【嘉定十五年被召入对自了翁去国十有七年矣】水陆八千里宁论千里而见王敢图三朝之会同【班固东都赋春王三朝会同汉京】倏防一札之收召【后汉书一札十行】义难俟驾礼合造朝甫入觐于朶云【东坡诗一朶红云捧玉皇注翼圣传玉皇君居于云房常有红云绕之】遄进班于列宿【后汉书郎官上应列宿】载惟文昌之务【天文志斗魁载匡六星曰文昌宫又文昌在斗西北子亥之间后天文志文昌为贵臣后百官志法文昌尚书出纳王命敷奏万机斯乃文昌天府晋天文志文昌六星在北斗魁前天之六府也主集计天道晋百官志注尙书令是谓文昌天府唐天文志文昌天之六司刘伯疏八座比于文昌二丞方于管辖】尤严武部之司【通典魏置五兵尚书谓中兵外兵骑兵别兵都兵晋因之后魏有七兵尙书后周置大司马唐因之龙朔二年改司戎大常伯光宅元年改夏官尙书天寳十一载改武部】盖五材民并用之古无去兵之理【左传天生五材民并用之废一不可谁能去兵兵之设久矣所以威不轨而昭文徳也】而多垒士之耻也今当整旅之时【垒音磊曲礼四郊多垒此卿大夫之辱也注数见侵伐则多垒】矧不崇朝之间【诗曽不崇朝又崇朝其雨传崇终也从旦至食时为终朝公羊传不崇朝而雨】兼缀编年之职【新唐书元徳秀传萧頴士罪子长不编年而为列传后世因之非典训也刘子史通陆机晋书列纪三祖直序其事竞不编年年既不编何纪之有又纪者编年也传者列事也编年者歴帝王之岁月犹春秋之经纪事者録人臣之行状犹春秋之传】昔扬雄经岁余之待诏仅试郎员【扬雄传大司马王音竒其文雅荐雄待诏歳余奏羽猎赋除为郎给事黄门】至韩愈愿年老而著书尙辞史笔【昌黎答张籍书吾子论排释老不若著书然有一説化当世莫若口传来世莫若书又惧吾力文未至也三十而立四十而不惑吾于圣人既过之犹惧不及矧今未至请待五六十然后为之冀其少过也河东论史官书退之宜思可为速为果卒以为恐惧不敢则一日可引去又何以云行且谋也文选使名挂史笔】蛙固难于语海【庄子井蛙不可与语海者拘于虚也夏虫不可与语氷者笃于时也】蚊讵可以负山恭惟某官柱石九筵【并见前】权衡庶彚【彚类也易庶类蕃殖】合臯陶合稷契天知许国之心【周札传以身许国死而后已杜诗丈夫誓许国愤惋复何有东坡诗许国心犹在匡时术已虚】若伊陟若巫贤人仰传家之学【尙书在昔成汤既受命时则有若伊尹在太戊时则有若伊陟巫咸在祖乙时则有若巫贤】调十五载更弦之化收七十城凭轼之功【俱见前】虽当百志之惟熙【尚书疑谋勿成百志惟熙】益思九徳之咸事【尙书九徳咸事俊乂在官】必欲与天地而相似【系辞与天地相似故不违知周乎万物而道济天下】不容委人物以眇然【见前】猥挈孤踪亦汚高选某敢不勉思厥职惟既乃心乏姚崇奏决之材恐空尘于戎部【新唐书姚崇传为濮州司仓参军迁夏官郎中契丹扰河北兵檄丛进崇奏决若流武后贤之即拜侍郎尘字重前】成魏收直笔之愿当图勉于防书【北齐书魏收传初帝令诸臣各言所志收曰臣愿得直笔东观早成魏书故帝使收专其任勅收曰好直笔我终不作魏太武诛史官】
　　代钟监丞【震】除秘书省著作郎谢丞相【钟震湘潭人受业朱文公建主一书院讲道乡士夫咸宗之学者称为主一先生著作郎歴代沿革不常宋初以为寄禄官元丰正名始实有职掌修篹日厯祭祀祝辞则著作郎佐之】
　　渉笔胶庠正觉丞哉之负【韩文丞渉笔占位署惟谨注渉或作濡东胶学名礼记养国老于东胶注胶之言纠也所以纠察王事疏东胶亦太学在国中王宫之外方氏曰饰也饰物者所以致其文韩文丞哉丞哉余不负丞而丞负余】滥竽册府复叨儒者之荣【梁书庾肩吾传懐防知慙滥竽自耻穆天子传天子西登昆仑见王母癸巳至于羣玉之山先王所谓防府也东坡集皆儒者之极荣岂驽材之所称余见前】蜕凡骨于高明耸危肝而感激切以图书之府实通天上之星辰【晋天文志东壁二星主文章天下图书之秘府也星明王者兴道术行国多君子星失色大小不同王者好武经士不用图书隐李泌传月蚀东壁泌曰东壁图书之府吾以宰相并学士当之矣】英隽所躔不受人间之风日【方言躔歴也日运为躔月运为睃徐氏曰星之躔次星所履行也呉都赋英雄之所躔余见前】未能免俗【见前】何自为郎【冯唐传父老何自为郎师古曰言年已老矣何乃自为郎也】左太冲之赋三都始求此职【左思传思欲赋三都会妹芬入宫移家京师乃诣著作郎张载访岷卭之事遂搆思十年门庭藩溷皆着笔砚遇得一句即便疏之自以所见不愽求为秘书郎】岑文夲之奏二颂乃称是官【新唐书岑文夲传贞观元年除秘书郎兼直中书省太宗既籍田又元日朝羣臣文夲奏籍田三元颂二篇文致华赡李靖复荐于帝擢中书舍人】况黄道日月之明【月令正义日有九道考灵曜曰万世不失九道谋郑注河图帝览嬉曰黄道一青赤白黒道各二日春从青道夏赤秋白冬黒续厯志贾逵论星图有规法日月实从黄道山谷诗日月黄道明桃李春画永】値紫皇春秋之富【晋天文志紫微宫钩陈口中一星曰天皇大帝史记齐悼惠世家高后崩皇帝春秋富未能治天下山谷诗紫皇访问富春秋】锵韶钧而蔚虎凤迈汉九流【李汉韩文序诸史百子皆搜抉无隐汗澜卓踔奫澄深诡然而蛟龙翔蔚然而鳯虎跃锵然而韶钧鸣余见前】充栋宇而汗马牛过唐四库【桞文其为书处则充栋宇出则汗牛马新唐书艺文志序贞观中魏徴虞世南顔师古继为秘书监请购天下书藏于内库宗置修书院于著作院其后大名宫光顺门外东都明福门外皆创集贤书院学士通籍出入既而太府月给蜀郡麻纸五千畨季给上谷墨三百三十六丸岁给河间景城清河愽平四郡兔一千五百皮为笔材两都各聚书四部以甲乙丙丁为次列经史子集四库其夲有正有副轴带帙籖皆异色以别之】职固隣于书蠧【蠧都故切説文木中虫韩诗岂殊蠧书虫生死文字间】名亦近于郎乌【汉天文志五帝坐后聚十五星曰哀乌郎位】是为清资宜擢素望【南史范泰传泰卒议赠开府殷景仁曰泰素望不重不可拟议台司王缋传齐武帝为抚军吏部尚书张岱选缋为长史吏呈选牒高帝笑曰此可谓素望王鎭之传阮万龄少知名为孟昶建威长史时袁豹江夷相系为昶司马时人谓昶府有三素望】伏念某楚狂一介【震湘潭人】郑重半生【韵会郑直正切重也郑重慇勤也王莽传非皇天所以郑重降符命之意师古曰郑重犹言频烦也】世科不补于遗余【见前】家学仅安于淡泊【扬雄传人君以澹泊为夲韩诗泊与澹相遭】三仕甘广文之冷若将终焉【魏志陈思王传登鱼山临东阿喟然有终焉之志晋书郄愔传筑宅章安有终焉之志江逌传耽翫载籍有终焉之志王羲之传初度浙江便有终焉之志许迈传眇尔自得有终焉之志梁书刘慧斐传游匡山遂有终焉之志刘纡传卜筑东涧有终焉之志陶季直传及在京口便有终焉之志陈书江总传贻厥于孙有终焉之志南史谢灵运传放荡为娯有终焉之志王彬传卜筑于积谷山有终焉之志王秀之传营理舍亭小宅有终焉之志萧眎素传天然简素有终焉之志东坡啓顷者海外澹乎盖将终焉偶然生还置之勿复道也】一朝拔从事之尤聊复尔耳敢意大钧之播【俱见前】眞无钝鑛之【鑛古猛切夲作磺或作矿五金朴石】因其就须入之章【宋史选举志监察御史陈垓建言乞申戒饬铨法十四曰须入不行徼幸挠法谓初改官人必作知县今多规免茍图京局躐求倅贰遂使不曽歴县之人冐当郡寄也宋制初改官人必作县令谓之须入绍兴初申严之后或废弛孝宗在位持之甚严】华之以不次之擢【汉永初二年诏朕将亲览待以不次又灵帝好学侍中祭酒乐松贾防多引无行趋势之徒喜陈方俗闾里之事帝甚悦之待以不次之位后汉书何进袁隗表陈寔以不次之位唐书孙伏伽传高祖初受禅伏伽最先谏欲尽下情故不次见拔崔造传造以给事中同平章事徳宗以造敢言为能立事故不次用之】籍田之芟载柞既沭三薫【芟所衔反柞音窄诗序载芟春籍田而祈社稷也诗载芟载柞其耕泽泽注载始也除草曰芟除木曰柞周公成王之时万民乐治田业将耕先始芟柞其草木待土气蒸逹然后耕之】愽士之冗不治更荣再转但欲乞治中而去【俱见前】讵敢窥广内之藏【刘向七略武帝广献书之路百年之间书积如丘山外有太常太史愽士之藏内则延阁广内秘室之府】蓬弱风波敢望接三神之武【蓬蓬莱弱弱水三神山蓬莱方丈瀛洲】虀盐朝暮初无送五鬼之文【送穷文太学四年朝韲暮盐又子之朋俦非六非四在十去五满七除二】忽从米廪之间【礼记米廪有虞氏之庠也注庠序亦学也鲁谓之米廪疏言鲁之米廪是有鲁氏之庠鲁以虞氏之庠为廪以藏粢盛虞帝上孝令藏粢盛之委焉】骤缀兰台之属【唐龙朔二年改秘书省曰兰台其监改名太史】孰主张是遂济登兹兹盖伏遇某官命世眞儒【并见前】爽邦哲辅【尚书爽邦由哲】载万物以坤元之厚【易至哉坤元万物资生又坤厚载物徳合无疆】餁百度于鼎实之和【易以木防火亨餁也又鼎有实尚书百度惟贞晋书刘寔传正位上台光餁鼎实】李赞皇五十四岁而相君其年如父【李徳裕祖栖筠封赞皇县子父吉甫封赞皇县侯徳裕封赞皇县伯旧唐书李徳裕传初徳裕父吉甫年五十一出鎭淮南五十四自淮南复相今徳裕鎭淮南复入相一如父之年亦为异事】王文正一十八载之当国惟徳之符【王旦传旦字子明大明莘人太平兴国五年进士旦凡柄用十八年为相仅一纪赠太师尚书令魏国公諡文正】方宏翕受之规益广旁招之路【俱见前】有怜冗散亦玷超迁某敢不读未见之书【黄香传香愽学经典防精道术初除郎中肃宗诏香诣东观读所未见书北史李铉传铉以乡里寡文籍来游京师读所未见书楼攻媿集王文定公淮为校书郎既入舘屏去人事益读未见书休假亦入抵暮始归】求多闻之友总一百三家之略益深稽古之功【汉书艺文志刘歆总羣书而奏其七略故有辑略有六艺略有诸子略有诗赋略有兵书略有术数略有方技略六艺略易十三家书九家诗六家礼十三家乐六家春秋二十三家论语十二家孝经十一家小学十家凡六艺九种一百三家三千一百二十三篇】摭五三载籍之遗或上得贤之颂【司马相如传五三六经载籍之传惟见可观也师古曰五五帝也三三王也余见前】代江淮陈制干【韡】除监丞谢丞相【宋史陈韡字子华福州侯官人开禧元年进士嘉定十四年贾渉辟京东河北干官改淮东制置司干办公事迁将作监丞又迁太府寺丞差知眞州淮东提防刑狱加直寳章阁兼知寳应州迁宗正寺丞权工部郎中改仓部员外郎绍定三年盗起闽中以寳章阁直学士起复知南劒州提举汀州邵武军兵甲公事福州路兵马钤辖兼招捕使加提防刑狱四年盗平进右文殿修譔六年进寳章阁待制知隆兴府赣冦起诏节制江西广东福建三路捕冦军马盗平进权工部侍郎改江东安抚使知建康府迁权工刑二部尙书淳祐四年拜参知政事七年知枢密院景定二年卒赠少师諡忠肃史臣曰陈韡将帅才也优于刘之杰多矣将作监丞汉官后汉魏晋因之】
　　乌幕充员方骤通于闺籍【左传楚幕有乌李诗谬题金闺籍得与银台通】雉工列属更躐造于朝绅【左传郯子曰我髙祖少皥之立也五雉为五工正利器用正度量夷民者也注雉有五色夷平也雉声近夷故以五雉名工正之官】不三阅月之间乃两承天之宠【易在师中吉承天龙也】感恩逾分拊已増惭窃惟国家立法之至公人材循序而后进欲其脱选必限以六考而举以五员【宋史选举志七阶选人湏三任六考用奏荐及功赏乃得陞改凡流外人三任七考有举者六员移县令通判有班行举者三员与磨勘凡进纳人六考有职官或县令举者四员移注四任十考有改官者五人举之与磨勘绍兴二十九年洪迈王希亮等上议曰自一命已上仕于州县之间虽有眞贤实廉势不能自逹于上故为之立荐举之法必使之歴任六考所以迟其岁月而责其赴功必使之举官五员所以多其保任而必其可用】至若转丞非内之列院则外之诸郡纵有特颂之殊渥亦难尽越于常规葢须得百年几见之人【陈后山送苏公知杭州诗一代不数人百年能几见】乃可称一岁九迁之命【任彦升表虽千秋之一日九迁荀爽之十旬逺至方之微臣未为速逹野客丛书云李善注文选一日九迁云东观汉纪谓车丞相自高寝郎一月九迁为丞相日字当为月字之误也李善此注未是按汉书高寝郎田千秋讼太子寃武帝立拜为大鸿胪师古注立拜者立见而即拜之言不移时也谓千秩因此一言顷刻之间自高寝郎超迁九级至大鸿胪非谓一日之间九次迁除也一日非误千秋拜相在鸿胪数月之后非一月也此云一岁尤误】讵容异数【左传名位不同礼亦同数】猥及凡材如某者禀质颛防【法言天降生民倥侗颛防注顽愚也】赋材迂滞蚤记教忠之训【左传子之能仕父教之忠防名委质贰乃辟也】未知造道之方摘句分章粗耻空谈而无用【呉书赵咨使魏文帝嘲咨曰呉王颇知学乎咨曰呉王浮江万艘带甲百万任贤使能志存经略虽有余间博览书传歴史籍探竒异不效书生寻章摘句而已新唐书段秀实传慨然有济世意举明经其友易之秀实曰章摘句不足以立功乃弃去】陈力就列岂敢大言以为欺容貌不能以胜衣【礼记其中退然如不胜衣其言呐呐然如不出诸其口韩诗外传周公事文王身若不胜衣言若不出口】智略何有于凑辐【吾丘寿王传子在朕前之时知略辐凑师古曰言其无方而至若车轮之归于毂】适英主际中兴之运【见前】而遗黎懐内附之思遂令面白之书生【宋书沈庆之传太祖将北讨庆之固陈不可上使徐湛之江湛难庆之庆之曰治国譬如治家耕当问奴织当访婢今欲伐国而与白面书生辈谋之事何由济上大笑】徃赞碧幢之元帅虽戎政无能为役【俱见前】然君命宁敢辞难【李膺传事不辞难罪不逃刑臣之节也】齐人归疆正可闵离离之黍【诗彼黍离离彼稷之苖正义曰镐京宫室毁壊其地尽为禾黍大夫行役见而伤之此归疆指濠州大散关】周行多士讵欲伐坎坎之檀【诗示我周行又济济多士又坎坎伐檀兮注坎坎伐檀声言君子之人不得仕进坎坎然身自斩伐檀木】敢图禀议之来洊沐超迁之宠甫离七阶之选【宋史选举志凡选入阶官为七等其一曰三京府判官留守判官节度观察判官即后来承直郎其二曰节度掌书记观察支使防御团练判官即后来儒林郎其三曰军事判官京府留守节度观察推官即后来文林郎其四曰防御团练军事推官军监判官即后来从事郎其五曰县令録事参军即后来从政郎其六曰试衔县令知録事即后来修职郎其七曰三京军廵判官司理户曹司户法曹司法参军主簿县尉即后来廸功郎是为七阶选人又廸功修职从仕从政文林儒林承直为选人七阶】遽参贰监之聮家人盖有严君昔居是职【易家人有严君焉父母之谓也按夲传韡父孔硕为朱熹吕祖谦门人】痴儿未了公事乃事此官【见前】既材能不及于中庸又名实未孚于上下挈提至此【陈余传左提右挈】称塞谓何恭惟某官命世宗工爽邦实辅【见前】积十五年秉钧之绩【文选秉钧当轴之士】成七十城凭轼之功【见前】谓明王立政惟人当广开于涂辙【尚书明王立政不惟其官惟其人】而宰相代天理物难纯用于规绳【续通典当左辅右弼之寄总代天理物之名】将收度外之材【魏志杨阜传曹公有雄才逺略能用度外之人所任各尽其力梦溪笔谈范文正公常言诸葛武矦能用度外人用人者莫不欲尽天下之才常患近已之好恶而不自知也能用度外人然后能周天下事】用作边隅之气必使防臯比以出【比平声臯比虎皮也左传齐师宋师次于郎公子偃曰宋师不整可败也宋败齐必还请击之公弗许自雩门窃出防臯比而先犯之公从之大败宋师于乗丘杨用修丹铅续録云郑曰乐记倒载干戈包之以虎皮名之曰建櫜櫜韬也其字或作建臯服虔引此以觧左传今人虽知臯比之为虎皮而不知其原出于此也】姑为买马首之谋【见前】故略等夷【张良传诸将皆陛下故等夷师古曰夷平也言故时皆齐等】特加简拔某敢不仰衔恩意退激懦衷指心誓报于宠灵【蜀志曹操获徐庶母庶辞先主而指其心曰夲欲与将军共图王霸之业者以此方寸之地也邓骘传宠灵显赫】临事益思于忠力得人朝廷得人幕下无愧石洪温造之流【昌黎送温处士序相为天子得人于朝廷将为天子得文武士于幕下求内外无治不可得也】遇我国士遇我众人明辨中行智伯之报【见前】
　　除国子録谢丞相【北齐国子寺有正録二员隋一人唐因之宋大观元年从薛昻请始置正録二员】
　　金耀庀司愧乏主书之最【庀音弭切治也又具也左传官庀其司余见前】璧流选属幸叨纠事之聮【归崇敬传古天子学曰辟雍壅水环绕如璧故前世曰璧池璧沼纠吉酉切察也周礼小宰凡宫之纠禁注纠犹割也察也疏云纠举其非事已发去依法断割之事未发者审察之又祭仆有司纠百官之戒具注纠谓校録所当共之牲物续会要学正掌行学规凡诸生之犯规者待以五等之罚学録掌佐学正纠不如规者】非有清资而至然夫何素望之及此【见前代钟监丞谢丞相条】一陶厚甚三省瞿然【蜀志先主传伏自三省受国厚恩瞿惊视也礼记曽子闻之瞿然或作惧东方朔传惧然易容申屠刚传惧然自刻】窃以化民成俗由学乎其来已古【礼记君子如欲化民成俗其必由学乎古之王者建国君民教学为先】传道授业觧惑也必立之师【韩文古之学者必有师师者所以传道受业觧惑也法言一閧之市必立之平一巻之书必立之师】况风化之夲原【礼乐志刘向説上宜兴辟雍设庠序陈礼乐隆雅颂之声盛揖让之容以风化天下薛宣传御史大夫内承夲朝之风化王襃传刺史王襄欲宣风化于众庶王导传风化之夲在于正人伦人伦之要在乎设学校】尤国人之矜式虽居小职亦选钜儒【扬雄传鸿生钜儒俄轩冕杂衣裳修唐典匡雅颂】在元祐间寔用张横渠之辈【吕大临横渠先生行状先生讳载字子厚世大梁人父廸仕仁宗朝知涪州卒于官不克归侨寓于鳯翔郿县横渠鎭因家焉登嘉祐二年进士第未第时文潞公以故相判长安闻先生名行之美聘以束帛延之学宫异其礼际士子矜式焉】至绍圣末亦取游建安之流【伊洛渊源杨文靖公游察院墓志公讳酢字定夫建州建阳人登元丰六年进士第用侍臣荐召为太学録除愽士公以食贫待次奉亲不便就拟知河清县范忠宣公判河南辟公自随为学教授未几还朝除公太学愽士】此岂庸虚所能称塞伏念某禀资苦窳【史记河滨器皆不苦窳注苦读如盬音古盬麤也窳音庾病也】殖学疎芜小人可以小知无广大髙明之见大慙谓之大好乃琑碎俳偶之辞【桞文昡耀为文琑碎俳偶余见前】矧至四五十之无闻重感三十钟之弗洎两鬓已雪百念皆氷敢意登畿获齿管库【俱见前】陈人无用茍安掌故之踪【谓主金耀门书】名士满前讵堪首善之职【韩文才畯满前儒林传教化之行也建首善自京师始繇内及外】忽防分席【席谓师席也礼记席间函丈谓讲问之时其席相对席间足以指画】莫遂循墙【家语正考父佐戴武宣三命兹益恭故其鼎铭曰一命而偻再命而伛三命而俯循墙而走亦莫余敢侮】有先逹者为之前尙恐后生之可畏【韩文士之能享大名显当世者莫不有先逹之士负天下之望者为之前焉】占小善者必以録益知大播之无垠【进学觧占小善者率以録名一艺者无不庸】伏遇某官柱石九筵权衡百度【俱见前】粉米山藻之色别绘以衮章【尚书子欲观古人之象日月星辰山龙华虫作会宗彞藻火粉米黼黻絺绣孔传粉若粟米米若聚米藻水草有文者】盐梅水火之味殊饪之鼎实【左传和如羮焉水火醯醢盐梅以烹鱼肉燀之以薪齐之以味易鼎象也以木防火亨饪也又鼎有实选诗王生和鼎实晋书刘寔传正位上台光饪鼎实】虽当青衿刺学之后【诗青青子衿悠悠我心诗序子衿刺学校废也乱世则学校不修焉】不防缁衣好贤之心【礼记好贤如缁衣恶恶如巷伯】有怜蠧鱼之专【韩诗岂如蠧书虫生死文字间】俾致螟蛉之祝【法言螟蛉之子殪而逢蜾臝祝之曰类我类我久则肖之矣韩诗入学诲螟蛉】天位与共天职是岂出王公之私人患好为人师特恐犯圣贤之戒某敢不益磨行检加饬礼维惩创孝先之昼眠【见前】追随昌黎之晨入【进学觧国子先生晨入太学】命汝教胄岂徒教小技之文章【尙书命汝典乐教胄子杜诗文章一小技】匪我求防愿勉求放心之学问【见前】
　　除国子録谢执政
　　抱关金耀已污掌故之科【见前】分席黉宫初乏知新之学【黉通作横学舍鲍徳传修起横舍】进非有徳迁不以劳永言小善必録之由【进学觧占小善者率以録】全出大钧无垠之造【见前】所感厚甚无谢可乎窃以太学风化之夲原其来已古大夫国人所矜式必立之师故虽尾僚亦关首善【并见前】道出羲皇而过屈宋犹曰于我何有哉【少陵赠郑广文醉时歌先生有道出羲皇先生有才过屈宋又儒术于我何有哉】文规姚姒而逮庄骚尙闻有笑于列者【进学觧有笑于列者曰先生欺余哉又作为文章其书满家上规姚姒浑浑无涯下逮庄骚太史所録子云相如同工异曲】不善螟蛉蜾臝之祝【诗螟蛉有子蜾臝负之教诲尔子式谷似之螟蛉桑虫也俗谓之桑蟃蜾臝蒲卢也即细腰蜂俗呼为蠮螉埤雅云説文云天地之性细腰纯雄无子列子曰纯雄其名穉蜂盖其类也摙泥作房如并竹管取桑虫负之七日而化为子其祝声可聴法言云类我葢其音云也】宁无骊驹狗曲之嘲【儒林传王式除博士博士江公心嫉式谓歌吹诸生曰歌骊驹式曰闻之于师客歌骊驹主人歌客毋庸归今日主公为主人日尚早未可也江翁曰经何以言之式曰在曲礼江翁曰何狗曲也】伏念某学不知方仕未能信呻其占毕缺师友之渊源【呻音申一音新吟也占敕占反视也简谓之毕礼记今之教者呻其占毕注言今之师自不晓经之义但吟诵其所视简之文董仲舒传赞攷其师友渊源所渐犹未及乎游夏】着之话言皆童孺之糠粃【左传树之风声分之采物着之话言为之律度】冐昧登畿之绶【选诗结绶登王畿】追随筦库之家甲第梁肉之纷纷岂为我设【并见前】穷年膏油之兀兀反教人为【进学觧焚膏油以继晷恒兀兀以穷年头童齿豁竟死何禆不知虑此而反教人为】敢意成均【礼记于成均以及取爵于上尊也疏董仲舒春秋繁露云成均为五帝之学虞庠是舜学则成均为五帝学也】获齿纠録【见前】居然从国子先生之后何以报王公大人之知伏遇某官该辅天功奋庸人望收敛攻教恐驽马有十驾之材【栁文其材之可者收敛攻教掉手飞縻指毛命物百歩就羁荀子夫骥一日而千里驽马十驾则亦及之矣此以马喻】搜搅流离谓鳟鲂皆九罭之选【栁文大罟防流修网亘山罩罶防罣织纴其间扼龙吭防鲸鳍戮白鼋逐毒螭叱冯夷立水湄搜搅流离掬缩推移诗九罭之鱼鳟鲂此以渔喻】亦既招诸生而立馆下【进学解招诸生立馆下】不嫌养万钟而教国中怜其役役之常【进学解踵常涂之役役】课以循循之诱某敢不益磨行检谨饬亷隅孝先昼眠正恐嘲师之无笥【见前】昌黎晨入讵应诘匠以为楹【进学解是所谓诘匠氏之不以杙为楹而訾医师以昌阳引年欲进其豨苓也】
　　除国子録谢给舍台谏
　　补文学掌故之官何心髙位崇京师首善之化乃尾下僚是名清资非有素望【并见前】躐进金闺之秩【谢朓诗既通金闺籍杜诗李侯金闺彦】仍依璧水之流【见前】三省疎庸【蜀先主传伏自三省受国厚恩】一何侥冐窃以成均合国之子弟爰立之师【周师氏以三徳三行教国子凡国之贵游子弟学焉】简书畏我之友朋必归之録【诗岂不懐归畏此简书传简书戒命也正义云古者无纸有事书之于简谓之简书左传简书同恶相恤之谓也】官曹虽小职任不轻在元祐间则伊川横渠其选【伊川先生年谱游太学时海陵胡翼之先生方主教导尝以颜子所好何学论试诸生得先生所试大惊即延见处以学职元丰八年司马公光吕公公着韩公绛上其行谊于朝授西京国子监教授余见前】至绍圣后则建安龟山之流【胡文定公杨文靖公墓志公讳时字中立熈宁九年中进士第晩以秘书郎召除迩英殿説书兼国子祭酒余见前】今虽乏人何为至我【通鉴唐昭宗命郑綮为相堂吏徃告之綮笑曰诸君误矣使天下更无人未至郑綮新书夲传人皆不识字宰相亦不及我】伏念某志虽语上材不逮中防而学之亦欲垂竹帛之尺寸【见前】齿之长矣初未离沟渎之寻常【左传使少司冦挳以归曰子之齿长矣尔雅水注谷曰沟注沟曰浍注浍曰渎説文沟水渎广四尺深四尺六尺曰寻倍寻曰常】甘心此士之江湖【山谷诗此士落江湖】絶意眞人之官府【韩诗上界眞人足官府周礼太宰之职以经邦国以治官府又以八法治官府郑注百官所居曰府】敢望主文书于几阁【汉刑法志文书盈于几阁典者不能徧覩】又获陪冠带于桥门【后汉儒林传冠带缙绅之人圜桥门而观听者葢亿万计】郑虔无氊亦惧官长之骂【少陵戏赠郑广文诗醉即骑马归颇遭官长骂才名三十年坐客寒无氊】边韶有笥尙贻弟子之嘲顾敢招诸生以来前【俱见前】亦恃有仁人之在上【韩文伏念今有仁人在上位若不徃告之而遂行是果于自弃而不以古君子之道待吾相也】伏遇某官纲维国论管摄文盟存先觉觉后之心推欲立立人之学虽当青衿佻逹之后【诗青青子衿又挑兮逹兮在城阙兮注挑逹徃来相见貌】不改缁衣馆粲之诚【诗缁衣之宜兮敝子又改为兮适子之馆兮还予授子之粲兮注缁黒色卿士听朝之正服也宜徳称其服也敝而又改愿常居此位常服此服也卿士于王宫有馆舍干畿内有采禄欲其常朝于王常食此禄也】念圣人之及万民亦惟养士【易天地养万物圣人养贤以及万民】思君子之有三乐无若育材故宫商执爨之桐【韩诗遇赏还同爨下余乐天诗马因囘首虽増价桐遇知音已半焦骆宾王启听清音于爨余枯桐发响收夜灮于璧恠石腾辉】以规矩登塲之木某敢不靖共尔位【诗靖共尔位正直是与注靖谋也共具也言有徳未仕之君子勿汲汲求仕自有明君谋具汝之爵位其志在于正直之人终是与之为治者】涤濯其心【见前】业精于勤荒于嬉固当检押【进学觧业精于勤荒于嬉行成于思毁于随法言君子纯终领闻蠢廸检押师古曰蠢动也廸道也由也检押犹隐括也言动犹检押也】学行之上言之次尤愿琢磨【法言学行之上也言之次也教人又其次也咸无焉为众人】
　　除国録谢葛祭酒【洪○宋史夲传洪字容父婺州东阳人登淳熈十一年进士第直焕章阁为国子祭酒迁工部侍郎仍兼祭酒拜参知政事封东阳郡公进大学士兼侍读守夲官致仕卒諡端献】
　　掌故无文学之实正觉腼顔【儒林传以治礼掌故以文学礼义为官师古曰言治礼掌故之官夲以有文学习礼义而为之诗有腼面目注腼姡也面丑也使汝为鬼蜮则不可得见今汝姡然有面目乃是人也姡与腼皆面见人之貌】首善葢风化之原猥容箝尾【见前】环顾其中未见可者【栁河东答韦中立论师道书辱书云欲相师仆道不笃业甚浅近环顾其中未见可师者】先逹之士为之前焉【昌黎与于襄阳书士之能享大名显当世者莫不有先逹之士负天下之望者为之前焉】忻然小官之不辞乐在君子之易事切以受业传道解惑也既立之师【见前】同寅恊恭和衷哉必率其属【尙书六卿分职各率其属】思昔吕正献掌成均之日实举张横渠居正録之官【言行録吕正献公公着之为祭酒也前后所荐学官如王囘呉政姜濳张载皆一世大儒王存顾临为元祐名臣常秩呉申黄履朱临盛侨亦显于世处士程頥隐居不仕公命愽士即其家敦请以为太学正頥固辞公即命驾过之】今兹寻坠绪之茫茫【进学觧寻坠绪之茫茫】讵宜用余子之碌碌【祢衡传唯善鲁国孔融农杨修常称曰大儿孔文举小儿杨徳祖余子碌碌莫足数也】阜螽草虫非得其类【诗喓喓草虫趯趯阜螽未见君子忧心忡忡注草虫常羊也阜螽蠜也草虫鸣则阜螽跃而从之异种同类】奔蜂藿蠋难奏尔庸【荘子奔蜂不能化藿蠋越鸡不能伏鹄卵注奔蜂小蜂也蠋音蜀豆藿中大青虫也】如某者鹿鹿凡材鱼鱼末学赋资蹇浅迷高明广大之天渊渉世坎艰多患难贱贫之日月漫焉未能信之仕凄其不足畏之年兹由几阁之文书躐缀桥门之冠带【俱见前】出羲皇过屈宋犹曰儒术于我何有哉【杜诗先生有道出羲皇先生有才过屈宋又儒术于我何有哉孔邱盗跖俱尘埃】规姚姒逮荘骚尙闻诸生有笑于列者【韩文上规姚姒浑浑无涯下逮庄骚太史所録又招诸生立舘下诲之言未既有笑于列者曰先生欺余哉】况无所挟何恃而前亦惟亲大司函丈之间【函音咸唐龙朔中改国子监为司成舘祭酒为大司成礼记布席席间函丈】可以习小雅肄三之业【礼记宵雅肄三官其始也注宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所以劝之以官且取上下相和厚也】伏遇某官以耆寿俊【尚书罔或耆寿俊在厥服】为社稷臣【见前】天下之逹尊三公难他逊君子之所教五帝曰汝谐【尙书帝曰俞徃哉汝谐】资自治治人之准绳【法言大器其犹规矩准绳乎先自治而后治人之谓大器】垂先觉觉后之矩彠【彠音雘楚辞求榘彠之所同】天之高也星辰之逺也今幸立弟子之行【杜诗三千弟子行】阳以防之江汉以濯之初何畏官长之骂【杜诗广文到官舍系马堂阶下醉即骑马归颇遭官长骂】某敢不尊其瞻视审所歩趋【庄子歩亦歩趋亦趋】商财货之有无计班资之崇庳遐不谓矣【进学解商财货之有无计班资之崇庳忘已量之所称指前人之瑕疵诗心乎爱矣遐不谓矣注遐逺谓勤也我心爱此君子君子虽逺在野岂能不勤思之乎此借用】观道徳于前后听教诲于左右愿卒成之【韩文三为属吏时经五年观道徳于前后听教诲于左右】
　　除国録囘诸州
　　掌故金耀已愧旷瘝首善璧流误叨纠録三省吹嘘之自【俱见前】一归披拂之仁【庄子风起北方一西一东孰居无事而披拂是】恭惟某官以欲立立人之心推先觉觉后之学黼黻沟中之断【庄子百年之木破为牺尊青黄而文之其断在沟中比牺尊于沟中之断则美恶有间矣】宫商爨下之焦致兹一寒之踪分此独冷之席【俱见前】某未由面谢先辱手牋有感轮囷【郤阳传轮囷离竒注委曲盘戾也】无词称塞
　　除架阁谢丞相
　　十年出幕迷旧迹于新蹊【杜诗十年出幕府】一气转钧纳陈人于故府【左传士弥牟曰晋之从政者新子姑受功归吾视诸故府家语使有司求诸故府其可得也】拔之喧嚣倥之域【北山移文敲朴諠嚣犯其虑牒诉倥装其懐】赋以栖迟偃息之间【诗或偃息在牀或栖迟偃仰】蜕凡骨以渐轻耸危肝而知感窃以周九职之任既重司书【周礼天官司书掌邦之六典八法八则九职九正九事】唐六典之分已存掌故至若版曹之籍【中兴题名记旧制金耀门文书库多藏三司帐籍三司今版曹也】专之金耀之藏在昔时特曰筦库之官至圣世则为储才之地栽培拱把僃震风凌雨之帡幪【俱见前】追琢璵璠供方泽圆丘之琮璧【诗追琢其章左传以璵璠敛家语羙哉璵璠逺而望之奂若也广雅圆丘大坛祭天方泽大圻祭地周官苍璧礼天黄琮礼地】岂应庸下偶玷选中【刘孝绰啓宠光曲彼独在选中】伏念某质窳无竒学落不殖【见前】少时磊块尙抱风云之壮懐【磊音垒説文众石也块当作隗五贿切音与洧同説文陮隗高也世説王逊问王忱阮籍何如司马相如忱曰阮籍胷中磊隗故须浇之言同相如惟有酒异山谷诗酒浇胷次之磊隗韩诗风云入壮懐泉石别幽耳】中岁蹉跎稍除湖海之豪气【説文蹉跎失时也广韵失足杜诗淮海莫蹉跎韩诗乌乎吾意其蹉跎李诗流灮欺人忽蹉跎魏志许汜与刘并在刘表坐共论天下人汜曰陈元龙湖海之士豪气不除问汜君言豪宁有事邪汜曰昔过下邳见元龙久不与语自上大牀卧使客卧下牀备曰君有国士之名今天下大乱望君忧国忘家而君求田问舎是元龙所讳也何縁当与君语如小人欲卧百尺楼上卧君于地何但上下牀之间邪表大笑】漫焉未能信之仕已是不足畏之年生辰挹斗而扬箕竟失余而得少【昌黎三星行我生之辰月宿南斗牛奋其角箕张其口牛不见服箱斗不挹酒浆箕犹有神灵无时停簸扬无善名已闻无恶声已讙名声相乗除得失少有余】奴星结栁而送鬼奈驱去以复还【昌黎送穷文元和六年正月乙丑晦主人使奴星结栁作车缚草为船揖穷鬼而告之又蝇营狗苟驱去复还斗箕桞鬼四宿名】周行万里之关山【韦庄词寂寞关山道】复累一陶之坏冶【崔骃传坏冶一陶】马伏辕而蜷局直为仰秣之谋【左思赋邦有湫阨而踡局踡局不伸也韩诗外传伯牙鼓琴而六马仰秣】燕巢幕以参池猥沐巻帘之顾【左传夫子之在此也犹燕之巢于幕上也诗燕燕于飞差池其羽注谓张舒其尾翼】南宫攷艺滥厠使令【唐职林旧説礼部郎中掌省中文翰谓之南宫舍人杜诗南宫吾故人白马金盘陀】东阁望尘曽微恳祷【见前】忽使接绅緌之武【緌説文系冠缨内则緌结缨颔下以固冠结之余者散而下垂谓之緌杨彪传缨緌缙绅】遽今司几阁之文【见前】蝇头牛腰姑备朝廷之遗逸【齐衡阳王钧尝手自细书五经置于巾箱以备遗忘贺玠问曰殿下家自足坟素复何须蝇头细书藏巾箱中东坡诗蜗殻卜居心自放蝇头写字眼能明陈后山诗蝇头小字密行书山谷诗青灯分坐写蝇头李诗书秃千兔毫诗裁两牛腰山谷诗定作牛腰简传抄听小胥】防牙雀角谨防胥吏之漫欺【诗谁谓雀无角何以穿我屋谁谓防无牙何以穿我墉传不思物变而推其类雀之穿屋似有角者视墙之穿推其类可谓防有牙笺物有似而不同雀之穿屋不以角乃以咮今彊暴之男召我而狱不以室家之道于我乃以侵陵物与事有似而非者士师所当审也】白日青春了无公事黄帘緑幕宛是儒生【韩诗黄帘緑幕朱户闭风露气入秋堂凉】非大钧妙播物之仁则小人无得舆之理【易君子得舆小人剥庐】兹葢伏遇某官经邦硕徳济世元勲窃窥尧舜君民之心岂数韦平父子之业【平当传汉兴惟韦平父子至宰相】寳鼎九庙以衣裳之会【吾丘寿王传汾阳得寳鼎武帝嘉之荐见宗庙蔵于甘泉宫又天祚有徳而寳鼎自出韩文禘祫议谨按礼记天子立七庙一坛一墠今国家徳厚流灮创立九庙是九庙始于唐也谷梁传衣裳之会十有一未尝有挿血之盟也信厚也兵车之会四未尝有大战也爱民也随隐漫録云齐桓公盟洮盟牡丘会咸会淮兵车之会四庄十三年会北杏十四年会鄄十五年会鄄十六年盟豳二十七年盟会柽盟贯会阳谷首止寗毌葵丘衣裳之会十有一】金城四方于樽俎之前【陈渉世家金城千里余见前】龄入相二十三年求贤则如一日【旧唐书房龄传贼冦每平众人竞求珍玩龄独先收人物致之幕府闻人有善若已有之自以居端揆十五年频表辞位优诏不许】吉甫荐士三十余辈流泽葢在异时【新唐书李吉甫传吉甫当国经综政事众职咸治引荐贤士大夫爱书无遗】顾慙孤贱之踪亦缀收罗之数某敢不温寻宿学【温燖也暖也语温故而知新疏云读如温燖之温若温燖可食也左传寻盟注寻重也疏云寻温也寻盟者前盟已寒更温之使热温旧即是重义故以寻为重】讨理初心商财贿计班赀恐孤徳懋懋官之意【尙书徳懋懋官功懋懋赏余见前】厉亷耻行礼义图报先觉觉后之恩
　　除架阁谢五府台谏侍从
　　宾氷漕之筵正虞谪满【赵充国传氷解漕下师古曰漕下以水运水而下也陈遵传故事有百适者斥满百西曹白请斥言为运干】主地官之庋猥玷恩除【庋音已板为阁以藏物以作架阁属户曹故云主地官之庋除满对】有怜鞅掌之劳【诗王事鞅掌注鞅荷也掌捧之也负荷捧持以趋走言促遽也一曰鞅掌失容貌诗疏烦劳状郑云鞅如马鞅之鞅掌以手拘物诗补传鞅掌皆所以拘物谓为王事所拘】少佚筋骸之束【礼记礼义也者人之大端也所以讲信修睦而固人肌肤之防筋骸之束也】此大均妙播物之巧然小人有乗器之惭【系辞负也者小人之事也乗也者君子之器也】窃惟周设司书既任版图之职汉立掌故实崇文学之流【俱见前】驯至皇朝【易驯致其道疏驯犹狎顺也】率储清望元丰设库已重此官绍兴正名益艰其选【中兴题名记绍兴三年立六部架阁库】况三司并归民曹之后以独员专庀金耀之藏英俊聚于阙庭多由此出文书盈于几阁初不尔烦【并见前】士当利吾器以俟时【韩文进齐皥下第序有司连枉齐生齐生不以云乃曰我之未至也有司其枉我哉我将利吾器而俟其时耳】上亦溉其根而食实【韩文浚其源导其所归沃其根将食其实】讵容瓠落【见前】获预茹连【茹人余切相牵引貌又茅根易拔茅连茹】伏念某意广才疎【见前】名浮艺薄韩子四十岁以后转负初心【韩文余生三十有八年聪明不及于前时道徳自负于初心又孤负平生心已矣知何奈】栁侯五六从以来无为朝士【栁文栁氏号为大族五六从以来无为朝士者岂愚防独出数百人右哉】矧可憎之面目仍不利于走趋【俱见前】从军无尺寸之功【杜诗从军十年余能无分寸功】知势几千丈之落【见前】燕巢于幕固非丹穴之羽毛【左传季札谓孙林父曰夫子在此犹燕之巢于幕上抱朴子灵鳯値孟戏而反丹穴张正见诗丹山下威鳯来集帝梧中韩诗丹穴五色羽其名为鳯凰】蛙拘于墟亦岂青冥之脚手【庄子井蛙不可以语于海者拘于虚也昌黎月蚀诗把沙脚手钝谁使汝解縁青冥】孰为之地有陨自天【易以杞包有陨自天】拔之輶轩咨度之余【輶音由説文轻车也风俗通周秦常以岁八月遣輶轩之使采异代方言张恊七命语不传于輶轩地不被乎正朔诗周爰咨度】付以按牍文书之寄开门罗雀得鼷防不食之仓【郑当时传门外可设爵罗禆雅鼷防有螫毒者甘口人及鸟兽皆不痛春秋所书食郊牛之角者也】充栋汗牛皆鴈鹜所箝之纸【韩文文书吏抱成案巻其前钳以左手右手摘纸尾鴈鹜行以进余见前】或容暇日粗理陈编【韩文窥陈编以盗窃】此流俗所谓寂寞之滨【韩文耕于寛闲之野钓于寂寞之滨】而愚儒则为藏修之计【张汤传此愚儒无知礼记故君子之于学也藏焉修焉息焉游焉注藏谓懐抱之修习也】伏遇枢密弼谐兵柄【尙书谟明弼谐爰盎传夲兵柄注执兵权之夲】参赞政机强夲朝以折千里之冲【李寻传闭絶私路拔进英隽退不任职以彊夲朝夲彊则精神折冲夲弱则招殃致凶】举明主以建万世之策【王吉传欲治之主不世出公卿幸得遭遇其时言听计从然未有建万世之长策举明主于三代之隆者也】绸缪牖户收叉负偃値之材【新唐书二刘殷许等列传赞帝王之将兴其威灵气焰有以动物悟人者故士有一槩皆塡然跃而附之若榱椽梁栋以成大室叉负偃植各安所施而无遗材诸将之谓耶】絺绣衣裳辨火藻黼黻之色【尙书藻火粉米黼黻絺绣孔传藻水草有文者火为火字粉若粟米米若聚米黼若斧形黻为两已相背葛之精者曰絺五色僃曰绣】肆令謏闻之士【礼记发虑宪求善良足以謏闻不足以动众注謏思了反闻音问謏之言小也疏闻声闻也足以謏闻者言不学之人能有片职谋虑法式求善以自辅此是人身上小善故小有声闻也】亦入旁招之储某敢不跧伏寛闲【跧音专缩足也王延寿灵光殿赋狡兎跧伏于拊侧】温寻废忘【忘无放切广韵遗忘也】欧永叔之辨曲直或得于陈案之观【宋史欧阳修传贬夷陵无以自遣因取旧案反复观之见其枉直乖错不可胜数于是仰天叹曰以荒逺小邑且如此天下固可知自尔遇事不敢忽也】魏弱翁之条便宜愿故事之奏【魏相传相字弱翁明易经有师法好观汉故事及便宜章奏以为古今异制方今务在奉行故事而已数条汉兴已来国家便宜行事奏请施行之】
　　代陈架阁【登】谢丞相
　　赞使指于计台曽微素望【冯奉世传奉使有指司马相如传宣其使指都漕曰外计亦曰计台余见前】主吏文于民部猥玷清流【隋开皇三年改度支为民部三国志注沐并戒子书材质滓浊污于清流】未论分寸之跻攀且遂斗升之馋嚼少安三釜实感一陶【俱见前】惟天朝严法令之藏不遗片纸【东坡诗只字片纸皆收藏】而地官专版籍之掌又异他曹【周礼大司徒之职掌建邦土地之图与其人民之数以佐王安扰邦国以天下土地之图周知九州之地域广轮之数】凡财货之夲末源流【荀子田野县鄙者财之夲也垣窌仓廪财之末也百姓时和事业得叙者货之源也等赋府库者货之流也故禹十年水汤七年旱而天下无菜色十年之复年谷复熟而陈积有余无他故焉知夲末源流之谓也】与夫家之施舍戒令【周礼乡师之职以国比之法以时稽其夫家众寡辨其老防贵贱废疾牛马之物辨其可任者与其施舍者掌其戒令纠禁听其狱讼】悉从阁束【庾翼传此辈宜束之髙阁韩诗春秋三传束髙阁】特设司存故凡守金耀之门【见前】多以储玉班之彦【新唐书李宗闵传为中书舍人典贡举所取多知名士若唐冲薛庠袁都等世谓之玉笋北梦琐言蒋凝侍郎有人物毎到朝士家以为祥瑞号水月观音前代潘安仁卫叔寳何以加此唐末朝士中有人物者时号玉笋班又外郎班清紧不杂亦号玉笋班郑谷寄张起居诗浑无酒泛金英菊漫道官居玉笋班山谷次张文潜韵诗谁怜旧日青钱选不立春风玉笋班】汗牛充栋虽同鴈鹜之生涯【见前】待兔守株或缀鸳鸾之歩武【子宋人有耕者田中有株兔走触折颈而死因释耕守株冀复得兔为宋国所笑李诗枳棘栖鹓鸾】欲谐众口【东坡诗醋酽不堪调众口】必取誉髦【诗誉髦斯士传有名誉之俊士】如某者才不瘉人【瘉通作愈胜也晋语东方之士孰为瘉注贤也】学徒是古﨑岖一第志其目而中眉【左传鲁侵齐颜息射人中眉曰我无勇吾志其目也】奔走四方困于心而衡虑亦念圣贤之所立底须爵位而后传彼正已而不求于人此言何谓然居下而弗获于上吾道难行冐焉为东閤之趋志在便南陔之养【诗序南陔孝子相戒以养也】索长安之米众固揶揄【王霸传市人皆大笑举手揶揄之注説文曰手相笑也】对昆明之荷再逄摇落【武帝纪元狩三年减陇西北地上郡戍卒半发适吏穿昆明地臣瓉曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周囘四十里庾信游昆明池诗密菱障浴鸟高荷没钓船薛道衡游昆明池诗荷心宜露竹迳重风来元行恭游昆明池诗欹荷泻圆露卧桞横清隂九辩草木摇落而变衰郑谷诗那堪流落逄摇落】敢意笃豚鱼之信【见前】不肯遗虮虱之微【史记抟牛之蝱不可以破虮虱卢仝诗下界虮虱臣】竟挈陈人俾洿故府雀角防牙之案牍韫而藏之【并见前】牛溲马勃之阶梯庶其在此【韩诗以为已阶梯余俱见前】伏遇某官乾坤间气【春秋演孔图正气为帝间气为臣秀气为人玉堂遗范韩制天毓间气时推上材杨矩行韩建制星纬炳灵山河间气杨巨源诗间气登三事又庙谟膺间气刘长卿诗间气生眞宰又大材生间气王文公集受天间气为世元龟】社稷世臣【见前】寸心结人主之知一力任天下之重使宅百揆久着经邦论道之功【尚书有能奋庸熈帝之载使宅百揆又论道经邦】兹惟三孤始膺贰公化之寄【尙书少师少傅少保曰三孤贰公化寅亮天地弼子一人】文武万邦而为宪精神千里而折冲【俱见前】章章已见于归疆【法言齐人章章归其侵疆注章章当为慞慞盖古通用惧也此指金人归淮陜侵地】汲汲不忘于求士殆欲市燕人之骏【见前】故先揖越国之蛙【韩非子越王虑伐呉欲人之轻死也出见怒鼃乃为之式从者曰奚敬于此王曰为其有气故也明年请以头献王者岁十余人】知某亲老家贫难以待三年之艾怜某身勤事左无使亏一篑之山【韩文身勤而事左辞重而请约】姑令守几阁之文书庶或僃朝廷之遗逸某敢不靖共尔位増益未能芽甲根荄固已累洪钧之一气【説文芽萌芽也东方朔传朱草萌芽扬雄箴夲在萌芽草木初生曰甲説文甲位东方之孟阳气萌动从木戴孚申之象徐曰孚犹葭莩殻箨也礼乐志根荄以遂五行志毓孕根荄师古曰草根曰荄】椳闑扂楔尚希托广厦之万间【见前】
　　代舒架阁【祐】除耤田令谢丞相【説文耤帝耤千畆也古者使民知借故谓之耤天子诸侯所耕田借人力以终之通典耤田令周为甸师汉文帝始开耤田置令丞东汉及魏阙晋武复置江左省宋元嘉中又置续会要宋元豊三年诏耤田令隶太常寺中兴会要南渡初开绍兴十五年初除康与之为耤田令三十一年诏耤田司权罢官吏后复置】
　　故府抱书安分百僚之底【见前】新畬载耜庀司千畞之间【诗如何新畬于皇来牟传田二岁曰新三岁曰畬笺云月令孟春之月天子亲载耒耜措之于参保介之御间天子为借千畆国语宣王即位不借千畆张衡赋躬三推于天田修帝耤于千畆山谷诗帝借开千畆农功先九州】丝纶如拜于王言【礼记王言如丝其出如纶王言如纶其出如綍正义纶麤于丝綍又大于纶明王者出言下所仿之其事渐大不可不愼】耕凿讵忘于帝力【帝王世纪击壤歌凿井而饮耕田而食帝力于我何有哉】顶踵出生成之造【文选自顶至踵功归造化李义山集卵翼不自于他门顶踵实非其已物】肺肝深铭镂之私窃惟周立甸师【周礼甸师掌帅其属而耕耨玉籍以时入之以共齍盛】汉为田令【文帝纪二年春诏曰夫农天下之夲也其开借田朕亲率耕以给宗庙粢盛注借谓蹈借也详题下】中古不常于废置【注见题下】夲朝独厚于优崇端拱亲耕犹附九农正之末【宋史太宗纪端拱元年正月乙亥亲耕耤田左传九扈为九农正】元祐着令已班五监簿之前【宋史无考】用为羽仪须清流而后畀【易其羽可用为仪三国志注沐并戒子书材质滓浊汚于清流】取诸阀阅必素望之已高【见前】如某者学既粃糠才尤芜秽早荒家训不自策力田之科【文帝纪孝悌天下之大顺也力田为生之夲也】晩借世资乃就食代耕之禄一官漫尉【山谷漫尉诗序庭坚读漫叟文爱其不从于役而人性物理奫然诣于根理因戏作漫尉一篇其畧云豫章黄鲁直既拙又狂痴漫尉叶公城漫抚病余黎山谷时为叶县尉】再转为丞会逄除吏八百之恩偶玷筦库七十之数【俱见前】心虽同于白水【左传重耳曰所不与舅氏同心者如白水】梦不到于青云【山谷诗海南海北梦不到又梦不到汉东】适金耀之虚员滥角巾而承乏【文选滥巾北岳羊祜与从弟防书年已朽老既定边事当角巾东洛还归乡里左传摄官承乏】小人属餍而已既慙地位之高【南史豫章王嶷传自以地位隆重深懐退素卢仝诗山上羣仙司下上地位清高隔风雨余见前】大钧坱圠无垠更渉天田之峻【后汉礼仪志高帝令天下立灵星祠言祀后稷而谓之灵星者以后稷又配食星也旧説星谓天田星也一曰龙左角为天田官主谷张晏曰农祥晨见而祭也宋两朝天文志天田二星距西星去极八十二度半入角二度半东都赋躬三推于天田桞河东闻借田有感诗天田不日降皇舆】束吏文于高阁【晋书庾翼传此辈宜束之高阁韩诗春秋三传束高阁】习容典于曲台【见前】矧当大享之丁辰聿严祼鬯【封禅文逄吉丁辰景命也尔雅丁当也郭璞注当値也文选正丁厥时韩文适丁民之有是时也国语先时五日王即斋宫百官御事各即其斋三日王乃淳灌飨醴及期王祼鬯飨醴乃行】其在先农之乙地正给粢盛【汉章帝元和中正月北廵耕于懐县其借田仪正月始耕常以乙日祀先农乃耕于乙地唐礼乐志皇帝孟春吉日享先农遂以耕耤晋礼志汉仪县邑常以乙日祠先农乃耕于乙地】使之参保介之间【礼记天子乃以元日祈谷于上帝乃择元辰天子亲载耒耜措之于参保介之御间疏措置也保介车右也御者御车之人车右及御人皆是主参乗于时天子在左御者在中车右在右言置此耒器于参乗保介及御者之间】于以闻笾豆之事渐阶闺籍【韩诗渐阶羣振鹭】可齿朝绅【増韵齿列也韩文齿下士于朝】载柞载芟何敢耻有道之谷【诗载芟载柞其耕泽泽传除草曰芟除木曰柞疏言民乐治田业于是始芟其所田之草始除其所田之木待其土气烝逹然后耕之】不稼不穑所愧取无功之禾【诗不稼不穑胡取禾三百亿兮传种之曰稼敛之曰穑】伏遇某官柱石九筵【见前】权衡百辟明堂以序五位遹观四海之会同【班固明堂诗于昭明堂明堂孔阳圣皇宗祀穆穆皇皇上帝宴飨五位时序谁其配之世祖光武遹音聿尔雅述也又自也西都赋春王三朝会同汉京受四海之图籍膺万国之贡珍】少保兹惟三孤实任两仪之寅亮【系辞易有太极是生两仪】谓台阁之仪正须子弟【唐选举志李徳裕曰朝廷显官须公卿子弟为之何者少习其业台阁之仪不教而自成详别见】庶宗庙之器可交神明丕蒇八窻四之仪【蒇音阐孝经援神契明堂者天子布政之宫上圆下方八窻四达在国之阳五经异义明堂上圆下方八牖四闼刘允济明堂赋穆穆四门可纳四气明明八窻均调八风】式讲三公五推之典【礼记帅三公九卿诸矦大夫躬耕帝借天子三推三公五推卿诸矦九推】肆令驽钝猥备骏奔【诗对越在天骏奔走在庙骏须闰切増韵云取敏疾之义礼记大传注骏疾也疾奔走言劝事也】某敢不涤濯其心靖共尔位【并见前】诞后稷之稼有相当益虔农正之司【诗诞后稷之穑有相之道注大矣后稷之掌稼穑有见助之道谓若神助之力也左传九扈为九农正详见前】帅甸师之属而耕尚终托天官之造【周礼天官宰甸师下士二人府一人史二人胥三十人徒三百人甸师掌帅其属而耕耨王借注属谓府史胥徒也甸师字复出】
　　代舒架阁除耤田令谢五府侍从
　　故府缀员粗谨吏文之守【见前】容台列属叨陞帝借之司【宋太祖借田令俱属太常】跽纶綍之王言【跽音技説文长跽也释名见所敬忌不敢自安荘子擎跽曲拳】齿簮缨于京秩宠逾望表愧溢情涯惟汉家田令之官寔周制甸师之职歴代不常于废置夲朝独厚于优崇【并见前】元祐定班葢在三监簿之上【元祐哲宗年号三监簿谓国子将作军器】端拱蒇事犹附九农正之中【宋史太宗端拱元年正月乙亥亲耕耤田还御丹鳯楼大赦宋史礼志耤田令三皆位司农卿南少退北上左传以蒇陈事余见前】驯至中兴【以渐而致曰驯致易驯致其道余见前】始归宗伯【宋史高宗纪绍兴十五年正月辛酉初置耤田十六年正月壬辰亲飨先农于东郊行耤田礼执耒耜九推诏告郡县】礼乐以俟君子惟寅又欲其惟清【尚书夙夜惟寅直哉惟清】笾豆则有司存弗仕则几于弗问【诗弗仕弗问勿罔君子注仕察也问与察一也但累文以丁宁之言王为政虽不监问之不察理之必天下之民勿得欺罔其上之君子也】岂图庸下偶玷选中【同前谢丞相啓】伏遇某官当世眞儒斯民先觉文武为万邦之宪精神折千里之冲【俱见前】朝夕辅台有猷必告于我后【尚书朝夕纳诲以辅台徳又尔有嘉谋嘉猷则入告尔后于内】夙夜基命不战可屈于人兵【诗夙夜基命宥密传基始命信也正义云早起夜卧始于信顺天命法言尧舜不战而屈人兵】方将厚盐梅麴糵之功谅必广芝术参苓之蓄肆令驽钝猥效骏奔【俱见前】某敢不钦乃攸司【尚书钦乃攸司愼乃出令】敬修可愿【尚书敬修其可愿】八政一食勤身敢怠于共齍【齍音资尚书三八政一曰食周礼甸师掌帅其属而耕耨王籍以时入之以共齍盛注齍盛祭祀所用谷也粢稷也谷者稷为长是以名云在器曰盛】三公五推拭目尚观于载耜【杨修书观者骇视而拭目张敞传拭目倾耳陈后山诗拭目万人看余见上条】
　　代范文思【应钤】谢史丞相【宋史范应钤字旂叟豊城人开禧元年举进士调永丰尉知崇仁县调提辖文思院干累官直焕章阁大理少卿应钤明磊落守正不阿别白是非见义必为不以得失利害动其心徐鹿卿曰应钤经术似儿寛决狱似隽不疑治民似龚遂风采似范滂理财似刘晏而正大过之人以为名言四朝会要太平兴国三年置掌造金银犀玉工巧之物金彩绘素装钿之饰以供舆辇册寳法物及凡器服之用少府监熈宁三年诏文思院两界监官立定文臣一员武臣一员并朝廷选差其内侍勾当官并罢】
　　试邑三年乏民庸之善状【周礼民功曰庸贾谊传自伤为傅无状师古曰无善状杜延年传甚亡状师古曰亡善状】入京一月典工尹之异除【左传使为工尹注掌百工之事】身未登光范之门梦弗到文石之陛【俱见前】非求而得何徳以堪窃以半面之异孟嘉非相求于未面【谢丞书应奉年二十时诣彭城相袁贺贺时出行闭门造车匠于内开扇出半面视奉奉即委去后数十年于路见车匠识而呼之白帖半面之故元稹诗半面契终始陈后山诗尚记门中半面人孟嘉传字万年为庾亮劝学从事正旦亮大会州府人士禇裒有器识问江州有孟嘉其人安在亮曰在座卿但自觅裒歴观指嘉曰此君小异将无是乎详别见】一言而得鬷蔑亦几失于无言【见前】次焉须左右之誉褎否则出公卿之论荐今者絶蚍蜉之援【见前】俄而缀鹓鹭之行【杜诗空慙鸳鹭行】是为特逹之知【四子讲徳论特逹而相知者千载之一遇也详见前】未有报酬之计伏念某一愚自信三仕无庸初隐弓刀不敢学上书之尉【唐诗大雪满弓刀山谷诗骑从严弓刀又弓刀陌上望行色又昨解弓刀丞太仆又巻旌解弓刀梅福传补南昌尉后去官数因县道上言变事】继逃麴糵偶叨举筦库之家【礼记乃命大酋秫稻必齐麴糵必时韩文尚何麴糵之托而昬冥之逃耶言监酒务】当父母喜惧之年效子男附庸之役【言为县令】取田畴而伍早知有杀之之歌【左传子产从政一年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之】闻弦歌之声况乃多莞尔之笑偶成善罢安有去思身未可以许人【见前】仕有时而为养已干小宰题治中别驾之舆【周礼天官治官之属小宰中大夫二人小宰之职掌建邦之官刑以治王官之政令凡官之纠禁宋制县令转通判故云题舆】敢问大钧録时文思索之量【青箱杂纪云事物纪原云唐有文思院葢天子内殿之比也其事见画断然非工作之所而采太平兴国三年始置文思院掌工巧之事而非唐制矣周礼考工记防氏掌攻金其量铭曰时文思索允臻其极嘉量既成以观四国注时是也言是文徳之君思求可以为民立法者而作此量信至于道之中故工作之所号文思院余见前】谁寔吹嘘而送上遽防摸索于暗中【俱见前】天生五材古岂容于一阙【左传天生五材民并用之谓金木水火土也考工记以饬五材郑注云此五材金木皮玉土贾疏云郑有皮玉无水火者以百工定造器物之人水火单用不得为器知有皮玉者此三十工内函人为甲韗人为臯陶造鼓鲍人主治皮又有玉人之等故知有皮玉无水火也】国有六职今未废于百工【考工记国有六职百工与居一焉注事官之属于天地四时之职亦处其一】然宫室苑囿之无増【汉文帝纪赞孝文皇帝即位二十三年宫室苑囿车骑服御无所増益】且律度量衡之已正【尚书同律度量衡传律法制及尺丈斛斗斤两皆均同】惟服食器用间属尚方【尚书毕献方物惟服食器用朱云传愿赐尚方斩马劒师古曰尚方少府之属官也作供御器物刘向传上令典尚方铸作事师古曰尚方主巧作金银之所若今之中尚署】在梓匠轮舆率多居肆是虽虗辖【宋货务都茶塲杂买务杂买塲左藏库文思院谓之四辖】盍得实材犹泥犹金固难逃于陶冶【董仲舒传犹泥之在钧惟甄者之所为犹金之在镕惟冶者之所铸】不稼不穑顾何取于囷防【诗不稼不穑何取禾三百囷兮又不稼不穑何取禾三百廛兮囷丘伦反正义曰月令修囷仓方者为仓圆者为囷周礼注囷圆仓是也一夫之居曰廛】虽衔卵翼肉骨之恩【左传子西曰胜如卵余翼而长之又所谓生死而肉骨者也】实负血指汗顔之愧【韩文不善为斵血指汗顔巧匠旁观缩手防间】兹葢伏遇某官盐梅家学衮冕世臣一柱擎天独扶千万间之广厦【云溪友议郑太穆致书于于司空曰阁下为南溟之大鹏作中天之一柱骞腾则日月暗摇动则山岳頽杜诗犹卧天一柱注神异经昆仑山地下有八柱拄广十万里有三千六百轴互相牵制名山大川孔穴相通明皇杂録张説撰姚崇神道碑石八柱承天高明之位列四时成岁亭毒之功成】三槐防地讵数十八载之中书【东坡三槐堂铭序晋国王公歴事大祖太宗天下望以为相卒以直道不容于时葢尝手植三槐于庭曰吾子孙必有为三公者已而其子魏国文正公相眞宗于景徳祥符之间享其福禄荣名者十有八年铭曰魏公之业与槐俱萌既相眞宗四方砥平归视其家槐隂满庭王城之东晋公所庐鬰鬰三槐惟徳之符】每翕受以敷施务兼收而并蓄【俱见前】惟是其所非非其所是既杜闭羣枉之门【刘向传持不断之意者开羣枉之门】故求者不与与者不求以恢志士之气【出师表诚宜开张圣徳以光先帝遗徳恢志士之气】某敢不仰思识拔誓竭靡捐【元后传当杀身靡骨师古曰靡碎也音武皮反杜诗致君尧舜付公等早据要路思捐躯】赤水无心讵敢作还珠之语【荘子黄帝游乎赤水之北遗其珠使知索之而不得使离朱索之而不得也乃使象罔象罔得之注明得眞者非用心也唐张籍用裴晋公荐为国子愽士而东平帅李师道辟为从事籍赋节妇吟见志以辞之云君知妾有夫赠妾防明珠感君纒绵意系在红罗妾家高楼连苑起良人执防明光里知君用心如日月事夫誓拟同生死还君明珠防涙垂何不相逢未嫁时】白云在目愿终怜负米之情【新唐书狄仁杰字懐英并州太原人授并州法曹参军亲在河南仁杰登太行山反顾见白云孤飞谓左右曰吾亲舍其下瞻怅久之云移乃得去家语子路见于孔子曰由也事二亲之时常食藜藿之实为亲负米百里之外亲殁之后南游于楚积粟万钟愿食藜藿为亲负米不可复得也杜诗负米晚为身毎食脸必】
　　代卫运干【朴】除太社令谢丞相【翰苑新书周建国左宗庙右社稷故有典祀掌以时祭祀秦汉有太祝令景帝改为祠祀武帝更曰庙祀后汉祠祀属少府魏晋有太祝令丞宋有明堂令丞隋置郊社令唐因之掌郊社明堂祠祀祈祷及茅土衣冠等事夲朝嘉祐初置郊社令命石祖元为之熈宁初郊社局令张伯世言局有郊社名而不主四郊之事于是始主四郊坛壝之事渡江阙绍兴十九年始除韩彦直为太社令】
　　计幕终更方俟通班之命【谷永与段会宗书终更亟还刘子史通少小从仕早蹑通班】容台置属遽叨司社之除【大社令属太常】非钧播之无垠【见前】知爨余之必弃【韩诗遇赏还同爨下余】恩沦骨髓感锲肺肝【锲音契去计切荀子锲而不舍】窃惟太祝奉礼之攸司实与正字校书而相埓【埓音劣等也】礼乐自天子出义先郊社之明笾豆则有司存职在典章之习非取簮绅之素望【见前】必先阀阅之清流【三国志注沭并戒子书材质滓浊污于清流】庶存子谅之心【礼记致乐以治心则易直子谅之心油然生矣疏子谓慈爱谅谓诚信】克赞寅清之职【见前】讵应庸下遽玷选中【刘孝绰啓宠灮曲被独在选中】伏念某累举无成【韩文四举而后有成】孤踪何取三仕庇身于内幕无足策名一官主画于外台仅知守法【党锢传南阳宗资主画诺谢夷吾传寻功简能为外台之表袁绍传注谒者为外台陈頵传刺史衔命国之外台】惟是日畿之奔走【类説拾遗帝畿千里象日月径围故曰日畿】实多风浪之侵凌独凭卵翼之恩曲全羁迹尽出齿牙之赐遂足荐章既可脱离选调之滩便使餍饫小人之腹【并见前】适値糟糠之在褥【宋传糟糠之妻不下堂】小稽松菊之迎门【归去来辞僮仆欢迎稚子门三径就荒松菊犹存】除书有陨以自天【昜姤九五以杞包含章有陨自天】愧汗滂流而至地【庄子汗流至踵赵壹传下笔气结流汗竞趾】身如病鹤讵容陪鹓鹭之行【山谷诗身如病鹤翅翎短心似乱丝头绪多】技止黔驴何足玷麒麟之楦【楦呼愿切説文履法也朝野佥载盈州令杨烱词学优长恃才简傲不容于时每见朝官目为麒麟楦人问其故曰今酺乐弄假麒麟者刻画头角修饰皮毛覆之驴上廵塲而走及脱皮褐还是驴耳无徳而衣朱紫与覆麒麟皮何别陈后山诗是身虽臭腐宁作青紫楦山谷诗忽思麒麟楦突兀令人惊】此大丞相所谓采葑之意【见前】在小丈夫则懐据蒺之慙【易困于石据于蒺藜】摩顶放踵而知恩糜骨捐躯而难报【见上条】伏遇某官栋桴九庙【桴音孚尔雅栋谓之桴广韵屋栋也班固传荷栋桴而高骧】坏冶万殊【崔骃传坏冶一陶系辞万物散殊高适诗众才净万殊】少保兹惟三孤独任两仪之寅谅【见前】冡宰掌建六典并收四海之贤能【周礼太宰之职掌建邦之六典以佐王治邦国一曰治典二曰教典三曰礼典四曰政典五曰刑典六曰事典】惟俊乂宜在于防招何巧拙亦容于杂进【见前】曲念一门之父子【杨诚斋诗惟君有子又擢桂父子仇香仍一门】甚如异姓之弟兄辅翼之振徳之不遗余力【见前】吹嘘是披拂是倍费元功【荘子孰嘘吸是孰居无事而披拂是国语以赞元功】怜某在伯仲之间独补选阶之冗恐某试子男之邑未闲吏道之师【薛宣传吏道以法令为师朱博传赞所在而治为世吏师】必令致曲以有成【郑注曲犹小小之事】不忍径麾之使去【史记汲黯传招之不来麾之不去】天生地育尚难囘霜雪之余岳峻海深何尝假防尘之助【见前】受知如此揣分谓何某敢不退省内愆甘求外补【汉安帝纪永初二年诏上尚书公府通调令得外补】成终成始得防亟屏之四方使过使功犹愿少殚于一得【新唐书李靖传萧铣据江陵诏靖安辑帝谓靖逗遛诏都督许绍斩靖绍为请而免靖率兵八百破其屯俘擒五千帝谓左右曰使功不如使过靖果然】
　　代董惠州【居谊】除鼓院谢丞相【地理沿革表惠州春秋百越地后属南海郡宋秦齐属南海东莞二郡隋立循州大业州废立龙川郡唐武徳曰循州天寳曰海豊郡属岭南道汉改祯州别立循州于北境今按郡志惠州秦汉属南海晋析置东官梁陈改梁化隋废梁化置循州炀帝废循州改龙川郡唐复循州中宗改雷乡郡宗改海豊郡南汉刘鋹改祯州又析兴宁置齐昌府宋仁宗天禧二年避御名改祯州为惠州徽宗宣和二年改博罗郡高宗绍兴三年复为惠州会要登闻鼔院国初曰鼓司以内臣掌之在宣徳门南街北廊至道三年命太子中舍王济勾当鼓司用朝臣勾当自此始景徳四年诏改为登闻鼓院掌诸上封而进之以达万人之情燕翼诒谋録唐有理匦使五代以来无闻淳化三年诏置理检司以钱若水领之其后改曰登闻院又置鼓于禁门外以逹下情名曰鼔司宋张湜云谷杂记云文昌杂録云登闻鼔院未知起于何代因读唐会要显徳五年有抱屈人赍鼓于朝堂愬遂令东西都门各置登闻鼓葢始于此愚按世説晋元帝时张闿私作都门早闭晚开羣小患之诣州府不理挝登闻鼓又晋范坚传帐吏邵广盗官幔正刑弃市二子挝登闻鼓求自没为奚官奴以赎父命后魏刑法志世祖阙左悬登闻鼔有穷寃则挝鼔公车上奏又隋高祖诏四方词讼有枉屈州县不理者乃诣阙伸愬有所未听挝登闻鼓则登闻鼓其来已久非始于唐也元周密癸辛杂识云今登闻鼓院初供职吏具湏知军状称夲院旧管鼓一面在东京宣政门外被太学生陈东等击碎不曽搬取前来】
　　负丞支郡冐分千里之符【见前】承命夲朝俾典四方之匦【匦音轨匣也唐百官志武后垂拱二年有鱼保宗者上书请置匦以受四方之书乃铸铜匦青匦曰延恩在东丹匦曰招谏在南白匦曰伸寃在西黒匦曰通在北】恩逾望外愧溢情涯窃惟圣王量能授官宁无差择【差初加切择也诗既差我马差择释诂文】君子居昜俟命惟有靖共【见前】传明戒于鄙夫史大书于巧宦【韩文将大书特书汲黯传黯姊子司马安亦少与黯为太子洗马安文深巧善宦四至九卿】茍睥睨孔鸾之集【睥音譬睨音诣傍视也司马相如子虚赋宛雏孔鸾注孔孔雀鸾鸾鸟上林赋遒孔鸾促鵕仪韩诗明庭集孔鸾曷取于鳬鹥山谷诗入对随孔鸾】皆觊觎鸡犬之仙【觊音寄觎音于广韵欲得也左传下无觊觎白乐天诗世务经摩揣周行窃觊觎】材固难全官亦有限牛溲马勃虽待用于医师【见前】虫臂防肝盍冥心于造化【南史袁昻传恩隆絶望之辰庆集冥心之曰杜诗冥心若死灰余俱见前】如某者才眞樗防【庄子吾有大木人谓之樗又匠石之齐见栎社树其大蔽牛弟子曰自吾执斧斤以随夫子未尝见材如此其羙也匠石曰已矣勿言之矣防木也注不在可用之数故曰散木杜诗郑公樗散鬓如丝】性实枣昬【范晔香序枣膏昬防甲馢浅俗非谓无助于馨烈乃当弥増于尤疾枣膏昬防比羊保】科名不补于遗余【见前】尘俗敢辞于抗走【北山移文抗尘容而走俗状】楚萍试邑仅逃制锦之伤【家语楚昭王渡江江中有物大如斗圆而赤直触王舟王使使问于孔子孔子曰此所谓萍实者也可剖而食吉祥也杜诗充饥忆楚萍一统志萍乡县在袁州西一百四十里夲宜春县地孙呉析置萍乡县属安成郡以楚昭王渡江得萍实于此故名左传犹未能操刀而使割也其伤实多子有羙锦不使人学制焉大官大邑身之所庇而使学者制之其为羙锦不亦多乎】古栝佐州滥窃代庖之誉【处州为古栝苍州有小括山】冐然乗障【张汤传乃遣山乗障注乗登也登而守之】许以造朝既得郡于南交【尚书宅南交指惠州】渐理装而西返常鳞凡介之俦匹自分泥沙【韩文大江之滨有怪物焉非常鳞凡介之品彚俦匹也然是物也负其异于众也且曰烂死于泥沙吾宁乐之】防凫乗鴈之去来何心渤澥【扬雄传譬若江湖之雀渤澥之鸟乗鴈集不为之多防凫飞不为之少】顾惟椎钝乃辱甄收其求士甚士之求公廖廖斯道【见前】不即人而人自即我愧愧此恩【东坡答山谷书此人如精金羙玉不即人而人即之将逃名而不可得】伏遇某官忠结主知道先民觉大钧播物惟随器以剸裁【剸音团裁割也】直柄当权肯狥情而俯仰【韩文石鼎联句直柄未当权塞口且吞声庄子引之则俯舍之则仰彼人之所引非引人也】察某乏蚁子之援知某无鸮炙之求【俱见前】特使哑钟【唐初即用隋乐隋用黄钟一宫唯击七钟其五悬而不击谓之哑钟张文收乃依古断竹为十二律与祖孝孙等次调五钟叩之而应由是十二钟皆用】入司路鼓【周礼夏官太仆出入王之大命建路鼓于大寝之门外而掌其政以待逹穷者】爰居闻乐不胜疑骇之情【国语海鸟曰爰居止于鲁东门之外臧文仲使国人祭之庄子海鸟止于鲁鲁矦觞之于庙奏九韶以为乐具大牢以为膳鸟视忧悲不敢食一脔不饮一杯三日而死司马彪曰即爰居也】罔象得珠殆匪经营之力【庄子黄帝游乎赤水之北豋乎昆仑之丘而南望还归遗其珠使知索之而不得使离朱索之而不得使吃诟索之而不得也乃使象罔象罔得之黄帝曰异哉象罔乃可以得之乎】某敢不仰承殊渥勉防孤踪守虎豹之关无使君门之壅【宋玉招防虎豹九关啄害下人些】逹豭豚之讼必思民瘼之通【瘼音莫説文病也诗求民之瘼郭璞曰东齐谓病曰瘼通作莫今诗作求民之莫】
　　代囘邹泉州【应龙】贺新除【详啓意葢代月湖下同】
　　夏辟三千参聮弗绩【晋书刑法志夏后氏之王天下也则五刑之属三千殷因于夏有所损益书序吕命穆王训夏赎刑参七南反周礼设其参注参三分也谓卿三人又官聮以会官治注联读为连谓国有大事不能独共则六官共举之小宰职曰以官府之六聮合邦治】冬官六十摄长何庸【周礼六曰冬官其属六十大事则从其长小事则专逹】非帡幪实免其震凌【见前】则山泽密藏其污疾【左传川泽纳污山薮藏疾正义云川是流水泽是委水众水所归故总云纳污山有木薮有草毒虫所聚故总云藏疾】恭惟某官儒者给事【山谷诗儒者给事中顾公甚魁伟晋书儒林传陈劭字节良以儒学徴为陈留内史防始中诏曰陈劭愽通六籍耽悦典诰老而不惓宜在左右以笃儒教可为给事中艺文类聚胡广曰给事中常侍从左右无员位次侍中之下常侍或名儒或国亲】王之荩臣【诗王之荩臣无念尔祖无念尔祖聿修厥徳传荩进也笺今王之进用臣当念汝祖为之法吕氏曰忠爱之笃进进无己】海水簸弄明月珠兹亦竒矣【韩诗婆娑海水南簸弄明月珠】晓漏追随青琐闼谁其似之【杜诗晓漏追随青琐闼晴牕防检白云篇】曲为蟠木之容【见前】未许槁梧之暝【荘子傥然立于四虚之道倚于槁枯而吟注无所复为也】然以挂冠之岁月【见前】居然曳履于星辰【杜诗听履上星辰】恐啧人言【左传啧有烦言韵会啧啧鸣也又争言貌】谁侜予羙【侜音周説文有廱蔽也诗谁侜予羙心焉忉忉传侜张诳也笺谁谁谗人也汝众防人谁侜张诳欺我所羙之人乎】欲乞骸骨而去【疏广传上疏乞骸骨张安世传上疏归侯乞骸骨杜延年传以老病乞骸骨】更借齿牙之余【见前】某视防可惊【左传赵孟视防曰朝夕不相及谁能待五防日景也赵孟意衰以日景自喻】托根自喜【山谷诗托根桃李塲】望崦嵫而勿迫渐为歴吉日之谋【离骚经欲少留此灵璅兮日忽忽其将暮吾令羲和弭节兮望崦嵫而勿迫又灵氛既告子以吉占兮歴吉日乎吾将行张华诗羲和防六龙弭节越崦嵫歴遍歴而选之也言灵氛告我还去今选择吉日将为逺行也】驱丰隆以寄声敢致登阆风之祝【丰隆或曰云师或曰雷师郭璞云丰隆筮师御云得大壮卦遂为雷师离骚经吾令丰隆乗云兮求宓妃之所在又朝吾将济于白水兮登阆风而絏马阆风仙山也栁文安得不凭丰隆愬蜚亷以寄声于寥廓耶】
　　代囘诸路贺新除
　　旅小宰之班自慙久假【旅序也仪礼乡饮酒礼司正升相旅周礼小宰之职掌建邦之官刑以治王官之政令凡宫之纠】涣大昕之号猥遂为眞【昕音忻説文旦明也日将出也周礼大昕之朝赵广汉传为京兆尹满岁为眞尹翁归传以髙第入守扶风满岁为眞】虽参笔槖之华【赵充国传夲持槖簪笔师古曰槖所以盛书也簪笔者挿笔于首】实惧缾罍之溢【杜诗缾罍易满船】未遑摧谢【张汤传汤摧谢师古曰若上有责即摧折而谢也】先辱飞牋锵然韶钧杳黙咸池之奏【李汉韩文序蔚然而虎鳯跃铿然而韶钧鸣庄子咸池九韶之乐张之洞庭之野鸟闻之而飞兽闻之而走又帝张咸池之乐于洞庭之野吾始闻之惧复闻之怠卒闻之而惑荡荡黙黙乃不自得】粲若藻火扶持夜燎之灮【东坡诗文字粲藻火诗夜未央庭燎之灮陈后山诗扶竖夜燎齐朝灮】徒深箧衍之藏【庄子夫刍狗之未陈也盛以箧衍中以文绣尸祝斋戒以将之注衍笥也盛狗之物也司马云合也】莫效襜褕之报【张衡四愁诗羙人赠我貂防防何以报之明月珠説文直裾谓之防防】
　　代囘众官贺新除
　　摄事贰卿阅时无补【摄失渉切广韵兼也一曰假也左传摄官承乏阅欲雪切车千秋传无伐阅功劳师古曰阅经歴也阅时犹言经时】防恩进律满岁为眞【王制有功徳于民者加地进律注律法也正义曰即大行人上公九命缫借九寸冕服九章建常九斿之等是也平帝纪吏在位二百石以上一切满秩为眞韩延寿传满岁称职为眞】曽防谢之未遑辱谦防之先及【见前】灿然骈丽宠此畸凉【畸或作竒不耦也説文凉薄也左传虢多凉徳】牍制有严不克视施而为报襟期甚厚惟当永矢以弗谖【梁书高澄与侯景书缱绻衿期绸缪素分陈书侯安都传款襟期于话言推丹赤于造次世説顾孟着甞以酒劝周伯仁伯仁不受顾因移劝柱曰讵可便作栋梁自遇周得之欣然遂为衿契也诗日籴太仓五升米时赴郑老同襟期谖通作諠尔雅忘也诗独寐寤言永矢弗谖】












　　四六标准巻七
　　钦定四库全书
　　四六标准巻八　　　　　　宋　李刘　撰谢除授【外任】
　　代潭州邹帅【应龙】谢丞相
　　守藩漓水莫奏肤公【漓音离水名在桂州漓山之隂舆地广记漓水湘水二水皆出海阳山而分源南流为漓北流为湘汉讨南粤戈船将军出零陵下漓水即此汉书注漓水出零陵郡栁诗桂州西南又千里漓水鬬石麻兰高又崩云下漓水陶弼诗湘漓水色秋前老独秀岚灮霁后匀桂州即今桂林府诗薄伐玁狁以奏肤公毛传肤大公功也】分阃湘流又承嘉惠【谢安传赞任总中台效彰分阃贾谊传恭承嘉惠兮竢罪长沙张九龄诗征鞍穷郢路归棹入湘流】仍进璧奎之直【孝经援神契奎星屈曲相钩似文章之画晋天文志东壁二星主文章天下图书之秘府也】益华翼轸之旁【地理沿革表潭州鹑尾之次翼轸之度古三苖之地禹贡荆州之域杨诚斋诗使星下照翼轸旁西山南浦囘风光】知勤洪造之甄陶敢废小夫之竿牍【俱见前】恭惟某官乾坤间气【春秋演孔图正气为帝间气为臣秀气为人详见前】社稷世臣【见前】一日万几殚辅赞弥缝之力【尚书一日二日万几新唐书房杜传赞宰相所以代天者也辅赞弥缝而藏诸用使斯人由而不知非明哲曷臻此哉】九州四海知亲附塡抚之心【王陵传宰相者外塡抚四夷诸矦内亲附百姓】故齐人章章有侵疆之归【见前】而魏地纠纠方乐郊之适【诗纠纠葛屦可以履霜纠纠稀踈之貌屦夏葛冬皮魏俗趋利惟取其贱故纠纠然夏日所服之葛屦至冬日犹谓其可以履霜也诗序葛屦刺褊也魏地陿隘其民机巧趋利其君俭啬褊急而无徳以将之又硕防硕防无食我苖三岁贯女莫我肯劳逝将去汝适彼乐郊】非用儒无敌于天下【见前】何不战可屈于人兵【法言尧舜不战而屈人兵】惟公克成厥终永息四夷之警【尙书惟周公克慎厥始惟君陈克和厥中惟公克成厥终四夷左袵罔不咸頼】俾予从欲以治允为万世之功【尚书俾予从欲以治四方风动又万世允頼时乃功】况方中二十四考之书【见前】讵容专五三六经之美【尚书罔俾阿衡专美有商司马相如传五三六经载籍之传维见可观也师古曰五五帝也三三王也】某久违东閤幸宅南交【俱见前】徒以奉萱草之亲【诗焉得谖草言树之背野客丛书云今人称母为北堂萱盖祖毛诗云云按注谖草令人忘忧背北堂也其意谓君子为王前驱过时不反思念之切安得谖草种于北堂以忘其忧葢北堂幽隂之地可以种萱初未甞言母也不知何以遂相承为母事借谓北堂为幽隂之地则凡妇人皆可以言北堂矣何独母哉】难于恋梅花之外【杜诗汉节梅花外春城海水边又梅花万里外雪片一冬深】所祈便养径归緜上之田【左传介之推不言禄禄亦弗及与母偕隐晋侯求之不获以緜上为之田曰以志吾过且旌善人】亦欲投闲稍养漳濵之疾【韩文投闲置散乃分之宜漳江在漳浦县梁山下】岂意大钧之坱圠【见前】复容小袖之囘旋【汉书注景帝后二年诸王来朝有诏更前称寿歌舞定王但张里小举手左右笑其拙上怪问之对曰臣国小地狭不足囘旋潭州汉长沙国】爵禄两崇敢但袭荆潭之倡和【昌黎荆潭唱和诗序徳刑之政并勤爵禄之报两崇】中和并播庶无伤衡岳之扶舆【王襃传益州刺史王襄使襃为中和乐职宣布诗艺苑雌黄云后汉陈球传太尉李咸时病乃扶舆而起退之送廖道士序云衡山之神既灵而郴之为州又当中州清淑之气蜿蟺扶舆磅礴而郁积王襃九懐云登芊角兮扶舆王介甫诗扶舆渡阳羡窈窕一川花又赵穆别传汲郡修武赵君荐宰相不就太守羊伊遂扶舆激俞以灮岁贡】
　　除成都漕到任谢史丞相
　　伏以再命典州愧偏城之玩愒【周礼再命受服杜诗诏下选郎署传声典信州又宇宙蜀城偏臧洪传论偏城既危曹袁方穆李焘诗絶塞邛郲外偏城越隽东愒音契説文息也又音慨贪也左传翫岁而愒日其与几何】六条遣使玷夲道之转输【寇恂传以辇车骊驾转输前后不絶余见前】不由推毂之功全出转钧之赐【俱见前】恩隆顶踵感激肺肝窃以益部夙系使星星讵知其陨石【李郃传使者二人当到益部又有二使星向益州分野春秋僖公十六年春陨石于宋五左传陨石于宋五陨星也注但言星则嫌星使石陨故重言陨石杜诗丹砂同陨石】成都旧称陆海海乌料其扬尘【汉书地理志号称陆海为九州膏腴师古曰言其地髙陆而饶物如海之无所不出故云陆海杜笃传带以泾渭号曰陆海注东方朔曰汉都泾渭之南此谓天下陆海之地潘岳西征赋班述陆海珍藏张叙神臯奥区注高平曰陆万物出于海闗中地高物产饶富是谓陆海神仙传麻姑谓王方平曰见东海三变为桑田矣向到蓬莱水浅于徃者略半也东海行复扬尘乎】盖自利路之荒残【宋史地理志利州路三府兴元隆庆同庆十二州利金洋阆巴沔文蓬龙阶西和凤二军大安天水】寻至潼川之剽掠【地理志潼川府九县郪中江涪城射洪盐亭通泉飞乌铜山东关永防左思赋刼剞熊罴之室剽掠虎豹之落】督责惟深于西道劬劳良惨于北山【诗陟彼北山言采其杞又或不知呌号或惨惨劬劳】巧妇尸之尚难责无麫之饼【诗谁其尸之有齐季女陈后山诗巧妇难为无麫饼】老农惰甚若为取不稼之禾【尙书惰农自安诗不稼不穑胡取禾三百廛兮】伏念某多病不才至愚极陋【王襃传无有游观广览之知顾有至愚极陋之累】少年躁妄夏虫语氷而不知【庄子夏虫不可语于氷者笃于时也】中岁险艰呉牛见月以犹喘【世説满奋畏风在晋武帝坐北窻作瑠璃屏实密似疎奋有难色帝笑之答曰臣犹呉牛见月而喘注今之水牛唯生江淮间故谓之呉牛也南土多暑而此牛畏日见月疑是日所以喘风俗通呉牛望见月则喘使之苦于日见月怖而喘焉】进旣乏鸡犬之效【转诗进乏鸡犬效】退巳孤鸥鹭之盟【山谷诗老骥心犹在白鸥盟已寒又唯有白鸥盟未寒又此心惟与白鸥盟】天宇浮眉尙青眼逢迎之旧【韩诗天宇浮修眉浓緑画新就注言远山横如修眉也此眉指眉山东坡送吕嘉州诗横空好在修眉色青箱杂记范讽诗惟有南山与君眼相逢不改旧时青阮籍传能为青白眼见礼俗之士以白眼对之嵇康赍酒挟琴造焉籍大悦乃见青眼山谷诗今日相防青眼旧他年肯作白头新荆轲传太子逢迎却行为导杜诗锦里逢迎有主人】雪山到面惊白头彼此之新【范石湖呉船録云雪山三峯烂银琢玉出大面山后雪山在西域去此不知几里而了然见之其峻极可知又云雪山崔嵬刻削凡数十百峯初日照之雪色洞明如烂银晃耀曙灮中此雪自古至今未甞消也杜诗经心石镜月到面雪山风邹阳传白头如新倾葢如故刘禹锡诗雪里高山头白早杜诗别来头并白相对眼终青山谷诗读书头愈白见士眼终青王立之诗话云身更万事已头白相对百年终眼青看镜白头知我老平生青眼为君明故人相见尙青眼新贵如今多白头江山万里将头白骨肉十年终眼青此东坡诗也用青眼对白头非一而工拙有差】比闻骊驾之虚【寇恂传以辇车骊驾转输注骊驾并驾也击车人絶行也韵会驾三马为骊】大有鹗书之荐【见前】蜀人题柱颇荣弩矢之前驱【华阳国志成都十里有升仙桥送客观司马相如初入长安题其门曰不乗赤马驷车不过汝下成都记司马相如初西去过升仙桥题柱曰不乗高车驷马不过此桥果以车马至其处杜诗壮节初题柱司马相如传相如至蜀太守以下郊迎县令负弩矢先驱蜀人以为荣】呉客思莼恐负樵苏之后爨【晋书文苑传张翰字李鹰呉郡人齐王冏辟为东曹掾因见秋风起乃思呉中菰菜莼羮鲈鱼脍曰人生贵得适志何能羁官数千里以要名爵乎遂命驾而归着首丘赋俄而冏败人皆谓之见机余见前】骇采葑于下体【诗采葑采菲无以下体注葑音丰芜青也郭璞云今菘菜也上下皆可食而其根有羙时有恶时采之者不可以根恶时并弃其叶】孰蟠木之先容【见前】人则择官官则择人上思异甚【蜀志许靖传审量五材为官择人茍得其人虽仇必举茍非其人虽亲不授晋愍帝纪赞选者为人择官官者为身择利郭默传时当为官择才若人臣自择官安得不乱乎南史何尚之传官当图人人安得图官栾城集若谓侍郎久次当迁尙书臣不知尙书久次遂当迁执政乎此则为人择官而非为官择人也】用者不才才者不用外议谓何【陆贽传任者不必才才者不必任】此葢伏遇某官柱石九筵【见前】权衡六幕【汉书礼乐志专精厉意逝九阂纷云六幕浮大海师古曰六幕犹言六合也】熈帝载使宅百揆爕和歴二纪之间【尚书有能奋庸熈帝之载使宅百揆又率循大卞爕和天下】立太傅兹惟三公辞逊阅十年之久【见前】葢欲复文武之竟【竟今文作境诗序宣王能内修政事外攘夷狄复文武之竟土】然后受周毕之封帝王出万全率由先正旧典之式【鼂错传帝王之道出于万全两军相为表里各用其长技衡加之以众此万全之策也尚书乃惟由先正旧典时式民之治乱在兹】春秋大一统迄还宁人有指之疆【董仲舒传春秋大一统者天地之常经古今之通谊也尙书率宁人有指疆土孔传循文王所有指意以安疆土】率土莫非王臣皇天旣付中国【尚书皇天旣付中国民越厥疆土于先王】始由孤棘【周礼秋官朝士掌建邦外朝之法左九棘孤卿大夫位焉羣士在其后右九棘公矦伯子男位焉羣吏在其后注树棘以为位者取其赤心而外刺象以赤心三刺也疏取其赤心而外刺者据三询三刺而言】出正颛槐【又面三槐三公位焉州长众庶在其后注槐之言懐也懐来人于此欲与之谋疏此亦据三询而言也李寻传颛面正朝】窥于我如浮云之心岂贪富贵有迨天未隂雨之责尚克绸缪眷言黑水之惟梁【尙书华阳黒水惟梁州宋程大昌禹贡论云梁雍二州皆指黑水为境而歴代地书迄无的指今得二书以为之证汉志叶榆贪仆自滇嶲故地南行接会劳水终入南海会其源派近三四千里又滇池有黒水祠在焉可证一也唐咸通中樊绰宣慰安南亲行西南诸夷而着为蛮书以载其所见山川曰蛮水之南流入于南海者凡四区江西珥河丽水弥诺江皆罗络西南诸夷而南入大海其间有丽水者古黒水也三危山实临峙其上可证二也】正窘青天之转粟【杜诗转粟上青天】飞刍旣急【主父偃传飞刍挽栗注运载刍粟令其疾至故曰飞】刻楮尤艰【楮即会子之属文献通攷云籴米以楮盐夲以楮百官之俸给以楮军士之支犒以楮州县支吾无一而非楮铜钱以罕见为寳物价翔腾楮价损折民生憔悴战士常有不饱之忧州县小吏无以养亷为叹皆楮之弊也列子宋人有为其君以玉为楮叶者三年而成锋杀茎柯毫芒繁泽乱之楮叶之中而不可别也列子闻之曰使天地之生物三年而成一叶则物之有叶者寡矣此借用】知其熟鱼凫之游【扬雄蜀夲纪蜀始王曰蚕丛次曰伯雍次曰鱼凫】念其无蚍蜉之援【见前】特加识察俾效驰驱某敢不思广咨诹力图任负三十钟致一石无敢辞难【主父偃传使天下飞刍挽粟起于黄腄琅邪负海之郡转输北河率三十钟而致一石师古曰六斛四斗为钟计其道路所费凡用百九十二斛乃得一石至】百畞分食九人亦当加念惟知黾勉【黾音闵尔雅勉也诗黾勉同心详见前】皇恤驽庸流马木牛傥可息民而休士豢龟笼鹤终希置散以投间【俱见前】
　　除成都漕谢政府
　　连四千石之任闻蜀郡之歌【吾丘寿王传连十余城之守任四千石之重师古曰郡守都尉皆二千石以寿王为都尉不置太守兼总二任故云四千石也亷范传范迁蜀郡太守成都民物丰盛邑宇逼侧旧制禁民夜作而更相隐蔽烧者日属范乃削毁先令但严使储水而已百姓为便乃歌之曰亷叔度来何暮不禁火民安作平生无今五袴】餽十万灶之屯仍玷益州之分【东坡诗令严钟鼔三更月野宿貔貅万灶烟】由支郡驱驰于夲路【见前】恐短材蹩躠于长涂【蹩蒲结切音与别同躠音屑蹩躠旋行貌一曰行不正庄子蹩为仁踶跂为义注用力貌亦作徶防史记相如传媥姺徶防汉书相如传作便姗嫳屑】令先甲以惟行【易先甲三日王弼注甲者创制之令也创制不可责之以旧故先之三日后之三日正义云甲为十日之首故创造之令谓之为甲汉谓令之重者为甲令即此意也尚书令出惟行】命重申而莫避【易重防以申命】窃以云门陆泽夙称要害之膏腴【左思蜀都赋指渠口以为云门洒滮池而为陆泽虽毕星之滂沱尚未齐其膏液云门言自渠口而灌田故指渠口为云门犹云来则雨至也滮池蓄水池也言自此而洒田为陆地之膏泽虽月离于毕而雨滂沱不若膏泽之齐也】石栈天梯素忌吮磨之牙血【蜀道难地崩山摧壮士死然后天梯石栈相钩连又朝避猛虎夕避长虵磨牙吮血杀人如麻】六歩七伐周不愆于庸蜀【尚书及庸蜀羌髳微卢彭濮人今日之事不愆于六歩七歩乃止齐焉夫子勗哉不愆于四伐五伐六伐七伐乃止齐焉勗哉夫子孔传就敌不过六歩七歩击刺少则四五多则六七庸在江汉之南】十钟一石汉实敝于西南【汉食货志时又通西南夷道作者数万人千里负担餽饟率十余钟致一石师古曰言其劳费用功重】兵不寓农【新唐书兵志古者兵法起于井田自周衰王制壊而不复至唐立府兵始一寓之于农其居处敎养畜材待事动作休息皆有节目虽不能尽合古法葢得其大意焉】今益异古三逢单阏之岁【太岁在卯曰单阏许愼注曰单尽阏止也言阳气推万物而起隂气尽止也】一无强御之人【诗不侮鳏寡不畏彊御疏不畏惧于强梁御善之人】万夫莫开之劒关踆踆奔走【李白蜀道难劒阁峥嵘而崔嵬一夫当关万夫莫开杜诗焉能心怏怏祗是走踆踆踆或作防説文行速防也张衡西京赋大雀踆踆】五百余里之石穴绰绰去来【汉沟洫志作褎斜道五百余里道果便近而水多湍石不可漕魏志注孙资别传曰诸葛武矦在南郑议者欲就讨之帝以问资资曰昔武皇帝征南郑取张鲁阳平之役危而后济又自徃防出夏侯渊军数言南郑直为天狱中斜谷道为五百里石穴耳言其深险喜出渊军之辞也】战不因粮【孙子故善用兵者用兵于国因粮于敌陈汤传不烦一夫之役不开府库之藏因敌之粮以赡军用】败必仇饷剜心医眼忍能闭眼而不医【聂夷中诗医得眼前疮剜去心头肉】椎髓剥肤安有曼肤之可剥【昜剥牀以肤韩文剥肤椎髓公私扫地赤立楚辞平胁曼肤何以肥之注肥泽之貌】此际把天隅之绣【杜诗春日垂山鬓天隅把绣衣】何术流地上之钱【新唐书刘晏传晏能权万货重轻使天下无甚贵贱而物常平自言如见钱流地上毎朝谒马上以鞭算】伏念某不才之人无用于世敎胄乏祝螟之效【法言螟之子殪而逢蜾臝祝之曰类我类我久则肖之矣韩诗入学诲螟蛉】监州无防骥之能【见前】三暑僰侯分终身之不齿【礼记屏之远方西方曰棘东方曰寄终身不齿注棘当僰僰之言偪使之偪寄于夷狄説文僰挺为蛮夷从人棘声司马相如传略通夜郎僰中齿犹録也古者谓年龄齿亦龄也以年相次是录其长防故云齿犹录也】一寒瓦屋甘俛首以为眉【瓦屋山在荣经县东一百二十里形如瓦屋上有念佛乌娑罗花其岩朝见辟支午见普贤夜有神灯号辟支道塲或问禅惠大师瓦屋何以木皮葢师曰锦府岂从机上织劒门宁自匣中开范石湖呉船录云瓦屋山在雅州少南则大瓦屋形状宛然瓦屋一间也小瓦屋亦有灮相谓之辟支佛现过秦论俛首系颈委命下吏眉谓眉州】未能销愁叹之声更冀玷礼乐之遣【并见前】依莲而泛緑水况当傍筹边之楼【筹边楼在成都府治西李徳裕传文宗太和中徳裕自兵部侍郎为劒南西川节度成都及南失姚恊西亡维松由清溪下洙水而左尽为蛮有乃建筹边楼按南道山川险要与蛮相入者图之左西道与吐蕃接者图之右其部落众寡馈餫远迩曲折咸具乃召习边事者与之指画啇订凡虏之情伪尽知之于是二边侵惧南诏请还所俘略四千人吐蕃维州将悉怛谋以城降余见前】转粟而上青天又可访支机之石【支机石在今成都府城东严眞观张华博物志载有人居海上乗槎到天河得一支机石归以问严君平今蜀人相传卽此石也宋之问诗更将织女支机石还访成都卖卜人】然造币则刻楮难于刻玉【见上条】而调夫则铸人重于铸金【法言或问世言铸金金可铸与曰吾闻觌君子者问铸人不闻铸金】刈葵巳觉其伤根【杜诗淘米少汲水汲多井水浑刈葵莫放手放手伤葵根】缓歩又难于拯溺跋胡防尾【诗狼跋其胡载防其尾胡颔下悬肉也载则防跲也老狼有胡进而躐其胡则退而跲其尾】刿目鉥心【刿姑卫切音与愧同利伤也老子亷而不刿鉥时橘切又音沭长针也説文綦鍼也韩文刿目鉥心刃迎缕解】昧于一来【左传楚子伐郑郑人将御之子产曰晋楚将平诸矦将和楚王是故昧于一来昧犹贪冐也】瞠若四顾【瞠抽庚切音与琤同直视也庄子瞠若乎其后高适诗四顾何惨烈】恭惟某官基命两社栋国九筵【并见前】太微三光风霆閟流形之用【汉书天文志南宫朱鸟权衡衡太微三光之廷孟康曰轩辕为权太微为衡也礼记地载神气神气风霆风霆流形万物露生】鸿钧一气雨露无甘苦之分【杜诗雨露之所濡甘苦可结实】已欲立而立人道先觉以觉后谓江汉朝宗于海必导岷而导嶓【尙书荆及衡阳惟荆州江汉朝宗于海又岷山导江东别为沱又嶓冡导漾东流为汉】当荆益跨有之时欲保呉则保蜀【诸葛武矦传荆州北据汉沔利尽南海东连呉会西通巴蜀此用武之国益州险塞沃野千里天府之土若跨有荆益保其岩阻西和诸戎南抚夷越则霸业可成汉室可兴矣】重载必归于牛负【儿寛传大家牛车小家担负】畏涂何止于乌飞【庄子畏涂者日杀一人则父子兄弟相戒管子以任重行畏涂至逺期为君子为能矣乌飞恐当作鸢飞马援传仰视飞鸢跕跕堕水中】云深怜滴博之边【杜诗已收滴博云中戍详别见】氷解思先零之漕【赵充国传充国击先零土屯田奏请分屯要害处氷解漕下缮郷亭浚沟渠治湟陿云云宋人所谓冰漕皆夲诸此】干矣暵矣遇人之艰难矣【诗中谷有蓷暵其干矣有女仳离嘅其叹矣嘅其叹矣遇人之艰难矣暵音汉传菸也菸緌也正义云燥也由菸死而至于干燥故以暵为菸也谷是水之所注蓷处其中而干故至以陆草伤水为喻】辅之翼之又从而振徳之某敢不尽力鞠躬【出师表鞠躬尽力死而后已】爱人节用安危之意注将相使臣弗敢与闻【陆贾传天下安注意相天下危注意将将相和则士豫附左传三夏天子所以享元矦也使臣弗敢与闻】钱谷之问至庙堂君子惟能通志【韩文幸今天下无事小大之官各守其职钱谷甲兵之问不至于庙堂论道经邦之暇舍此宜无大者焉王陵传问天下钱谷一岁出入几何易同人唯君子为能通天下之志系辞唯深也故能通天下之志唯几也故能成天下之务】
　　除成都漕谢侍从
　　无中和之歌转上闻于太学【王襃传益州刺史王襃欲宣风化于众庶闻襃有俊材请与相见使襃作中和乐职宣布诗选好事者令依鹿鸣之声习而歌之时汜乡矦何武为僮子选在歌中乆之武等学长安歌太学下转而上闻】有礼乐之雅获下拜于少城【旧唐书地理志蜀王夲都广都之樊乡张仪平蜀后自赤里街移治于少城今州城是也郡志成都太城即府子城秦张仪所筑谓之太城初仪屡筑屡頽忽有大龟出于江仪以问巫巫曰随龟筑之功果就又称龟城少城在子城西惟西南北之三壁东即太城之西墉张仪既筑太城后一年又筑少城容斋笔録云晋益州刺史治太城成都太守治少城左太冲蜀都赋亚以少城接乎其西注少城小城也杜诗秋尽东行且未廻茅斋寄在少城隈又忆昨离少城而今异楚蜀又东望少城花满烟百花高楼更可怜又重游先主庙更歴少城闉】十年出幕之孤鸿【杜诗十年出幕府北史卢思道周时为武阳太守位下不得志为孤鸿赋以寄情】万里题桥之驷马【万里桥在成都中和门外寰宇记诸葛武矦送费祎聘呉至此曰万里之行始于此矣又唐史载宗狩蜀过此问桥名左右对以万里宗叹曰开元末僧一行谓更二十年国有难朕当逺游至万里之外此是也遂驻跸成都杜诗万里桥西宅百花潭北庄余见前】超迁宠甚称塞阙然靖循表选之由【循吏传公卿缺则选诸所表以次用之】定出里言之赐【见前】窃以收蜀而给转漕史称萧何之功【萧何传何以丞相留收巴蜀计户转漕给军鄂千秋曰何转漕关中给食不乏此万世功也】谕巴以擅运输文见相如之檄【司马相如谕巴蜀檄闻其发兵兴制惊惧子弟忧患长老郡又擅为转粟运输皆非陛下之意】非天府前腴而后瘠【见上条】殆雪山昔重而今轻【杜诗诸葛蜀人爱文翁儒化成公来雪山重公去雪山轻】万瓮万牛窘韦臯之去鎭【昌黎元和圣徳诗疆外之险莫过蜀土韦臯去鎭刘辟守后万牛脔炙万瓮行酒有惟其凶有饵其诱】一琴一鹤欠清献之乗轺【见前】况从汉栈之嚣阗【张良传良因説汉王烧絶栈道师古曰栈道阁道也嚣説文声也气出头上从防从页页首也郑氏曰象声之形声形不可象故象其气从口出左传湫隘嚣尘注声也诗选徒嚣嚣阗説文盛貌诗振旅阗阗】不见秦兵之耐战【史记张仪曰秦带甲百余万车千乗骑万疋虎贲之士踀局科头贯頥奋防者至不可胜计山东之士披甲防胄以会战秦人捐甲徒裼以趋敌左挈人头右挟生虏夫秦卒与山东之卒犹孟贲之与怯夫乌获之与婴儿垂千钧于鸟卵必无幸矣】益州疲敝民不聊生【出师表天下三分益州疲敝】劒阁峥嵘君谁与守【蜀道难劒门峥嵘而崔嵬】飞鸟桃虫当徴于后思【诗予其惩而毖后患莫予荓蜂自求辛螫肇允彼桃虫拚飞维鸟未堪家多难注肇始允信也桃虫鹪也鸟之始小终大者尔雅云桃虫鹪其雌名鴱陆机疏云今鹪鹩是也微小于黄雀其雏化而为雕故俗语鹪鹩生雕言始小终大者始为桃虫长大而为鹪鸟以喻小恶不诛成为大恶】木牛流马讵宜付之庸人如某者志夲熊熊【山海经其光熊熊其气注皆光气炎盛相焜燿之貌史记索隐亷颇传赞清飙凛凛壮气熊熊庾信赵国公集序熊熊旦上増城抱日月之光焰焰宵飞南斗触蛟龙之气】才终鹿鹿【见前】满头素髪意已萧条【潘岳赋斑鬓彪以承弁兮素髪飒以垂领杜诗素髪干垂领又飘萧将素髪又不堪人事日萧条】眯目黄尘法当憔悴【山谷诗法当憔悴百寮底】进豨苓于馆下以冗见治【言为国録】希骥足于治中无才可展【法言晞骥之马亦骥之乗也注晞慕也言为武冈通判】火焰生于两角【诸集拾遗李为国子直讲求郡晨登讲席诸生见巾上两焰火起是日得荣州】月影转于半轮【李诗峨眉山月半轮秋影入平羌江水流】虽洊拥于防旌悄无闻于五袴【悄七小切增韵静也】适承骊驾之缺【见前】骤防龙节之颁【周礼地官掌节凡邦国之使节山国用虎节土国用人节泽国用龙节皆金也以英荡辅之】求者不予而予者不待求此恩厚甚食以足兵而兵不足以食兹事奈何冐哀吁而弗囘【尚书以哀吁天】恐顚隮之难免【尚书我乃颠隮】兹葢伏遇某官国之元气学者泰山【并见前】惓惓先天下之忧【范文正公岳阳楼记先天下之忧而忧后天下之乐而乐】卓卓得圣人之任【韩诗高意还卓卓】论思献纳精神折千里之冲【文选朝夕论思日月献纳余见前】诹度询谋采访遴十道之选【诗周爰咨诹周爰咨谋周爰咨度周爰咨询旧唐书地理志贞观元年因山河形便分天下为十道一曰关内道二曰河南道三曰河东道四曰河北道五曰山南道六曰陇右道七曰淮南道八曰江南道九曰劒南道十曰岭南道开元二十一年分天下为五十道每道置采访使检察非法如汉刺史之职】万里东溟之隔导江汉以朝宗【王维诗大河注东溟尚书江汉朝宗于海】十年北风之凉闵岷峨之凄怆【诗北风其凉雨雪其雱王襃传袭貂狐之燠者不忧至寒之凄怆杜诗岷峨气凄怆】行行且止避御史难歴井以扪参【桓典传拜侍御史常乗骢马京师畏惮为之语曰行行且止避骢马御史余见前】皇皇者华遣使臣且翕箕而挹斗【诗序皇皇者华君遣使臣也诗维南有箕不可以簸扬维北有斗不可以挹酒浆维南有箕载翕其舌维北有斗西柄之掲正义曰箕星不可簸扬者徒翕置其舌而已斗星不可挹防者亦徒西其柄之掲然耳亦犹王之宫司虚列而无所用也】某敢不问民疾苦察吏否臧宁损食以节衣无剥庐而丰屋【易小人剥庐又丰其屋蔀其家象曰丰其屋天际翔也损节剥丰四卦名】戍蓬婆之雪谨操苏武之节旄【杜诗已收滴博云中戍欲夺蓬婆雪外城蓬婆吐蕃城名在雪山之外苏武传杖汉节牧羊卧起操持节旄尽落陶侃传王导入石头城令取故节侃笑曰苏武节似不如是】跂织女之星徐问张骞之机石【诗跂彼织女终日七襄注跂隅貌织女三星跂然如隅三星鼎足而成三角望之跂然故云隅貌襄反也终一日歴七辰至夜而反徒见其如是何曽织乎余见前】
　　除成都漕谢检正都司【宋宰属有检正有左右司左右司即隋尚书都司国史补二十四司呼左右司为都公】
　　分江乡之符偶缀益州之分【王湾诗飞棹歴江乡李诗流浪忆江乡李郃传有二使星向益州分野】出泽国之节就令周道之驰【周礼泽国有龙节诗周道倭迟】轻孤熟路之车【韩文若驷马驾轻车就熟路言先守荣眉二州就除成都漕也】大乏生财之道循墙莫避【家语三命而俯循墙而走】叱驭知慙【见前】窃以中和布宣金马亦烦于遣使【王襃传方士言益州有金马碧鸡之寳可祭祀致也宣帝使襃徃祀焉余见前】疲敝危急木牛尚困于餽师【出师表益州疲敝此诚危急存亡之秋也】盖窘十余钟一石之输【见前】颇仰三百万斛谷之籴【赵充国传吾谓耿中丞籴二百万斛谷食货志昭帝五鳯中大司农耿寿昌奏言故事岁漕关东谷四百万斛以给京师用卒六万人宜籴三辅农河东上党太原郡谷足供京师可以省关东漕卒过半】比既失丘山之防防【暴音仆茍子上得天时下得地利中得人和财货浑浑如泉源汸汸如河海暴暴如丘山注暴暴卒起之貌言物多委积高大如丘山也】乃专责原隰之皇皇【见前】琴鹤清规或又似劈琴而煮鹤【李啇隐杂纂杀风景八事内有烧琴煮鹤东坡诗明朝只恐兼烹鹤注小説不好事者爨琴煑鹤其诗曰自从烹鹤烧琴后独坐青山背月明东坡帖衞懿公好鹤以亡其国房次律好琴得罪至死乃知烧煮之士亦自有理】茧丝拙计今不待成茧而取丝委之驽庸何以黾勉伏念某秉心抗直渉世迂疎绵力薄材位合居于人下【并见前】虚悲空警忧乃犯于众先【韩诗离离挂空悲慼慼抱虚警】甘以狂愚老于废弃慨一寒之去国惊十暑之浮家【新唐书张志和传顔眞卿为湖州刺史志和来谒眞卿以舟敝漏请更之志和曰愿为浮家泛宅徃来霅苕间】晨入太学而招诸生投闲乃分【见前】夜发清溪而向三峡假守非才【李诗夜发清溪向三峡思君不见下渝州】方弄月于峨眉【李诗一振高名满帝都归时还弄峨眉月】遽观风于海眼【杜工部石笋行君不见益州城西门陌上石笋防高蹲古来相传是海眼苔藓食尽波涛防杜光庭石笋记云旧传石笋之名有六曰石笋曰蜀妃阙曰沉西石曰鱼凫仙坛曰西海之眼曰五丁石门又成都记云距石笋二三尺毎夏月大雨徃徃防作土穴水湛然凡三五日忽然不见故有海眼之説唐段柯古续酉阳杂俎蜀石笋街夏中大雨徃徃得杂色小珠俗谓地当海眼莫知其故蜀僧惠嶷曰前史説蜀少城饰以金璧珠翠桓温恶其太侈焚之合在此】诵诗授政敢曰使四方而不能咨诹为谋是当拜五善以求获【见前】此葢伏惟【捡正云】司存雨露身逼云霄【检详云】弥纶省闼弼亮庙廊【编修云】司存雨露感会风云【后汉书二十八将传论中兴二十八将世以为上应二十八宿未之详也然咸能感会风云奋其知勇称为佐命亦各志能之士也杜诗风云感会起屠钓韩诗风云一朝会变化在一身】○【详定云】爕和帝载翊赞天枢【鬼谷子人君亦有天枢生养成藏亦复不别】○【左右史云】身为国史【杜氏左传序身为国史躬览载籍必广记而备言之】君举必书【左传君举必书书而不法后嗣何观】推毂多有味之言【见前】防雾获不知之润【东坡集余膏所烛常分无尽之灮防雾而行皆获不知之润】谓呉蜀相为唇齿当广咨诹【陆机传或曰呉蜀唇齿之国也夫蜀灭呉亡理则然矣夫蜀葢藩援之与国而非呉之存亡也】得信布以任爪牙亦资餽饷【汉书序传爪牙信布腹心良平】有可福虚危之次【东坡诗斯人乃福星遣出虚危间】谅多惮参井之扪【见前】病驹弗称于文羁【栁河东起废答病颡驹大而不尨可秣饰焉于是众牵驹上燥土大庑下莝以雕胡秣以香萁错贝鳞纕凿金文羁络以和铃缨以朱緌】老马或谙于故路【韩非子齐桓公伐孤竹春徃冬还返迷失道管仲曰老马之智可用也乃放老马而随之遂得道焉杜诗古来存老马不必取长途】藐然外服【尚书越在外服】假以里言【见前】乗白露以采葭【诗蒹葭采采白露未已所谓伊人在水之涘遡廻从之道阻且右遡游从之宛在水中沚注采采犹萋萋盛也蒹葭之草采采然虽盛未堪家用必待白露凝戾为霜然后坚实中用以兴秦国之民虽众而未顺徳教必待周礼以教然后能从上命国乃得兴此采葭借用】俾青天之转粟【见前】某敢不爱人节用尽力鞠躬勉千里之赢粮【韩信传千里餽粮士有饥色】甘三年之刻楮然公车实无希于暮召【俱见前】但锦城能不愿于早还【蜀道难朝避猛虎夕避长虵磨牙吮血杀人如麻锦城虽云乐不如早还家】四牡遄归而苞栩载飞且谨戍西山之雪【诗翩翩者鵻载飞载下集于苞栩王事靡盬不遑将父鵻鳺鴀也鸟之慤谨者人皆爱之可以不劳犹则飞而下止于栩木喻人虽无事岂可获安乎感励之杜诗西山白雪三城戍南浦清江万里桥】万象皆春而孤槎自客何因近南斗之星【杜诗万象皆春气孤槎自客星苏味道诗逺从南斗外遥仰列星文】
　　除成都漕谢李制置【】
　　守江乡之符正慙玩愒出泽国之节滥僃将输【俱见前】亟控需章【需章章之有需头者详见前】冀囘涣汗【刘向传易曰涣汗其大号言号令如汗汗出而不反者也今出善令未能逾时而反是反汗也需涣卦名】兹奉大元帅之承制【袁绍传承制以韩馥为奋威将军】必欲小行人之疾驱【周礼秋官司冦大行人中大夫二人小行人下大夫四人小行人掌邦国宾客之礼籍以待四方之使者】冐昧涤红【李贺诗金科篆字红屈盘涤红谓涤印也新唐书百官志节度使视事三日洗印视其刓缺】凌兢布白【甘泉赋驰阊阖而入淩兢师古曰淩兢者寒凉战栗之处】伏念某百无操挟独有迂疎学无所成空敝精神于蹇浅【庄子小夫之智不离苞苴竿牍敝精神于蹇浅注昬于小物所得者浅】仕未能信仅存肝胆之轮囷【韩诗穷途致感激肝胆还轮囷】立馆下招诸生一鸣辄斥【新唐书奸臣传李林甫居相位十九年蔽欺天子耳目谏臣皆持禄养资补阙杜璡再上书言政事斥为下邽令因以语动其余曰君等独不见立仗马乎终日无声而饫三品刍豆一鸣则黜之矣余见前】坐堂上称太守再鼓已衰【东坡后杞菊赋吁嗟先生谁使汝坐堂上称太守前宾客之造请后掾属之趋走言歴守荣眉】独感吾选韩厥之知【晋语赵宣子言韩献子于灵公以为司马河曲之役赵孟使人以其乗车干行献子执而戮之宣子召而礼之皆告诸大夫曰二三子可以贺我矣吾举厥也而中吾乃今知免于罪矣详见后】皇顾孰杀子产之怨【见前】止须书考力乞投闲【韩文投闲置防】敢图清朝【李诗更奏逺清朝】骤畀漕事惟成都夙称陆海海已近于扬尘而益部旧号使星星今同于陨石【俱见前除成都漕到任谢史丞相条】熬波无润【南史张融传作海赋文辞诡激以示顾顗之顗之曰卿此赋实超虚但恨不道盐耳融即求笔注曰漉沙搆白熬波出素积雪中春飞霜暑路尚书润下作咸】刻楮难成【见前】百畞食九人宁忍夺金于白昼【列子齐人有欲金者清旦衣冠而之市适鬻金者之所因攫其金而去吏捕得之问曰人皆在焉子攫人之金何曰取金之时不见人徒见金贾谊传白昼大都之中剽吏而夺之金师古曰剽刼也】十钟致一石尤难转粟于青天此岂驽庸所能黾勉【俱见前】闻将军之令不闻天子之诏敢不膝行【周亚夫传军中闻将军之令不闻天子之诏项籍传羽见诸侯将入辕门膝行而前莫敢仰视】急观察于赋与急刺史于民尚期指教【昌黎送许郢州序为刺史者恒私于其民不以实应乎府为观察使者恒急于其赋不以情信乎州诚使刺史不私于其民观察使不急于其赋如是而政不均令不行者未之有也】恭惟某官识且毅气直以方学广而闻多【争臣论学广而闻多不求闻于人也】才全而能钜【荆潭唱和诗序铿锵发金石幽眇动鬼神信所谓材全而能钜者也】光猗兰之叶世载其英【杜诗仙李盘根大猗兰奕叶光蜀都赋江汉炳灵世载其英】劲前茅之权帝嘉乃绩【尚书子懋乃徳嘉乃丕绩余见前】受任危难之际【出师表受任于败军之际奉命于危难之间】折冲谈笑之间邉境胆寒士民心服荐呉起荐西门豹悉送吹嘘【刘向説苑田子方谓翟黄曰何子赐车轝之厚也翟黄对曰昔者西河无守臣进呉起而西河之外宁邺无令臣进西门豹而魏无赵患酸枣无令臣进北门可而魏无齐忧魏欲攻中山臣进乐羊而中山防魏无使治之臣臣进李克而魏国大治是以进此五大夫者爵禄倍以故至于此】咨向宠咨郭攸之尤加摸索【出师表侍中侍郎郭攸之费祎董允等此皆良实志虑忠纯愚以为宫中之事事无大小悉以咨之将军向宠性行淑均晓畅军事愚以为营中之事悉以咨之余见前】有如蹩躠【蹩蒲结切説文踶也一曰跂也躠私列切旋行貌一曰行不正庄子蹩躠为仁踶跂为义注用力貌】亦俾驰驱某敢不恪奉六条图拜五善【俱见前】维驹维骐维骃维骆肯自怠于鞭笞【诗我马维驹六辔如濡又我马维骐我马维骆我马维骃説文马二岁曰驹诗注六尺以上马五尺以上驹説文骐马青骊文如博棊也尔雅隂白杂毛骃注隂浅黑今之泥骢白马黒鬛骆注夏后氏骆马黒鬛互见前陆贾传汉王起巴蜀鞭笞天下】我任我辇我车我牛愿少寛于辔策【诗我任我辇我车我牛我行既集盖云归哉注转餫之役有负任者有挽辇者有将车者有牵傍牛者虞诩传愿寛假辔策勿令有所拘阂而已】其为颂徯罔既敷宣
　　谢黄制副贺除成都漕
　　某受容察于偏城正虞谪满【韩文受容受察不复进谢余见前】畀将输于一道安得误除知必出于流言【荀子流言止于智者】乃遽防于记【音徃扬雄传因江潭以记兮注徃也记书记也谓吊文也言因江水之边而投书记以徃吊也】蝇虽贪夫附骥【隗嚣传苍蝇之飞不过数歩即托骥尾得以絶羣广絶交论附骐骥之旄端轶归鸿于碣石】犬不足以续貂【赵王伦传伦僣即帝位诸党皆登卿将并列大封其余同谋者咸超阶越次不可胜纪至于奴卒厮役亦加以爵位每朝会貂蝉盈坐时人谓之谚曰貂不足狗尾续】使万一如传闻当再三而退避区区之恳【左传是区区者而不予畀又宋国区区而有诅有祝楚元王传岂为区区之礼哉师古曰区区谓小也食货志桓公用区区之齐陆贾传欲以区区之越与天子抗衡为敌国窦田灌韩传赞借福区区其间崔骃传思效其区区祢衡传宣操区区之惠又臣等区区敢不以闻古诗一心抱区区杜诗浮名寻已已嬾计托区区】续续以陈【陈后山诗续续题诗不耐闲】比羞苹蘩甚愧施轻而报重【羞説文进献也左传苹蘩蕰藻之菜可羞于王公】兹奉竿牍不觉情过而礼逾【韩文茍来者吾斯进之而已矣乌待其礼逾而情过乎】百感稠重尺牋勃窣【司马相如传媻姗勃窣师古曰谓行于丛薄之间】亟其申禀仰乞丙原【丙明也説文万物成炳然汉志明恊于丙○此啓自比羞苹蘩以下似有舛错】
　　谢顺庆李知府贺除成都漕【顺庆府古巴子国秦属巴郡汉为充国安汉等县地晋属巴西郡刘宋析置宕渠郡唐天寳初改南充郡大厯中改充州宋初以州梓州路寳厯间陞顺庆府】
　　某萧然尘土殊乏郡庸闻之道途谓有使命【左传祝佗私于苌曰闻诸道路不知信否南史何敬容传草莱之人闻诸道路】知流言之难信省孤迹之不堪正使误除亦当请免敢图采听便辱品题某有敢簸扬实无被受不稼取禾之理【见前】负乗惟致寇之忧【系辞易曰负且乗致寇至负也者小人之事也乗也者君子之器也小人而乗君子之器盗思夺之矣】先布尺牋少摅寸悃【摅抽居切博雅舒也】嗣规申控敢幸丙原代罗制机【】改除太守谢史丞相【自黎州改衡州○地理沿革表黎州秦汉属蜀郡东晋李特据蜀置汉源郡后周开越隽置黎州唐天寳曰洪源郡蜀劒南道宋复黎州属成都府路衡州秦属长沙郡汉属长沙国东汉属长沙零陵二郡呉置湘东郡刘宋为湘东国梁置衡州隋为衡山郡唐天寳为衡阳郡宋复衡州属荆湖南路】
　　假守汉源冐控陈情之请【注见题下】改麾晋岭实谐便养之谋【郡志晋岭山在今衡州府桂阳州南八十里相传此岭晋时出银铅砂矿】寛庭闱万里之懐【杜诗我已无家寻弟妹君今何处访庭闱钱起诗借问还珠盈合浦何如鲤也入庭闱王介甫诗刻章琢句献天子钓取薄禄懽庭闱】出坏冶一陶之力【见前】福如天而徼受【左传如天之福又君惠徼福于敝邑之社稷诗并受其福】感无地以寄言【嵇康琴赋吟咏之不足则寄言以广意山谷集谅无地以寄言故莫传于脍炙又风流无地寄言章帝纪注无可寄言故云无状】伏念某学殖芜疎赋材蹇浅【庄子敝精神于蹇浅】诗书门户所求无忝于父兄【晋书孙盛传若此史遂行自是关君门户事南史陆慧晓传顾琛一公两掾英英门户王奂传百年门户宜思后计王昙首传武帝问王曰卿弟何如卿答曰若但如下官门户何寄王训传僧正惠超见而竒之曰四郎举动和韵是兴门户者唐任瓌传瓌早孤叔父忠每曰吾子虽多庸保耳所以寄门户者瓌也新唐书奸臣传许敬宗除著作郎喜谓所亲曰仕宦不为著作无以成门户详见前】尘土簪裳其实徒劳于州县【梁竦传州县之职徒劳人耳】倚闽山而制邑【闽山一名乌石山在今福州府城西南隅与九仙山对峙蔡襄诗低囘倾北斗突兀起东闽】攀蜀道以筹边【成都府有筹边楼详见前】过灔滪百牢之关甚安莲幕【灔滪堆百牢关皆在今防州府十道志梁州有百牢关一统志魏辛毘云防州百牢关兵马不可越杜诗防州险过百牢关李义山诗莫叹万重山君还我未还武关犹在望何况百牢关】叱邛崃九折之坂忽冐竹符【邛崃山在今荣经县东四十里夲名卭筰故卭人筰人界也九折坂在卭崃山路阻峻囘曲九折乃至山上】惟此沉黎【汉书西南夷传徙筰都最大师古曰筰都后为沉黎郡武帝纪定西南夷以为武都牂柯越隽沉黎文山郡臣瓒曰沉黎治笮都去长安三千三百三十五里领县二十一】界在雪岭【杜诗雪岭界天白李焘诗絶塞卭崃外偏城越隽东山含初夏雪林偃夕阳风】绥懐六诏安有竒功【新唐书南蛮列传南诏或曰鹤拓曰龙尾曰苴咩曰阳劒夲哀牢夷后乌蛮别种也夷语王为诏其先渠帅有六自号六诏曰防隽诏越析诏浪穹诏邆睒诏施浪诏防舍诏兵埒不能相君蜀诸葛武矦讨平之元李京云南志略诏汉语国君也防氏居防舍川号防舍诏施望久据石和城号施浪诏丰咩据邓睒川号邓睒诏丰时据浪穹号浪穹诏波冲据越折川号越折诏辅原罗据越隽号蒙隽诏是为六诏】荏苒二年仅无乏事起家至二千石万有余荣【扬雄传诸附离之者或起家至二千石】倚门有九十亲一则以惧敢谓洪钧之转复容畵防之森【俱见前】许邛筰之还辕【筰材各反音昨汉书西南夷传自滇以北君长以十数卭都最大自嶲以束北君长以十数徙筰都最大】指衡湘而昜组【衡山在今衡山县西三十里周礼职方氏荆州之鎭曰衡山寰宇记宿当翼轸度应玑衡故曰衡山湘水在衡州东源出广西兴安县阳海山流至分水岭分流北流者谓之湘水】盖范史之传循吏仅十数人如桂阳之有治声乃二三軰【衡州汉初属长沙国又分属桂阳郡东汉长沙桂阳二郡荆州范晔后汉书循吏传魏飒字子产迁桂阳太守俗不知礼飒下车修庠序之教设婚姻之礼朞年邦俗从化视事十年郡内清理茨充字子河代飒为桂阳亦善其政教民种殖桑柘麻纻之属劝令养蚕织屦民得利益焉许荆字少张迁桂阳太守郡滨南州风俗脆薄不识学义荆为设丧纪婚姻制度使知礼禁在事十二年父老称歌徴拜谏议大夫卒于官桂阳人为立庙树碑后汉循吏举天下郡国三百余年仅得十二人桂阳居其三而飒为称首傅介子传杀略三軰】尚诡图于后效【京房传自诡效功师古曰诡责也自以为忧责也】期力企于前修有民人焉有社稷焉姑俟及之代孰主张是孰纲维是俾全啜菽之懽【礼记啜菽饮水尽其欢斯谓之孝余俱见前】揆厥所元亶知其自恭惟某官名垂宇宙【杜诗诸葛大名垂宇宙】力负乾坤作室而厥子肯堂有伟相门之相【尚书若考作室既底法厥子乃弗肯堂矧肯构孟尝君传相门必有相南史王训传训召见文徳殿上目送之谓朱异曰可谓相门有相】若金而用汝作砺是维功令之功【尚书若金用汝作砺史记太史公曰余读功令至于广励学官之路汉书请着功令注新立此条请以着于功令功令篇若今选举令】谈笑郤莱人之兵【家语定公与齐侯会于夹谷献酢既毕齐使莱人以兵鼓噪刼定公孔子歴阶而进以公退曰裔不谋髪夷不乱华俘不干盟兵不偪好君必不然齐侯心怍麾而避之于是乃归所侵鲁之四邑及汶阳之田】笞系制单于之命【贾谊传行臣之计请必系单于之颈而制其命伏中行説而笞其背】隂阳和而在内附何难外抚于四夷【王陵传宰相者上佐天子理隂阳顺四时下遂百姓之宜外塡抚四夷诸矦内亲附百姓】上下交而其志同尤欲曲成乎万物【易泰小徃大来吉亨则是天地交而万物通也上下交而其志同也系辞范围天地之化而不过曲成万物而不遗】故如椎钝亦预甄收某敢不刻骨藏恩指心誓报乃瞻衡宇快林乌反哺之情【归去来辞乃瞻衡宇载欣载奔余见前】当走京师窥槐龙颛面之拜【东坡诗日髙黄繖下西清风动槐龙舞交翠详别见】
　　代董通判【居谊】除知惠州谢丞相
　　佐州东辅偶计日以合符【三辅郡名前百官表注京兆在尚官前街东入故中尉府冯翊在太上皇庙西入右扶风在夕阳街北入故主爵府长安以东为京兆长陵以北为左冯翊渭城以西为右扶风余见前】乞郡南荒忽何天之从欲【説文何儋也徐铉曰儋何即负何也尔雅何鼓谓之儋鼔是何为负何也今负何字作荷又皆上去二声而何但为谁何字矣】虽云小垒亦出大钧请裁狂简之章少答生成之造伏念某蠧书浅学【见前】鴈塔末科【古今诗话唐韦肇及第偶于慈恩寺鴈塔题名后人效之遂成故事宋张茂中游城南记慈恩寺夲隋无漏寺唐永徽三年沙门装起塔初惟五塔砖表上心效西域窣堵波即袁宏汉记所谓浮屠祠也长安中摧倒天后及王公施钱重加营建至十层其云鴈塔者天竺记逹亲国有伽叶佛伽蓝穿石山作塔五层最下一层作鴈形谓之鴈塔嘉话録谓张莒及进士第闲行慈恩寺因书同年姓名于塔壁后以为故事按唐登科记有张台无张莒台于大中十三年崔铏下及第冯氏引之以为自台始若以为张莒则台诗亦有题名之説矣塔自兵火之后止存七层长兴中西京留守安重霸再修之判官王仁裕为记长安士庶毎嵗春时游者相属熈宁中失火经宵涂圬皆剥而砖始露唐人墨迹于是毕见今孟郊舒元舆軰尚存其无闻后世者不可胜数互见前】自役俗吏之尘始习痴儿之了依莲何有荐屡剡于公车【俱见前】种秫既登政偶安于田里【陶潜传为彭泽令在县公田悉令种秫谷曰令吾常醉于酒足矣】冐昧题舆之座聊息吾黔【见前】解后越俎之庖偶调众口【东坡诗醋酽不堪调众口】烦需章之交上冀涣渥之留中【俱见前】人岂不自知耶小才未容于大用仕者行其义也分忧亦所以近君【孟浩然诗郎官旧华省天子命分忧】辄从五岭之间乞乗一障而去【俱见前】跄跄仪鳯鹢自分于退飞【尚书鸟兽跄跄鳯凰来仪余见前】跕跕堕鸢马何辞于后殿【马援传当吾在浪泊西里间毒气熏烝仰视飞鸢跕跕堕水中】鹅城防大【惠州志飞鹅岭在惠州南五里四面皆水水源自石埭山发西南而东绕岭折而过大通桥入于西湖郡以此名为鹅城方舆胜覧旧经相传有古仙放本鹅流而至于此因建城故至今称为鹅城僧昙秀来惠州见东坡坡曰山中人见公还必求土物何以应之秀曰鹅城清风鹤岭明月人人送与东坡白鹤新居上梁文鹅城万室错居二水之间鹤观一峯独立千岩之上梦归惠州白鹤山居诗鹅城亦何有偶拾鹤毳遗又鹅城见诸孙贫苦我为伤斗俗作防毛氏曰考工记一豆注当作斗豆即古斗字左传豆区钟釜当作斗后人误作俎豆之豆读之今俗书作防葢讹并耳余见前】鳄穴渊深【鳄湖在惠州丰湖南小而深亦曰鳄池东坡云西新桥下旧名鳄湖葢尝有蛟鳄之类】饱惠州之饭读渊明之诗兹亦竒矣【读当作和山谷跋子瞻和陶诗诗云子瞻责岭南时宰欲杀之饱吃惠州饭细和渊明诗彭泽千载人东坡百世士出处虽不同气味乃相似】使渤海之民沾宣帝之化所愿学焉【龚遂传宣帝即位渤海左右郡盗贼并起上以遂为渤海太守问何以息其盗贼遂对曰海滨遐逺不霑圣化其民困于饥寒而吏不恤故盗弄陛下之兵于潢池中耳】恭惟某官佐王经邦【周礼以佐王均邦国疏王不独治故云佐王尚书论道经邦孔传经纬国事】量能授职虽马勃牛溲兼收并蓄何所不容【见前】然蝇营狗茍驱去复来奚其为政【送穷文朝悔其行暮已复然蝇营狗茍驱去复还】凡干内补悉与外除求仁得仁我则异于是以德报德公其许之欤某尚逺戍期敢忘政学【左传子产曰侨闻学而后入政未闻以政学者也】一麾乃出守孰非大丞相之恩庶民所以安愿课良刺史之效【俱见前】
　　除武冈通判谢丞相
　　散人细满干续食于夲朝【荘子散人又恶知散木新唐书隐逸传陆龟防字鲁望居于甫里不乗车升舟设蓬赍束书茶灶笔牀钓具徃来时谓江湖散人南史宋文帝元嘉时守宰以六期为断及宋末以治民之官六年过久乃以三年为断谓之小满齐武帝永明元年宋末以治民之官六年过久乃以三年为断谓之小满而迁换去来又不能依三年之制诏自今一以小满为限武帝纪徴吏民有明当世之务习先圣之术者县次续食令与计偕】宰物曲成特转丞于支郡【鼂错传削其支郡师古曰支郡在国之四边者也宋史职官志昔者兴国初诏废支郡出于一时十国为连周法斯在一道署使唐制可寻至若号令之行风教之出先及于府府以及州州以及县县以乡里自上而下由近及逺支郡之不可废也明矣宜复置支郡于大府韩诗汉刑支郡黜东坡啓得请支郡僃负属城又重使一夫之不获特捐支郡以见收】讵能希展足之骥頼未废病颡之驹【俱见前】愧溢情顔感逾分愿伏念某平沉庸俗全抱拙疎骨相既屯乏云雷经纶之学【呉志虞翻字仲翔孙权以为骑都尉数犯顔谏争权不能容又性不恊俗多见谤毁坐徙丹阳泾县复徙交州翻别传翻放弃南方云自恨疎节骨体不媚犯上获罪韩诗久钦江总文才妙自叹虞翻骨相屯昜云雷屯君子以经纶注君子经纶之时杜诗云雷屯不已】丘园自贲非河汉黼黻之文【昜贲于丘园束帛戋戋疏丘园是质素之处于此施饰不华侈费用则所束之帛戋戋众多也刘峻广絶交论舒向金玉渊海卿云黼黻河汉】猥防养士之仁滥缀教胄之属【谓国録】经笥之嘲未发谤箧之恶已盈【俱见前】先生学虽勤言虽多誉难酬毁【进学觧先生学虽勤而不由其统言虽多而不要其中文虽竒而不济于用行虽修而不显于众】相国礼之过知之至罪止从疑【见前】俾奉丛祠【陈胜传广之次所旁丛祠中师古曰丛谓草木岑蔚处也祠神祠也】实为寛典掘云而破嵽嵲归寻黄独之苖【嵽音迭嵲音孽韵会嵽嵲山高貌杜诗凌晨过骊山御榻在嵽嵲韩诗掘云破嵽嵲采月漉坳注嵽嵲山小而不安貌杜诗黄独无苖山雪盛短衣数挽不掩胫】乗月而弄潺湲饱饮红泉之水【红泉在抚州府城西三十二里铜山下谢灵运诗乗月弄潺湲又石磴冩红泉】倏三周于岁籥【东坡集屡更岁籥】冐一问于化甄兹防天恩俾贰斗垒都梁乐土【都梁城在武冈州东五里长沙定王子封都梁矦国于此都梁山在武冈州东一百三十里都梁水出武冈州西南武冈汉为都梁夫夷二县地诗逝将去汝适彼乐土】巫水旧磻【栁文巫水之磻】崇宁防县而升军甫百余岁【宋崇宁四年以郡州疆境广漠析武冈绥宁二县置武冈军】嘉定揠佥而置倅方一二员及之戍虽遥种漆之谋有待【樊宏传宏父重字君云营理产业物无所弃尝欲作器物先种梓漆时人嗤之然积以岁月皆得其用向之笑者咸求假焉】威为龙蛇恩为赤子当赞郡条【韩文以武则忿以憾以恩月积而肆一以为赤子一以为龙蛇】小不虺蜮大不鲸鲵仰凭国力【栁文武冈铭序由公之仁小不为虺蜮大不为鲸鲵恩重事持不迩而逺】恭惟某官得圣之任为帝者师【张良传以三寸舌为帝者师东坡集才惟王佐学夲帝师】父子继世三公迈史丹仕汉朝之绩【史丹传赞史丹父子相继高以重厚位至三公丹之辅导副主掩恶扬羙传会善意虽宿儒逹士无以加焉】明良庆会六字绍越王辅孝庙之勳【宋史史浩传浩治第鄞之西湖上建阁奉两朝赐书又作堂上为书明良庆会名其阁旧学名其堂】盐梅水火鼎实惟和粉米绣絺衮章亦别【俱见前】存竹头于舸舰【陶侃传时造船木屑及竹头悉令举掌之咸不解所以及桓温伐蜀以侃所伫竹头作丁装船详别见】拾桐尾而宫商【见前】念椎钝之无他叹陆沉之已久【荘子方且与世违而心不屑与之俱是陆沉者也注人中隐者譬无水而沉储光羲诗王屋尝逺遁伊川复陆沉杜诗反朴时难遇忘机陆易沉】日月出矣时雨降矣将令万物之得宜【庄子日月出矣而爝火不息其于光也不亦难乎时雨降矣而犹浸灌其于泽也不亦劳乎】江汉濯之秋阳暴之宁忍匹夫之不获因其素出于门下使之姑试于治中某敢不涤濯其心靖共尔位思称屏星之重【俱见前】图为杯水之清【隋书循吏传赵轨为齐州别驾在州四年考绩连最徴入朝父老相送者各挥涕曰公清若水请酌一杯水奉饯轨受而饮之】鱼尾既頳讵敢竭斗升于东海【頳音柽説文赤色也夲作防诗鲂鱼防尾王室如燬通作竀左传如鱼竀尾注鱼劳则尾赤】乌头可白傥或怜三匝于南枝【燕丹子燕太子丹质于秦秦遇之无礼不得意欲归秦王不听谬言曰令乌白头马生角乃可丹仰天叹乌即白头马为生角秦王不得已而遣之余见前】
　　除武冈通判谢宣参政【缯】
　　祝厘秩满干续食于大钧【厘説文福也封禅书文帝制曰祝厘者归福于朕百姓不与焉自今祝致敬母有所祈师古曰厘夲字作福假借用耳音同僖武帝纪县次续食令与计偕注令所徴之人与上计者俱来而县次给之食】宥过恩深俾转丞于小垒【尚书宥过无大】得逾劵外【庄子劵内者行乎无名劵外者志乎期费山谷诗人生但安乐劵外岂无力】愧益情涯伏念某全蹈拙疎见谓庸俗【赵充国传见谓忠谨】干愁漫解初非了事之痴【韩诗干愁漫解坐自累与众异趣谁相亲余见前】虚警空悲直坐信书之误【韩诗离离挂空悲戚戚抱虚警栁诗信书成自误经事渐知非】偶防灮范擢纠成均【纠吉酉切察也谓为学录详见前】韩愈乏赤箭之材徒劳晨入【进学解国子先生晨入太学又赤箭青芝详别见】郑虔荒苍苔之屋端合早归【杜诗先生早赋归去来石田茅屋荒苍苔】获领丛祠【见上条】允为寛典青精可饭居然乏大药之资【杜诗岂无青精饭使我顔色好苦乏大药资山林迹如扫学林新编云陶隐居登眞诀有干食青精防饭其法即南烛草浸米烝饭防干其色青如珠食之延年丹书抱阳山人药证曰夫大药者湏链沙中汞能取铅底金黄芽为根蔕水火链功深】黄独无苖聊尔托长镵之寄【杜诗长镵长镵白木柄我生托子以为命黄独无苖山雪盛详见前】三年于此百念萧然谁为推毂之言忽有题舆之命【并见前】青袍朝士之最困遽借牙绯【杜诗青袍朝士最困者】黄纸除书之无名特加齿録【白乐天诗緑醅新酎尝初熟黄纸除书到不知又红旗破贼非吾事黄纸除书无我名王濬传有二孙过江不见齿録沈佺期囘波词姓名虽防齿录袍笏未赐牙绯此聮葢用其语】虽尚俟数年之戍亦强名半刺之官【常清净经吾不知其名强名曰道】伏遇某官弼亮天工辨章人物【后汉书刘恺传职在辨章百姓宣羙风俗班固传惇睦辨章之化洽郑注辨别也章明也元周密癸辛杂志人呼平章为辨章见尚书大传第一曰辨章百姓百姓昭明史记则又以为便章百姓韩文公袁氏先庙碑亦用辨章二字】赞一气洪钧之槖籥【槖籥音托药老子天地之间其犹槖籥乎虚而不屈动而愈出注槖籥中空虚又能有声气】覃万间广厦之帡幪天地为鑪造化为工力扶公道江汉以濯秋阳以防洞见物情闵其尝诲馆下之诸生使之姑试治中之别驾初无骥足之可展始见牛溲之不遗【俱见前】某敢不铭骨镂心【曹植责躬表臣自抱衅归藩镂肌刻骨栁文铭心镂骨无报上天杜诗食恩暂卤莽镂骨抱酸辛】洗膓涤胃【南齐书竺景秀以过系作部荀伯玉曰使得自新必吞刀割膓饮灰洗胃帝释之】七年之病三年之艾未容急禄以代耕百畞之田五畞之桑且合力田而报国
　　除武冈通判谢葛佥书【洪】
　　奉祠秩满学干禄于天朝【韩文流声实于天朝】起废恩深转为丞于斗垒【史记太史公自叙春秋补敝起废栁文今兹是州起废者二焉东坡诗今年闻起废山谷诗诸公起废自林泉】自匪推当时之毂何由题仲举之舆拜渥自天归恩有地伏念某材眞无似命亦不犹【并见前】粪壤孤豚初岂愿牺于太庙【史记庄子传子独不见郊祭之牺牛乎养食之数岁衣以文绣以入太庙当是之时虽欲为孤豚岂可得乎韩诗孤豚眠粪壤不慕太庙牺粪壤二字出此】榆枋斥鷃抑难附鳯于高冈【庄子我决起而飞枪榆枋时则不至而控于地而已矣又斥鷃笑之法言附鳯翼诗凤凰鸣矣于彼髙冈梧桐生矣于彼朝阳】弗能藏畔以自埋【庄子是自埋于民自藏于时注修田农之业是隐藏于陇畔】猥取入朝之见妬【邹阳传女无羙恶入宫见妬士无贤不肖入朝见嫉】馆下之诲言未既粗免嘲师【见前】台中之评品为倾渠能原毁【昌黎言箴台中之评人反以汝为倾又有原性原毁等篇】两年云卧【鲍昭诗云卧恣天行谢灵运诗披云卧石门杜诗云卧衣裳冷李诗云卧游八极又云卧从所适又云卧归丹壑又云卧起咸争】百念氷销负米为身饱只増于多感【杜诗负米晚为身每食脸必】析薪无子贱亦觉其有涯任诸公台省之登甘此士江湖之落【并见前】独尝侍夫子之履舄【舄也古今注以木置下干腊不畏泥湿故曰舄三礼图复下曰舄单下曰履】颇辱知小人之肺肝方通国称匡章之非乃逄人説项斯之善士固伸于知己况受殊知身未可以许人讵容弗许伏遇某官四朝元老一代眞儒【并见前】自治治人所学皆周孔之学【法言先自治而后治人之谓大器韩诗生平企仁义所学皆周孔】先觉觉后斯民即尧舜之民从容取日于虞渊【吕温狄梁公立庐陵王传赞取日虞渊洗光咸池濳授五龙夹之以飞于休梁公社稷之臣濡迹应变与唐屈伸妖虹横夭鸣牝专晨独立大道指南生人】谈笑作霖于商野耆寿俊在服精神眞足以折冲【尚书罔或耆寿俊在厥服李寻传夲疆则精神折冲】敉宁武图功夙夜密陪于基命【尚书以于敉宁武图功孔传翼佐我周用抚安武事谋立其功诗夙夜基命宥密注基始命信宥寛密宁也早起夜卧行寛仁安静之政】独念江涛之如此深思人物之眇然【并见前】与其倚信于诈忠【张汤传狄山曰臣固愚忠若御史大夫汤乃诈忠】不若收罗于戆直【汲黯传甚矣汲黯之戆也又汲黯之正直贾捐之传置之争臣则汲直】留何蕃于太学昔谁从祭酒之言【昌黎何蕃传太学六馆之士百余人以蕃之义行言于司业阳先生城请谕留蕃于是太学阙祭酒会阳先生出道州不果留】处士元以治中今端出将军之力有感在此无谢得乎某敢不铭镂殊私激昂晚节且忍饥而待麨【俱见前】无乞酒而厌浆【袁子正书太岁在酉乞浆得酒】不利走趋梅福难班于文石【韩文佩玉长裾不利走趋梅福传愿壹登文石之陛】尙能拜起李臯愿踔于武冈【黄霸传许丞亷吏虽老尚能拜起送迎正颇重听何伤韩文曹成王碑国良以武冈叛正以讨良为事从一骑踔五百里抵良壁尽降其军】
　　代卫太社【朴】除袁州通判谢丞相【袁州秦属九江郡汉属豫章郡孙呉及晋兼属安成郡隋于宜春县置袁州因袁山为名大业初改为宜春郡唐初复置袁州属江南道开元间属江南西道天寳初复为宜春郡乾元初仍为袁州宋因之互见后】
　　徼恩改秩义难社下之留乞阙养亲许待治中之次川薮密藏其污疾帡幪曲免于震凌终始生成后先超躐全出大钧坱北之造请陈小子狂简之章伏念某天巧素悭地寒寡挟父书是读愿再续于世科【并见前】门防可羞空屡偕于计吏【宋史选举志眞宗大中祥符二年以门防授京官年二十五以上求差使者令于国学受业及二年审官院与判监官考试其业乃以名闻】﨑岖三仕踸踔七阶【选人七阶廸功修职从仕从政文林儒林承直详见前】独防公相之悯怜【宋朱彧可谈云祖宗故事宰相呼相公节度使带开府仪同三司元丰官制前同中书门下平章事亦呼相公谓之使相三公正眞相之任呼公相尚书改令防为公相防蔡京首以太师为公相其子攸自淮康军节度使除开府仪同三司遂父呼公相子呼相公时传京父子入侍西宴上云相公公相子京对云人主主人翁其际遇如此老学庵笔记庵京为太师赐印文曰公相之印因自称公相童贯亦官至太师都下人谓之妪相杜牧诗我家公相家剑佩常丁当】不翅子侄之覆育燕巢于幕方欣得近于楼台鱼濳在渊敢望上汚于池沼乃辱缀太常之属亟令脱小宰之铨【并见前】计校平生擢髪固难于数罪【韩诗计较平生事杀却理亦宜范雎传擢贾之髪以赎贾之罪尚未足】跻攀分寸吹毛宜速于求疵【韩诗跻攀分寸不可上前汉书有司吹毛求疵后汉书杜林传吹毛索疵诋欺无限四子讲德论莫不肌栗慴伏吹毛求疵益施螫毒】牵牛自分于夺牛失马敢期于得马适严君之引疾从神圉而祝厘【并见前】懐眷恋庭闱之情欲甘啜菽【礼记啜菽饮水尽其懽斯谓之孝注菽大豆也熬豆而食曰啜啜菽饮水以菽为粥以常啜之饮水更无余物以水而已】愿出宰山水之县少徯及【韩诗出宰山水县读书松桂林】忽防一陶之仁超陞半刺之任【并见前】宜春多胜葢具见韩昌黎之诗【韩诗莫以宜春逺江山在胜游】尔袁得贤亦足考李防伯之记【李泰伯袁州学记今代遭圣神尔袁得贤君俾尔由庠序践古人之迹】讵应伐辐【诗坎坎伐辐兮寘之河之侧兮注坎坎伐檀声辐檀辐也君子不得进仕坎坎然身自斩伐檀木欲以为轮辐之用】猥玷题舆收之沸汤烈火之中分以清风明月之寄子来几日我有二天伏念某官心契禹臯道侔伊吕书汾阳二十四考事方半于古人取河朔一百余州功已高于今日璇玑密运而屡跻丰稔寳玉来归而重见泰平【宁宗嘉定十三年鎭江副都统翟朝宗以恭膺天命之寳来献详见前】时惟万世永頼之功尚耻一夫不被其泽老老防防皆重费于保全【东坡集顾已于时龃龉于人费力保全】子子孙孙将奚为而报称某敢不铭恩镂膂图报誓心肉骨之卵翼之可坐须于泥轼【左传所谓生死而肉骨之也又胜如卵予翼而长之黄霸传泥于轼前以章有德】吹嘘是披拂是尚终托于化鑪【见前】
　　除两浙运干谢丞相
　　扫门执贽曽干相国之知【见前】得阙登畿俾赞使家之畵【选诗结绶登王畿韩诗州家申名使家抑】免待及瓜之次足寛索米之忧顿令小人之属餍实感大钧之坱圠伏念某学落不殖器窳无竒【并见前】一科玷乡老之宾【周礼地官司徒乡大夫之职三年则大比攷其德行道义而兴贤者能者乡老及乡大夫帅其吏与其众寡以礼礼宾之】三仕作诸侯之客【杜诗甫也诸矦老宾客又早作诸矦客】鉥心擢胃仅成抽黄对白之文【贞曜先生墓志其为诗刿目鉥心刃迎缕解钩章棘句搯擢胃肾神施鬼设间见曽出乞巧文抽黄对白啽哢飞走】歴井扪参安识泛绿依红之乐【见前心胃井参四宿名】既脱岷峨之险【岷山在成都之西青城山是也峨山在成都西南峨眉山是也】复罹嬴博之悲【礼记延陵季子适齐于其反也其长子死葬于嬴博之间注嬴博齐地今泰山县是也】两年甫诣于选曹百拙难营于近禄独防三握髪之遇许垂一举手之恩【并见前】严徐奋飞共劝枚臯之且忍【韩诗东马严徐已奋飞枚臯即召穷且忍】归张嗟悼或疑东野之无成【韩诗况承归与张二公迭嗟悼青冥送吹嘘强箭射鲁缟胡为久无成更以归期告】适闻掾属之虚实在神臯之近【文选实为地之奥区神臯注神者羙言之泽畔曰臯】冐为冶跃【见前】便辱陶成满腹饮河止冀斗升之水【庄子偃防饮河不过满腹又岂有斗升之水而活我哉】举头见日乃依尺五之天【韩诗举头看白日泣涕下沾襟杜诗尔家最近魁三象时论同归尺五天公自注俚语曰城南韦杜去天尺五】禄足代耕政堪学制十年出幕或笑未了公事之痴【杜诗十年出幕府自可持旌麾傅咸传生子痴了公事详见前】三命循墙可无不入帝城之恨【陈咸传王音辅政信用陈汤咸数赂遗汤予书曰即防子公力得入帝城死不恨余见前】孰披拂是遂济登兹【并见前】恭惟某官坤厚承天【昜地势坤君子以厚德载物又至哉坤元乃顺承天】谦平称物【昜地中有山谦君子以裒多益寡称物平施】作典寳于俘寳之日共知出伊尹之功【书序夏师败绩汤遂从之遂伐三朡俘厥寳玉义伯仲伯作典寳详见前】书得玉于窃玉之余益足表鲁公之德【春秋定公八年冬盗窃寳玉大弓九年夏得寳玉大弓左传书曰得器用也凡获器用曰得得用焉曰获史弥逺封鲁公按宋史宁宗嘉定十五年春正月御大庆殿受恭膺天命之寳详见前】不然肃愼底贡之举【国语昔武王克商通道于九夷八蛮肃愼氏贡楛矢石弩以分大姬配虞胡公而封诸矦于陈】曷在君奭为保之时【史记召公为保周公为师】帝于一二日之几诞敷文德【尚书帝乃诞敷文德】公其亿万年之敬肃将祗欢【尚书公其以予万亿年敬天之休又公功肃将祗欢】必令四夷之来王亦惟九德之咸事赐之大礼之过知之至岂终捐已爨之桐视所以观所由察所安姑使作向阳之木【并见前】所惭小物【尚书克勤小物】亦累曲成【系辞曲成万物而不遗】某敢不钦乃攸司【尚书钦乃攸司慎乃出令】事从其长【周礼大事则从其长小事则专逹】合东西而赡使节思漕波尺地之通【杜诗川合东西瞻使节韩诗通波非难图尺地易可漕】敬蚤夜以从祝规俟洪钧一气之转【昌黎送石处士序先生起拜祝辞曰敢不敬蚤夜以求从祝规于是东都之人咸知大夫与先生果能相与以有成也】
　　除两浙运干谢俞枢密【应符】
　　十年幕府公事未了于痴儿【见上条】千里邦畿干誉又思于伧父【易干父之蛊用誉注以柔处尊用中而应承先以斯用誉之道也韵会伧音与枨同呉人骂楚人曰伧晋阳秋云呉谓中州人曰伧左思传此间有伧父欲作三都赋广韵楚人别种】不失依莲之职足寛索米之忧一陶甚恩三沭以谢恭惟某官基命夙夜劢相国家敉宁武图功茂展同寅之略任旧人共政共期先甲之孚迓宁人遗寳之休受匈奴奉珍之贺【并见前】俾予从欲以治圭足可以告功【尙书禹锡圭告厥成功】惟公克成厥终大器益思于自治【法言先自治而后治人之谓大器】昆夷喙矣烝徒楫之思无竞之维人图有辞于永世【并见前】伏念某百无象似【曽南丰诗防愧薄材无象肖】独有驽庸已知咋舌以悔狂【史记灌夫传齚舌自杀注齚齧也】无敢刺口而论事【韩诗彼皆刺口论世事有力未免遭驱使】讵意赞木牛之运【见前】乃犹用刍狗之陈【庄子夫刍狗之未陈也盛以箧衍巾以文绣尸祝斋戒以将之及其已陈也行者践其首脊苏者取而爨之而已】城南巷穷漫云去天之尺五【韦曲杜鄠近长安谚曰城南韦杜去天尺五山谷诗城南穷巷有佳人不索宾郎常晏食】江西辙涸亦惟乞水之斗升然或防二三执政之知犹可僃八百除吏之数【并见前】小枝巻曲而不中讵容诘匠氏而杙楹【庄子吾有大树人谓之樗其大夲拥肿而不中绳墨其小枝巻曲而不中规矩立之涂匠者不顾韩文是所谓诘匠氏之不以杙为楹杙橜也楹柱也杙小而楹大】大钧坱圠而无垠傥或陶河滨之苦窳【史记舜陶河滨河滨器皆不苦窳】否则安仓库之氏【王嘉传孝文时吏居官者或长子孙以官为氏仓氏库氏则仓库吏之后也言为监仓】亦愿甘盆盎之中【简斋诗盆盎三年里诗篇四海传注晁无咎谪监信州酒日和东坡梅花诗落身麴糵盆盎里晨对梅花无酒温言监海务】客燕差池曽辱卷帘之顾【杜诗秋燕已如客余见前】病驹局促更希膏鬛之恩【河东起废答或膏其鬛或劘其脽御夫尽饰然后敢持详见前】
　　代卫机宜【朴】谢史丞相
　　偕计吏于外台未能拾紫【后汉书谢夷吾传寻功简能为外台之表晋书陈頵传刺史衔命国之外台余见前】司闲曹于内幕乃使奉亲抜之墨水之余【开寳通礼北齐朝会仪诸郡守劳讫遣陈士仪字有谬误及书迹滥劣者必令饮墨水一升杜氏通典北齐选举多防后魏之制其课试之法字有脱误者呼起立席后书有滥劣立饮墨水一升东坡诗麻衣如再着墨水眞可饮注梁试进士不中程者饮以墨水】付以青氊之旧请裁小牍少谢大钧【并见前】惟国家重谋帅之权【左传晋谋元帅】故子弟许主书之辟岂惟机事【系辞几事不密则害成】宜有司存亦将培德而蓄材欲使象贤而趾美【韩文若既自克自敬勤及先人存趾美成进士】当建炎多垒之日实等谘谋洎绍兴偃革以来始逃佥拟【高宗建炎四年改元绍兴】似若取禾于不稼【诗不稼不穑胡取禾三百廛兮】然当肯播于厥菑【尙书厥父菑厥子乃弗肯播矧肯获】如某者百拙无堪一愚自信耻袭懐绷之簮笏妄希弓冶之箕裘岂知下俚之音【并见前】不中仪曹之度【六典魏晋宋齐梁陈后魏北齐有仪曹郎郑谷诗小仪澄澹转中仪礼记用器不中度不粥于市兵车不中度不粥于市】能门有矜式也独无君贶之科【宋史王拱辰字君贶开封咸平人元名拱寿年十九举进士第一仁宗赐以今名】有司岂枉我哉姑利齐生之器【昌黎送齐皥下第序齐生之兄为时名相出藩于南朝之硕臣皆其旧交齐生举进士有司用是连枉齐生齐生不以云乃曰我之未至也有司其枉我哉我将利吾器而俟其时耳】欲返邯郸之歩【庄子子独不闻夫寿陵余子之学行于邯郸与未得国能又失其故行矣直匍匐而归耳注邯郸赵国都】更为湘水之行适侍亲闱既移他鎭姑求筦库之节以慰倚门之思【见前】敢意甄收曲加器使猥从新府【王勃滕王阁诗序南昌故郡洪都新府】复得旧除画栋朝云此非吾事【王勃滕王阁诗画栋朝飞南浦云珠帘夕卷西山雨】短檠夜雨适与心谋【韩诗长檠八尺空自长短檠二尺便且光此时提擕当案前看书到晓那能眠】不劳奔走于顔行【严助传逆执事之顔行文颖曰顔行犹雁行在前行故曰顔也师古曰行胡郎反】賸可周旋于膝下碧幢整睱更无可奉之文书防服雍容此外何求于造化【杜诗防服日向庭闱趋又朝夕高堂念应宜彩服新】兹葢伏遇某官道先民觉忠结主知岳立八年【李诗多君秉古节岳立冠人曹】渊澄百揆收公道于庙堂之上用必惟人散和气于宇宙之间动无弃物遂令太史马牛之走【见前】来观旌阳鸡犬之飞【许逊字敬之汝南人举孝亷拜蜀旌阳令寻以晋室棼乱弃官东归以东晋孝武帝太康二年八月一日于洪州西山举家四十二口抜宅上升鸡犬亦随飞去】某敢不増所未能求为可贵孝友施政当思令德之君陈【尚书君陈惟尔令德孝恭惟孝友于兄弟克施有政】法令为师肯作无能之薛惠【薛宣传宣子惠为彭城令宣从临江迁至陈留过其县宣心知惠不能留彭城数日终不问惠以吏事惠自知治县不称宣意遣门下掾送宣至陈留令掾进见自从其所问宣不教戒惠吏职之意宣笑曰吏道以法令为师可问而知及能与不能自有资材何可学也众人传称以宣言为然】
　　代卫机宜【朴】谢陈宪【天宜】
　　赘员内幕漫为寸禄之谋【左太冲诗外望无寸禄内顾无斗储】受察外台忝与一人之数【平原君传今少一人愿君即以遂备员而行矣韩文朝取一人焉拔其尤余见前】可无竿牍自逹姓名伏念某学未之方仕非能信呻其占毕颇不后于众人【并见前】观我朶頥终未闻于大道【易舍尔灵龟观我朶頥象曰观我朶頥亦不足贵也注朶頥嚼也朶是动义灵龟喻已之明徳朶頥谓朶动之頥以嚼物喻贪惏也】屠龙有志【见前】画虎何功【马援传所谓画虎不成反类狗者也】爨无欲清遂强随于计吏【庄子吾食也执粗而不臧爨无欲清之人吾今朝受命而夕饮氷吾其内热与注对火而不思凉明其所馔俭薄也所馔俭薄而内热饮氷者诚忧事之难非羙食之为】货不中度竟见黜于仪曹【见上条】姑求筦库之官以慰倚门之望敢图申令复使主书台隍枕夷夏之交有严屏翰【王勃滕王阁诗序台隍枕夷夏之交宾主尽东南之羙】户庭得湖山之外亦简文书【韩文令修于庭户数日之间而人自得于湖山千里之外】姑从容膝下之欢且增益胷中之学幸孰大此端有由然恭惟某官器宇浚明风猷凝逺自其不辞小官于州县已具可以大受之规模【模通作摹説文规也韵会规仿也高帝纪规摹逺邓展曰若画工规模物之摹韦昭曰正圆之器曰规摹者如画工未施采事摹之矣师古曰取喻用摹谓立制垂范也】暨宅牧于南交【尚书宅南交又宅乃牧】果驰声于北阙【北山移文驰声九州牧高帝纪立东阙北阙师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门也】帝念江右俗近岭陬非得持斧之绣衣【武帝纪遣直指使者暴胜之等衣绣衣持斧分部逐捕】莫戢弄兵之赤子【龚遂传陛下赤子弄陛下之兵于潢池中耳】濡辔甫驱于骆马【诗六辔如濡又我马维骆注如濡言鲜泽也】埋轮已詟于豺狼【张纲传汉安元年遣八使循行风俗余人受命之部而纲独埋其车轮于洛阳都亭曰豺狼当路安问狐狸詟质渉切音与浙同説文失气言也张汤传羣臣震詟或作摄】翠羽浮云便作绛宫之想红旗破贼即观黄纸之除【白乐天诗红旗破贼非吾事黄纸除书无我名】某有愧伐檀之官【诗事伐檀刺贪也在位贪鄙无功而受禄君子不得仕进焉】莫施横草之力【见前】尙徼余芘惠及闲曹子弟亦何预人聊复尔耳【谢传谢安尝戒约子侄因曰子弟亦何预人事而正欲使其佳答曰譬如芝兰玉树欲使其生于庭阶耳阮咸传未能免俗聊复尔耳】孝友是亦为政幸卒教之
　　代卫机宜谢楼提举【起同前】
　　恭惟某官昭代儒宗【杜诗昭代麒麟阁何人第一功刘向传仲舒为世儒宗师丹传丹经为世儒宗德为国黄耉详见前】清朝寿俊【李诗更奏逺清朝】精神洒落光风霁月之标【张九龄诗洒落出重云山谷濓溪诗序舂陵周茂叔人品甚高胷中洒落如灮风霁月】翰墨淋漓贮雾含云之笔【栁河东杨尚书寄郴笔诗截玉铦锥作妙形贮云含雾到南溟】自三年之博士【韩文三年博士冗不见治】盍旬日以封矦【车千秋传千秋无他材能术学又无伐阅功劳特以一言寤意旬月取宰相封矦世未尝有也】行莫为乎王留去孰如于公猛两轓焜燿久游康乐之城【谢灵运封康乐公为临川内史】六辔委迟遂访右军之宅【诗四牡騑騑周道倭迟倭夲作委于危反倭迟歴逺之貌王右军宅在抚州府治东即今府学是也】散积仓于南畞苏涸辙于西江皇华宁久于驰驱清切即司于献纳【并见前】
　　代卫机宜谢陈知府【起同前】
　　恭惟某官天韵浚明风猷肤硕早参诸彦孰如棠棣之华【杜诗入幕诸彦集】徧阅后生不起积薪之叹民庸既茂朝绩亦高居然专城尚此敛惠田畴之成子产既永歌之【并见前】朝廷之知弱翁行且召矣【魏相传迁扬州刺史考案郡国守相多所贬退相与丙吉相善时吉为光禄大夫予相书曰朝廷已深知弱矦治行方且大用矣愿少愼事自重藏器于身相心善其言为霁威严】
  </div>
  <div class="pagination">
   <a href="四六标准_page4.html">
    上一页
   </a>
   <a href="四六标准.html">
    1
   </a>
   <a href="四六标准_page2.html">
    2
   </a>
   <a href="四六标准_page3.html">
    3
   </a>
   <a href="四六标准_page4.html">
    4
   </a>
   <span class="current-page">
    5
   </span>
   <a href="四六标准_page6.html">
    6
   </a>
   <a href="四六标准_page7.html">
    7
   </a>
   <a href="四六标准_page8.html">
    8
   </a>
   <a href="四六标准_page9.html">
    9
   </a>
   <a href="四六标准_page10.html">
    10
   </a>
   <span>
    ...
   </span>
   <a href="四六标准_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
