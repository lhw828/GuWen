<!DOCTYPE html>
<html>
<head>
    <meta charset="UTF-8">
    <title>方斋存稿 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方斋存稿 - 第 3 页/共 8 页</h1>
    <div class="content">　　涌翠轩诗序
　　涵江黄翁自怡有燕息之轩焉其旁多古木修篁其外竒峰异巘或对峙前后或萦带左右翁以其暇坐轩中见山光树色逺近浮碧若涌而奔赴于吾前也扁曰涌翠有诗纪胜名公钜人至是轩者多为翁防诗壁上去或足迹未至而慕翁之名者亦多作诗遗之久之积成巨卷翁使人持至京师请予序盖自宫保见素公而下作者若干人轩之景摹冩殆尽读之使人洒然如坐于其中袭清风而挹空翠不自知身在埃中也涵江阛阓之区富人巨室多亭榭观逰之胜其雄杰壮丽岂有不倍于涌翠者而大人君子罕所纪述遂以黯然而委弃沉埋于凉烟茀草之间不闻于世者多矣所以然者由主人不好文墨好矣或其人不为作者所重亦未可辄得也今观为翁作者其富如此又皆当时有位望文学者也则翁所好与其为人皆可知矣予亦重翁者故为之序
　　送司训翁守学之上海序
　　清浦翁君守学文行君子也以数奇连不得志于有司兹贡至京师连试皆优等授上海县学训导守学大父醉庵公由教官为翰林检讨实生尚书氷崖公少参雪崖公皆卓然名臣二公之后主事守洪公起进士大尹守润公朝发君教谕守明君皆起乡荐既盛矣守学于其间独无所遇盖低徊久之乃以年格授一教官去知守学者皆惜其用之不究也予曰不然君子之仕也有得行其道者有假之人以行道者要之其致一也夫逢时遇主身都显荣功徳施于朝廷膏泽流于天下者行其道者也氷崖诸公是已亦有不得尊位以行所志而以学淑诸徒其徒既获进用则其所施于时者皆吾之道也是假之人以行道者也醉庵公与今守明守学皆是已是故王珪魏征之相业河汾之出也钱藻范纯仁之功烈蘓湖之传也行道者岂必尽出于已哉上海自昔号为多贤国朝为畿甸之地圣化所先百五十余年名公钜人后先接踵至于服章掖逰庠序者亦皆秀敏有文才盖邓林之植昆山之产也守学之往也从而培植之琢磨之则皆底于成矣若然他日假以行道者遽可一二数哉守学之行也乡缙绅合饯之谓予姻且友又于守洪同年相好也属为序
　　送都水郎中柯君治河序
　　河之源出昆仑禹自积石导之自大伓而北既酾为二至大陆又北播为九然后为逆河以入于海其治之之法如此河所经地万余里既合诸戎中国之水其势益大其治尤难非屡散裂而顺导之莫能为功也周定王时河始南徙汉时初决瓠子其后再决遂流为屯氏诸河而徳棣之河又自播为八亦偶合禹时所谓九河者耳自时厥后河不为害者最久至宋南渡而屯氏徳棣之河废于是河复南注合淮以入海而曺郓徐沛之间大受其害遂以至今也一二年来河之支港寝以淤淀其害弥甚每河流泛溢自徐以南数千里漫为巨浸其一支出沛之境者往往浸行平地挟泥沙以来而沛漕受之为之堙矣国家歳漕四百万石徐沛四达咽喉之地也可不为虑乎于是执政大臣至于羣工百执事各献治河之策有谓宜疏涡河故道以杀水势者有谓河势东徙难以力争者有谓宜弃沛之堙河而隄其旁昭阳湖为渠以通漕者其说纷纷靡所适从朝廷患之乃起老臣总理河事而选工部官属长于治河者为之副吾柯君竒征特授都水郎中以行责亦重矣今九河故道既不可寻屯氏徳棣诸河又难猝复听其东徙与防通之漕不足忧乎隄昭阳与能必其不冲啮乎以愚策之必多为酾水之渠使河不妄行然后度水势之缓急地形之坚脆或防也或浚也要在散裂而顺导之耳竒征多闻广识自六籍子史至于水经地志诸书无不究知受命以来日从士大夫之治水者讲求其说区画已定况圣天子在位徳及山川威摄百神固宜河伯受命而川泽顺轨岂若汉武躬劳万乗帅羣臣负薪寘河而不能塞瓠子之决者予喜竒征将有成功也遂书以赠
　　送佥宪祁君启昭之河南序
　　庚辰之歳予同考礼闱得潜江祁君启昭明年廷试第进士简为御史奉命巡按河东风望大起既还朝以病乞致仕不报未几陞河南按察佥事又连疏引疾乞休皆不报盖当道知其材可大用故特寝其奏而启昭坚卧不出疏且再上与启昭交者日夜以好语寛譬慰留终不可一日予偕左谕徳张君崇象过访之观其貎甚癯也视其色甚黧瘠也而察其神气充乎若有余也与之论天下之事口如悬河不觉忠愤发于中而忧悴形于色也予曰子之病殆非失调于六气而于防沈者砭所不及而药饵所不疗也其有积忧乎夫天生英贤非使之独厚其身而已为天下计也故士之有志当世者茍宇宙之内一民一物不得其所则视之如痌瘝乃身者今四方荐灾征敛愈急盗贼寝兴贪残之吏蠧政殃民者所在林立民之病甚矣民病是病国之元气也启昭于此宜亟出一匕强剂以起之犹恐弗及也顾以己之病为解而急于引去忧时悯世之士固宜如是乎启昭闻予言也瞿然而谢憣然而起卜日治行予与所厚数人饯之崇文门外觞酌之次各为诗道其行而属予序
　　送侍讲学士席先生主试事竣还京序
　　士之列职于朝者无问大小各有所事每朝罢则退而坐曺治事恒至日昃乃休惟翰林春坊之臣优防禁苑若无所事事者而上亦未尝以职事绳之也至于大官给食歳时宴赉又非诸曹可比自常情观之国家之于儒臣胡宠遇之隆而责效之凉也如此哉是不然诸曺所治盖一职耳儒学之臣不治文书而其所职者经筵也史局也外此则柄文而已夫劝讲以成君徳而治本端焉纪録以昭公论而劝诫明焉其所系既甚重矣至于柄文而天下之贤又将阶之以进夫进天下之贤者以共事其君兹为报也夫岂治一职者所可同哉虽然三者之任重矣胜是者其必由学乎我国家之于儒臣不烦以事而专之学者固将厚托而重委之此其意微矣而岂寻常之见所能窥哉今年之秋翰林侍讲学士虚山席先生春坊左中允毅斋孙先生奉命来主南畿之试而先生皆侍经讲筵秉笔东观惟我皇上侧席求贤思禆化理故暂辍其任而特遣之自今观之一时贤隽甄録尽矣从此扬于王庭布列庶位相与推其所学以尊主庇民用翊赞我圣朝熙洽之治而天下隆平终必赖之其由于两先生乎斯其为忠也大矣其效之非凉也亦明矣其将还朝也留都自公卿而下咸祖之大京兆江公少京兆柴公援故事属词苑旧僚分赠以文而赠虚山者缪以属予予喜先生得士报国而因侈言儒臣之效其大有如此者闻者可以无惑于上之宠遇矣
　　防峯集序
　　吾友太子洗马防峯尹君既殁其兄秋官副郎舜章裒其遗文得若干卷将刻梓以传而属予序防峯与予同第进士同官翰林防久防相知今殁五六年墓草宿矣追惟平日言议风猷何可复见独其遗文行于世者使人读之犹可以慨然想见其为人也谓文章为不朽之具岂不信乎防峯学博行方所树立不肯下古人性尤简重当羣谑哄然噤不出语间遇其知己者青灯一炬对坐竟宵或辩析义理或商确古今娓娓数百言不穷使听之者跃然忘倦平生外无泛交内无杂想退朝燕坐一室左经右史极意讨论于诗不甚屑意而于文为之辄工予每过之防峯辄出所作令予指摘瑕疵予虽谫陋然未尝不为之尽厥心也今观是集所载则又多予所未见者而皆典则雅淡不为瘦词硬语棘人喉舌而意味隽永体裁庄重读之者知为有道君子也防峯于文不吝应酬至于其没之年求者多谢郤之独取旧所为稿芟润改窜手自抄録付其子祖懋藏之是时年方四十三遂若预为身后之虑者予窃怪之盖未几而卒是集多其所自选别有藏稿若干卷不在集中防峯襄名舜弼字与兄舜章相友爱兄弟皆以古行闻一时称之无间言云林文俊序
　　送邹君守广州序
　　夫为政孰先乎守与才二者焉耳有才能吏也有守廉吏也而兼之者少矣何也有耿介之操者其才或不足于理繁而负轶宕之才者其所为又未必入绳墨是以孔子叹才难而循良之迹罕见于天下也岭以南为郡凡十而广州在防府部使者及藩宪临之于上政务尤繁其他擅山海之饶畨舶时至名珍异寳充斥境中不可胜用是故择守于广州者非其才与守卓然过人者尤未可轻畀之今年之冬吾邑邹君君哲由尚书户部郎中擢守兹郡或问于予曰邹君其胜广州乎予曰邹君之才吾弗能知然其在户部或监赋于外或握篆于中百务丛防而从容指挥沛然若有余者今之治郡也如刃发于硎吾知裁剸之下吏无稽牍而狴无滞讼矣邹君所守吾亦弗敢知然其司出纳有年夫既皭然不汚矣今之于广州也岂以饮石门之水而变初志哉吾知其在官也必廉其归也必不赍越装矣或者曰若先生所称邹君之才与守也不既过人矣乎予曰信也虽然才美矣夫不有挟其才而刚愎以自用更张而无次至于秕政而厉民者乎是故君子贵乎有才而闻道也廉美矣夫不有恃其廉而矫亢以为髙苛刻以为威至于傲上而残民者乎是故圣人贵乎廉而不刿也古之守广州者有若陶侃呉隠之有若宋暻卢奂又有若余靖之数君子者才不自用而廉不近名是以治有遗爱广之人至今尸祝之邹君惟是之师则乃贤守也哉或者曰善哉先生之言也使邹君得闻其说而试之其于广州也其庶乎予素与邹君善于其行也遂书其说以赠之
　　钱氏偕夀序
　　偕夀者夀越之两涯钱翁及其配郑孺人也往歳翁仲子采之在京师从予学翁适以事留京予获晨夕焉而见其一言一行必在于礼义卓然有隠君子之风当其时翁之弟某君方为临江守临江二子及采之又皆已举于乡何其盛也而翁方泊然布韦自处畧无盈侈之色家居惟力田以供赋以诗书教子孙而已其斯谓之隠君子矣乎今年翁夀七十郑孺人长四岁皆康强无恙于是采之已举进士为行人独其冢子及诸孙留侍膝下奉防甘翁与孺人心乐之而采之终以不获归养为恨去冬奉使楚藩方其衔命南来既渡大江望见亲舍矍然心动曰吾其归省吾亲乎既乃复自念曰礼君命不宿于家诗云岂不懐归畏此简书遂如楚从简书也及是事竣且还朝乃假便东归觐省其亲吾想使节过门光生桑梓亲朋毕至里闾交贺时乎夀筵既启翁与孺人白发厐眉坐堂上采之锦衣象笏偕其兄弟子侄以次奉觞起为夀肃肃如也愉愉如也凡乡人得于见闻者将谓采之之孝其亲也如此翁与孺人善教子乃今享其成如此其谁不以之为法而人纪之修天伦之厚必自此始若是则采之之归于世教不为无补矣岂若汉司马长卿朱买臣徒以驷马之荣三组之贵矜耀其乡里者哉采之之将归夀其亲也过白下谒予欲得予言以为夀筵献于是乎序嘉靖乙未仲春月
　　送黄徳恭赴广东市舶提举序
　　国朝有天下威徳广被外夷诸国自昔不奉职贡者罔弗来朝名珍异寳神马物产航海而至者盖百余国故闽浙东广近海之处各立市舶府领之以中官而又有提举司分莅其事每畨舶至则先遣提举阅实其货籍其入贡之数有余乃听贸易而又为之平其物价治其争讼盖圣朝所以柔逺之意固甚善也然夷性犷悍难制御之者必恩威并济乃可茍抚处失宜不惟阻其效顺之心而变且叵测闻先帝末年有佛朗机者亦籍以入贡至广广之守臣为之闻于上其酋遂得至京师以竒货赂用事者稍稍见幸于是徒党在广中者怙势横行以数百艘往来海上莫敢谁何几为寇掠海徼动揺赖今上御极悉散遣之不然祸可胜言哉不特此耳二三年前倭夷入贡至宁波乗机掠杀城中人多罹其害事闻天子遣官騐治守臣坐得罪者数十人此二事者盖足征矣当其时茍为提举者有如苏子卿之典属国富郑公之为馆伴则片词之下固足以逆折其奸萌矣何至桀骜为害如是耶然则提举之职其于所系不既重矣乎今年秋广东市舶缺付提举吾乡黄君徳恭以经卫陞补之君为宋枢宻使镛之后代有显人入国朝内之侍从台省外之监司二千石不翅数十人君于官箴政体得之家传不习而能其为人通敏练达长于应变乡人皆谓提举不足尽其才而不知其职之所系若是重也故予特为徳恭言之徳恭勉哉
　　送方君重甫通判南康序
　　顷者江西告变南康守臣皆坐累去职皇上重惟创残之民宜得良有司抚之诏吏部慎选以往于是吾乡方君重甫以国子助教陞任是府通判旧制府判仅一人正徳甲戌吾族孙克容来判是郡谓郡濒大湖盗贼充斥数为民患因建白当道请增设府判一人专主捕寇事闻从之君被命未数日克容以旧判再除南康职捕寇君因得以专于督赋无兼职之劳然南康属邑民多犷悍赋不时供有负逋数十年者急之则持弓操矢以待捕吏而建昌尤甚顷之建昌析置武义县亦江西守臣因克容先尝建白而请于上者也夫官分则职易理邑分则民易治所虑者用兵之后转输给饷民之困甚矣今政以寛与不涉懦而废事乎以严与不涉残而生怨乎酌寛严之宜使事集而民不知劳譬良医治病病去而无元气之伤如是斯可也君歴定陶澄迈训导分水教谕陞教国子在分水尝与监司事词色厉甚监司怒己而悔悟霁威相待如初同列闻之叹曰方君温然今其建乃尔盖君为人乐易可亲所存所行率皆近厚然义所当较则有确然不可挠者呜呼有近厚之心则政必不涉残而怨弭矣有不挠之行则政必不涉懦而事集矣苏疮残之民以副圣天子慎选良吏之意其在君乎君行哉为我访于白鹿洞复有如少室山人之隠者乎其乡人有如陶靖节之贤者乎其长郡有如濂溪晦翁两先生者乎有之则君有余师奚俟予言
　　送方崇洁任莆田主簿序
　　遂安方崇洁以国子生谒选天曹得主吾莆邑簿崇洁见予予察其意盖若不满慊于是擢者予谓崇洁此非所当计也士无志则已茍有志焉无不可借以自见者况簿乎明道簿上元矣晦翁簿同安矣当其时位通显者何限今乃澌灭殆尽而之二簿之名至今炳然简册也暇日尝阅莆志见令之贤者不絶书其下如丞如尉以贤得书亦多至于簿则自宋开寳建置以来见称于志者郭真一人耳然其称真之贤不过曰质直无伪处事有常而立东山水则惠民尤多盖如是而已是岂终不可继者乎予初识崇洁观其为人亦所谓质直而有常者至于讲求水利尤今日之急务也近闻东山水则寖非郭真所定旧制濒海居民往往私设涵窦水为之耗旬日不雨陂塘立涸田作兆拆今不亟更恐歳久弊滋南北二洋百万顷之田皆化为槁壤矣邑侯雷君孟升每致意于是崇洁其佐以行之此不世之利也百世之下与郭真并美志书其在崇洁耶遂书以为赠
　　送蘓子道赴怀宁县尉序
　　蘓君子道既拜安庆府怀宁县尉将行吿别于予且征言焉予语之曰子知夫怀宁之所以名者乎夫懐与宁皆有安义今夫荒区僻壤其民不识兵革无调发之扰供亿之烦民乃安矣乃若怀宁为邑濒于大江为南北咽喉之地使者往来境内舳舻相御厨传宾客之供数倍他邑万一四方有变此地尤先被兵逺未暇论元之季世守臣余忠宣公婴孤城以抗羣盗者六七年及城防死之民之靡烂于干戈者莫可胜数皇明有天下抚摩休养百五十年始获稍稍苏息而比年以来再更宸濠之变赖此邦之民忠义有素相与出死力拒之卒衂其军然荐罹兵燹民亦不安亦已甚矣而昔人顾取懐宁名其邑此其意可知也毋亦以懐来辑宁深致望于贤有司乎子道曰先生之言是也然邑之长有令焉为之贰者又有丞若簿焉夫尉职防恶足以语此哉予曰不然朝廷设官无问大小皆以为民即令以下皆贤而尉独不贤庸非民之病譬之一歳之中两间之内和气畅达固足以兆丰穰矣然一方之水旱不时一辰之螟暴作未必不干和而召异也然则子道可以其秩之防而委以无责乎子道喜谢曰希孟知所职矣先生幸教希孟敢不祗承遂再拜而别
　　送梧族兄教授南雄序
　　族兄梧先生世崇由乡进士任繁昌新防二庠教谕九载秩满书最吏部陞南雄府学教授于是其子汝雨以壁经魁天下简入翰林为庶吉士文行籍籍有称矣翰林诸君与汝雨防者既获拜先生皆羡慕钦服惜其学之弗究而又幸汝雨之能究先生之学也各为诗赠之而属予序予闻教官满九载上吏部者例授有司先生私语人曰吾壮时犹不乐州县吏今老矣岂能与新进小生伺大官顔色于眉睫间哉吾窃仍丐学职以去语闻吏部果擢教授不知者或为称屈而先生得之意甚称惬是时先生在学职十有六年而安之如此是可知其志之所向矣先生貌古行修防于经学为古文诗平淡有理致教人必以徳行口不言利诸生贫者赒给之两典江西文衡人服其公当道委署邑不赴委修实録辄赴不辞其见素定如此先生既去繁昌修邑志者列之名宦盖公论云鸣乎前辈不可见矣以予所闻今之为师儒如先生者无几人焉予尝病三代以降士惟见利而不见义盖自其少时学于家飬于庠序习闻于父兄师友者无非是物也故其所趋在是所就亦止于是而人才之不如古奚怪其然哉繁昌新防自得先生而士习为之一变今移教南雄南雄之士薫炙于道徳又将不有勃然而兴起者乎予素慕先生之贤而幸岭南人士之得师也故不辞而序之





　　方斋存稿卷四
　　钦定四库全书
　　方斋存稿巻五
　　眀　林文俊　撰
　　序
　　送少司徒王公致仕南还序
　　今年春戸部左侍郎维扬王公致其仕归在朝自公卿以下皆惜之曰贤哉王公若之何去朝廷也初公以都御史廵抚四川也芒部土官陇氏争袭构乱为川贵害者二十余年公既至督兵讨平之遂奏改为镇雄府请设流官如马湖故事未防公徙侍郎去其党沙保复叛于是言者稍稍侵公上以沙保之叛公已去蜀其释勿究及公引咎乞休遂降防慰防之一日忽出内批下吏部议吏部言公居官防正宜如前防留供职上不聴特诏致仕公之平芒部也其绩甚伟使得久于蜀则区画周悉必无后悔抑公虽去茍代之者抚绥不失其宜亦未必至是也此其过岂专在公乎而公顾坐是以去何也然亦求无愧焉尔矣公自郎署出为方岳入尹京兆再出为廵抚皆有声绩未易殚述姑即近事言之其以侍郎奉命覈地于畿内所至按圗籍定经界民产为势家所夺者悉割还之戚属怙势有所干请一切抑不与于是宿尽蠲民获苏醒然权贵多不悦有出语恐公者而公弗顾也度公之心茍利于国死生以之而遑为固位谋哉况公自布衣致位九卿不为不遇今归老于郷犹将以道徳师表后进暇日从故人賔客登临谈咏以乐太平之世将焉徃不泰然哉公之归也其属僚徴言为赠予以公迹虽疎而慕其贤久矣故不辞而僭为之序嘉靖己丒某月某日
　　送郡守丘君赴潮州序
　　潮于岭以南为郡最钜今年春其郡之守缺吏部欲择京官有望实者为之惟时膳部郎中丘君主静有籍籍名在缙绅间遂用以守是郡盖慎选云君且行诸乡衮谓予曰盍有赠乎予性迂鄙不逹于政且承乏词垣职在言语文字之间而于生民利病若之何因革而便益懵如也虽有言何以益吾丘君无己请以文喻可乎夫文也者所以眀道立敎无非实用也然粉藻太过则蔽正理而不适于用文之弊也故质可过也文不可过也政不犹是乎圣人之议政也曰敬事而信曰行之以忠贵诚也两汉而下循吏诚心爱民民亦爱之如父母其去也有攀号遮防而不可得者近世为政者迹其所为不过为粉泽之具而已上官弗察交誉其贤而考其实果能使田里无叹息愁恨之声乎此所谓文胜质者也政之弊也其有实意为民者或不能循俗俛仰当道不稽其为政之实乃或因是辄加摧沮往往志不得施此循吏所以罕见于天下也皇上深知其然迩者特诏郡太守谒见部使不得过为卑謟既显示优崇矣又命吏部立转迁格如有资序既深治行尤异将遂用为九卿如祖宗朝故事皇上之意诚见郡守系民至重故激励之如此是将责以循良实效不徒为弥文而已今丘君何以仰承休徳乎亦曰以实心措之于政逹之于民毋效世俗吏徒为粉泽之具而已则民被实恵所谓良二千石者其在君乎君在部以学行闻尝奉命出典山西文衡所谓程式之文平实古雅大宗伯任丘李公屡欲荐为提学而弗果君盖知文者可以语政矣
　　夀林翁八十序
　　世之为神仙之説者曰必链精制形乃可以长生为荘老之説者曰必守清净不劳神役智乃可以延年其説予不能知所知者孔子所称仁者夀是已然所谓仁者岂必博施济众之云哉或隠或仕随其力之所及茍有以利物皆谓之仁而足以致夀均也若吾乡林翁贵容亦其一与翁为孝子攅之后为人和易质直其主新防簿汲汲以锄宼安民为务在邑八年民甚安之行部使者防知其贤敷加奨劝而翁以年老固请致仕归归之又明年陂决于杭头至百余丈自陂以北田作兆拆禾尽槁死郡人惶惧罔知攸措有言翁能任是责者郡守冯侯躬礼其庐而请焉翁既诺募人就工堰水上流而涸其决处乃实土筑之内外皆固以石越两月隄成水循故道至今赖焉予尝舣舟陂下谒长者祠读宫保见素公所撰碑记而知翁之恵在莆人者盖不可冺也翁以眀年庚寅夀八十其冡子京熊以京卫考绩上京预徴予言为夀予闻翁起居焉而知翁饮食歩履尚如少壮时非乡饮不入城府间与故人賔客登眺觞酌竟日忘倦此其夀尚未艾者也翁不晓神仙吐纳之说亦未尝效庄老为固亦劳神而役智矣然其享夀若此非以仕而隠皆有利恵及人固所为仁者与然则孔子之言徴之于翁其不益信矣乎诗曰其徳不爽夀考不忘又曰乐只君子遐不眉夀请诵之以为祝
　　送宪副张君之山东序
　　浦城张君搏南与予同举进士始以戸部郎监税临清有防名未防移疾归杜门不出者十有余年及再起为兵部郎中于是两鬂皤然出入骑羸马从省郎后恬然不以荣进为意公退则寓居僧舎凡交逰饮宴之乐多不与予闻造焉家具萧然惟案上书数巻而已若君者殆所谓防静君子者乎今年冬以荐擢山东按察司副使开府临清专理兵备夫兵宪之职在乎察防兵民之利病而建革之及其所属文武吏之材否而黜赏之其责重矣居是者非威而眀不足以胜任张君温然儒者尔或以为非所宜予曰不然夫张君防静君子也惟防也则不求威而威生焉惟静也则不求眀而眀生焉何以知其然也今夫鹰鹯之搏击可谓威矣及以攫食而见捕于虞人则众鸟反狎视焉夫不防其有能威者乎水之鉴物本至眀也方其惊风骇浪卒然而起则黯然莫辨姸媸夫不静其有能眀者乎兵部为戎政所萃君居其间徒以亷静处之而从容裁决悉中肯綮吏胥宿蠧刔剔殆尽自大司马而下咸称其能今之为兵备于一方也率是行之庸有弗济者哉虽然威之过则苛而病乎恕眀之过则察而病乎公必也恕以济其威公以用其眀斯尽善之道也先民论政其蔑以易矣君之行也其同寅诸君来徴赠言遂为之序嘉靖己丑冬十一月
　　便江李氏族谱序
　　便江李氏出唐连州刺史讳君防五代时追封南亭王人因称南亭李氏云南亭二子长行瓌官终太守次行超官终万安倅南安之后无闻矣今散居耒阳永兴二邑皆太守之后而居永兴者又分为三此谱重修于南亭二十代孙李职方君永敷则上彦也盖自耒阳迁永兴至职方五世矣职方既自为之序其从子今南京戸部主事君旦御史君祦复以谱示予请序予闻之孝子仁人之心无穷也而礼不敢过是以圣人为之庙制与服制焉庙有时而祧也服有时而尽也是故圣人为之限制也礼也然庙虽祧而祖不可忘服虽尽而族之人不可视如涂人者情也自世之降礼仅存而情寖衰矣贤者惧焉是故为之谱系以眀本支而序昭穆使子孙知其身所自出不以世代既逺而忘其尊祖敬宗之心又知族人虽疏且逺其始与吾同所自出而不忍相视漠然如路人夫谱之作其意如是而已所以广孝悌而厚风俗也是当辅礼经以并行而决不可废焉者至于纪载先人言行之遗以为一家之史且使子孙有所视法以圗不忝则亦何莫非为孝弟而设也今观李氏兹谱深得古人之意而附以家规家范则所望于后人者益深且逺盖职方君序之详矣予复何言独防李氏自唐干寜至今六百余年南亭之子孙日以繁衍然莫盛于永兴永兴仕宦又莫盛于上彦前代姑未遑论入国朝举科第者十有一人职方君之学行不暇言矣若御史君之父大尹君藩知当涂有恵政没祀名宦至今民思之其余或仕州县或教黉序亦皆有行业卓卓可称述而御史君与今北京戸部主事君易同登嘉靖己丑进士南京戸部君则以绩溪令治最徴入羣从三人同时居台省有声誉籍籍缙绅间此又岂特永兴所未有哉是上彦仕宦又莫有盛于今日者也盖其先世自南亭以来世有徳善永乐间讳崇徳者以赀雄于乡值嵗歉捐谷千余石以赈饥民得旌门焉即始迁上彦之祖也以是观之谓人家之盛不本于先世积徳可乎而子孙思世其家者胡可不务徳乎然务徳必自孝弟始是故其在家也必孝于亲必睦于族其在国也则移事亲之孝以忠于君推睦族之仁以子其民此其大者耳至于一言一动之微亦必弗敢茍焉以求不戾于儒先君子之道曰毋以为先人羞也审若是非直有光谱系而己将见先世之徳自此益以衍迤光大李氏之用是以为盛也庸可既乎予不佞因序是谱而致其望于后人者如此二君之属予以序也其意或在是云
　　送少司马峩峯潘公序
　　圣天子励精庶政简贤任能而于九卿大臣尤重其选每有缺吏部集廷臣推举疏率三四上乃得俞防比者少司马缺南京少司马峩峯潘公被命入补之盖吏部奉防再推及公而后简用何其慎也仰惟国家稽古建官六卿分职而司马掌邦政凡选将用兵及四夷边徼事无大小悉焉故为卿佐于此者非其人材兼文武而又尝亲歴边隅习知戎事者盖莫可轻畀也公起进士由大理出佥东臬晋副使廵海已有威名及改福建适海宼为患公至立擒之海峤底寜晋山东宪长湖广方伯遂擢都御史廵抚辽东至不数月筑边垣四百余里雉堞连云敌不敢牧马城下改南京操江寻晋少司马从容赞画东南晏然此公平生履歴之大畧也盖公所歴非一官而政尤娴于军旅所至非一地而迹尤着于边隅然则本兵之地在公居之诚宜圣天子之简用抑又何其眀也命下朝野咸称得人公闻命感激念趋召之不可迟也乃以盛暑之月治装戒行太子太保兵部尚书凤山秦公各内外留守诸公饯之而以序属予予尝辱公知厚于其行诚不宜无言顾自筮仕承乏词垣以觚翰为职业及叨贰卿曹所职又皆吏治礼文之事而军旅之政正孔子所谓未学者何以为公告哉独念国家承平日久武备渐将悍卒骄强敌跳梁时为边患赖圣天子威徳逺被旋致扫平令中国乂安殊方顺轨若无足虞然衣袽之戒圣人谨焉比闻圣天子赫然方有志于诘戎讲武复周宣吉日车攻之盛当是之时宜必有文武如吉甫壮猷如方叔者为之辅佐安知其不在于公乎公勉哉以公平生所立卓然如此上之简用眀且慎如此当不思所以副之者耶公被召命后数日从子方塘公自中丞晋拜少司空石泉公则先入为少司宼一门同时为卿佐者三人近世衣冠之家所未有也予乐为之言者非徒侈其家世之盛抑以见国恩之隆冀诸公汲汲于圗报云是为序
　　夀大方伯霞山蔡公七十序
　　天台赤城山色如云霞世传有仙居焉大方伯蔡公巨源尝搆草堂居之扁曰霞山人皆称曰霞山先生云公襟度旷夷风韵洒落往年虽在宦途而其心尝欲摆落尘缘去而游乎方之外也故为福建参政年未六十即上谢事之请及转右辖河南连上四疏竟得请以去命既下寄家于陈而自以匹马往来嵩少箕颍间穷探极讨盖累旬日而后絜家东还投老赤城之下若公者殆有仙风道骨者乎公归眀年冡子亨之举进士为曹郎又眀年以郊祀覃恩锡二品诰晋阶通奉大夫诰词有荣名夀考始终完节之褒是时公年六十余矣今夀已七十愈强健灯下能作细楷书遇风日晴美偕故人賔客攀悬崖陟层巘防如少壮者不用子孙扶掖而野服葛巾潇然尘外人望之固如神仙也其福夀之备如此要必有以致是者乎初公由进士选庶吉士兵科给諌凡事持大体耻拾人细过以为名及以佥宪督学湖南贵州福建叅藩以至河南右方伯宦辙所至必有遗爱予闽人也亲见吾闽人思公如父母公于道旁多构亭树木以休行者至今道路歌咏之至比于召公之甘棠焉抑不特闽中为然别驾三山林徳良曩以试事过贵州其民多问公今为何官云已致仕则皆相顾眙公何以不至卿相邪连称好官不已更数驿率如之林君归向予説如此用是观之他省之民思公不忘计亦类此特予未尽闻耳至于出处之际尤为勇决视沉酣富贵老而不知止足者相去悬絶虽公平生雅志林壑盖亦持盈戒满之心也公之为人大畧如此然则其夀也固本于天之佑善神之福谦其理有不可诬而或者以其居霞山也遂以公之夀为真有得于长生久视之术则予不能知矣六月二十八日公悬弧之辰亨之为南京吏部郎中念不得在膝下偕其兄弟子侄跽进一觞为夀爰请士大夫之能诗者赋之而以请序于予将寓归为夀筵献予不佞仅以平素知公一二为之论次如此若公继此益享期頥之夀老成耆徳岿然乡邦表仪而以亨之之学行继此益跻华要以究公未竟之施而貤荣公者尚未已也此皆理所必至诸君之什铺述备矣奚假于颂祝哉
　　送佥宪顾君伯从之山东序
　　松江顾伯从初以母老求便养自刑部副使改南京仪制郎中既逾年其弟伯贞又来南京为验封主事予之叨贰礼部也得伯从为属及徙吏部又以伯贞为属而见其兄弟文行之美未尝不叹二恵竞爽以为难得也亡何伯从擢山东佥宪谘政于予予告之曰夫为政者过寛则长奸过严则病下必也相济乎然二者之害姑息为甚逺未暇论闻前辈言元自中叶以后士大夫之缄黙依阿无所可否者率指为忠厚一时仿效成俗虽为风宪者亦皆靡然不复搏击人因目之为不捕之猫其后上下贿赂公行民穷盗起则宪臣失职之致也我圣祖深知其然天下既定更亷访司为按察司与御史台内外相埒皆以紏官邪防吏弊凡官其间者无问大小皆法豸服虽佥事秩五品分廵所至事得专制不必闗白总宪而后得行盖以风纪所系故异其体貎而重其事权如此然则居是者独可视为具官而茍焉以为之也哉山东介河济连海岱地广民众为今名藩然比来习俗寖改虽其故周公之国孔孟之邦然圣贤之徳化逺矣仕是者不有淫刑黩货以厉吾民者乎吏不有舞文弄法者乎闾井之民不有豪猾兼并而武断于乡者乎犴狱不有寃滞者乎凡此皆民之病而仁人君子所宜恻然动心焉者伯从往哉端其表率公其激扬眀而不察严而不苛必能使车所过一道澄清吏无货法民无茹寃若是而持绣斧冠恵文称风纪之臣斯无愧矣若乃窃忠厚之空名贻姑息之实病岂所望于子者哉子产为政不寛而严孔子以为恵人朱子使浙东其政多主于严而济之以寛夫孔子朱子百世之师也伯从舎是将谁法耶伯从作而再拜曰中立不敏敬闻命于君子矣敢不率承其行也其同寅来谒予言为行李赠义不得辞因诠次其语书以赠之某月日序
　　贺侯母太夫人夏氏百嵗承恩序
　　大中丞平溪侯公世卿之母封太夫人夏氏今年夀登百嵗惟时中丞公方奉命廵抚南畿念亲老不得在膝下奉防甘恒若以为私憾者比者上疏言情臣有百嵗之母在堂虽臣兄辞禄归养然亦七十六嵗老且病矣臣乌鸟私情不胜廹切惟陛下垂仁矜闵赐臣归养臣母子幸甚疏入不允特勅有司以米帛赐其母盖异数也南都诸公闻之皆啧啧称叹以为荣太子太保兵部尚书凤山秦公谋于镇逺侯顾公永康侯徐公曰吾侪居守旧京而中丞公廵抚于此谊分尤厚今幸觌兹盛事容可无言以为贺耶不鄙谓予序之予维人之生以百嵗为期然不能皆然也綘县老人自言四百四十五甲子以年计之盖七十三耳左氏犹侈言之以为难得况百嵗乎百嵗矣又有子在显位受知圣眀得受宠赐如太夫人者尤不可多见而其所以致此则有非偶然者惟我国家启运以来海内升平百七十年太夫人自少而壮而老身所遭际皆在熈洽之朝惇厚博大之气得之既深且厚而又自其为子以至为妇为母慈孝恭俭内外族称焉则其徳又足以致夀矣兹其享夀百年而光被国家养老之赐岂无自而然哉夫年之贵乎天下也久矣古者天子廵守方岳问百年者就见之若行养老之礼则天子袒而割牲执醤而馈执爵而酳敬长如此所以敎天下孝弟也三代以还此礼寖废惟髙年米帛之恵间一行之然皆覃恩也若太夫人之所受则出特恩而为旷古之令典故士大夫尤以为荣君子谓是事也有可以劝孝焉有可以劝忠焉其有补于风敎大矣岂徒侯氏一家之荣哉前代子显而亲夀最髙者在宋惟蔡君谟氏君谟自谏官出知泉福二州领使一路而其母年九十余尚康彊无恙闽人瞻望咨嗟不荣蔡公之贵而荣其母仁宗因其子之贤尝制冠帔赐之其事颇与侯氏类然蔡母之夀不及百年则太夫人之福祉又似过之矣太夫人年虽迈而齿髪不衰享夀未涯也其子位望日崇貤荣方始安知继此不有殊锡至于再且三哉此诸公祝颂之意也若夫笃移忠之义以仰答乎君广锡类之仁以均庆于下使东南之民同跻夀域此则中丞公所以彰君之赐而为孝之大者予不佞并以致祝不识诸公以为何如
　　送少司徒西洲唐公序
　　予与西洲唐公相闻最久然自予立朝公己以母老归养及再起为提学洊歴藩伯至为大中丞廵抚山东誉望籍籍在缙绅间而予独以未能亲炙为恨前年冬公来南京为少司徒始获晨夕焉而见公粹乎其学也沛乎其才也渊乎其量也确乎其守也心切敬畏之而知向之得于所闻者犹未为深知公也岂五岭之精南海之灵钟为伟人以待国家之用有不偶然者乎比者北少司徒缺廷议以公为宜疏其名以请从之律应夹钟之月公将北辕留都自公卿而下出祖于郊而不忍于别公者则曰我国家两京并建势均体敌今之南京非唐东都宋西京比也天子方命唐公来贰司徒式是南邦乃仅逾期而遽夺以北不知南北奚择焉予曰不然南京虽根本之地自文皇徙都于北政务填委视南恒倍之且如一切军国之供及财赋之出入盈缩民力任不任孰非职于北司徒者乎然自比嵗以来帑蔵空虚边饷不给四方郡国以灾告者又相踵而至则国与民之力可谓俱屈矣古称户部为金部又为民部夫司徒所职不专金谷而己民力之困尤其所当防者也天子以公有经国逺猷而又尝践歴外藩周知民隠老成忠厚有仁人长者之风故择而任之其不轻也较然矣况今制六卿虽分职至有大事下廷臣集议则不限职守皆得抗论而极言之公之往也偕在廷诸老雍容庙堂参陪国论将见发一言而天下隂受其赐不但财贼一事而己然则公之在朝其所禆益不多于在此乎由是而秉钧轴据要津位益髙则道之行益广而生民被其泽者将益以溥矣不见泰山之云乎云不出岫固不能为霖一旦触石而起肤寸而合不崇朝而雨天下矣今公之出处似之吾侪岂当惜一朝之别而不以公之道大行为贺哉于是诸公皆曰然觞酌之次各抽思骋词歌颂盛美以为公赠既成授予为之引
　　贺少宗伯钟石费公序
　　士君子立身宇宙间必有至大至刚之气如其义也胁之以利害而不惧非其义也荣之以利禄而不顾夫然后可以有立于天下也彼怵于势而动于利者孔子之所谓鄙夫也曽足以语此乎予同年友钟石费公子和始为翰林编修时宸濠畜逆数遣人以贿至京师结纳诸公公之兄少师鹅湖公及公独峻拒之遂为所中废黜家居者八年及宸濠败乃以荐起再入史馆预纂修暨史成当进秩适少师公柄国公以久废复起之人仅循常资晋一级亡防复来南京盖低徊久之乃得为南祭酒比者北祭酒缺天子以公为贤命辅臣传谕之吏部以其名上命己下矣防少师公再起至京以嫌上疏恳辞乃止既数月遂陟南京少宗伯予尝因公之出处而僣论之方宸濠之猖獗也茍怵于利害俛首聴从虽一时可以茍免将来之祸必不止于废黜亦不当复起既起之后茍夤縁父兄攀跻分寸则将有訾议之者矣未必得有今日而又见崇于公论如此也以是观之士君子身在仕进之途得丧迟速皆非所当计惟其正而己茍正矣安往而不宜哉诗云靖共尔位正直是与神之聴之式谷以汝其弗信乎况公今贰春卿为国大臣在具瞻之地有世道之责将上以事其君下以治其身者顾肯一毫不以正直也哉然则公其能令终也必矣公在国学敎泽及人为深及迁去而代者未至诸生相与诣吏部愿得公再摄学篆公闻之固辞予不能强也诸生既皆怏怏而去及是复来罗拜阶下乞予言为公贺予义不得辞而又不敢以世俗相华耀者为谀説而独论次其平生大防如此庸以厉公之晩节且因以自厉焉
　　送狮山朱徳俊辍讲归所居序
　　狮山朱君徳俊年甚富气甚锐质甚美甫弱冠与其表兄游济逰学郡城辨析经义屡屈其行辈提学陈公敦贤首器重之延致家塾由是显名游既领荐君尚在诸生中益刻苦为学筑石犀书舎所収贮皆六经及秦汉以来遗书终日据案疾读盖将究心大业不专习为科举程式之文以徼利逹而己可谓有志之士哉今年春吾族孙别驾克容方为族子弟求师防有以君之贤为言者克容欣然曰斯人诚吾所愿致遂诹日具币授使者即其庐以请君即日就道既至卜馆授饩惟谨帅诸生以束脩礼见君因其材器而成就之一时及门之士随其深浅大小皆有所得夫水有江河者流润千余里君子之学虽未显于时其沾被于乡之后学者亦多矣北风其凉嵗聿其暮君将撤帐告归卒业石犀克容率诸生饯之属予序庚午之嵗予初识游君常疑狮山之下如游君之材者不可多见乃今而复识君焉然则穷陬裔壌岂不复有如吾朱君者乎特恨不生于名都防无朋友为之延引声誉其贤而有位者又未必知知而未必能荐是以终身沉没其声迹不闻于世者者众矣如是而徒曰乏才可乎哉君归矣予亦将北其辕他日歌鹿鸣而来尚与子邂逅金台之下
　　夀谦庵髙公序
　　三山谦庵髙公今年壬辰夀八十有三季春二十日悬弧之辰也公之子南京刑部副郎贞父念不得在膝下跽一觞为夀廼属词于予将遣其子頥和捧归而以其日合子姓姻娅觞而祝焉贞父予同年辱相知契奚忍辞抑予于是有感矣古者天子廵狩就见百年若有故而入朝天子先与之揖让而后及爵者至于四时养亲为之割牲执醤而乞言焉盖其敬长如此当是时民安得而不孝且弟乎自古礼不复习俗渐漓人多忽老而贵少虽名为士大夫者廼或诡年以受官讳老而饰貎防不复有髙年之可敬矣独里闬之间犹知重齿坐列饮燕必以齿序其有厐眉黄髪之叟则乡人子弟相与牵羊载酒贺其生辰少者捧杯盘而跪进之揖让雍容犹有先王敬长之遗意焉故予于贺夀之作不指为应酬例而郤之正以古人风化之厚仅此为未冺耳况我谦庵公以贤名令徳享兹介夀诵而传之上以昭天道之佑善而下以劝于乡邦其于世敎岂不重有所禆哉公为提学木轩之孙孝子惟一公之子孝子公孝闻朝廷得被旌表及公事亲又孝而友于羣从睦于宗党其舅礼部侍郎兼少詹事陆公无子公祀之别室嵗时展省坟墓至老不衰而性尤谦抑盖公自少年席其祖父及舅氏之防中嵗以儒发身典敎于金华于贑于昌化皆底有成绩比其老而归也贞父又起进士以郡县治最召拜京秩防恩封公如其官可谓始终荣贵者矣然公自少至老恂恂愿慤未尝以词气加人故人以公为劳谦君子也其称之者不以姓字亦曰谦庵先生云予观公善行固莫可殚述要其所以致福夀若此者岂所谓鬼神福谦者乎今圣天子建用皇极思以孝弟化成天下公年徳既隆从此而进而九十而百年当屡被国家养老乞言之礼使吾闽人益知所以孝亲敬长而风化之厚庶防如先王时岂不盛哉予不佞尚拭目焉
　　送佥宪须君之陜右序
　　士患无志耳有志矣又患其才不足以用世也志与才具矣茍处之闲曹冷局则亦不足以展其才而行其意是故自古魁人硕士必全是数者然后有以自见于功业而垂声于不朽兹不亦难乎安徳须君孟观器度宏伟超出流辈读书必期眀体以逹于用既举进士拜南台侍御史奉敕督理屯政所至锄奸刬弊凛有风裁未三年军需饶给民气鬯苏而奏蠲通泰二州无田之徴则又百余年来人所未及者活数千百人垂死之命其徳尤钜此非志存泽物而才足以济时者其孰能与于斯朝廷嘉其贤今年春擢陜西按察佥事夫御史佥事皆风纪之臣法豸服同也佥事秩五品分廵所至则一方之利病皆得而建革之官吏之贪鄙皆得而按劾之其任之重与御史又同茍修其职则一道肃清吏无骫法民罔茹寃其泽之所及可既哉此须君之行所以为可贺也或曰须君所辖者陜之西路乃迩于边矣以君之贤盍不置之内地而顾使之出入于塞垣沙碛之间以理边务为职虽须君之才无所不可此岂所以处君乎予曰不然国家以西陲为重镇而自承平以来军实屡匮斥堠不修卒伍空虚营田弗恳而有司之贪婪武臣饕餮日朘月削为兵民病也亦久矣若此者非得贤宪臣驻节其地痛以法防之则民瘵日滋边防日弛卒然有事其若国之大计何然则为宪臣于此较之在内地者所系果孰为重轻也斯其为天子用须君之意乎君素以知大体闻今之往也其威必足以慑奸其仁必足以懐逺使千里之内吏畏而民安兵强而食足烽燧不惊牛羊被野边人鼓舞讴吟与内地之民同乐乎太平之世如是则为不负其职不忝其才而克称上之任使矣异时治声流闻部使剡荐崇阶华级又将自此而升此大夫士所望于须君者也君之行也其乡衮司谏云岩朱君属予言赠之予雅知君而重司谏君之请也故为之序
　　柘阳叶氏族谱序
　　永丰叶君汝猷予从兄佥宪谷斋先生门下士也间来南都以族谱求序于予曰吾叶氏系出霅川先世有仕上饶者过永丰乐其风土因家邑之下唐始祖崇义再徙今柘阳兹谱族人鼎元始修之所录始于柘阳盖谱其所可知者耳方吾叶氏之中微也子孙不絶如线腴田大第里之豪右悉敓而有之髙祖妣詹度力不能争叹曰是倘来者聚散如雨泡何足惜也独取家谱寄上饶周氏蔵焉今是谱幸不散佚而吾子孙得以详其昭穆世次及先世行事之实不至于冺灭者髙祖妣力也元也不肖重惟先世慎重是谱如此每行四方必槖之以俱不敢暂离先生幸为我序之使文献有徴也予考叶氏之先在宋师旦为节度使茂为翰林检阅安诗以道学称在元有鼎元善古文让能惇尚理学既盛矣国初宪部郎中徳髙都宪孟芳同时仕于朝又何盛也自是以后荐罹变故或絶或徙防无孑遗髙孺人之子頴生二子其季应辉干蛊克家乃复建祠宇立祀田续族谱以再立叶氏即汝猷之大父也今其族指日繁业儒书者肩摩而踵接矣夫叶氏数百年间盛衰见于谱者如此予尝僣论之家之有兴替犹木之有枯荣而徳其根本也务徳之家难保其后之不替虽替必复兴犹之树焉植根既固虽枯必复荣也不务徳者反是然则叶氏之盛而衰衰而复盛者非以先人之徳为之根本乎而子孙有志承先者又胡可不务徳乎是故出而仕也必思有以及乎物毋以苛病民毋以墨失官处而隠也必思有以善其身毋越礼义以自纵毋凌乡里以自封若是则先徳益绵世载休问叶氏之盛必将复始岂但如今日而己哉汝猷学成未及试援例授王府典膳其为人笃师友之谊甞徒歩走数千里吊子兄于莆阳予雅重之故于其以谱序来请也亟诺之而致其望于后人者盖不浅云
　　刘母陈太宜人荣夀诗序
　　南京礼部郎中刘君实夫之母前嵗以覃恩自太孺人晋封太宜人今春秋六十有八季春十四日惟设帨之辰实夫将以其日觞而祝焉而玉轴琅函至是适至鸾诰龙章辉映蓬室兹刘氏奕世之珍也太宜人既北靣稽首祗受讫退坐中堂受贺冠帔之服炜如也醆之行秩如也盖见者咸歆艳焉太宜人蚤嵗颇尝艰虞至于晩年荣享鼎养荐受恩封诸孙森然兰茁而实夫之子鹤翔又以文学举于乡矣何其福之厚且备也于是乡人仕是者相与绘圗赋诗为祝以属予序予非善祝者然与实夫往还今十余年闻太宜人之贤最久请得而备诵之可乎始太宜人之归赠奉政大夫诚庵公也前宜人林氏所生二子抚之同巳出虽至亲莫能辨其亲疎是有鸤鸠之平焉及公即世所以匡饬家务训育子女惟太宜人是赖则有代终之义焉实夫自翰林出为给谏既显矣太宜人不色喜曰吾忧其尽职之艰也及其以直谏贬官江西太宜人闻之不忧曰彼职固然且欣然来就其养实夫喜太宜人至旦夕娱侍膝下而忘其官之为谪也居二年转倅毘陵始奉以还闽及来南京复迎致之在官所恒贬衣损食节缩百费以成其子之廉既老犹躬家政不以子代以专其学此皆太宜人贤行炳于人之耳目不容掩者谓实夫之贤不本于贤母可乎太宜人以逾六望七之年耳聪目眀髪才半白其享夀未艾也是将见其子及孙跻崇陟要树勲朝廷晋被大封显霑异数福履之盛不特如今日而巳此则诸君颂祷备矣奚俟予祝而予独有一言为实夫勉夫古今贤母多矣今见于班氏传者仅仅可数也夫其姓名湮灭不闻于世者亦多矣然则母之贤幸而有闻者亦必赖其子之贤也是故必有吕荣公而后申国夫人之贤益传必有两夫子而后程太君之贤不冺夫为子者能致其亲之名愈久而愈不冺则所以夀其亲也寜有穷乎记曰思贻父母令名又曰大孝尊亲其次弗辱观于此则知所以夀其亲矣予于实夫相朂以道义非一朝一夕之故因颂祝太宜人辄申此説于末简实夫尚益务乎此毋以其所巳能者而自画哉
　　赠仰山宋君守真定序
　　今年春王正月天子御眀堂执介圭受万方羣后之朝大眀黜陟政令聿新于是列郡之守多缺员吏部择京官中有望实者出补之而南台侍御仰山宋君献可补守真定君举进士于是盖十年矣或曰宋君之为御史也入掌台务出视江防所至厘正不度按劾贪猾风棱肃然不忝古直指使者其所条上事宜切中时弊多见嘉纳尝偕同官抗疏论事忤防逮下锦衣狱寻释之然则天子之于宋君亦既知其贤矣是宜待之不次以旌其能今使之出刺一郡何也夫一郡之政果足以究宋君之施乎予曰不然今天下事在内惟台谏得言之在外惟郡守得行之虽藩宪有所欲为亦必倚守以办盖其秩尊而又去民近膏泽易于及民前代有以宰相出领郡守无他以郡守得行其志也况真定于今为畿内大郡所属州若邑三十有二疆域广轮千里自州长史而下奔走受事庭下无虑百余人守之尊稍视古大国诸侯茍修其职则千里奠安隠然足为京师之藩蔽其所系之重又如此然则非宋君之贤其孰能胜之虽然地广则民众众则拊循未必周而民隠滋焉郡大则政繁繁则综理未必宻而奸蠧伏焉昔之守此者所以褰去帷裳以广视聴也君往试察之政有未平者乎讼有未理者乎田野有未辟而徭赋有未均者乎吏有倚法以长奸者乎官有黩于货淫于罚者乎闾里豪右有肆其并吞以自封者乎茍有之皆民之病而牧守之责也牧者养也今有受人之牛羊而牧之者必为之丰其水草适其寝讹去其瘯蠡驱其虎豹而后牛羊得安焉民之牧不犹是乎利不为之兴害不为之除欲民之安也难矣虽然牧守与风宪异职抚绥与搏击异体斟酌损益与时宜之寛不纵奸严不病下则在宋君也己勉君也今天子重郡守之任每诏令之颁必惓惓申饬如其治有异状将循祖宗朝故事不次用之有如宋君吾知一郡不足以淹之也君之行也侍御乔君伯蔵辈徴言赠之予知君之贤而重诸君之请遂为之书
　　赠两山许侯守兴化序
　　今年春王正月天子服衮冕执介圭朝万国诸侯大眀黜陟于是郡国多缺守吏部请择台省之贤者出补之而两山许侯伯和为南京戸部尚书郎方有籍籍名遂用以守兴化报至予诣侯贺焉侯曰吾畴昔之夕梦至一处前为大海其后有山焉皆乌石也兹岂兴化乎予曰然哉昔有梦虎行水濵而得汝阳守者有梦牛鬪于庭而得濠州守者侯之事殆类是乎贤者所至山若增而髙水若增而深畴昔之梦将非山海之神徼惠于侯欤侯谢不敢当既乃从容问郡之俗焉予曰吾郡疆域广轮不逾三百里山与海居十之三四地狭民稠而又僻在一隅商贾之百货不至故其为俗士力学农力耕妇力蚕绩勤生而啬用虽贵家子弟行无车马服无绮纨公府徭赋令下辄先趋之无敢后期者尤敦礼让耻争讼村墟之民有白首不至县门下者大抵近山则民俗朴野近海则民性脆弱谓风俗本于山川讵不信乎侯曰若是则治之宜易矣而或者每病其难何也予曰民不难治惟强以治之始见其难耳夫威以怵之刑以驱之皆强治之也古之君子无意于治民而民不能不治于君子是岂强之使治也哉予闻之民有生莫不欲安也善治民者能勿扰之而己是故法令欲其勿数更也徴召欲其勿太烦也夫然后民乃不扰焉民有欲恶不能自遂也善为政者求民之情而己是故虚其中欲其有容也广其视聴欲并纳也夫然后下之情皆得输于我焉不观之山与海乎夫山以镇静为徳而海以茹纳为量者也君子法是二者以施于政将安往而不善哉侯叹曰善哉吾梦而得治郡之道焉敢不谨识之以为官规侯新安世家起进士以临海治最徴拜民部尝税于淮以防白称所立条格至今人守之为人髙朗闿疏晓畅政体所至展采措事人以为难侯沛然有余也然则海濵僻郡岂足以辱侯直须卧治之耳侯之行也乡大夫郊饯之予序之
　　送佥宪戴君师贤之四川序
　　今年春四川按察司缺佥事吏部请以戸部郎中三山戴君师贤补之报可师贤尊甫廷诏公起进士由刑部出为佥事晋副使有声今师贤又起进士为佥事矣父子继司风纪法冠豸服荣映一时人以为难师贤在戸部虽所职者钱谷而于天下之事罔弗究心尤疾贪汚吏曰是当尽捕寘于法耳而见夫前史所载埋轮揽辔之事则敛衽起敬慨然若欲从之游而不知其事在于异代也可谓有志者矣佥事宪臣也凢一方利病所当弛置者皆得行之犴狱有不平得申雪之贪残之吏大者劾治小者得黜罚之责之重如此士之得行所志盖莫有过于斯者也惟四川僻在西南三国五季之分裂不足言矣宋平蜀既百余年而讹言犹腾骑士屡变官于此者往往以嫌不敢修城堞况敢有所为乎国朝有天下威徳广被遐方顺轨虽近蜀蛮羗亦罔敢相挺为患仕者当斯时复何所疑阻而苦于志之难行哉士患无志耳有志矣又患夫所居之位所遭之时或不足以行也茍其位与时足以行矣而不肯动心出力一少试焉姑以持禄逭责而己是不有孤圣眀简用之意而负其所学哉勉防君也为张忠定为赵清献在君而己君之行也乡缙绅合饯之予序之
　　赠王用寛序
　　上即位八年大司农累累告匮乃下廷臣议权宜足国之术皆谓今郡国凋耗兼多水旱防贼之虞不宜更议徴敛无己则令人入粟补官可纾目前之急上黾勉从之时新安王用寛客游淮甸闻之叹曰夫为人臣者国家有急身可狥犹当弃之况财乎吾幸有先人薄田可给饔飱若不率先应诏吾则非人即日诣官请入粟如例有司嘉之以用寛名上得补徳府典膳用寛不愿仕白于吏部持告身径去昔汉武帝欲事西南夷卜式愿以财助边帝意其欲官也有寃欲言也使人问之曰皆不愿式无他材能又不繇文学进特其用心如此是以汉史取之与董仲舒倪寛并列良吏今用寛之心与式合予有取焉故赏之
　　夀郭翁七十序
　　郭翁世昌世家京师崇文门外有园林竹树之幽亭榭之胜吾闽士大夫出城饯客必于翁所翁与客坐则其四子以次立侍诸孙有业儒者则令执所业就客请益焉予叹曰若翁者其亦所谓好礼者耶翁今年登七十二月卄七日悬弧之辰也其子澜等将以张筵夀翁而属予序予闻人之夀有系于天者有系于时者亦有系于地者今夫人有积善天必佑之而使之享有夀考此系于天者也盘古之世气化厐厚人生其时往往有至百千嵗者此系于时者也至于传记所载若南阳之菊潭青城之老人村居乎是者其人多夀此又系于地者也惟翁平生力于生业不以非义取父子兄弟慈孝恭爱一门之内雍雍如也是其务徳緼善固足以得乎天而享夀矣况其生也当国家气化隆盛之时我祖宗列圣暨我皇上厚泽深仁覆冒九有虽动植之微亦得各遂其生于太平之世况于人乎惟是辇毂之下王化所先居乎是涵濡徳泽尤深且厚然则翁之夀固其所居之地所遇之时之不偶者有以致之哉记曰化国之日舒以长其是之谓乎矧翁占籍锦衣无徭役之烦征戍之苦惟驾出则扈从而己是以身安心逸熈熈然享升平之治者六七十年是恶可不知所自哉翁年虽老耳聪目眀歩履轻健出入据鞍超乘如少壮者此盖享夀之徴无俟予祝矣而予特原翁之所以获夀者其故如此固以见善之可为而我国家敛福锡民亦于是有徴焉
　　送周曰才龙游掌教序
　　今之士有不得志于礼部者多卒业胄监以幸再试其意以为甲科即不可得迟以嵗月犹得州县职故多不乐就校官就校官者多吾莆士也然天下庠序之士得他邑士为之师不以为喜惟夫得莆师焉则私自庆幸以莆之士于经学而善诲人也故虽偏方下邑素号乏才一经莆师指授不数年间多取科第去其语人必曰吾尝受经于莆阳先生云而莆之经学遂重于天下吾友周君曰才盖所谓于经学者也再试礼部不利今年夏丐受龙游教谕龙游之士将有不以得君为幸者乎君为敎谕竹雪公之孙方伯双竹公之侄二公皆以学行称而竹雪公歴敎定安武隆俱有成绩至今二邑祠祀之此君所当法者也君往哉试推初学以为敎不数年门下之士济济然出而效用其所推行于天下者皆君之道也吾见君之道也吾见君之道将大行于时矣即使君为良有司其所及止于一州一县而己眎此何如哉宜君不以彼易此也予少苦贫弱冠即挟册出敎里塾既成举子亟欲丐学职去不意误见录于主司今待罪词林十五六年滥竽清华之选然闻人谈説校官之乐犹时羡慕焉况簿书之吏日奔走于尘泥中者将不望君如神仙者哉君之行也与君游者皆饯之属予序之
　　送郑君日进守嘉兴序
　　今年春嘉兴缺守吏部以为浙大郡也非其人莫可俾往是时郑君日进为戸部郎中声称籍甚遂以其名上从之郑氏文献旧族世以儒显日进尊公省斋先生起进士为南京礼部郎中尤以清徳宿学为时所重然不及大用以殁其时日进在弱稚家又贫甚成立未敢必也知先生者皆曰安有贤如省斋而其后不立者乎盖去之无防日进果踵武进士洊歴至今官于是向显庸矣而先生未究之学庶其在兹乎庚辰之嵗予同考礼闱得日进所试文读之眀白条鬯至论及时政爱君忧民之意溢出言表而尤慨然慕真文忠公之为人其答心政经之问尤为所称赏当是时予知日进志在国家生民而非徒窃一第以为荣者顾其筮仕当钱谷之司虽以勤慎清白见知诸老而拘于职守泽之所及有限也乃今出刺一郡则一郡事皆得行之日进畴昔所抱之志不及此时奋力一试顾复奚待乎真文忠公再守温陵甚有美政其始终自励及以勉其僚属不过亷仁公勤四者而巳公去温陵十四五年及其再至老稚填聚懽迎如见父母盖圣贤之泽入民之深又非汉唐以来循吏所及也日进之为郡也倘不以公为师则亦何以言语慕公为哉日进尚懋之它日政誉流闻躐跻华要勲猷着于天朝声实流于天下则所以答国恩而振家学者皆在于此愿以予之蹇劣因之而获知人之名不亦窃与有光荣哉
　　耆夀洊荣序
　　嘉靖戊子秋七月徽号沛恩文官五品以上致仕年七十者晋其阶一级大方伯鉴湖方公文玉得晋二品阶资政大夫时其子直在太学予谓之曰尊公荣遇斯极所少者诸郎趾美科第尔子勉之是秋八月直复领顺天乡荐再阅月间公有喜二焉于是夀七十一矣乡人仕于是者相与属予词将驰归为夀公登治癸丑进士由戸部郎出为湖广议晋陜西江西左右叅政湖广右布政使转云南左布政使歴官三十年屡以军功被赏赉加禄至正一品又得以三品官追赠三代乃今归老林下洊被宠荣又如此公之福何其完且厚哉而考公所以致是盖有非偶然者始公以主事督储临清不受中官餽遗人服其防及为郎中出督漕事值嵗旱河涸公请出直募饥民防河民得不饿死而运道以通嵗入如故其后奉命覈地于河南凤阳取势家所侵田复归之民而释所系颂者至数百人及叅湖藩首平湖贼总制尚书洪公材之委征蜀果擒其渠蓝鄢等槛送京师未防江西华林诸寨贼势炽甚公自陜移治之既至新淦张元二建昌徐九龄等各拥众僣号流毒州县公皆督兵讨平之及以右辖再涖湖南防三省用兵公任督饷军以不乏食宸濠之叛公复兵守兴国黄梅等处捕得逆党立诛之贼闻之敛兵不敢廹盖公自为方岳常出入兵间运筹决防克平大憝生民赖之前后使者交章论荐公以满盈为惧比至云南屡疏乞休竟得请以去知公者皆惜其用之未竟也夫陂泽之水停潴不泄故流润无穷公惟位不酬徳是以有今日乎况直之文行克世其家所以究公之用者胡可量哉世有所挟不及公而名位反过之及考其终亦有福履之盛如公者乎何也穴趾而竣墉必危再植之木必伤其根夫功菲而赏厚者亦若是耳予于公辱在姻娅敢以平日所以知公者为天下诵之庶欲知公者有考焉
　　送郑廵检序
　　今年春郑君玉良以年劳授揭阳鮀浦廵检将行以予其姻也徴言为赠予闻廵检职捕盗而岭以南盗尤多往往窜伏山谷乘机出剽居民商旅不胜其害虽逹官贵人过其境亦必以兵自卫然后敢行有司坐视莫敢谁何更数嵗两广守臣辄一请于朝防兵夹剿期无遗种乃巳然为之者犹弗悛也夫盗亦人耳好生恶死之心与人同也岂乐为是以趋其毙哉亦有司陋于拊循所致耳然其始也势尚未炽任游击之职者诚能严其禁令时其廵警设伏伺便出辄擒之则其党溃散而盗且衰止矣距致滋蔓不可治至于贻祸若是烈哉先王之时敎化修眀冦敓屛息然为之防范其法甚严盖其道路之间以兵革趋行者有禁出入不以物者讥若周礼司门氏司闗氏所掌是己今道路险阨之处各设廵司以防奸禁亦周人之遗也然为之者鲜克善其职徒知商税之入而巳至于冦至少则闭门弗出多则挈妻子走匿民舎以避敢操弓矢与之从事者少矣然则盗将何惮而不为乎玉良有智谋胆气令为廵检于鮀浦也必不如予所云息萑苻之警以安海峤之民吾于玉良乎有望
　　送郑日宣任永昌别驾序
　　吾乡郑君日宣由南京国子助敎擢判云南永昌府与之游者皆曰君自起乡荐歴敎数庠以至太学前后三十年所职者敎耳而未有以及民也今其学得施于有政矣予闻之曰是将以政与敎为二事乎冉有问于孔子曰既庶矣又何加焉曰富之既富矣又何加焉曰敎之孔子之论政如此固未尝离夫敎也及考其所施如宰中都则长防异食男女别涂矣为大司冦有父子讼者其父请止则赦之矣皆所以厚人伦而美风俗也夫其政也乃所以为敎乎后之为政者不知出此法令科条焉耳是裂政与敎为二也而欲望先王之治岂不逺哉永昌在昔为哀牢国自入国朝生齿益繁名琛异寳难得之货皆其地产民亦庶且富矣但其地僻在荒徼民夷杂居礼义之俗未必同于中州今郑君为政于斯亦敎之而巳敎莫大乎君臣父子长防男女之礼若法令科条则为此而设也非所恃以为治者也君居家重伦纪俸禄所入悉以给其兄弟家以故贫而雍睦弥笃盖其躬孝友之行如此及其敎人亦必以是焉鄱阳邑志列之名宦非溢美也当国家更新敎法之日予方喜得君为助而君行矣然君之敎自是将行于遐方譬之水焉涸于东而溢于西其有所沾被则一也然则予复何恨
　　贺侍御刘君考最序
　　侍御刘君容甫官南台三年矣兹将献其绩于朝同寅诸君相与诣予属言为贺予曰我朝考课之法仿虞周三载之考课其功状云耳非有陟眀之典也奚贺为然追念往时刘君偕其同官以言得罪逮系诏狱当是时也非赖天子眀圣洞烛其忠将触祸必矣安得完璧而归以有今日耶是之为足贺乎诸君曰然皆上之赐也予曰御史寄一人之耳目逹隠弼违洗寃泽物乃其职也故遇事不能极谏固无足多若其按部所至不能兴利刬弊以为一方造福则亦未为称也吾闻刘君之廵视京城也籍流民千余戸之有产者俾任徭赋而民困渐舒按内府圗籍以复火巷而民居免于滥毁既有徳于民矣及奉命出视江防属承平之际武备寖弛则为战舰百余令沿江卫卒各习水战军声大振又多为逻舟令所司领健卒分畨逻哨冦发辄捕得之于是长江数千里无剽冦之虞呉颿楚柁出没于烟涛浩渺之间者皆沥酒相贺曰此刘公之恵也廵歴所至察防兵民利病及复命于朝则条为四事上之言覈而虑周闻者韪焉夫以刘君之克尽其职如此是之为足贺乎诸君又曰然予曰刘君之贤固也然士之有志者当以天下之事为己分内今刘君视天下事何如哉朝廷之上时政岂无阙失者乎宇宙之内灾变岂尽消弭者乎逺而边疆则悍将骄兵负恩干纪内而中原则千里旱蝗道殣相望其他事之可忧若此类者虽更仆未易尽也刘君夙负忧时之志而又居得言之地今兹入朝必以耳目所见闻者切切焉为上指陈寜肯首防缄黙为自全计耶审如是则其泽又将及于天下不徒一方防福而己不尤为可贺乎于是诸君皆曰先生之言是乃所以贶刘子也请书以贺予不能辞遂欣欣然为之搦管若夫抡材计老防置显崇以风有位此司黜陟者之事非君所计予亦不欲为君道也君大名世家由进士宰靳多恵政以能徴拜今官云
　　送郡守项君迁之之抚州序
　　今天下国以百数其守多良进士有文学者也而治以循良称者何若是也予窃怪之及考班固作汉儒林传称公卿大夫士彬彬多文学之士西京人才之盛盖可见矣至所传循吏亦不过六人文翁以州县吏见察举朱邑起啬夫黄霸入钱谷补官若始以眀经进而终列于循吏者龚遂召信臣二人而巳夫汉世文学之盛而循吏之难如此不独今为然也然则政不必出于学乎抑长于学者未必逹于政乎嘉靖己丒予同考礼闱见永嘉项君迁之所试巻雅而则辩而不肆予于是知其学焉然未识其政也去嵗予叨贰南礼迁之自职方副郎丐南为膳部郎中旦夕以职事相亲者将二年见其敏而共疏而不滞于是又知其政焉今年冬擢守于抚予方贺抚之得循吏也而迁之意不自足方娓娓焉谘所以为郡者于予予告之曰子亦知学与政之合一者乎夫学而不逹于政非学也政而不出于学非政也古之君子平居师友相与讲论而为学者无非圣贤之道及其施之于政亦必以是焉是故其子民也必仁其涖官也必恪其律己也必严是皆学也学与政一也后之学者其为学也固亦尝讲説圣贤之道矣及施之政则以为史册之言迂濶不可用而甘心效俗吏之为甚则饰虚伪以徼名峻朴罚以示威仰拾俯攫惟恐利不盈槖迹其所为皆其平日执笔丑诋以为不足汚牙颊者乃或躬自蹈之不以为耻是自弃其所学者也学与政一也呜呼自政与学二而天下无善治矣后世吏治之鲜循者固不以是也哉迁之有志之士也平昔自许所学为何如今之为守于抚也设施次第吾不能悬知要之其政必出于所学而不使道术政事裂而为二抚之民庶其防君子之泽乎审如是汉世循吏又不足为迁之道也北风其凉嵗聿云暮迁之卜日戒车于迈其同寅诸君子为之徴言因次其説书以为赠








</div>
    <div class="pagination">
<a href="方斋存稿_page2.html">上一页</a><a href="方斋存稿.html">1</a><a href="方斋存稿_page2.html">2</a><span class="current-page">3</span><a href="方斋存稿_page4.html">4</a><a href="方斋存稿_page5.html">5</a><a href="方斋存稿_page6.html">6</a><a href="方斋存稿_page7.html">7</a><a href="方斋存稿_page8.html">8</a><a href="方斋存稿_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
