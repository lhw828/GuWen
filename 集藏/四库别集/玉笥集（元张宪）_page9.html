<!DOCTYPE html>
<html>
<head>
    <meta charset="UTF-8">
    <title>玉笥集（元张宪） - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉笥集（元张宪） - 第 9 页/共 14 页</h1>
    <div class="content">




　　玉笥集卷六
　　钦定四库全书
　　玉笥集卷七　　　　　　　元　张宪　撰古诗【长短句】
　　双龙图
　　云谷道人手持一片东溪纑云林散人为作双龙出入清朝图砚池浓磨五斗墨手涂脚踏顷刻云糢糊既不为山引九子亦不作掣电双吞珠但见一龙盘空偃蹇飞下尾闾穴一龙搅海奋迅直上青天衢雄者筋脉雌者腹肚麄双冲交挺白玉柱两角对树青铜株宛宛修尾卷蹴浪花白聂聂钜甲挟拍【阙】风乌性驯肯入孔甲驾气恶欲踢丰隆车张吻啖阿香舞爪拏天吴轰霆时或取旱魃飞雨自足苏焦枯寸池尺泊虽云不能一日处十年未用犹可高卧南阳庐云谷子七寳钵盂深袖手云林子光环金锡且载室吾将倒三江倾五湖洗余百战黄血尽率凡鳞朝帝都
　　赠天马生
　　天马生骑天马三尺昆吾手中把有时上殿前斩佞臣头有时临戎怒斫奸雄髁天马生马有千里材剑有连城价马或为舘人脱剑或为徐君挂官可弃金可舍此身可杀不可骂喜不为儿女顔怒不作粗豪咤七尺雄躯人可齐一片义心谁得畵天马生嗜利如嚼蜡嗜义如防蔗天马生岂不知四海若溃九州分解瓦十年苦战血成洼千里流移肉为鲊八阵图吾不秘出师表君当冩吁嗟乎天马
　　沧浪舟图为谢士英题
　　谢公防剑斩吴松截得沧浪一水倒卓青天入水中一叶渔舟凌水起舟与水升降水与天拍浮虽无具区三万六千顷混沦一片元气清悠悠谢公本好胜况复智虑周常恐有力者夜半偷挟舟当头筑土山对面围蓬丘花竹丽晴昼苇蓼涵高秋映莲立白鹭穿栁下轻鸥锦生澜汨汨珠跳沤緑蓑挂鹢尾畵浆倚船头谢公天性颇疎散拄颊日来凭柂楼岂无济胜具耻袭康乐游亦有镇静才嬾懐安石忧手把六尺瑚竿饵悬一线黄金钩蓬窻雨不闭棕缆夜忘收天随舞真讴名不变防夷服不异羊裘舟下风清韵欵乃花间水响声夷犹我方买棹事逺求燕齐楚越将周流长淮大江不满眼褰裳举足如涉沟燥吻吸云梦只手掬沧洲邈视谢公水沤洼无一抔舟车三十年穷途困遐陬涔蹄起波浪潢潦弄干矛故道走浑河洪涛沃九州我前舞鳅鳝我后跃蛟蚪沴气蔽白日荒荒使人愁既匪急名宦又不勤商贾胡为泛此不测渊万里遑遑忘乐土猛省急回来归程已豺虎江湖鼎沸海飞烟膏染荆榛血漂橹走覔谢公舟求作沧浪侣谢公舟在东海濵沧浪水深多纵鳞飞桥不可渡战舰莫通津鲙美四腮鲈滑美千里莼云净水光淡岸来风力匀倚篙纷緑藻落柁断青苹数举鹦鹉杯满酌桃花春饮余呼蜡屐醉起岸纶巾濯足濯缨尽由我孺子有歌公不嗔
　　赠冯以玉宣使【余素竒以玉有竒骨且有竒志一宣郎何足以辱之然行逺自迩升高自卑古人皆然故敢以女家破莎车平赤眉之勲业期之】
　　冯宣使清如氷温如玉年未三十享天禄既不学腐儒老书卷又不学寒士卧空谷东隣儿子痴窻前防丝竹西隣儿子娇穿域事蹋踘独持一片丈夫心万里虎飞思食肉南垣相公选行人千万人中独防君楼船夜破海东浪驿马北驰天上云作徒不必论魏尚焚劵抵用惊田文忠肝义胆刻心骨大扫羣丑书竒勲李家大黄箭六尺王家小铁鎗百斤西京奉世东都公孙功名至今千古存宣郎职小未足论
　　送宗上人
　　海上宗师美如玉手执落花流水轴扣门求我送行诗自说移禅向西竺西竺迢遥十万程豺虎塞途那可行武林别有小西竺八面莲花围化城层峦叠嶂开佛国孽火刼风然不得浮杯不用渡东洋飞锡无劳问西极树撑鬼努力石鬭虎撄食水奔龙折身山回凤铺翼云起太虚白雨来清昼黒月轮夜挂龙树东斗峰晓落猊峰北玉枝风动两猿金沙水冷双鸂鶒素食不絶天厨供禅衣自有云机织水南寺隐隐传石钟石上老铿铿振金锡寳髻无边发象光长舌有声飞霹雳赠君志公杖头刀与尺为我裁量松下石待吾钓尽吞舟鱼分尔半岩悬袯襫
　　憎厐
　　武陵老祖死盘瓠至今子孙奸如狐悬蹄甆眼亦常类而况细腰矮脚俱慵驽鹄仓九尾古闻有茹獚四尺今非无胡为蛮种肆狞恶邈视宋防欺韩卢独不见陆家传书走长途张家注晴咋奸佞杨家衮草濡焦枯徒能杀都官走爱弟逐华氏追夷吾吠尧尚有说食桀良可吁箝口视盗曽未杀拱手学人何足诛吾常怪汉祖少恩夷臯无谟萧何短智李斯实愚族信醢越痛可惜舍穿嗾盾无辜宫中牝鸡除不得发踪指示言何诬东门狡自无恙望夷马鹿将奚逋西旅底贡实自召西园枉用铜司徒分陜保奭不可见使我悲愤思樊屠吁嗟乎提弥明胆气麄金椎不举良非夫
　　咏双陆
　　君马一十五臣马一十五共成三十骑相拒河之浒君马黒虬龙臣马赤虓虎盘旋两阵间不复计行伍弯弯水中月蛾眉挂天宇疎星二十四薄晓见灿者乱眼无旌旗寂耳罢金鼓奔冲互驰骤交纵肆擒虏君马逾津梁臣马越城湟君马渥洼种一日千里长臣马的卢骨一跃五丈强君马左骤迅飞电臣马右骤激羽箭东闗未下黄金锁西塞先扃紫镔键牙骰宛转两叫喧喝六呼么破顔面君不见宫中无子武瞾悲席上有情韦后嬉典筹天子不自振地下孤臣血泪垂
　　赋西隣儿东家生各一首
　　西隣健儿书不读骏马硬弓习驰逐十年遭逢天下乱一品荣食卿相禄出专边庭分阃寄入坐朝堂秉钧轴重轻楚汉一诺间指划成败千人服分茅裂土趣刻印塈垩流丹新赐屋我曹胡为事笔砚风雨西窻剪残烛饮酣遽髙歌忧来私恸哭尝恐少年人思精未精熟报国勿论命爱君终获福功高心愈下志静欲易足君不见淮隂壮士功盖世一请假王赤三族
　　东家老生面白晳脱粟五升逐日籴灯窻埋头理文字瘦儿啼饥妻夜绩悄然穷巷车马断挂戸蓆防遮败壁腯生髀肉暗垂泪懒惰筋骸愁运甓寂寂常羞邓禹笑咄咄不忘殷浩戚心如秋风鹰在韝志若夜雨马伏枥岂无六钧弓牵夸破的亦有五尺戈交臂习搏击痛儗絶秦书窃草骂曹檄深愧死伤勇事此一人敌君不见孟轲四十不动心有道可援天下溺
　　赠日者
　　我生之年嵗在酉日挂龙角月悬栁水为命元用金母十年落限空搔首纷纷豪杰争趋走雌雄未决谁能剖知子有术术不苟肯以公侯许谁某嗟余流落成老丑岂有文章垂不朽逆旅相遭偶携手许我功业可期贫不久嘱君为我三缄口过眼浮云我何有且饮今宵花下酒莫管明朝杀敌成换取黄金印如斗
　　送康上人归觐兼游方
　　湖之西浙之东山如舞凤水如蟠龙精蓝古刹据其上往往焕烂金银宫莲台猊座事转换天龙围绕森金铜山珍海藏列怪异琅玕玛瑙纷青红云廊月殿绵亘不见日蜂房蚁戸开帘栊法门自别教禅律一蒂乃尔分三宗神僧大徳亦间出阐扬道徳夸神通地龙凡圣相混杂服色则类实不同五山十刹占竒观天生鬼造非人功三竺灵隐在湖上南北对峙双高峯飞来小朶割鹫股桂子万树吹香风冷泉一泻寒玉六月氷雪清心胷天台石梁跨涧险莫渡瀑布万丈飞银虹半千开士住方广神异变现初无踪揷天絶顶露石骨雁宕妙处宜秋冬天灯下照舍利塔雪窦咫尺隣天童桃花小白境界别大士出没洪涛中防龙五泄属婺女径山天目巢云松自余佳处不可以名记青鞋布袜山万重僧康僧中雄弱冠祝髪辞乃翁携锡下赤城千里遨吴淞十年值乱离汨汨悲途穷一朝忽忆归省堂上老因之遍扣丛林钟僧康虽浮屠读书颇闻道不背君父恩不违佛祖教侍膳与问安劬劳知所报移锡与驻单去住从所好泉石作盘桓烟霞堪笑傲水不畏蛟龙陆不虞虎豹僧康尔佛徒有杯可以渡有苇可以浮真山真水处处宜尔居何为防轴求我书我书三过读于尔无补徒夸谀东或越西或吴少留一席地小结松间庐为报两邦山水窟不妨我亦赋归欤
　　送冯判官之昌国
　　蕲奕将军飞上天十年海水生红烟惊涛怒浪尽壁立楼橹万艘屯战船兰山摇荡秀山舞小白桃花半红吐防夷不裹状元尸白日雄兵围帅府长鲸东来驱海鳅天吴九首六眸钜牙凿齿烂如雪怒杀小民如有讐春雷一振海帖伏龙变海鱼安海族烟青卤灶雪翻盘浪暖黄鱼串金锈海盐生计稍得苏职贡重修遵海服判官家世忠孝门独松节士之竒孙经纶手叚饱周孔岂与弓马同等伦昼穷经史夜兵律麟角凤毛多异质直将仁义犯笞榜耻与奸賍竞刀笔吾闻判官昔佐元戎幕三运进退出筹度便移韬略事刑名坐使剽游归礼乐鳯凰池麒麟阁酬徳报功殊不薄九天雨露圣恩深万里扶摇云路廓
　　题富春吴云槎皆山楼
　　前楼后楼山嵳峩东窻西窻石盘陀巑岏大牙峯错综轇轕虎口若相摩便如乗樏导伯禹徧歴岱华逾嵩蟠谁移琅琊置楼下环滁形势遽北【阙】斯楼多奔峦峻岭曲折走竒状寒肩瘦脊缰锁千飞鼍风雷变现吐神怪草树蓊郁迷天罗白云漫漫下无底万顷往来如海波松楠栝栢直上荡日月鹤赤凤皆来窠雨樵烟牧异昏晓笠戴黄竹簑青莎皆山主人不食天子禄青防紫绮双乌靴拄笏夜上东谷月抱膝昼眄南庭柯银虹百尺下挂屋檐角曲涧宛转盘旋窝山人楼居恣豪饮讶呀呹口频醺酡偃息野树卧石枕起舞落日攀松萝醉翁作记冠一代涂窜旧藁无差讹文人才士亦继作诗赋颂美何猗那嗟余半世苦奔走官马大野舟浊河残山剰水不到目清事有癖今成疴蜃楼消长不足较但使有山犹可歌
　　赠马庸
　　既不能学书记姓名又不能学剑敌一人丈夫武定祸乱文经纶舍此将何以立身扶风豪士有马庸躯干短少气吐虹自言若不致身凤凰池亦当安身虎豹丛如何尚荷戈逺戍东海东吾闻王师夜报防席卷千里风尘空何不泛楼船兮鼓南风渡长江兮追羣雄马豪士谁不死努力功名从此始为我酹酒誓江神曰所不尽取中原归国家复济大江有如水
　　题黒神庙
　　雄巫咂角神犀吼翻脚翩跹起筋斗血伥怒嚼葛党力剥面腥风下天狗乌骓拏云防飞豹金兽吞头浑脱帽青蛇丈八袅蛮旂北府新分南岳号卷鱼防吻高揷空飞甍列栋纷青红花裙草袴自膜拜白日椎鼔夜击钟莫猺酋长不平贼十丈跌夸石刻既不能皂旂甲接武黒云都谩缀竿旄半天黒君不见兖州祠镇星防稽惜鬼兵井埋骸骨烂尸与雉堞平乌乎五花营千里马珠如铄金如瓦亡妻走妾各事仇三尺弓泪成把黒神黒神何为者









　　玉笥集卷七
　　钦定四库全书
　　玉笥集卷八　　　　　　　元　张宪　撰近体【五言】
　　瑞柳十二韵
　　緑雾霭华滋柔条着地垂玲珑隔翠幙婀娜拂长丝种近临春阁分来太液池彩堂依密防珍干夹宏基九烈朝衣贵三眠昼漏迟汴沟全盛日张绪少年时袅袅含芳色茸茸发令姿蔵鸦春尚浅拂燕舞频欹沐雨披云髻颦烟敛黛眉妒深浑是恨娇重半如痴莫讶多纎丽何曽识别离更培连理树相对映门楣
　　投赠周元帅十韵
　　玉帐临江近金城镇海遥鼓声秋动地剑气夜冲霄露下星河白风髙草木凋山寒旗猎猎沙静马萧萧左广初传驾西船已畏烧五离才散鼠六愽又成枭豪杰乗时奋贤材早见招紫枢虚上座黄闼待清朝防见擒奸操归来醉小乔恩波门外栁长拂富春潮
　　寿星将军十六韵
　　大将开军府明旌拥节旄威声千里震雄略万人豪虎运乗时奋龙星并日髙誓将擒赵歇义不事朱滔古法传三阵新书变六韬花门重制铠大食旧遗刀畵防终依陛彤弓岂在鼗银章分斗印珠靸上花袍防客春开宴传觞夜伐鼛寿筵王母降醴酒穆生逃腽肭薰虵角燕支浴凤毛白麕防瑞草青鸟送蟠桃豪饮酺三日雄牵饩百牢杯深红玛瑙酒溢紫蒲萄未祝南山颂先烦北府劳云台多彩绘好去逐英髦
　　林塘幽十四韵
　　胜境惬幽寻芳塘簇林漫天惊滉漾防地见萧森隔水时闻磬穿花或听琴青浮鳌弁小黒直蜃宫深跃藻跳珍鲤争枝坠野禽风回微作籁云去尚留隂鹤起如迎客龙归若献琛萝房依防芘寳栰渡迷沉春雨移舟坐秋霜倚杖吟登惟便枕簟莫欲弃冠簮住久将忘世观来已悟心埃尘犹不到荣辱讵能侵天贡朝朝下神灯夜夜临阎浮那有此大士现潮音
　　赠道士十韵
　　红丝牵斗杓白刄斩霓腰云雨多消散天星尽动摇指摧狐女仆目烁蜃郎焦冠碾含膘玉衣裁叠雪绡青骡晨渡海赤鲤夜迎潮弱水才容苇蓬莱不用桥暂离金母宴又赴木公招石鼎闲联句琼楼卧品箫秘书传寳箓名籍挂神霄下士年华促丹炉许借烧
　　寄何九处士十韵
　　闻道迁新业濮家原上居连床弃珍玩囊载束诗书腊水春前醸晴泥雨后蔬琴清花院静棊响竹窻虚纪厯忘秦汉徴租絶吏胥浮鸥孤艇棹健犊短辕车緑树行吟罢黄庭坐对余山林奚必问钟鼎待何如情已羲皇上时方杂覇初触蛮两蜗角天地一籧庐
　　宿州渡
　　夜泊州渡天空客思清月生沧海白潮落大江倾目短中流楫心摧去国旌着鞭吾岂敢王室正承平
　　懐完者秃元帅
　　勇略经千载威声落万夫虎纹横赤颊犀骨贯霜颅海盗清旗帜倭人詟畵图鲸鲵今纵恣风浪满江湖
　　秋日古城
　　国势方龙鬬林居且鹤栖鼓风秋树急接日暮云齐江浅沙吞地山廻石碍溪日将兵火信融化作诗题
　　寄大香师
　　圆帽顶红毳方袍撘绛纱海龙邀早饭山鹿进秋花试墨探倭纸寻泉鬬建茶时抛红豆粒竹下唤频伽
　　戯赠陈李二万戸各一首
　　金虎横腰重银盔压颈酸力能擒项籍气欲矮曹瞒雅有长城寄贫无故纸钻凭谁奏天子易尔惠文冠闻道尊君父功成丈八鎗金牌晴射日白马夜飞霜羊肉分军士人皮贴战疮箕裘如可绍不用试三塲
　　赠西僧
　　西离五印度东渡独绳桥海若擎双足天花上七条胡经函贝叶饭鉢系椰瓢回首流沙路程途十万遥
　　菊隐
　　隐士追陶令黄花托素心或从隣舍饮不厌贵人寻晓露三花长秋风五栁深未须天子诏且尽酒家金
　　挽宣元【讳】图沁特穆尔
　　天下政多故而公廼殒身纵非补天手犹胜望风臣日月光虽薄乾坤气尚新瘦躯如未死拨乱属何人
　　挽陈衡之【讳璿】
　　感旧诗千首伤情酒一樽烟尘嗟白昼花月怨黄昏瘦马湖西路轻舆江上邨玉楼虽帝命题着也销魂
　　挽徐文卿【讳焕章】
　　七尺虎熊体所伤髭鬂稀本钟英气出竟抱病魂归土垒思排阵风锤记笑围空擕挂坟剑无处发长噫
　　挽李焕章【讳文】
　　飞翼楼前路若耶溪上山云居期共隐雪艇竟空还邱嫂贫何业孤儿长更顽一桑渎水仭绕旧柴闗
　　挽张子坚【讳风】
　　文仅典州郡武徒经乱离异书肥白蠧雄剑吼苍螭身冷家人散门荒过客悲忠魂倘为厉犹可捍城危挽张则正【讳木号小客星又号小桐君有观海集诛魃文行于世】
　　云外客星落江头桐树凋有文诛旱魃无禄佐清朝观海声名大回天志虑销孀妻与孤子仍旧尾萧萧
　　挽孙元之【讳明】
　　不蹑西湖路秋风几叹嗟伤心倚庐树过眼合欢花别业飞龙剑离冷凤琶至今资圣寺犹种故侯
　　挽冯君祥【讳天瑞】
　　髫龀为昆季烟尘更别离艰难惟尔共忠勇果谁知白马金戈冷红鸾玉镜悲燕山万里外若个送灵輀
　　挽杨原中【讳原】
　　习熟夹鎗法军中作武师鉴牟昼搅阵蹀夜交绥敢战惟闻鼓先登毎望麾可怜包马革无处认僵尸
　　挽程以谦【讳式】
　　草冷骆驼墩青灯敛怨魂皇舆春荡荡天策夜焞焞望泰须从否扶干在抑坤英雄今不语斯意与谁论
　　挽赵有道【讳信】
　　学就过人艺不成昭代功寥寥千古道寂寂万夫雄已矣龟虵庙哀哉虎豹丛佘山西下日无树起悲风
　　挽张思贤【号希贤】
　　玉局频鏖战皇坟屡辨疑似君埋亦少如我活何为海眼填星石天喉折斗司英雄都老去谁为补明时
　　灯下有懐
　　忆昔童婆店高屯坐夕曛树声呼出月石角碍回云野雉穿花见清猿隔涧闻马头三四子曽缚故将军
</div>
    <div class="pagination">
<a href="玉笥集（元张宪）_page8.html">上一页</a><span>...</span><a href="玉笥集（元张宪）_page4.html">4</a><a href="玉笥集（元张宪）_page5.html">5</a><a href="玉笥集（元张宪）_page6.html">6</a><a href="玉笥集（元张宪）_page7.html">7</a><a href="玉笥集（元张宪）_page8.html">8</a><span class="current-page">9</span><a href="玉笥集（元张宪）_page10.html">10</a><a href="玉笥集（元张宪）_page11.html">11</a><a href="玉笥集（元张宪）_page12.html">12</a><a href="玉笥集（元张宪）_page13.html">13</a><a href="玉笥集（元张宪）_page14.html">14</a><a href="玉笥集（元张宪）_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
