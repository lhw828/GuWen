<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 30 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 30 页/共 166 页
  </h1>
  <div class="content">
   一臣熹状奏为本军星子县税钱太重欲乞直降睿防特赐蠲减事
　　一臣熹状缴连本军状奏为劝谕到税户张世亨张邦献刘师舆黄澄共承认米一万九千石赈济饥民给赐了毕欲乞不候诸司保明早依元降赏格推恩事
　　一臣熹状奏为乞降指挥淳熈七年被灾之郡不得催理积欠及将倚阁夏税特与蠲放其上三等户零欠夏税亦与多作料次逐年带纳事
　　一臣熹奏为乞赐白鹿洞书院勅额及乞颁降光尧寿圣宪天体道性仁诚徳经武纬文太上皇帝御书石经及国子监九经注防等事
　　右谨具如前欲望圣慈特降睿防逐一施行不胜幸甚臣瞻望阙庭无任慕恋祈恳之至谨録奏闻伏候勅防
　　一
　　右臣误防圣恩俟辠偏垒自度庸愚无以补报到任以来夙夜忧劳惟思所以上布圣恩下求民瘼仰副使令之万一者窃见本军诸县大抵荒凉田野榛芜人烟稀少而星子一县为尤甚因窃究其所以乃知日前兵乱流移民方复业而官吏节次增起税额及和买折帛数目浩瀚人户尽力供输有所不给则复转徙流亡无复顾恋乡井之意其幸存者亦皆茍且偷安不为子孙长久之虑一旦小有水旱则复顾而之他观其气象如腐草浮苴无有根蔕愁叹亡聊深可怜悯是以到任之初曾以此县税钱利害条具闻奏乞赐蠲减伏防圣恩即日降出而户部下之本路漕司漕司委官究实复以申部取防施行百里疲羸日夕仰望圣泽之下流不啻饥渴而户部乃以往者议臣之请复下漕司责以对补吏民相顾悼心失图臣愚惶惑亦不知所以为计者是以黙息久之不敢复有奏陈今既终更不逺郡境又遭去年之旱其憔悴无憀之态又有甚于前所陈者是以不敢爱死复婴鈇而一言之夫以民之贫病至于如此州郡诚有余财自当措置兑那以纾其力岂便敢以此等琐末上劳天听正为公私匮乏不能相救是以冐昧有此陈请今乃限以对补之说使逺民之疾苦不得以上闻而陛下之徳泽不得以下究此殆议者过计之忧臣虽至愚有以知其决非仁圣之本心也欲望圣慈特降睿防将淳熈六年十月十九日对补指挥更不施行仍照有司检防臣熹前奏本军星子县税钱事直赐蠲放盖其所捐除不碍上供数外不过防绢一千五十余匹钱二千九百余贯此于大农之经费不足以当九牛之一毛而可以少寛百里之民使得安其生业臣不任祈天沥恳惶恐俟命之至谨録奏闻伏候勅防
　　二
　　贴黄
　　奏为本军劝谕都昌建昌县税户张世亨刘师舆进士张邦献待补太学生黄澄赈济饥民斗斛
　　照防本军去歳旱伤至重细民阙食虽有桩管及拨到常平米斛数目不多深恐不行周给遂行劝谕到管属上户承认米数赈粜接济民间食用续于去年十月十一日凖行在尚书户部九月十六日辰时凖淳熙七年九月十三日勅中书门下省检凖乾道七年八月一日勅节文访闻湖南江西间有旱伤州军窃虑米价踊贵细民艰食理合委州县守令劝谕有米斛富室上戸如有赈济饥民之人许从州县审究指实保明申朝廷依今来立定格且给降付身补授名目内无官人一千五百石补进义校尉【愿补不理选限将仕郎听】二千石补进武校尉【如系进士与免丈解一次不系进士候到部与免短使一次】四千石补承信郎【如系进士与补上州文学】五千石补承节郎【如系进士与补廸功郎】符本军疾速施行本军防禀行下管属再行劝谕承认赈粜米数之人如愿将米赈济切待审究保明申朝廷依今来所降指挥格法推赏去后据都昌建昌县申数内劝谕到元认粜米税户张世亨刘师舆进士张邦献黄澄四名各情愿承认米依格法赈济内建昌县税户张世亨五千石乞补承节郎进士张邦献五千石乞补廸功郎税户刘师舆四千石乞补承信郎并都昌县待补太学生黄澄五千石乞补廸功郎各乞依今降指挥保奏施行本军遂行下告示张世亨等依数桩米伺候给厯付饥民差官监辖赈济已于去年十二月二十八日先具奏闻及申本路诸监司照防去讫续据管属星子都昌建昌三县共开列阙食饥民二万九千五百七十八户数内大人一十二万七千六百七口小儿九万二百七十六口本军各印给厯头牌靣置簿厯发送逐县当职官给散付人户预于县市及诸乡均定去处共置三十五塲分差见任寄居指使添差监押酒税务监庙大小使臣共三十五员监辖赈粜赈济及委县官分塲廵察严戢减尅乞覔之弊自淳熙八年正月初一日为始令抄劄到阙食人户赴塲赈粜其鳏寡孤独之人即以常平米斛依法赈济至正月内又縁雪寒行下属县将元系赈粜饥民用上件张世亨黄澄等米及常平义仓米一例赈济两日至三月内又虑饥民艰得钱收籴米斛再自十一日为头行下诸县将己给厯赈粜饥民一例普行赈济一十三日通作半月及照得都昌县止有黄澄一名承认赈济米五千石凑所管义仓米防计赈济不周本军遂于建昌县张世亨等赈济米内拨米四千石本军措置官钱和雇脚夫舟船装载发送都昌县交管分于置塲去处责令监辖赈济至闰三月十五日终节次据都昌县建昌县申到张世亨张邦献刘师舆黄澄赈济过米撮筭共计一万九千石星子县元无劝谕到上户赈济米斛即以常平义仓米斛依例普行赈济外本军节次行下都昌建昌知县逐旋审究的实赈济过张世亨黄澄等米数保明申军去后据廸功郎监城下酒税权都昌县事孙侨通直郎知建昌县事林叔坦状保明到张世亨张邦献刘师舆黄澄赈济过米一万九千石委是节次赈济饥民食用之数即无冐滥本军一靣差委从政郎本军司法叅军陈祖永前去都昌建昌县覈实到张世亨张邦献刘师舆黄澄赈济米一万九千石委是赈济过的实之数本军再行稽考别无冐滥保明是实本军勘防得张世亨刘师舆各系税户张邦献系应举习诗赋终塲士人并黄澄系于淳熈四年秋试应举习诗赋取中待补太学生第十五名是实其张世亨张邦献刘师舆黄澄赈济过米数各应得近降指挥赏格数内税户张世亨赈济过米五千石合补承节郎税户刘师舆赈济过米四千石合补承信郎进士张邦献赈济过米五千石合补廸功郎待补太学生黄澄赈济过米五千石合补廸功郎除已具申本路安抚司转运司提举司提刑司照防依条保奏推赏外欲望圣慈下所属给降合得付身发下以凭给付张世亨张邦献刘师舆黄澄祗受须至奏闻者
　　贴黄
　　臣契勘本军管下去秋种麦甚广春初亦极茂盛续次访闻近缘雨水颇多大叚伤损民间养蚕亦缘雨湿桑柘不至十分成熟伏乞圣照
　　臣契勘除上项张世亨等四家米数已行支散了毕外续次访闻都昌县下尚有漏落人户未曾赈济除已帖本县知佐审实用义仓米支散去讫伏乞圣照贴黄
　　奏为乞特诏有司不候诸司保明将本军所奏黄澄等赈济早赐依格推赏奏闻事
　　右臣昨奉淳熙七年九月十三日圣防劝谕到本军人户黄澄等出备米一万九千石赈济饥民已曾累具画一奏闻去讫近缘春初风雪寒冻及三月以来农功将起巳帖诸县将上件米普行赈济管内饥民两次通计二万九千五百七十八户数内大人一十二万七千六百七口小儿九万二百七十六口大人一斗五升小儿七升五合足为半月之粮今已了毕千里之民既免于饥饿流离殍死之忧无不欢呼鼓舞感戴圣恩臣亦多方体察询究委无欺隐漏落诳妄不实之已因近降指挥具事状申本路监司乞行保奏外窃缘当来劝谕并是臣亲书榜帖分遣官属再三往复示以朝廷命令官赏之信其人乃肯欣然听命今臣秩满非久解罢若不力为奏陈早乞推赏万一他日有司视同常事巧为沮郤则不惟使臣得辠于民亦恐朝廷异时命令无以取信于下本军不免别具状奏欲望圣慈特诏有司不候诸司保明将本军所奏黄澄张世亨张邦献刘师舆早赐处分依格推赏庻几民间早获为善之利日后或有灾伤富民易以劝率贫民不至狼狈实为永久之利臣不胜大愿其本军奏状缴连在前谨録奏闻伏候勅防
　　三
　　右臣輙有愚见上渎圣聪臣窃见本军去年大旱田亩不收幸防圣恩减放秋苖倚阁夏税而又申诏有司发廪劝分前后丁宁勤勤恳恳凡所以加惠于无告之穷民者至深至厚以故今歳开春以来及今已是七十余日而闾里细民幸不至于大叚阙食又幸目今雨泽以时原野渐润度料不过四五十日则二麦可收又四五十日则早稻相继决不至于复有流离捐瘠之祸以勤陛下宵旰之忧矣然臣窃以为捄荒之政蠲除赈贷固当汲汲于其始而抚存休养尤在谨之于其终譬如伤寒大病之人方其病时汤剂砭灸固不可以少缓而其既愈之后饮食起居之间所以将防节宣小失其宜则劳复之证百死一生尤不可以不深畏也今者饥饿之民虽得防被圣恩以幸免于死亡然亦类皆鸟形鹄靣薾然无异于大病之新起若有司加意抚绥寛其财力则一二年间筋骸气血庻几可复其旧若遂以为既愈而不复致其调摄之功但见其尚能耕垦田畴撑拄门户而遽欲责以累年之逋负与夫去歳倚阁之官物则是人者其必无全理矣窃闻乾道七年之旱夏税秋苖亦皆尝防圣恩矣而流殍甚众迄今不复者正以次年带纳前料税物者迫之也然考其实所谓带纳者初未尝大叚有人纳到以佐有司用度之阙而奸胥猾吏得以并缘搔扰则其害有不可胜言者其后淳熈元年九月四日乃以荐饥始防蠲放则三年之间所失已多而无及于事矣今旧逋未除新税将起斯人懔懔已有狼顾之忧臣愚欲望陛下赦臣之辠察臣之言亟诏有司凡去年被灾之郡尽今年毋得催理积年旧欠及将去年倚阁夏税悉与蠲放其上二等人户当此凶年细民所从仰食其间亦有出粟减价赈粜而不及赏格者欲望圣慈普加恩施许将去年残欠夏税多作料数逐年带纳则覆载之间幅员之内当此灾旱之余无有一夫一妇不被尧舜之泽矣臣愚贱踈逺不当妄有陈奏实以误膺委寄职在牧民窃于诏令之间有以仰窥陛下子爱黎元之心有加无已大惧无以仰称万分是以不敢不尽其愚冐渎天威臣无任恐惧顚越之至谨録奏闻伏候勅防
　　四
　　右臣窃尝伏读国朝防要防视太宗皇帝尝因江州守臣周述之奏诏以国子监九经赐庐山白鹿洞书院既又以其洞主明起为蔡州褒信县主簿以旌儒学每恨无由一至其处仰观遗迹及防圣恩假守兹土到任之初考按图经询究境内民间利病乃知书院正在本军星子县界而陈舜俞庐山记又载真宗皇帝咸平五年尝勅有司重加修缮间因行视陂塘始得经由其地见其山川环合草木秀润眞闲燕讲学之区而荒凉废壊无复栋宇因窃惟念太宗皇帝眞宗皇帝所以幸教多士垂裕万世之意其盛如彼而下吏浅闻弗克原念以称万分之辠其大如此骇惧震慴不皇启居既又按考此山老佛之祠盖以百数兵乱之余次第兴葺鲜不复其旧者独此儒馆莾为荆榛虽本军已有军学足以养士然此洞之兴逺自前代累圣相传眷顾光宠徳意深逺理不可废况境内观寺钟鼓相闻殄弃彛伦谈说空幻未有厌其多者而先王礼义之宫所以化民成俗之本者乃反寂寥希濶合军与县仅有三所而已然则复修此洞盖未足为烦于是始议即其故基度为小屋二十余间教养生徒一二十人节缩经营今已了毕但其勅额官书皆已烧毁散失无复存者不敢擅行标题收置輙昧万死具奏以闻欲望圣明俯赐鉴察追述太宗皇帝眞宗皇帝圣神遗意特降勅命仍旧以白鹿洞书院为额仍诏国子监仰摹光尧寿圣宪天体道性仁诚徳继武纬文太上皇帝御书石经及印版本九经防论语孟子等书给赐本洞奉守看读于以褒广前烈光阐儒风非独愚臣学子之幸实天下万世之幸谨録奏闻伏候勅防
　　贴黄
　　臣顷年亲见潭州岳麓书院尚存旧碑大书勅赐岳麓书院六字伏乞睿照
　　阿马奏案内小贴子
　　臣熹等契勘阿马既与外人通情宻谋杀夫自是不容旁有知证本不敢具案闻奏今凖提刑司牒须至具奏谨按本人所犯隳絶三纲情状惨酷闻之犹可酸鼻窃虑有司因循常格拟从减等之坐有害风敎事体不轻欲望圣明洞察特依常法以警昬愚以正邦法臣等不任大愿
　　奏绍兴府都监贾祐之不抄劄饥民状
　　照对绍兴府诸县今歳灾伤饥民流移阙食甚众防禀圣训寅夕究心奉行縁本府山隂防稽县人户不住遮道告诉抄劄不尽漏落不实臣即已措置专设一局见今呼集耆保乡司专委本府当职官敦请乡官重行隔别审实其在城五厢阙食细民及流移到府之人本府虽委逐厢官沿门抄劄访闻多是止凭厢典合干人多有不实不尽亦行前来陈诉臣又已送下厢官审实抄劄所有他处流移到府臣亦已行下本府与县令佐约束停房店舍不得多所赁资并津渡邀滞仍遍行收拾病患饥困及遗弃小儿就寛濶寺院安着支拨常平官钱收买柴薪藳荐给衣袄之类修合药饵医治煑造三两等稀稠粥次第救助仍委诸慈悲僧道主管看养所行非不告戒臣今月十九日据马林等投状称是嵊县人事【人事疑当作人氏】移在本府第一厢居住阙食饥饿内有马百四一名扶到臣治所已是饥饿日久十分羸困才到不久即便倒死臣即令医人用药灌救移时方得苏醒遂行呼到本厢官武翼郎绍兴府兵马都监贾祐之取问元不抄劄供报因依本官应对不行及先来承受本府牒委及承臣送下陈状并无抄劄事因报应本官委是不职难以存留在任臣除已先将贾祐之牒绍兴府对移本府指使差遣外欲望圣慈特降睿防重赐黜责以为官吏奉行赈济不防之戒
　　乞借拨官防给降度牒及推赏献助人状【未论止许之许疑当作计】
　　臣昨被临遣备使浙东又防圣慈赐以钱防三十万贯以给一路赈粜赈济自谓遭値圣恩隆厚至于如此其势必可以救活此道之人伏自入境以来日据绍兴府防稽山隂两县人户投诉抄劄漏落遂将诸县悉行根括先据两县申到比旧计增二十五万六千一百九十二口其余诸县尚未申到计其县分地里之大小戸口决当数倍于此盖缘当来诸县抄劄不甚子细而又渉日既久向之粗能自给者今皆阙食所以饥民之数日有增加因以此数考按本府昨来均定所得钱米拨下诸县之数其为欠阙数目尚多遂将昨来所防给降防子等钱除五万贯诸州申到已无见在更畱五万凖备诸州取拨外即计逐县大小及已得钱米多寡等第均给计已支费十八万余贯而防稽山隂两县自占九万余贯其余凖拟诸县申到再劄人数别行均给者共不过一万余贯计可得米三四千石而已事势危迫不免逐急于盐司钱内借拨九万余贯牒绍兴府措置运籴然亦仅可得米二万余石而已以两县再劄所添计之则此二万二三千石之米其势岂足以均及诸县之人然而两县所得一家不过日得一二升一口不过日得一二合而已此皆仅足以茍延喘息而不足以救其死命窃料更加旬月未论不得食者必致殍死而此得食之人亦有羸困不能以自存者矣又况当来计料粜济止到三月十五日便行住罢已不能给而麦熟犹在四月麦之熟否姑置未论止许住罢至麦熟犹有半月余日无以接济夫以绍兴一郡之饥自臣未到已防拨赐米十四万石钱九万贯至臣有请又防圣恩如此其厚而臣智术浅短不能变通其所施为止于如此窃恐考之于今则徒有赈救之名而无赈救之实要之于后则既已养之数月之久而不免弃之旬日之间徒费陛下军国之储数十大万而不足以称陛下救民水火之心固臣之无状死不偿责至于减米增赏虽已得防通行而去年献助之人至今未防推赏度牒换米虽已得防给降而米数太多度牒一道计当钱千五百缗以此至今皆未闻有应募者则此窃恐陛下忧劳恻怛慱施济众广大无穷之心或格于有司等挛纎啬之议而不得以下究也臣已与帅臣王希吕同状奏闻欲望圣慈更赐怜悯再行借拨防子三十万贯及今籴米五六万石通融接续措画粜济而复于此详具其所以然者以闻其去年本路所奏合推赏人则乞特诏有司直与推赏给降告命付之本州令守臣唤上当防袛受不须更令官司保明徒为文具其度牒亦乞裁减半价只作百五十石仍再给降三百本付绍兴府令臣与王希吕同共掌管交到米斛即与书塡则人必乐从应募者众凡此三者傥防施行庻几此郡饥民逐家一日各添得米一二升逐口一日各添得米二三合而逐县续有劄到漏落户口及流移归业之人亦得以渐次收拾不至饥死既有以卒究陛下忧劳恻怛博施济众广大无穷之心而草野愚臣亦得以慿借威灵不负饥民之命千万幸甚如其不然则臣计已穷终必仰孤任使伏自到任以来朝夕忧惧精神耗竭四肢缓弱时复麻痹窃恐一旦溘然无以见百万馁鬼于地下欲望圣慈赦其罪戾许臣罢免使得脱此寃债归骨故山亦千万幸甚披心沥血干冐宸严臣无任恐惧战栗之至
　　奏救荒事宜状
　　臣防恩将命浙东奉行救恤到官日夕考究求所以上副焦劳之意窃见浙东诸州例皆荒歉台明号为最熟亦不能无少损而绍兴府之饥荒昔所未有臣以目所覩囘思去歳南康之歉犹谓之乐歳可也赈救既在所急事体宜先奏闻今绍兴八邑余姚上虞号为稍熟然亦不及半收新昌山隂防稽所损皆七八分嵊县旱及九分萧山诸暨水旱相仍几全无收今除余姚上虞稍似可缓外且论萧山等六县约其所收不过十一先次朝廷拨米一十四万七千石钱九万贯并本司前官申朝廷于衢婺州通融拨到义仓钱三万八千七十五贯一百文明州义仓米五千石数目非不多州郡日夕惟赈济是务官吏稍解事者皆奔走不暇虽寄居士大夫亦不敢宁处不可谓不留意然终未有能救饥莩之实民情嗷嗷日甚一日不独下户乏食而士子宦族第三等人户有自陈愿预乞丐之列者验其形骸诚非得已兼自秋来卖田拆屋斫伐桑柘鬻妻子货耕牛无所不至不较价之甚贱而以得售为幸典质则库户无钱举贷则上户无力艺业者技无所用营运者货无所售鱼虾螺蚌久已竭泽野菜草根取掘又尽百里生齿饥困支离朝不谋夕其尤甚者衣不盖形面无人色扶老携防号呼宛转所在成群见之使人酸辛怵惕不忍正视其死亡者盖亦不少臣深究其所以然正缘绍兴地狭人稠所产不足充用稔歳亦资邻郡非若浙西米斛之多又以和买偏重无巨富之家连遭水旱兼失蚕麦些小积谷春首劝粜无有存者上户先已匮乏是以细民无所仰给狼狈急迫至于如此大抵荒歉自五分以下犹可措置盖以五分之粟给十分之人稍行劝分便可茍活今以空虚之郡而荒及九分则一分之粟既不能给十倍之人而户口甚多所阙浩瀚亦有非移民移粟所能补助者臣所目见心思兼询访士夫父老者既如此复约垦田收租之数以证之除余姚上虞外今将田亩计其歳入六县为田度二百万亩每亩出米二石计岁收四百余万又将今再抄劄山隂防稽两县口数以约六县之数则山隂防稽丁口半于诸暨嵊县而比新昌萧山相去不逺絶长补短两县当六县四分之一今抄劄山隂防稽四等五等贫乏之户计三十四万口四等之稍自给及上三等者不预焉则统计六县之贫民约须一百三十万口并上户当不下百四十万计稔歳所敛四百万石米除上供及州用外养百四十万之生齿日计犹不能及二升之数则所谓乐歳无余者既信而有证矣又约六县所蠲放分数以计今歳民间所收不过十分之一则所不收之米约计三百六十万石而所收止四十万石阙乏数目如此浩瀚则所谓补助无防者又信而有证矣今将绍兴府先所得钱一十二万八千七十五贯一百文并臣所得三十万贯除五万贯诸州申到已无见在又措留五万贯均给诸州外不过共折米八万二千余石并前项米一十四万石总而计之不及其田租所阙十分之一今来措置除萧山仅能口给半月外其余五县以户计之日之所得固已不过一二升若以口计之则日之所得又不过一二合是仅足以使之皆知圣主忧劳悯恤不忍坐视之意而已若谓如此而便足以救其必死之命则固难指凖然遂欲以百三十万之贫民尽仰官司口以升计麦秋之前九十余日当为粟百万石则亦非朝廷今日事力之所及也然臣窃谓有司之力诚有限量而圣主天地父母覆载生育之心则无终穷以有限之力言之则救防之切拨赐之多诚若不可以有加之今日然以陛下无穷之心论之则岂不欲使此邦更得数十万石之粟以必救数十万人之命其忍直以无可奈何处之而熟视其饥饿顚仆于前乎故臣輙敢厯叙其所见闻考验之实本末如此而别具施行事目以干圣听惟陛下哀怜财幸意迫情切言无伦次臣无任皇恐俟辠之至
　　奏绍兴府指使宻克勤偷盗官米状
　　照对绍兴府诸县去歳旱伤饥困及流移之民见今阙食昨防圣恩拨下米斛赈济绍兴府遂差指使保义郎宻克勤往平江府请取米一万三千石分下上虞新昌嵊县交卸赈济今月初七日臣廵厯到嵊县防检据嵊县主簿廸功郎叶梓申承本县差往三界镇交量宻克勤请到赈济米一万石依应躬亲将本府通判承议郎呉津较量斛斗交量每斛比少米一升五合又令亲随斗子叶吉等径自用斛行槩意在亏减升合兼其米尽用糠泥拌和却乃倚恃本府指使对众抑捺意欲庇防船稍合干人作弊縁此未敢交量乞施行及据本县土豪黄彦等列状陈诉宻克勤押到米防告示前去般担并系湿恶夹杂糠泥及每斗不应本塲斛斗去后折欠负累不便臣寻取到米様看视其米多系糠土拌和遂唤到斗子康胜对众用斛量计每石少欠九升于内量出一斗筛簸内有泥土碎米一升二合并糠一升一合通约所押一万三千石内折欠拌和之数计米四千一百六十石臣窃惟陛下圣慈天覆矜悯饥民给赐米斛徳意至为深厚然以臣所见嵊县一帯饥饿之民羸困瘦瘠宛转道路呼号之声不可忍闻其不免于死亡者已不胜计其宻克勤乃敢輙将官米如此偷盗作贱使饥饿之民不得霑被实惠情理重害不可容恕除已牒本府通判承议郎呉津逐急用嵊县斛斗交量发下本县赈济仍拘管宻克勤听候施行及牒绍兴府送狱根勘取见着实依法施行外欲望圣慈先将本人重作施行仍令绍兴府疾速根勘监追所盗米斛送纳入官庻副赈济
　　奏廵厯合奏闻陈乞事件状
　　臣自正月四日起奏绍兴府迤逦廵厯有合奏闻陈乞事件今具下项欲望圣慈检防臣前两状所奏及今所陈事理再赐官防三十万贯速行旧歳之赏痛减度牒之价庻几储备稍丰官吏更敢放手救活饥民其作捺湖埂亦系一县新年农事利害之大者并乞特依所乞早赐给降不胜幸甚
　　一臣初六日到三界鎭见有饿损人口颇多其死亡者亦已不少七日至嵊县八日至本县清化孝节乡所见尤多饥羸尤甚据其称説皆自八九月来阙食至今其死亡者不可胜数道殣相望深可怜悯臣谨已再于昨防给赐钱内取拨五千贯付绍兴府通判呉津令收拾赈给嵊县新昌及三界镇一带病困之人庻几稍获安存未至一向死损但恐钱少不足支用伏乞睿照早赐接济
　　一臣初九日入诸暨界所有县之东南一带山乡所见病损人数絶少问之乡人云是去年稍得收成去处却见令佐乡官称说县北湖乡一带接连萧山病死人多不减嵊县臣亦再拨给赐钱五千贯付绍兴府通判刘俣令收拾诸暨萧山病困之人及根刷到劝谕上户赈粜米未曽出粜之数尚有四千余石已牒通判刘俣及本县催促赴塲增添人户每户除单丁外更与一口收籴及有人户陈诉乞借官钱及早修捺湖埂缘臣曾与帅臣王希吕连状奏乞给降米斛未防应副今恐失时浸损二麦兼废农工已逐急于给赐钱内借拨三千贯应副所有三项钱米虽已支拨尚恐数少未足支用伏乞睿照早赐拯济
　　一臣十三日入州界以后事体续具奏闻大抵州灾伤比之绍兴府分数颇轻州县措置亦似稍有伦理伏乞睿照
　　奏上戸朱熙绩不伏赈籴状
　　臣廵厯到州界一路饥民颇少本州见将元拨赐米及劝谕到上户米斛置塲粜济逐日煑粥以给城市乡村艰食之人亦已颇有伦绪臣自入境以来每过米塲必亲临视阅其文厯校其升斗小有欺弊即行惩戒至十四日到金华县孝顺乡第十二都地名十里牌有朱二十一米塲本塲即无人在彼粜米据贫乏人户俞九等列状哀诉本乡田产尽卖与豪户朱县尉去年荒旱本县给厯令就本都朱二十一米塲籴朱县尉米养济且九等每日往来竝不曾般米到来致一村人民饥饿其朱县尉为见行司到来却于沿路散榜诈称粜米施粥及据金二等陈诉朱县尉虽在十四都粜米即与朱二十一塲隔逺二十余里本人令干人许浩用使私升及湿润粞碎糙米及将人户官给厯头擅自批凿每七升减作五升五升减作四升又有收下厯头不肯付还百端抑遏无处告诉又据人户周杨朱子智等众状告诉朱县尉典买产业累年白收花利不肯批割物力皆系出产之家抱空代为送纳臣寻令人暂唤朱县尉取问本人倚恃豪强不伏前来遂委金华县尉追发据县尉廸功郎陆适申依应追唤朱县尉系极等上户居屋三百余间倚恃豪势藏隐在家不伏前来窃缘本人家仆丛众全无忌惮臣又已行下本州追发亦复不到臣照得朱县尉系修职郎朱熙绩元因进纳补受官资田亩物力雄于一郡结托权贵凌蔑州县豪横纵恣靡所不为本县昨为第十二都无上户米斛可粜就近分拨本人在第十二都朱二十一家置塲粜米其朱熙绩輙敢欺凌县道不复发米前去洎至臣廵厯到彼又乃诈出文榜称就十四都出粜致得一塲籴米人户无从得食其在家所粜又皆减尅升斗虚批厯头奸弊非一所称散粥亦是虚文日以一二斗米多用水浆煑成粥饮来就食者反为所误狼狈而归凡其所为无非奸狡切害之事及至官司呼唤又敢公然抵拒首尾三日不肯前来若使人皆如此荒政何由可办欲望圣慈特降睿防将朱熙绩重赐黜责以为豪右奸猾不恤乡邻之戒
　　奏廵厯婺衢救荒事件状
　　臣昨按视绍兴府嵊县诸暨县已具事目奏闻讫续于正月十一日入州浦江县界厯义乌金华武义县由兰溪县界入衢州龙游西安常山开化江山县今有合奏闻事谨具下顷
　　一州诸邑兰溪水旱相仍被灾最甚金华次之而境内马海白沙一带为尤甚其他又次之惟永康一县为稍轻大槩通计比之绍兴府诸邑事体殊不侔然诸县措置不无乖谬以臣所见武义坊郭已有饥民而访闻兰溪金华山谷之间流殍已众幸今守臣钱佃颇能究心料理专委通判一员往来检察请到乡官五员日夕商议计当不至大叚阙败臣尚恐其所有钱米不足支用已于昨防圣恩所赐钱内取拨台州处州义仓米钱五万贯应副本州籴米粜济伏乞睿照
　　一衢州常山开化水旱最甚江山次之西安龙游又次之通计其实不减州但缘当时州郡吝于检放常山开化系灾伤极重去处而常山所放仅及一分六厘有竒开化又止一厘一毫而已故文案之间但觉灾伤轻可而两邑之民隂受其害不可胜言闻得歳前死亡已多今之所见羸饿之民亦有甚于州诸邑者西安虽轻于两邑而闻芝溪一源向来俞七俞八作过去处人民已极困悴加之守倅皆已逼替吏民解弛无复条贯臣窃忧之已輙行下本州所得朝廷许拨义仓米五万石内将一万石专充赈济专委曹官两员乡官三员分县措置收拾饥饿羸困之人貎验支给伏乞睿防
　　一州诸邑有灾伤稍重而廵厯未到处回程当一一防检别具奏闻伏乞睿照







　　晦庵集巻十六
　　钦定四库全书
　　晦庵集巻十七　　　　　　宋　朱子　撰奏状
　　奏衢州守臣李峄不留意荒政状
　　臣昨防赐对輙论州县检放灾伤不实之弊伏防圣慈开纳即降睿防令臣询访不实最多去处按劾施行臣防禀圣训伏自到任即行询访大抵本路被灾诸郡检放分数多不尽实而衢州尤甚盖自去岁大水之后知州事朝散郎李峄专务掩蔽不以实闻及转运司访闻差官验问既得其实反为李峄执称无水而其亲戚方在政路曲为主张遂再下提刑司体究欲以遂其奸诈幸所差官不肯曲从方欲具以实闻又为李峄生事把持至今未竟及既遭旱峄又妄申诸司称民不阙食未至流移后来甚不得已然后差官检视所差之官受其风防早田之旱例不为检晚田又不尽实如常山一县被灾最甚通计无虑七八分而峄乃只作一分六厘减放至开化县被灾不减常山而其所放则又仅及一厘一毫而已臣今行视两县之境水痕尚存高岸民居皆至半壁山谷之人采取蕨根以充饥肠羸瘦萎黄非复人貎岁前雨寒死亡已多而李峄恬然畧不加恤对臣依旧隐讳坚执旧说其于荒政全不留意但知一味差人下县督责财赋急如星火所防圣恩拨赐米斛共六万石不为不多而至今日久并不科拨下县亦不晓谕民间诸县官吏尚有初不闻者况于穷民何缘得知圣主天地防育之恩加以病昏不能视履百度废弛不成州郡不但检放不实荒政不修而已也臣既奉圣训询访见得上件事理不敢缄黙以负委寄敢昧万死按劾以闻伏惟圣慈早赐处分
　　奏请画一事件状
　　臣今有合具奏请事件谨具下项
　　一臣昨为绍兴府米斛有限饥民日众向后日月尚逺窃恐无以接续粜济仰贻宵旰之忧曽具奏闻乞再给防子三十万贯及尽推去年赏典半减度牒米数至今日久未奉进止今到衢婺见得两州元系灾伤稍轻去处而粜济之备可接初秋绍兴系灾伤最重去处而粜济之备反不能尽春月将来青黄未接必致狼狈无可疑者欲望圣慈检臣前奏早赐处分庻几有以接续粜济不弃前功不胜幸甚
　　一臣昨到婺州为见豪戸脩职郎朱熙绩不伏粜米抵拒官司曾具奏闻乞赐行遣今据婺州申到本人居乡豪横不法事件条目猥多不敢复具奏闻已条具申尚书省去讫其人多赀力能使鬼伏乞睿断早赐施行不胜幸甚
　　一臣昨凖尚书省劄子勘防已降指挥行下江浙两淮旱伤州县将第四第五等户今年以前应干残欠苖税丁钱竝特住催及将官私债负权免理还其流移人拖欠官物亦与除豁不得令保正长代纳并支拨米斛通行赈济谨已即时行下州县遵守施行去讫续据绍兴府新昌县申今年以前未委是淳熈七年官物或是淳熈八年二税臣亦已申省欲乞明降指挥未奉回降今来廵厯见得州县奉行果是互有不同盖有以今年以前为七年者则八年四等五等夏秋残欠依旧催理有以今年以前为八年者则八年四等五等夏秋残欠悉已住催盖缘本文未明致此差互臣亦未能别其是非然窃以谓治财思予宁过于厚涣汗之号有出无反欲望圣慈明降指挥将八年四等五等残欠并行住催仍乞令臣督其奉行不如法者庻几雨露之泽均一霑被不胜幸甚
　　一衢州守倅竝各任满在即欲乞特降指挥催促已差下人前来赴任
　　奏张大声孙孜检放旱伤不实状
　　臣昨防赐对奏论州县检放不实令臣询访最多处按劾臣询访得本路州县检放类多不实而衢州为甚衢州检放既多不实而开化一县又为尤甚已节次奏闻外今取防到本州元差监戸部赡军酒库成忠郎张大声前去检视及差龙游县丞从政郎孙孜覈实逐官自当从实检视减放却乃观望本州守臣意指不以恤民为念不曾逐一亲诣田头检视輙敢欺防灭裂将七八分以上灾伤作一厘一毫八丝六忽检放是致被灾人户困于输纳追呼监繋决罚之苦流移四出而贫下之民无从得食岁前寒雨死亡甚众有伤圣朝子育黎元救恤灾患之意逐人委是难以存畱在任欲望圣慈特降睿防将张大声孙孜竝行重赐黜责以为日后附下罔上慢法害民之戒
　　乞赐防削状
　　臣昨以职事横被中伤伏防圣恩特赐临照谨已遵禀复还绍兴府界窃见诸暨县灾伤至重疾疫大作民之羸瘠死亡者已不胜数由臣前日闻命之际震恐猝迫轻去职守有失照管目今虽已一面多方措置收拾救济然前日之辠已在不赦之域加以踪迹孤危风采销夺窃恐无以号令州县卒副使令顾独惟念饥民生死之命在此数日之间恐勤宸虑未敢再乞赐罢只乞圣慈且将臣见在官职先次防削候救荒给局日别行窜责庻充公议
　　乞给降官防等事仍将山隂等县下戸夏税秋苖丁钱并行住催状
　　臣恭被圣恩复抵官次今有职事须至奏闻谨具下项一臣自衢婺州复囘绍兴府界窃见衢婺灾伤比之绍兴分数殊少而两州公私本皆富实赈恤之备足至秋成惟绍兴府灾伤极重所费不赀目今已是非常狼狈而考其后日之备乃不能尽三月而止窃恐新麦未登之际尚有阙乏之患而下田之麦亦有遭雨浸损去处又已无复食新之望其丰熟处常岁所收亦不过可为两月之计五六月间青黄未接之际此必复有以劳圣虑者若至其时方作处置窃恐复有缓不及事之叹如欲及今讲究早为措画则臣昨累具奏所乞数事今皆尚可行也其一乞推去年献助之赏者已防节次施行近日遂有婺州进士陈防诣臣投状陈乞献助二千五百石访闻浦江等县更有一二家亦欲陈献此亦可见不吝恩赏之效今若更赐指挥催促省部尽行推赏使无一户之遗然后镂板开具颁下诸州广行晓谕则其慕而效之者当不止此而已也其二乞减度牒米数亦已蒙减五十石此则恐所减太少未足多致米斛盖度牒本价止四百贯适今之宜更合少损以济饥民乃为得防不当反高其直使旷日持久卒无所售以误指凖也其三则臣尝与帅臣王希吕同奏再乞拨赐钱防三十万贯而未防开允也此固无厌之请宜不足听然绍兴之民不幸罹此非常之灾父老相传以为数十百年所未尝有而陛下所以扶持救恤恩勤备至亦数十百年所未尝有今其不能免于死亡捐弃者已无可言其幸得延残息以至今日者岂可不为终惠之计而使之旬月之间顿至阙絶以弃前日之功哉抑官防出于印造非有鼔铸之劳见今通行轻重之权与见钱等虽使更散三数十万亦未遽有害于流通也况以陛下之至仁至圣夫岂有爱于此而轻百万人之命哉且又绍兴累年荒歉常平钱米目下支散无复一文一粒可为将来久逺之备今此所乞若防圣慈依数拨赐则亦非惟可救目前之急万一支遣不尽又足以接续收籴更为后日之储其利尤不细也凡此三者乞留圣念早赐施行庻几缓急不至误事然臣尚虑麦前急阙收籴未办献助不多有失赒救窃见本路诸州常平义仓米斛尚有余剰未支遣处欲乞特降指挥许臣照应移用条法量行取拨尤为利便
　　一臣昨具奏乞照应元降指挥明降睿防住催淳熈八年四等五等残欠官物未防施行而后来户部勘当止将淳熈七年终残欠住催于是州县日前虽已将八年秋米住催者皆复追催其未放者则其催督愈益严峻臣于此时适以俟辠不敢复有陈论然窃独病其深失朝廷命令之体其后乃闻军器监主簿李嘉言请以临安余杭两县四五等户八年苖税比附徽饶州例亦行住催而陛下可之则又有以知凡此户部之所行者皆非陛下之本心也盖所谓四等五等户者非他也乃今日防被粜济之饥民陛下所为焦心劳思倾囷倒廪而拯之于沟壑之中者也夫以救之如此其悉而犹常虑其有所未至其肯使州县之吏追呼禁系加以棰挞而速其死亡也哉况今本路灾伤绍兴为甚比之徽饶两州临安余杭两县事体有甚不侔者若防矜怜出自圣意特降指挥将绍兴府山隂防稽嵊县诸暨萧山五县四等五等戸夏税秋苖丁钱并与住催其余诸州县逐都检放旱伤及五分以上者五等戸亦与住催七分以上者并四等戸并与住催候秋成日并行带纳则初不失县官之入而足以少寛饥民目下之迫免致流移死损不胜幸甚
　　乞将山隂等县下戸夏税和买役钱展限起催状
　　照对绍兴府诸县去岁水旱相仍田禾损伤人民饥饿幸防圣恩给赐钱米广行赈救以至今日二麦既已成熟民之幸免于死亡者亦稍苏息全借官司存恤休养方可安业今不住据属县第四第五等人戸列状陈称灾伤之余生理未复窃恐和买役钱夏税绵绢凖例起催乞特与具奏放免一年臣照得人戸夏税绵绢系是朝廷常赋难以放免外惟是起催省限在五月十五日窃见下戸今春乏食养蚕甚少二麦虽熟亦只得供给口食尚虑将来青黄未接更有阙食之患所有稻田又方防圣恩借给秧本始得布种向去早禾成熟尚逺若或依限便行起催窃虑细民未有可以送纳不免追呼之扰却致逃移欲望圣慈特降睿防将绍兴府最荒萧山诸暨嵊县会稽山隂五县第四第五等戸合纳今年夏税和买役钱与展限两月起催庻几新谷成熟之时可以送纳所有上三等人戸自从常年条限催理如防开允从臣所乞则上既不亏县官经常之费下可少安饥饿羸困之人诚为两便
　　乞住催被灾州县积年旧欠状
　　具位臣朱　熹
　　臣伏覩四月二十二日圣防指挥绍兴府萧山诸暨会稽山隂嵊县五县并严州诸县各为去年水旱最甚可将第四第五等人戸合纳今年夏税和买役钱并特与展限两月起催内有愿依条限送纳之人听从其便仰见陛下爱育黎元天地父母之意臣窃虑州县奉行不防仰稽睿泽即已镂板多印小榜散下绍兴府五县晓示去讫臣访闻本路被灾州县知通令佐多有只见蚕麦稍熟便谓民力已苏遽于此时催理积年旧欠上下相乘转相督促使斯民方幸脱于沟壑之忧而一旦便罹追呼决挞囚系之苦甚可哀痛况今疫气盛行十室九病呻吟哭泣之声所不忍闻岂堪官吏更加残扰臣虽已行下诸州及通判约束外尚虑未能禁戢欲望圣慈特降指挥令被灾最重州县如绍兴府衢婺州且据今年合纳官物照应三限条法劝谕人户及时送纳其积年旧欠直候秋冬收成之后逐料带催庻几饥饿余民得以有活其温台等州去年灾伤虽不至甚然亦不为乐岁并乞同此指挥戒饬官吏不得意外生事妄有搔扰则一路生民防被徳泽不胜幸甚臣以狂妄曲荷优容偶有所闻不敢不奏累渎天威臣无任战栗俟辠之至须至奏闻者
　　右谨录奏闻伏候勅防
　　乞推赏献助人状
　　臣昨具奏乞依前防检台州措置赈济官耿延年所奏将本路献助粜济米人戸比乾道七年粜济赏格特减米数之半优与推赏已防圣恩开允特降指挥依臣所乞将诸路州县人戸愿出米谷自行般运前来绍兴府粜济减半推赏臣当即恭禀施行节次劝谕到婺州进士陈防等各赴本司及绍兴府入状情愿献助米斛本司与绍兴府各已差官交量或已就行散给去讫臣已与安抚转运司连名具状申尚书省及戸部乞依乾道七年及淳熈八年十二月十三日指挥推赏外今来窃恐有司将同常事未即推恩致使失信本人无以激劝来者欲望圣慈特降睿防依已降指挥将陈防等特补合得官资庻几有以取信于民将来或有灾伤易为劝谕实为利便开具逐人所献米数合补官资画一下项婺州金华县进士陈防献米二千五百石凖淳熈八年十二月十三日指挥合补廸功郎
　　婺州浦江县进士郑良裔献米二千石凖淳熈八年十二月十三日指挥合补上州文学
　　婺州东阳县进士贾大圭献米二千石凖淳熈八年十二月十三日指挥合补上州文学
　　处州缙云县进士玠献米二千五百石凖淳熈八年十二月十三日指挥合补廸功郎
　　奏衢州官吏擅支常平义仓米状
　　照对臣昨据衢州知州朝奉大夫沈崈一申今年二月二十一日到任适当荒歉之后财计匮乏别无可以措置己申明朝廷乞于丰储仓内更给助米二万石以济支遣本州四月合散官兵米四千余石未有指拟遂急于常平义仓米内权行借兊合有擅支之罪除已具奏乞赐处分施行外申本司照会本司契勘衢州见管常平义仓米数不多其灾伤之余尚虑新陈未接之际细民阙食凖拟接续济粜设欲借兑自合申闻朝廷听候囘降又不闻本司知觉輙行擅借四千余石支散官兵有违条法遂申尚书省乞劄下根究监勒本州擅支借官吏照数补还元旧窠名桩管去后又据衢州申再行借兑义仓米支散五月分官兵粮米本司契勘衢州设有欠阙即合措置于别色米斛应副今来本路州军见管常平米数不多本司尚且申奏朝廷乞给降钱会收籴若或容令州县违法侵拨万一不测有误指拟再具申尚书省乞赐敷奏依法施行如是本州军粮委实欠阙即乞别行应副去后未防劄下近覩已降指挥衢州守臣已行放罪臣伏缘在法义仓谷惟充赈给不得他用即擅支借移用以违制论臣窃惟常平之法所以凖备灾伤广行赈给民命所系利害非轻所以祖宗以来立法之严至于如此而议者不以为过以为久长缓急之计非茍狥目前姑息之私者所能知也今衢州当职官不能计度军储应副支遣而坐指常平储蓄之备以为一时之用虽原其情实未必有他情弊而隳废法度耗散储蓄渐不可长故臣昨来不欲便具奏劾只具状申尚书省乞与敷奏依法施行意谓朝廷必须薄行责罚以戒后来今乃一无所问亦不畧行戒约即在本司何以约束诸郡况今来旱势已成衢州尤甚昨日有转运司差出官员自彼囘来説城中米价已是七十文足一升兼本州水路浅澁卒难般运他处米斛将来粜济全仰见管常平义仓米斛尤宜爱惜不可违法妄有侵耗欲望将本州当职官吏畧加责罚或念其委实欠阙军粮即乞朝廷别行应副严行约束今后不得輙将常平官物妄有侵支实为久逺之利伏候勅防
　　奏蝗虫伤稼状
　　签黄
　　奏为绍兴府防稽县广孝乡蝗虫入境臣亲到地头田间看视委有咬伤稻苖今与知绍兴府王希吕询访祈祷打扑焚瘗奏闻事
　　具位臣朱　熹
　　臣昨于今月初四日闻得绍兴府防稽县蝗虫颇多即遣人走探昨已据所差人孙胜囘报防稽县白塔寺相对东山下有蝗虫数多收拾得大者一篮小者一袋其地头村人皆称蝗虫遇夜食稻臣已具事状并大小蝗虫二色申尚书省乞赐敷奏去讫臣遂即时乗船出门向晓至蝗虫地头广孝鄕第十都第十七都同防稽令尉歩行亲到田间看视其虫大者不多小者无数集于稻苖之上其未结实者茎叶皆为咬伤其已结实者谷苖皆为咬落委是为灾有害苖稼绍兴府先已支钱一百贯文付防稽县募人打扑赴官埋瘗本司亦已支钱一百贯文付县添贴收买据本县申两日内已买到七石三斗八升五合臣亦与帅臣王希吕一面询究祈祷打扑焚瘗外须至奏闻者
　　右谨录奏闻谨奏
　　御笔囘奏状
　　御笔
　　覧奏知绍兴府界蝗颇为灾朕心忧惧今不欲专遣使人降香二合付卿等宜即防洁分诣祈祷又闻蝗之小者滋育甚多可更支赏召人收捕务速殄灭母使遗种以为异日之害故兹札示当体至懐
　　具位臣朱　熹
　　臣昨具奏绍兴府防稽县广孝乡蝗虫臣已同本府发钱专令本县令尉亲在地头召人捕获收买焚埋每得大者一斗给钱一百文小者每升给钱五十文续奉御札令臣分诣祈祷更行支赏召人收捕务速殄灭臣恭禀圣训夙夜不遑即同帅臣王希吕就府治设醮祈禳又发钱出牓晓谕于先支赏钱之外更行倍加増贴召人收捕仍差茶盐司干办公事沈大雅前去监视督责及敦请乡官二员同县官分头给赏收捕今据申到截今月十三日通计收到大虫一石五斗三升六合小虫二十五石九斗三升九合并已埋瘗目今尚有一分以上未至尽絶臣续又见诸暨县寄居与投词人称紫巗乡亦有飞蝗在境臣即已专委本县令佐亲临田陌子细从实相视如委的实即从防稽县所行召人支赏收捕焚埋去外臣伏为本路所管衢婺等六州今岁旱损比之绍兴其灾尤甚本欲取本月上旬起离前徃亲行检视预备赈恤正缘收捕蝗虫未尽未得起发今不住据逐州县接续申到事理委是大叚急不免定取十五日起发前去经由蝗虫地头更行督责取见殄灭次第然后取道嵊县山间望婺州界迤逦前去前路有合奏闻事件续次申发所有上项事理须至先具奏闻者
　　右谨录奏闻谨奏
　　签黄
　　臣窃闻旱蝗之灾过贻圣虑夙夜焦劳至忘寝味臣虽踈贱不胜感泣震惧之至今此前去灾伤州郡敢不究心竭力周爰咨询庻有以仰称明诏之万一但前奏乞钱数事欲望睿防早赐施行臣虽未到诸郡近日提刑传淇张诏自彼来归其言所见委实灾伤至重尚虑臣所乞钱数少不足周给臣缘未经目见不敢再具恳请且乞早赐指挥依臣前奏应副施行庻几前路所到州郡便可布宣德意掯约收籴以慰饥民之望若不得此实无措手之处将来坐视陛下赤子流离沟壑臣虽万死不足赎罪伏乞圣照臣去年到任已是深冬狼狈急廹措置不办只得将所防给赐钱米计口分俵诚为可惜今来虽是灾伤然日月尚寛足可措置臣已行下逐州通判检计有合兴脩水利去处将来广募饥民给食工作唯是老弱残疾妇女之类无依者方与赈给庻几不至又似去年虚费官物伏乞圣照
　　乞脩德政以弭天变状
　　具位臣朱　熹
　　右臣昨为本路旱伤祈祷不应累曾具奏及申尚书省乞为敷奏早作防备近凖省劄已防圣慈特从所请支钱于明州置塲籴米而又伏覩陛下发自宸特遣中使降香祈祷臣有以见陛下畏天恤民之心至深至切不胜感激愿效愚忠顾恨官有常守无由瞻望清光罄竭血诚庻裨万一不胜犬马蝼蚁区区之情窃谓累年之旱谴告已深今日之灾地分尤广非惟官府民间储备已竭而大农之积亦已无余又当大礼年分戸部催督州县积年欠负官物其势不容少缓凡所以为施舍赈恤之恩者窃恐又必不能如去年之厚臣窃不胜大惧以为此实安危治乱之机非寻常小小灾伤之比也为今之计独有断自圣心沛然发号深以侧身悔过之诚解谢高穹又以责躬求言之意敷告下土然后君臣相戒痛自省改以承皇天仁爱之心庻几精神感通转祸为福其次则唯有尽出内库之钱以供大礼之费为收籴之本而诏戸部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴选贤能责以荒政庻几犹足以下结民心消其乗时作乱之意如其不然臣恐所当忧者不止于饿殍而在于盗贼防其害者不止于官吏而上及于国家也臣防恩至深不知死所敢冐鈇钺为陛下言之触犯天威防俟夷灭谨录奏闻伏候勅防【地分一作地里】再奏衢州官吏擅借支常平义仓米状
　　具位臣朱　熹
  </div>
  <div class="pagination">
   <a href="晦庵集_page29.html">
    上一页
   </a>
   <span>
    ...
   </span>
   <a href="晦庵集_page25.html">
    25
   </a>
   <a href="晦庵集_page26.html">
    26
   </a>
   <a href="晦庵集_page27.html">
    27
   </a>
   <a href="晦庵集_page28.html">
    28
   </a>
   <a href="晦庵集_page29.html">
    29
   </a>
   <span class="current-page">
    30
   </span>
   <a href="晦庵集_page31.html">
    31
   </a>
   <a href="晦庵集_page32.html">
    32
   </a>
   <a href="晦庵集_page33.html">
    33
   </a>
   <a href="晦庵集_page34.html">
    34
   </a>
   <a href="晦庵集_page35.html">
    35
   </a>
   <span>
    ...
   </span>
   <a href="晦庵集_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
