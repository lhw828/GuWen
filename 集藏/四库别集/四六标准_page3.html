<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 3 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 3 页/共 28 页
  </h1>
  <div class="content">
   四六标准巻二
　　钦定四库全书
　　四六标准巻三　　　　　宋　李刘　撰
　　荐举【宋史选举志绍兴二十二年右谏议大夫林大鼐言荐举一路贪躁者速化亷静者陆沉请立为限隔举状年劳参酌竝用下其议中书舍人洪遵给事中王希亮等上议曰本朝立荐举之法必使厯任六考所以迟其岁月而责其赴功必使举官五员所以多其保任而必其可用今如议臣之请则有力者惟图见防无材者茍冀终更出官十余年可以坐待京秩不可一也今欲减改官分数以待无举削者则当被举之人必有失职淹滞之叹不可二也京官易得驯至郎位任子之恩愈不可减非可以救入流之弊不可三也更祖宗成法不可四也如故便议遂寝】
　　谢董侍郎【居谊】举状
　　随骠骑之幕滥备执鞭【霍去病传元狩三年春为骠骑将军右北平太守路博徳属骠骑将军封邳离矦北地都尉卫山从骠骑将军封义阳矦归义矦因淳王复陆支楼剸王伊即靬皆从骠骑将军封复陆支为杜矦伊即靬为众利矦从骠矦破奴昌武矦安稽从骠骑有功益封各三百戸杜诗云深骠骑幕夜隔孝廉船史记管晏列传假令晏子而在余虽为之执鞭所忻慕焉】剡公车之章遽蒙推毂【剡音焰说文鋭利也易剡木为矢礼圭剡上削尔雅剡防利也法言奏不剡东方朔传待诏公车师古曰公车今属卫尉上书者所诣也刘向传章交公车田蚡传推毂赵绾为御史大夫王臧为郎中令师古曰推毂谓升荐之若转车毂之为也郑当时传其推毂士师古曰推毂言荐举人如车毂之运转也杜诗推毂期孤骞】心感恩于破白【燕翼贻谋录元祐元年以改官甚多吏部侍郎孙觉请岁以百人为限从之绍圣三年吏部乞以毎申五人引见不拘数则其岁有三百余员也中兴以来改官人数絶少岁不过数十人虽令选人举官逐员放散数亦不増至绍熈初号为顿増亦仅三十余员庆元以后岁有溢额盖孤寒路絶得者五员俱足而不得者多不破白势使然也按破白宋人语指举员而言郑雪岩啓经年夜雨谁怜泮茆之清一日春风忽破庾梅之白戴象麓啓荣甚初官之破白怳如再第之取青】面抱愧而发红【山谷诗皱面黄须已一翁尊前犹发少年红】伏念某禀生多艰从宦尤拙【潘岳闲居赋司马安四至九卿良史题之以巧宦之目巧诚有之拙亦宜然】贵人令其出门下既不善于走趋【韩文柳子厚墓志诸公要人争欲出我门下交口荐誉之试大理评事王君墓志鼎也不可以柱车马也不可使守闾佩玉长裾不利走趋】大夫罗而致幕中亦倍勤于收拾【韩文以礼为罗罗而致之幕下又頽堕委靡溃败不可收拾又无人收拾理则那又收拾不可迟又非其人虽与同列未尝比数收拾互见前】岂谓半年之内复为千里之行治法征谋纷纷未定【昌黎送石处士序方今防聚于垣师环其疆农不耕收财粟殚亾吾所处地归输之涂治法征谋宜有所出】幕谟檄笔录录无竒【昌黎送矦参谋赴河中幕诗檄笔无与让幕谋职其膺汉书录录未有竒节】然白日实照其积诚则赤云可占于胜气【韩昌黎郾城晚饮诗城上赤云呈胜气睂间黄色见归期注蔡未平数月前呉武陵自硖石望东南气如旗鼔矛盾皆顚倒少选黄白气从西北出盘蜿相交告公曰今西北王师所在黄白喜气也败气为贼贼必亾矣按兵书云云如日天有赤气绕地不可攻】况値匈奴百年之运【匈奴传孝宣之世承武帝奋击之威直匈奴百年之运因其壊乱几亾之阨权时施宜覆以威德】必复春秋九世之讐【匈奴传天子意欲遂困胡廼下诏曰髙皇帝遗朕平城之忧髙后时单于书絶悖逆昔齐襄公复九世之讐春秋大之师古曰公羊传庄四年春齐襄公灭纪复讐也襄公之九世祖昔为纪矦所譛而烹杀于周故襄公灭纪也】飐犀札而咤犛旄在此行矣【韩孟征蜀联句刑神咤犛旄隂焰飐羣札説文西南夷长髦牛曰犛一角曰犀犛尾曰牦以餙物曰旄飐职琰切风吹貌札甲也夫差水西之甲三千刑神隂焰主我师而言余见前】封龙额而猎麟脚窃有望焉【韩文晚秋郾城夜会联句防勲封龙额归兽猎麟脚韩王信传以校尉击匈奴封龙额矦】曽未输横草之劳【终军传军无横草之功得列宿卫注言行草中使草偃卧故曰横草】何遽辱采苹之荐【诗于以采苹南涧之濵】乏呉下阿蒙之学顾曰淹该【淹渍也礼记淹之以乐好注谓浸渍之该备也韩诗包罗委该余见第二巻代回袁通判条】无江南子布之词反云典丽【呉志张昭字子布彭城人也少好学博览众书才士陈琳等皆称善之典略曰刘荆州甞自作书欲与孙伯符以示祢正平正平蚩之言如是为欲使孙防帐下儿读之耶将使张子布见乎】裨益之功甚寡【説文禆接益也徐曰若衣之接益也仪礼注裨之言埤也诗政事一埤益我】奬予之实何多兹盖伏遇某官以社稷臣【汲黯传古有社稷之臣至如汲黯近之矣萧望之传望之堂堂折而不挠辅佐之能近古社稷臣也】为诗书帅【左传晋谋元帅赵衰曰却縠可説礼乐而敦诗书诗书义之府也礼乐德之则也】孤忠可贯于日月【新唐书郭子仪传赞虽唐命方永亦由忠贯日月神明扶持者哉】至诚足逹于天渊【班固答賔戏声盈塞于天渊】一鹤一琴人皆望清献之出【宋史赵抃传神宗立召知谏院及谢帝曰闻卿疋马入蜀以一琴一鹤自随为政简易亦称是乎详别见】万牛万瓮贼必待崇文之擒【唐宪宗即位劒南刘辟自称畱后元和元年正月以高崇文为左神防行营节度使讨辟九月克成都十月辟伏诛韩文元和圣德诗万牛脔炙万瓮行酒以锦纒股以红帕有恇其凶有饵其诱】伫观十乘之行【诗元戎十乘以先啓行】大作三军之气系单于之颈慰祖宗在天之灵【贾谊传请必系单于之颈而制其命伏中行説而笞其背】犂匈奴之庭为蛮夷猾夏之戒【匈奴传犂其庭扫其闾郡县而置之师古曰犂扫也尚书蛮夷猾夏防贼奸宄孔传猾乱也】于以侈旂常之绩归而防鼎鼐之勳【俱见前】凡在红莲绿水之间【南史庾杲之字景行王俭用为卫将军长史萧缅与俭书曰盛府元僚实难其选庾景行泛渌水依芙蓉何其丽也时人以入俭府为莲花池】必入赤箭青芝之用【韩文进学解赤箭青芝注赤箭生陈仓山谷及太山少室青芝出太山】某敢不力磨其钝【梅福爵禄束帛者天下之底石髙祖所以厉世磨钝也】图称所蒙【羊祜表臣虽小人敢缘所蒙念存斯义陈后山诗所得非所蒙】插羽铭山敢衒文章之小技【昌黎郾城联句铭山子所上插羽余何怍杜诗文章一小技于道未为尊】冶金伐石愿歌竹帛之大功【韩文冶金伐石垂耀无极邓禹传垂功名于竹帛耳】
　　谢魏运使【了翁】举状【魏了翁嘉定八年迁潼川路转运判官○宋张荃翁贵耳集云鹤山先生母夫人方坐蓐时其先公昼寝梦有人朝服入其卧内因问为谁答曰陈了翁觉而先生生故用其号命名陈莹中前三名登第后两甲子鹤山中第亦第三名其出处风节相似处极多在东南时有了翁家子弟必异遇之】
　　据地承顔非有豚蹄之祝【隽不疑传不疑据地曰窃伏海濵闻暴公子威名旧矣今乃承顔接辞史记滑稽传淳于髠曰臣从东方来见道傍有穰田者操一豚蹄酒一盂而祝曰瓯窭满篝污邪满车五谷蕃熟穰穰满家臣见其所持者狭而所欲者奢故笑之】为天啓齿乃蒙虫臂之收【山谷诗佳人从何来为天啓玉齿庄子以汝为虫臂乎】劳军将之打门【卢仝诗日髙丈五睡正浓军将叩门惊周公口云谏议送书信白绢斜封三道印】发函书而惊坐【呉质答东阿王书奉所惠贶发函伸纸陈遵传时列矦有与遵同姓字者毎至人门曰陈孟公坐中莫不震动既至而非因号其人曰陈惊坐云】难道今人之不古但虞吾党之累公【袁盎传吾不足以累公】伏念某于道无闻甚愚不肖毎思名敎之乐地何必事功【乐广传王澄胡母辅之等皆任放为逹或至裸体广闻而叹曰名敎内自有乐地何必乃尔】亦知富贵之浮云不如贫贱徒缘一第之防彊为三釜之谋【庄子曾子曰吾及亲仕三釜而心乐陈后山诗可堪亲老须三釡】中罹弗洎之悲【庄子不洎吾心悲洎及也言禄不逺亲】甚悔未信之仕以风为解遂回蓬岛之船【郊祀志蓬莱方文瀛洲此三神山者在渤海中及到三神山反居水下水临之患且至则风辄引船而去及秦始皇至海上使人入海求之船交海中皆以风为解】斡流而迁径泛瞿塘之水【贾谊传斡流而迁或推而还注斡音菅斡转也还读曰旋瞿塘见第一巻上董制置条】既元戎所自辟于天子【韩文书记之任亦难矣非兼人之材莫宜居之然皆元戎自辟然后命于天子】非先生敢图利于大夫【韩文使先生无图利于大夫而私便其身图】缀锦城雪岭之观未容黔突【锦官城在万里桥南因其有锦官故名犹合浦之珠官也李诗锦城虽云乐不如早还家雪山在威州西南一百里与乳州白狗岭相连山有九峯上有积雪春夏不消杜诗公来雪山重公去雪山轻淮南子孔子无黔突墨子无暖席韩文孔席不暇暖墨突不得黔】厠天水祈山之役滥佐青油【诸葛亮传亮身率诸军攻祈山戎阵齐整赏罚肃而号令明南安天水安定三郡叛魏应亮关中震响李正封诗从军古云乐谈笑青油幕宋刘瑀与顔峻书曰朱修之三代叛兵一朝居青油幕下作谢宣明面向人青油幕宋将幕也以青油缣为之】方深国事之忧遑复身谋之恤【诗我躬不阅遑恤其后】车轮四角何敢累推毂之人【陆龟蒙诗君心欲漂落妾意正栖托愿得双车轮一夜生四角东坡诗多谢新诗累推毂豨膏那解转方轮淳于髠曰豨膏枣轴所以为滑也而不能运方轴余见前】厦屋万间亦莫认卷帘之处【杜诗安得广厦千万间陈尧佐燕词为谁归去为谁来主人恩重珠帘卷详见前】敢谓诚心之倾倒【杜诗志士怀感伤心胸已倾倒山谷诗推毂天下士诚心要倾倒】竟烦强箭之吹嘘【韩诗青防送吹嘘强箭射鲁缟】兹盖伏遇某官学者泰山【新唐书韩愈传赞学者仰之如泰山北斗云】国之元气【前律厯志太极元气函三为一郎顗传助顺元气含养万物李固传斟酌元气运平四时纪瞻传原元气之本求天地之根髙适诗独立调元气清心豁窅防】年不可及宁妨待天下之清【崔湜传湜举进士累官中书令执政时年三十八尝暮出端门缓辔赋诗张説见之叹曰文与位固可致其年不可及也】时来则为终必得圣人之任【张嘉贞传宰相者时来则为岂能长据详见前】引扁舟于蓬岛【隗嚣传范蠡收责句践乗偏舟于五湖注偏舟特舟也刘攽曰偏舟按史传皆作扁舟扁特也不当作偏按上云回蓬岛之船此句复出疑有舛误】阅十暑于岷山【杜诗十暑岷山雪三霜楚戸砧】人疑魁枕参首之淹【史记天官书衡殷南斗魁枕参首正义曰衡斗衡也魁斗第一星也言北方斗斗衡直当北之魁枕于参星之首北斗之杓连于龙角南斗六星为天庙丞相太宰之位】公无瓶居井睂之悔【游侠传扬雄酒箴譬之于物子犹瓶矣观瓶之居居井之睂酒浆不入口臧水满怀】卿自用卿法【晋书庾敳传敳字子嵩王衍不与敳交敳卿之不置行曰君不得为耳敳曰卿自君我我自卿卿我自用我家法卿自用卿家法】吾亲属吾思【昌黎送张道士序张道士嵩高之隐者有文武长材寄迹老子法中为道士以养其亲闻朝廷将治东方贡赋之不如法者三献书不报长揖而去诗曰诣阙三上书臣非黄冠师臣有平贼策陛下幸聴之宁当不竢报归袖风披披答我不事尔吾亲属吾思魏了翁传迁校书郎以亲老乞补外乃知嘉定府】骇闻渡泸之行【説文泸水名出牂牁江一名若水放旄牛徼外入江有瘴气蜀志五月渡泸魏了翁传了翁行次江陵蜀大将呉曦以四川叛了翁防其必败明年曦诛蜀平了翁奉亲还里】倐罹陟屺之变【诗陟彼屺兮瞻望母兮母曰嗟予季行役夙夜无寐上愼旃哉由来无弃魏了翁传丁生父忧解官心丧】故者无失其故未能致唁于生刍【礼记亲者毋失其为亲也故者毋失其为故也唁説文吊生也诗疏吊谓吊死唁谓唁生皆是相痛伤之名也徐穉传穉字孺子豫章南昌人郭林宗有毋忧穉徃吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之】诛之不可胜诛敢望嘘枯于死草【郑泰传孔公绪清谈高论嘘枯吹生诗无草不死无木不萎李贺诗谁知死草生华风】忽辱遗我双鱼之宠【古乐府客从远方来遗我双鲤鱼呼童烹鲤鱼中有尺素书】见贻驾彼四牡之章【诗驾彼四牡四牡骙骙君子所依小人所肥】学落质凡顾谓识髙而韵邃【左传闵子骞曰夫学殖也不学将落】气凋力腐反云才赡而意新【韩文弱于才而腐于力李百药传何身老而才之壮齿宿而意之新乎】近功缺然远业安在初不敢冀缁衣之改【诗缁衣之宜兮敝予又改为兮注缁衣卿士听朝之正服此衣若敝愿王家复改而为之愿其常居此位常服此服】何为过蒙华衮之褎【谷梁传序一字之褎宠逾华衮之赠片言之贬辱过市朝之挞】师鲁之从事陜西容有知之而弗荐【尹洙传洙字师鲁河南人以儒学知名举进士厯河南府戸曹参军安国军节度推官举书判拔萃改山东道节度掌书记用大臣荐召试为馆阁校勘欧阳公尹师鲁墓志世之知师鲁者或推其文章或尚其议论或多其材能至其忠义之节处穷逹临祸福无愧于古君子则天下未必能尽知之师鲁遇事无茍难而勇于敢为其所以见推于世者亦所以取嫉于人故其卒穷以死】永叔之退居颍上乃虞贤者之不闻【东坡勤上人诗集序欧阳公好士为天下第一尽致天下豪杰自庸众人以显于世者固多矣然士之负公者亦时有之意公之于士自是少倦而其退老于颍水之上则犹论士之贤者惟恐其不闻于世也】所欣吾道之有归岂独小人之受赐某不知所报【左传臣不任受怨君亦不任受德无怨无德不知所报】当勉其顽气象未可攀但感幽桂榛菅之荐【韩诗称多量少鉴裁密岂念幽桂遗榛菅几欲犯顔出荐口气象硉兀未可攀】岁月坐成晚尚托江梅桃李之香【山谷诗江梅有佳实托根桃李塲孤芳忌皎洁氷雪空自香岁月坐成晚烟雨青已黄】
　　谢邹运使【孟卿】举状【邹孟卿字淳甫开禧中登进士第除知丰城防兴元军士莫简张福乱制置使聂子述遁杀总领杨九鼎防朗州果州朝议孟卿文武全材授行军参议一战败之简自杀福请降官至四川制置兼茶马使时西北敌不敢犯边被譛赐死明年事白复其官谥忠襄得勑葬】
　　王事靡盬未敢怀归【诗四牡騑騑周道逶迟岂不怀归王事靡盬我心伤悲注盬不坚固也疏云无不坚固我当从役以坚固之】使臣见知忽叨论荐【诗序四牡劳使臣之来也有功而见知则説矣韵会叨滥也】况沐成终之赐尤衔引重之恩【灌夫传两人相为引重张晏曰相荐逹为声势也师古曰相牵引而至于尊重也】伏念某蠢蠢随行【韩诗十年蠢蠢随朝行又岂比恒人长蠢蠢】狙狙何算【狙七余切韩文瞿瞿狙狙】少始知学亦有立功立言之心【左传穆叔曰豹闻之大上有立德其次有立功其次有立言虽乆不废此之谓不朽】壮不如人已作为贫为养之仕【左传烛之武曰臣之壮也犹不如人今老矣无能为也已】偏亲弗洎【见上条】百念顿消汉庭诸公漫惜斯人之憔悴【刘文房饯萧郎中赴润州序萧公建隼此地化行五年汉庭羣公待以美职吕和刘公神道碑重氛再廓阖境昭苏由是汉庭诸公始重其节东坡诗汉庭诸公必动色又歴诋汉诸公杜诗冠盖满京华斯人独憔悴】鲁国男子自知吾意之蹉跎【绩汉书曹操将杀杨彪孔融闻之不及朝服见操曰融鲁国男子便当褰衣而去不复朝矣东坡诗遥知鲁国眞男子韩诗呜呼吾意其蹉跎】引船既远于蓬莱【见上条】鼔枻试观于滟滪【枻音裔楫也一曰柂也屈原渔父篇渔父莞尔而笑鼓枻而去灎滪见第一巻上董制置条】沭浴而戒行李人谓何斯【韩文沭浴戒行李载书册问道所由又昔者人谓斯何今者人谓何斯】饥渴之歌采薇岁亦阳止【诗采薇采薇薇亦柔止曰归曰归心亦忧止忧心烈烈载饥载渴又曰归曰归岁亦阳止笺西伯将遣戍役先与之期以采薇之时饥渴言其苦也十月为阳曰汝何时归乎亦至十月乃得归也又丁宁归期定其心也】虽连收乘矢之发恐未免一篑之亏岂无他人欲令出其门下【诗岂无他人韩文诸公要人争欲令出我门下】不有君子宁可弃之道傍【左传襄仲曰不有君子其能国乎国无陋矣韩大诚不忍竒宝横弃道侧山谷诗掷置官道傍】兹蒙四牡之章【诗序四牡劳使臣之来也四牡五章】遂足五豝之数【诗彼茁者葭一发五豝毛传豕牝曰豝虞人翼五豝以待公之发】在绣衣六条之察定匪狥私【见第一巻上曽运使条】然华衮一字之褎郤疑过实【见上条】盖经邦本诸政事【尚书论道经邦】而纬国取于文章【班彪传敷文华以纬国】游夏求赐之异科虽孔门而难僃董贾龚黄之殊传在汉世而罕全【汉书叙传贾生矫矫弱冠登朝遭文睿圣屡抗其疏述贾谊传抑抑仲舒再相诸矦谠言访对为世纯儒述董仲舒传龚遂黄霸在循吏传】自视欿然前言戏耳士固伸于知己盖非摇尾而后怜【史记越石父曰君子诎于不知己而信于知己者详第二巻上卫参帅条韩文若俛首帖耳摇尾而乞怜者非我志也】德不待于成身郤合铭心而自厉【柳文古之知己者不待来求而后施德举能而已其受德者不待成身而后拜赐感知而已】兹盖伏遇某官人今而心古行峻而气平分阃乘轺欲辙环于四海【谢安传赞任总中台效章分阃陆贽奏选将而任分之以阃儒林传申公弟子乘轺传从至见天子韩文辙环天下】扬金敛璞眞鉴别于九流【老泉集上文丞相书于此有人求金于沙敛而扬之惟其扬之也精是以责金于扬而敛则无择焉不然金与沙砾皆不录而已矣唐六典定九流之品格补万方之阙政权德舆集裁百辟之章疏助九流之刀尺】尚烦入蜀之星【李郃传郃字孟节善河图风星和帝即位分遣使者微服单行至各州县观采风謡使者二人当到益部投郃候舍时夏夕露坐郃因仰观问曰二君发京师时宁知朝廷遣二使耶二人默然惊相视曰不闻也问何以知之却指星示云有二使星向益州分野故知之耳东坡诗须烦凌云手去作入蜀星】正及渡泸之月【蜀志诸葛亮传出师表云五月渡泸】遂见山平剑阁浪静瞿塘刘辟就诛昌黎上元和之颂【唐书刘辟反诏髙崇文与兵马使李元奕河南西道砺讨之辟陷梓州执东川节度李康崇文引兵趋梓州辟归康以自雪崇文斩康又败辟众扵鹿头闗遂克成都擒辟至长安诛之昌黎集有元和圣徳诗内及诛刘辟事】子璋授首少陵形敬定之功【唐书梓州刺史段子璋反袭李奂扵绵州道遇遂州杀刺史虢王巨奂战败奔成都子璋自称梁王西川节度使崔光远与奂共攻斩之杜甫赠花卿歌子璋髑髅血糢糊手提掷还崔大夫孟卿有平兴元功故云】既饮至而防勲复重临而领郡【刘禹锡诗郡人重得黄丞相】子午之竒可出但当饱戊巳之屯【魏略夏矦楙为安西将军鎭长安诸葛亮于南郑与羣下计议魏延请假精兵五千负粮五千直从裦中出循秦岭而东当子午而北不过十日可到长安楙闻延至必乘船走而公从斜谷来二十许日足逹一举而咸阳以西可定矣三秦记子午长安正南地也山名秦岭谷名褎斜平帝纪元始五年秋通子午道从杜陵直絶南山径汉中师古曰子北方午南方言通南北道相当今京城直南山有谷通梁汉道者名子午谷又宜州西界庆州东界有山名子午岭此则北山是子南山是午共为子午道元帝纪发戊巳校尉注戊巳校尉者鎭安西域无常治处亦犹甲乙等各有方位而戊与已四季寄旺故以名官也一説戊巳居中校尉处三十六国之中故曰戊巳又屯田以耕土为事故取戊巳】甲寅之报未来何以寛庚癸之呼【赵充国传上以书敕让充国充国上书谢罪因陈兵利害六月戊申奏七月甲寅玺书报从充国计焉呼去声左传呉申仪乞粮于公孙有山氏曰佩玉橤兮余无所系之防酒一盛兮余与褐之父睨之对曰梁则无矣麤则有之若登首山以呼曰庚癸乎则诺】尚屈餽饷关中之手【汉书楚汉相距荥阳萧何转漕关中给食不乏高帝曰填国家抚百姓给餽饷不絶粮道吾不如萧何】且图转输渭上之功【汉书沟洫志郑当时为大司农言异时关中漕粟从渭上渡六月罢而渭水道九百余里时有难处引渭穿渠起长安旁南山下至河三百余里径易漕度可令三月罢上以为然发卒穿渠三岁而通以漕大便利】谅思人物之眇然【山谷诗人物方眇然详见第一巻上任中书条】仅有征夫之迩止【诗卜筮偕止会言近止征夫迩止注卜筮俱会聚人占之其言近止则征夫如今应到不远矣】劒外之官易冷聊借吹嘘【杜诗劒外官人冷详见前】幕中之辩非倾谩加收录【韩文幕中之辩人反以汝为叛台中之评人反以汝为倾】某敢不稍镌懒习【镌遵全切琢石也杜诗小来习性懒】谨佩味言【郑当时传诚有味其言也】号门生而知恩例欲自同于蛇雀【柳文凡号门生而不知恩之所自者非人也余见第一巻上董制置条】报国士之遇我誓当小异于马牛【史记豫让传至于智伯国士遇我故国士报之韩文小人之懐惠兮犹知献其至愚固余异于马牛兮宁止乎饮水而求刍】
　　谢卫参帅【泾】举关陞【宋高宗绍兴十四年司封郎中李涧上言今知县再任六考乃陞通判而丞与诸司属官初无吏责及以自考关陞故人皆有所择而不愿就又因民事得罪之人虽防罪亦终身废弃故人皆有所惧而不肯就请自今应理亲民者竝通及六考关陞而应缘民事之人自徒以上乃取旨】
　　小子狂简之成章无能为役【左传于先大夫无能为役言不足为其役使也】大钧坱圠而播物有味其言【贾谊传大钧播物坱圠无垠余见上条】幸辱僃于使令亦足谓之遭遇不应论荐便累吹嘘伏念某受质无竒望世亦狭童而强学粗知万物之皆尘【蔡君谟诗世间万物皆尘土畱取功名乆远看】壮不如人纵得一科而何补【左传烛之武曰臣之壮也犹不如人韩文岂不登名于一科兮曽不补其遗余】舍对白抽黄之业【柳文耀为文碎排偶抽黄对白啽哢飞走】为出朱入墨之谋【周书苏绰传绰字令绰武功人拜大行台左丞始制文案程式朱出墨入及计帐戸籍之法陈后山诗胡然落朱墨不坐致公矦】人言栖枳之官决无鸾凤【仇香传枳棘非鸾凤之栖百里岂大贤之路】渠知求刍之志固异马牛【见上条】不图贾子之泛湘【贾谊传谊既以适去意不自得及渡湘水为赋以吊屈原】偶际召公之分陜【公羊传自陜而东者周公主之自陜而西者召公主之注陜者农陜县是也郡国志陜县有陜陌二伯所分括地志陜县在陜州西南二十五里分陜从原为界王莽传分陜立二伯师古曰分陜者言依周公召公故事自陜以东周公主之自陜以西召公主之】望尘雅拜孰非夹道以疾驰【潘岳传与石崇等謟事贾谧毎候其出与崇辄望尘而拜何武传槃辟雅拜服防曰行礼容拜也韩文武夫前呵从者塞途供给之人各执其物夹道而疾驰】敷袵陈词独念此君之小异【离骚经跪敷袵以陈辞兮耿吾得此中正孟嘉传嘉少知名禇褎有器识庾亮大会府州人士嘉坐次甚逺褎问亮江南有孟嘉其人何在亮曰在坐卿但自觅褎厯观指嘉曰此君小异得无是乎】令以竿牍小夫之智【庄子小夫之智不离苞苴竿牍】效于诗书元帅之前【左传晋谋元帅赵衰曰却縠可説礼乐而敦诗书】一年于兹五技穷矣【荀子梧防五技而穷详见前】可以止则止方愿返于屠羊【庄子屠羊説曰愿复返吾屠羊之肆详见前】莫之为而为骇忽劳于荐鹗【邹阳传臣闻鸷鸟累百不如一鹗详见前】亟尝输欵愿且避贤【公孙传愿归矦印乞骸骨避贤者路高适诗避贤初罢相】岂期刺史之天【赵嘏诗寻花偶坐将军树饮酒方重刺史天东坡诗一见刺史天】决为将军之地【灌夫传独不为李将军地乎】识字有数敢当淹博之称【杨文公谈苑晋开运中诏令两制各作诗赋一篇付礼部为考试之式独学士李怿不肯曰李怿识字有数因人成事使令白衣入贡部中下第必矣胡能作文章为世模楷时论美之山谷诗识字有数我自知又按蜀志南史皆有所识不过十数字之语此亦识字有数之意】了事亦痴宁有疏通之实【傅咸传杨骏弟济素与咸善与书曰江海之流混混故能成其深广天下大器非可稍了而相观毎事欲了生子痴了官事官事未易了也了事正作痴复为快耳】非相国赐之大礼之过讵至是耶【韩文愈为御史得罪德宗朝同迁于南者凡三人独愈为先收用相国之赐大矣百官之进见相国者或立语以退而愈辱赐坐语相国之礼过矣赐之大礼之过于敌以下受之宜何以报况在天子之宰乎】使天下洋然动于然来其必由此【韩文枯槁沉溺魁闳寛通之士必且洋洋焉动其心峨峨焉缨其冠于于焉而来矣】古之所以求士今者于是见公防惟某官身佩安危【新唐书李晟传赞提孤军抗羣贼身佩安危而气不少衰者徒以忠义感人故豪英乐为之死耳东都事略王曽毅然大节身佩安危】力关造化儿童之诵君实乆佚丘园【东坡独乐园诗儿童诵君实走卒知司马易贲于丘园】逺使之问潞公暂司管钥【宋史文彦博传彦博逮事四朝任将相五十一年名闻四夷元祐间契丹使耶律永昌刘霄来聘入朝望见彦博却改立容曰此潞公耶问其年曰何壮也又彦博为王安石所恶力引去判大名府转运判官汪辅之奏彦博不事事帝批其奏以付彦博曰以侍中旧德故烦卧防北门此用防莱公北门鎻钥事】察湖南之从事【韩文李生自湖南从事请告来觐】欲冀北之空羣【韩文伯乐一过冀北之野而马羣遂空】虽有丝麻【左传虽有丝麻无弃菅蒯详见前】且飏糠粃【晋书习凿齿与孙绰共行时绰在前顾凿齿曰沙之汰之瓦石在后凿齿曰簸之扬之糠粃在前】意者耻匹夫之不获欲其收多士以攸奔【诗济济多士秉文之德对越在天骏奔走在庙】无以我公亟展伊周之业【诗无以我公归兮】岂惟委吏得专文武之功某既累公知宁当自弃少留东閤难掩人言魏勃之庸【朱云传薛宣为丞相谓云曰在田野亡事且畱我东閤可以观四方竒士云曰小生乃欲相吏耶宣不敢复言高五王传灌婴在荥阳闻魏勃本敎齐王反责问勃勃曰失火之家岂暇先言丈人后救火乎因退立股战而栗灌将军熟视笑曰人谓魏勃勇妄庸人耳何能为乎】更绕南枝或僃臣客马周之对【魏武短歌行月明星稀乌鹊南飞绕树三匝何枝可依旧唐书马周传周至京师舍于中郎将常何之家太宗令百寮上书言得失何以武吏不涉经学周乃为条陈便宜二十余事事皆合旨太宗怪其能问何何曰此非臣所能家客马周具草也】
　　谢曽运使【槃】举关陞【宋王明清玉照新志云曽吉父早岁入馆然平生不曽关陞后来虽厯监司郡守犹带权发遣也吉甫为广西漕尝举其属吏姓黄者改官赴部告行吉甫云有一事乆拟奉白先生早往下关陞于门下实有利害耳今按吉父名几宋史有传即曽运使之先也详啓意任宁乡簿作】
　　墨绶主书苦乏曳裾之誉【左雄传今之墨绶犹古诸矦注墨绶谓令长北山移文纽金章绾墨绶汉官仪邑宰铜章墨绶秩六百石白帖主簿主掌簿目仇览传今日太学曳长裾飞名誉者皆主簿后耳】绣衣察吏忽承推毂之言【郑当时传其推毂士及官属丞史诚有味其言也】况下考之甫书曽微劳之未效便辱吹嘘之送【杜诗扬雄更有河东赋惟待吹嘘送上天】允为特达之知【四子讲德论特逹而相知者千载之一遇也详别见】伏念某何足控抟【贾谊鵩赋千变万化兮未始有极忽然为人兮何足控揣孟康曰控引也揣持也言人生忽然何足引持自贵惜也如淳曰控引也抟音团控抟玩弄爱生之意也】不堪位置【梁武帝书评羊欣书如婢作夫人不堪位置而举止羞澁终不似眞】抱鉏犂而饿空谷乃无端以读书【王粲诗不能效沮溺相随抱鉏犂韩诗奈何君独抱竒才手把鉏犂饿空谷又今者无端读书史智慧只足劳精神】裹章服而揖上官还不习于为吏【嵇康与山涛絶交书危坐一时痹不得摇性复多虱爬掻无已而当裹以章服拜揖上官三不堪也贾谊传不习为吏视已成事】邂逅六条之察【见第一巻上曾运使条】吉蠲一瓣之香【诗吉蠲为饎注吉善蠲洁也善洁为酒食之馔陈后山诗向来一瓣香敬为曾南丰】祝瓯窭而操豚蹄不夸而狭【见上谢魏运使条】见丸弹而求鹗炙匪躁斯狂【庄子见卵而求时夜见弹而求鹗炙】不谓苏天尚为李地【俱见前】灯花夜报【杜诗灯花何太喜】奏藁朝驰诵説云乎顾谓文章之典雅【文中子学者博诵云乎哉必也贯乎道文章茍作云乎哉必也济乎义】防计而已反称政术之疏通难当一字之襃【谷梁传序一字之褎宠逾华衮之赠】乃辱八珍之犒【昌黎荐士诗善善不汲汲后时徒悔懊救死具八珍不如一箪犒周礼珍用八物注八珍谓淳熬淳母炮豚炮牂捣珍渍熬肝膋也】小草之有远志但欲深根【山谷诗小草有逺志相依在平生医和不竝世深根且固蔕】老芋之为茯神谁欺精鉴【柳文余病痜且悸谒医视之曰唯茯神为宜明日市诸市烹而饵之病加甚召医而尤其故医求视其滓曰吁尽老芋也彼鬻药者欺子而获售子之懵也而反尤于予不亦过乎】伏遇某官家传忠恕嫡嗣文清【宋史曾几传迁通奉大夫卒谥文清详见第一巻上曾运使条】洊畴剖竹之庸【李诗我家小阮贤剖竹赤城边】继着握兰之望【应劭汉官仪尚书郎懐香握兰】濡辔而驰原隰疑若小然【诗六辔如濡载驰载驱注如濡言鲜泽也】听履而上星辰恐不免耳【杜诗持衡畱藻鉴听履上星辰谢安传安妻见家门富贵而安独静退乃谓曰丈夫不如此也安掩鼻曰恐不免耳】尚念斗升之嚵嚼【山谷诗看人取卿相防意亦嚵嚼】若为分寸之跻攀【韩诗跻攀分寸不可上】目其貌耳其言虽乏同进之交誉【韩文颍川陈彤始吾见之杨湖南门下颀然而长薰然而和吾目其貌耳其言因以得其为人及其乆也果若不可及吾见湖南之礼有加而同进之士交誉也又以信吾信之不失也】知其主信其客姑令从事之流声【韩文知其客可以信其主者宣州也知其主可以信其客者湖南也宜乎从事于是而流声实于天朝也】鹗荐一飞马价三倍【俱见前】某虽无以报敢辱所知【东坡祭韩忠献公文况我小生罕见寡闻敢不师公治民与军虽无以报不辱其门又祭欧阳文忠公文苍顔白髪复见颍人颍人思公曰此门生虽无以报不辱其门】始与棰楚辞傥遂少陵脱身之愿【杜诗脱身薄尉中始与棰楚辞】尚烦左右芼请歌昌黎荐士之诗【昌黎荐士诗彼微水中荇尚烦左右芼】
　　谢林提举【行知】举关陞【详啓意任宁乡簿作】
　　抱会计之簿书安知鼇钓【杜诗舍弟早栖邑防州领簿曹倚頼天涯钓犹能掣巨鼇】瞻光华之礼乐忽拜鹗书曾微攀援之缘何自听闻之误伏念某性徒是古学不前人【陈后山集学不前人年不后人】寻坠绪之茫茫我之怀矣【进学解寻坠绪之茫茫独旁捜而逺绍诗我之怀矣自贻伊阻注怀安也】踵常途之役役谁者念之【进学解踵常途之促促窥陈编以盗窃注促促诸本多作役役】坐违汗漫之期【淮南子若士与汗漫期于九垓之上】遂逐侏儒之饱【东方朔传侏儒饱欲死详见前】主簿四十亦知邓禹之笑人【仇览传览少为书生淳默乡里无知者年四十县召补吏选为蒲亭长朞年称大化时考城令河内王涣政尚严猛闻览以德化人署为主簿南齐书王融传为尔寂寂邓禹笑人详见前】公车三千岂乏郑庄之荐士【史记滑稽传东方朔初入长安至公车上书凡用三千奏牍公车令两人共持举其书仅然能胜之注公车司马掌殿司马门夜徼宫天下上事及阙下凡所征召皆总领之汉书郑当时字庄赞曰张释之之守法冯唐之论将汲黯之正直郑当时之推土不如是亦何以成其名哉】未有不求而得者【曹植与吴质书夫求而不得者有之矣未有不求而自得者也】吾非恶此而之【韩文大丈夫之遇知于天子用力于当世者之所为也吾非恶此而之是有命焉不可幸而致也】马失之瘦士失之贫其来已乆【史记滑稽传当其贫困时人莫省视至其贵也乃争附之谚曰相马者失之瘦相士者失之贫其此之谓耶】牂生于奥鹑生于突彼各有由【庄子吾未尝为牧而牂生于奥未尝好田而鹑生于突注牂牝羊也奥西南隅未地突东南隅鹑火地】甘心妄校尉之行间【李广传诸妄校尉已下注妄犹凡也呉王濞传诸賔客皆得为将校尉行间候司马师古曰在行伍间】絶意诸贵人之门下【韩文诸公要人争欲令出我门下】忽绣斧之问俗【汉书武帝纪遣直指使者暴胜之等衣绣衣杖斧分部逐捕后汉书张纲传遣八使循行风俗】如缁衣之好贤【礼记好贤如缁衣恶恶如巷伯则爵不渎而民作愿刑不试而民咸服】察之进旅之间宠以关陞之剡妄庸人耳顾称履行之端详【见前谢卫参帅举关陞条】诵説云乎反谓词章之典雅【见上条】一字已荣于华衮【见前】八音何有于爰居【八音谓履行端详词章典雅八字庄子昔者海鸟止于鲁郊鲁君御而觞之于庙奏九韶以为乐具太牢以为膳注海鸟国语爰居止鲁东门之外三日臧文仲使国人祭之又曰鲁矦也东坡诗爰居非所养俯仰金奏】其求士甚士之求公公无愧古【东坡勤上人诗集序欧阳公好士为天下第一士有一言中于道不逺千里而求之甚十士之求公以故尽致天下豪俊】不即人而人自即我我则腼顔【野王二老传即人者人亦即之东坡荅山谷书此人如精金美玉不即人而人即之将名而不可得何以我称扬为】伏遇某官敛经济才【旧唐书宗纪庙堂之上无非经济之才裴度李晟神道碑有经邦济世之才】揽澄清辔【范滂传登车揽辔慨然有澄清天下之志世説陈仲举言为士则行为世范登车揽辔有澄清天下之志】众人皆醉揩醒眼以旁观【屈原渔父辞举世皆浊何不掘其泥而扬其波众人皆醉何不餔其糟而歠其醨揩丘皆切揩摨摩拭也】万物走圆改方心而不忍【柳河东乞巧文敢愿圣灵悔祸矜臣独艰付与媚姿易臣顽顔凿臣方心规以大圆防去呐舌纳以工言】念天地之大矣惧人物之眇然顾以毛髪丝粟之长【俱见前】悉在权度锱铢之内【律厯志度长短者不失毫厘权轻重者不失黍絫十黍为絫十絫为铢八铢为锱二十四铢为两礼记虽分国如锱铢】有如龌龊【郦食其传龌龊好苛礼应劭曰龌龊急促之貌司马相如传委琐龌龊拘文牵俗师古曰龌龊局陿也龊音初角反韩诗驽骀诚龌龊市者何其稠】亦与吹嘘惟今之谋人念不到此【尚书惟今之谋人姑将以为亲】虽古之肤使何以加诸【法言张骞苏武之奉使也执节没身不屈王命虽古之肤使其犹劣诸】某敢不防不肖身为必报计马价既増于三倍驴技更勉于一鸣【俱见前】大夫荐人与之大夫固无是事国士遇我报以国士惟既厥心
　　谢卫参帅【泾】特荐
　　周公还贽仅收三士之材【荀子周公谓伯禽之传曰我文王之为子武王之为弟成王之为叔父吾于天下不贱矣然而吾所执贽而见者十人还贽而相见者三十人貌贽之士百有余人欲言而请毕事者千有余人于是吾仅得三士焉以正吾身以定天下注礼臣见君则不还贽敌者不敢当则还之礼尚往来也士相见礼曰主人复见之以其贽曰吾夫子辱使某见请还贽于将命者】毛遂僃员辄在一人之数【平原君传赵平原君求救合从于楚约与门下文武备具者二十人偕得十九人余无可取者有毛遂者自赞于平原君曰遂闻君将合从于楚约与食客门下二十人偕不外索今少一人愿君即以遂备员而行矣】不求而获【曹植与呉质书夫求而不得者有之矣未有不求而得者也】其得也荣窃惟范蜀公之封章七辈皆为名胜【宋史范鎭字景仁成都革阳人累封蜀郡公赠金紫光禄大夫谥忠文辈补妹切説文若军发车百两为辈以车非声广韵等辈按娄敬传使者十辈韩安国传汉使十辈至梁传介子传三辈赵克国传凡七十辈】吕文靖之賔客三朝赖其仪刑【宋史吕夷简字坦夫寿州人赠太师中书令谥文靖】殆劢相国家之功【尚书其惟吉士用劢相我国家孔传勉治我国家】自旁招俊彦而始【尚书旁招俊彦啓廸后人孔传旁非一方美士曰彦】然主择客客择主亦各有宜【马援传当今之世非独君择臣也臣亦择君矣】故公求士士求公苦难相値【见上条】裴晋公于韩愈至公仅使之就闲【昌黎和裴晋公诗长愁典午非材职得就闲官即至公】欧阳子于圣俞素交乃防于推荐【宋史文苑传梅尧臣字圣俞宣州宣城人工为诗钱惟演畱守西京特嗟赏之为防年交欧阳脩与为诗友自以为不及累迁尚书都官员外郎预修唐书书成未奏而卒欧阳公梅圣俞诗序圣俞以防补为吏累举进士辄抑于有司困于州县自以其不得志者乐于诗而发之故其平生所作于诗尤多世既知之矣而未有荐于上者昔王文康公尝见而叹曰二百年无此作矣亦不果荐】况在疎贱何与品题某殖学多荒赋姿不頴偶掇一科之防强为三釜之谋入墨出朱职甚安于祭灶【俱见前】依红泛绿梦不到于辕门【山谷诗梦不到汉东又海南海北梦不到周礼掌舍设车宫辕门注王行上宿阻险之处则以车为阵相向为门谷梁传置旃以为辕门注辕门卬车以辕表门项籍传诸侯将入辕门膝行而前余见前】敢图前茅【左传前茅虑无注楚以茅为旌识虑无虑备有无也如今军行前有斥候】采及下菲【诗采葑采菲无以下体详见前】迨今数月无补报于丝毫【韩文曾无丝毫事为报答效】未始一言乞跻攀于分寸【韩诗跻攀分寸不可上】小人属餍而已非恶此而逃之【左传愿以小人之腹为君子之心属餍而已属足也言小人之腹饱犹知餍足君子之心亦宜然韩文吾非恶此而逃之是有命焉】大钧坱北无垠果何修得此【见前】欲使尘埃之吏【韩诗判司卑官不堪説未免捶楚尘埃问】进为馆学之储【太学六馆】受德者不待成身感知而已【柳文士之知己者不待来求而后施德举能而己其受德者不待成身而后拜赐感知而已】尽己者谓之确论揣分谓何【旧唐书王珪传太宗谓珪曰卿识鉴清通尤善谈论自房龄等咸宜品藻又可自量孰与诸子贤对曰孜孜奉国知无不为臣不如龄才兼文武出将入相臣不如李靖敷奏详明出纳惟允臣不如温彦博处繁理剧众务必举臣不如戴胄以谏诤为心耻君不及于尧舜臣不如魏徴至如激浊扬清嫉恶好善臣于数子亦有一日之长太宗深然其言羣公亦各以为尽己所懐谓之确论】伏遇某官以社稷臣为诗书帅【俱见前】傅説之辅台德宜楫巨川【尚书朝夕纳诲以辅台德又若济巨川用汝作舟楫】君陈之和厥中暂藩王室【尚书惟周公克愼厥始惟君陈克和厥中惟公克成厥终又以藩王室以和兄弟】式笃缁衣之好【见上条】庸为夹袋之藏【巵史吕防正为相诸子尝云大人为相甚善但人言无能为公曰我诚无能但能用人此眞宰相事也公夹袋中有册子毎四方人替罢谒见必问有何人才客去随即疏之悉分门类或一人而数人称之者必贤也朝廷求贤取之囊中故公为相文武百官各称职者以此】故令驽才亦玷鹗表某敢不激昂大节【王章传不自激昂如淳曰激厉抗扬之意师古曰卬读曰仰仰头为健扬雄传激昂万乘之主】感刻异知诸侯荐人与之诸侯固无是理国士遇我报以国士请事斯言【见前】
　　谢曾安抚【从龙】特荐【详啓意时倅武冈权知军】
　　伏蒙钧慈露章特荐者【何武传所举奏二千石长史必先露章服罪者为亏除免之而已露章者欲使之知亏减也减除其状直令免去也宋史选举志嘉泰二年命监司守臣举十科政绩所知自代露章列荐竝籍记审察任满则取其举数多有政绩行谊者升擢之】窃以仪曹论秀旧累殊知【南史孔逷好典故学为齐尚书仪曹郎唐授礼部郎制仪曹之任实籍文雄郎吏之选必资时秀礼记大乐正论造士之秀者以告于王而升诸司马曰进士嘉定七年曽从龙知贡举梅亭是年登第故云】帅阃举能今叨亚选负畱连之藻鉴【北史王晞传晞诣晋祠赋诗曰日落应归去鱼鸟见畱连忽相王使召晞不时至明日卢思道曰昨被召得无以鱼鸟致怪耶晞曰昨晚陶然颇以酒浆致责卿辈亦是畱连之一物岂直鱼鸟而已】辱根柢于朽株【邹阳传蟠木根柢又有人先游则枯木朽株树功而不防注根柢下本也】施重人轻感深言浅伏念某不堪位置何足控抟【见前谢曾运使举关陞条】少而耻有道之贱贫冐焉干禄壮欲行所知之学问愚不适时今难望不之封【见第二巻末条】聊尔监无蟹之郡【归田録宋初惩藩鎭之弊置通判以贰州事既非宫属故尝与知州争权毎云我是监郡朝廷使我来监汝举动无所制有钱昆少卿者余杭人常求补郡人问其所欲昆曰但得有螃蟹无通判则可至今以为口实东坡诗欲问君王乞符竹但忧无蟹有监州】由贰摄长无儋石之储晏然【扬雄传雄家不过十金无儋石之储晏如也】粗廉且平信蛮貊之邦行矣【汉宣帝纪吏不亷平则治道衰】初无词藻何有声名周公欺我哉还贽仅收于三士【见上条】韩愈亦人耳愿忠岂后于百官【韩文韩愈亦人耳彼傲宰相又傲翰林其将何求又四海九州之人自百官已下其孰不愿忠而望赐】滥吹其间【韩非子齐宣王使人吹竽南郭处士请为王吹竽宣王説之廪食以数百人宣王死湣王立好一一听之处士逃一曰韩昭矦曰吹竽者众吾无以知其善者田严对曰一一而听之梁书庾肩吾传怀防知慙滥竽自耻】循涯而惧【任昉牋顾已循涯实知尘沗陈子昂集顾揣涯分实腼心顔】兹盖伏遇某官爽邦良弼【尚书爽邦由哲又梦帝赉于良弼】命世元臣【见前】暂勤分竹于武安【杜诗几分汉庭竹潭州古长沙郡唐景福中改武安军节度使宋湖南安抚司治所在焉曾盖时为湖南安抚】共徯听麻于文德【玉堂杂记凡鎻院文臣职事明日赴文德殿听麻宰相枢密皆不在惟轮参政一员押麻董巴记云东京有蔡矦纸即伦也用故麻名麻纸木皮名縠纸故网名网纸初学记以生布作纸丝綖如麻故名麻纸宋文德殿即文明殿雍熈元年改名文德淳化中张洎奏今之文德殿即唐之宣政在周为中朝在汉为前殿在唐为正衙凡朔望起居大册拜对四夷君长试制举人皆在此】晓行夜醉已开南岳之云【杜诗夜醉长沙酒晓行湘水春东坡集公之精诚能开衡山之云而不能回宪宗之惑宋朱弁风月堂诗话云昌黎谒衡岳诗云喷云泄雾藏半腹虽有絶顶谁能穷濳心默祷若有应岂非正直能感通须防净扫众峯出仰见突兀撑青空东坡庙碑即取此诗也其议论雄伟读者皆竦或谓坡取此似伤于太易余曰三百篇诗中有妇人女子自言志者仲尼不删去以垂训后世乃独疑坡之于退之乎况坡所阅文字过眼无遗他人不过蓄为诗料坡乃取之作大碑板以为议论尤不可及】暮卷朝飞又作西山之雨【王勃诗畵栋朝飞南浦云朱帘暮卷西山雨】虽自湖入海是亦东归之兆【诗我东曰归】然望魁与台亟还北落之枢【魁四星为璇玑三台六星两两而居一曰天柱史记天官书北落师门一星在羽林南北长安城北门曰北落门以象此也汉天文志北宫武虗危危为盖屋虗为哭泣之事其南有众星曰羽林天军军西为垒或曰戍旁一大星北落北落若微亾军星动角益稀及五星犯北落入军军起火金水尤甚火入军忧水水患木土军吉晋天文志北落师门一星在羽林南落者天之藩落也师门军门也主非常以备兵李太白司马将军歌北落明星动光彩南征猛将如云雷】庶不战可屈于人兵【孙子百战百胜非善之善者也不战而屈人之兵善之善也法言狙诈家曰但诈之计不战而屈人兵尧舜也曰不战而屈人兵尧舜也霑项渐襟尧舜乎】见用儒无敌于天下【法言如用眞儒无敌于天下】一庄荒甚亦思向花木之阳【唐余录崔羣自中书舍人知举归其妻李氏劝树庄田为子孙业羣笑曰予有美庄良田遍在天下夫人何忧夫人曰不闻君有此业羣曰吾前岁放春榜三十人岂非良田耶夫人曰若然者君非陆贽相门生乎曰然夫人曰往年君掌文柄使人约其子简札不令就试如君以为良田即陆氏一庄荒矣羣慙而退累日不食余见前】半刺芬然讵意入苹蘩之荐【庾亮答郭豫书别驾旧与刺史别乘同宣王化于万里其任居刺史之半】维昔武矦之一表实同説命之三篇【东坡乐全先生文集序诸葛孔明不以文章自名而开物成务之资综理名实之意自见于言语至出师表简而尽直而不肆大哉言乎与伊训説命相表里非秦汉以来以事君为悦者所能也】焉推向宠之淑均继则举费袆之忠实【武矦出师表侍中侍郎郭攸之费袆董允等此皆良实志虑忠纯是以先帝简拔以遗陛下将军向宠性行淑均晓畅军事先帝称之曰能】今以二难并之美【滕王阁序四美具二难并】并于一不肖之身【韩文忽防身之不肖兮谓青紫其可拾】自视欿然公言过矣然士固伸于知己则听岂待于成身【俱见前】诸侯荐人与之诸矦乆无是事国士遇我报以国士当厉乃心某敢不刬磢钝顽【刬楚限切通作铲广韵削也磢楚两切或作防説文磋垢瓦石韩文涤濯刬磢磨灭瑕垢】鞭磨慵惰号门生而不知恩者非人也讵敢弭防【柳文凡号门生而不知恩之所自者非人也诗心之忧矣不可弭防王僧孺传思子为劳未能防弭旧唐书郭子仪传悼之流涕曷可弭防唐德宗段太尉纪功碑行路兴悲懦夫増气矧予之怀其可弭防】视匹夫不获其所者若推之更祈终惠其为感槩【郭解传隂贼感槩师古曰感槩者感意气而立节槩也呉都赋俗有感槩之风】罔既铺棻【文选桑麻铺棻注棻与纷通盛貌】
　　谢林寺丞【行知】特荐
　　素韠御祥梦空怀于故宇【韠壁吉切説文韨也所以蔽前以韦为之古者席地而坐以临俎豆故设蔽膝以备濡渍礼记韠君朱大夫素士爵韦注此端服之韠也韠之言蔽也凡韠以韦为之以象裳色则天子诸侯端朱裳大夫素裳惟士裳黄裳杂裳也服皆素韠仪礼士冠礼筮于庙门主人冠朝服缁带素韠即位于门东】绣衣荐士选犹及于陈人【庄子人而无人道是谓之陈人】暌离恍隔于累年【韩诗与子昔暌离嗟余苦屯剥】屯蹇既濵于九死【文选纷屯邅与蹇连兮又虽九死具犹未悔暌离屯蹇用四卦名】廼防记忆【北史陈元康传神武马上有所号令九十余条元康屈指数之尽能记忆】尚送吹嘘【杜诗惟待吹嘘送上天】始而惊疑终则慙惧人弃而已独取此心定异于常情【史记货殖传人弃我取人取我与】今无而古则闻兹事实关于世道非言可谢于礼敢违伏念某命固不犹【诗寔命不犹】材亦无似【礼记寡人虽无似】湘濵憔悴安得自髙【渔父篇屈原既放游于江潭行吟泽畔顔色憔悴孙宝传士安得独自高详别见】蜀道嘻嚱固为亲屈【嚱休宜切通作戏李诗噫吁嚱危乎高哉蜀道之难难于上青天后汉书庐江毛义家贫以孝行称南阳张奉慕其名往候之坐定而府檄适至以义守安阳令义捧檄而入喜动顔色奉者志尚士也心薄之固辞而去及义母死公车徴遂不至奉叹曰贤者固不可测往日之喜乃为亲屈也】彼苍有罚【诗彼苍者天尔雅穹苍苍天也春为苍天注万物苍苍然生】莫白此心棘人栾栾劳心忉忉幸而终制【诗庻见素冠兮棘人栾栾劳心慱慱兮慱音团注棘急也栾栾瘠貌诗无思远人劳心忉忉注忧劳也忉音刀正义曰以言劳心故云忧劳】逹官纷纷诸公衮衮谁寔恤孤【杜诗诸公衮衮登台省广文先生官独冷甲第纷纷厌粱肉广文先生饭不足】忽闻一节之趋【礼记凡君召以三节二节以走一节以趋在官不俟履在外不俟车注节所以明信辅君命也使使召臣急则持二缓则持一】常及十夫之献【尚书民献有十夫】漫令厠九人之后才难不其然【厠闲也柳诗才难不其然卒与大患期山谷诗才难不其然有亦未易识】至谓冠一路之贤吾斯未能信岂固察骊黄之外【诗有骊有黄毛传纯墨曰骊黄骍曰黄列子秦穆公使九方皋求马反报曰牝而黄使人取之牡而骊伯乐曰皋之所观在其内而防其外马至果天下之良马也】怜其困牛皁之同【邹阳传使不羁之士与牛骥同皁师古曰皁厯也扬雄方言云梁宋齐楚燕之间谓厯曰皁皁在早反】人谓斯何【韩文昔者人谓斯何】公言过矣旧游门下既已玷一株之桃【谈丛王泠然上裴耀卿书拾遗补阙宁有种乎仆不佞亦相公一株之桃李也】今去笼中乃犹取三年之艾【旧唐书元行冲传尝谓狄仁杰曰门下賔客堪充防味者多愿以小人备一药物仁杰乃笑谓人曰此吾药笼中物何可一日无也】恩沦于髓【汉书沦肌浃髓】愧溢其肝兹盖伏遇某官德与春和气如秋杳【杜诗司徒清鉴悬明镜尚书气与秋天杳】方淳熈之杂然竝进固不乏于时才【淳熈宋孝宗年号】惟简肃之老而愈刚实见称于圣主【宋史林栗字黄中福州福清人绍兴十二年进士厯官兵部侍郎以论朱熹罢知泉州卒谥简肃栗为人强介有才而性狷急欲快其私愤遂至诋毁名儒废絶师敎虽畴昔议论雄辩可观不足以盖晚节之谬也】今贤者识其大者盖有之是以似之【诗左之左之君子宜之右之右之君子有之惟其有之是以似之注似嗣也左阳道朝祀之事右隂道丧戎之事此二德我先人竝能有之是以先王使其子孙嗣之】不然再转而为丞【韩文再转而为丞兹邑】谁能三已而无愠徧持使簜【周礼掌节以英簜辅之注谓为函器盛节一曰畵函疏云其函犹是簜但以英华有畵意故更曰畵函也】始入郎闱君不行兮夷犹【九歌君不行兮夷犹蹇谁畱兮中州】羗难得而覼缕【离骚羗中道而改路羗楚人发语辞犹言何为也左思呉都赋斯实神妙之飨象嗟难得而覼缕尔梁呉筠移此乃方寸之恒情羗难得而覼缕也覼缕次第也言难知其次第也】广帅之重唐制已然【韩文岭之南其州七十其二十二岭南节度其四十余分四府府各置帅然岭南节度为大府若岭南帅得其人则一边尽治故选帅常重于他鎭非有文武威风知大体可畏信者则不幸往往有事】上弄印以选贤【赵尧传高祖持御史大夫印弄之曰谁可以为御史大夫者皇甫冉诗位重登坛后恩深弄印时】公闻命而就道【新唐书郭子仪传赞朝闻命夕引道无纤介自嫌】何恙弗已【公孙传君不幸罹霜露之疾何恙不已师古曰恙忧也已止也言何忧于疾不止也礼记曰疾止复初也】尽兴则归【王徽之传徽之字子猷性卓荦不羁尝居山隂夜雪初霁月色清朗忽忆戴逵逵时在剡便乘小舟诣之经宿方至造门不前而反人问其故徽之曰本乘兴而来兴尽而反何必见安道耶】得之传闻似恐昔疾而今愈恬于出处岂非人醉而我醒然天下之所少者非才则海濵之来归者有日劢相我国【尚书用勘相我国家】谨简乃僚【尚书愼简乃僚】勉令进进不已之人皆动于于然来之意【韩文必且洋洋焉动其心峨峨焉缨其冠于于焉而来矣】某敢不请事斯语力勉其顽德不待于成身岂知叙柳河东之感【见前谢邹运使举状条】士固伸于知己自当发韩昌黎之狂【韩文答崔立之书士固信于知己微足下无以发吾之狂言】
　　谢泸帅杨尚书【汝明○泸州为古巴国地梁置泸州取泸川为名隋析富义县置泸川为泸州治后置郡仍县号唐复泸州后改泸川郡后复泸州宋因之宣和初置泸川军节度景定初为元所取寻收复改江安州徙治江之南杨汝明眉州青神人举进士为成都府观察推官时呉曦叛汝明不受逆曦之招及曦平宣谕使呉猎以闻遂召汝明入补官累迁工部尚书】
　　属城受察已感芘身【北山移文跨属城之雄冠百里之首韩文受容受察左传大官大邑身之庇也任昉集庇身有地】帅阃简僚更叨举【董仲舒传子大夫褎然为举首】得固荣于劵外【庄子劵内者行乎无名劵外者志乎期费注劵分也夫行于分内者行不由于名期费有益无益期于损己以为物也山谷诗人生但安乐劵外岂吾力】愧有玷于牍端尝观七篇之包罗【史记孟子列传退而与万章之徒序诗书述仲尼之意作孟子七篇】颇考五人之名数齐王为都之知罪惟孔距心献子取友之难防必乐正子使下驷或当于上驷【史记孙膑之齐齐将田忌善而客待之忌数与齐诸公子驰逐重射孙子见其马有上中下辈谓田忌曰今以君之下驷与彼上驷取君上驷与彼中驷取君中驷与彼下驷既驰三辈毕而田忌一不胜而再胜卒得王千金】则后鱼或诮于前鱼【史记魏王与龙阳君共船而钓龙阳君得千余鱼而涕下曰臣之始得鱼也臣甚喜后得益大臣欲弃前所得矣今以臣之凶恶也而得为王拂枕席夫四海之内其美人亦甚多矣闻臣之得幸于王也毕蹇裳而趍王矣亦曩臣之所弃前鱼也】矧某不才举世所鄙坐力田之伤地脉迄不逢年【史记佞幸传谚曰力田不如逢年善仕不如遇合列女传力田不如逢年力桑不如遇国卿蒙恬传此其中不能无絶地脉哉】欲养生以息天黥未能絶粒【庄子庸讵知夫造物者之不息我黥而补我劓使我乘成以随先生耶任昉述异记荀环字叔伟濳修却粒】得郡岂嫌于如斗【南史宗慤为豫州典签多所连执慤大怒曰慤年六十得一州如斗大不能复与典签共临之】蹊田适値于夺牛【左传牵牛以蹊人之田而夺之牛牵牛以蹊者信有罪矣而夺之牛罚已重矣】有土此有财贫于近监改邑不改井穷乃无锥【易改邑不改井无丧无得传灯录香岩颂去年贫未是贫今年贫始是贫去年贫无卓锥之地今年贫锥也无华阳国志泸州土地虽廹山川特美盐井鱼池一郡丰沃】不幸千里之旱可哀竟无斗升之水以活【庄子君岂有升斗之水而活我哉详见前】蒙袂弗胜其贸贸【礼记有饿者蒙袂辑履贸贸然来】纳沟寖觉其累累【石显传印何累累师古曰累累重积也】捄火暇问丈人只得焦头而烂额【高五王传失火之家岂暇先言丈人而后救火乎霍光传曲突徙薪亡恩泽焦头烂额为上客耶】无面欲为巧妇但知剜肉以医疮【陈后山诗巧手莫为无面饼谁能畱渴待逺井聂夷中诗医得眼前疮剜却心头肉陈后山诗昔日剜疮今补肉】思饥实自于己饥忍痛难思于方痛【韩文今而思之如痛定之人思当痛之时不知何能自处也】非恶其声也实关乡人孺子之心何诞之节兮固頼方伯连帅之惠【诞音单诗旄丘之葛兮何诞之节兮注诞濶也言旄丘之葛兮何为濶之节兮以当蔓延相及以兴方伯之国何为使之连属亦当忧患相及礼记天子百里之内以共官千里之内以为御千里之外设方伯五国以为属属有长十国以为连连有帅】鹤膝蜂腰尚未全复【南史齐陆厥传沈约用以声制韵有平头上尾蜂腰鹤膝此借用】牛溲马勃何足兼收【韩文牛溲马勃俱收竝蓄】兹盖伏遇某官德与春融气如秋杳【杜诗尚书气与秋天杳】阊阖之开黄道夙高北阙之星辰【杜诗阊阖开黄道衣冠拜紫宸高帝纪萧何治未央宫立东阙北阙师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门也】斧钺之下青冥暂养南山之雾雨【杜诗斧钺下青冥楼船过洞庭北风随爽气南斗避文星列女传陶答子相陶其政不修而家益富其妻抱子而泣姑问泣何也曰妾闻南山有豹雾雨不下食欲以泽其身而有文章也故有威而逺害今夫子不修徳而家益厚祸且至矣谢朓诗虽无豹姿且隐南山雾】七年可即戎矣九罭以公归兮【诗序九罭美周公也诗是以有衮衣兮无以我公归兮笺云愿以衮衣封公于此无以西归此借用】观察急于赋刺史私于民洞知委折【韩文为刺史者恒私于其民不以实应乎府观察使者恒急于其赋不以情信乎州诚使刺史不私于其民观察使不急于其赋如是而政不均令不行者未之有也】今日饮者恩来日按者法未忍举行【苏章传故人为清河太守章行部按其奸臧乃请太守为设酒肴陈平生之好曰今日苏孺文与故人饮者私恩也明日冀州刺史案事者公法也遂举正其罪】闵其存活数千之羸【説文羸瘦也礼记注羸惫貌东坡诗何以累君子十万贫与羸】宠以治平第一之荐【贾谊传河南守呉公治平为天下第一】然饥馑札瘥之甫定熈洽谓何【札侧八切周礼司关凶札注谓疾疫死亾也国语夭札瘥昏注疫死曰札瘥才何切尔雅病也杜预曰小疫曰瘥大疫曰札】且文词学问之乆荒博深安在尚书拔十得五矣【文选拔十得五尚曰比肩蜀志厐统性好人伦毎所称述多过其才时人怪而问之统曰当今雅道陵迟善人少而恶人多今拔十失五犹得其半而可以崇迈世敎使有志者自厉不亦可乎新唐书赵憬传拔十得五贤愚犹半李綘传古人言拔十得五犹得其半】孝亷闻一知几耶【左雄传雄请孝亷年不满四十不得察举广陵徐淑年未及举台郎诘之答曰诏书曰有如顔回子竒不拘年齿是以本郡以臣充选郎不能屈雄诘之曰昔顔回闻一知十孝亷闻一知几耶】徳不待于成身士固伸于知已【见前】某敢不惩羮吹沸【楚辞惩于羮而吹虀兮何不变于此志也傅奕传惩沸羮者吹冷虀伤弓之鸟惊曲木】求牧与刍诸侯失国托于诸侯无使饥饿于吾土国士遇我报以国士敢防佩服于斯言衔荷惟深戴宣罔既
　　代谢卫参帅【泾】
　　浮食画墁又占芙蓉之幕【礼记君子与其食浮于人也宁使人浮于食四六集营开杨柳幕展芙蓉李文饶诗芙蓉客暂依刘梦得诗归路芙蓉幕】飞章推毂遂依桃李之门【蔡邕传陈璜使人飞章言邕余见前】敬裁小子狂简之章少谢大钧坱圠之赐【见前】伏念某地寒无狭【刘向别录邹衍在燕地美而寒不生五谷新唐书舒元舆传地寒不与士齿详见前】天巧亦悭【韩诗文字窥天巧束坡诗召用既晚矣天命良复悭又若人富天巧又似亦费天巧又嘲笑破天悭李诗披豁露天悭王介甫诗不恤我躬瘁乃叹天泽悭】胆落穹庐莫继忠宣之衣鉢【苏武传赐武马畜服匿穹庐扬雄传碎轒輼碎穹庐注旃帐也匈奴传匈奴父子同穹庐卧师古曰其形穹隆故曰穹庐洪皓传皓字光弼番阳人少有竒节登政和四年进士假礼部尚书使金不屈流递冷山留北中凡十五年忠义之声闻于天下以忤秦桧安置英州卒谥忠宣】力扛洪鼎又慙文惠之箕裘【法言力有扛洪鼎揭华旗洪适传适字景伯皓长子也与弟遵同中博学宏词科后三年弟迈亦中是选由是三洪名满天下适以文学闻望遭时遇主自两制一月入政府又四阅月居相位又三月罢政家居十有六年卒谥文惠】徒借义方【左传石碏曰臣闻爱子敎之以义方】获沾世禄虽幸挂名于秋赋【文选使名挂史笔韩文挂名经端韵防贡士曰赋晁错传以臣充赋犹民归赋于县官故曰上以正取谓之赋互见前】未能得隽于春闱【左传得隽曰克又以中隽也元稹诗竞走墙前稀得隽高悬日下表无私姚鹄诗三年竭力向春闱塞断浮华众路岐蒯希逸诗一振声华入紫防三开秦镜照春闱】槃旋州县之劳【蔡邕释诲盘旋乎周孔之庭宇韩文隐者之所盘旋】只栗简书之畏偶终墨绶【见前】获近碧幢【方干诗问津求拜碧油幢欧阳詹诗十万兵车拥碧油】适泰阶六符之光拥元戎十乘之寄【俱见前】生匠石之园长伯乐之廐固可卜其终身【韩文是生于匠石之囷长于伯乐之廐者也】挹浮丘之袂拍洪崖之肩复自怜其凡骨【郭璞游仙诗左挹浮丘袖右拍洪崖肩借问蜉蝣辈宁知龟鹤年】聊作斗升之活敢希分寸之攀【俱见前】况西山行地之仙有八百辈【许眞君传眞君留谶云吾仙去一千二百四十年间豫章之境五陵之内当出地仙八百人其师出于豫章大扬吾敎江心忽生沙洲掩过沙井口者是其时也】而旌阳同日之举仅十二人【十二眞君传许眞君名逊字敬之本汝南人也弱冠师大洞君呉猛传三清法要乡举孝亷拜蜀旌阳令以晋室棼乱弃官东归以东晋孝武帝太康二年八月一日于洪州西山上升与同升十二弟子作劝戒诗十首以遗世眞君升龙车命弟子陈勲时荷册前导周广曽亨骖御黄仁览与其父族侍从旴烈与其母郭侍从仙春四十二人同时白日拔宅上升鸡夫亦从】不应妄庸【见前】亦预推荐兹葢伏遇某官三朝元老【诗方叔元老】四海眞儒【法言鲁不用眞儒故也如用眞儒无敌于天下】魁下两星付荣进于素定【史记天官书魁下六星两两相比者名曰三能余见第一巻上曽枢密条】胸中五色补造化而不言【山谷诗公有胸中五色线平生补衮用功深李贺诗笔补造化天无功】靡辞三命之滋共【左传宋正考父佐戴武宣三命滋益防故其鼎铭曰一命而偻再命而伛三命而俯循墙而走亦莫余敢侮饘于是粥于是以糊余口】要厯四方之维翰【诗四方攸同王后维翰】自洪移福瓣香续于南丰【洪州有洪崖以洪崖先生居之隋文帝因以名州福州有福山郡国志上有神人裸身散髪人见必有福唐因更闽州曰福州按曽南丰行状为英宗实录检讨官通判越州厯知齐襄洪州进直龙图阁知福州兼福建路兵马钤辖所谓自洪移福也余见前】由登入京夹道寄声于司马【登州古牟子国以文登山得名宋史司马光传苏轼自登州召还縁道人相聚号呼曰寄谢司马相公毋去朝廷厚自爱以活我司马温公行状神宗崩公赴阙庭卫士见公入皆以手遮额曰此司马相公也民遮道呼曰公无归洛畱相天子活百姓所在数千人公惧遂径归洛】闽阃休歌于来暮【见前】呉侬莫切于去思【东坡诗语音犹自带呉侬何武传其所居亦无赫赫名去后常见思谢安传在官无当时誉去后为人所思】陜而东陜而西方欲周召之化洛之南洛之北务多收温石之材【俱见前】包荒得尚于中行【易包荒用冯河得尚于中行】采菲何嫌于下体【见前】致兹孤进亦累一陶【崔骃传坏冶一陶】某敢不退自激卬【王章传不自激卬】勉图报称【孔光传无以报称注称副也】滕王阁之合賔佐既辱异知【韩文滕王阁记其年九月公与监军使燕于此阁文武賔士皆与在席新唐书王勃传勃道出钟陵九月九日都督大宴宿命其壻作序以夸客因出纸笔徧请客莫敢当至勃泛然不辞都督怒起更衣遣吏伺其文辄报一再报语益竒乃矍然曰天才也请遂成文极欢罢】翘材馆之招贤人应无弃物【见前】
　　代谢帅座【契家子弟谢合尖○五代史李崧传长兴中明宗春秋高秦王从荣多不法晋高祖为六军副使惧祸及求出外藩时契丹入鴈门明宗选将以捍太原晋祖欲之议乆不决崧曰太原国之北门宜得重臣非石敬塘不可晋祖深德之隂遣人谢崧曰为浮图者必合其尖盖欲使崧终始成已事也按宋制荐举限以五员以初荐为破白末荐为合尖亦云合頴】
　　尘埃委吏夙依厦屋之万间【杜诗安得广厦千万间】造化全功遂拜春风之一纸【杨诚斋求陈壻荐书诗独念东牀客犹沉左选曹春风半张纸立地作宜敖】受知襞积【相如传襞积褰绉郁桡谿谷张衡思赋美襞积以酷烈兮】怀感轮囷【邹阳传轮囷离竒注囷音去轮反轮囷离竒委曲盘戻也韩诗穷途致感激肝胆还轮囷】窃以山巨源之念遗孤吾闻语矣【山涛传涛字巨源少有器量与嵇康吕安善后遇阮籍便为竹林之游康后坐事临诛谓子绍曰巨源在汝不孤矣杜诗范云堪作友嵇绍自不孤】柳子厚之记先友谁实图之【柳子厚先君石表隂先友记先君之所友凡天下善士举集焉今之世言交者以为端敢悉书所尤厚者附兹石以铭于背】非迟迟于救死之八珍【韩诗救死具八珍不如一箪犒详见前】则浅浅于苏枯之一溉【韩文苏枯弱彊嵇康养生论夫为稼于汤之世偏有一溉之功者虽终归于焦烂必一溉者后枯然则一溉之益固不可诬也东坡诗区区效一溉岂能济含生又一溉兹汤旱】有如念故人之子擢之于筦库之中【礼记赵文子所举于晋国管库之士七十有余家】成始成终不进不止【魏志荀令君之进善不进不休宋书刘穆之为丹阳尹凡所荐逹不纳不止】以此称于天下【韩文感恩则有之矣将以称于天下曰知己知己则未也】岂当求之今人【王衍传武帝闻其名问王戎曰夷甫当今谁比戎曰未见其比当从古人中求耳杜诗似君须向古人求】某窥管识卑【东方朔传以筦窥天注筦古管字三国志注庚申令曰议者以军吏虽有功能德行不足堪任郡国之选明君不官无功之臣不赏不战之士治平赏德行有事赏功能论者之言一似管窥虎欤世説王献之数岁时尝看诸门生樗蒲见有胜负因曰南风不竞门生辈轻其小儿乃曰此郎亦管中窥豹时见一班宋庄绰鸡肋云人知管窥为王献之事而其原乃魏武令中语故两着之】挈瓶知小【左传虽有挈瓶之知守不假器礼也瓶汲水器也言小知为人守器尚知不以假人】备太史牛马之走终觉驽庸【司马迁报任少卿书太史公牛马走走犹仆也谦言已为太史公掌牛马之仆】读先人科斗之藏卒无象似【孔安国尚书序于壁中得先人所藏古文虞夏商周之书及传论语孝经皆科斗文字昌黎科斗书后记愈事董丞相幕府识闲封令服之者阳冰子授余以其家科斗孝经愈实蓄之而不暇学曽南丰诗深愧薄材无像肖】羗为贫而出仕【羗发语辞犹言何为】窘将母之不遑【诗王事靡盬不遑将母毛传将养也】倚门之望既深【见第一巻上曽运使条】对床之欢亦废【韦苏州示元眞元常诗那知风雨夜复此对牀眠东坡与子由诗对牀欲作连宵话野客丛书云东坡诗盖祖韦苏州然韦又有赠令狐士曹诗有秋檐滴滴对牀寝之句则夜雨对牀亦可施于朋友白乐天招张司业云能来同宿否听雨对床眠此善用韦意不胶于兄弟也至郑谷访元秀上人诗云且共髙僧对榻眠思元昉上人诗云毎思闻净语夜雨对防牀则夜雨对牀亦可施于僧矣今人但用之于兄弟者以其经东坡拈出故耳】鸡鹜争食难舒狷者之怀乌鹊无依渐作归欤之计【俱见前】岂谓荆潭之裴垍【昌黎有荆潭唱和诗序注此谓裴垍杨凭唐艺文志有裴均荆潭倡和集一巻作裴垍非】求瀍谷之石洪【昌黎送石处士序御史大夫乌公为节度之三月求士于从事之贤者有荐石先生者曰先生居瀍谷之闲仁且勇若以义请而彊委重焉其何説之词】总角丱兮怜其进拜于牀下【丱古患切音惯本作丱束发貌诗婉兮娈兮总角丱兮毛传丱幼稚也笺云丱然而稚正义云总聚其髪以为两角丱然兮幼稚如此马援传援有疾梁松来候之独拜牀下援不答诸子问曰梁伯孙帝壻贵重朝廷大人奈何独不为礼援曰我乃松父友也虽贵何得失其序乎】厥齿长矣不应曵尾于途中【左传子之齿长矣不能事人又君之齿长矣未有太子庄子楚有神龟巾笥而藏之庙堂之上此龟者宁其畱骨而贵乎宁其生而曵尾于涂中乎潘尼鼈赋或顿足而鹰距或曵尾于涂中】假之宠灵【后汉书邓隲传宠灵显赫】长其光价【唐文粹生其羽翼长其光价韩诗光价岂止百倍过】遂从数月卒获四章譬如为山实易亏于一篑【尚书为山九仞功亏一篑】志在流水谁能写之五弦【李诗愧非流水韵叨入伯牙弦山谷诗当时朱弦写心曲果在高山流水间礼记舜作五弦之琴以歌南风之诗而天下治】忽逢公车之交【刘向传章交公车人满北军】遂合浮图之颖【宋制改官限举者五员最后一章谓之合颖】父书是读果何有于家声【史记赵奢传蔺相如曰括徒能读其父书不知变也司马迁传陵既生降隤其家声梁任昉传四子竝无术业坠其家声】儿事已痴岂眞明于吏治【傅咸传生子痴了官事官事未易了也详见前】伏读八字足华一生卵而翼之所谓如天之福我【左传胜如卵予翼而长之资治通鉴上问姚崇卿子何官才性何如对曰臣子为人多欲而不谨是必以事干魏知古知古微时臣尝卵而翼之李义山集卵翼不自于他门顶踵实非其己物左传如天之福两君相见何以代此】顔之厚矣未知何地以报公【尚书顔厚有忸怩诗巧言如簧顔之厚矣】此盖伏遇某官藩屏重湖【南迁録洞庭湖西岸有沙洲堆阜隆起在青草湖下一湖之内中有此洲南名青草北名洞庭所谓重湖也】凖绳百吏坱圠播物大钧运于无垠【见前】追琢成章小子至于有造【诗周王寿考遐不作人追琢其章金玉其相毛传追雕也金曰雕玉曰琢相质也又成人有德小子有造毛传造为也郑笺成人谓大夫士小子其弟子也】怜宣孟之无后【左传韩厥言于晋矦曰成季之勳宣孟之忠而无后为善者惧矣成季谓赵衰宣孟谓赵盾也】抚叔敖之如生【滑稽传楚相孙叔敖且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖之子也优孟即为敖衣冠抵掌谈语岁余像敖庄王置酒优孟前为寿庄王大惊以为孙叔敖复生也】襃华衮之一言器蟠木于万乘【俱见前】遂令长往之兴【后汉书逸民传赞江湖冥灭山林长往远性风疎逸情云上】亦入旁招之储重惟此恩将何以谢某敢不恪共尔位惟既厥心我有二天已幸厠七十家之举士更三日犹希与八百吏之除【俱见前】
　　代谢茶漕司【详啓意其人姓晏名大正盖晏殊之后】
　　需次糟丘敢图内举【李诗忆昔洛阳董糟丘为余天津桥南造酒楼又此江若变作春酒垒麯便作糟丘台左传外举不避仇内举不避亲】赘贠油幕使效里言【左传寡人出伯父无里言入又不念寡人】昉兹服役之初【昉音仿公羊传昉于此乎注昉适也齐人语】敢废脩词之敬【易脩词立其诚】窃惟中兴重藩宣之寄【诗序烝民尹吉甫美宣王也任贤使能周室中兴焉汉宣帝纪赞可谓中兴德侔殷宗周宣矣光武纪孝宣帝化致升平称为中兴后汉书光武受命中兴丙吉传赞孝宣中兴丙魏有声苏武传明着中兴辅佐赵充国传在汉中兴充国作武循吏传序汉世良吏于是为盛称中兴焉韦成传荆蛮来威故称中兴刘歆传武帝单于守藩百蛮服从中兴之功未有高焉者也匈奴传四夷賔服称为中兴王导传礼乐征伐翼成中兴茍崧传元帝天纵圣哲光啓中兴祖逖传士雅叶迹中兴克复九州之半唐蒋义传非我失之自我复之为中兴光武是也郭子仪传中兴之功日月可冀杜诗今朝汉社稷重数中兴年注中竹仲反又百年垂死中兴时】故于机事置书局之官【中兴防要国朝安抚司其属有勾管机宜文字建炎初新置主管机宜文字书写机宜文字各一员绍兴四年诏书写机宜文字除系事干机密其余文字竝不得签书俸给京官依通判选人依签判】当建炎羽檄之交实许陪于赞画【宋高祖即位改元建炎汉髙帝纪羽檄征天下兵息夫躬传羽檄重迹而狎至师古曰檄者以木简为书长尺二寸用征召也其有急事则加以鸟羽挿之示速疾也魏武奏事云今边有警露檄挿羽】迨绍兴鞬櫜而后始无预于文移【建炎五年改元绍兴乐记包以虎皮名曰鞬櫜郑注甲兵之衣曰櫜其字或作建臯史记车甲弢而藏之府库而弗复用倒载干戈苞之以虎皮将率之士使为诸侯名之曰鞬櫜王肃曰所以能櫜干戈而不复用者将率之力也故建以为诸矦谓之建櫜也】虽曰闲曹【唐诗闲曹犹得醉薄俸胜耕田】然亦异数【左传名位不同礼亦异数】如某者志虽自好学未知方为箕为裘亦自勉家传之业【见前】不狩不猎居然承世禄之恩【诗不稼不穑胡取禾三百防兮不狩不猎胡瞻尔庭有县貆兮】未敢荒笔砚之耕【唐王勃所至请为文人谓舌织而衣笔耕而食】然已负怀绷之愧【韩诗簪笏自怀绷】一行作吏甚安筦库之卑【嵇康传一行作吏此事便废余见前】万里侍亲忽有从军之命【淮南王传丁壮从军傅介子传以从军为官】猥容浮食【礼记君子与其使食浮于人也宁使人浮于食】使典内筹幸若出于天然恐有为之地者【俱见前】恭惟某官气质凝远【新唐书宋璟传璟风度凝远人莫涯其量】风调浚明黄钟为宫散作人间之和气【律厯志问而吹之以为黄钟之宫史记律中黄钟白虎通黄钟中和之气言阳气于黄泉之下动养万物】大玉不琢中藏天下之至文【礼记大圭不琢山谷诗天球不琢中粹和】肯为入蜀之星实卜守吴之嵗周爰咨度暂烦四牡之驰【俱见前】薄言旋归即防六飞之驭【诗执讯获丑薄言还归还音旋文帝纪帝躬御六飞亲至潭袁盎传陛下骋六飞驰不测注六马之疾若飞也】凡叨气类【文选长风流许与气类】例沐吹致令疵贱之踪【范云诗物情弃疵贱】获走趋之数某敢不靖共尔位洗濯其心【竝见前】诗礼闻于过庭敬脩可愿【尚书敬脩其可愿】孝友施于有政増益未能
　　代谢茶使与合尖【以下徽本分作第三巻今依家藏本及鄢陵刘氏本并归二巻】
　　缀玉钤之冷幕已廹践更【钤其淹切兵钤以闭房神府以备非常后汉书方术传钤决之符注云兵法有玉钤篇及女六韬要决曰太公对武王曰主将有隂符则钤符皆兵家所用李靖有兵钤新书一巻隋志有太公隂符钤録一巻宋有景德虎钤经王勃太公赞豹韬禳恶龙钤辟邪六一居士诗符略纵横轻玉钤】飞金节之荐函偶成合颖【周礼凡邦国之使节山国用虎节土国用人节泽国用龙节皆金也以金为节铸龙虎人之象柳文幢牙茸纛金节折羽】功莫崇于引重【灌夫传两人相为引重】惠莫大于成终防吉日以修词【汉礼乐志防选休成注防除也除恶选取美成者也宋祖庙歌录时防日诗吉日维戊又吉日庚午】顺下风而请谢【庄子黄帝顺下风膝行而进左传羣臣敢在下风邹阳传窃高下风之行】窃惟选举既弊授受俱难相易则从之轻已发苏老泉之叹用决者恨其早可考黄山谷之诗【山谷诗用智常恨髦用决常恨早推毂天下士诚心要倾倒海宇日清明庙堂勤洒扫何为陈师道白髪三径草】君骄士而士亦骄君主择客而客或择主故达官多寡助之恨而志士无茍合之期【诸葛丰传茍合取容】两不相逢一至此极况如大正可谓小知缅思旧学之碑有慙元献【宋史晏殊字同叔抚州临川人七岁举神童赐同进士出身仁宗朝宰相谥元献篆其碑首曰旧学之碑】不傍贵人之户却似小山【晏几道字叔原有小山词一巻山谷序之曰叔原人英也其痴亦自絶人仕宦连蹇而不能一傍贵人之门是一痴也论文自有体不肯一作新进士语此又一痴也费资千百万家人饥寒而面有孺子之色此又一痴也百人负之而不恨己信人终不疑其欺己此又一痴也至其乐府可谓侠邪之大雅豪士之鼔吹若妙年美士近知酒色之娱苦节臞儒晚悟裙裾之乐鼓之舞之使宴安酖毒而不悔是则叔原之罪也哉】第恐荒簪笏之家【陈子昂集屈富贵于沉冥杂薜萝于簪笏】未免厉布韦之业【贾山传布衣韦佩之士】虀盐十载于太学仅窃末科【韩文太学四年朝虀暮盐】草茅一介之狂言几投大僇【马周传由一介草茅言天下事范滂传今之循善身防大僇庄子为世大僇】甫息浮湘之枻冐随谕蜀之车【司马相如传遣相如责唐防等因谕告巴蜀民以非上意】录录无竒安有幕中之辩【汉书萧曹传赞录录未有竒节韩文幕中之辩人反以汝为叛】沾沾自喜若为席上之珍【窦婴传魏其沾沾自喜耳师古曰沾沾轻薄也礼记儒有席上之珍以待聘】偶蒙诸台共剡乘矢【法言奏不剡系辞剡木为矢言有四荐】为山九仞极知一篑之亏【见前】撞钟千钧此岂寸莛之力【莛音亭説文枝茎也魏志万石之钟不以寸莛起音】谁其从臾【韵会慂劝也方言南楚凡已不欲喜怒而旁人説者谓之怂慂或作臾衡山王传日夜纵臾如淳曰纵才勇切臾读作勇师古曰奬劝亦或作容】辱此吹乐莫乐兮相知何敢急于自衒【屈原九歌乐莫乐兮新相知东方朔传自衒鬻者以千数梅福传赴阙庭自衒鬻者不可胜数文选自衒自媒者士女之丑行也】迟之迟而又乆谅欲察其所安【礼记賔牟贾起免席而请曰夫武之备戒之已乆则既闻命矣敢问迟之迟而又乆何也】好不改于缁衣襃果逾于华衮【竝见前】退惟内朴反称凝重之姿正愧中干何取纯深之学【左传外彊中干柳文外邪中干】殆假防睛之笔【水衡记张僧繇于金陵安乐寺畵四龙不防睛毎云点之即飞去人以为妄诞因点其一须臾雷霆破壁一龙乘云上天】俾舐换骨之丹【列仙传淮南王仙去余药器置在中庭鸡犬舐啄之尽得升天欧阳永叔诗换骨莫求丹九转荣名何待禄千钟山谷诗欲换凡骨无仙丹】人讶其通籍之阶宜淹而速【元帝纪得为大父母父母兄弟通籍应劭曰籍者为二尺作牒记其年纪名字物色悬之宫门案省相应乃得入也陈汤传宜以时解悬通籍孟康曰通籍不禁止令得出入也魏相传霍夫人显及诸女皆通籍长信宫师古曰通籍谓禁门之中皆有名籍恣出入也】自恐负亲民之计虽宠若惊【老子宠辱若惊】此盖伏遇某官风鉴精明【袁宏传风鉴散朗或捜或引王导传少有风鉴识量清逺陆机传赞风鉴澄爽神情俊迈】天机沉邃【淮南子内有以通于天机而不以贵贱贫富劳逸失其志德者也晋书郭文传天机铿宏莫有闚其门者】逶迟苞栩盍周道之遄归【诗肃肃鸨羽集于苞栩王事靡盬不能蓺稷黍】蔽芾甘棠殆召公之是似【诗蔽芾甘棠又无曰予小子召公是似】峻东壁图书之领【晋天文志东壁二星主文章天下图书之秘府也李泌传月蚀东壁秘曰东壁图书之府吾以宰相并学士当之矣】专西秦权牧之司【提举秦州茶马】相马举肥恐小驷有足乘之理【宋玉九辩今之相者兮举肥骐骥伏匿而不见兮左传乘小驷郑入也小驷马名郑国所献】煎茶有味思大匠无可弃之材【山谷煎茶赋前四后四各用其一少则美多则恶发挥其精神又益于咀嚼盖大匠无可弃之材太平非一士之畧以为茶马提举所荐故以茶马为喻】欲令辕下之驹漫僃笼中之物故虽弄印迄使在镕某敢不谨佩此恩力鞭其钝公车荐士谅不收私报之情直道事人持此答曲成之造【竝见前】
　　代董侍郎谢史丞相【详启意盖代董居谊】
　　六年百谪托大造以全生【陈遵传故事有百适者斥注适读曰谪左传秦师克还无害则是我有大造于秦也】一旦异恩录微劳而赎过【刘向説苑主有超异之恩则臣必死以复之】尽复官阶之旧仍沾祠廪之新毫髪不出于他人【李义山集卵翼不自于他门顶踵实非其己物】顶踵皆归于化地【任彦升集自顶至踵功归造化】伏念某素无操挟积有侥逾州县常才既躐从甘泉之槖【扬雄传毎上甘泉常法从师古曰法从者以言法当从耳一曰从法驾也赵充国传安世待槖簪笔张晏曰槖契囊也近臣负囊簪笔从备顾问或有所纪也】藩垣重寄更溢分益部之符【李郃传使者二人当到益部】指心愿报于宠光【蜀志徐庶辞先主而指其心曰本欲与将军共图王霸之业者以此方寸之地也诗为龙为光传龙宠也疏为君所宠遇为君所光荣】揣力终牵于分量体庙谟安静之意何敢勤兵【光武纪明明庙谟】承宣司减汰之余又难増戍然画地而守之策【孙子虗实篇我不欲战虽画地而守之敌不得与我战者乖其所之也后汉书荀彧传以十分居一之众画地而守之注言画地作限隔也邹阳传画地而不敢犯】亦无日不讨诸人防残息欲窜身于三秦【韩信传三秦可传檄而定也项羽三分关中立秦将章邯为雍王都废丘司马欣为塞王都栎阳董翳为翟王都高奴是为三秦】聚重兵专垂涎于四蜀【贾谊新书垂涎相告巴蜀黔汉为四蜀】计我师之籍无八万人分边面之屯几二千里【宋隆兴初贺子忱知枢宻院有武臣陈理功赏辞气不平谓朝廷推赏一次轻如一次贺正色云只为边面一次近如一次武臣无辞】上借朝廷之威德下凭将士之忠诚首殄渠魁既奏皁郊之一鼓【尚书歼厥渠魁皁郊堡在天水军天水县四十里去秦州二十里左传一鼓作气】既歼羣丑不遗嶓冢之只轮【诗顺彼长道屈此羣丑谷梁传匹马踦轮无反者注踦轮一只之轮公羊传匹马只轮无反者注匹马一马也只踦也皆喻尽潘岳西征赋曾只轮之不反三师以济河】偶兴元偏帅殒于挑兵【左传三次及于事而帅偏师言非全军】致散关诸卒溃而延敌【陆俨山知命录大散关在宝鸡南二十里和尚原在焉山自西来即秦岭一支不独为秦蜀之界亦中国南北之界也方舆胜览云大散关在沔州梁泉县系极边为秦蜀要路按汉高帝引兵从固道败章邯于陈仓诸葛出散关围陈仓曹操自陈仓出散关至河池后魏尉迟回自散关伐蜀后唐郭崇韬入散关取凤州石敬塘伐蜀入散关后周王璪出兵自散关趋秦州李义山诗散关三尺雪回梦旧鸳机今按后汉书延岑引北入散关注在陈仓县南十里有散谷水胜览失引一统志大散关在今宝鸡县南五十二里通褒斜大路宋史宁宗开禧二年十二月金人破大散关三年夏四月四川忠义人复大散关寻复破嘉定元年六月金人归大散关十年十二月统制刘雄弃大散关遁金人据之十一年二月金人焚大散关】虽在韦臯去鎭之后【韩文疆外之险莫过蜀土韦臯去鎭刘辟守后血人于牙不敢吐口】难孔明贬职之辜【蜀志街亭之败戮马谡以谢众上疏曰臣以弱才叨窃非据不能训章明法临事而惧至有街亭违命之阙箕谷不戒之失咎皆在臣请自贬三等以督厥咎】投畀囚山甘作浯溪之老【诗取彼谗人投畀豺虎豺虎不食投畀有北有北不受投畀有昊柳河东囚山赋虎豹咆代狴牢之吠嘷予胡井眢以管视兮穷坎险其焉逃匪兕吾为柙兮非豕吾为牢圣日以理兮贤日以进谁使吾山之囚吾兮滔滔浯溪在今永州祈阳县南五里流入湘江唐元结自道州归爱其山水因家焉宋陈衍云元氏始命之意因水以为浯溪因山以为峿山作室以为室三吾之称我所自也制字从水从山从广我所命也三者之目皆自吾焉我所擅而有也】适逢沛泽遂叨汝水之归【汝水在临川东北六里谢灵运集序濒汝水以为城】兹遇飞龙之御天【易飞龙在天又时乘六龙以御天】曲念病驹之属地【柳河东起废答中廐病颡之驹以其病不得齿他马食斥弃异早恒少食屏立摈辱掣顿异甚垂首披耳悬涎属地】录其尺寸踦许复于鴈门【孔光传卒无尺寸之效踦音欹説文一足也方言梁楚之问物体不具者谓之踦雍梁之间兽支体不具者谓之踦段会宗传足以复鴈门之踦注会宗为鴈门守坐事废后复为都尉故云】活以斗升涸足苏于鲋辙【见前】孰主张是【庄子孰主张是孰维纲是】遂济登兹【韩文上勤下顺遂济登兹不亦休乎】此盖伏遇某官柱石九筵【霍光传将军为国柱石师古曰柱者梁下之柱石者承柱之础也言大臣负国重任如屋之柱及其石也周礼夏后氏太室殷人重屋周人明堂度有九尺之筵礼记疏明堂在国之阳其制东西九筵东北七筵堂崇一筵五室凡室二筵】纲维八极【淮南子廓四方析八极注八极八方之极晋地理志八弦之外名为八极八极之广东西二亿三万一千三百里南北二亿三万一千三百里】谈笑洗咸池之日【新唐书狄仁杰传赞取日虞渊洗光咸池详见前】从容封函谷之泥【隗嚣传嚣将王元以为天下成败不可知不愿专心内事遂説嚣曰今天水完固士马最强北收西河上郡东收三辅之地案秦旧迹表里山河元请以一丸泥为大王东封函谷关此万世一时也梁戴暠从军行当今函谷上惟见一丸泥】博陆之益戸万七千讵足报伊周之烈【霍光传以河北东武阳益封光万七千戸与故所食凡二万戸赞曰光以结髪内侍遂匡国家安社稷拥昭立宣虽周公阿衡何以加此】汾阳之书考二十四自应褊齐晋之功【新唐书郭子仪传授中书令考二十四赞曰子仪完名高节烂然独着福禄永终虽齐桓晋文比之为褊】方藏疾以匿瑕【左传山薮藏疾瑾瑜匿瑕】务厉世而磨钝【梅福传爵禄束帛者天下之底石高祖所以厉世磨钝也】复其官为子孙之计见此恩乃父母之心某敢不仰佩殊私益磨晚节【邹阳传晚节末路石显传元帝纪晚节寝疾师古曰晚节犹言末时也顔眞卿传晚节偃蹇】诱我松桂未敢勒北山之移【孔稚圭北山移文诱我松桂欺我云壑】收之桑榆庶几补东隅之失【冯异传异大破赤睂于崤底降玺书劳异曰赤睂破平士卒劳苦始虽垂翅回谿终能奋翼渑池可谓失之东隅收之桑榆】
　　代陈帅机【元勳】谢卫参帅【泾】
　　细书成文搜实材于公举【后汉书循吏传其以手迹肠方国者皆一札十行细书成文】大钧播物挈冗吏以名闻虽尝僃于使令初无堪于选录况受及之代难徼采菲之恩【竝见前】不谓三人之占【尚书三人占则从二人之言孔传夏殷周卜筮各异三法竝卜】乃使匹夫之被一陶异甚【见前】再省瞿然【瞿权俱切説文鹰隼之视也徐曰惊视貌礼记曽子闻之瞿然又瞿瞿如有求而弗得疏眼目速瞻之貌又视容瞿瞿疏惊遽之貌】　伏念某顽疎之资浮沉于世【游侠传岂若卑论齐俗与世浮沉而取荣名哉世説顾劭问厐士元吾与子孰愈曰陶冶世俗与时浮沉吾不如子论王霸之余防览倚伏之要害吾似有一日之长】尘容俗状果何有于详华【文选抗尘容而走俗状】绵力薄材岂眞能于强济【严助传越人绵力薄材不能陆战】门防只宜于平进【晋书范之传阶籍门防屡登崇显庾亮传皆非姻族各以平进后周刘璠欲立边功不乐随牒平进南史蔡兴宗传吾素门平进与主上甚疎新唐书选举志朋比贵势妨平进之路唐孙綮北里志序多膏梁子弟平进嵗不及三数人南史王骞传谓诸子曰吾家本素族自可依流平进不须茍求】阃僚自合其宣劳粗奉文书无可言之功状【史记鲧之治水无状索隐曰言无功状】非有方略难曲尽于事宜【霍去病传上尝欲敎之呉孙兵法对曰顾方略何如耳赵充国传上问度羗虏何如充国曰千闻不如一见兵难喻度臣愿驰至金城图上方略薛宣传下至财用笔砚皆为设方略利用而省费】是直常鳞凡介之匹俦【韩文天池之渎大江之濆曰有怪物焉盖非常鳞凡介之品彚匹俦也】何计乘鴈双鳬之多少【扬雄传江湖之雀勃解之鸟乘鴈集不为之多双鳬飞不为之少】矧入幕之日浅而归袖之风披【韩诗宁当不俟报归袖风披披】三匝徬徨不识卷帘之意一封覼缕忽闻推毂之言【俱见前】得之骇然望不及此【文选臣之始望尚未至是温庭筠啓荣非始图事过初望】既非请益而得是为特逹之知公求士甚士求公乆无是事【俱见前】子生孙孙复生子难报此恩【列子子又生孙孙又生子子又有子子又有孙子子孙孙无穷匮也】此盖伏遇某官直大而方【东坡啓直大以方广博而良】清和且任与人不求僃斯心即孔孟之心【尚书与人不求僃检身若不及】乃言防可行所论合禹臯之论【尚书皋陶曰朕言惠可底行禹曰俞乃言底可绩】暂甘棠之美召【诗序甘棠美召伯也召公之敎明于南国】即淇澳之相周【诗序淇澳美武公之德也有文章又能听其防谏以礼自防故能入相于周美而作是诗也】虽俊乂始入于旁招而巧拙或容于杂进【俱见前】遂令遯尾之客【易遯尾厉勿用有攸往正义云为遯之尾最在后遯者】亦入需头之章【蔡邕独断凡羣臣上书于天子者四一曰章二曰奏三曰表四曰驳议章者需头称稽上书谢恩陈事诣阙通者也奏者亦需头表者不需头蔡君谟诗禁林京兆荷恩光三上需头乞郡章杨升庵丹铅续录云独断所谓需头者盖空其一幅以待诏旨批答陈请之奏用之不需头者申谢之奏用之杨万里知筠州谢表云需章匄外退以其私便郡疏恩出于自择需章字用独断语也然君谟在诚斋之前已先用其语升庵岂偶未见耶】某敢不铭刻鸿私鞭磨驽钝借使百无逢于世亦有一回顾之荣指心图称于品题【见前】腾口难论于报效【易咸其辅颊舌腾口説也】然称于天下曰知己今者非耶【韩文感恩则有之矣将以称于天下曰知己知己则未也】使遇以国士报众人天厌之矣【见前】
　　代章监仓谢衞安抚【瑑】
　　下士代耕之禄仅守积仓上臣事君以人忽腾荐椟【荀子下臣事君以货中臣事君以身上臣事君以人】怜其出身于幽谷【诗出自幽谷迁于乔木】使之陟彼乎高冈【诗陟彼高冈我马黄】愧在卢前【旧唐书文苑传杨烱与王勃卢照隣骆賔王以文辞齐名海内称为王杨卢骆亦号为四杰烱闻之谓人曰吾愧在卢前耻居王后当时议者亦以为然】感从隗始【孟郊诗受恩慙始隗王安石诗恩从隗始诧燕台】窃以管库七十家之举古道乆衰【见前】法筵第一义之观今闻尤耸【言行录崇政殿説书吕希哲除右司谏辞未获命礼书苏轼在迩英戏之曰法筵龙象当观第一义希哲笑而不言退谓范祖禹曰若辞不获当以杨畏为首时畏在言路而颇险为子瞻所厚故希哲及之武帝问逹磨如何是圣谛第一义答云廓然无圣杜诗愿闻第一义回向心地初】有严十乘【诗元戎十乘】所部九州凤翼龙鳞孰不希于攀援【法言攀龙鳞附凤翼防以扬之勃勃乎其不可及乎】牛溲马勃皆有望于蓄藏【见前】及下车之云初【李白与韩荆州书昔王子师为豫章未下车即辟荀慈明既下车又辟孔文举】乃推毂于綦贱【綦音其极也荀子君綦贵】其为衔戢【陶诗衔戢知何谢冥报以相贻説文戢藏兵也诗载戢干戈尔雅聚也疏藏聚也】实倍等夷【张良传诸将陛下故等夷师古曰夷平也言故时皆齐等杜诗清襟照等夷】伏念某质窳无竒材卑莫抗服箱以走渠怜满脰之黄钟【诗睆彼牵牛不以服箱柳河东牛赋若知牛乎牛之为物魁形巨牟然而鸣黄钟满脰自种自敛服箱以走】按劒无因谁肯先容于白璧【邹阳传明月之珠夜光之璧以暗投人于道路莫不按劒相眄者何则无因而至前也】强折腰于为米【陶濳传吾不能为五斗米折腰拳拳事乡里小儿耶】眞眯目于簸糠【庄子簸糠眯目则天地四方易位矣详见前】今蒙需章【见上条】可使升秩【需升卦名】父书是读果何有于家传儿事已痴岂眞堪于世用一字之襃已过【俱见前】两喜之溢何多【庄子夫两喜必多溢美之言两怒必多溢恶之言】伏遇某官以社稷臣为诗书帅与人不求僃收毛髪丝粟之微嘉善矜不能无丝麻菅蒯之间【俱见前】有如顽顿【陈平传士之顽顿嗜利无耻者注顿读曰钝头钝谓无亷隅】辱甄陶九罭之鱼鳟鲂即遄归于周室【诗九罭之鱼鳟鲂我觏之子衮衣绣裳鸿飞遵渚公归无所】千里之马骐骥会交献于燕庭某敢不增所未能修其可愿尝为委吏已蒙葑菲之收【竝见前】寘彼周行尚幸蒹葭之采【诗采采巻耳不盈倾筐嗟我怀人寘彼周行又兼葭采采白露未已所谓伊人在水之涘】
　　代赵抚属【汝諿】谢衞安抚合尖
　　沟水流行乆污芙蓉之幕【李文饶诗桃李蹊空乆芙蓉客暂依刘梦得诗归路芙蓉府离堂玳瑁筵南史庾景行泛绿水依芙蓉何其丽也详见前】岸花飞送暂违桃李之蹊【杜诗岸花飞送酒樯燕语畱人李广传赞桃李不言下自成蹊】重感眷畱倍深衔恋更裁四六少谢万分伏念某再省妄庸一何侥幸当大参政十乘啓行之日适小丈夫三年垂满之时惟其乐莫乐兮相知是以迟之迟而又乆敷施翕受更无假于先容【俱见前】前挽后推又不遗于余力【左传或推之或辕之史记平原君传秦之攻我也不遗余力矣】居然穿缟之末【诗居然生子韩安国传强弩之末势不能穿鲁缟注曲阜善作缟尤为轻缓故曰鲁缟】迄成合颖之谋【见前】感溢瓶罍【诗瓶之罄矣维罍之耻韩诗朝廷未省有遗防肯不垂意瓶与罍】功归炉冶乃瞻衡宇情已迫于欣奔【归去来辞乃瞻衡宇载欣载奔】及告油幢恩数勤于眄睐【释名幢童也其状童童然也三朝志金节隋制也黑漆竿上施圆盘周缀红综拂八层黄綉龙袋笼之王公以下皆有节制同金节韬以碧油名碧油幢方干诗问津求拜碧油幢任昉笺咳唾为恩眄睐成饰】谪将满百【陈遵传故事有百适者斥注适读曰谪】辞不免多【易躁人之辞多】今蒙慨然允为幸甚鲲鹏水击强希万里之图【庄子北溟有鱼其名为鲲鲲之大不知其几千里也化而为鸟其名为鹏鹏之背不知其几千里也是鸟也水击三千里抟扶摇而上者九万里】乌鹊月明深结一枝之恋【见前】恭惟某官东郊道洽【尚书命毕公保厘东郊又道洽政治】西陜化成【公羊传自陜而西者召公主之】展长沙万里之平民无遗便【见前】对宣室半夜之问王曰遄归【贾谊传上方受厘宣室问鬼神之本谊具道所以然之故至夜半文帝前席诗徐方不回王口还归】凡今日毛髪丝粟之材【见前】皆他时欂栌侏儒之用【韩文欂栌侏儒欂音薄栌音卢三者皆屋之短柱欂一名枅栌一名楶侏儒一名棁】欲作大钧之问【见前】又虞小器之盈【文选小器易盈先取沉顿】敢陈摅谢之辞【摅抽居切博雅舒也又摛也】更致依投之悃常拟报一饭奈何回首于南山【杜诗今欲东入海即将西去秦尚怜终南山回首清渭濵常拟报一饭况怀辞大臣白鸥没浩荡万里谁能驯】可以观四方自此驰神于东阁【朱云传薛宣为丞相云往见之谓云曰在田野无事且畱我东阁可以观四方竒士云曰小生乃欲相吏耶宣不敢复言】
　　代赵抚属【汝諿】上提刑【此篇自亟蒙推毂以下徽本舛错今依刘本改正】
　　油幕缀员渐廹终更之候【青油幕宋将幕也以青油缣为之韩诗谈笑青油幕谷永传终更亟还】绣衣察吏鼎来剡奏之章【匡衡传无説诗匡鼎来服防曰鼎犹言当也若言匡且来也应劭曰鼎方也法言奏不剡渐鼎卦名】初非光明俊伟之材又无假借攀援之势【汉文帝纪假借纳用庄子可攀援而闚注攀本作攀援引也】古之所以荐士今者于是见公伏念某名为宗支【诗本支百世注本本宗也支支子也】实本士检【检检押也法言蠢廸检押注检押犹法度也言动必蹈于法度】耻怀绷之簪笏恐受众疑【韩诗簪笏自怀绷】随韦布之缣缃偶叨一第【缣坚嫌切説文并丝绘也广韵绢也缃思将切説文帛浅黄色也梁书昭明太子传遍该湘素王僧孺传含吐缃缥之上今按缣缃皆书衮也江摠陶贞白集序校之铅墨缄以缇缃晋中兴书傅盛书有青缣布绢昭明太子咏书袠诗幸杂缃囊用聊因班女织柳文具笔札拂缣缃赞扬大功】慨念勉岘程回之术业【新唐书宗室宰相传李岘呉王恪孙折节下士翊戴肃宗李勉字卿郑惠王元懿曾孙少好学鲠亮廉介为宗臣表谥贞简李程字表臣襄邑恭王神符五世孙擢进士宏辞赋日五色造语警拔士流推之赠太师谥曰缪李回字昭度新兴王德良六世孙长庆中擢进士第又防贤方正异等同中书门下平章事赞曰周之卿士周召毛原皆同姓国也唐宰相以宗室进者九人林甫奸防几亾天下李岘和柔在位无所发明余以材称职号贤宰相呜呼盛欤】终愧周召毛原之等夷【张良传诸将皆陛下故等夷师古曰夷平也言故时皆齐等余见上文】何以亢身【左传将行子南子产咨于太叔太叔曰吉不能亢身焉能亢宗】莫如殖学【左传夫学殖也不学将落殖殖苖也不学如苖之不殖将裒落也】方以此自励于己何敢轻受知于人细桷大杗壹冥心于轮扁【杗音盲尔雅杗廇谓之梁説文屋大梁也桷椽也左传抽桷击扉韩文大木为杗细木为桷袁昂传恩隆絶望之辰庆集冥心之日杜诗自古江湖客防心若死灰庄子轮扁斵轮于堂下注斵轮人名扁】长笺短椟肯请命于子公【陈咸传咸滞于郡守时车骑将军王音辅政信用陈汤咸数赂遗物予书曰即蒙子公力得入帝城死不恨子公汤之字】来事元戎实叨末属适防窃狗偷之盗荡摇我疆【叔孙通传此特羣盗防窃狗偷耳何足置之齿牙间左传荡摇我边疆】夺乌飞鱼泳之欢劬劳于野【韩文志同而气合鱼川泳而鸟云飞也诗鸿鴈于飞肃肃其羽之子于归劬劳于野】滥承涣渥【易涣汗其大号】许减常员【宋制限举者五人减员言不必足数】然风宪之一削不圆【考工记筑氏为削注即今书刀古用竹简笔误则以刀削之因名其刀曰削孔子世家笔则笔削则削原陟传削牍为疏】则天门之九关难叩【楚辞虎豹九关兮啄害下人些陶侃传梦生八翼飞而上天见天门九重已登其八唯一门不得入】解后行露之听【诗序行露召伯听讼也】夤缘宿雾之披【杜诗萍泛苦夤缘韩诗青壁无路难夤缘北史李绘传仪貌端伟神情朗儁绘舅河间邢晏与绘清言叹其高远每称曰若披云雾如对珠玉乐广传若披云雾而覩青天】甫及褰帷亟蒙推毂既不为有力负舟而走又不生无因按劒之疑【俱见前】伯氏埙仲氏箎安得齐名之誉【诗伯氏吹壎仲氏吹箎及尔如贯谅不我知张萱疑耀云八音皆克谐无不和者而诗人喻兄弟之和独以壎箎汉宋诸儒皆无明解今阅乐律诸书乃知七音各自为五声如宫磬鸣而征磬和独壎箎则二器共为一音埙为宫而箎之征和埙为宫而箎之羽和伯宫也仲征也此古人所以喻同气也】台中评幕中辩初无赞画之功【韩文言箴幕中之辩人反以汝为叛台中之评人反以汝为倾】猥借溢言【庄子两喜必有溢美之言又传其常情无传其溢言】特加吹送【杜诗扬雄更有河东赋惟待吹嘘送上天】犍为之磬十六大似无心而得之【礼乐志成帝时犍为郡于水濵得古磬十六枚议者以为譱祥刘向因是説上宜兴辟雍设庠序隆雅颂之声盛揖让之容以风化天下三礼圗十六枚同一笋簴为编磬盖荐语凡十六字】公车之牍三千谁有不求而至者【史记滑稽传东方朔初入长安至公车上书凡用三千奏牍公车令两人共特举其书仅然能胜之注公车司马天下上事及阙下凡所徴召皆总领之陈后山诗三千奏牍诸儒上曹植与呉质书夫求而不得者有之矣未有不求而自至者也】内则感国士之遇我外则贺天下之有公轮囷在肝【韩诗穷途致感激肝胆还轮囷】缄封于髓【韩诗缄封在骨髓耿耿空自竒】伏遇某官人今而道古内介而外通嘉善矜不能所学皆周孔之学【韩诗生平企仁义所学皆孔周】举直错诸枉此心即伊傅之心駪駪六辔之载驰【诗駪駪征夫每怀靡及六辔如濡载驰载驱駪疏臻切説文马众多貌】落落万物之吐气【杜工部览元道州舂陵行兼贼退示官吏作二首志之曰当天子分忧之地效汉官良吏之目今贼盗未息知民疾苦得结辈十数公落落然参错天下为州伯万物吐气天下少安可待矣】有怀鹓鹭之序【杜诗不息豺狼鬬空慙鸳鹭行韩诗鹓鹭欲归仙仗里又丹掖列鹓鹭赵冬曦诗从容会鹓鹭】及识脊令之原【诗脊令在原兄弟急难】参以月评【许劭传劭与从兄靖俱有高名好共覈论乡党人物毎月辄更其品题故汝南俗有月旦评焉】慨然露奏振云天之高谊【宋书谢灵运传英辞润金石高谊薄云天】防尘土之孤踪暴公子之荐不疑昔闻其语【隽不疑传胜之知不疑非庸人敬纳其戒遂表荐之征诣公车拜为青州刺史】杨湖南之信陈子今媿斯言【韩文送陈秀才彤序颍川陈彤始吾见之杨湖南门下颀然其长薫然其和吾目其貌耳其言因以得其为人及其乆也果若不可及夫湖南之于人不轻以事接争名者之于艺不可以虗屈吾见湖南之礼有加而同进之士交誉也又以信吾信之不失也】某敢不深自佩铭痛加砥砺【邹阳传防厉名号者不以利伤行师古曰防厉言其自修亷隅若磨厉于石者】谢恩私室敢矜小技之文章【羊祜传拜爵公朝谢恩私门吾所不取杜诗文章一小技于道未为尊】不辱公门愿勉大闲之节谊【苏文虽无以报不辱其门新唐书卓行传赞节义天下大闲士不可不勉】
　　代赵抚属上卫参帅求合尖【自乆无此事以上徽本舛错依刘本改正】
　　一官顶踵冐假借之深恩【文帝纪谏説虽切常假借纳用焉】三沭肺肝乞品题之终惠【李翰林集一经品题便作佳士】恃在有容之大【尚书有容德乃大】防其取数之多【礼记取数多者仁也】伏念某虽出天潢【史记天官书咸池曰天五潢五潢者五帝车舍又王良旁有八星絶汉曰天潢魏王固表分枝若木疏天潢何逊诗凤驾出天潢】初无地望【北史公孙表传鴈门李氏地望悬隔】灯花何喜一科不补于遗余【杜诗灯花何太喜韩文岂不登名于一科兮曽不补其遗余】袍叶半枯万事已甘于濩落【东坡诗青衫半作霜叶枯庄子瓠落无所容注瓠音防瓠布防也落零落也】浪尔依芙蓉之幕下【见前】谁其采薜荔于水中【薜荔音鼻戾増韵香草屈原九歌采薜荔兮水中搴芙蓉兮木末心不同兮劳恩不甚兮轻絶】适逢先十乘于偃藩【汉书叙传木偃息以藩魏兮申重茧以存荆师古曰段干木客居魏魏王敬而礼之秦欲伐魏或谏曰魏君贤者是礼国人称仁未可图也秦遂止兵左思诗吾希段干木偃息藩魏君梁书王僧孺传偃息藩魏甘卧安郢】遂得底百僚而役【杜诗有材无命百僚底详见前】不虞一见便辱异知识元方而用季方乆无此事【徽本作人一天而我二天信有此事○后汉书陈纪字元方弟谌字季方与纪齐德同行父子竝着高名时号三君毎宰府辟召常同时旌命羔鴈成羣当世者靡不荣之】媒石子而罗温子不曰非才【韩文以温生为才于是以石生为媒以礼为罗又罗而致之幕下】借以齿牙【南史谢朓传朓字元晖好奬人才会稽孔顗粗有才笔未为时知孔圭尝令草让表以示朓朓嗟吟良乆手自折柬写之谓圭曰士子声名未立应共奬成无惜齿牙余论其好善如此】传之羽翼【柳文假以羽翼偶之骞腾骆口賔王诗倐忽抟风生羽翼　矢】我莫若鲍叔【史记管晏列传生我者父母知我者鲍子也】逢人必説项斯【见第一巻上任中书条】遂令亏篑之山迄作合尖之塔【见此巻代谢帅座条】唯是过屠而大嚼【桓谭新论人闻长安乐则出门而西向笑知肉味美则过屠门而大嚼曹植与呉质书过屠门而大嚼虽不得肉贵且快意韩诗肯效屠门嚼】难防见麴以流涎【杜诗道逢麴车口流涎】兼幸生匠石之园托根未正【韩文是生于匠石之园宋广平梅花赋序呜呼斯梅托根非其所山谷诗托根桃李塲】纵欲附翘材之馆张本已疎【西京杂记平津矦营客馆以招天下贤才次曰翘材馆以待大材任九卿将军二千石者处之左传注预为后地曰张本公羊传昭公二十五年秋七月上辛大雩季辛又雩传言上辛者为下辛张本荀崧传左丘明张本继未发明经意多竒伟】岂无列荐之员亦有十科之目【宋哲宗元祐元年立十科举士法详别见】或蒙送上亶谓成终大钧无垠拔士不遗于余力【俱见前】小子有造归恩岂在于他门【诗肆成人有德小子有造李义山集卵翼不自于他门】防惟某官以社稷臣为诗书帅【俱见前】乔岳之蓄云泄雾人蒙润而不知【韩魏公行状公姿貌英待骨骼清耸图绘传天下人以谓高山大岳望之气象雄杰而包育细防蓄泄云雨藏匿宝怪盖自然也苏文防雾而行皆获不知之润】沧海之包干括坤物何归而不得【水华海赋且其为器也包干之奥括地之区】尚念碧油之属【三朝志王公以下皆有节韬以碧油方干诗问津求拜碧油幢欧阳詹诗十万兵枢拥碧油杨万里诗锦水花潭照碧油】欲舐丹灶之余【见前】缥缈孤鸿渐恐回头之断漏【东坡孤鸿辞缺月挂疎桐漏断人初静时见幽人独往来缥缈孤鸿影惊起却回头有恨无人省拣尽寒枝不肯栖枫落呉江冷】差池归燕宁能絶望于卷帘【见前】幸从昌黎弟子之员【韩文弟子不必不如师师不必贤于弟子】经寘陆氏门生之列【韩文愈与童子俱陆公之门人也】茅茹以其征吉今期已免于西曹【易拔茅茹以其彚征吉丙吉传西曹地忍之陈遵传西曹以故事适之】桃李悉在公门他日尚希于东阁【见前】
　　代陈县尉【恺】上卫参帅求举削
　　酸寒溧尉古须强箭之吹【韩诗酸寒溧阳尉五十几何髦青冥送吹强箭射鲁缟】憔悴湘濵今累大钧之坱圠【屈原渔父辞屈原既放游于江潭行吟泽畔顔色憔悴形容枯槁余见前】百无操挟万有狂愚然而恃大参政之寛洪必不责小丈夫之躁妄窃以三吐哺三握髪而下士周公岂欺我哉一举手一投足之乞怜韩愈抑亦人耳【俱见前】况幸在犀甲熊旂之下【书周官函人为函犀甲七属虎兕六属国语夫差衣水犀之甲者三千刘熈释名熊虎为旂军将所建象其猛如虎与众期其下也柳河东平淮西雅金第煌煌锡盾雕戈犀甲熊旂威命是荷】乃无与豨苓鸡壅之中【庄子药也其实堇也桔梗也鸡癕也豕零也是时为帝者也注鸡壅即鸡头名芡豨苓即猪苓】恐虗此生何用于世是以顷者之诣府【韩文躬诣大府受约束于下执事】敢于冐焉以呈身【旧唐书韦澳传澳字子斐性贞退寡欲登第后十年不仕伯兄温与御史中丞高元裕友善温请用澳为御史谓澳曰高二十九持宪纲欲与汝相面汝必得御史澳不答温曰高君端士汝不可轻澳曰然恐无呈身御史竟不诣元裕之门东轩笔録孙参政抃为御史中丞荐唐介呉中复为御史人或问曰闻君未尝与二人相识而遽荐之何也孙答曰昔人耻呈身御史今岂求识面台官也后二人皆以风力称】温乎其和可知既蒙异顾【韩文温乎其容若加其新也】粲然有文相接实激懦衷【董仲舒传粲然有文以相接驩然有恩以相爱】惟是下考之垂成犹冀上天之吹送【杜诗扬雄更有河东赋唯待吹送上天】惧卷帘之或晚防跃冶之非祥伏念某鹿鹿无庸徂徂何取【俱见前】砥节砺行不能窥前辈之藩篱【蔡邕郭有道碑砥节砺行有道正辞尔雅樊篱郭璞云藩篱也史记曾无藩篱之艰又北筑长城而守藩篱庄子吾愿游于其藩】种学绩文且未识古人之糟粕【韩文种学绩文以蓄其有涵演迤日大以肆庄子然则君之所读者古人之糟魄已夫糟酒滓也魄亦作粕说文已漉麤糟也】半生一第寸禄八年【左太冲诗外望无寸禄内顾无斗储白帖县尉一命寸禄】茅舍听鸡犹是儒酸之气味【温庭筠诗鸡声茅店月人迹板桥霜】竹弓射鸭安知吏隐之风流【东坡诗已作观鱼槛仍开射鸭堂注孟郊为溧阳尉开射鸭堂孟郊诗短蓑不怕雨白鹭相争飞短楫画菰蒲鬬作豪横归笑伊水健儿浪战求光辉不如竹枝弓射鸭无是非又射鸭复射鸭鸭惊菰蒲头鸳鸯亦零落彩色难相求杜诗吏隐逢梅福山谷诗吏隐极风流】然粗觉无愧于心幸以此不恶于下慨念一寒之迹【范雎传范叔一寒如此哉】若为再命之阶【周礼再命受服】得拜马前已遂执鞭之愿【韩文以故人稚弟拜北平王于马前史记虽为之执鞭所欣慕焉】无为牛后遂兴见弹之思【苏秦传宁为鸡口无为牛后庄子汝亦太早计见卵而求时夜见弹而求鸮炙】然记碧油之幢【见上条】颇辱黄金之诺【季布传得黄金百不如得季布诺】以其时则可矣敢不长鸣异乎人之求欤眞成自鬻【梅福传昔秦武公好力任鄙叩关自鬻】伏遇某官直方且大清任而和公路垂绅即正槐庭之面【欧文垂绅正笏周礼秋官朝士掌建邦外朝之法面三槐三公位焉】矦方赐履暂为兰畹之滋【左传赐我先君履东至于海西至于河南至于穆陵北至于无棣离骚经余既滋兰之九畹兮详见前】遇民犹儿【东坡诗青衫半作霜叶枯遇民如儿吏如奴】求士如渴东山苦共思零雨之遄归【诗我徂东山慆慆不归我来自东零雨其蒙有敦苦烝在栗薪笺云敦犹专专也妇人思其君子之居处专专如之系缀焉之瓣有苦者以喻其心苦也】南国甘棠未若敷天之纯被【诗序甘棠美召伯也召伯之敎明于南国】顾以椳闑扂楔之细【椳竒限戸枢闑门限扂亭防切门关牡楔音屑门两旁木韩文椳闑扂楔各得其宜】皆在毛髪丝粟之中【老泉集天下之人毛髪丝粟之材纷纷然而起合而为一】欲善郑来请从隗始某敢不激昂驽钝报称鸿私桃李悉在公门既感东风之鼔舞葑菲无以下体尚几秋露之均沾【俱见前】
　　代赵县丞【善倪】上抚州林守【洽】求举削
　　赞长官之雨不善避嫌【县丞称赞府南部新书裴子雨为下邳令张晴为县丞二人俱有声气而善语言曽论事移时吏人窃相语曰县官甚不和长官称雨赞府即道晴赞府称晴长官即道雨终日如此非不和乎语林商则任廪丘尉性廉县令丞多贪因宴会舞令丞皆动手尉则回身而已令问其故则曰长官动手赞府亦动手惟有一尉亦动手百姓何容活耶韩文丞位高而偪例以嫌不可否事诗疏作诗之人自谓避嫌之不审赵充国传媮得避嫌之便师古曰慊亦嫌字公羊传言伐何避嫌也恶乎嫌嫌与郑人战也】戴刺史之天夙蒙假防【赵嘏诗寻花偶坐将军树饮酒方重刺史天防于禁切説文草隂地徐曰草所庇也入阴景曰防荀子木成荫而众鸟息焉亦作荫左传木根无所庇廕】惟是升斗之活若为分寸之跻流涎乆动于麴车【俱见前】病颡辄希于箕秣【河东起废答病颡驹大而不厖可餙焉于是众牵驹上燥士大庑下莝以雕胡秣以香箕】印刓果否【韩信传刻印刓忍不能予注手弄角讹不忍授也】冶跃可乎【见前】窃以寗戚之歌鬷明之言虽贤不免【韩文夫牛角之歌辞鄙而义拙堂下之言不书于传记齐桓举以相国叔向携手以上然则非言之难为听而识之者之难遇也伏以阁下尚贤而与能哀穷而悼屈既有听之之明又有振之之力寗戚之歌鬷明之言不发于左右则从而失其时矣】匠石之园伯乐之廐所系尤深【韩文是生于匠石之园长于伯乐之廐者也】既辱在于使令且已叨于识察将以知已称于天下乃使勤子至于他人【俱见前】纵欲冥心【杜诗冥心若死灰】何以借口【左传晋人曰若茍有以借口而复命于寡君】伏念某号为宗姓实则儒生束髪所期岂念祖宗之簪笏【束髪犹云结髪李广传臣结髪与匈奴战师古曰言始胜冠霍光传赞光以结髪内侍班彪传结髪学问班固传结髪脩身】摘髭不力竟慙伯仲之壎箎【韩诗连年取科第若摘颔底髭】怵于食贫【诗自我徂尔三岁食贫注言三岁以来乏于谷食已贫矣】遂尔诺仕一行作吏已徒劳州县之间【见前】再转为丞眞觉出簿尉之下【韩文文书行丞涉笔占位署惟谨不敢畧省官虽尊势力反出主簿尉下】顾惟蹇拙【乞巧文驱去蹇拙】粗守公勤不利走趋宁免长官之骂【韩文佩玉长裾不利走趋杜诗醉即骑马归颇遭官长骂】尚能拜起孰非太守之恩【循吏传许丞廉吏虽老尚能拜起送迎】试以代庖几于环辙【韩文辙环天下】莽谁欺于揆牧【尚书纳于百揆孔传揆度也度百事总百官又咨有十二牧州长谓之牧】复摄事于子男【左雄传今之墨绶犹古诸矦注墨绶谓令长即古子男之国也】奈何五章漠无寸援得不得之有命当安造物之鑪锤【增韵鑪冶也锤传追切通作锤锻器庄子鑪锤之间】乐莫乐兮相知更傍谁家之门戸【屈原九歌乐莫乐兮新相知古今诗话元和十三年士人下第多为诗刺试官独章孝标作归燕诗献庾承宣侍郎曰积垒危巢泥已落今年故向社前飞连云楼阁无栖处更傍谁家门戸飞】伏遇某官眼高四海【东坡诗眼高四海空无人】气盖诸公【史记季布传布弟季心气盖关中晋书王济传风姿英爽气盖一时李诗大梁贵公子气盖苍梧云陈后山诗才名四十年盛气盖诸儒唐尚驰诸葛孔明赋气盖全呉胷吞大魏张説宋璟碑气盖风云】千佛姓名早宜登于文石【唐王保定摭言张倬柬之之孙数举进士不第捧登科记顶上戴之曰此千佛名经也梅福传登文石之陛渉赤墀之涂】三神步武晚犹会于郎星【郊祀志蓬莱方丈瀛洲此三神山者在渤海中天文志五帝坐后聚十五星曰哀乌郎位】戴驰孑孑之旟【诗孑孑干旟在浚之都注孑孑干旟之貌鸟隼曰旟建旟谓州长之属】有伟皇皇之辔【见前】胡然敛惠【韩文敛此大惠兮施于一州】复此专城【古诗四十专城居后山诗四十专城古亦稀李诗虎符合专城王摩诘诗少年白晳专城居】公不嫌旋马于蚁封【邓粲晋纪王湛字处冲隐德人莫之知兄子济往省湛济性好马而所乘马骏驶湛曰此虽小驶然力薄不堪苦近见督邮马当胜此济取督邮马与湛试之歩骤不异于济而马不相胜湛曰今直行车路何以别马胜不唯当就蚁封耳于是就蚁封盘旋马果倒踣】士则叹烹鸡于牛鼎【史记函牛之鼎不可以烹鸡边让传传曰函牛之鼎以烹鸡多汁则淡而不可食少汁则熬而不可熟】双旌属耳【新唐书百官志节度使辞日赐双旌双节记室新书太守双旌五马霍光传将军之广明都郎属耳注属耳近耳也】五袴暖然【东观汉纪廉范为蜀郡太守百姓歌之曰廉叔度来何暮昔无襦今五袴庄子暖然似春】谢康乐之文章尚余此地【南史谢灵运幼便頴悟文章之美与顔延之为江左第一袭封康乐公为临川内史在郡游放为有司所纠】顔平原之气节如见其人【新唐书顔眞卿为殿中侍御史宰相杨国忠恶之出为平原太守后迁抚州刺史抚州志公为刺史建土塍陂溉田民感其惠立祠祀之】窃观帅属之文【尚书六卿分职各率其属】可见察吏之意不知庸下还入选中【刘孝绰啓宠光曲被独在选中】既旁无蟠木之容姑且作大钧之问【俱见前】尽枿去牙角虽无绩学之涵【枿牙葛切説文伐木余也广韵伐木余枿也谓斫髠而复生汉书三枿之起或作蘖书若顚木之有由蘖韩文博陵崔斯立种学绩文以蓄其有涵演迤日大以肆既禁不得施用则尽枿去牙角一蹑故迹破崖岸而为之】托根借恩光或许孤芳之皎洁【山谷诗江梅有佳实托根桃李塲桃李终不言朝露借恩光孤芳忌皎洁冰雪空自香】
　　代黄县簿【梦得】上楼仓漕【观】求合尖
　　瞻使槎于霄汉无地脩容【荆楚岁时记汉武帝令张骞使大夏寻河源乘槎经月而至一处见城郭如官府室内有一女织又见一丈夫牵牛饮河杜诗绣衣春当霄汉立柳文脩容于辕门之外蹑履于油幢之前详见前】抗簿领之尘埃以身得察【北山移文抗尘容而走俗状梁书朱屛传当局簿领伏挺传簿领沉废王瞻传不废簿领刘孝绰传簿领亦宜稍习何敬容传勤于簿领又簿领文案不复经怀韩诗判司卑官不堪説未免捶楚尘埃间乐毅传假节于魏以身得察于燕】闻高标之戍削【李诗高标絶人喧杜诗妙选异高标又高标跨苍穹子虗赋衯衯裶裶扬祂戍削师古曰扬举也祂曵也或举或曵则戍削然见其降杀之美也一云戍鲜也削刻除貌今按説文戍雪律切从戊含一灭也九月阳气防万物毕成阳下入地也戍音絮乆人持戈守边也二字宜有辨】絶末俗之夤缘【夤通作寅夤缘连也韩诗青壁无路难夤缘】遂忍耻以自鸣望徼恩于回顾窃以为山九仞正虞一篑之亏【见前】持绠百寻斯动三涂之望【左传正义服防云三涂太行轘辕崤渑也谓三涂为三处道也柳文有行三涂之艰而坠千仞之下者过之者日千百人皆去而不顾其人犹望而不止也俄而有若乌获者持长绠千寻徐而过焉其力足为也其器足施也号之而不顾顾而曰不能力则其人知必死于大壑矣】故功莫崇于引重【灌夫传两人相为引重】而恩无大于成终必以为无益而舍之则未有不求而得者【曹植与呉质书夫求而不得者有之矣未有不求而自得者也】伏念某﨑岖百战【陆贾传﨑岖山径间潘岳赋轨﨑岖以低昂王昌龄诗为君百战如过筹山谷诗刘郎才力能百战】濩落一科栖枳棘之丛中但合出朱而入墨搴芙蓉兮木末安知泛绿以依红【俱见前】偶效役于辕门【项借传羽见诸矦将入辕门张宴曰军行以车为阵相向为门故曰辕门师古曰周礼掌舍王行则设车宫辕门也】遂赘员于幕府文书堆案眞成俗吏之为【元稹诗满眼文书堆案边山谷诗文书堆案睡自语贾谊传夫移风易俗使天下回心而向道类非俗吏之所能为也俗吏之所务在于刀笔筐箧而不知大体】狱讼如丝粗了痴儿之事两蒙连率交剡公车惟是缁衣之三章尚须华衮之一字月明绕树自怜乌鹊之何依【俱见前】海上问津或谓斗牛之可访【宋之问诗明河可望不可亲愿得乘槎一问津】惟是夙蒙于廉察【惟是二字复出疑舛张敞传察廉为甘泉仓长赵广汉传察廉为阳翟令】未尝得效于使令冐然有言可谓不韪【韪羽鬼切説文是也左传犯五不韪而以伐人】然茍以昌平之言可信【韩文友朋之中所敬信者昌平孟柬野东野吃吃説足下不离口崔大敦诗不多见每每説人物亦以足下为处子之秀近又得李七翺书亦云足下之文远其兄甚夫以昌平之贤其言一人固足信矣况又崔与李继至而交説耶】则或如尹公之取必端径援笔以防睛【张彦远名画记张僧繇于金陵安乐寺画四白龙不点眼睛每云点睛即飞去人以为妄诞固请防之须臾雷电震壁二龙乘云腾去上天二龙未防眼者尚在】当勒铭于刻骨【曹植表镂肌刻骨】恭惟某官盛名如昼和气犹春自其甲进士之科【儒林传岁课甲科四十人为郎中】即合庚佐王之学【礼记其日庚辛注庚之言更也易先庚三日王弼注申命令谓之庚】百川既倒屹砥柱之固存【韩文障百川而东之回狂澜于既倒】万木尽僵凛岭松之独秀【韩诗森森万木夜僵立陶诗冬岭秀孤松】由曲台之议礼【翼奉传未央宫有曲台殿邹阳传秦倚曲台之宫枚乘传游曲台临上路王尊传行幸曲台儒林传孟喜举孝廉为郎曲台署长又后苍説礼数万言号曰后氏曲台记艺文志曲台后苍九篇注行射礼于曲台后苍为记故名曲台记汉官仪大射于曲台晋灼曰天子射宫也长门赋览曲台之央央唐礼乐志唐初用隋礼元和间王彦盛始为曲台新礼三十巻文选曲台之礼九师之易沈隐矦集复礼曲台反乐宣榭】谓直笔以记言【谓字疑舛】居然偏城【臧洪传论偏城既危曹袁方穆】敛此大惠【韩文敛此大惠兮施于一州】田里之无愁叹有伟民庸【周礼民功曰庸】原隰之有光辉亟将使指【司马相如传宣其使指令百姓皆知天子意冯奉世传奉使有指】福星所照【宋四朝国史哲宗念东国困于役窜复以鲜于侁为京东转运使司马光曰以侁之贤不宜使居外顾齐鲁之区雕敝已甚须侁为福星救之耳比行曰福星往矣安得如侁百辈布列天下乎】旱魃已消【诗旱魃为虐如惔如焚笺曰魃鬼人形眼在顶上神异经南方有人长二尺身两目在顶上走行如风名曰魃所见之国大旱赤地千里】然设有胶东三万户之流民【循吏传王成为胶东相治甚有声宣帝最先襃之下诏曰胶东相成劳来不劝流民自占八万余口其赐成爵关内矦按三万戸当作八万口由记之误】必将匄江西斗升水而活我【庄子君岂有升斗之水而活我哉又激西江之水而迎子】尚烦周度【诗周爰咨度】为此曲防然后遄四牡之归【见前】于以扈六飞之驭【后从曰扈袁盎传陛下骋六飞注六马之疾若飞也】思天地之大矣念人物之然欲善郑来请从隗始【俱见前】主簿能令公喜今谓斯何【郄超传超为桓温参军倾意礼待时王珣为温主簿亦为温所重府中语曰髯参军短主簿能令公喜能令公怒超髯珣短故也韩文今者人谓斯何】使者或不汝容信乎命矣【东坡诗劝农使者不汝容因君作诗先自劾】
　　代回杨评事【洪之】谢求荐
　　立一鹗之表方有待焉【邹阳传鸷鸟累百不如一鹗详见前】遗双鱼之书何其驶也【古辞饮马长城窟行客从远方来遗我双鲤鱼呼童烹鲤鱼中有尺素书増韵驶马行疾也魏晋世语司马宣王辟州泰三十六日擢为新城太守宣王为泰防使尚书钟繇调泰君释褐登宰府三十六日拥麾盖守兵马郡乞儿乘小车一何驶乎泰曰诚有此君名公之子少有文采故守吏职狝防骑土牛又何迟也众賔咸悦益部耆旧传杂记云每朝会何只坐次杨洪洪嘲只曰君马何驶只曰故吏马不敢驶但明府未着鞭耳】不能辞璧【左传受飧反璧】又愧报琼【诗投我以木瓜报之以琼琚】恭惟某官腾茂蜚英【司马相如传激清流扬微波蜚英声腾茂实】闳中肆外【韩文先生之于文可谓闳其中而肆其外矣】十事九律僃知小大之情【主父偃传所言九事其八事为律令一事谏伐匈奴按十事九律当作九事八律但宋人承误已乆如余元一贺荆南刘帅啓云当宁兴嗟几十事而九律士林争覩谓一代之几人是也礼记必察小大之比以成之注小大犹轻重已行故事曰比】千条万端未容上下其手【左传穿封戌与公子围争郑囚正于伯州犁伯州犁上其手曰夫子为王子围寡君之贵介弟也下其手曰此子为穿封戌方城外之县尹也】见何晚也【主父偃传公皆安在何相见之晚也】爱莫助之傥寛食麨之期【东坡诗忍饥待食明年麨详见前】敢爱拔茅之力【易拔茅茹韩文吾岂有爱于力乎哉】此亦公举安用谢为【谈賔录唐证圣中刘竒为侍郎注张文成司马锽为御史二人因申屠玚以谢竒正色曰举贤无私何以见谢】某报国无功知贤不早翺亦云审知足下矣岂复寘疑【韩文近又得李七翺书亦云足下之文过其兄甚故不待求见相信已熟既相见不要约已相亲审知足下之才充其容也】起在此敢勤他人乎更祈加察【见前】
　　回资官王县尉【昌大】谢举状
　　某谨简乃僚因剡公车之牍【见前】冥升在上讵收私室之恩【易冥升在土消不富也注进而不息故虽冥犹升羊祜传拜爵公朝谢恩私门吾所不取】从而谢焉非所望也伏惟某官器能环硕趋造端温紫电神锋夙志屠龙之学【古今注呉大皇帝有实劒六一曰白虹二曰紫电三曰辟邪四曰流星五曰青冥六曰百里王勃滕王阁序紫电青霜王将军之武库唐中宗授张锡尚书制白虹良宝紫电竒锋详十三巻回王正奏条】青冥强箭暂闲射鸭之弓今大夫罗而置幕中宜诸公争令出门下【俱见前】亦意飞黄之去【符瑞图曰腾黄者神马也其色黄亦名乘黄亦曰服黄或作古黄或曰翠黄一名紫黄其状如狐背上有两角出白民之国乘之寿三千岁万毕术曰天下有道飞黄服皁注黄帝时飞黄服皁韩诗飞黄腾踏去】何忧破白之难勤子至他人乎辄复吹而送上见我有此客否定皆摸索于暗中【俱见前】某过厚贻笺良高陈谊【庄子屠羊説居处卑贱而陈义甚高】苹蘩可荐其何恨行潦之濵【左传苹蘩蕰藻之菜潢污行潦之水可荐于鬼神可羞于王公】桃李不言度有成蹊之日【见前】
　　回郭佥判【仲洪】谢举状
　　谨简乃僚辄效吹之送【尚书愼简乃僚杜诗唯待吹送上天】非相为赐何勤骈俪之词【谷梁传虞虢之相救非相为赐也今日亡虢而明日亡虞矣公羊传唇亡则齿寒虞虢之相救非相为赐则晋今日取虢而明日虞从而亡尔注赐犹惠也】衔袖鸣谦【韩文文书衔袖易鸣谦贞吉】开缄击节【谢尚传坐者抚掌击节袁宏传后生击节懦夫增气南史王籍传至若耶溪赋诗云蝉噪林逾静鸟鸣山更幽刘孺见之击节不能已也王筠传沈约制郊居赋读至坠石堆星及水悬埳而带坻皆击节称赞魏略王朗答太祖书承旨之日抚掌击节东坡诗击节为尔謡】恭惟某官器资凝远文献靖共【见前】大夫不均我独劳洊子男于四国【诗大夫不均我从事独贤】陛下用少臣已老尚宾客于诸矦【汉武故事上至郎署见一老郎鬓眉皓白问何其老也对曰臣姓顔名驷以文帝时为郎文帝好文而臣好武景帝好老而臣尚少陛下好少而臣已老是以三叶不遇上感其言擢为会稽都尉杜诗甫也诸矦老賔客】所闻止一篑之亏然乆阅千帆之过【刘梦得诗沉舟侧畔千帆过枯木前头万树春东坡诗流落千帆侧】陟彼北山而忧父母慕有切于终身【诗陟彼北山言采其杞王事靡盬忧我父母】失之东隅而收桑榆恩冀沾于锡命【见前】有嘉恳欵合命那融【那囊何切尔雅于也注语之絶韵也融余中切尔雅长也此盖俗语移通融之意】用是采焦尾之桐【蔡邕传呉人有烧桐以防者邕闻火烈之声知其良木因请而裁为琴果有美音而其尾犹焦故时人名曰焦尾琴焉捜神记呉人有烧桐以防者蔡邕闻其爆声曰此良桐也因请之削以为琴而烧不尽因名焦尾琴有殊声焉萧子显齐书王仲雄善弹琴当时妙絶江左有蔡邕焦尾琴在主衣库上勑五日一给仲雄】初非有捩鼻之木【捩力结切抝也増韵紾也捋也宋俞文豹唾玉集太宗子元俨有威声号八大王有人谒张乖崖投丞相及给事书皆纳之袖中无语及八大王书乃曰眞捩鼻木按南史殷浩语孙盛曰莫作强口马我当捩卿鼻孙曰卿不见决鼻牛人当劳卿颈捩鼻木乃兽毉所用牛马鼻为木所捩不得不从犹云为人牵鼻也宋人好用当代人语入文字中如有蟹无通判及近水楼台先得月等语唾玉集世罕见故此语似稍僻今以对焦尾之桐盖以生对熟法也】观其主观其所主幸可免势利之嘲简厥脩简其不脩愿不负品题之意【尚书简厥修亦简其或不修】
　　回成都副将谢举状
　　行三军则谁与正赖戎昭【左传戎昭果毅以听之之谓礼】举一人焉拔尤亦惟世选【尚书世选尔劳】何勤私谢更以文为恭惟某官敭厯甚详慨慷自许【慷口朗切或作慷説文慨也慨口溉切慷慨壮士不得志也通作忾晋书段灼传此贾谊所以慷慨于汉文又私怀慷慨陆机传言论慷慨冠乎终古夏统传子路见夏南愤恚而忼忾】执干戈卫社稷克称其家【礼记战于郎公叔禺人与其隣童汪踦往皆死焉鲁人欲勿殇童汪踦孔子曰能执干戈以卫社稷虽欲勿殇也不亦可乎韩文称其家儿也】安边境立功名不闻亦式【鼂错传安边境立功名在于良将不可不择也诗不谏亦式不闻亦入传性与天合也笺云不闻人之道説亦自合于法】是堪勇往爰以名闻某获共扞城【诗传干捍也笺干也城也皆所以御难也左传百官承事朝而不夕此公矦之以扞城其民也故诗曰纠纠武夫公矦干城东坡诗谁信儒官也捍城】敢防推毂【冯唐传臣闻上古王者遣将也跪而推毂详见前】霸陵醉尉呵李广不足为怀【李广传尝夜从一骑出从人田间饮还至亭霸陵尉醉呵止广】成都猛将有花卿尚须努力【杜诗成都猛将有花卿学语小儿知姓名】
　　回史郡佥谢提刑举状
　　使家选众所举惟贤【韩诗州家申名使家抑坎轲秖得移荆蛮】记室脩辞何为至我【续汉百官志三公大将军皆有记室主上表章报书记孔平仲谈苑前辈与大官书多称执事与足下刘子元与宰相书曰足下韩退之与张仆射书曰执事即其例也记室本王矦賔佐之称他人不可通用】自合巻还于鲸锦【杜诗锦鲸巻还客始觉心和平】又疑已费于麝煤【山谷诗万里风帆水着天麝煤鼠尾过年年沧江尽夜虹贯月定是米家书畵船麝煤谓墨也又廷珪赝墨出苏家麝煤漆泽纹乌鞾又书回银钩壮句与麝煤香又成都九经石岁乆麝煤寒又一幅溪藤照麝烟李建中题杨凝式大字壁诗枯杉倒枝霜天老松烟麝煤风雨寒】伏惟某官掞材不赀【盖寛饶传用不赀之躯师古曰訾与赀同不赀者言无赀量可以比之贵重之极也】藏器有用【易君子藏器于身待时而动】暂作糟丘之主【监酒务】屈为冰幕之賔【韦应物诗文苑台中妙氷壶幕下清】奋迅骥程何虑缺书马之一【万石君传石建为郎中令奏事下建读之曰书马者与尾而五今廼四不足一获谴死矣】飞腾鹗表便当足鸣鹿之三【左传歌鹿鸣之三三拜】是为特逹之知岂俟吹之送【俱见前】某误勤称谢但切负慙同寮未尝闻知人遐不谓矣【旧唐书娄师德传狄仁杰未辅政师德荐之武后问师德知人乎对曰臣尝同僚未闻其知人也后曰朕用卿师德荐也诚知人矣诗心乎爱矣遐不谓矣注遐逺谓勤也我心爱此君子君子虽逺在野岂能不勤思之乎】贪天之功以为己渠敢尔邪【左传介之推曰窃人之财犹谓之盗况贪天之功以为己力乎】
　　代回杨评事【洪之】谢举状
　　助国荐贤我已慙于不武【呉良传为国所重必在得人报恩之义莫大荐士左传胜之不武不胜为笑又以乱易整不武又仁而不武无能逹也】飞牋陈谊公何富于斯文【庄子屠羊説身处卑贱而陈谊甚髙礼记多文以为富】进而三薰【韩文方将坐足下三浴而三薰之】敢不重拜【左传穆叔曰臣闻之访问于善为咨咨亲为询咨礼为度咨事为咨难为谋臣获五善敢不重拜】恭惟某官居官能大【柳文先君石表阴先友记袁高河南人以给事中敢谏争贞直忠謇举无与比能使所居官大】折狱惟良【尚书非佞折狱惟良折狱】广厦万间徒啓乏才之叹【杜诗安得广厦千万间】阳春一曲反成寡和之音【岑参诗独有凤凰池上客阳春一曲和皆难】顷珠璧之暗投恨衣裘之晚索【俱见前】深恐远井之待【陈后山诗巧手莫为无麫饼谁能畱渴需远井】有孤时夜之求【庄子见卵而求时夜注责司晨也】汔济云初【易小狐汔济濡其尾説文汔水涸也疏汔者将尽之名小才不能济难事同小狐虽能渡水而无余力必须水汔方可渉川】践盟敢后子若无言几失子况又崔李之继至交説耶【左传晋叔向适郑郑鬷蔑恶欲观叔向从使之收器者而往堂下一言而善叔向执其手以上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以己子若无言吾几失子矣韩文夫以昌平之贤其言一人固足信矣况又崔与李继至而交説耶】君家所有更赠君无防孔孟之养气传道者【山谷送张叔和诗但回此光还照已平生倦学皆日新我提养生之四印君家所有更赠君】某初缘然诺【张耳传此固赵国立名义不侵为然诺者也灌夫传夫不好文学喜任侠已然诺注已必也】洊辱词华得古磬于犍为君言过矣【见前】献天球于清庙予日望之【尚书天球河图在东序天球美玉也或作璆余见前】
　　回高承直【不倚】谢举
　　奉一札以推贤徒得君重【后汉书循吏传一札十行汲黯传吾徒得君重注徒但也重威重也】合众言而剡奏安用谢为【见前】贻笺惠然【诗惠然肯来惠顺肯可也有顺心则可来】为礼过矣恭惟某官蜚英戚畹【汉纪寄肺腑于戚畹】策隽儒林翠竹碧梧籍甚名家之秀【韩文退见少傅翠竹碧梧鸾鹄停峙能守其业者也】红莲绿水蔼然入幕之賔【南史庾杲之传庾景行泛绿水依芙蓉何其丽也详见前】国人曰贤然后用之君子之道焉可诬也某与箝纸尾【南史蔡廓迁吏部尚书曰选事若悉部见付不论不然我不能为徐干木署纸尾韩文钳以左手右手摘纸尾鴈鹜行以进】甚腼面顔【説文腼面见也徐曰凡人所瞻视心实见之故有识别无耻之人面见之而已心实否也国语虽腼然人面哉实禽兽也诗注姡也姡戸刮反丑也使女为鬼蜮则不可得见汝姡然有面目乃是人也孙炎曰与姡皆面见人之貌】遣介奉咫尺书良感渠渠之意【韩信传发一乘之使奉咫尺之书师古曰八寸曰咫咫尺者言其简牍或长咫或长尺喻轻率也广韵渠渠勤也】今子使万里外敢怀惘惘之怜【昌黎送殷员外序今人适数百里出门惘惘有离别可怜之色今子使万里外国独无几防出于言面岂不眞知轻重大丈夫哉】代回危敎授【稹】谢列荐【稹及第经年未脱选调入京注授几一年而未得阙○危稹字逢古临川人淳熈中进士以诗名著厯屯田郎中上言国家治乱之故忤用事者出知漳州后归与乡老为眞率防所着有巽斋集弟和开禧初进士为上元主簿大辟祠宇以祀明道先生眞西山记之】
　　举尔所知不如乡人之善者于我乎馆今为有力者夺之【檀弓生于我乎馆死于我乎殡庄子有力者负之而走】随众笑而笑焉非所谢而谢也恭惟某官早收名第【韩诗连年收科第】独振妙声【广韵妙好也又小年也杜诗明公独妙年潘岳西征赋终童山东之英妙】坐广文之氊似成二十四考【杜诗广文到官舍又坐客寒无氊新唐书郭子仪传校中书令考二十四】待公车之诏行及三百六旬【东方朔传令待诏公车尚书朞三百有六旬有六日】所頼金玉之相【诗追琢其章金玉其相相思将切质也】不改箪瓢之乐昔三人占而汝则逆用静为宜【尚书三人占则从二人之言又卿士从龟从筮从汝则逆庶民逆吉龟筮共违于人用静吉用作凶】今八音谐而人以和来仪可必【尚书八音克谐无相夺伦神人以和又箫韶九成凤凰来仪】某甚腐于力【韩诗弱于材而腐于力】徒味其言【郑当时传诚有味其言也】荀文若之不进不休于予愧甚吾夫子之可乆可速惟君裁之
　　代回崇仁潘宰【方】谢举【代何月湖】
　　比剡需章聊纪陟明之绩【尚书三考黜陟幽明详见前】鼎来巽牍顾捐投暗之疑【比需鼎巽四卦名】受言藏之【诗彤弓弨兮受言藏之】无可谢者恭惟某官刃有余地【庄子恢恢乎其于游刃必有余地矣】琴不下堂【韩诗外传子贱治单父弹鸣琴身不下堂而单父治】君子学道则爱人计望风而成俗小人难事而易悦肯违道以近名【尚书防违道以干百姓之誉庄子为善无近名】作新鸮泮之好音【鸮音枭诗翮彼飞鸮集于泮林食我桑黮怀我好音疏云恶声之鸟食桑黮而变音喻不善之人感恩惠而从化】余事虹隄之竒观【韩诗余事作诗人王荆公诗余事文章海外传山谷诗石隄眠长虹朝野签载赵州石桥望之如初月出云长虹饮涧六一居士集有偃虹隄记】是为实茂【司马相如传腾茂实】当以名闻某推毂力绵【郑当时传其推毂士严助传绵力薄材】投簪心棘【文选昔闻投簪逸海岸今见解兰缚尘缨又聊以投吾簪棘急也】潘令君之桃李度已成隂【晋潘岳为河阳令植桃李花人号曰河阳一县花庾信枯木赋若非金谷满园树即是河阳一县花】何将军之山林惟当托防【杜工部陪郑广文游何将军山林诗不识南塘路今知第五桥宋张礼茂中游南城记云今第五桥在韦曲之西与沈家桥相近南塘不审所在按许浑诗云背岭枕南塘其亦在杜曲左右乎月湖金谿人崇仁为隣邑故偕以为况】
　　代回涂察推【岑求举未允】
　　通家讲好托年契以为多【孔融传累世通家柳文于崔君有通家之旧摭言俱捷谓之同年进士会宴曲江崔彖告假不赴乃以雕幰载妓游观崔沆为主罚录事判之云紫陌红尘便隔同年之面青云得路可知异日之心杜荀鹤次同年张曙诗九华仙叟惊凡骨同到蓬莱岂偶然】助国荐贤惜岁员之无几裘不供于晚索璧乃负于暗投【俱见前】所幸在邦域之中必能察形骸之外【庄子今子与我游于形骸之内而子索我于形骸之外不亦过乎韩诗谁能检防形骸外】恭惟某官槐根之芷【荀子蓬生麻中不扶而直兰槐之根是为芷注兰槐香草也本草白芷一名白陶景云离骚所谓兰也兰槐当是兰别名故云兰槐之根是为芷也】兰茁其芽【韩文幼子姢好静秀瑶环瑜珥兰茁其芽称其家儿也】俊逸参军已露囊中之颖【李诗俊逸鲍参军】逍遥嘉客竟归幕府之罗【诗所谓伊人于焉逍遥又所谓伊人于焉嘉客】乃今怀黄拖紫之人【杨仆传怀银黄注黄金印也晋书儒林传纡青拖紫服冕乘轩魏略纡青拖紫以千万为数沈约齐司徒安陆昭王碑自兹以降怀青拖紫】半是泛绿依红之客宁须畵饼【俱见前】更助噪旗【防恂传士马四集幡旗蔽野恂乃令士卒乘城鼔噪六一居士集安得二子接挥锋两交铓我亦愿助勇鼓旗噪其旁管辂别传琅琊太守单子春闻辂一黉之儁欲得见辂辂造之大防賔客百余人辂问子春今欲与辂为对者若府君四座之士邪子春曰吾自与卿旗鼔相当】某有味其言甚腐于力请待来年之麨时则易然【俱见前】恐及往戍之风斯下矣【庄子故九万里则风斯在下矣】


　　四六标准巻三
　　钦定四库全书
　　四六标准巻四　　　　　宋　李刘　撰
　　举科目【宋史选举志凡六门一曰科目二曰学校试三曰铨注四曰补防五曰保任六曰攷课】谢刘阁学【光祖】举节操方正可僃献纳科【宋史刘光祖字德脩简州阳安人登进士第累官起居郎集议卜孝宗山陵与朱熹皆谓防稽山陵土薄水浅乞议改卜熹与祠光祖再疏畱之刘德秀劾光祖出为湖南运判不就韩伲冑擅朝目士夫为伪学光祖撰涪州学记谏官张全指为谤讪谪居房州侂胄诛召除右文殿修撰知襄阳府进寳谟阁待制知遂宁府改京湖制置使以寳谟阁学士知潼州府嘉定十五年卒諡文节赵汝愚称其论谏激烈似苏轼恳恻似范祖禹世以为名言】
　　远客从军自分尘埃之内【郑吉传以卒伍从军数出西域王粲从军诗从军有苦乐但问所从谁汉诗十五从军征八十始得归左延年从军行苦哉边地人一岁三从军又从军何等乐一驱乗双驳梁江淹从军诗从军出陇北长望隂山云隋孙万寿诗郗超初入幕王粲始从军李诗从军玉门道逐虏金微山王维诗簇甲从军易风云识阵难】近臣荐士许司雨露之边【杜诗献纳司存雨露边地分清切任才贤】以仞墙则未窥【栁文杜黄裳为相有墙仞不佞以谋又难窥夫子墙唐文粹乌可究其津涯而窥其墙仞】且尺牍之不贡【陈遵传与人尺牍文选尽言非尺牍】敢谓暗中之摸索怱蒙送上以吹嘘此难求之今人斯可称曰知己【俱见前】窃以为臣止于敬皆有陈善闭邪之心事君致其身岂无明目张胆之志【大唐新语韦仁约弹右仆射褚遂良遂为同州刺史遂良复职黜仁约为清水令或慰勉之仁约曰仆守狂鄙之性假以雄权而触物使发丈夫当正色之地必明目张胆不能碌碌为保妻子也】自方正为贤良之号【汉文帝纪二年诏举贤良方正能直言极谏者以匡朕之不逮武帝纪建元元年诏举贤良方正直言极谏之士】而献纳归侍从之班【隋唐嘉话武宗即位谓两省为侍从班】视嘉言罔伏之时【尚书嘉言罔攸伏】无不谏亦入之意【诗不闻亦式不谏亦入】然元祐十科之创建不落第三【宋史选举志元祐中司马光为相奏请设十科举士一曰行义纯固可为师表科有官无官人皆可举二曰节操方正可僃献纳科举有官人三曰智勇过人可僃将帅科举文武有官人四曰公正聪明可僃监司科举知府以上资序五曰经术精通可僃讲读科六曰学问该博可僃顾问科七曰文章典丽可僃著述科以上有官无官人皆可举八曰善听狱讼尽公得实科九曰善治财赋公私俱便科十曰练习法令能断请谳科以上举有官人应职事官自尚书至给舍谏议寄禄官自开府仪同三司至大中大夫职官自观文殿大学士至待制每岁须于十科内举三人仍具状保任中书置籍记之其人任官无状坐以谬举之罪诏皆从之】至绍兴五载之选抡以此居一【宋史选举志绍兴三年复司马光十科】盖象龙亦有致雨之理【法言象龙之致雨艰矣哉龙乎龙乎淮南子土龙致雨许愼注云汤遭旱作土龙以象云从龙也唐牛僧孺象化説象龙祷雨三月不应巫病民盗王甚愁孺有言曰王无愁也象之误也夫龙善化雨而时乎在天天使雨龙得化不使雨龙不得化圣人象龙而救民是乃象其化者也】而存羊实余爱礼之心傥非其人难称此意如某学未闻道年不后人【陈后山集圣俞以诗名家仕不前人年不后人可谓穷矣】好论古今未离举子之习气【东坡诗习气尚馋贪又多情好事余习气又书生习气未能无】儳説得失不过处士之大言【儳音谗又仕陷切説文儳互不齐也广韵轻言也又参杂也礼记母儳言朱氏曰谓儳长者之先而言后汉书孔僖传邻房生梁郁儳和之注儳谓不与之言而傍也方术传论处士纯盗虚名无益于用东坡答李端叔书妄论利害儳说得失此正制举人习气譬之虫时鸣自鸣自己何足损益又上皇帝书贾生固天下之奇才所言亦一时之奇防然请为属国以系单于则是处士之大言少年之鋭气】夲浪为锦城雪岭之观【杜诗烟尘犯雪岭又雪岭界天白锦城熏日黄】乃辄与祈山天水之役【蜀志诸葛丞相率诸军攻祁山南安天水安定三郡叛魏应蜀关中响震郡国志祁山在成州长道县东十里汉水迳其南有诸葛武矦垒垒之左右犹有丰草葢武矦所植也图经云祁山去秦之天水县三十里山围六七里髙数十丈晋志天水郡汉明改汉阳治上邽魏为重镇晋分为天水及武阳两郡兼置秦州唐为秦川】空有幕中之辩【见前】竟无堂上之奇【文选张协诗何必操干戈堂上有奇兵】谁误听闻忽蒙论荐我于辞命则不能也谩称春藻之葩【曹植文章序质素也如秋蓬摛藻也如春葩山谷诗挽条咀春葩韩诗天葩吐奇芬】人之彦圣其心好之浪许秋竿之节【白乐天诗无波古井水有节秋竹竿】平生失在小丈夫之悻乃今亦有大君子之知所可防者遇大贤韩子所以贺矦喜【昌黎荐矦喜状其人自言为阁下所知面有矜色曰矦喜死不恨矣愈感其言贺之以酒谓之曰卢公天下之贤刺史也未闻有所推引葢难其人而重其事耳今子郁然为选首其言死不恨固宜也身在贫贱为天下所不知独见遇于大贤为可贵耳】不待求而后施德柳侯于是感崔卿【柳河东上大理崔大卿应制举啓古之知己者不待来求而后施德举能而已其受德者不待成身而后拜赐感知而已故不叩而响不介而合则其举必至而其感亦甚】不谓古心【韩文孟生江海士古貌又古心】复见今世兹盖伏遇某官四朝寿俊【尚书罔或耆寿俊在厥服】一世眞儒【法言鲁不用眞儒故也如用真儒无敌于天下】夲夲元元所学皆周孔之学【汉书叙传元元夲夲数始于一班固传元元本本殚见洽闻韩诗生平企仁义所学皆周孔】孜孜汲汲此心即禹稷之心【尚书予思日孜孜礼记皇皇然汲汲然如有追而弗及也】胷中风月之无边【山谷集舂陵周茂叔胷中洒落如光风霁月】笔下源泉之不择【陈后山诗笔下源源赴百川】使天下之大老二盍归乎来则匈奴之长技三亦何所措【鼂错传上下山阪出入溪涧中国之马弗与也险道倾仄且驰且射中国之骑弗与也风雨疲劳饥渇弗困中国之人弗与也此匈奴之长技也匈奴之长技三】方居家而为善【后汉书问东平王处家何等最乐土言为善最乐】思报国之以人若为控地之飞【庄子我决起而飞枪榆枋时则不至而控于地而已矣】亦入牋天之剡【山谷诗此事可牋天公苏子美爱爱歌此乐亦可牋天公】某敢不图惟报称益自激昂【王章传不自激昂】待以国士待以众人何敢作厠中之报【豫让传乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为知伯报仇】不负天子不负所学庻免为门下之羞【旧唐书陆贽传贽以受人主殊遇不敢爱身事有不可极言无隐朋友规之以为太过防曰吾上不负天子下不负吾所学不恤其他】谢李参政【璧】举献纳科【宋史李璧传璧字季章眉之丹棱人少英悟日诵万余言周必大见其文异之曰此谪仙才也歴官参知政事端明殿学士进资政殿学士致仕諡文懿】
　　尘缨解缚方将发兴于云山【北山移文昔闻投簪逸海岸今见解兰缚尘缨】宗衮垂襃欲使司存于雨露【文选阽危頼宗衮余见上条】喜固多于溢美【庄子两喜多溢美之言】耻乃在于过情其殆无私之私岂容不德其德【老子上德不徳是以有德】窃以士无贤不肖俱欲希一世之知德不孤有隣亦乐道诸人之善葢近来仕进之径【唐书卢藏用初隐终南山后出仕司马承祯甞召至阙下将还天台山羣公祖道藏用指终南山曰此中大有佳处何必天台承祯徐曰以余观之此乃仕涂之防径耳藏用大慙】或罕由荐举之门心肯命通底劳介绍【见第二巻上宣同知条】言甘币重自有夤縁【左传币重而言甘诱我也韩诗青璧无路难夤縁】宗臣之考十科夲为何事【曹参传赞为一代之宗臣师古曰言为后世之所尊仰故曰宗臣也杜诗居守付宗臣又宗臣集精选】冡宰之计羣吏不出此途【周礼太宰之职三嵗则大计羣吏之治而诛赏之注三载考绩】遂令牋天之章仅作画地之餠【俱见前】然某所见与众则殊乐莫乐兮相知止愿出大贤之门下【屈原九歌乐莫乐兮新相知韩文诸公要人争欲令出我门下】得不得之有命宁须商小利于楮中【韩文商财贿之有无山谷集计楮中者心醉于九九】矧如不腆之踪【见前】可谓所持者狭【史记滑稽传臣见其所持者狭而所欲者奢】识字有数学何有于多闻了事亦痴才岂周于庶务【详第三巻谢卫参帅举关陞条】质不足以望粹然之器文不足以窥作者之藩【柳诗难窥夫子墙庄子吾愿游其藩】宜诸公台省之登庸【杜诗诸公衮衮登台省】任此士江湖之落莫【山谷诗天恢猎德网日饎养贤鼎此士落江湖熟思令人瘿韩诗吾相两优游他人双落莫】繄谁欺于裁鉴【繄音衣语助左传繄我独无】羌忽累于眀扬【羌音腔发语端楚辞羌中道而改路又羌内恕已以量人兮注犹乃也尚书明明扬侧陋】方正乃贤良之科必名门而后称【见上条】献纳盖侍从之事岂俗吏之能为【贾谊传类非俗吏之所能为也】况去国十三年之余阅人多矣【葢寛饶传富贵无常忽则易人如此传舍所阅多矣陆机文川阅水以成川世阅人而为世北齐书王晞曰我少年以来阅要人多矣房龄传髙孝基曰仆观人多矣未有如此郎者唐韩滉有知人之鉴见杨于陵甚悦曰吾阅人多矣无如杨生贵而有寿山谷诗小夫阅人葢多矣东坡诗此带阅人如传舍】今起家二千石之荐举世观焉【杨雄传丁傅董贤用事诸附离之者或起家至二千石】不应凡材猥玷异目此葢伏遇某官清朝良弼【尚书梦帝赉予良弼】名世真儒錬色石以补天亲挥九日【列子天地亦物也物有不足故女娲氏炼五色石以补其阙山海经大荒之中旸谷上有扶桑十日所浴九日居上枝一日居下枝皆载乌淮南子尧时十日竝出草木焦枯尧命羿仰射十日中其九乌皆死堕羽翼晋傅诗汤谷发清曜九日栖髙枝郭璞十日赞十日竝出草木焦枯羿乃控仰落阳乌可谓洞感天人悬符】触佞山而还里坐阅一星【史记三皇记共工氏与祝融战不胜而怒乃头触不周山崩天柱折地维阙刘向传去佞如防山左传一星终矣李璧传御史叶时论璧反复诡谲削三秩谪居抚州后复官提举洞霄宫久之复以御史奏削三秩罢祠】甫寻川路之风烟【杜诗川路风烟扰俱宜下凤凰】适值冈峦之烽火【杜诗万国尽征戍烽火被冈峦】内严殄捕外示招怀【李璧传璧复除端明殿学士知遂宁府未至而溃兵张福入益昌戕王人略阆剽果至遂宁璧传檄谕之福等读檄泣下约解甲降防官军至挑贼贼忽尽燔其城璧驰书大将张威使先断贼汲路与粮道以长围法授之威用其谋贼遂平璧寻引疾奉祠】贼惮崇文之名如杵投臼【韩文元和圣德诗是日崇文入处其宇辟穷见窘无地自处俯视大江不见洲渚遂自颠倒若杵投臼】民诵西平之子惟我有臣【柳文平淮夷雅蔡人率止惟西平有子西平有子惟我有臣李璧传璧父焘典国史孝宗甞问焘卿诸子孰可用焘以璧璧父子与弟皆以文学知名蜀人比之三苏云】俊乂宜在于旁招【尚书旁求俊彦】巧拙猥容于杂进【韩文登明选公杂进巧拙】有如庸下亦僃数中某敢不勉自激昂图惟称塞有吏材更世事媿非临川老子之伦【六一居士集荐王安石吕公着劄子王安石德行文学为众所推守道安贫刚而不屈久更吏事兼有时才曾召试馆职固辞不就】絶当世追古人敢忘眉山端明之荐【宋史黄庭坚传苏轼为侍从时举庭坚以自代有瓌伟之文妙絶当世孝友之行追配古人其重之也如此】
　　谢任尚书【希夷】举著述科
　　上命公以纳言甫膺隆委【尚书命汝作纳言】公报上而荐士宜首异材【吴良传为国所重必在得人报恩之义莫大荐士】是何濡滞出昼之人辱此吹嘘上天之赐【杜诗惟待吹嘘送上天】名充著述实发兢慙某闻简厥修简其不修古不谓之恩地【尚书简厥修亦简其或不修】观其主观其所主近反类于市区然而推贤扬善之盛心乃是辅国长民之元气眇然一世知此几人司马公请建十科夲为何事崔祐甫尽除羣吏不假此途【俱见前】谩勤为天啓齿之劳【山谷诗佳人何时来天为啓玉齿】间有画地作餠之笑【魏志卢毓传选举莫取名名如画地作饼不可啖也】如仆所见与众则殊盖伯牙之絶朱弦特为知者【吕氏春秋伯牙鼔琴钟子期听之方鼔琴而志在泰山钟子期曰善哉鼓琴巍巍乎若泰山少选之间而志在流水钟子期又曰善哉乎鼔琴汤汤乎若流水钟子期死伯牙破琴絶弦终身不复鼔琴以为世无足复为鼓琴者非独琴若此也贤者亦然山谷诗朱弦已为佳人絶青眼聊因美酒横】如虞卿之取白璧是有命焉【史记虞卿者游説之士也蹑蹻担簦説赵孝成王一见赐黄金百镒白璧一双再见为赵上卿故号为虞卿韩文是有命焉不可幸而致也】第令收名定价于大君子之门何必商功计利于贱丈夫之陇【韩文商财贿之有无计班资之崇痹】况欧阳公不能挽圣俞之逹【见第三巻谢卫参帅特荐条】而东坡老亦难拔方叔之穷【宋史李廌传廌字方叔苏轼谓其笔墨澜飜有飞沙走石之势拊其背曰子之才万人敌也乡举试礼部轼典贡举遗之赋诗以自责与范祖禹将同荐诸朝未几相继去国不果】物固假于气嘘命实通于心肯【见第二巻代上宣同知条】况某无状【史记鲧之治水亡状贾谊传自伤为傅亡状师古曰亡善状章帝纪刺史明加督察尤无状者注言其罪恶尤大其状无可寄言故云无状】触事多畸【畸通作奇不耦也】荷锄而耕寛闲只伤地脉【韩文耕于寛闲之野钓于寂寞之滨余见前】乘槎而游汗漫又犯天河【见前】无端读书【韩诗今者无端读书史】有时为养既痛三千钟之弗洎【见前】又濒四五十之无闻小材不离于小官已知安分【董仲舒传小材虽絫日不离于小官贤材虽未久不害为辅佐】大慙或谓之大好人自过情【见前】驯致误执事之知【易驯致其道】欲令僃弟子之列【韩文若世无孔子不当在弟子之列】先唱之矣又唱之矣肯引去蓬莱之风船【柳文答贡士元公瑾论仕进书足下之文左冯翊崔公先唱之矣秉笔之徒由是增敬足下之行汝南周頴客又先唱之矣逢掖之列亦以加慕余见前】昔谓斯何今谓斯何却囘作瞿唐之烟棹【韩文昔者人谓斯何今者人谓斯何僧圆泽诗吴越山川寻已遍却囘烟棹上瞿唐】旁观千丈之落【韩诗失势一落千丈强】自计三寸之存【平原君传毛先生以三寸之舌彊于百万之师蒯通传掉三寸舌下齐七十余城张良传以三寸舌为帝者师张仪传视吾舌尚在不其妻笑曰舌在也仪曰足矣】心不同兮媒劳委禽勿强【屈原九歌心不同兮媒劳恩不甚兮轻絶左传强委禽焉】射有似乎君子正鹄是求敢图进退之间偶合髙明之见【孔融传髙明必为伟器】径持典丽举及妄庸【见前】皇帝曰嘻徃赞碧幢之帅【韩文皇帝曰嘻岂不在我方干诗问津求拜碧油幢武元衡诗碧幢遥隔雾红斾渐依山详见前】翰林为主入言墨客之卿【扬雄传聊因笔墨为文章故借翰林以为主人子墨为客卿以讽】不以昧于时宜为俗儒是可称于天下曰知己【韩文感恩则有之矣将以称于天下曰知己知己则未也】兹葢伏遇某官眼髙四海【东坡诗眼髙四海空无人】胷着千年【陈后山诗胷中歴歴着千年笔下源源赴百川】盛之白玉堂辞足以鼔天下之动【陈后山诗大科异等固其常小却盛之白玉堂法言鼔万物者其雷风乎鼓万民者其号令乎】拜于青琐闼学足以格君心之非【汉旧仪黄门属黄门令日暮入青琐门拜名曰夕郎】龙墀引听履之星辰【旧唐书刘栖楚传以额叩龙墀出血苦谏韩渥诗静时闲语上龙墀杜诗听履上星辰】鹤禁宾重离之日月【汉宫阙疏鹤宫太子所居凡人不得輙入故曰鹤禁列仙传周灵王太子七月七日乘白鹤驻山颠谢时人而去后世称太子之驾曰鹤驾禁曰鹤禁易明两作离大人以继明照于四方】是固见耐官之器【杜阳杂编朱泚始乱长安源休姚令言为伪宰相日益自负乃收图书贮仓廪作萧何事业休语伪黄门侍郎蒋谏曰若度其才即吾为萧姚为曹耳识者闻之谓休不耐官职五朝名臣言行録向敏中除右仆射麻下日翰学李昌武当眞宗谓之曰朕自即位未尝除右仆射今日以命敏中此殊命也敏中应甚喜门下贺客必多卿徃观之昌武往见门无一人乃具以所见上笑曰敏中大耐官职】孰能知忧国之心大厦非一木之枝故椳闑扂楔与欂栌而竝蓄【韩文大木为杗细木为桷欂栌侏儒椳闑扂楔各得其宜施以成室者匠氏之工也】小市无千金之药故芝苓参术合姜桂以兼收【灌夫传适有万金良药旧唐书元行冲传尝谓狄仁杰曰下之事上亦犹蓄聚以自资也譬贵家储积则脯腊膎胰以供滋味参术芝桂以防疴疾门下堪充百味者多愿以小人僃君药物韩诗外传姜桂因地而生不因地而辛礼记必有草木之滋焉以为姜桂之类也】急求烛武则无以重朝廷【左传晋秦围郑佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉从之】近舍皇甫则无以劝岩穴【新唐书皇甫湜传裴度辟为判官度脩福先寺将立碑求文于白居易湜怒曰近舍湜而逺取居易请从此辞度谢之湜即请斗酒饮酣援笔立就度赠以车马缯防甚厚湜大怒曰自吾为顾况集序未尝许人今碑字三千字三缣何遇我簿耶度笑而从之】虽只字片言之无用【陆机谢平原内史表片言只字不关其间东坡诗只字片纸皆收藏】亦三光五岳之所分【刘梦得栁文序八音与政通而文章与时髙下三代之文至战国而病秦汉复起汉之文至列国而病唐兴复起夫政厐而土裂三光五岳之气分大音不完故必混一而后大振】不忍弃捐【髙适诗直道常兼济微才肯弃捐】力加收拾【韩诗无人收拾理则那又收拾不可迟】何其久也必有以也知己在于遣中【诗何其处也必有与也何其久也必有以也注黎之臣子言我君何以久畱于卫必以卫有功德于我故也典略州郡被诏书有军功为长吏者当沙汰之刘僃疑其遣中韩文中山刘梦得亦在遣中】我仪图之爱莫助之亦漫为之言上【见前】感知而已【柳文其受德者不待成身而后拜赐感知而已】勿谢可乎某敢不图称所蒙【羊祜传臣虽小人敢縁所蒙念存斯义】力鞭其后【庄子善养生者如牧羊然视其后者而鞭之】舍文章之小技【杜诗文章一小技】勉节义之大闲【新唐书卓行传赞节谊天下大闲士不可不勉】孔明之栢四十围香叶试寻于鸾凤【杜诗孔明庙前有老栢柯如青铜根如石霜皮溜两四十围黛色参天二千尺苦心岂免容蝼蚁香叶终经宿鸾凤】任公之竿五十犗大钩防掣于鲸鲵【庄子任公子为大钩巨缁五十犗以为饵蹲乎防稽投竿东海犗居拜切説文騬牛也广韵犍牛也增韵凡畜健强者皆曰犗】
　　代虞制参谢刘阁学【光祖】举科目【详啓意制参名刚简允文之孙子珏知连州孙伋翰林编修徙居临川曽孙集元奎章阁学士槃湘州判官着辩国语集子安民知安福盖以文学科第世其家者详见下方】
　　梧幕缀员曾微寸善【杜诗清秋幕府井梧寒独宿江城蜡炬残永夜角声悲自语中天月色好谁看】荷囊荐士猥玷异科【野客丛书前辈谓尚书紫荷囊事荷乃负荷之荷人误读为平声虽欧阳文忠公宋景文公有所不免仆谓不然唐类表有云佩苍玉负紫荷沈约宋志萧子显齐志皆曰紫祫囊俗呼曰紫荷隋志朝服缀紫荷则是紫荷之説自晋宋以来有之矣】予之岂以为私受者未能无愧葢知尔而羞献纳尝闻摩诘之诗【王摩诘送邱为落第归江东诗怜君不得意况复栁条春为客黄金尽还家白发新五湖三畞宅万里一归人知尔不能荐羞称献纳臣】若依刘而增感伤已发仲宣之赋【魏志王粲字仲宣山阳高平人年十七除黄门侍郎以西京扰乱不就乃之荆州依刘表表以粲貌寝而体弱通侻不甚重也文选注仲宣依刘表登江陵城楼怀归作登楼赋述进退危惧之情其略云登兹楼以四望兮聊暇日以销忧心凄怆以感发兮意忉怛而防恻杜诗径欲依刘表还疑厌祢衡】殆主择客则客亦择主【马援传当今之世非独君择臣也臣亦择君矣】使官求人则人不求官【晋愍帝纪赞选者为人择官官者为身择利南史何尚之传官当图人人安得图官】自甘桃李之不言【李广传桃李不言下自成蹊】谁识苹蘩之可荐矧如刚简【虞允文传允文出入将相垂二十年子三人公亮公着杭孙孙八人皆好脩唯刚简最知名嘉定中召不至终利路提防刑狱按虞刚简与魏了翁范仲黼李心传辈讲学蜀东门外得程朱防旨着易诗论语説以发明其义蜀人师尊之子珏知连州亦以文学知名】籍是迂疎山东山西不能世将相之业【赵光国辛庆忌传赞秦汉已来山东出相山西出将其风声气俗自古而然今之歌谣慷慨风流犹存耳】水南水北居然任宾客之聫【韩诗水北山人得名声去年去作幕下士水南山人又继往鞍马仆从塞闾里水北石洪水南温造】虽学问粗知德性之尊然英华恐非和顺之发【礼记情湥而文明气盛而化神和顺积中而英华发外】蛙拘墟而局促何所见闻【荘子井鼃不可以语于海者拘于虚也】燕巢幕以徘徊若为材识【左传季札谓孙林父曰夫子在此犹燕之巢于幕上文选巢幕无畱燕】徒以固穷之力不忘尚志之功反观寸心粗识无边之风月【杜诗得失寸心知】洞视万古略知不废之江河【李汉韩文序洞视万古悯恻当世杜诗王杨卢骆当时体轻薄为文嘲未休尔曹身与名俱灭不废江河万古流】所愿就有道而正焉未得事大夫之贤者曾抠衣之不敏【礼记侍先生之礼抠衣趋隅必谨唯诺】乃推毂以见收元祐宗臣之立十科夲为何事绍兴宰相之计羣吏尚出此途今徒有存羊之名或者发畵饼之叹然受德者不待成身而拜赐柳子厚固已言之【俱见前】既有知兮又欲识路而疾驱韩退之亦安取此【昌黎复志赋昔余之既有知兮诚坎轲而艰难既识路又疾驱兮孰知余力之不任】所感大矣无谢得乎此葢伏遇某官道纯粹精【易刚健中正纯粹精也】德直方大【易直方大不习旡不利】羽翼孔孟学传先圣之不传黼黻卿云文到古人之未到【广絶交论舒向金玉渊海卿云黼黻河汉韩文但力为之古人不难到】硕果何嫌于不食【易剥上九硕果不食君子得舆小人剥庐王弼注处卦之终独全不落故果至于硕而不见食也】匏瓜自得于含章【易姤九五以杞包瓜含章有陨自天王弼注杞生肥地包系而不食九五得地而不食含章而未发】人之为言胡得焉特祝承明庐之三入【诗采苓采苓首阳之巅人之为言茍亦无信舍旃舍旃苟亦无然人之为言胡得焉疏教君止谗之法若有言人之罪过令君舍之舍之者诚亦无得答然矣但能如此不受伪言则人之伪言复何所得焉既无所得自然谗止应玚诗问我何功德三入承明庐言初为侍郎又为常侍又为侍中】天之未丧斯文也故应灵光殿之独存【王延寿鲁灵光殿赋鲁恭王好治宫室遭汉中微盗贼奔突自西京未央建章之殿皆见隳坏而灵光岿然独存】时来为之【见前】民生幸甚岂谓诚心之倾倒【山谷诗推毂天下士诚心要倾倒】肯收孤迹之沈冥【法言蜀庄沈冥注晦迹不仕故曰沈冥孟郊诗沈冥不计日】得于不求【曹植与吴质书夫求而不得者有之矣未有不求而得者也】亦自可贺某敢不佩所品题铭之衷曲【诗乱我心曲郑笺心曲心之委曲也疏乱我心中委曲之事】岁月坐成晩且熏坡老之香【山谷上子瞻诗岁月坐成晚烟雨青已黄杜牧诗浓熏班马香】江湖永相忘更勉后山之报【后山赠鲁直诗陈诗传笔意愿立弟子行何以报嘉惠江湖永相忘】
　　谢曾尚书【防】举著述科
　　裁小子而成章无能为役【左传于先大夫无能为役言不足为其役使也】观近臣而为主有味其言【郑当时传诚有味其言也】予之岂以为私受者未能免愧切以十科荐士著述难堪【详见前】八座举贤铨综尤重【续汉书光武分增三公曹为二其一曹主嵗终书课诸州郡事改常侍曹为吏曹主选举祠祀事民曹主缮脩功作盐池苑囿事客曹主护驾羌胡朝贺事二千石曹主词讼中都官主水火盗贼与三公为六曹幷一令一仆二人谓之八座晋蔡谟譲尚书疏八座之任非贤莫居综子宋切三苍云理经也谓机缕持丝交者屈侂制经令得开合唐高季辅为吏部侍郎凡所铨综时称平允太宗赐金背镜以表清鉴考功贠外郎刘思立子宪为河内尉思立今日亡明日选人有索宪阙者时马载为吏部侍郎书曰无乃注冬集朝廷咸曰真铨综流品之司可谓振理风俗也宋璟为吏部尚书与侍郎李乂卢从愿等大革前取舍平允铨综有叙】唐文章之箓登者几人【柳文自孔氏以来兹道大阐家修人励刓精竭虑者几许年矣其间登文章之箓波及后代越不过数人耳】晋人物之甄拔于一字【山涛传涛所奏甄防人物各为题目时称山公啓事蔡谟传谟父充未仕时河内山简尝与琅邪王衍书目蔡子当今之正人衍以书示众曰山子以正字拔人然未易可称后衍闻克在选官曰山子正人之言验于今矣】使品题之太过恐称塞之易孤伏念某命固不犹【诗寔命不犹】才亦无似【礼记寡人虽无似也】万巻未供于啜饮一科何补于遗余【见前】结柳送穷仍觉语言之无味【昌黎送穷文主人使奴星结柳为车缚草为船载糗与粻牛系轭下引防上樯三揖穷鬼而告之又凡所以使吾面目可憎语言无味者皆子之志也】剖瓜乞巧不堪豪杰之跪呈【河东乞巧文剖瓜犬牙且拜且祈又防罗万金不鬻敝帚跪望豪杰投弃不有】虽庚桑久役于老聃【庄子老聃之役有庚桑楚者偏得老聃之道以北居畏垒之山居三年畏垒大穰】然毛遂无闻于赵胜【史记平原君谓毛遂曰先生处胜之门下三年于此矣左右未有所称诵胜未有所闻是先生无所有也】不图科荐特辱名闻惟才薰班马之香乃名秀发【杜牧诗髙摘屈宋艳浓薰班马香】非学探舒向之海莫号渊源【广絶交论舒向全玉渊海董仲舒传渊源所渐】至求英词能配古作自李杜韩柳之不出殆欧苏陈黄为庻几何者妄庸得此奬拂前言戏耳不待智者而后知小子识之则欲假之以自厉攷古人之所佩【韩文复志赋攷古人之所佩兮阅时俗之所服】仰盛德之安穷【韩文复志赋仰盛德以安穷兮又何忠之能输】非尽读三万轴之牙籖【韩诗揷架三万轴一一悬牙籖】难仰答十六枚之古磬【见前】恭惟某官国之乔木学者泰山公方引韦世康而告休【隋书韦世康京兆杜陵人性恬素好古不以得丧干怀为绛州刺史慨然有止足之志与子弟书曰吾生因绪余夙霑缨弁亟登衮命频涖方岳志除三惑心慎四知今髦虽未及壮年已谢霜早梧楸风先蒲桺禄岂须多防满则止年不待暮有疾则辞世康逍遥公夐之子也】士皆知杜如晦之必相【旧唐书杜如晦传秦王府中多英俊被外迁者众太宗患之房龄曰府僚去者虽多葢不足惜杜如晦聪明识逹王佐才也必欲经营四方非此人莫可遂奏为府属】平生五色线岂睆织女之襄【杜牧之诗平生五色线愿补舜衣裳睆当作跂诗跂彼织女终日七襄睆彼牵牛不以服箱注织女三星鼎足而成三角望之跂然襄驾也驾谓更其肆也肆谓止舍之处天有十二次日月所止舍舍即肆也七襄谓自卯至酉】向者一瓣香不废嫡孙之行【陈后山诗向来一瓣香敬为曾南丰世虽嫡孙行名在恶子中】满期开阁早与卷帘【见前】某敢不仰体鸿钧俯鞭驽钝著作前烈之余事岂足醻知【班固答賔戏取舍者昔人之上务著作者前列之余事】节谊天下之大闲持此誓报【新唐书卓行传赞节谊天下之大闲士不可不勉】
　　谢赵尚书【汝述】举可补著述科【宋史赵汝述字明可太宗八世孙淳熈十一年进士歴官刑部侍郎迁尚书知平江府卒汝述为尉应诏上封事论议恳恻立朝荐引多知名之士然为时相所亲躐跻通显人亦以此少之】
　　小子成章无可荐扬之实近臣为主猥腾典丽之襃未尝敢请于墙藩【扬雄赋雷郁律而岩突兮电倐忽于墙藩】乃辱径收之箧椟【韩文足下箧椟尚有少阙不满之处犹足更容】感知而已【柳文其受德者不待成身而后拜赐感知而已】怀愧奈何切以一字拔人今古称山公之啓【一字防人山简事山公啓事山涛事】十科举士儿童诵司马之贤【东坡诗儿童诵君实走卒知司马】幸犹爱礼以存羊谁复按图而索骏【符子齐景公好马命善畵者图之访似者朞年不得今人君攷古籍以求贤亦不可得也梅福传今不循伯者之道乃以三代选举之法取当世之士犹察伯乐之图求骐骥于市而不可得亦已明矣杜诗应图求骏马惊世得麒麟】著述虽前烈之余事【见上条】文学亦先圣之末科珠玉不补于饥寒岂堪混泥涂之辱【东坡上韩魏公求葬进士董传书传之才器固不通于世用然譬之犀象珠玉虽无补于饥寒要不可使在泥涂中左传使吾子辱在泥涂久矣】干羽无取于战阵犹足僃宗庙之容【尚书舞干羽于两阶孔传干楯羽翳也皆舞者所执孔疏尔雅干扞也孙炎云干楯自蔽扞也以楯为人扞通以干为楯名故干为楯尔雅又云纛翳也郭璞云舞者执以自蔽翳也故明堂位云朱干玉戚以舞大武戚斧也是武舞执斧执楯诗云左手执籥右手秉翟是文舞执籥故干羽者舞者所执周礼乐师凡舞有羽舞有干舞注羽舞者折羽干舞者兵舞疏云干戈兵事所用故以干舞为兵舞】有如一艺之不庸【韩文名一艺者无不庸】亦是匹夫之弗获昔赵尚书垂德于不报柳矦尝感其收抚之恩【河东上赵宗儒尚书啓收抚之恩始于枯朽动心于无情之地施惠于不报之人】至李从事因文而得交韩子又念其饥寒之聚【昌黎送李正字序李生之尊府以侍御管汴之盐铁李生与其弟学读书习文辞故得交李生父子间侍御有无尽费于朋友今则又不忍其三族之饥寒聚而馆之】不图今日【光武纪不图今日复见汉官威仪袁绍传不图今日乃相得也】复见古人如某者蠢蠢随行【韩诗我今进退几时失十年蠢蠢随朝行行胡刚切】徂徂何取【韩文瞿瞿徂徂】徒守寒素之气习【东坡诗书生习气未能无】尚持文墨之生涯【萧何传徒持文墨议论王荆公诗多难飘零嵗月賖空余文墨旧生涯】居于大江之滨甘见笑于防獭【韩文天池之滨大江之濆有怪物焉穷涸不能自致乎水为防獭之笑】行乎劎阁之险幸偶脱于豺狼【李诗劎阁峥嵘而崔嵬一夫当关万夫莫开所守或匪亲化为狼与豺】既衔三釡弗洎之悲【庄子曾子曰吾及亲仕三釡而心乐后仕三千钟弗洎吾心悲】又罹一子更死之祸【东坡乞常州居住表举家重病一子丧亡】两髦已雪百念俱氷学业实负其初心精深安在【韩文余生三十有八年发之短者日益白齿之摇者日益脱聪明不及于前时道德日负其初心】词华甚惭于大手炳蔚谓何【王珣传梦人以大笔如椽与之既觉语人云比当有大手笔事陆琼传诸大手笔并中勅付琼徐陵传世祖髙宗之世国家有大手笔皆陵草之苏颋传颋封许国公张説燕国公以文章显故时号燕许大手笔韩诗章彚霍炳蔚】今屡为丞相而言【昌黎送诸葛觉往随州读书诗我虽官在朝气势日局缩屡为丞相言虽恳不见录】盖甚愧丈人之厚【杜诗甚愧丈人厚甚知丈人眞】枚臯之穷且忍何敢躁耶【韩文东马严徐已奋飞枚臯即召穷且忍又愿少安之毋躁】孟郊之久无成防且归矣【韩诗有穷者孟郊受材实雄骜庙堂有贤相爱过均覆焘胡为久无成便以归期告诗防且归矣无庶予子憎传防防于朝也卿大夫朝防于君朝聴政夕归治其家焉】不虞科荐又累甄收伏遇某官气杳秋天【杜诗尚书气与秋天杳】爱深冬日【左传赵衰冬日之日也赵盾夏日之日也】作纳言之防舌惟山甫克举之【诗王命仲山甫式是百辟出纳王命王之防舌德輶如毛民鲜克举之我仪图之维仲山甫举之笺云出王命者王口所自言承而施之纳王命者时之所宜复于王也皆奉顺其意如王口防舌亲所言也正义曰举者提持之言谓施行之】用夹辅之股肱则周公其人也【左传昔周公太公股肱王室夹辅成王成王劳之而赐之盟平当传孝莫大于严父严父莫大于配天则周公其人也】长虑却顾为根夲之计兼收竝蓄无葑菲之遗【韩文俱收竝蓄待用无遗余见前】凡今得羽翼而飞【柳文假以羽翼偶之骞腾刘宾客集表而出之为生羽翼】谁非借齿牙之助【南史谢朓传士子声名未立应共奬成无惜齿牙余论】尚念朝廷半老儒之日【杜诗文物多师古朝廷半老儒直词宁戮辱贤路不﨑岖】无弃文章一小技之人【见前】必令绸缪于束刍廉耻缺矣【诗绸缪束刍三星在隅今夕何夕见此邂逅子兮子兮如此邂逅何注绸缪缠绵束薪之貌言薪刍待人事而束犹室家待礼而成诗序白华废则廉耻缺矣】故虽参差之荇菜左右芼之【诗参差荇菜左右芼之注左右助也芼择也后妃既得荇菜必有助而择之者】上不负天子下不负所学日监在兹【新唐书陆贽传吾上不负天子下不负所学皇它恤乎诗无曰高高在上陟降厥士日监在兹】待之国士报之以众人天厌之矣【见前】
　　谢成都帅黄侍郎【畴若】举科目【宋史黄畴若字伯庸隆兴丰城人淳熈五年进士歴官华文阁待制知成都府进龙图阁待制以平蛮功进一秩畱蜀四年弊根蠧穴苖耨发栉以焕章阁学士致仕所着有竹坡集】
　　旅牀争席梦难蜀道之登【庄子其反也舍者与之争席矣】军将打门惊报祢书之至【卢仝诗军将打门惊周公祢衡传孔融深爱其才上疏荐之】世固有十科之荐士公独能万里而举人愧在其肝【东坡诗有愧在其肝】感深于髓【韩诗缄封在骨髓】伏念某至愚不肖素贱且贫无端读书遂夺耕田之乐【韩诗今者无端读书史】有时为养不供菽水之欢【礼记孔子曰啜菽饮水尽其欢斯之谓孝】猛思万物之皆尘【蔡襄诗世间万事俱尘土】弥觉一科之不补【韩文岂不登名于一科兮曾不补其遗余】汗漫踸踔欲寻坠绪之茫茫【淮南子吾与汗漫期于九垓之外汗漫茫也庄子吾以一足趻踔而行韩文寻坠绪之茫茫独旁捜而逺绍】勃窣媻尚踵常途之役役【司马相如传媻勃窣上金隄师古曰谓行于丛薄之间也韩文踵常途之促促窥陈编以盗窃】虽大慙必谓大好【韩文大慙者即必以为大好矣】然小材不离小官【董仲舒传小材虽累日不离于小官】安得自髙聊复尔耳能令公喜定未必然【俱见前】行搴湘水之芙蓉【屈原湘君搴芙蓉兮木末】谁托江梅之桃李【山谷诗江梅有佳实托根桃李塲】今作禁门键要须百年几见之人【陈后山送苏公知杭州诗一代不数人百年能几见昔如马口衔今为禁门键】君如双井茶眞副众口一尝之愿【陈后山诗子如双井茶众口愿一尝】顾持著述猥举妄庸经术无游夏之源脩明安在【董仲舒传考其师友渊源所渐犹未及乎游夏】文词乏屈宋之艳秀发谓何【杜牧诗高摘屈宋艳】然经品题敢自暴弃孰云畵饼初无益于饥肠【魏志卢毓传名如畵地作饼不可啖也陈后山诗顾我如麦饭犹足塡饥肠】如入太仓亦莫不有饱意伏遇某官斗牛间气【雷次宗豫章记吴未亾恒有紫气见斗牛之间张华闻雷孔章妙逹纬象乃要宿问天文孔章曰唯斗牛之间有异气是寳物也精在豫章丰城张华遂以孔章为丰城令至县掘深二丈得玉匣长八尺开之得二劒其夕斗牛间气不复见孔章乃畱其一匣而进之剑至光耀炜晔焕若电发】奎璧清躔【孝经援神契奎星屈曲相钩似文章之画晋志东璧二星主文章天下图书之秘府也杜诗声华夹宸极早晩到星躔】笔裁雾而缝云不作人间烟火之语【杜诗裁缝云雾成御衣详见前】身驭风而骑气直依天上日月之光【东坡答黄鲁直书意其超逸絶尘独立万物之表驭风骑气以与造物者游杨廷秀诗御风骑气不用行】倦持上雍之囊【司马迁传仆又薄从上上雍郊祀志自古以雍州积高神明之隩故立畤郊上帝秦德公立遂都雍雍之诸祠自此兴武帝纪行幸雍祠五畤东坡诗笔橐从上雍】出草谕巴之檄【司马相如传乃遣相如责唐蒙等因谕告巴蜀民以非上意】雪山增重【杜诗公来雪山重公去雪山轻】天府益腴【娄敬传膏腴之地此所谓天府师古曰府聚也万物所聚】斯人乃福星顿释冕旒之西顾【东坡谢二鲜于君以诗文见寄诗我怀元祐初珪璋满清班维时南隆老奉使独未还迂叟向我言青齐岁方艰斯人乃福星遣出虚危间公自注司马温公谓轼曰子骏福星也东京人困甚且令往彼寇恂传昔髙祖任萧何于关中无复西顾之忧】用汝作舟楫共观衮绣之东归谅劢相于国家先旁招于俊乂【俱见前】兼收马勃【昌黎进学解牛溲马勃败鼔之皮俱收竝蓄待用无遗】曲菢鹤翎【韩诗鹤翎不天生变化在啄菢注鸟伏卵谓之菢】仰盛德之安穷【昌黎复志赋时乗闲以获进兮顔垂懽而愉愉仰盛德以安穷兮又何忠之能输】望夫人兮已逺【昌黎闵已赋昔顔氏之庶几在隐约而平寛余昬昬其无类望夫人其已逺】主簿乃有分职纵欲福以难功【韩文蓝田县丞防壁记主簿尉乃有分职谒衡岳庙诗窜逐蛮荒幸不死衣食才足甘长终侯王将相望久絶神纵欲福难为功】侍郎非通神明曷不祈而得施【新唐书百官志肃代以后天下多故官员益溢铨法无可道者协律郎沈既济极言其弊曰古今选用之法九流常叙有三科而已曰德也才也劳也而今选曹皆不及且吏部令甲虽曰度德量材计劳然攷校之法皆在书判簿歴言辞俯仰之间侍郎非通神不可得而知则安行徐言非德也空文善书非才也累资积攷非劳也苟执不失犹乖得人况众流茫茫耳目有不足者乎柳文古之知己者不待来求而后施德举能而已】某敢不谨佩惠意自鞭古心【韩诗古心虽自鞭世路终难抝山谷诗古心自有着鞭地】诸矦荐人与之诸矦宁有是事国士遇我报以国士请诵斯言
　　代赵抚属谢卫参帅【汝楫】举科目
　　百舍治任己问征夫之前路【庄子百舍重趼而不敢息注百舍止宿也增韵三十五里为一舍广韵任担也负也诗疏任者谓器物人所扶持任在前负在后如林切陶渊明归去来辞问征夫以前路恨晨光之熹微】十科举士又劳播物之大钧【见前】顶踵知恩【文选自顶至踵功归造化】肺肝怀感窃以宾筵有秩古歌卫武之功【诗序宾之初筵卫武公刺时也诗宾之初筵左右秩秩注筵席也左右谓折旋揖让也古者将行燕射先为燕礼其宾之初入门以至于升筵其折旋揖让随其左右趋翔威仪甚肃敬而秩秩然不失礼也】藩翰多贤旧説湖南之客【昌黎送杨支使序当今藩翰之宾客惟宣州为多贤又知其客可以信其主者宣州也知其主可以信其客者湖南也】今以时移而事异谁堪德举以言扬【礼记或以德进或以事举或以言扬】况如日夕之牛羊防且归矣【诗日之夕矣牛羊下来注言鸡之将栖日则夕矣牛羊从下牧地而来畜产出入尚使有期节至于行役者乃反不也又防且归矣无庶予子憎解见前】相彼月明之乌鹊爱莫助之【见前】又勤科荐之荣允谓陶成之厚伏念某一寒无挟百拙有余偶躐末科非有宗英之礼乐【河间献王传武帝时献王来朝献雅乐三雍叙传四国絶祀河间贤明礼乐是脩为汉宗英】来依大府适逢元帅之诗书【韩文躬诣大府受约束于下执事余见前】假以三能之光【汉书注能音台详见前】借以九鼎之重【平原君传毛先生一至楚而使赵重于九鼎大吕】从骨而肉【左传所谓生死而肉骨之也】如翼斯飞【诗如跂斯翼如翚斯飞】肃肃宵征久驰心于魏阙【诗肃肃宵征夙夜在公注肃肃疾貌宵夜征行也庄子身在江海之上心居乎魏阙之下】迟迟昼出终恋德于膺门【李膺传膺以声名自髙士有被其容接者名为登龙门】果蒙吹嘘荐以科目取其材术固无师友之渊源【董仲舒传赞考其师友渊源所渐】旌以勤劳是亦尘埃之职分【韩诗判司卑官不堪説未免捶楚尘埃间】政事之可观安在馆阁之称选谓何强名器识之详华浪应文章之典丽前言戏耳不待智者而后知小子识之敢不假兹而自励伏遇某官清庙一柱【诗笺清庙者祭有清明之德者之宫也天德清明文王象焉故谓其庙曰清庙杜诗初闻伐松栢犹卧天一柱】泰阶六符【见前】虚已受人不厌防再三之渎【易山下有泽咸君子以虚受人又防初筮告再三渎渎则不告】承天载物眞得坤六二之方【易彖曰至哉坤元万物资生乃顺承天象曰地势坤君子以厚德载物六二直方大不习旡不利】暂为召毕之保厘【尚书命毕公保厘东郊】聊续荆潭之倡和【韩文有荆潭唱和诗序详别见】牛溲马勃随所用以兼收虫臂防肝不以微而见弃故令庸下亦在数中某敢不增所未能求为可贵著作前烈之余事不足酬知节谊天下之大闲持此誓报【俱见前】
　　代囘舒尉谢举科目
　　从臣十科之荐一岁三人牧夫庶狱之难千变万状【尚书庶狱庶慎惟有司之牧夫新唐书杜甫传赞千彚万状李汉韩文序千态万貌】兹以尽公而举又何私谢之为恭惟某官远抱甚都【都美也盛也司马相如传车从雍容闲雅甚都】贤劳已久居然前跋而后防【诗狼跋其胡载防其尾公孙硕肤赤舄几几正义曰老狼垂颔有胡进则躐其胡而前倒退则跲其尾而倒于尾上进退有难而不失其猛韩文跋前而踬后动辄得咎注踬多作防】谁其右挈而左提【张耳陈余传以两贤王左提右挈而责杀王灭燕易矣】今归幕下之罗足脱囊中之颖【见前】比来科选拟用名闻深疑诈木鹤之仙【述异记天姥山南峯昔鲁般刻木为鹤一飞七百里酉阳杂俎鲁班巧侔造化尝作木鸢其父乗之至吴防吴人以为妖杀之般怨吴人于肃州城南作一木仙人举手指东南吴地大旱三年】岂复寻蕉鹿之梦【列子郑人有薪于野者遇骇鹿击而毙之覆之以蕉俄而遗其所藏之处遂以为梦详见前】然此夲畵地之饼何以假为【韩信传大丈夫定诸矦即为眞王耳何以假为余见前谢成都帅黄侍郎条】果能受去垩之斤径当削入【庄子郢人垩墁其鼻端若蝇翼使匠石斵之匠石运斤成风听而斵之尽垩而鼻不伤郢人端立不失容削息约切考工记筑氏为削注即今书刀古用竹简笔误则以刀削去因名其刀曰削原陟传削牍为防孔光时有所言辄削其藁樊宏所上便宜削夲草陈羣上封事辄削其草】不然时夜之早计无乃明月而暗投【俱见前】某疾读来函病顿去枕【三国典略陈琳作诸书及草檄成呈太祖太祖先苦头风是日疾发卧读琳所作翕然而起曰此愈我病】家君作宰好吟孤骛之齐飞【王勃滕王阁序家君作宰路出名区童子何知躬盛饯又落霞与孤骛齐飞秋水共长天一色】客食加餐特报双鱼之远遗【古辞饮马长城窟行客从远方来遗我双鲤鱼呼儿烹鲤鱼中有尺素书长跪读素书书中意何如上言加餐饭下言长相忆】谢座主
　　谢曾中书舍人【从龙】
　　五芒色正夙瞻柱史之躔【刘禹锡柳河东文集序粲然如繁星丽天而芒寒色正人望而敬者五行而已晋天文志东一星曰柱史主记过古有左右史之象也】一刺字漫始见舍人之様【祢衡传衡有才辩而气尚刚傲建安初来游许下始逹颍州乃阴懐一刺既而无所之适至于刺字漫灭旧唐书徐坚传扬再思王方庆为东都畱守引为判官表奏专以委之赏其文章典实曰此凤阁舍人样如此才识走避不得】仰髙山而景行感流水之知音【俱见前】由其愿一识之未偿【太白集但愿一识韩荆州】是以身十返而不悔窃以去民就吏牛堪未始谢于门【昌黎送牛堪序去民畞而就吏禄其为获也亦大矣然吾未尝闻有登第于有司而进谢于其门者】负业归家齐皥亦不非其上【又送齐皥下第序齐生之兄为时名相朝之硕臣皆其旧交有司用是连枉齐生齐生不以云抱负其业东归于家吾观于人有不得志则非其上者众矣若齐生者不以闵于有司其不亦鲜乎哉】惟是笔砚荒凉之业【东坡集尘埃笔砚渐忘旧学之渊源奔走簿书粗识小人之情伪】实受锤鑪特逹之知【见前】説战塲文人还迷于五色【唐李华作吊古战塲文汚为故书他日与萧颖士读之称工华问今谁可及颖士曰君加精使能至矣华愕然而服摭言李程贞元中试日五色赋先牓落矣初出试杨于陵见其赋藁破曰德动天鉴祥开日华谓程曰公今须作状元翼日杂文无名于陵不平防之以诣主文主文叹赏不已于陵曰当今塲中若有此赋侍郎何以待之主文曰非状元不可于陵曰茍如此侍郎已遗贤矣亟取程所纳巻对之不差一字因擢为状元前牓不复放矣东坡诗集余与李荐方叔相知久矣领贡举事而李不得第愧甚作诗送之其略云与君相从非一日笔势翩翩疑可识平生谩説古战塲过眼终迷日五色】读刑赏论公放出于一头【东坡诗尚欲放子出一头自注云嘉祐初轼与子由寓兴国浴堂美叔怱见访云从欧阳公游久矣公令我来与子定交谓子必名世老夫须放他出一头也又欧阳公与梅圣俞书云读苏轼文不觉汗出快哉快哉老夫当避此人放出一头地也陈后山诗老子终当让一头东坡年谱嘉祐二年文忠公知举患时文以诡异相髙思欲救之梅圣俞与其事得公论刑赏以示文忠公公惊喜欲以冠多士疑曽子固所为子固文忠公门下士也乃寘第二复以春秋义第一】若揆门生座主之常【唐玉保定摭言得第谓之前进士俱防谓之同年有司谓之座主南部新书杜审权知举放卢处权有戏之曰座主审权门生处权崔沆放卢瀣谈者称座主门生沆瀣一气】当辨国士众人之报伏念某学未至古年不后人【陈后山集学不前人年不后人】少也好修强记辄数千字【新唐书韩愈传愈自知读书日记数千百言又孔颖逹八岁受学记诵日千余言】长而无述觅举凡二十年【旧唐书俗号举人皆称觅举觅为自求之称未是人知之辞】虽有道则耻贱贫亦无心于图富贵【扬素传但恐富贵来逼臣臣无心图富贵】可堪亲老又着儒冠而忍羞【杜诗儒冠多误身】宁试有司不愿君门之径入【昌黎复志赋君之门不可径而入兮遂从试于有司】冐陈三策略吐寸衷自知明主可为忠言【赵充国传明主可为忠言遂上屯田奏】特恐贵人不喜生语【韩文诸公贵人既得志皆乐软熟媚耳目者不喜闻生语一见辄戒门以絶】头颅自揣【摭遗陶景与从弟书云昔仕宦期四十左右作尚书郎即投簪髙迈今三十六方作奉朝请头颅可知不如早去】口吻益悲【韩文每营度欲出口吻声鸣益悲】卒猛吐其狂愚竟儳説于得失不谓暗中之摸索遂蒙送上之吹嘘【俱见前】既有词意皆精妙之襃复加笔力可敬服之语【韩诗龙文百斛鼎笔力可独扛】喘竹筒于侪辈【昌黎寄崔立之诗童稚见称説祝身得如斯侪辈妬且热喘如竹筒吹老妇愿嫁女约不论财赀老翁不量力累日笞其儿】増纸价于京朝【左思传思赋三都搆思十年时人未之重张华见而叹曰班张之流也于是豪贵之家竸相传写洛中纸贵南史殷淑仪传谢庄作哀防文奏之帝卧览读起坐流涕曰不谓当今复有此才都下传冩纸墨为之贵世説庾闿作杨都赋成人竞传写都下为之纸贵郭受诗衡阳纸价顿能髙】人亦有言衣鉢恐成于故事【诗人亦有言进退维谷又人亦有言靡哲不愚又人亦有言德輶如毛摭言放牓后状元以下到主司庭谢名曰谢衣鉢衣鉢谓得主司名第其防主司先人同名第即谢大衣鉢也叶石林云唐末礼部知贡举有得程文优者即以己登科时名次处之不以甲乙为髙下也谓之传衣鉢和凝登第名在十三后得范鲁公质遂处以十三其后范登相位官至太子太傅封国于鲁与凝皆同有献诗云自此庙堂添故事登庸衣鉢亦相传】我则无勇鼓旗空噪于后尘【左传我无勇吾志其目也又师之耳目在吾旗鼔进退从之又鼔噪而出冦恂传士马四集幡旗蔽野恂乃令士卒乗城鼓噪六一居士诗安得二子接挥锋两交铓我亦愿助勇鼔旗噪其旁】既经品题敢自暴弃遗余不补十年任韩子之穷【俱见前】名节茍全一第眞鲁山之溷【新唐书元结传结少不羁十七乃折节向学事元徳秀天寳十二载举进士礼部侍郎杨俊见其文曰一第溷子耳有司得子是頼果擢上第复举制科按鲁山当作次山岂因紫芝误记耶】身未可许人也犹欲与后死之斯文【聂政传老母在政身未敢以许人也】子亦来见我乎政恐事先生之有罪伏遇某官求士为国事君以人【荀子上臣事君以人】言动必书今立二螭头而和墨汁【百官志起居舍人分侍左右秉笔随宰相入殿若殿在紫宸内阁则夹香案分立殿下直第二螭首和墨濡笔皆即防处时号螭头许浑诗才归龙尾含鸡舌更立螭头运兔毫】荣进素定宁止四龙首之至黄扉【西清诗话本朝状头入相者吕文穆蒙正王文正曾李文定迪宋元宪庠元宪登庸知制诰石扬休贺以诗曰皇朝四十三龙首身到黄扉止四人副枢王伯庸尧臣曰何不道已四人而特言止惜哉盖伯庸继元宪魁天下士然未几薨于位自庆厯及今迄未有先多士而后大拜者异哉余见前】窃闻满笼之参芝岂少一株之桃李然劢相国家之业自旁招俊乂而基公求士甚士之求公防须连茹【俱见前】子絶长非长者絶子自合负荆【廉颇传廉颇闻之肉袒负荆因宾客至蔺相如门谢罪注肉袒者谓袒衣而露肉也荆楚也可以为鞭也】某一庄未荒万间是芘向来瓣香之敬眞为南丰此去翘材之延愿观东閤【俱见前】
  </div>
  <div class="pagination">
   <a href="四六标准_page2.html">
    上一页
   </a>
   <a href="四六标准.html">
    1
   </a>
   <a href="四六标准_page2.html">
    2
   </a>
   <span class="current-page">
    3
   </span>
   <a href="四六标准_page4.html">
    4
   </a>
   <a href="四六标准_page5.html">
    5
   </a>
   <a href="四六标准_page6.html">
    6
   </a>
   <a href="四六标准_page7.html">
    7
   </a>
   <a href="四六标准_page8.html">
    8
   </a>
   <span>
    ...
   </span>
   <a href="四六标准_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
