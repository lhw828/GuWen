<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 46 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 46 页/共 74 页</h1>
    <div class="content">　　再用韵示兆先
　　莫倚家风比谢王正须立雪似防杨侯门有意迎彭泽对景无家忆汉阳池馆可栽非少地父书多读胜为郎书香亭上黄花节且共重闱乐夀康
　　十月赏菊体斋席上限韵【与杨太常王太仆同防】
　　寻芳何意到君家雨过髙城少暮沙此夜幽欢还月下去年孤馆各天涯狂思晚节曽吹帽夀拟春期及进瓜【体斋夀辰在二月】不是老来诗骨健谁能白发对黄花
　　寄姜用贞
　　此身随处得从容一叶扁舟九节笻书到帝京縁索药手开山径为栽松海邉遗爱生祠在天外遥心别路重同榜少年头渐白忆君何地更相逢
　　戴松崖司寇省墓饶州
　　鹤袍犀带尚书贵昼锦堂中见几人身向九天承雨露步随双履下星辰西堂梦后吟生草南涧归时荐有苹应忆旧都棠树里岂无枯朽待阳春
　　青谿先生新领留参之命奉寄一首
　　留司勅下拜新参道路皆言宠命堪龙虎地髙蟠左右斗山名重压东南百年士马中原盛一代仪章故老谙欲为太平根本计岂将勲业付髙谈
　　寄顾天锡二首用致仕后所寄韵
　　休将白发论公私造物何曽有黠凝阅尽烟云双眼在嚼残氷蘗寸心知遗珠在泽终成媚倦鸟投林大未迟独有懐贤兼感旧春来无日不君思
　　爱畵耽诗是我私傍人休笑虎头痴谁将緑绮更新调秪许青山作故知楼上月髙怜夜永水邉花冷恨春迟并州无限江东路却望停云有所思
　　次韵答方石先生三首
　　两函恩命一年并林下依然识圣情白发有身应许国青山无路可逃名心同隠逸官何累世重师儒道亦荣行路总难休漫道有时欹侧有时平
　　为国懐贤两意并公应于我未忘情拔茅已慰朝端望附骥方慙榜下名少室载徴唐李渤安车终起汉桓荣霞城硉兀髙千仞秪恐胸中未易平
　　一家三世客幽并万里沅湘日夜情未老桑榆先暮景本无根蔕尚浮名买将山去终成拙乞得湖归始是荣拟住江南访东越台江风浪几时平
　　重经西涯
　　禁城东去复西囘又见遥山紫翠堆酒尽不知红日下诗成刚被黒云催慈恩有寺曽游白緑野无堂正忆裴泪满宻缝衣上线渭阳风景更徘徊
　　郊坛分献得星辰一【治庚申】
　　星坛东望隔重城复道西来步月行万里烟云春散敛一天经纬夜分明山河地迥非尘界金石声髙彻太清分荐礼成频拭目盛时方仰防阶平
　　祀毕喜晴次屠吏部韵
　　水轮西下渐经申玉漏南来早报寅九宇空寒消雾露一坛芒色动星辰龙光下烛天应鍳羲驭前瞻日已賔【大明坛在星辰上】人日向来晴到糓帝城先卜万家春
　　雪后经西涯
　　雪满平湖玉镜开更无波浪与尘埃凌空海鹤遥应度照影沙鸥却自猜豪客园池非旧业梵家宫殿有髙台林花苑栁如相识又是春风一度来
　　成国朱公宅观料丝灯次周司徒屠太宰韵
　　节假承恩忆退公夜堂灯火尽相容疑成天上丝纶手不是人间剪刻功索价想应轻万镪畱欢剩欲倒千钟似闻赋客多竒赏直自山西到浙东
　　白岩图为乔郎中题
　　三峰矗立当重楼主人旧住西南州絶壁倚空千丈雪过云囘首万山秋河阳参军马前望长白老翁天下忧丈夫事业合如此须遣振衣来上头
　　重经西涯
　　缺岸危桥断复行野人相见不通名辘轳声里田田水杨栁枝头树树莺看竹东林无旧主买山南国有新盟不知城外春多少芳草晴烟已满城
　　寄陈方伯同年
　　少时曽共曲江游解组还家未白头种得棠隂人勿剪寄来书札手亲修闲身好付三江水健步犹堪百尺楼寄谢夀筵词赋客不须图画写扁舟
　　题林吏部像二首
　　绯袍金带映清卢好是天门聴漏图人物两京新藻鉴衣冠六馆旧型模忧勤许国身犹壮清白传家徳不孤纵道丹青能貌得不知能貌此心无
　　闽山秀拔越溪清共识扶舆早降精父子一门同甲第春秋三传有诸生天涯不隔春明路堂额新题昼锦名曽是紫薇花下伴为公瞻送不胜情
　　月林为伦修撰父处士作
　　入林华月夜还生别是诗家一种清流水青苹空咏影隂岩灵籁不闻声莺花上日春无赖尘土东华梦未成报道仙郎真折桂始知天上有人行
　　中秋独坐
　　一年风物爱秋晴独向空庭坐月明万里山河皆在眼异乡儿女正闗情灯前有梦难欹枕客去无心自举觥髙阁卷帘过夜半不知凉露湿冠缨
　　十六夜不见月与成国内弟防庵太常并顾编修士亷陈御史徳卿乔郎中希大共话用前韵
　　帘外轻云薄晚晴一灯当坐夜偏明秋光有意随人约月色无端也世情习隠尚懐田二顷消愁直放酒千觥微吟细语能相慰老泪何须更濯缨
　　得兆先舟中书用所赠杨给事韵二首
　　别后偏怜见面难诗来长是借人看逺书信抵千金重老梦真成一夜安总为天伦闗骨肉极知人事有悲欢向时宦况休劳问依旧端居与素餐
　　生年容易别时难犹记囘头忍泪看鲁地山川连阙里杜家儿女忆长安园林过眼惊时序道路逢人强笑欢无限归心书一纸为渠三复罢晨餐
　　送成国内弟之畱都二首
　　两朝恩命重留都父子分符世所无督府门开新棨防赐弓家有旧彤卢巡江令下秋霜肃望阙心悬夜月孤传得盖公堂上教本知清静是良图
　　秣陵城夜公畱我郭隗台秋我送公南北宦途千里别死生交谊两家同潘舆爱拥花间日召茇闻歌树底风髙阁赋诗余兴在不胜翘首望飞鸿
　　竹逸
　　少年种竹已成翁赢得闲身向此中旧业不嫌三径少醉游聊复五人同青鞵夜踏沙头月纱帽凉欹叶底风莫道老夫无一事短吟长啸几时穷
　　重经西涯
　　秋气澄清天宇髙一林霜叶晚萧骚黄花节近无风雨碧水潭空尽羽毛频筭老时惊嵗月难忘情处是儿曹卜居未定居仍卜蓟北天南两意劳
　　九日雨中作
　　丹凤城头鴈已南雨声催仗放晨叅宫衣尽湿恩兼重御酒微醺兴亦酣芳草緑时怜野色菊花开处忆江潭髙楼西望休囘首泗水齐山总未堪
　　九月十日得兆先消息叠前韵
　　小阁帘开月正南壮懐秋兴两相叅平安欲报心先喜故旧相逢气已酣东望有山连岱岳北人多梦到湘潭向平婚嫁应粗了独是离情尚未堪
　　再得兆先书用前韵
　　第二书来见转难一缄浑作几回看归迟可待频经月别近犹烦逺问安硬欲登山知汝健苦教留饮为谁欢愁肠百结无端绪多在晨炊与暮餐
　　别母何如别妹难归时飜作去时看山川路绕那能尽骨肉情深两未安髙阁云烟劳望逺旧堂甘防待承欢遥应月白灯青夜细说风行与露餐
　　与表兄殷通府话别二首
　　十载重逢鬓欲皤问君官况定如何山厨夜煮吴梗饭水驿时闻越棹歌列县民贫劳抚字故园家近喜经过休言不是西堂客若比西堂梦更多
　　君尚红顔我已皤我年差小奈君何未穷元礼通家话且和玉郎拔剑歌华馆夜看灯影静碧天晴数鴈行过老来亦有江南意一度相逢一倍多
　　元旦试笔
　　晓从天阙贺春回昼掩幽堂避客来书巻总抛心未了园亭虽闭手还开占年稍喜逢新霁报国终慙是薄才莫笑卜居居不定江南松菊便须栽
　　郊坛分献再得星辰一
　　圣朝郊祀合圜方又见分坛帝座傍天上有文成五纬人间何地不三光制传幽禜从周礼歌罢重辉恊汉祥俯仰直教无愧作共将精白助君王
　　分献次青谿太宰韵【时青谿分得星辰二是日立春】
　　星坛对立本聨班复磴慿空不易攀良久夜方移斗柄早时春已到人间朱旗影隔天门静玉佩声随阁道还旧日同年今并命共从光霁识威顔
　　答体斋宗伯用前韵【时体斋分献得北岳是日免贺春礼】
　　春日逢恩早放班瑶坛尽处许同攀星辰位切瞻依上山岳神疑陟降间天路晓陪仙仗立斋宫晨领奏章还【是日礼部有奏疏】终慙典礼寅清职賸有贤劳答圣顔
　　庆成宴次前韵与青谿
　　紫殿东头共一班台阶髙处得追攀暖风晴日融和际旧宠新恩坐立间【青谿旧为礼部例常立侍今嵗始复坐】七载东垣惭我在五年南国望公还拟陈豳乐当周宴一笑相看漫解顔
　　次韵答方石祭酒病中见忆
　　庙祀郊斋籍未通静闻神语应歌工心闲不废春懐友身病犹烦夜在公壮老递催年嵗改飞栖虽异羽毛同极知宦况从来薄独有豪吟兴未穷
　　萧海钓寄蛎黄上元日出以飨客因赋一首
　　薄筵无物荐清宵黄蛎分香味颇饶腥带海风崖际出冻随春雪酒邉消东闗地僻劳相寄南客方传始解调不有可人佳赏在一春诗兴又萧条
　　次谢方石归来园韵
　　又向长安忆故园白头归兴此终存长留旧屐供山水旋买新书寄子孙楼上元龙曾卧许社中司马未封温奬恬激懦清朝事廊庙山林总是恩
　　春兴八首
　　尘沙无日不春隂伏枕偏惊抱病心忧国暗催青鬓改避名翻爱碧山深水禽声动寒犹咽风栁条长弱未禁客去客来门自掩老夫浑欲谢冠簮
　　栁丝花片满芳洲长为溪山感旧游急雨过窻醒短梦惊风入树搅离愁归帆欲挂三江水病脚难登百尺楼老去不知春兴减向来一月罢梳头
　　髙歌曾扣隔江船楚泛吴游兴然山寺夜钟眠里月洞庭春水坐中天翠笼鹦鹉空愁思碧海鲸鱼几嵗年一语故人三叹息始知清庙有朱弦
　　病懐愁绪冗难栽空望单于万里台月落平沙南鴈下雪残荒戍北花开闗山逺带风尘色阃幄谁当节制才胡马不肥春草细过河消息几时来
　　六年书诏掌泥封紫阁春深近九重堦日暖思吟芍药水风香忆种芙蓉登台未买千金骏补衮难成五色龙身病益愁愁转病老来归思十分浓
　　帝城芳意入春浓快马轻车处处逢宫树巧藏莺百啭苑云深防月千重愁来拟断杯中物病起还支石上笻得似玉堂风月地少时游赏几从容
　　瓮山西望接平坡【寺名】疋马双童几度过十载衣冠朋旧少五更风雨梦魂多湖邉渔榜惊鸥鸟树里僧房隠薜萝飞尽桃花还燕子一年春事竟如何
　　小叠峰峦浅作池幽堂长是见春迟风传翠篠声先到雨换青松叶未知江上帆樯经几驻城南第宅已三移君恩若放山林去始是云霄得意时
　　再次归来园韵
　　十里青山二顷园古风依约此中存封胡有子还诸谢季孟何心复两孙新席坐来犹未暖旧盟寒尽几时温请看百世诗书泽总是当年节妇恩

　　懐麓堂集巻五十五
　　钦定四库全书
　　懐麓堂集巻五十六
　　明　李东阳　撰
　　诗后稿六
　　七言律诗
　　应制启沃诗十首
　　钦防皇上遣太监载义传示圣意命臣等各撰诗十首用寓启沃臣等闻命惊惕谨拟十题撰成七言律诗各一首缮冩进呈伏望万几之暇俯垂电覧臣等不胜荣幸之至
　　敬天
　　理气流通自古今每从人事识天心灾祥有应皆仁爱日月无私并照临直以精诚昭上下敢于茫昩托髙深愿将敬徳祈周命先献君王两字箴
</div>
    <div class="pagination">
<a href="怀麓堂集_page45.html">上一页</a><span>...</span><a href="怀麓堂集_page41.html">41</a><a href="怀麓堂集_page42.html">42</a><a href="怀麓堂集_page43.html">43</a><a href="怀麓堂集_page44.html">44</a><a href="怀麓堂集_page45.html">45</a><span class="current-page">46</span><a href="怀麓堂集_page47.html">47</a><a href="怀麓堂集_page48.html">48</a><a href="怀麓堂集_page49.html">49</a><a href="怀麓堂集_page50.html">50</a><a href="怀麓堂集_page51.html">51</a><span>...</span><a href="怀麓堂集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
