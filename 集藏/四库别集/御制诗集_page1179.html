<!DOCTYPE html>
<html>
<head>
    <meta charset="UTF-8">
    <title>御制诗集 - 第 1179 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1179 页/共 1326 页</h1>
    <div class="content">　　祫祭太庙礼成述事是日雪
　　禘尝万古义应循嵗暮躬行致慕寅恰值六花飘瑞雪正当昨日入新春肃供执事近宗室【皆　　皇祖曽元辈进帛酒】派衍
　　灵源冀佑神
　　皇祖来孙兹预礼【曽孙奕纯今日入班执事】藐予七世阅亲人【予逮事皇祖下见元孙载钖已阅七世】
　　丁未除夕
　　三百六旬日【朞三百六旬然以置闰而有气盈朔虚之不齐故一嵗率三百五十四日积十有九嵗七闰则气朔分齐而为一章扵以定四时而成嵗功而仍不越乎三百六旬之常度尧典之法洵万世不易之轨范也】厯消居与诸能留竟谁是其速讶何如贾岛脯陈鹿曹松诗待鱼干支会癸亥亶矣嵗云除












　　御制诗五集巻三十四
　　钦定四库全书
　　御制诗五集巻三十五
　　古今体九十七首【戊申一】
　　戊申元旦
　　元辰喜值防干支【是日甲子】百嵗希逢肇首禧甲是东方生物始子居北极冠时基为君难日钦无逸莅政久时励有寅七十八翁八旬近七年归政此徯之
　　元旦试笔
　　太和元防万方趋五十三年教敬敷戒在得乎老已至思其艰也易为图却非求治成欲速惟是慎终始弗渝天子古稀敢称倦孜孜犹日朂勤吾
　　康熙三载逮今嵗一百还饶廿五年【康熙三年元旦甲子至今嵗元旦又值甲子凡一百二十五年】甲子重逢真是幸青阳笃祜益増绵功隣耆定赖
　　天祐防翦萑苻靖海堧【立春前一日福康安奏十一月二十五日已攻克大里杙贼巢林爽文窜入内山官兵入山捜捕计时当可就擒】始以七言终五字【每嵗元旦及试笔诗皆七言除夕诗皆五言数十年来遂成常例】遂成常例属吟笺
　　咏白玉如意
　　水玉出河中【见卞和献璞说】品髙制亦工执尤宜嵗首咏祗祝年丰讵比华嚣玩犹存朴素风年年如意者【如意首琢双鮎意取年年如意用协屡丰吉语】绥屡愿原同
　　宋旭嵗朝图
　　围炉贺嵗坐茅斋柏盏椒盘杂错皆序齿仍存酬酢礼逢年且喜廪仓排新春至矣旧春似老者安之少者懐别有步桥叩门客相安耕凿总吾侪
　　降防加赈安徽省去嵗被灾之亳州等十州县诗以志事
　　新正首政要安民灾壤心懐恵可屯昨嵗夏当河决后十州县率涝经频例施虽按大小口加赈休分极次贫【上年安徽省亳州防城等各州县因黄水漫溢田亩被淹节经降防令该督抚等实力抚卹分别加赈第念今春正赈已毕青黄不接之时小民生计维艰再加恩将亳州防城懐逺凤阳灵璧宿州五河泗州盱眙天长等十州县被灾九分十分贫民无论极次概行加赈一月以资接济】给种借粮资举趾载咨畺吏泽敷均【至被灾八分以下及勘不成灾之区东作方兴拮据堪悯仍着该督抚察防情形或借给口粮籽种或减价平粜务饬属分别酌办实心经理俾小民均沾恺泽】
　　降防加赈河南昨嵗被水诸州县诗以志事
　　河工甫幸奠三年夏决豫民沴复延【辛丑秋河南仪封曲家楼河决自癸夘合龙后至丙午三年中实为顺轨上年六月内因大雨时行黄河异涨睢州十三堡原无埽工处复开口二百余丈商邱宁陵等处濒河居民田亩复被淹浸】虽即合隄循故道已怜低壤受重邅【据河臣奏到即命阿桂前往防筹堵筑至十月初十日已挂防合龙水循故道然低洼之地已误耕种秋收无获当令该督抚实力抚卹分别赈济以纾廑注】月分一两为加赈灾视重轻以次编【今春正赈已毕青黄不接之时民力不无拮据因再加恩将商邱宁陵睢州永城鹿邑柘城等六州县被灾十分九分及七八分极次贫民分别重防加赈一月两月至被灾五六分以下仍酌量情形办理务俾均沾实恵不至失所】咨尔牧民敷实恵漫称全省获秋田【前据毕沅奏河南通省收成约九分有余固深欣慰然一隅灾黎殊堪悯恻司牧者不可以全省丰收遂自满足而不实心经理也】
　　新正乐夀堂
　　古稀有八八旬近归政仍徯七嵗留尚此宵衣勤旰食那能后乐胜先忧申来未去屈指数【上声】减嵗増年随意酬【予今年七旬有八自明年至八十有五归政之期惟待七年距归政减一嵗则予又増一年也】亶沐天恩遂初愿快哉此外更何求
　　阅是楼
　　阅之能在意是则所属境意境两相融而楼静中领更奚覔能所如迷头认影傥然吟五字因之心与永
　　矩亭口号
　　偷暇莬裘逰始春羣雍景物总含新未臻归政称闲者仍是循规蹈矩人
　　颐和轩题句
　　归政图扵此息休喜余七载阅春秋副名居则偻指待偷暇来惟散步逰抽思仍然效蚕茧习书久弗作蝇头颐和虽曰他年事影迅哉过不留
　　得闲室
　　古稀犹是日孜孜那得居斯闲片时若果丙辰亶其至念兹允出在扵兹
　　命加赈上年甘肃被旱州县诗以志事
　　甘省昔年例有灾乃縁作弊诸蠧吏吏抵之法不问民扵民奚碍过扵恵【向年甘省王亶望等揑灾冒赈牟利嵗以为常因大加惩创盖冒赈开捐利在官而免征之利亦在民贪官宜加罪而民之免征则不肯追咎也】迩嵗幸值旸雨时闾阎遂鲜赈济事昨年夏初雨泽艰督臣奏折陈以备【上年夏初据福康安奏臯兰金县等处雨泽缺少嗣据续奏五月中旬别府报称得雨甚寛而臯兰等处则仍未霑足】其后雨霑晚田收数州县究未优被署督续奏秋登况俾分轻重施赈济【福康安命带兵往征台湾逆贼署督臣勒保旋奏六七八月旸雨应时统计通省收成可得八分惟先经被旱之处收成未免歉薄当即谕令量其轻重妥加赈济务俾灾民均沾实恵】兹当新正应布泽命加赈毋分次第【今春正赈已毕民食尚恐拮据因再加恩将臯兰金县安定等三县被灾贫民概行加赈一月至狄道河州靖逺防宁沙泥州判等五处酌借口粮籽种并缓征收仍令察看情形实心经理毋致一夫失所以副轸念邉氓至意】缓征借种饬属员苏穷民使被实利调幕无能那靳恩长言惟兹増慙愧
　　命加赈直宣化府山西大同府上年被灾州县诗以志事
　　大同宣化界相连此旱因之彼亦延北歉南收犹稍济【上年宣化所属一带春夏雨泽稀少播种不及农民失望节经降防申谕督臣实力抚卹幸口以内近畿各府有收秋后运米出口者陆续不絶尚资接济】西扵东甚更遭邅【宣化与山西大同毗连去夏同被旱灾而大同左近地处闗外胥非有收无所资借流通较之宣化各属更为拮据】施恩自有经常例加赈应教恺泽宣【宣化大同二府属旱灾虽已谕令分别赈济苐念今春正赈已毕青黄不接贫民犹虑艰食因再加恩将宣化府属被灾七分以上之保安宣化等七州县大同府属被灾七八九分之丰镇防浑源州等九防州县极次贫民俱加赈一月其两府属六分灾以下及勘不成灾地亩并被霜较早收成歉薄之处均酌借口粮籽种所有新旧应征地粮仓谷缓至本年秋后征收以纾民力俾恺泽均沾不致失所】本折施当较先后抚臣颠倒自招愆【定例赈济本色折色兼放然施之自有先后次第如初赈之时市集尚有粮食可籴当先本折兼给至二赈三赈为日已长时值隆冬市粮益贵民食更艰则当専放本色始扵灾民有济乃去冬明兴办理大同赈务先放本色后给折色实属颠倒屡经降防申饬而明兴因业已支放饰词巧避欲盖弥彰因交部议处以为不实心经理民事者戒】命弆新疆呈様钱文仍叠庚辰命儒臣排次回部钱文诗韵
　　凖部回城久定功铜镕圜府布泉通背镌本处名殊制【伊犁及各回城钱文隂面各镌本处地名左国书右回书】面铸乾隆号大同【阳面则铸乾隆通寳汉书】呈様各看来自外聚铢并以弆扵中开疆守器均非易既幸
　　天恩既惕躬
　　新正诣
　　雍和宫瞻礼作
　　诗礼趋
　　庭想像中首春瞻谒厯年同频繁未敢奉
　　神御【雍正元年我　　皇考就　　夀皇殿奉安皇祖御容朔望瞻礼牲新时荐予即位后亦就夀皇殿东室防奉　　皇考御容以配又扵圆明园建　　安佑宫九室恭移　　恩佑寺所奉　　皇祖】
　　【御容扵中以　　皇考御容配东一室頋瞻堂构如见羮墙皆所谓礼以义起者兹　　雍和宫虽系　　皇考潜邸未敢频奉　　神御虑蹈宋代偏及郡国祀繁致防之讥也】清浄惟应作佛宫俯仰之间由是视继绳所繋切扵衷金仙端坐无言説了示当前色与空
　　入陟山北门云岫轩小憩
　　跃龙邸第礼只园回跸西墉入北门闲步假山云防岫欣看真树雪铺根俶春交泰时惟奉视昔由今意与存却是未纾一念者获渠防信待之烦【福康安前奏已攻克大里杙贼巢至今又越数日而擒获逆首之报尚未驰到为之悬切耳】
　　题画舫斋
　　斋屋临溪额画舫名为舟却实非舟因知称谓何曽定祗可依稀漫刻求数典宁须述古则行时偶以志今逰莫訾畧乏济川用说曰攸居义亦酬
　　古柯庭口号
　　古柯自不知其嵗率与计之六百年却胜大椿及建木虚无祗剰付书篇
　　奥旷室
　　奥者秘兮旷者空似相枘凿弗相通十方横遍竖三际岂不容扵方寸中
　　抱素书屋有防
　　绕室虽假山沿阶则真水扵斯山水间朴斵三间耳林待绘乎坡未梳扵沚是胥素之意此屋乃享此而我适来憩澹然契沃唘
　　緑意廊
　　緑意虽迟緑意存试看贞下起乾元效天法地人中立繋传明云道义门
　　清约池
　　约为俭之徳俭则无不清六计弊曰亷惟清亷乃成此池曰清约盖以半亩名即境絜矩之亦足惕我情小亷縁大法大法赖谁评中庸廿一章示我诚则明
　　命蠲缓福建各府州县钱粮诗以志事
　　妖防猖狂煽海滨师征经路自扵闽虽居近逺地殊格合视重轻恩被均【闽省自办理台湾军务以来漳泉等府属应付浙粤满汉官兵及四川湖南贵州各省之兵兼之粮饷军装等项络绎过境虽轻重畧殊均资民力兹大功将次告竣自宜特沛殊恩所有泉州府属之晋江等四县漳州府属之龙溪等八县应徴钱粮蠲免十分之三其浦城崇安建阳建安瓯宁南平古田闽县侯官福清莆田仙逰等十二县蠲免十分之二至福鼎霞浦福安宁徳罗源连江光泽等七县应徴钱粮缓至五十四年麦收后徴收俾小民均沾渥泽用普春祺】固是军储发国帑岂无里役累贫民缓徴蠲赋命畺吏屡沛泽犹廑苦辛【上年因台湾转借内地运送军粮漳泉各郡恐致贵籴节次谕令川湖江浙等省运米百余万石至闽接济又将台州等九帮阻冻漕船应兊粮米截留扵海道运闽俾积贮充盈军民口食益加寛裕盖念大兵经过之地虽军储俱发国帑而闾阎转运不能不借民力实深廑念沛恩不嫌过优耳】
　　湖南善化县百嵗夀民廖唘家五世同堂诗以赐之再叠前韵【赐张子翼者】
　　累洽民间多衍祥早闻两报古和张【乾隆五十年四川有达州百嵗夀民张子翼江西有龙泉县百嵗夀民古朝爵俱五世同堂允称人瑞各书扁额并制诗章以赐兹据湖南抚臣奏善化县夀民廖唘家现年百嵗曽元绕膝时际升平嘉祥屡见殊堪庆幸亦即书额并再叠赐张子翼诗韵赐之】逮兹廖氏朋三夀同彼元孙盍一堂民庆允为国之庆世昌敢曰化斯昌危明忧盛有成语保泰惟深惕不遑
　　题宻勒塔山玉大禹治水图
　　神禹敷土定九州帝都之地冀州始冀者近也距三河其中大河巨擘是导之虽曰由积石意在寻源必扵尾【禹贡导河积石注家谓此为大禹治中国河施工之始非积石即河源也谨按　　圣祖御纂书经云积石山在今河州北一百二十里其西五十里有积石关唐置积石军扵此诸家多以此为小积石别有大积石其实即此积石更无所谓大积石也今河州近在甘肃境内安得谓之河源古人限扵疆域遂有此拘墟耳食之论耳】雍州九末继昆仑扵斯可识神禹防【禹贡织皮一节毛晃指南云织皮上疑脱去厥篚二字不然则是史变文耳至胡渭作禹贡锥指所云不必逺证第防以梁州之文则此为错简明甚其曰织皮即熊罴狐狸织皮也但文有详畧耳曰昆仑析支渠捜犹西倾也但国有多少耳曰西戎即叙犹言因桓是来也但辞有同异耳渭此言颇为畅晰但予以为织皮二字既系错简安知昆仑数语不亦有错简耶昆仑之为河源万古不易渠捜析支盖即河所经之国至积石而入中国乃始有黄河之名如今所攷定河源出扵青海外之阿勒坦噶达素其所经之处皆防古土畨地名均无汉字黄河之名也此语继雍州之后盖昆仑虽逺实为雍州外境施工始中国之积石寻源在西戎之昆仑禹贡立言之防本自昭然説经家何以见不及此】乗四载迹遍寰区曾至否乎难穷纪【吴越春秋载禹周行宇内徊昆仑察六扈虽其事不见尚书正经然吴越春秋乃三代遗闻安知四载之迹不至昆仑耶但世逺迹湮不可考耳】昆仑河源并产玉大都早见简明语【叶　向作河源诗及河源简明语辨析甚详考汉书张骞传天子使穷河源其山多玉石采来天子攷古图书名河所出曰昆仑云云汉武所定河源出昆仑且多玉石足为证亦与尔雅之说合前令阿弥达往穷河源据奏旧称河源为鄂敦淖尔者水緑色其西南一水名阿勒坦郭勒有巨石独立名阿勒坦噶达素土崖黄赤色上有天池酾流百道皆金色实河之真源西北流入鄂敦淖尔黄色微淡又东流千余里至贵徳堡氷始全黄是河源皆土山无石安得有玉云云予河源诗按语谓昆仑在今回部中诸水皆东注蒲昌海即盐泽水入地伏流至青海始出则天池诸水皆是又汉书谓河有两源一出葱岭一出于阗于阗即今和阗实产玉也正与此合此玉采自宻勒塔山宻勒塔者回语谓鎗也接和阗南境诸山和阗玉采之水中者小而润泽宻勒塔所产质较逊而多巨材实皆于阗境惟彼时无精通防古回部语之人不能详译耳又毛晃指南云西王母石室近酒泉昆仑山崔鸿十六国春秋云张骏时酒泉太守马岌言酒泉南山即昆仑之体上有石室王母堂俱为荒防盖西王母之称尔雅但云觚竹北户西王母日下谓之四荒是西王母乃地名非人名安有室与堂乎考古终当以经语为据盖河出昆仑汉武所定不为无据若傅防武帝曽见西王母此与后人以积石为河源同为无稽之论耳】设曰积石即河源是实拘墟耳食矣汉武之言有见哉昆仑产玉千古美兹得宻勒塔巨材昆仑宛延干所迤其髙七尺博三尺卓立如峯之峛崺不中【去声】尊罍中图画石渠古轴传治水装潢邉幅失姓名顾展朱赵难率拟【内府所蔵大禹治水图轴邉幅俱似裁去故无作者姓名按宣和画谱有晋顾恺之夏禹治水图郭若虚图画见闻志有隋展子防及五代朱简章禹治水图又王世贞续集有宋赵伯驹大禹治水图而疑以为非千里能办似周文矩云云证之内府所蔵恺之洛神图子防春逰巻伯驹后赤壁图笔法俱不似惟与所弆文矩圣迹图有相仿者其为文矩笔亦未可知】以为粉本命玉人宛见劬劳崇伯子免收执斧同众工诚感神明助力亹髙山以奠及大川曰椎曰析曰剔酾功垂万古徳万古为鱼谁弗钦仰视画图嵗乆或湮灭重器千秋难败毁作歌敬志神禹神毛晃指南诚小耳然而吾更有后言是器致之以万里攻用十年告蒇事博大悠乆称观止一之为甚可再乎曰惕曰慙胥在此无服逺徳莫漫为求珍玩物或致否慎哉长言示奕禩召伯训当熟读尔【予筹办西师决机定防克集大勲自底定后三十余年以来抚绥安辑整饬懐柔无不备至所以新疆各部之人安乐爱戴効顺输忱一家臣仆每嵗春秋采玉供役受赏踊跃子来絶无劳怨之状获此巨珍以传古王圣迹非耳目华嚣之玩可比也因即免其每嵗春贡之玉着为令典以示体卹后之人思艰图易抚驭有方征求勿事慎守旅獒之训以凝承大寳庶不负予制器垂裕之深衷耳】
　　题金廷标嵗朝图
　　稚子为氷戯开韶乐载阳作羣相蹩躠欲起复踉跄惊喜都成趣神情若可详观之思艺谏周诰惕心长山西巡抚明兴奏报得雪并河清诗以示志
　　明兴今日忽腾章批揽余因示志详诚慰春初雪积白【上年山西省入冬以来各属雪泽频霑据明兴今奏十二月廿八日省城得雪三寸余并通省陆续报称得雪自二三寸至六七寸不等祥霙普被实为丰稔瑞征深为欣慰】并称河里水无黄【又据奏各属禀报自兴县至永济县共十三州县计一千三百余里扵十二月初七八等日至二十八九日黄河澄清等语】了知宣付徒虚谓即騐猷为亦岂当【予自即位以来每以年嵗丰熟为上瑞其余一切嘉祥概所弗取且即年嵗丰歉亦从不以此为督抚贤否之辨恐各该督抚借此迎合遇有灾歉转致讳饰不报明兴自任巡抚以来识见拘迂办事诸多竭蹷此时河清之瑞必非该抚徳政所致可知】夏决成灾【上年夏间睢州十三堡黄河异涨隄决毫州宁陵商邱一带民田被淹虽即命重臣防筹堵筑并将被灾贫民加意赈卹然予方引以为咎与其冬间澄清何如夏月安澜耶】冬澄瑞愧之不暇漫言祥
　　戊申上辛
　　祈谷礼成述事
　　三成躬陟屏【上声】扶持九奏钦承式礼仪
　　祈谷俶禋逢谷日上辛殷荐洽辛时【初八祭日时值辛夘】重重嘉兆希丰锡栗栗防衷祝履绥贼首窜山待生获【前据福康安奏已攻克贼巢林爽文见军威壮盛夜间带同眷属窜入内山现有畨社等情愿一体堵截擒拏等语逆首罪大恶极自必生获以彰国宪惟吁昊贶速得防音慰予跂望耳】　速闻防报吁
　　天厘
　　咏古玉椀托子
　　土浸云笼月血浸日晕霞别称水银浸瑎玖名胥加是皆縁外染亦必因有瑕【凡玉因有瑕然后外浸入之嵗久遂如一耳】古玉一色者初无鼂采华淡黄色如栗其品乃最嘉内府不多见周尺晨星夸【内府旧有周玉尺四五枚色质与此椀托子同】椀托子萃二合浦珠无差【庚寅嵗得古玉椀托子淡黄如蒸栗色因题句壬辰嵗复得一玉质玉色及规圆中孔分毫不爽盖本一对而分失耳是以叠韵诗有久别珠还合浦时之句】兹偶检库蔵得一较旧奢【兹偶检内府库蔵旧物复得此器色质与前二托子正同而围径较大真三代之物也】匪琢复匪雕朴素去饰涂二径三寸五【旧者】一五寸欠些【新者】色泽莫不同子孙汉视爷刻檀承其足宣甆堪品茶五字识源委渇解生道芽然思贤材沦宁毋似此耶
　　题涵元殿
　　朶殿趯台中胜朝规制崇【西苑创自前朝今瀛台上之涵元殿诸处皆仍其旧至迤北之丰泽园惇叙殿各处乃康熙年间所建迤南之淑清苑寳月楼同豫轩一带则又乾隆年间所増也】乗除余想像景物渐冲融且勒杨稊緑已薫梅萼红贞元消息处槖籥具鸿功
　　兰室
　　兰室年来每有诗亚盆却匪纫之枝【今世指建兰为离骚之兰盖自宋代画家沿讹所致按离骚所谓兰即都梁香草花叶皆香燥湿不变故可纫以为佩朱子楚辞辨证言之甚悉详见昔题兰室诗注】静观不觉辴然笑自蹈躁人多扵辞
　　丰泽园
　　园名丰泽建康熙逮百春秋阅嵗时迳入松扉沿栁岸境连茒舍与筠篱画图掩映都成趣稼穑艰难尚克知南望瀛台金碧灿戒扵彼乃劭扵斯
　　懐逺斋
　　懐逺非图逺义明戒得斋【予自即位以来平伊犂定回部靖金川扩土兼逺皆钦承先志事非得已非好为穷兵黩武逞已之欲以图逺畧也详见向所作戒得堂记】名言忆知
　　止即目近澄懐【是斋近澄懐堂】雕饰本无借朴淳自致佳几陈近思録语左意原谐
　　题惇叙殿
　　数【上声】典原尧典【惇叙虽出臯陶谟以亲九族则述尧典也】当春正首春两行不欲数【入声　自丙寅八月扵惇叙殿锡宴宗亲维时诸叔昆弟子姓与宴凡百人至癸夘正月普行锡宴宗室多至二千人以惇叙殿墀隘难肆筵因扵乾清宫丹陛上锡宴数十年凡两举此典亦礼不欲数之意也】九族永惟亲风日已含淑心懐与共訚奉时颁恵政黄阁有丝纶【每嵗春初查上年有偏灾地方皆降防加赈】
　　春耦斋
</div>
    <div class="pagination">
<a href="御制诗集_page1178.html">上一页</a><span>...</span><a href="御制诗集_page1174.html">1174</a><a href="御制诗集_page1175.html">1175</a><a href="御制诗集_page1176.html">1176</a><a href="御制诗集_page1177.html">1177</a><a href="御制诗集_page1178.html">1178</a><span class="current-page">1179</span><a href="御制诗集_page1180.html">1180</a><a href="御制诗集_page1181.html">1181</a><a href="御制诗集_page1182.html">1182</a><a href="御制诗集_page1183.html">1183</a><a href="御制诗集_page1184.html">1184</a><span>...</span><a href="御制诗集_page1180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
