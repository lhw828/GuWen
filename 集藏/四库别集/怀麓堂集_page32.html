<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 32 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 32 页/共 74 页
  </h1>
  <div class="content">
   懐麓堂集巻三十
　　明　李东阳　撰
　　文稿十
　　记
　　逰西山记
　　西山自太行聨亘起伏数百里东入于海而都城中受其朝灵秀之所防屹为层峯滙为西湖湖方十余里有山趾其涯曰瓮山其寺曰圎静寺左田右湖近山之境于是始胜又三里为功徳寺洪波衍其东幽林出其南路尽丛薄始达于野乃有玉泉出于山喷薄转激散为谿池池上有亭宣庙巡幸所驻跸处也又一里为华严寺有洞三其南为吕公洞一窍深黒投之石有水声数步不可下竟莫有穷之者又二十里为香山楼宇堂殿与石髙下其絶顶胜瓮山其泉胜玉泉又二十里为平坡寺俗所谓大小青龙居之迥絶孤僻其胜始极而山之大观备矣成化庚寅四月之望刑部郎中陆君孟昭与客十人逰之晨至于功徳寺有冦生者亦载酒从劝客数行僧食客蔬食已复上马南至于玉泉求觞斚不得又不可掬饮相顾爽然良久方别道取馌者瓦桮还饮之又南至于华严有俗客数辈不顾径去又西南至于香山坐而乐之曰美哉山乎而不得在西湖之旁造物者亦有遗技乎或曰其将靳于是或曰物固然尔造物者何容心哉因相与大笑望平坡逺弗至乃循故道归过瓮山登之孟昭复大飨客饭仆刍马日昃乃返进士奚元启预号于众曰至一所须一诗成不者且省罚罚依桃李园故事然竟无罚者孟昭曰维西山实胜都邑不可阙好事者之迹然官有守士有习不得岩探窟到于旬月之顷取适而止无留心于兹盖有合于弛张之义者不可以不记乃起揖客请授简于执笔者
　　惺惺斋记
　　圣人之道邈乎不易入也其入必以敬敬岂易言哉谢上蔡常惺惺法盖其近者也夫惺惺者欲人不死其心心不死则可以入道矣夫心本虚灵而理斯具而事斯应其具无不善应无不可寔同厥初既而贸贸焉昧昧焉如醉之湎如梦之魇如疾之颠倒错逆罔知其极者其心死也于死不死之间不能以髪故古之圣人有盘之铭丹书之戒以警其心惧其死于一髪也不死则圣死则狂一发之生死甚微而圣狂之相去逺甚人可以不常惺惺乎予之志于道久矣恒内顾曰吾存也一不善焉行也一不可焉吾何为者于时盖翻然而兴泠然而省湎者若涤而醒魇者若警而悟疾者若药而释有人之所不与知者吾之心固不死也及其因于所应而守之不力则不能无湎而魇而而不自知者此予之所病也呜呼予其有感于惺惺之言夫有以名斋者泰和陈处士善敬甫其子给事中鹤请记于予予曰处士之志予同也其顾者省病者惧也然亦有与予异者处士隠者也其于事不多接或者其无所扩之也呜呼惟理无所不存惟事亦然固有所当为者也其不得为者固其所得知也者董五经者近乎知矣然不能扩其心于万变或与予之所谓知者不同茍不能扩其心而局于小明也而曰我惺惺我惺惺则禅者亦惺惺也其于道益逺矣吁其诚可惧也夫其重有所感也夫
　　半村记
　　半村汤原静居于苏之枫桥桥东距州城数里许防相比至是而极极则为平田方湖曼衍暎带弥望无际而其居适当其交因自号曰半村半村昔甞防尚书晞顔杨公之门工琴解诗旁及医术用是往来江湖淮泗间而极于京师雅好文事凡名大夫士鲜不识者予曩见于奚进士元启家其于元启盖中表之防也元启卒其孤不能举半村为治后事殚财与力予谓其好义者心爱重之既又因刑部主事顾天锡来诣予请记其所谓半村者去年予南经苏夜泊桥下忆张继题诗处徘徊久之时半村又客于外求其居不可得也既还京师宿负未释半村以诗来者再足及门者多至不可数予甚愧之癸已之夏持巻告别予不得置也笑而问曰夫仕与隠殊涂而异尚二者不惟不能合或据其地以相訾謷故击磬之音昔人所惑招隠之诗后世反之其势然也人有在吏为隠居山中以宰相称者是将安所取哉子之居村郭之交也出则为士为官处则为农为圃有所慕斯进之矣有所敛斯晦之矣今子以半村自名而不着其志将为河内之老自处于可否之间乎将为漆园之吏置其身于才不才之间乎不然则将用则行舍则藏所谓学顔氏之所学如吾徒者乎半村怃然作曰噫澂将去矣书予言以遗之
　　氷玉斋记
　　泰和罗先生明仲甞作氷玉之斋其名寔因其曽大父徳安府君君平生以清白着东里传称其有氷玉操者也明仲少有志于古孔孟之学近慕先世之贤乃摹濓溪明道伊川横渠涑水康节晦庵像于圗别録前人所为七贤行实于帙掲之于斋而名之曰氷玉每仰而思曰不如是不足为此祖之孙况古人乎斋既成以告其友李东阳者使为记予乃言曰天下之徳莫大乎无妄徳而无妄可以言至矣夫氷淆于水则离玉间于石则疵寒暖不相入瑕瑜不相掩故中贞而外洁凝聚为形质而发越为光辉今持玉以示人虽奴知其为至寳持氷以示人虽婴孺亦知其为寒彼所谓氷与玉者亦将受之而无愧此无妄之至也君子之学积中而盎外蕴之为道徳发之为文章措之为事业皆明对天地幽通鬼神仰质前圣俯俟来哲中无留情外无腼顔纵不能无疑于一人而必信于天下纵不能无疑于当时而必信于后世彼小人者掩覆藏匿惟恐其不深铺张夸耀惟恐其不彰及其计穷智极几微仓卒之际盖有頳面泚颡而不能自已者故可以欺天下而不能欺吾之一心可肆意于四海之外而不能自安于闺庭之内故人能无疑于婴孺奴而自免于頳与泚也则可以言至矣书称惟几易賛退藏于宻孔氏之徒皆称慎独自古圣贤未有舎此以有成者氷玉之义其尽于是乎若明仲者雄谈博辩而人不以为狂髙志逺虑而人不以为迂孤履危行而人不以为异自是以往精义以约之定力以持之何所不至哉虽然中人之志茍有所感激或可当大事处大难而精粗外内终始不变者虽圣贤亦以为难故君子贵乎重且逺也故以明仲为有余力而易焉者吾不敢也予辱从明仲久所恃以为氷玉者甚至凡予所执论固皆其绪余而于其名斋重有感焉盖学必有所入而后成然非相与警防砥砺之或至于委靡沉溺而不自觉此明仲之名斋与予之记皆不可阙也请书于其斋与同志者共览焉
　　聴雨亭记
　　静观子既辟北轩作亭其南缀于后堂之桷其髙可仰也亭之前襍植羣卉而性独爱荷置二盆池种者常满尤爱雨雨至众叶交错有声浪浪然徐疾疏宻若中节防静观子闲居独坐或酒醒梦觉凭几而聴之其心防然以思萧然以逰若居舟中若临水涯不知天壤间尘鞅之累为何物也因自题曰聴雨亭客有过者问之曰天下之物有声者皆可聴何子聴之専也静观子曰夫声物皆有之然其矫揉而为之者弗贵其为声也今夫风雷雨雪禽虫草木皆自然而成声吾则适之然取之也无穷遭之也不恒以不恒之遭应无穷之取虽日仆仆且不给吾何适于聴故吾于所遭者取之其所弗遭遭焉而不吾适者吾弗暇也客曰夫雨人固知聴之荷之为物其华可玩其馨则可臭也今子必尽舍之舎之而取其声敢问何择静观子曰人在目为视在耳为聴在鼻为臭皆殊遭而异用以其所用应其所遭茍不为之节其为烦且困抑甚焉故君以适吾聴而已安能效人之目以为视效人之鼻以为鼻哉客曰视聴与臭均也今子以静观自名而顾动于聴吾恐子之目太逸而耳似劳其何以均之静观子曰君子有主乎其中无累乎其外故恒以物适情而不以情狥物是吾之静未始废观而聴亦未尝劳也客爽然自失曰善哉子之聴也可以观徳矣予不佞不能为臧三耳之辩今当登子之亭玩其华采其馨且食其实子如不暇则愿以假我静观子不能拒乃笑而许之因书于亭壁以为记静观子吴姓字汝贤翰林修撰莆人也
　　守贞堂记
　　守贞堂者安福张敷贤氏所作也敷贤之先处士渊洌娶于吴数年而疾疾且革属敷贤于吴曰我病且死乃不终殄于天幸今有孤焉我即死汝其无爱一日之力以为我张氏保此孤也吴泣曰天矜君而予之孤其将有成乎君之言实与孤俱存吾何敢死之惟终身焉夙夜是图君无患焉处士卒吴竭力治既躬绩织以食其孤及敷贤壮娶而生子吴犹未衰盖二十有二年于今矣敷贤念母之徳辄流涕曰某不幸不及父事頼母而后行防防昵昵以至于有今日有妇与子以永宗祀幸不于先君之遗业是坠皆母之徳天之报也乃作堂奉母而居名之曰守贞以识不忘既又曰吾能识母之徳不能使暴于天下无以称为子谋于其从兄乡贡士公美公美以其言告其兄车驾郎中公实以请于子曰愿有记予叹曰鸣呼人疾痛愁思必呼天其悃愊哀恳有不容伪者然此非足以动天也惟守之以正则天必应之坤之六三曰贞曰有终妇代夫终正也丧夫之道非死则守之观吴孺人非不能死即死无所益乃能勤苦淬砺歴寒暑饥馑之变其难奚啻百死卒终先君之志成其子之身若孺人之言则哀且诚矣其守则可谓贞矣天之为报昭乎在此繇是以迓祉廷作垂休于后之人宁有既也乎若孺人者表之以为世则可也予与公实同举进士入翰林甚厚其所居地与予茶陵比堪甚迩且亲故知其家世甚许公实之先御史公实死国事今又有贞母者出乎其族何其多贤也予又闻孺人实学士与俭先生从女礼义之教固于是乎在因并记之以告其后之人
　　东庄记
　　苏之地多水葑门之内吴翁之东庄在焉菱濠滙其东西溪带其西两港旁达皆可舟而至也由凳桥而入则为稻畦折而南为果林又南西为菜圃又东为振衣冈又南为鹤峒由艇子浜而入则为麦丘由竹田而入则为折桂桥区分络贯其广六十畮而作堂其中曰续古之堂庵曰拙修之庵轩曰耕息之轩又作亭于桃花池曰知乐之亭亭成而庄之事始僃总名之曰东庄因自号东庄翁庄之为吴氏居数世矣由元季逮于国初隣之死徙者什八九而吴岿然独存翁少丧其先君子徙而西既乃重念先业不敢废嵗拓时葺谨其封濬课其耕艺而时作息焉翁仲子原博以状元及第入翰林为修撰获以其官封翁朝士与修撰君游者闻翁贤多为东庄之诗诗成而庄之名益着修撰君以谓予曰幸君子之识之也夫人之业未有不勤成而侈废者翁之为东庄也承往敝而修之恳悃劬瘁歴数十年然后备亦既艰矣而翁又遵道畏法虽处富贵泊然与韦布者类则所以保其业者岂茍然哉易曰干父之虫有子考无咎厉终吉由是观之翁之业虽百世可知也吾又闻翁积而能散衣寒食饿汲汲若不暇则兹庄也宁直以自乐为燕游而已今修撰君科甲重朝廷文章望天下爱民忧国恒存乎心而见乎眉睫则推翁之心以达之天下又岂直足以保其私业为兹庄山水之重而已邪然君子论家业之艰考世徳之有归信文献之不可无者必自兹庄始作东庄记
　　祁阳县学重修记
　　古之论学者有三其上为道徳其次则为事功又其次则为文章凡以为世道计者挟此以仕虽其所施不同然皆足以泽天下及后世其弊也则专事进取不知其所以仕乃或因而假之若刍狗然既有所得则委置不复顾而古之所谓学者荡乎无有矣论学之政者亦三其大则正伦理厚风俗其次或教其政事或课其辞艺皆能有所成就然必居之以馆舎养之以廪禄齐之以号令条格使有所系而恱其心有所据而致其力有所警动感发而成其业然后为可其弊也则修节目而弃本根或又茫然无所为坐视其委靡頺坠而莫之救则其为教亦蔑矣人必贤圣然后不待观而为善不待惩而不为恶今学校遍天下而贤圣不时出则学之不修岂非为教者之责哉泰和萧公自南京刑部主事为湖广按察佥事慨然以风纪为任成化甲午至永之祁阳覩其学舍敝陋集县官师儒而问焉曰兹学也肇宋歴元复于国朝洪武之初盖百有余年于今矣公与吾徒二三子实任其责其无所与让乃命知县吴谦董厥事训导熊威佐之会籍程物而后从事伐木于林凿石于山取则于官丹垩髹采不赋而集工师役徒弗相而迈凡室以间计为明伦堂者七为书斋者各五为会讲之堂会馔之堂者皆如斋之数为号房者二十为库者若干凡门为灵星门为防门为学门者各一凡费以银计者若干以谷计者又若干始以十一月某日终以十二月某日月一匝而成萧公乃临而观之则告于羣属曰学之政有废有兴政有本末事有先后顺理者为善治具举者为全功尔诸君其黾勉倡厉使尔政与兹学俱新也众皆曰敢不夙夜惟公之命则又告于诸生曰仕不患无名患学之不成不患不能学患不知所以学尔诸生归而求之洗濯磨淬入圣贤之域庶几尔业与兹学其俱新也众皆曰敢不夙夜圗惟公之命退则相与议曰兹惟公之嘉志伟绩不可以无记于是教谕王冕具书牍训导杨玉上京师以请于予惟吾徳侯之盛举隣邦之美政与诸君之有志乎教与学也皆可书已为之记而归之俾刻于学宫以诏于后之人公名祯字彦祥予同年进士也
　　绍兴府学乡射圃记
　　射艺类也君子之所不可阙故可以正心志可以习容体可以立徳表行其道大矣宾主有分比耦有数终始有节胜有孙负有罚其仪着矣乡射则以习礼乐燕射则以通上下賔射则以接徃来大射则以择士而与于祭而其制重矣降于后世国典不立学校之政不修故仪文散阙而其为道漫然莫之究其用之者不过战鬪争敓之资尔噫岂非职教化者之责哉我太祖髙皇帝稽古建学令诸生以暇日习射其制甚宻厯嵗既久名存实废比年知建昌府谢侯士元始用古礼行时制凡春秋朔望皆有射其后知苏州府丘侯齐继之提学御史戴君珊圗下南畿诸学又继之成化乙未戴君之从兄琥自南京御史知绍兴府初政之暇寔倡兹礼遣诸生二人往习于苏既又与其寮佐蒋君谊辈参互考订无戾于古乃辟圃作堂于府学之后山隂会稽二县学皆防焉将事之日礼物咸备笙鼓翕绎降升有容诸生在位皆起肃兴让薰为至和怠者作肆者饬彬彬蔚蔚不知为礼之至于此也训导孙君先辈率诸生作而言曰惟侯克复古礼茂昭文教其功甚矣苐侯着美政当显擢擢且去其势必弛弛则沮后恐隳前功某甚惧之若砻石勒图建于兹石为文以纪嵗月庶几不坠圗既成蒋君适以公事至京师则以诸君之意属予记古之论礼者有本与文文有因革损益时异而代不同然皆本乎心术基乎徳行由是以教则薫陶革易不劳而化由是以学则涵濡浸渍入乎善而不自知其感动变化之机不容以发故不有闗雎麟趾之意则周官之法度亦不能行也乡射之礼仪礼所载其文甚备戴侯博学雅操施于有政可谓知本矣由是持循蹈履以辅徳成业以不负国家建学立教之意成贤侯之教者其责必有所在诸君勉乎哉茍徒仪文度数而不求其实则虽日执经史谈道义以为美观无益乎世也而况于射乎若秉彛好徳人心所同有倡乎其前有和乎其后来者之弗继非诸君患也于是乎书
　　成斋记
　　刑科都给事中长洲陈君名瑄字玉汝自号曰成斋盖自诸生时已然及官京师所寓輙掲名于斋予顾而问曰何义也玉汝曰此某之字西铭之说也予曰有是哉夫所谓玉汝于成者贫贱忧戚之谓也今子登巍科为显官遭天子明圣谏行言聴敷陈宣布之泽及乎天下名扬而志遂天下之事无所拂乎其中矣是恶待此而后成邪玉汝曰某蚤失怙家中艰黾勉就学学必穷日夜磨砥刻厉久而后有得焉生不慕富贵自叨官职以来惧我责之不易称展转刺促求分寸之益而不可得盖未甞一日安于心将念成之艰而卒思所以自玉之也予曰嗟乎成之义其大矣哉世之扬声振华者谓之成名举政事树勲业者谓之成功涵养培积得于心而不失者谓之成徳其成也亦惟其志力所至以为等若身之有穷达荣辱吾所以成者不系焉故富贵福泽本天所以厚吾之生而贫贱忧戚乃所以玉我于成厚我者不为私成我者不为虐惟无愧其所厚而不负乎其成也斯可矣记曰玉不琢不成器人不学不知道成之义其固在兹乎传又谓成已将以成物乃性之徳人之所有事也非功与名之谓也盖至是而成之道尽世之滥穷者每自弃于成君子之达亦未必不益乎身以为成物之资也所谓生忧患而死安乐盖为恒人言之者岂尽然哉予始得玉汝塲屋间如其人不止文字之懿及其律身奉职危思逺计以大贤君子自鉴盖其成亦不于功名止也予固将相之有未可以防言赠者因记于其斋诗有之他山之石可以攻玉予之言未必非斯斋之助也
　　春濡庵记
　　知衡州府徐君孚既谢事居黄岩始修墓事墓在县东三童乡凉棚山西原衡州之曽祖考提举讳某祖考讳某考赠蒲州知州讳某各以世葬而其兄某某皆祔焉衡州结庵为四楹去墓南数十步嵗春秋率子姓合祭其中名之曰春濡庵成以书附吾同官谢君鸣治属予记其畧曰吾之为兹庵者凡以吾祖考也登兹庵而不可得覩春雨之濡秋霜之降怵惕凄怆其能已乎中邪然秋隂之敛而归者其鬼不可求春阳之发而伸者其神或可得而接吾之心有感焉此庵之所以名也鬼神之理塞乎天地而祖考之气通乎吾之身隂而敛阳而伸者浩乎其无间也然必有所自而感亦必有所在而待故君子七月戒三日斋或求诸阳或求诸隆祭之道也人之终体魄降而魂气升所谓发扬昭明焄蒿凄怆者神而已故隂微而阳着即其着而求之盖庶乎感之之易也若以神为阳阳专在春也而求之可乎且人子之于亲也终身而慕顾其感也有时其祭也有节亦岂特秋露春雨之间哉祭义曰大孝尊亲其次不辱其次能养死之祭生之养也是人子之报其亲者又岂特羶芗爼簋之间而止哉衡州举贤科牧大郡有政事才封秩命数延于先世不辱其亲矣又能敦典尽物慎名与义其亦不悖乎礼矣后之登兹庵而祭者非其子孙邪使狥名而忘义已愧于兹庵而况其亲邪衡州于墓次预营一竁为归全计盖亦孝之事也子孙之所当知也故并记之以告其后云
　　约斋记
　　应天府尹天台鲁公懋功少时其先都宪戒使常自检束以澹泊安静为事公拜而识之既壮成学举进士授吏科给事迁南京太仆少卿以至京尹出入中外几三十年懐念先训惧自放逸以陷于过名其居曰约斋间以告予曰幸为我记之以识不忘比予校文南畿公寔主聘荐周旋阅月寅恭如一日见其衣服舆乗不事华饰与之言藏衷先见而讷若不能出口及观所着堂壁记皆忧民为国检身奉职语知公非窃禄茍位者其名约也固宜乃言曰贤哉公之能约也夫约放之反也君子者必检身内必有所养外必有所制若规焉彠焉惟所在而莫敢或过故贵则恐至于侈富则恐至于骄乐则恐至于纵逸则恐至于惰非惟富贵逸乐然也虽贫且贱亦然才太髙则锐必养之以晦意太广则疎必敛之以实功太盛则危必守之以谦言则不躁动则不迅惟约之守而不敢或肆如是则大可以至于道而小亦可以免过孔子曰以约失之者鲜矣故曽子守约孟子求放心程子所谓鞭辟近里着已者皆此道也然人之情多玩于久而官或怠于成故虽强制于旦夕已惰于持久之余素守于平居已逸于仓卒不备之际其虽如此若公之约宜尤有甚难者盖士起于窭贱幸而不为居养所移易则易以守世禄之家鲜礼灭义者虽古盛世亦不能无今先公官大臣都厚禄能以是训其子而公承借优裕能以是承其父此今世之所寡闻而仅见者也而况持之于久而守之于成者又岂不甚难矣乎贤哉公之能约也公于是矍然起曰吾欲子之规予也而反予誉予曷敢以承然亦曷敢不勉使吾老而不愧于子之誉则于先公之训也无负耳矣请书之遂书以为约斋记
　　懐麓堂集巻三十
　　钦定四库全书
　　懐麓堂集巻三十一
　　明　李东阳　撰
　　文稿十一
　　记
　　华容县学重修记
　　岳州华容县学在县治南旧地苦水国朝洪武初始迁扵北一里许基构宏丽久乃浸圯天顺间知县许杰甞修庙庭备祭器有意于学未逮也成化己亥湖广按察佥事李公文中行部至县询扵知县鲍徳暨教谕顔信训导习善知学久不治慨然曰吾事也吾不以烦民乃取赢于官得白金数百而命府知事吴正董其役凡门庑堂室以楹计者数十瓦甓木石髹采丹垩剔朽除秽易为坚完焕然大新观者改视闻者易聴以为盛举扵是县官师儒合而言曰李公之功吾徒曷敢忘惟刻石纪事昭扵后世俾引而无穷者吾徒事也兵部郎中刘君时雍上京师以诸君意属予请为记予惟士之学将以为世用也然必养而后成故其平居穷理明义使中有定见而力足以守之于是出而应世酬物庶几不失其正盖必断于取舎得失之际然后不为利害生死所移易自易及难由恒达变涵养成就岂一朝一夕之故哉国家之养士知其不可易而成也故学校以居之师传以教之堂庑斋室之居廪给馔食之制课之以书史文艺之业肄之以祭祀饮射之礼申之以孝悌忠直亷耻之义日涵月泳使学成而徳立然后禄而官之其勤且厚固如此士之庐居而馔食者念夫养我者之厚必畜徳积学以称为士曰其无负兹馔与兹舎也于是出而有守与责则念夫爵我禄我者之重必致志竭力建功业以称为臣曰其无负此爵与此禄也茍羣趋旅逐以学宫为传舎则他日之出视科目将必若蹊径然一得志则弃不复顾求其以名检易贵富断为此而不为彼也亦难矣然则士之养于国者恶可不思所以自养哉华容文献地多竒才伟器登巍科名列卿者踵相属方圣天子渇贤圗治贤有司又振而承之兴学明教亦进徳修业之基也他日有以名行功业不为物夺卓然在天下使而乡之士不为虚名今日之举不为美观而吾之文不为虚言者非国家建学养士之意哉亦非吾李公及予之心哉公暨子同举进士以刑部员外郎出佐湖臬甞预立边功救荒除盗鉏强暴植柔懦有功吾民盖不独于学政为然故并书之
　　山隂陈氏祠堂记
　　监察御史陈君直夫葬父文林公于山隂时山隂故业荡尽僦居于杭暨复葬其母某孺人始卜地建屋为祠堂以祭考妣上及于髙祖而下逮于所当祔买田数亩以共祭物嵗时用考亭家礼及旁考诸书以修祭事盖其家生产阔畧而祭祀之礼未甞少阙服食疏俭仅足为寒暑朝夕而飨荐之物未甞不洁甞慨然曰此吾父之所欲为者也吾子孙不可以不知也乃走书京师属予文及服阕北上再命而南则以予文归而刻之石初直夫大父讳某从事浙藩为仇吏所案身既瘐死家亦尽破文林公方弱嵗逺戍交阯至梧州归籍京师晚就义于南京以卒其心盖未甞一日忘山隂也及其没而返葬仇家怨吏皆澌尽灰灭无复存者而公闾里耀丘陇安孙子蕃盛有百世不揺之势则其防魂精气往来下上于松楸桑梓间者宁有时而既邪且公当交阯之役宁知其不死于道路幸而不死亦当为文身之鬼及其归老京师可谓幸矣又孰知其优防容与卒返于所生之地以终其身以飨其子孙邪盖陈氏之复祀于此者以直夫故也直夫之归虽仕且显而身负俸薄其难已甚然而必至于此而后已者以其亲之志乎此也不如是不足以慰吾亲故茍吾力之所及者无不为也直夫贤乎哉今夫有堂焉以居有田焉以祭无难为之势而有可守之业为陈氏之子孙者亦易矣其或弗构弗获弗修而居弗职而祀可以为而不为者岂其子孙哉岂其祖考之所望者哉君子之为教必本诸身而先乎其亲直夫之所自尽可以教矣为子孙者亦可以观矣作陈氏祠堂记
　　南巡圗记
　　吾湖南天下巨藩北按河南北东为南畿东连江西东南为广东西抵四川西南为贵州而西北为陜西疆境所接半天下地方数千里其间名山大泽如衡岳武当洞庭云梦为形胜之会其上则竒峰峻岭回滩激濑人迹不能及下则连山洪涛千叠百折其势若排云而降逺则平原沃壤曼延映带茫然不絶盖天下之竒观备矣夫自有山川以来炎黄舜禹之迹殆无容议他如屈原之忠义厐徳公之隠逸羊叔子之恵爱周公瑾陶士行之功烈周濓溪张南轩之道学李太白栁子厚苏子瞻之词赋遗宫故治荒台防址之所在髙可仰深可遡清可挹喜可以慕而悲可以叹者皆于是乎见焉君子之至于是以广见闻恢积蓄宣达情抱无乎不可而况握符建节有民人社稷之寄得以施号令树勲业于其间哉华亭侯公公矩自刑部员外郎出佥湖广宪事郎中过君太璞奚君时享壮公兹行摭景之尤胜者绘为圗厘为数十题与诸名能诗者赋诗为赠谓予湖人请记圗左予家湖之东陬而生于京师盖甞厯黄州观武昌望汉阳经岳州以至长沙吾藩之胜已畧具于胸中矣感时懐古或有所见而不得与髙人竒士倾写万一今公往矣其亦有感于兹乎抑古之论巡行者聴謡颂以审其哀乐纳市贾以观其好恶讯簿书以考其争讼览车服以等其奢俭省作业以察其趣舍以公之贤咨诹措置以周我邦邑必有其道声迹所及岂徙动山岳而扬波涛也若逺游之文登髙之赋皆公余事乃求之逰观玩乐之间亦奚取乎兹圗也哉
　　友爱堂记
　　临江之新淦铙为望族伯曰顺亨仲曰道亨者又饶氏之长而贤者也性友爱家食千指居恒共防子姓薰习虽羣从分处怡然如同胞焉道亨间请于兄曰家之幸不贰者以吾兄弟在也吾兄弟能之吾子孙或未必能也请有以昭徳示训顺亨乃名其堂曰友爱之堂翰林编修刘君景元吉人也居既比郡又数所经地甞交于道亨知其事为详比同直史馆举以告予既乃请记其所谓友爱堂者夫孝友天性也父子兄弟天属也人之善皆性乎天而伦有疎戚行有先后必自属于天者始焉父子亲之至者也兄弟同出于父子故友与孝相因而不相逺凡有兄弟者皆然芸童牧竖卉裳椎髻之民无不知兄弟之爱也及其天既丧则虽经生学士或不能之于此而不厚则亦无所不薄矣噫夫妇朋友皆人合于人伦差后然其厚者在夫妇则曰如兄如弟在朋友则曰四海之内皆兄弟也今于所谓兄弟者顾或疎之如涂人甚之如防讐非特夫妇朋友之不若理欲之相逺固若是甚哉予甞求其故矣人之所欲莫甚于袵席亦莫甚于货利家之为祸恒必由之京兆之由汝南之缪清河之乙皆以此起衅而其止也则或以理悔或以家教或以官训而后能上无明有司内无贤父兄狥欲忘理衅起而不能捄甘心而终身焉者盖亦多矣可胜道哉可胜叹哉予以为二者之弊有父兄所难言者故极论之为饶氏孙子戒友爱之泽将于是乎徴来者勉之
　　南山草亭记
　　天下之山以南称者不知其几也泗之盱眙有山焉南直县北枕淮在州之南故亦曰南山宋米元章有诗称为东南第一山并书三大字于石故又谓之第一山然南山之名固在也自汴水入淮涛浪冲激一泻千里而兹山实当其冲为景最胜邑人陈君徳修居东北隅甞诛茅构亭适际山半以周览宇宙流观江湖凭几据榻则目回颈间有舟车杖屦旬日之所不能至盖兹山之尤胜者也予甞渡淮西望去旴眙为里尚数百不及见兹山登所谓草亭者然与君同甲第又同朝数闻君言且得其图观之虽不躬至而能言其胜也古之人其名与迹必托物借地以传其居南山者汉有四皓晋有陶渊明唐则有卢藏用数人者之贤不肖固较然明也今所谓南山者同名而异地出处进退宜于此有择焉君起科第厯曹省出牧州郡其途甚正羞防径而不为者也出而当右文崇教求贤如不及之世是方输志効力之不暇又何嫚骂之避而矰缴之逃乎若渊明丁江左叔世假辞于折腰寄兴于采菊见山之外始出终处亦非果于忘世而君遽效之亦弗类矣乎盖仕之有止犹行之必有归寐之必有寤也君子知仕之道则必知止之义故虽融显向进之身为预为敛退可据之地示不为贪冒计也以君之贤得志行义功成而退岂不绰然有余裕于兹乎若退之賛酭之诗摩诘看云之兴固暮年余事未足为兹亭重也君在金华有善政吾之言当于是乎徴故为君记之
　　海月庵记
　　鹿塲呉先生居城东辟地北隣得萧履庵旧圃堂于西北堂东荣隟地可丈许为庵东乡尽圃之趣而未有名也方与客夜逰见明月出东海縁空而上启扉眺之则轩窓几席之际皆月也乃名其庵曰海月客曰夫海月之所出也月出海而行于天下其光则有形者所同受也是海且不得専而况庵乎先生曰吾甞观乎月月之光行不择乎地施不择乎物方其在吾庵也犹其在海也海则海庵则庵随所在而系之名是故海月者天下称之矣且吾甞观乎海盖惟海之大可以槩月之光天下之物莫加焉吾得月之光而槩乎吾心则吾之在吾庵也犹吾之在海也由是言之则自吾之圃以及轩窓几席皆可以系乎月而独吾庵乎使吾之心不异乎月则吾庵之受之也无愧色矣客曰善乃相与赋海月庵诗遂定名云
　　衡州府学重修记
　　衡之学旧在石鼔山宋开庆间燬于兵徙今金鳌寺地元至正间学正呉刚中辈售城西南宋李肯斋故宅建庙及学复燬于兵国朝洪武三年知衡州府髙从训训导杜文徳辈于庙后建明伦堂进徳正心诚意明善四斋久且壊成化八年知府徐君孚病其湫隘乃与郡人给事中刘君昊及训导黎文刘翚谋徙于旁左隙地四十余丈盖是学凡四徙而地益善中南乡为堂五间崇二丈六尺前为露台方八丈崇五尺左右为四斋各三间如堂之乡而名皆仍其旧堂后为亭名曰光霁又后为馔堂三间曰养源外为大门及仪门以间计者各三易灵星门柱以石其崇三丈防徐君以疾归未毕也十三年光山何君来知府事益修拓之以教授刘庆训导李实王重检校厐抡董其事徙其门乡囘鴈峯挹东洲桃浪诸水绘堂斋门庑皆用五采庙后建尊经阁为间五崇三丈有竒阁之隙为官廨五区各九间斋之两翼为号房以间计者四十为崇各文有六尺而楼其上学之前衢建绰楔四左曰文逵右曰文庙其外曰賔贤曰毓秀越二年乃成盖是学厯二守而功益盛前此未甞有也学生朱竒贡京师教授君寓书于予请纪成事予闻而叹曰古之人蓬戸以为儒陋巷以为贤待教而兴者谓之凡民待声色而喻者谓之中人其学之笃有如此者今官居而廪食董以有司诲以儒官嵗试月课礼劝而朴罚数者亦详且劳矣而士往往惰于学岂古今人固若是逺哉抑所以教之者异也夫使数者之政一有阙虽古之人不足以为教独其所为教有不専恃乎此盖必申孝悌敦忠信又必自其身推之官郡县则端行操职师傅则崇徳艺清源而正表则得于观感者不患其不古若而况有惩劝匡辅之政翼而行之邪自法律书簿之政行学校之具亦弛不治身教之义盖无复论矣上之不教而専责乎士岂不难哉然为士而不自奋于古之人姑以云有待乎上亦士之耻也何君干力有恵政其在学校尤极致意而教授君辈亦惓惓不置其教可推而识也为之士者固将踊跃振迅争先进之为快而况好学慕义出乎天性如衡人者哉予隣郡人且君同年进士嘉君之绩喜诸乡士之且有成也作衡州府学重修记君名珣字廷瑞起家南京戸部主事迁员外郎陟今官
　　江都县学科贡题名记
　　江都于扬为属邑旧文献地也自国朝洪武初建学置师设科举嵗贡之法茅防而进者时不乏人山隂董君豫来宰是邑政事之暇着贤书稽宦牒得科贡之士若干人曰此而弗识无以示后学乃彚次其名刻石学宫之庭石既成则驰书京师请予记夫名有贵贱有贤不肖贵与贱为虚称贤与不肖为定论故君子不以穷达得失为计而疾不称不畏无闻殆以是耳盖自公卿大夫以及士农工贾皆有名其始于版籍甚微也升于庠陟于国学其名始有以别于人人及学于乡选于礼部皆録名于梓以传进士其最著者故録其家世邑里加详又题名刻石树之国学皆令典所不可阙者而其名籍所在若府州县者又私与题其名于学宫则国学之遗意有司者之事也夫使士之名于此者大足以传天下而小足以传之一乡不亦荣甚矣乎及其名载宦籍功施而事见司铨覈者嵗考秩计执公论者从旁而议之某亷某秽某勤某惰皆判不可揜而凡官职之小大不与焉殁而传于史册或有奸宄贪浊者人得指其名而斥之其或免乎是而庸庸碌碌泯没而无闻者又不知其几也其忠孝贞洁卓然称为名臣铭鼎彛书竹帛厯万世而不朽者于是始得为真名而所谓崇卑贵贱皆泯焉不复论矣然则为士者其可以此自恃乎哉江都之士由科贡而升者或居侍从或居风宪以至于州县学校之官其以政绩著者盖多矣今考诸鼎彛史册之间亦甞有其人乎后进之士仰遗风慕余光志感行励必有勃然于此者亦今日之名启之也若羡荣慕贵狥虚称而忘实用则兹名也适足以为訾议之资石恶足恃哉董君以进士出宰有政誉尤注意学校此其余绪也
　　敦本堂记
　　敦本堂者吾友职方郎中刘君时雍所作也刘氏宋南渡时有都统制讳寳者从岳武穆平湖南武穆死弃官隠华容华容之刘氏自都统始由都统传六世至天泽天泽有弟天浩为元兵所掠后得诸京兆以归以次子元辅后之已而天浩亦生子元英子孙世继于是天浩之后益盛而天泽之再传顾絶由元辅三传为赠御史居敬四传为按察副使广居始以本宗还系天泽之谱而于天浩之宗犹惓惓终身焉职方御史之孙按察之子也盖甞推明先志以为二祖皆始自都统礼于始祖有墓祭之义而都统墓久弗识谱传在故宅后数步许乃即其地为堂每嵗春秋之仲与凡为刘氏者望都统之墓祭于堂而二祖之子孙皆在焉祭毕而燕以世次叙坐立令子弟读家规讲古今善恶成败以垂戒之乃名其堂曰敦本属予记以示于祭与燕者礼曰人本乎祖又曰尊祖故敬宗敬宗故收族凡此者情之所自致者也然服穷于五世祀止于四代而墓归于一生人之情盖有不但已者而礼寔制之君子使礼足以达情而情不至于害礼斯可矣天泽之以次子继其弟礼也御史按察以所后之有继继絶于所生者亦礼也二祖不可并祭又祧而不及祭则生我者之恩与我后者之义不得以兼尽而二祖之子孙将益离矣于是有不得已焉与其无据而祭于家孰若有所据而祭于墓与其离于二而偏孰若统于一而备则都统之墓祭亦礼也求其墓而不得则于其近者求之堂而不庙时举而不防非礼之以义起者乎夫知都统之为始祖则二祖之子孙与凡为刘氏者皆知出于一本而不容以不合由是言之则刘氏之裔虽分为数支衍为几世散为百千指无害其为同也而况二祖之后乎君子谓斯堂设而尊祖之道明斯堂设而敬宗之谊尽斯堂设而收族之义备职方之情其达于礼矣且古之亲亲者未甞不本诸其身今职方材谞行谊显于家孚于乡扬于朝着台省之间身教之道于斯乎在登斯堂者使皆材谞如职方行谊如职方又遡而求之按察之刚直御史之端谅以至于二祖之友悌则称为都统之后可以无愧矣茍徒爼豆升降以为祭罇斚酬献以为燕恶足以尽职方敦本之义哉
　　漳州府进士题名记
　　科举之制中选者必掲名于榜榜不过一再掲又刻名于梓以为録则传之四方显且加久而进士科尤重则又刻名于石树之国学以示后世其显且久盖倍蓰焉国家之重科名如此若四方郡县人才所自出地又以为国学所立石非观国游学者不可得见乃或效兹遗制立石学宫使凡天下之生于其地游于其学者皆得知进士之为重是其名与国学同久而其显也抑人有甚焉然此特有司之事不着于令故科举之士恒有而兹石不恒建惟文献之富及政制之周且宻者则有之漳州府有七属县县之附郭者曰龙溪府学之士多龙溪出二学之举进士者科不乏人有司彚次名氏题于府学之壁自始题至续録阅若干嵗矣吾友姜君用贞来知府事观于学宫见其粉墨剥落寖不可辨乃砻巨石刻其名以府县分列以科目年嵗为先后虚其左以俟续刻者寓书京师属予记予惟国之于士也非独贵富其身而又显其名故在乡选有贡士之名在科甲有进士之名天下之名为尊官显爵者未甞不借此以为重及控名责实台有评省有覈周达无滞者名能官洁清不污者名亷吏守节不挠者名忠臣而其大者则纪于太常书于景钟藏于金匮石室天下之所谓名者至于此而后定则所谓官尊爵重者皆不足恃况科目乎夫科目之设将以求贤才为天下用也贤才非天下所常有故嵗计之不过数百藩计之不过数十而乡计之不过数人于此之中求所请亷能忠节之大者盖一代而不数见也故为士者非徒荣名之难而令名为尤难此石虽久未足赖以为重也而况有贪污邪佞者出乎其间人顾将指而议之邪夫士而不能为官为吏为臣不可以名进士人而不亷不能不忠不可以名为人由是言之则无俟乎作养激厉之政亦可以兴矣而况有作而激之者邪漳大郡其举进士为尊官着伟绩有兹石所不能载者而其名固在也茍名兹石者皆感厉奋发以亷能忠节为天下用使后之论者求之金匮石室之间则兹石也不益为科目光邪若筌蹄经史梯航科目惟兹石之为慕则其自待于世亦轻矣姜君嘉兴人与予同举甲申进士亷能有文章其在漳捄荒除盗尤以正乡俗作人才为务非徒为善政者漳之人其亦思无负于君也哉
　　冀州城重修记
　　冀古州名也自九州制废天下郡县代有沿革今所谓冀州者真定府亦古冀域分并州地也州故筑土为城环城东北有渠以泄滹沱衡漳诸水每雨急水溢渠不时泄则城为所浸久益圯成化壬寅夏六月雨水大至城自北门迤东至于南门壊者二千二百余丈州人恟惧哀泣閧不能定莆田李君徳美寔知州事出谕民曰吾在其毋恐惟吾所令乃栅水畚土囊瓦石以蔽水冲水小却回薄于西门门且壊君露顶跣足吁夭而号忽有栖苴数百乗流而下比及门覆土下坠若与之会者于是木石可借而施水不得入乃徐决渠浍以杀其势越三日而水去民相贺曰活我者李侯也癸卯之春沮溺未平君乃议修复会物计费经畧既定告于部使府长下令于州中帅丁男五千余人俾就役事断杶榆诸木坎而橜之蒭土瓦甓以次而下下广上閷属于故垣楼橹睥睨俱崇并峙遂嶷然为完城焉自是役之兴旸燠以时未浃月而工毕毕之夕大雨如注民赖城以益安大夫士能诗者皆赋而颂君尤欲刻之金石以纪嵗月乃属君乡人刑部主事林君俊以请于予夫所贵乎守令者能卫民生捍民患以为之父母者也水患之至民之死生聚散皆系乎城城存而后民有所恃故曰城所以盛民也然则捍菑补敝之责非守土者其谁望哉菑患之至出乎天数然必修人事以备之应变于仓卒之时而图安于千百载之后则虽患而不为甚矣苏文忠公在徐水患既去以为河之塞不塞天也乃修其城曰水虽复至不能以病徐也是之谓以人事备天数滹沱之为冀患久矣数十年以来去嵗为甚方水之闚城而入也非栖苴之来虽木石填委无所施其力是城之全也亦有所谓数焉然非李君赖众恊力以为之备水虽少缓未免浸淫之患非其培植修葺俾坚完而不阙亦岂能豫菑备患垂百嵗之利哉且城之设非直为水患计也设险守国之义固于是乎在冀畿辅地干城保障之寄不为不重君之功亦岂但捍菑补敝于旦夕间哉姑记其事如此
　　深泽县重建庙学记
　　保定之深泽旧有庙学宋元丰间垫于水元祐初改建于城东北隅国朝屡命修治治辄圯比嵗尤甚每春秋祀朔望谒则索苇为庐栅木为门茍简毕事莫有为逺久计者成化已亥梁侯骥来知县事顾其地势卤泻叹曰兹不再徙卒无以崇祀兴教实惟我责属初政方殷未究厥志既逾年入会其财无阙用者出试其民无弗聴令者又左右谋其羣大夫士无违议沮事者曰可矣乃相宜卜吉筑隰为崇辟溢为闳改旧为新迁庙于故址西南六十步而迁学宫于其隂庙之制为大成殿六楹东西庑之后为庖为库饰宣圣及四配十哲故像造木主题诸贤爵氏制甆为祭器若干学之制为明伦堂楹数视殿斋东西各减堂楹之二由堂达门皆缭以屋为生徒肄业所堂之北为馔堂楹视斋数又北为廨三区以居学官学之北辟射圃中为射堂楹视馔堂之数盖自壬寅三月肇工阅嵗而落则癸夘二月也夫孔子之道天下所尊用以为治故庙有祀学有教必先焉而不敢忽今之有司或异乎是其为赏罚黜陟者非钱谷之出纳则狱讼之曲直故人悉举而敺之祀可简教可畧而簿书期会之务不容以暂废罔然莫知也其有事乎庙与学者或嵗计弗赢或民力不裕或政事有未优则未免偏废不举之弊于是惩其偏而自弛者亦有矣可胜叹哉是役也节冗储羡取之于官故财集而民不知出纳明慎具有条籍故用侈而人不疑经画有术施为有序故事举而他务不废请令于御史受成于郡守而不私其事故计定而人不见泥分职于丞簿委勤于幕属叅谋于师儒而不専其力故功成而身不自知其为劳侯之志固可尚而才优于治者亦槩见矣俟字尚徳陜之咸宁人在深泽招流去暴修敝剙始皆有成绩为御史所旌而庙学事尤重且劳故记之




　　懐麓堂集巻三十一
　　钦定四库全书
　　怀麓堂集巻三十二
　　明　李东阳　撰
　　记
　　中元谒陵遇雨记
　　成化甲辰秋七月中元节例分官助祭山陵予与谕德张君啓昭谢君于乔侍读商君懋衡李君世贤当赴长景二陵前二日陛辞退微雨予与于乔并辔荷葢以行出德胜门土城外啓昭懋衡世贤皆防行数里雨颇急下马憩野寺茶里至清河少霁再憩再作午后至沙河河桥半圯壅土度马马上观岩壑间片云起辄雨脚如注明晦殊状登至昌平县学唐教谕玉率诸生冐雨迎便宿刘谏议祠后堂予与世贤牀于东壁与懋衡于乔对宿啓昭宿城西别馆以诗寄之答焉入夜潦透壁及我牀下予亦苦衾薄乃与世贤移卧前室雨不止明日益急都指挥杜侯山来馈食往访之遂防啓昭入山山桥危滑马歴磵度沙砾中暮扺陵庐驸马蔡公孟阳摄祀事遣使馈菓问其使云比至沙河河涨桥坏舟而济予辈愕眙久之夜半入陵祀已服尽沾湿上马穿林薄中歴乡所渡磵水淙然有声出陵门数里风骤作前后笼烛数十尽灭晦不辨色遂失道林水杂风雨声若虎豹号噭响振山谷主仆朋侣咫尺不相应惟闻堕阬堑者相属予与懋衡世贤进退无据自度恐不免时尚余一烛隐隐见前骑有跃湍口以度者予辈引马随之毎一马跃首没波内蹶起势始定又数里乃得路入昌平水深尺余予先入祠懋衡世贤继至予诵纪难诗有思亲望阙语二君愀然曰此岂君赋诗时邪是夕于乔啓昭皆宿别馆又明日防京府推官薛秉仪官邸酒数行五人者先至沙河北岸人积立如蚁予与吏部侍郎耿公好问户部侍郎李公文盛礼部侍郎谢公大韶兵部侍郎阮公必成刑部侍郎何公廷秀工部侍郎贾公廷杰大理丞杨公贯之列坐沙际官渡无舟惟两渔舟出没涛浪贯之募吏问予南岸呼舟径济舟人利索钱呼不时至至则众竞趋舟舟欹辄覆堕渚水屡覆乃一济济不过五六人人望升舟者如登仙攀企不可及诸公仅以身济仆马皆限岸北予登一敝舟启昭携一仆继入时舟已载三人至中流水急甚回视舟尾有二人窃附缒着水中舟掣不得济乘流下数十丈势危甚前有洲旋绕若相迓者舟乃抵岸予与诸公坐岸南贯之出梨饼为野馈忽有一溺死众号呼相顾皆惨沮无人色舟人惊防不复渡予有黠吏以一马济复往取马予自引鞚待之少顷又济一马予与啓昭皆空乘无鞍靮吏亦袒跣引马入村店牖间稍稍见诸公皆独乘马过良久于乔懋衡世贤继济复相贺仆马犹有未济者时日已暮去清河尚四十里予计欲稍前议未决予辄上马众乃追及夜至清河旧馆爇火晚食予惫甚径卧雨犹淅淅下未絶又明日始霁还至家昼漏下数十刻矣家君闻水涨殊废寝食予至乃就食食毕后渡者始至云前夕赴祀时后屋东壁陡坏葢昔所置牀处也因以诘世贤更相贺云自予入官二十余嵗嵗四三祀予与其六然未有若是险者夜行失道险一也移牀而壁坏险二也以敝舟渡急流险三也失道之险启昭于乔不与敝舟之险懋衡世贤于乔不与坏壁之险世贤之外皆不与而予实兼之三者之中惟渡河尤甚其不至于颠踬者仅一髪而寒饥劳惫之状弗论也夫遭盛时游近地举吉礼而乃有是阨天下事固不可预计哉君子守身莅事惟所当为不可以夷险易志然亦有义以处之夏屋非岩墙类固无庸议独终祀时若憩陵庐待明发必无道路之虞渡河时能返驻昌平俟水势稍杀择利以渉必无波涛舟檝之恐此二事葢有遗悔焉尽人事乃可以诿天数茍充是志虽行之天下可也因作记以自戒且谂诸同行诸君子
　　训成堂记
　　先皇帝御极之年今太常少卿兼翰林侍读新喻傅公以检讨初命满三载吏部奏考上上例得勅赠厥考妣曁于元配咸有秩号而厥孝之制若曰尔敦德履善训成厥子实为我近臣茂着嘉绩惟尔之功宜赠尔征仕郎翰林院检讨公拜受于廷奉而归伏读其辞感君德父训所在欲识于不忘乃摘制辞之要大书而揭于堂曰训成而属诸东阳曰请为瀚记之惟国家建学施教县科目以待俊贤推其意固欲家教而人役之也然究其成者则有限贤父兄之于子弟亦然岂力不至哉葢人之有文学行谊必闗气运如鳯凰芝草世不可以多得使天下皆贤则尧舜之世有臯防而无共兠矣虽于家也亦然然君不可以不教其臣父不可以不训其子而徒诿诸莫之致孔庭诗礼之训虞庭典乐之教皆是义也今天下之选重于进士惟翰林则有甚焉葢职文字敷治道以极乎燮调参赞之任此其人必豫养素教储之数年而发之一旦然后为称固国之教而其训之出于家者亦焉可诬哉东阳与公同进士又同入翰林久且厚愚不能友天下士知文与行如公者诚不可多得也今天子右文新化公以储官旧臣日侍讲幄其在史局纂述功德传之无穷又以其余造就吉士赞作人之化其绩益成于前矣夫臣之于君必思称其教故曰济济多士文王以宁子之于父必思成其训故曰夙兴夜寐无忝尔所生感恩报德人心所同而贤者之责为尤备公于斯堂恶可以一日而忘哉公弟潮亦举进士为中书舍人其子元抱艺就试亦将有荣焉继斯堂而作者尚未已兹其始也昔宋梅询取赐诗名其堂曰有美时则有若欧阳修者为记今公所得有重于彼而文弗足以发之岂非记者之责哉
　　宁海俞氏祠堂记
　　宁海俞氏本汴人宋南渡时徙浙之嘉兴元至正间仁九处士始迁宁海国朝洪武末仁九之子礼一辟方氏之祸深自沉晦乃徙于县西梅村里居焉居旣定欲创为堂以祀四世祖考未就而卒其子仲玉追念先志乃于居之左卜地一区为堂四楹奉主其中其旁四楹为库以藏遗书衣物度凡祭器又置祭田若干畆以共祀事嵗时率妇子以祭出入必告至正朔望必造而祭焉旣又因其子乡贡士稳上京师请予记刻石于堂以遗其子若孙夫圣人之于人子必教之以养曰不能养不足以称为子没而不能养则为防服以教之服除而不能继则又为祭祀以教之曰不能服与祭不足以称为子是皆因人情之不能已者为之非有强而使之也然其服止于四世而祀亦止于四世葢曰人之情有疏戚逺迩于此而不为制则泛而不专不专之弊均于不能尽故节而制之以归于中然四世而上以次而祧下以次而续则虽有制而可以至于无穷是以圣人之教可以行之万世而无也顾今之人多薄而少厚故不患其过而恒患其有不及然则能举是礼者非独自尽亦可以励俗矣俞氏之先所可知者在宋其所由徙在元更世阅代之际其谱今不失宗族之不絶者亦甚危矣不及其存而图之岂人子之心哉但其亲尽而情疏者吾不得而强也则情未疏亲未尽吾之所得祀者又可以一日缓哉礼一之贻谋仲玉之肯构皆所谓孝无倍乎圣人之教矣若簠簋笾豆仪文度数之等葬以士祭以大夫者亦圣人之制君子之所得自尽也稳之爵其始自兹矣则其亢宗崇祀亦将益盛而所以遗其子孙者亦宁有旣哉
　　镇原县庙学重修记
　　镇原县在国初庆阳府后改平凉县旧有学不知其所由建歴元而废洪武二十年县丞郑旺于旧址重建正统以来知县李宁蒋泰张仲芳主簿陈兴马良教谕段清训导马贞相继修葺久复就圯成化甲辰武昌徐侯镛以御史谪知县事慨然有意于此防嵗大侵民不堪命方急赈贷未暇也按察副使娄君谦尝以谓侯侯谢曰镛曷敢一日而忘是役哉越三年丙午修豫备仓掘地得藏钱甚富侯尽籍于公以代民税共官用因谓其师生曰此天所以相吾志也乃请于巡抚都御史郑公时给价庄物修庙及学拓地增制木石甎瓦以为材型冶髹绘以为具绳度构结砻斲装饰以为工指画旣定规制亦举有成事矣侯改知临潼郭侯钊来代乃曁县丞王瑞等白诸巡按御史武君清继成之县人若真定府知府张侯琡及致仕训导范忠等若干人国子生张泰等若干人县学生张塘等若干人佥谓吾邑僻处边徼有此盛举不可无述乃以书扺予请为记窃惟纲常之道人心所同其有备不备者气禀习俗之异尔气禀出乎天习俗则系乎所处之地与所接之人故圣人立教必有典则制度以为凖又为之条格器具以抑其过诱其不及导其向方使不惑于他岐示其瞻仰使有所慕而不怠羣其居处使得专其业而不迁夫然后不为气习所移易而性可复也孔子不得位道不行于时而著书立训所以为典则器具者皆备于是乎有利器之喻有居肆之説志道游艺之序学文修行之法虽万世之久四域之逺人亿兆之不同然从则善违则恶一也则凡囿于斯教者恶可不致力于庙貌祭祀之间以为瞻依向往之地哉学与庙之不可偏废葢如此镇原之地服弓矢业耕牧累歴世代以入于熙皥之治登甲科而名仕版者不乏也又有贤有司陈力宣化亟起而作之非其民与仕之庆哉夫居良肆操利器得工师以为之依归而业终不就则士之责也矧秉彛好德出乎其性其所为业有大于彼者又将以奚诿乎哉请以是为诸士子劝是役也庙有大成殿徙于旧址西北五丈为间五左右有庑为间各十圣贤有像惟庑像皆新设其数百有九前有防门又前有櫺星门有厨有库库有簠簋罏爵及凡祭器为数百八十有五学徒于殿后有明伦堂为间七有日新时习二斋前有学门后有馔堂间各三有号房间二十凡费以缗计者千二百有竒皆给诸藏钱而官与民不与焉徐侯字用和起己丑进士其谪也以言事故今天子即阼用大臣荐擢知淮安府优仕学慎操履葢所谓良有司云
　　南隐楼记
　　翰林侍讲王君济之谓予曰吾党有业景荂氏世居吾洞庭之山已而迁于苏城阊门之南壕因名其所居为南隐楼着志也葢洞庭之为山居奥区限洪波风涛汹涌若不与寰境相接顾人稠地陿阅嵗月而长子孙者不仕于京师则防而商于四方踪迹所至殆遍天下而景荂世守隐业至迁其居而不失若苏之为城也称繁华之地其最繁且华者莫如阊门天下之仕者商者旅而游者舟檝鳞次货贝山积喧閧嚚笑之声穷昼夜不絶而景荂构一楼藏古书名畵与左右处客至与语去辄掩闗而卧州之人葢有不识其面者今老矣无复有外慕矣于是人皆以南隐人称之遂定名焉夫茍有慕乎外则虽险僻如洞庭者不害其能仕与贾茍无外慕则虽繁丽喧閧如阊门者亦不为隐害人之出处显晦固不系于所处然哉然景荂之志犹有所慕葢闻世之所谓学士大夫者慕其名愿得其文辞以传于家书札仆仆不逺数千里前后相属以请于吾欲有以致之是其为慕亦士之所有事非害乎隐者而或者亦有以成之也吾用是致之请记其所以名予尝泊舟阊门一再宿已不任其繁欲辟之而不可得又尝游周山夜过具区望洞庭杳若蓬莱弱水之不可以即其景物之相去固若是逺也乃闻有山居市徙而世以隐名者心实异之以为古所谓大隐者果有其人乎而久未之见也因次其説以为记
　　曾文定公祠堂记
　　宋曾文定公子固居建昌南丰旧有书院在县西奉亲坊后因以祀公寳祐中郡守杨瑱建祠迎旴门外叅知政事陈宗礼为记元元统初公族孙元翊祠于临川虞学士伯生为记季世兵燬无复存者国朝尝建先贤祠于南丰县学公实与祠而弗专也景防间训导汪纶始即河东山麓公旧读书岩为亭名之曰曾岩祠亭成化壬寅无锡秦君廷韶来知府事慨其祠宇卑乃命知县李昱相地庀物即岩之东而重建焉背山为堂堂左右凿石辟地为东西庑前为门屋屋之前叠石为洞洞之前因危石为阶五五级下属于池池之上为桥以达于衢其旁则别为亭亭右折数歩则书岩故地也甲辰春工始告毕于是命公子孙领祀事而时谨观之谓不可以无记走书京师请予记夫所重乎立言者必能明天下之理载天下之事理明事尽则其言可以久而不废经传之学而词章作其所著作能述事明理以翼圣道禆世治君子有取焉其言不足重轻无所益乎为言矣若从衡权谋异端之説其背戾圣道又可论也乎古之所谓著述者自六经迄于孟氏若韩子不免为词章之文而所谓翼道禆治则有不可揜也宋盛时以文章名者数家予于文定公独深有取焉者葢其论学则自持心养性至于服器动作之间论治则自道德风俗之大极于钱谷狱讼百凡之细皆合于古帝王之道与治而凡战国秦汉以来权谋术数之所谓学佛老之所谓教一切排斥屏黜使无得以乱其説者其所自立非独为词章之雄也且韩子去孟子已数百嵗无师传授受之绪其言之立世固以为难公之生嵗又数百而独见超诣去邪归正于治有禆而于道不为无益则其言愈难而其系于天下亦重矣夫有功于天下则国祀之有功于乡则有司祀之孟子而上无俟论矣予于庙之祀得韩乡之祀得欧阳诸公如公之贤固天下之祀不可阙者而况其乡哉而况其子孙也哉杨填与贤之心元翊尊祖之义于今殆两得之而无宗礼伯生之文以纪事垂后予于公不能无慨于兹祠也秦君当世士好古而文于其所向可以观政矣
　　岳州府新筑永济隄记
　　岳州府城北十五里有矶曰城陵当川广云贵之冲官所置有驿有巡检司有逓运河泊二所凡朝所遣使有事于西南诸藩牧伯而下方巡嵗代及执事役夫之宣教布令商贾民庶之徃来胥此焉集其为地至要也顾其西则长江奔流冲囓无定东则白石翟家二湖所滙地势卑垫毎夏秋际洞庭江汉与二湖合浩荡掀播茫无畔涯舟行则多限风涛或累信宿陆行则巡山歴涧纡廻三百余里艰阻万状人甚苦之前知岳州府眉山呉侯行验欲筑隄构桥以得代弗果福清戴侯某继守始就二湖口构木为梁颇利病渉但冬置春设嵗费烦扰利与劳不相直成化癸卯弋阳李君文明知府事事旣就绪乃命筑土为隄长四千丈广二丈缘地势为平髙者七八尺隄成名曰永济傍夹树栁二万以固积壤又凿巨石于华容之层山为桥二于旧所置梁处广二丈髙倍半长五倍之下可容舟桥成名其南与隄同其北曰广通复虑水涨则舟不能出入乃仿规运河甃石为闸于二桥之北广五丈髙丈有二尺长加髙之三尺架木梁以通车马建亭列室以为官属迎候之地而隄之事始备葢始于甲辰十月越一年丙午某月为工二十有七万金三千余两而成初城陵居民与水髙下依山并矶以附市集至是乃募民俾自占隄筑土架屋市货咸凑烟火相接户累数百无复有转徙虑隄东隰地旧为萑荻之区者恃其障蔽渐可耕艺以顷计者要其成可至数百云夫隄堰之制起于中古所以障蔽水患为田壤计鲜有专为道涂设者然民之生夷险劳逸亦惟所在而为之利独田也哉城陵之险惟道涂最急今易水为陆缩逺为近就平夷而脱危阻其利可知也甚者变槎居为市集化弃地为膏沃又昔之所未有者葢一举而数利兼焉古称更旧政者不十倍利则不必兴有如是役亦可以兴矣且其费必公出工必佣致虑定而事动期尅而功集改听易视而民不知微李侯之贤其曷克臻兹哉隄以永济名者自唐已有之今名存实废不可复考是隄也呉侯之志戴侯畧施之李侯实大成之嗣是以往如数侯者异时而同志则斯名也其亦可以称情矣乎李侯名镜举已丑进士歴刑部员外郎亷明平恕修学校饰公宇百度具作而隄之功为多佐是役者某官某请予记者山东叅政邓君宗器四川按察副使柳君拱之及其卿大夫也
　　宿州符离桥月河记
　　宿州符离桥月河者户部左侍郎白公所辟以杀河势者也葢自治二年秋河决原武支流为三其一决封丘金龙口漫于祥符长垣下曹濮冲张秋长隄其一出中牟下尉氏其一汜滥于兰阳仪封考城归德以至于宿弥衍四出不繇故道禾尽没民溺死者甚众守臣闻于朝诏廷臣举可任兹责者公自南京兵部改命兹职至则金龙已塞因隄而南之又导中牟之于淮然河之大者未泄也复举兵部郎中娄君性于南京会于宿迁谘议旣恊徧视原隰得废渠于小河口东与泗接询诸耆民咸曰引汴而通之则河势可杀退而稽诸典籍得之书曰灉沮会同传曰灉即汴沮即睢今睢尚名州而宿有睢宁驿淮亦有睢宁县则知小河之为睢也遂浚而西抵归德饮马池诸口以受汴中经符离桥见其庳不能樯舟且水为所阨故横不可制乃为月河于桥南禹庙之下长三百八十丈广十三丈深二丈五尺旣又以其地当驿涂为机于梁水涸则设以通舆马又病河势多曲径其折而疏之为月河者十有四为丈殆万余又缘河为隄七百里塞决口三十六由是汴入睢睢入泗泗入淮以达于海复古故道梁宋之地没于河者复为良田植艺交作贸易骈集固小河之利亦月河泄之也凡河之费取于边储之价及有司之藏夫取于旁近州卫之籍而是河也用银五百两夫三千五百人量地授役廪食苃息老弱者稍节其力病则遣之归而责代其家若其夫之长工始于三年五月望日至八月望而成助材用者鳯阳知府章鋭经理其事者推官李渭知州万本州同知马庆判官王玫主簿傅林指挥陈鉴陈安梅元巡检刘贞仓副使张惟益皆受役于娄君而公实总之以要其成焉呜呼河之为患自古有之汉以后决无常时治法亦异葢有塞有浚有疏而疏之説胜国朝凡四决后为张秋都御史徐公有贞治之有挠其义者曰不能塞河而顾开之耶使者至徐出示二壶一窍五窍者各一注而泻之则五窍者先涸使归而议决此白公之所亲闻者也金龙之决山东以为忧而河南复虑其塞两议之弗定亦久矣白公旣从塞议于是培增汴隄又疏其下流如所谓月河者故两省之民咸宜之疏之效亦明甚矣哉使继公而治者修废达滞类触而葺之河之患可以终息汉之白公不得专一渠之利矣宿学正顔寔学走书京师请纪是河之成故特书之凡为河之功者各有记予不敢悉公名昻武进人丁丑进士今为刑部左侍郎娄君上饶人辛丑进士公旧属也
　　定州韩魏公祠堂记
　　定州之有韩魏公祠旧矣葢公帅于庆歴卒于熙宁至元丰间州始建祠于学之西偏塑公像而神事之韩康公吕申公继帅毎释奠孔子庙毕必率僚属弟子置祝设币奠诸祠下后数年知安喜县衡规询公遗事三十条绘于祠之庑间公子忠彦继帅遂成之元祐间从学正吕通等二千人奏以庙额载诸祀典逮于胜国亦颇因之嵗久祠坏有司莫能治成化甲辰知州裴侯泰改建于孔子庙东为堂四楹髙亢疏达夐出前度以嵗春秋修祀事学正是经等遣诸生走京师请予记初公为帅时定州兵恃众作怨欲噪于城下公用军法勒习诛其尤无良者士死战则赙恤其家京师遣卒戍保州道路喧扰公悉留不遣以素教者代之行嵗防河决官责隄防材用司农又出金币使民均售民愈急公发廪赈之为舍饘粥活饥民七百万于是训兵劝稼置学建师而定乃大治当是时西北多事始诏魏源镇定并用儒帅定之帅领定保深祁四州广信安肃顺安永宁四县而定实居之民之德公者尤深故虽阅代歴世而君子之泽终不可諠也然则堂而祠之以附于御灾捍患勤事定国之典亦恶可少哉噫才之在天下何其难也干力宣化之能授之大任辄挠栋折鼎而不能举庙廊经济之器而亲民社领钱谷其于烛照数计之细或有遗焉故黄覇佐頴川治行最天下而名以相损蒋琬为广都不治诸葛武侯以为非百里才魏公治州镇德教旁洽政令毕举及佐天子安社稷危疑嫌隙交集乎其前担负调干不动声气而天下定诗不云乎左之左之君子宜之右之右之君子有之非公之贤其孰能与于此天下之名贤硕辅必闗乎气运宋固多贤程子独称公为间气是其灵在天下固有不随死而亡者英庙之配昭勲之像特一代之着耳若其所统之故地所驭之遗民感慕尊奉出乎其心者公之歆飨昭格岂能已于兹邪公尝知魏州魏亦有祠司马文正公为记称狄梁公祠记出李邕冯宿以为愧东阳何人而敢为公役乎裴侯勤民事有惠在州景仰先哲寔予心之同然者是不可以不记
  </div>
  <div class="pagination">
   <a href="怀麓堂集_page31.html">
    上一页
   </a>
   <span>
    ...
   </span>
   <a href="怀麓堂集_page27.html">
    27
   </a>
   <a href="怀麓堂集_page28.html">
    28
   </a>
   <a href="怀麓堂集_page29.html">
    29
   </a>
   <a href="怀麓堂集_page30.html">
    30
   </a>
   <a href="怀麓堂集_page31.html">
    31
   </a>
   <span class="current-page">
    32
   </span>
   <a href="怀麓堂集_page33.html">
    33
   </a>
   <a href="怀麓堂集_page34.html">
    34
   </a>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <a href="怀麓堂集_page37.html">
    37
   </a>
   <span>
    ...
   </span>
   <a href="怀麓堂集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
