<!DOCTYPE html>
<html>
<head>
    <meta charset="UTF-8">
    <title>空同集 - 第 82 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 82 页/共 102 页</h1>
    <div class="content">
四六八言 

明月在隅蟪蛄夜鸣仰观天上列星三三五五成行憭栗凄兮不可以寐嗟哉四时之气靡常 



【卷第三十七】 

【族谱六篇】例义第一 世系第二 家传第三 大传第四 外传第五 谱序第六 



空同集卷第三十七 北郡李梦阳撰 　族谱六篇 

例义第一 

李梦阳曰往君子谓予曰欧氏谱盖有远冑之谬然欧苏谱又率详其所自出乃益知不可矣 

夫名实者不可以亡纪也子孙而不录其先人是悖乱之行也夫李氏于吾乃亦可谱也巳于是作李氏族谱 

夫李氏莫知所从来矣伤哉或问何故曰二孤方龀而贞义公及于难 

夫李氏四世有三宗焉我曾即我始我祖继之宗者孟春乎继别钊乎继襧孟和乎 

予闻之先辈曰国有史家有谱嗟乎生死出处之际大矣要之不离其事实不然后世何观焉今人多不务实予欲观者彷佛其咳貌故不暇忌细小 

或问谱至兄弟行而止李梦阳曰夫是后予安能知焉 



世系第二 

讳恩　　子讳忠　　子　　刚　　子　　麟 

【无嗣】 庆　　子孟春 讳正　　子孟和 

梦阳 孟草 【无嗣】 

敬　　子　琎　　子　钊 

瑄【无嗣】 



家传第三 

号贞义公者讳恩始徙庆阳是为庆阳李氏卒以衣冠葬道士平配王氏生二男子 【生卒年并阙】 

号处士公者讳忠贞义公子洪武二十八年正月二十一日生正统十二年八月二十九日卒年五十三岁葬东岳庙前娶李氏生三男子二女子 

敬贞义公第二子而号军汉公年八十余卒葬于底不河南山地曰范家峪去城二十里所娶鄢氏范氏生二男子一女子 

【生卒缺】 

刚字克刚处士公子号主文公洪熙元年十二月十三日生成化四年六月二十九日卒年四十二岁葬东岳庙南娶王氏生一男子 

庆处士公第二子号阴阳公娶刘氏生一男子 【生卒年并阙】 

号吏隐公者讳正字惟中处士公第三子为阜平县学训导升周府封丘王教授卒赠承德郎户部山东司主事加赠奉直大夫户部贵州司员外郎以正统四年十二月二十二日酉时生弘治八年五月十六日巳时卒年五十七岁葬城南十里所地曰高家平娶高氏生三男子三女子 

琎军汉公子年二十九岁卒葬于范家峪墓娶冯氏生一男子 【生卒缺】 

瑄军汉公第二子为散官景泰二年十二月二十八日生娶范氏 

麟主文公子娶刘氏无子 【生卒年并缺】 

孟春阴阳公子成化六年正月二日生娶王氏 

孟和吏隐公子字子育为散官初名茂天顺五年十二月十日亥时生娶孟氏 

梦阳吏隐公第二子初名萃娶左氏 

孟章吏隐公第三子字汝含成化十七年十月十三日午时生弘治十二年十一月二十日子时卒年十九岁葬扶沟县东北四十里地曰大冈大冈者王氏居也娶朱氏生一女子 

钊琎子成化四年十月十日生娶刘氏 



大传第四 

李梦阳曰予长而有知矣于是始采先世之载仰天而哭之曰逖哉寥乎是予之罪也夫是予之罪也夫木巳宋之事孔子盖伤之焉于是作李氏大传 

传曰号贞义公者不知何里人也而赘于扶沟人王聚王聚以洪武三年归军于蒲州巳又自蒲州徙庆阳于是贞义公从如庆阳乃王聚不欲尽徙于庆阳而以其弟王三公守扶沟而世居扶沟大冈比兵之起也贞义公战于白沟河死于是公有二男子纔数岁会又失母故不述其父闻之父老曰贞义公盖长者也然卒不免于难云贞义公二子其后皆冐王氏以赘故是时又梁陈氏田氏为一户而一户四氏然予闻白沟河之役于时粮道绝人煮马革食及啖骡马溺巳又尽杀其骡马食之又人相食积尸盖若山丘焉庆阳卫有曰王指挥者统治其军时亦死之 

往先君谓梦阳曰贞义公没时处士公盖八岁云是时母氏改为他氏室而公乃因不之他氏食零零俜俜往来邠宁间学贾为小贾能自活乃后十余岁而至中贾云宁州有李媪者窃瞷公异之乃因妻以女而公即不知为同姓闻之长老曰处士公任侠有气人也即少时而好解推衣食衣食人于是闾里人皆多处士公处士公顾愈谨治生日厚富有赀郡中人用赀无问识不识皆与赀于是郡中人亦无不多处士公处士公载盐过闾里与闾里门斗盐及载菜即又与闾里菜率岁散盐菜数十车于是闾里率岁不复购盐菜而俗谓善人为佛处士又治佛因号曰佛王忠于是佛王忠之名盖郡中矣长老曰处士之死则以田氏予退而问先君先君挥涕曰往田氏为仇家者杀处士怒赴愬行于是仇家大惧乃使郡中诸豪长来行百金间不解而仇家故大有财势可使官及处士赴愬至官置不理反久系处士于是处士益发愤怒病且死仰天乎曰天乎予何罪竟死狱中是时无问识不识咸切齿仇家故长老至今语曰讼事无天盖伤处士云耳然予闻处士葬时有地里家张生指其地曰此必有后岂不谓天道哉 

军汉公则嗜酒不治生好击鸡走马试剑即大仇醉之酒辄解顾反厚年八十余竟无疾卒 

主文公处士公子讳刚称王刚为卫主文好气任侠有父风处士公不喜厚富蓄会暴卒出谷钱家又多不还以故日寖贫至家徒四壁立于是人窃笑李氏主文公于是痛哭往来里门骂窃笑李氏者曰若真以李氏无人耶骂且行卒无应者而止则抚二弟背哭曰若即一不树立我不能为若兄主文公甞以事至京师有羡赀乃尽买学士家言拜历数家归训其二弟二弟卒各擅其业主文公頳面须髯然为人强力使气常勤里中子弟主办事子弟毋敢后里中置酒有主文公主文公不至毋敢先饮敬惮矣而军汉公在军中乃私券我产绐其直酒之人即持券来攵我产主文公怒不言第砺利刄然色常在持券人持卷人觉之走主文公乃抚然曰咍此奴走矣□复大骂跳伏地死券者乃大惧呼天曰天天宁主文生不愿得屋直顷之主文苏券者乃卒不敢复言直矣主文公夜出龙泉道见巨人长数丈以疾卒 

曰庆者处士公次子也精地里阴阳家号王阴阳阴阳公更嗜酒王氏军故戍花马池营阴阳公代往戍至以数干其将将用之一日寇至将问阴阳公计安出阴阳公曰某时战胜将曰有何应对曰行三里当见红妇人应顷之验战果胜将大说于是尊敬阴阳公以为上客而使其尽监军中马马军率日持鸡酒啖阴阳公阴阳公则日美酒狎侮诸吏士奴僇之诸吏士不堪也乃于是盛恶阴阳公于其将将后亦颇疏之阴阳公即又嫚骂将把其短将惧逐之还阴阳公乃于是遨游郡山砦中为相埋然数奇中埋家廉其性但具醇酒更不索钱也过他阴阳埋所即未善公熟睨之曰凶乎问其家凶矣他阴阳又重钱自是郡山砦中不复请他阴阳他阴阳皆穷饿不得行因谋击杀阴阳公投川窟中顷之阴阳公苏稍闻窟上语而不知击巳者乃呼曰救我救我窟上人更复击遂死阴阳公卒顷之水暴至失其葬处 

呜呼我李冐王氏者盖三世矣至我先大夫而始复李氏云先大夫处士公子而号吏隐公吏隐公年九岁丧父而依于伯氏伯氏教之则严也十二三岁时伯氏佣书造里籍乃伯氏不自书顾令吏隐公书吏隐公即善造书伯氏乃大喜奇之顾反严吏隐公讹一字伯氏一朴其掌久之掌坟赤公啼泣里父老见之为苏苏陨涕曰夫纸易传耳柰何至是伯氏乃窃仰叹曰嗟乎吾宁为纸惜耶乃后故称善书者咸出吏隐公下吏隐公少贫贱徒肫肫有至性重厚寡事辞十八九岁时从伯氏往见郡道人道人者异人也不言见公第信两手食指出耳上初不解久之伯氏悟曰谓纱帽翅耶道人颔然之伯氏益又喜于是始议学事矣吏隐公年二十充郡学生始受籍于师日诵百千过不成诵于是诸后生咸目笑公公第诵愈益苦居岁余梦登危楼遇织锦妇于是织锦妇以色丝金针宝镜贻公而公自是辄彬彬有文学矣然又独数奇梦比试诸后生即不复记所诵吏隐公顾记所诵文又高故常冠诸生吏隐公甞梦试目验比试诸生辄叩公曰何梦即未梦公戏谓曰某目某目辄又验诸生以为神郡学岁一人贡然二人行梁生贡 

公次当行梁生稔公文高惧与偕因要公置酒奏首金寿因辟席顿首请欲自行公许诺郄其金不受人曰甚哉李君之憨也垂成而弃厥功公闻之仰天叹曰嗟乎是安知予哉卒让梁生行明年吏隐公贡次者王生王生者公师也即亦置酒要如梁生公又卒让王生又踰年公□□□□□□□□□□□□□阜平县学训导公□□□□□□□□□□□□□至真定牒属各以其徒来赴集先是御史至真定率牒属来赴集阜平生集则率曳翁□人挟烟熏□□跄行见御史及见御史辄又自请试目即不从则相顾脱蓝衫走御史乃顾追呼曰秀才听试目如若所自请目而公之赴真定也戒诸生母仍曳翁鞋毋人挟烟熏帙帙会割以皮夹扛之行又戒毋辄自请试目稍井井矣而御史禹锡始至而弗省也尚怒而督责诸学吏于是吏隐公退而上书陈教化变易之事其略曰夫明者知往者也时者俟至者也故曰违时者不明疆势者不行故拂是以树信则虐而鲜功昔者武王克殷殷余民弗宾也而武王舍之然武王不以其故贬王周公缵武王无竞之烈使二叔监殷而二叔以殷畔然周公不以其故捐明故曰王者必世而后仁见小利则大事不成夫阜平怕山之陋邑也地有栗橡枣杮之饶其人山居草处大鹿豕皮蒯履布袜挟桑孤毒矢日出射猛兽狐兔餔麋而给朝夕夫前代不复闻巳自国家兴百有余年于兹然而科第之事罕焉窃未闻有尊官显人者差于其间也此天下之所共笑也今□□□□□□□□□□□□旦变易其俗望之以诗□□□□□□□□□□□者矣且足下信贤圣然不能过武王周公某□□□必不能以三月之久而遂变百年之俗今夫□□□鸟其名曰鹉孰不谓其能人语也然不笼绁之不宛转相道假以年岁鸟鲜有能语者焉故笼绁之以制性也宛转相道以发明也假以年岁俟其变也夫三者备矣然后可以责効而议功今徒见其朱喙而绿裳也乃辄怒曰鸟奚不人语也是恶可哉御史禹锡览书乃遂不复督责诸学吏顾独礼貌公公在阜平五年以母丧归起为封丘王教授王故机辩人也公侍王执重讷人曰若是必轻于王公笑曰是不善事王者也顾益谨王一日设醇酒大醉公起而伺屏后令左右乃递难公公悛悛如在王前于是扶公出尾之行公竟无他语然巳齁齁睡矣王喜遇反厚王有问公吐心对酒公公辄醉醉悛悛如前时王于是益复喜尊敬之尝自脱其貂帽及绮丽衣锡公每事必曰李先生李先生云见礼如此一日王醉握系带谓公曰予此殊好阔带公方醉第免冠触地贺王王盖自是省矣公在王门十三年沈晦于酒然时人莫识也公酒酣尝击歌曰人欲为贪吏贪吏殃及子孙人欲为廉吏廉吏穷饿不得行我今既不为贪吏又何可称廉吏王门之下可以全身避世于是乃自称吏隐公云吏隐公方面须髯腹便便垂然为人德厚鲜矜伐人矜伐公屏负壁立终不言又不校长短故无大小愚智咸亦尊敬公公醉自外来儿女走夫牵裳行公婆娑舞歌至若火盗事家人卒遑扰公方宴坐睡鼻齁齁如电巳不更问也此其度量可与浅见寡闻者道邪然予又闻公至向学往贫寠时受诗于合水韩公尝大雪公单衣曳破履行尝夜行归雪甚庐萧然无烟也礼曰伤哉贫也今子孙丰衣足食日鞭笞不务学岂复念先世哉公之卒也则以吾母高夫人往高夫人卒丧过大梁公请于王行无何道病舆行抵庆阳舍兴教寺顷之卒王闻讣痛踊泣数行下使使来转且会葬此其克厥始终者故载 

曰琎者军汉公子善机诈把持人一日大寒军汉公子从环县来以啖冷羊肉又饮冷酒卧地上致疾卒李梦阳有弟曰孟章小字曰周张周张生十三岁而丧母居无何又丧父依于伯氏仲氏顷之病竟卒李子叹曰弟之死盖伤予心焉弟生而当成化辛丑其时吾家有吉庆事大置酒会其日周知府茂张指挥使瑛以羊酒来贺此两人至而吾弟产故曰周张秦俗呼绝乳子为老生子故弟又呼老生子云弟生而巨口高颧骨隆隆起发际名为伏犀七八岁时犹啖乳有气力然矫捷善戏善打球缀幡骑竹马群儿莫先也弟又好舔竿击扑蝉打蜻蜓又放风鸢父母以其有奇气时时折辱之不可下乃后父母殁弟因而省悟始折节诵书史日记二千余言其后弟颇好与黄冠人游其伯氏见其日与黄冠人游怒骂之曰夫吾家业诗书世有显名焉今传汝汝柰何弗省弟知伯氏弗巳悦也于是间说之曰夫人生日劻劻勷勷何为者与是非为名与利哉夫豢我者戕我者也轩冕者桎梏我者也今释养生之道不务乃日劻劻勷勷与利名争是亦益速自戕尔长老有言曰上床脱屣不知生死言旦暮难保也夫神仙黄白之事天下之至妙也弗汨尔之形不摇尔之精取之自盈而与事无争是大道之程也夫儒生薄此而不为者徒以刍豢可以厚生而轩冕可以耀名也夫刍豢轩冕是不可必得者也乃今汨汨以死効此非天下之大愚与伯氏曰夫予日见刍豢轩冕者于道路也而不闻有见仙者也夫仙庸其有乎弟对曰不然夫鸡鸭有趐飞不越寻丈何者其分卑也故飘飖遗世以独立者上仙之分也今吾非不能力致富若贵乃亦丑其与鸡鸭等伍巳矣伯氏不能奋其说乃问曰夫黄白之事亦可为乎弟对曰可穹隆三足纳汞贯药煮之桑木之火厥候不爽而大药可成也大药成可以为黄金黄金成而可以为长生伯氏于是积桑木之薪购汞求药置鼎于前乃令弟为黄白之事弟为之踰月而药不就于是伯氏以为卖巳乃大怒将笞之弟恐于是弃其妻奔京师而依仲氏会仲氏如通州弟从如通州仲氏觇弟有异材于是教之以先王礼乐与仁义道德之说弟乃幡然改悟而着论以自解其略曰夫神仙者天地之大盗也夫人有君臣父子夫妇兄弟者非以立争也将以禁淫而范邪也今神仙弃君臣父子夫妇兄弟之伦不务乃日思高翔远举以遗世绝粒此烕生之道也夫束手而不务滋殖而变幻金铁欺世以盗利此道民为奸者也是故先生之制礼也朝饔夕餐以防踰也春耕而夏耨以教勤也故教义立而民不惰夫君子之立于人朝也非以刍豢足以悦口而轩冕足以华体也故曰治人者食于人故刍豢轩冕者报功者也今一槩以为戕我则必尽除天下君臣父子之伦而后可是岂人情也哉弟于是不复再言神仙黄白之事顾嘐嘐然曰夫六经者则譬之鸟也诸子百家者羽翼也予尽读诸子百氏以探知六经之纪然后约于道然是时弟巳病不能行也弟为儿时业自言火蒸蒸自丹田起冲脑眩乃后怕病热卒死彼谚有之曰入田观稼从小看大言有兆必先也由是言之弟之谈说仙术其亦弗祥也巳矣弟病革时其妻抱女适自梁中来弟屏之弗与语顾惟与仲氏语比卒气充充不竭第索火瓦熨两足已而曰冷过膝巳乃出左右手令仲氏诊而绝此弘治庚申冬事也噫伤哉伤哉李梦阳曰死生之际可以观人矣弟年十九而能不死于女妇手此可以观弟 

赞曰桓桓鼻祖爰义爰武膏血草野我祖蹶厥家若厥土为山金出于砂赒急振穷视如泥沙愬仇殒躬冤乎冤乎为善罔获大母秉贞蹈仁艰关育孤固穷安节李氏之孟陶乎伯氏愤震中叶再振二弟不罹于夭孤胡绝不祜仲骄矜能载殒厥身亦卒不信我父砥行茹毒允基允耀而弗禄弗考于惟毋氏艰贞起厥家佐夫敬姑长我六雏躬瘁形竭不膏不沐今子孙茹甘策肥服利食德矣孰知所从来即论诸家世享不逮冤巳汝含之英发先世之遗烈乎苗而不秀又何故也 
</div>
    <div class="pagination">
<a href="空同集_page81.html">上一页</a><span>...</span><a href="空同集_page77.html">77</a><a href="空同集_page78.html">78</a><a href="空同集_page79.html">79</a><a href="空同集_page80.html">80</a><a href="空同集_page81.html">81</a><span class="current-page">82</span><a href="空同集_page83.html">83</a><a href="空同集_page84.html">84</a><a href="空同集_page85.html">85</a><a href="空同集_page86.html">86</a><a href="空同集_page87.html">87</a><span>...</span><a href="空同集_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
