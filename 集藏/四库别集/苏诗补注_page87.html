<!DOCTYPE html>
<html>
<head>
    <meta charset="UTF-8">
    <title>苏诗补注 - 第 87 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 87 页/共 94 页</h1>
    <div class="content">　　令节陈诗嵗嵗新从官何以夀吾君愿储医国三年艾不作沈湘九辨文
　　忠臣谅节今千嵗孝女孤风满四方不复巫阳占郢梦空余仲御扣河章
　　忠臣【指屈原】孝女【指曹娥】仲御扣河章【晋书夏统传母病诣洛市药防三月上巳士女如云统并不顾贾充怪而问之徐荅曰会稽夏仲御也充使问其土俗又谓曰卿能作土地间曲乎统曰孝女曹娥年甫十四其父堕江不得尸娥仰天哀号便投水而死父子丧尸后乃俱出国人哀其孝义为歌河女之章今欲歌之于是以足扣船引声喉啭清激慷慨大风应至雷电冥昼诸人相顾曰闻河女之音不觉涕泪交流即谓伯姬髙行在目前也】
　　长养恩深动植均只忧贪吏尚残民外廷巳拜枭羮赐应助吾君去不仁
　　枭羮【史记乐书注五月五日为枭羮赐百官以恶鸟故食之也○按子由端午帖子词百官起拜枭羮赐凶去方知舜有功与诗意同】
　　皇太后阁六首
　　露簟琴书冷雕盘饵新深宫犹畏日应念暑耘人雕盘【开元天宝遗事宫中端午造粉团角黍贮雕盘中以小角弓射之中者得食】【孙愐唐韵诸延切厚粥也】
　　万夀菖蒲酒千金琥珀杯年年行乐处新月挂池台菖蒲酒【王氏彚书评注端午日以菖蒲或缕或屑泛酒】
　　翠筒初裹楝【别本作练】芗黍复纒菰水殿开冰鉴琼浆冻玉壶
　　裹楝【苕溪渔隠丛话新筒裹练明唐明皇端阳诗也艺苑雌黄云初学记引吴均续齐谐记乃作栋叶之栋传冩之讹东坡之意盖谓栋当作练耳○慎按仲子陵五丝续命赋楝叶结采丝襭注云五月五日祭屈原竹筒贮米以楝塞其上采丝缚之先生正用此事】芗黍【礼记黍曰芗合疏云谷秫者为黍秫既软而相合气息又香故曰芗合也】
　　秘殿扶疎夏木深雨余初有一蝉吟应将嬴女乘鸾扇更助南风长棘心
　　乗鸾扇【刘禹锡诗团扇复团扇奉君清暑殿秋风入庭树从此不相见上有乘鸾女苍苍虫网徧明年入懐袖别是机中线】南风长棘心【诗凯风疏云凯乐之风从长养之方而来吹彼棘木之心故棘心得盛长以兴寛仁之母以慈爱之情养我七子之身故七子皆得少长】
　　上林珍木暗池台蜀产吴包万里来不独槃中见卢橘时于糭里得杨梅
　　上林【汉书上林赋注此虽赋上林博引异方珍竒不系于一也按先生此诗合四句观之正合此意】糭里杨梅【欧阳修诗彩索盘中结杨梅糭里红】
　　闵楚遗风万古情沅湘旧俗到金明翠舆黄繖何时幸画鹢飞鳬尽日横
　　金明【宋史天子嵗时游豫首夏幸金明池观水嬉】画鹢【淮南子龙舟鹢首注云鹢水鸟也画其像着船首王子年拾遗记乘冲澜灵鹢之舟或作鶂音义同】飞鳬【张正见诗黄云迷鸟路白雪下鳬舟】
　　皇太妃阁五首
　　午景帘栊静薫风草木酣谁知恭俭德防缕出亲蚕亲蚕【宋史礼志先蚕之礼久废真宗朝礼院上言周礼蚕于北郊以纯隂也汉蚕于东郊以春桑生也请附故事筑坛东郊政和间礼局请仿古制于先农坛侧筑蚕室二十七别构殿一区为亲蚕之所诏从其议命亲蚕殿以无斁为名】
　　雨细方梅夏风髙巳麦秋应怜百花尽绿叶暗红榴麦秋【月令孟夏之月靡草死麦秋至白居易诗洛下麦秋月江南梅雨时】
　　辟兵巳佩灵符小续命仍萦防缕长不为祈禳得天助要令风俗乐时康
　　辟兵符【裴新语五月五日系五采缯谓之辟兵符】续命缕【风俗通五月五日以采丝系臂谓之续命缕】
　　玉盆浮李滟清泉金鸭虚空袅细烟自有梧楸鄣畏日仍欣麦黍报丰年
　　浮李【魏文帝书沈朱李于寒水浮疑当作沈】麦黍【月令孟夏农乃登麦季夏农乃登黍注云此时黍新熟今蝉鸣黍是也】
　　良辰乐事古难同绣茧【一作缕】朱丝奉两宫仁孝自应禳百沴艾人桃印本无功
　　绣缕朱丝【玉烛宝典端午节文绣金缕帖画贡献所尊王珪诗仙艾垂门绿朱丝绕户长】桃印【续汉书刘昭曰桃印本汉制所以制恶气】
　　夫人阁四首
　　肃肃槐庭午沈沈玉漏稀皇恩乐佳节鬬草得珠玑鬬草【嵗时记五日有鬬百草之戏欧阳修端午词共鬭今朝胜盈襜百草香】
　　节物荆吴旧嬉游禁掖闲仙风随画箑拜赐落人间五防萦筒秫稻香千门结艾鬓髯张旋开宝典寻风物要及灵辰共祓禳
　　宝典【隋书经籍志杜台卿玉烛宝典二十巻】
　　欲晓铜缾下井栏铿锽金殿发清寒似闻人世南风热日上墙东问几竿
　　兴龙节集英殿宴口号【并致语旧注元祐二年】
　　臣闻帝武造周巳兆兴王之迹日符祚汉实开受命之祥非天私我有邦惟圣乃作神主仰止诞弥之庆集于建丑之正瑞玉旅庭爰讲比隣之好虎臣在泮复通西域之琛式燕示慈与人均福恭惟皇帝陛下睿思冠古濬哲自天焕乎有文日讲六经之训述而不作思齐累圣之仁夷夏宅心神人协德卜年七百方过厯以承天有臣三千咸一心而戴后彤庭振万玉座传觞诵干戈载戢之诗作君臣相恱之乐斯民何幸白首太平猥以防生亲逢盛旦始庆猗兰之会愿赓击壤之音下采民言上陈口号
　　凛凛重瞳日月新四方惊喜识天人共知若木初升旦且种蟠桃莫计春请吏黑山归属国给扶黄髪拜严宸紫皇应在红云里试问清都旧侍臣
　　兴龙节【宋史哲宗本纪十二月初七日帝生日也避禧祖忌辰以次日为兴龙节】集英殿宴【汴京宫室考大庆殿北有紫宸殿西有垂拱殿次西皇仪殿又次西集英殿宴殿也宋史礼志宴飨凡春秋季仲圣节及国有大庆皆大宴其日殿庭设山楼排塲为羣仙队仗宰相以下升殿进酒各就位酒九行更衣赐花有差大观三年议礼局上集英殿大宴仪】给扶【南史袁宪传以功封建安伯除太子詹事袁请解职不许寻给扶二人唐书元宗遣徐峤邀张果至郡辞还山给扶侍二人】黄髪【宋史文彦博传元祐初司马光荐宿德元老宜起以自辅乃命平章军国重事六日一朝一月两赴经筵恩礼甚渥】
　　又兴龙节集英殿宴口号【并致语】
　　臣闻天所眷命生而神灵惟三代受命之符萃于兹日实万世无疆之福延及我民南极之祥辉交北邻之瑞节同趋镐宴争颂华封恭惟皇帝陛下稽古温文乘干刚粹体生知而犹学藏妙用于何言故得六圣承休三灵眷佑德隆星晷齐六符而泰阶平河行地中锡九畴而彝伦正属诞弥之令旦履长发之嘉祥夙设九賔于庭徧舞六代之乐日无私于临照葵藿自倾天有信于发生勾萌必达臣等滥尘法部获造彤墀下采民言得三万里之謡诵登歌夀斚以八千嵗为春秋不度芜音敢进口号
　　风巻云舒合两班曈曈瑞日映天顔观书巳获千秋镜积德长为万嵗山腊雪未消三务起壬人不用五兵闲相逢父老争相贺却笑华胥是梦间
　　合班【宋史职官志唐六典中书门下尚书三省合一元丰五年中书门下始分元祐初司马光请令合班奏事分省治事】千秋镜【唐书张九龄传初千秋节王公并献宝鉴九龄上事鉴十章号千秋金鉴以申讽谕】五兵【礼记五戎注弓矢殳矛戈防也】
　　坤成节集英殿宴口号【并致语　旧注元祐二年七月十五日】
　　臣闻视履考祥既占懐月之梦对时育物必有继天之功方大火之西流属隂灵之既望帝于是日诞降仁人意使斯民咸归夀域共庆千秋之遇得生二圣之朝式燕示慈与民同乐恭惟皇帝陛下文思天纵濬哲生知力行汤禹之仁常恐一夫之不获躬蹈曾闵之孝故得万国之懽心恭惟太皇太后陛下道契天人德超载籍知人则哲盖帝尧之所难修巳安民虽虞舜其犹病风云从而万物覩日月照而四时行自然动植之咸安莫知天地之何力三宫交庆羣后骏奔宝邻通四牡之欢航海致重译之赆洞庭九奏始识咸池之音灵岳三呼共献后天之祝臣等叨居法部辄采民言上凟宸聪敢陈口号
　　三朝遗老九门前又见承平大有年文母忧勤初化俗曾孙仁孝巳通天史书元祐三千牍乐奏坤成第一篇欲采蟠桃归献夀蓬莱清浅半桑田
　　坤成节【宋史圣节立名自唐千秋节始宋因之太皇太后临朝亦立节按哲宗本纪诏以太皇太后生日七月十六日为坤成节旧注以为十五日者讹当从本纪】
　　斋日口号【并致语】
　　旋复隂阳配五支于六干诞弥嵗月与元日为三申神后降庆于当年曾孙效诚于兹旦不烦巧力自契真符道俗讙謡天人协应太皇太后陛下功髙任姒德配唐虞上推顾托之心下布仰成之政宝慈与俭蹈光宪之成防却狄安邦袭武烈之余庆三朝顺履万夀维新虽绛县之老人难穷甲子如楚南之灵木莫计春秋臣贱等草茅心倾葵藿采民讴于击壤效乐语之陈诗
　　娲皇得道自神仙金母长生不计年甲子会逢三朔旦嵗星行看两周天消兵渐觉腰无犊种德方知福有田彤管何人书后会椒花椿颂一时编
　　福田【法论云供父母曰恩田供僧佛曰敬田供疾病曰悲田总名之曰福田】椒花颂【晋书刘臻妻陈氏元旦献椒花颂】
　　集英殿春宴口号【并致语】
　　臣闻人和则气和故王道得而四时正今乐犹古乐故民心恱而八音平幸此圣朝陶然化国饬三农于保介维莫之春兴五福于太平旣醉以酒恭惟皇帝陛下乘干有作出震无私宪章六圣之典谟斟酌百王之礼乐天方祚于舜孝人巳诵于尧言故得彞伦叙而水土平北流轨道壬人退而蛮夷服西旅在庭稍寛中昃之忧一均湛露之泽方将麯糵羣贤而恶防酒鼔吹六艺而放郑声虽白雪阳春莫致天顔之一笑而献芹负日各尽野人之寸心臣猥以贱工叨尘法部幸获望云之喜敢陈击壤之音不揆芜才上进口号
　　万人歌舞乐芳辰长养恩深第四春令下风雷常有信时来草木岂知仁璿玑巳正三阶泰玉琯初知九奏均【一作纯】更欲年年同此乐故应相继得元臣
　　集英春宴【宋史礼志凡春秋圣节有大庆皆大宴太平兴国后止设春宴淳化四年陈靖上言宴以礼成賔以贤序其有拜起失节宴馔不洁并申严制咸平三年始备设春秋大宴学士梁颢请春秋大宴小宴赏花行幸次为四图颁下阁门遵守故事大宴前一日御殿阅一日戏谓之独看哲宗初立诏罢独看元祐三年罢春宴又罢秋宴以魏王出殡翰林学士苏轼不进教坊致语故也○慎按魏王哲宗之叔三年因丧废宴此诗元祐四年作故云第四春】璿玑【史记天官书北斗七星所谓璿玑玉衡以齐七政注云斗第一天枢第二璇第三玑第四权第五衡第六开阳第七摇光第一至第四为魁第五至第七为杓合而为斗玉衡属杓魁为璇玑】三阶【天官书魁下六星两两相比者名曰三能三能色齐君臣和注云泰阶三台也又黄帝泰阶六符经三阶平则隂阳和风雨时】玉琯【按此指范景仁新乐也本集和范景仁诗玉琯犹闻秬黍香自注云旧法以尺生律今以黍定律以律生尺以宋史考之范镇请太府铜铸律乐成帝与太皇太后御延和殿诏执政侍从皆往观乃元祐三年事自是朝会皆用之故先生诗云玉琯初知九奏均也】
　　紫宸殿正旦口号【并致语　旧注元祐四年】
　　臣闻行夏之时正莫加于人统采周之旧王方在于镐京惟吉月之布和休庶工而未作使华逺集邻好交修萃簮笏于九门来车书于万里将兴嗣嵗以乐太平恭惟皇帝陛下躬履至仁诞膺眷命法天地四时之运民日用而不知传祖宗六圣之心我无为而自化九德咸事三年有成始御八音之和以临元日之会人神相庆夷夏来同臣等忝与贱工得亲壮观知舆情之愿颂顾盛德之难形不度荒芜敢进口号
　　九霄清跸一声雷万物欣荣意巳开晓日自随天仗出春风不待斗杓回行看菖叶催耕耤共喜椒花映夀杯欲识太平全盛事振振鹓鹭满云台
　　紫宸殿【汴京宫室考大庆殿北有紫宸殿视朝之前殿也宋史礼志宋初大朝会以元日冬至及五月朔羣臣称贺上夀若无事不视朝则表贺于阁门常朝之仪唐以宣政为前殿谓之正衙以紫宸为便殿谓之入阁正衙则日见羣臣百官皆在谓之常防后唐明皇始诏羣臣五日一随宰相入见谓之起居宋因其制皇帝日御垂拱殿文武官日赴文德殿正衙日常防其朝朔望亦于此殿五日起居则于崇德殿或长春殿崇德即紫宸长春即垂拱也元丰官制行诏侍从而上日朝垂拱谓之常防官百司朝官以上每五日一朝紫宸为六防官京朝官以上朔望一朝紫宸为朔防官望防官遂为定例】九霄【道书赤霄碧霄青霄霄绛霄黅霄紫霄练霄缙霄为九霄】菖叶【王融防秀才文将使杏花菖叶耕获不继清甽冷风述遵无废】
　　集英殿秋宴口号【并致语】
　　臣闻天无言而四时成圣有作而万物睹清浄自化虽仰则于帝心岂弟不囘亦俛同于众乐属此九秋之粲然万宝之成吾王不游何以劳农而休老君子如喜则必大烹以养贤恭惟皇帝陛下孝通神明仁及草木行尧禹之大道守成康之小心华夷来同天地并应以为福莫大于无事瑞无加于有年南极呈祥秋分而老人见西夷慕义渉流沙而天马来嘉与臣工肃陈燕爼礼元后于三夏谐庶尹于九成宣示御觞耸近臣之荣观胪传天语溢两庑之欢声臣等亲觏昌辰叨尘法部采謡言于击壤助蒙瞍之陈诗仰奉威顔敢进口号
　　霜霏碧瓦尚生烟日泛彤庭巳集仙蔼蔼四门多吉士熙熙万国屡丰年髙秋爽气明宫殿元祐和声入管弦菊有芳兮兰有秀从臣谁和白云篇
　　白云篇【杜甫诗晴牕检防白云篇按诗意盖用汉武秋风辞】
　　黄楼致语口号
　　百川反壑五稼登塲初成百尺之楼适及重阳之会髙髙下下既休畚锸之劳嵗嵗年年共睹茱茰之美恭惟知府学士民人所恃忧乐以时度余力而取羡材因备灾而成胜事起东郊之壮观破西楚之淫名賔客如云来四方之豪杰鼓钟殷地竦万目之观瞻实与徐民长为佳话
　　一新柱石壮严闉更值西风落防辰不用游从夸燕子直将气焰压波神山川尚绕当时国城郭犹飘广陌尘谁凭阑干赏风月使君留意在斯民
　　【慎按此诗当是元丰戊午守徐州时作集中又有九日黄楼诗见十七巻中注详前】
　　赵倅成伯母生日致语口号
　　昔年占梦适当重九之佳辰今日献香愿祝大千之遐算庆妇姑之同日杂茱菊以称觞杀鸡巳效于厐公翦髪敢资于陶母但某叨居乐部忝预年家不度芜材上尘口号
　　今朝夀酒泛黄花郁郁葱葱气满家愿得唐儿舞一曲不嫌国小向长沙
　　唐儿【史记五宗世家长沙定王发之母故程姬侍者唐儿生子名发以孝景前二年用皇子为长沙王以其母无宠故王卑湿贫国】
　　【慎按先生知宻州赵成伯为倅第十四巻中多唱和之什此诗为其母生日作后二句引用唐儿事盖因所出防而为解嘲云尔】
　　王氏生子致语口号
　　人中五日知织女之暂来海上三年喜花枝之未老事协紫衔之梦欢倾白髪之儿好人相逢一杯径醉伏以某人女郎苍梧仙裔南海贡余怜谢端之早孤潜炊相助叹张镐之没兴遇酒辄歌采杨梅而朝飞擘青莲而暮返长新玉女之年貌未压金膏之扫除万里乘桴巳慕仲尼而航海五丝绣鳯将从老子以俱仙东坡居士尊爼千峯笙簧万籁聊设三山之汤饼共倾九醖之仙醪寻香而来苒天风之引步此兴不浅炯江月之升楼
　　罗浮山下巳三春松笋穿阶昼掩门太白犹逃水仙洞紫箫来问玉华君天容水色聊同夜髪泽肤光自鉴人万户春风为子夀坐看沧海起扬尘
　　太白水仙洞【续仙传孙思邈隠于太白山学道偶出见牧牛童杀小蛇巳伤出血思邈脱身赎之以药封裹放于草内复月余出行见一白衣少年以马载之偕行如飞到一城郭俨若王者之居少年延思邈入见一端正美貌袷防绛衣侍从甚众俄顷一女子领一青衣小儿出拜曰此儿痴騃为人哀损取救免害思邈省记尝救青蛇即讶此何所也潜问左右曰此泾阳水府也留连三日命其子取龙宫药方三十首与先生此真道者可以救世济人俄复命仆马送归太白山深自以为异】
　　寒食宴提刑致语口号
　　良辰易失四者难并故人相逢五斗径醉况中年离合之感正寒食清明之间时乎不可再来贤者而后乐此恭惟提刑学士才本天授学为人师事业存乎斯民文章盖其余事望之巳试于冯翊翁子暂还于会稽知府学士接好邻邦缔交册府莫逆之契义等于天伦不腆之辞意勤于地主力讲两君之好可无七字之诗欲使异时传为盛事
　　云间画鼓叠春雷千骑寻芳戏马台半道巳逢山简醉万人争看谪仙来淮西按部威犹凛歴下懐仁首重囘还把去年留客意折花临水更徘徊
　　【慎按元丰戊午先生在徐州有寒食答李公择三絶句题中所云提刑当即公择故以谪仙称之公择在齐州先生曾访之故又有歴下懐仁及去年留客之句】







　　苏诗补注巻四十六
　　钦定四库全书
　　苏诗补注巻四十七　翰林院编修查慎行撰古今体诗六十四首
　　慎按吴兴施氏原本前后集合三十九巻其第四十巻则翰林帖子词五十四首遗诗三十一首最后两巻为和陶诗共四十二巻原注虽残缺目录犹存新刻本増续补上下二巻南行集错杂其间真赝相半余旣取南行集以冠全诗又依外集于续补巻中排次分编其漫不可考者凡十九首无从附录仍置此巻首此外一百十三首皆慎别行搜采彚分两巻各疏出处俾览者有考焉
　　戏足栁公权句【并引】
　　宋玉对楚王此独大王之雄风也庶人安得而共之讥楚王知巳而不知人也栁公权小子与文宗聫句有美而无箴故为足成其篇
　　人皆苦炎热我爱夏日长薫风自南来殿阁生微凉一为居所移苦乐永相忘愿言均此施清隂分四方殿阁【吕氏家塾广记云陈辅之以为殿桷生余凉今世所传只用公权旧语故东坡端午帖子词云防凉生殿阁又独咏防凉殿阁风不闻有殿桷余凉之说又按艺苑雌黄云文宗与公权聨句东坡以为有美而无箴因续四句然洪驹父以为公权巳含箴规之意虽不必续可也愚谓人臣忠爱其君自当随事纳诲以启主心而达下情凡作隠跃含糊之语冀幸一悟者皆謟谀之徒也先生此诗特为此一流发偶借公权为质的耳严氏之说不足取也】
　　慎按此诗施氏原本载遗诗巻中时地莫考难以诠次姑仍其旧
　　送别
　　鸭头春水浓如染水面桃花弄春脸衰翁送客水边行沙衬马蹄乌帽防昂头问客几时归客道秋风黄【一作落】叶飞系马绿杨开口笑傍山依约见斜晖
　　寄周安孺茶
　　大哉天宇内植物知几族灵品独标竒迥超凡草木名从姬旦始渐播桐君录赋咏谁最先厥传惟杜育唐人未知好论著始于陆常李亦清流当年慕髙躅遂使天下士嗜此偶于俗岂但中土珍兼之异邦鬻鹿门有佳士博览无不瞩邂逅天随翁篇章互赓续开园颐山下屏迹松江曲有兴即挥毫粲然存简牍伊予素寡爱嗜好本不笃粤自少年时低囘客京毂虽非曳裾者庇防或华屋颇见纨绮中齿牙厌粱肉小龙得屡试粪土视珠玉团鳯与葵花碔砆杂鱼目贵人自矜惜捧玩且缄椟未数日注卑定知双井辱于兹自【一作事】研讨至味识五六自尔入江湖寻僧访幽独髙人固多暇探究亦颇熟闻道早春时携籯赴初旭惊雷未破蕾采采不盈掬旋洗玉泉蒸芳馨岂停宿须臾布轻缕火谨盈缩不惮顷间劳经时废藏蓄髹筒浄无染箬笼匀且复苦畏梅润侵暖须人气燠有如刚耿性不受纤芥触又若亷夫心难将防秽渎晴天敞虚府石碾破轻绿永日遇闲賔乳泉发新馥香浓夺兰露色嫩欺【一本作期讹】秋菊闽俗竞传夸丰腴面如粥自云叶家白颇胜中山醁好是一杯深午牕春睡足清风击两腋去欲凌鸿鹄嗟我乐何深水经亦屡读子【子字疑讹俟再考】咤中泠泉次乃康王谷防培【一作碚】顷曾尝缾罂走僮仆如今老且嬾细事百不欲美恶两俱忘谁能强追逐姜盐拌白土稍稍从吾蜀尚欲外形骸安能狥口腹由来薄滋味日饭止脱粟外慕旣巳矣胡为此羁束昨日散幽步偶上天峯麓山圃正春风防茸万旗簇呼儿为招【一作佳】客采制聊亦复地僻谁我从包藏付厨簏何尝较优劣但喜破睡速况此夏日长人间正炎毒幽人无一事午饭饱蔬菽困卧北牕风风防动牕竹乳瓯十分满人世真局促意爽飘欲僊头轻快如沐昔人固多癖我癖良可赎为问刘伯伦胡然枕糟麴【按别本自幽人无一事以下十二句俱脱去今补成篇】
　　植物【周礼一曰山林其植物宜皁物二曰川泽其植物宜膏物三曰丘陵其植物宜覈物四曰坟衍其植物宜荚物五曰原隰其植物宜丛物】桐君录【桐君药录曰巴东有真茗茶煎饮令人不眠】杜育赋【皮日休茶经序云晋杜育有荈赋吴兴掌故集载杜育荈赋文多不具录吴中新刻补注云育当作毓不知何据】常李【唐书陆羽传羽着茶经三篇有常伯熊者因羽论复广着茶之功御史大夫李季卿宣慰江南知伯熊善煮茶召之伯熊执器而前季卿为再举杯云云○按先生诗中所云常李亦清流正用陆羽传中事施氏新本补注妄引常衮李德裕李约事殊属支离特为驳正】篇章【按松陵集皮日休有咏茶十首寄陆鲁望鲁望亦有和诗】颐山【名胜志颐山在宜兴县东南连灵洞诸峯属于蜀山】葵花【北苑贡茶録有蜀葵花銙等名】惊雷【苕溪渔隠丛话北苑官焙造茶常在惊蛰后一二日兴工采摘是时茶芽巳皆一枪盖闽中地暖如此】洗蒸【东溪试茶录濯之必洁洗之必香一失其度俱为茶病】火【黄儒品茶要录茶事起于惊蛰其采芽如鹰爪初造曰试焙又曰一火次曰二火又次曰三火】乳泉【建宁志鳯凰山有龙焙泉宋时贡茶取此水濯之其麓即北苑】面如粥【东溪试茶录茶生山隂厥味甘香厥色青白及受水则光泽视其面涣散如粟谓之冷粥面】叶家白【学林新编茶之佳品其色白若碧绿者皆常品也东溪试茶录建茶之名有七一曰白叶茶出于近嵗芽叶如纸民间以为茶瑞出壑源之大窠者六叶仲元叶世万叶世荣叶勇叶世积叶相出壑源岩下者一叶务滋出源头者二叶团叶肱出壑源后坑者一叶久出壑源岭根者三叶公叶品叶居皆以叶家著名】
　　顔阖
　　顔阖古有道躬耕自衣食区区鲁小邦不足明德轺车来我门聘币继金璧出门应使者耕稼不谋国但疑误将命非敢惮行役使者反锡命户庭空履迹薄俗狥世荣截趾履之适所重易所轻隋珠弹飞翼伊人畏照影独往就隂息鼎爼荐忠贤谁能死燔炙念彼藏皮冠安知获尧客
　　梦雪
　　残杯失春温破被生夜悄开门万山白俯仰同一照虽时出圭角固自絶瑕窍儿童勿惊怪【一作惧】调汝得一笑圭角【韩愈诗南山偪冬转清瘦刻画圭角出崖窍】
　　戯【一本作题】赠田辩之琴姬
</div>
    <div class="pagination">
<a href="苏诗补注_page86.html">上一页</a><span>...</span><a href="苏诗补注_page82.html">82</a><a href="苏诗补注_page83.html">83</a><a href="苏诗补注_page84.html">84</a><a href="苏诗补注_page85.html">85</a><a href="苏诗补注_page86.html">86</a><span class="current-page">87</span><a href="苏诗补注_page88.html">88</a><a href="苏诗补注_page89.html">89</a><a href="苏诗补注_page90.html">90</a><a href="苏诗补注_page91.html">91</a><a href="苏诗补注_page92.html">92</a><span>...</span><a href="苏诗补注_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
