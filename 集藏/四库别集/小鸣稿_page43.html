<!DOCTYPE html>
<html>
<head>
    <meta charset="UTF-8">
    <title>小鸣稿 - 第 43 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小鸣稿 - 第 43 页/共 45 页</h1>
    <div class="content">　　予尝读正蒙诸书而仰止横渠久矣兹过郿阳适道先生故居因询左右乃知先生祠墓在镇遂以瓣香致敬祠下且留一律以寓诚云
　　孙吴佛老谩须评易道深研见理明学术有心期圣代井田无计到苍生两铭文字仪刑地一瓣春秋报享情此日我来应下拜泰山何啻仰髙名

　　郿坞即董卓所据处也噫人生几何而彼乃积金储榖为三十年规何愚甚哉且卓之所为虽燃脐于市不足以偿其罪予因经此遂以诗叹之
　　策马经郿坞临风感慨深髙腴征万斛珎贝累千金桀骜锺人祸奸雄竟陆沈空余歌舞地斜日下踈林

　　予登西山送目太白山絶顶积雪齐云耸若氷柱时天风满衣飘飘然真有神逰象外之趣既而清思顿发遂作长歌以写兴云
　　乾坤万里春熈熈赐浴温汤来古郿闻说西山多胜絶兹晨喜我停车旗爱山自笑真成癖夙驾星言登■〈山畾〉■〈山畏〉徐行踏破白云堆小队飘揺图画里絶顶人传万仞髙天枢咫尺天风号罗衣不奈翠岩冷坐久清寒生髪毛凭髙却讶尘寰小太白遥看入空杳层层积雪碍星辰银海光揺射琼岛几回欲下又徘徊长安回首飞黄埃恨隔弱流三万里何縁冲举栖蓬莱镇日看山厌尘俗便须烂煑蓝田玉紫皇寿我三千秋来往青冥驾黄鹄

　　孔明天下竒才也其八阵一图鬼神莫测出师二表王业所闗奈何天不祚汉而星殒中军可胜叹哉陈寿作史以将畧非其所长真缪论也予因登西山絶顶遥望五丈原甚迩且见一祠在林麓间即侯庙也以隔絶未得一荐牲酒姑以诗吊之
　　斜峪遥连渭水平当年伐魏此屯兵人怜炎汉三分国天夺竒才半世名八阵风云今亘古千年忠义死犹生原头夜半瞻磷火尚讶星流大将营

　　予登西山絶顶既望武侯祠庙而一吊矣时侍臣有指渭水之阳而告者曰此即太公磻溪也噫昔人不作风物如故虽鹰扬事业殆一浮云耳亦作一诗以吊云
　　养老风闻自海滨逺依西伯寄闲身梦残石室孤峰月占断渔矶两岸春玉佩钓来文最古鹰扬老去命维新江湖多少垂纶者徒仰余光愧后尘

　　太白山之下有鳯泉焉世传可以愈疾予承优诏许浴于兹凤泉之水其恩波欤感激之余輙成古诗一首以示不忘云
　　新春领明诏兹晨浴鳯泉临源观沸水谁能测其然翻疑混沌初刼火犹连延地轴想已焚日夜如烹煎又疑回禄沈堕地生紫烟晶荧固宜尔辉光烛金天方池甃寒石涌出孤峯前渇虎讵能饮乖龙宁敢眠我闻黄耇言浴者沈疴痊时清自多验浊世嗟无縁方今际昌运明良逢圣贤山灵谅有知寿域开八埏我来试■〈氵煎〉洗寒温良不偏顿惊四体轻末疾忽以捐拜手感天子丹扃思刻镌题诗写山石聊为来者传

　　予爱山者然予府适面南山虽朝夕快覩而未偿厥趣兹承恩诏赐浴鳯泉肩舆连日山行其樵歌牧唱应酬于山水之间鹤唳云飞出没乎林麓之外予心甚乐而幽兴满懐但觉目前风景殆为吾诗设也因口占三首谩记于此
　　翠微深处絶嚣纷岚气空蒙湿未分樵斧丁丁穿树重梵钟隠隠隔溪闻龙归古洞留残雨鹤憇长松恋白云清啸一声毛骨爽碧空回首又斜曛
　　朝陟青山巅暮宿青山下逍遥岁月闲俯仰乾坤大缅懐尘鞅中几人得休暇驹隙等流光莫嗤行乐者
　　出门看青山芙蓉千万朶倦临白石眠吟藉紫苔坐好鸟面前啼飞花眼中堕幽居怡白云于焉忘物我

　　凤泉之南不二里有一巨石而复承一石大亦称焉以一夫撼之则其势微动加以众力则屹然莫移葢亦异也相传谓之神功石岂其然乎予停舆一视因成二诗
　　六丁何日遣吴刚劈断云根此地藏神护鬼呵经岁月紫苔玄甲饱风霜恨深李广空疑虎术妙初平戏叱羊一指撼来如欲堕当年贲获谩夸强
　　谁将山骨迭层层看到忘言理莫凭炊饭只应仙客惯补天惟有女娲曽青回鸟迹苔千点影落龙潭月半棱寄语逰人莫相近岩墙之下尚兢兢

　　予经山寺爱其幽雅因留宿焉昔人所谓天下名山僧占多者信然哉所惜者世无金山长老而吾带葢不足留聊成一诗以自适云
　　偶过西山最上峯巉岩鸟道接禅宫笑谈风月三生外俯仰乾坤一瞬中香冷竹牕春院静灯昏石榻夜堂空懵腾偏称闲中睡一任东牕曙色红

　　予连日山行而颇有山中之乐苐恨世无摩诘而画中之诗未有拈出之者因再成二律以写懐云
　　面面峰峦罨画新地偏无处着红尘人间空有烟霞想林下谁于鹿豕亲老木月寒猿啸夜落花风暖鸟啼春静中契得长生术肥遁何妨学隠沦
　　推牕日日看芙蓉萧散襟懐野兴浓一派山泉和月泻几家村杵带云舂世情淡比巢林鹤诗思清于倚涧松睡足五更天欲曙梵宫又聴隔溪钟

　　将出西山留别神功石丈
　　见说环竒久著名相逢又复怅离情自縁大造流形异谁使良工巧琢成太白雪深尤突兀终南云静益峥嵘山灵好为频揩拭莫遣尘埃野蔓生

　　予闻秦始皇好神仙于尹喜楼南立老子庙晋恵更新即今之楼观也厥后废毁胜国时安西王乃大加修饰而于今为盛葢天下第一福地也有系牛栢相传为周时故物殆亦后人附会而补植之者予缅懐青牛老人苐无自而闻其道徳之言姑成一诗以写胜概云
　　尘海仙家第一宫峥嵘台殿诧秦工五千道徳言犹在百二河山势自雄炼药炉寒虚夜月系牛栢老动秋风穹碑屹立斜阳外夜夜龙光贯彩虹

　　予既出楼观乃登说经台凭髙纵目但觉松风满山而恍惚若闻老氏道言也且摩挲古刻而米老第一山字尤甚竒古惜从行无善绘者未能摹写其景以归姑成一诗以涤尘襟云
　　万山深处一髙台法演玄元道教开金鼎风云龙虎伏石坛星斗鬼神哀函闗紫气今何在天竺青牛竟不回欲问长生无觅处阆风楼阁隔蓬莱

　　说经台之北仅一舍有祖庭焉予访重阳旧迹虽有黄冠数辈惜无可问之者然而迭阁重楼气象甚都所谓五祖七真者其亦乘云驭鹤而来憇于此耶葢不可知也予面峯峦徘徊松下恍若飞渡弱流而容与蓬山之上矣因作一诗以写幽兴云
　　峯峦矗矗与天齐迭阁层楼望处微云去瑶坛丹灶冷雨香石径紫芝肥湫深自尔宜龙蛰树宻多应碍鸟飞真境可人清兴好肯因行役浪思归

　　予过渼陂是即岑叅兄弟约杜甫以同逰者也予亦好竒者想渼陂之名忆岑杜之逰因成四韵以传好事者
　　跃马乘春到渼陂渼陂风景足清竒晴涵山影沈青黛冷浸天光漾碧漪盛代已无唐室禁荒碑犹载杜陵诗楼船箫鼓俱陈迹禾黍斜阳异昔时

　　予好竒者每邂逅山水之胜輙注目焉及抵鄠县则逼夜矣聊成一诗以自笑
　　斗柄横空夜若何綘纱笼烛渡涝河岚光结暝迷前纛水气生寒透薄罗拜月妖狐当古道惊风栖鸟散乔柯宵征莫恠归心急屈指严程只恐过

　　灵囿葢文王蕃育鸟兽之所也予道经于兹而逺想白鸟麀鹿之盛遂口占一诗云
　　阔野微茫入望迷年年芳草一萋萋可怜麀鹿搜寻尽惟见斜阳白鸟飞

　　予闻文王之作灵台葢以望氛祲察灾祥也且其倐然而成若神灵之所为者故以得名诗不云乎彼美人兮西方之人兮因经台下谩成一絶以寓景行之意云
　　揺揺小辇过灵台为忆周文一怆懐盛代不劳闲望气朝阳时有凤凰来

　　灵台之下有灵沼焉然物换星移而无复于牣之兴因太息久之亦成一絶
　　垂鞭信马日西斜灵沼吟看起叹嗟鱼鳖成尘春水涸年年惟见长桑麻

　　昆明池即老杜所谓昆明汉武旧时功者也予经其地葢已墟矣因作一律以寓慨叹之意云
　　万里昆明未即功方池凿象练兵戎女牛跨汉东西隔旗鼓连营逺近同巨舰初移云作阵石鲸如动水生风可怜无限桑麻地都付征人事逺攻

　　予过造书台逺懐苍颉因覩空阶鸟迹而犹讶其造书时也夫何鸟篆既逺而字体变化真如浮云矣彼以俗书逞遒媚者得不知所自欤因成一絶姑以吊造书者云
　　凿开大块日支离混沌元来死不知山寺空阶遗鸟篆相看犹似造书时

　　细栁营实汉文劳军之地也予读汉史而追思其事若亚夫者可谓真将军矣彼棘门灞上之军有如儿戏者岂可同日而语哉因成一絶以吊亚夫云
　　赐复捐租久罢兵将军身后只空营棘门灞上俱尘土青史何劳纪姓名

　　予逰兴庆宫而逺忆李唐之盛因叹尘世繁华真一梦耳太息之不足遂作一诗以寄意焉
　　复道金堤辇路通繁华非复旧时同舞衣零落尘埋玉珠被销沈烛散风春色已随宫树老夕阳犹向苑台红慿髙几许兴亡恨都在平芜一望中

　　予过灞桥偶思郑綮之事可发一笑今春和景物明媚若给予诗料者然而清兴满懐自不可遏又何必在扵风雪中耶漫成二律以资谈柄
　　官桥烟栁緑丝丝折尽长条为别离桥上行人桥下水滔滔何事日奔驰
　　信马东风鸟乱呼长桥烟栁晩模糊何当添个骑驴叟妆点诗家入画图

　　骊山之温泉即唐之华清宫也以路当孔道而浴者殆无虚日予奉诏赐浴而且遂逰观之乐其感戴圣恩宜何如哉谨成一律以贻诸缙绅云
　　小队从容晓出城喜蒙优诏浴华清灵源有性藏真火暖气溶春咽鳯笙岂独纎埃随处尽直教沈疾顿然轻从今喜得身康泰万岁千秋感圣情

　　予浴温泉而追忆玉环之丑禄儿之秽虽万古有不能涤也奈何三郎郎当入蜀幸赖汾阳诸公再造唐室及过马嵬犹不能忘情于一香囊而为之泣下于乎三郎真郎当哉慨叹之余因成一律云
　　华清宫里湛温泉沃雪揉香宠爱偏过市不惭同辇议诲淫曽费洗儿钱播迁自失神人主恢复多縁将相贤底事西归犹不悟香囊一覩一澘然

　　予登骊山而想唐人宫室之盛惟余故迹于淡烟残照之间而已且终南太华若相竞秀者是亦闗中之胜槩也因作诗以写情云
　　骊山名胜古来闻丘垤纷纷夐莫羣老鹤瞑投孤嶂月蛰龙晴吐半岩云崔嵬直与终南并葱蒨疑从太华分我欲凭髙凌絶顶鲁戈须倩挽余曛

　　骊山懐古悼周幽也
　　不见山头再举烽断霞遥映夕阳红申亡已兆东迁祸奚啻妖姬一笑中

　　新丰盖象丰也汉髙斯举其亦孝矣予经是地而闻鸡鸣犬吠之声俨有太平气象第未知太公当日果不思丰否亦不知新丰市上犹有斗酒濯足者乎因成一诗以写兴云
　　人从生处偏为乐莫怪他乡恼太公眼底江山虽是汉梦中桑梓尚怜丰亭台风景元无异鸡犬人家也自同却笑狂夫双足垢瓦盆盛酒气如虹

　　鸿门之会刘项之雌雄实决扵此矣予过其地而想其大风之雄帐下之悲同一大梦也感而有作
　　汉楚争雄此割疆貔貅对垒剧豺狼裂眦有勇称樊哙舞剑何人敌项庄醉脱金巵归太急怒撞玉斗恨偏长经过不用论羣策蔓草寒烟几夕阳

　　过鸿沟
　　龙争虎战欲相吞百二河山一剑分楚汉兴亡均是梦两抔寒土锁秋云

　　过戏河有作
　　流水无声伯业空人言列国此争雄至今春雨桃花落还似当年战血红
</div>
    <div class="pagination">
<a href="小鸣稿_page42.html">上一页</a><span>...</span><a href="小鸣稿_page38.html">38</a><a href="小鸣稿_page39.html">39</a><a href="小鸣稿_page40.html">40</a><a href="小鸣稿_page41.html">41</a><a href="小鸣稿_page42.html">42</a><span class="current-page">43</span><a href="小鸣稿_page44.html">44</a><a href="小鸣稿_page45.html">45</a><a href="小鸣稿_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
