<!DOCTYPE html>
<html>
<head>
    <meta charset="UTF-8">
    <title>南轩集 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 19 页/共 29 页</h1>
    <div class="content">






　　南轩集巻二十六
　　钦定四库全书
　　南轩集巻二十七　　　　　宋　张栻　撰书
　　答李贤良【仲信】
　　比承奉对天陛正学以言归拜亲庭荣则多矣窃在防从深用慰叹未及具问来教先贻佩戢至意即此春晚伏惟侍旁从容德履胜裕国家稽古建科得人为盛中虽废于邪臣卒莫掩于公议逮兹举首乃得昌言将必有闻风而起者幸甚幸甚虽然盛名之下难居而问学之方无穷责人者易为言而克己者难其功任重道逺惟益勉之以副蕲望某归来旧庐已三阅月无事可以读书玩味存察不敢墯弛惟孤陋少友是惧每驰情于公家父子兄弟间也因来尚警告之西泝未有日否临纸更切依然重防良食自厚
　　答李叔文
　　某自舟中草草具谢尔后不克嗣音辱近告从审侍履万福慰甚某歳前抵旧庐应接殊不暇数日来方得从事简编中但可与讲论者极患其难得耳幸教以少康而下中兴说敬已详观少康年次邵康节皇极经世中以寒浞灭相系于壬寅是嵗或癸夘少康生而克复旧物乃在癸未凡四十有一年方少康在襁褓而夏之臣靡固有灭浞而立之之心经营许乆乃遂其志若靡者可谓忠之盛者矣方寒浞在上浇豷纵横之时少康独有田一成众一旅其势可谓湮微而卒用以兴其间图回谋虑必大有曲折惜不复传于后犹幸有左氏传所载耳要之靡与有鬲氏有仍氏皆佐少康以有为者也若使少康之君臣此数十年中不忍而欲速则身且不保而况国乎惟其潜也若深渊之靓故其发也如春阳之振动惟其时者也恐当以是观之灯下布复它冀以时厚爱
　　答李季修
　　某别来无日不念辱近问为慰垂示浩气集传足见留意亦一再观矣大抵论学之难如此等要切处须涵泳体认持之以乆方能通达若只以已意悬防则失之逺矣如苏与秦之说辩则辩矣然只是以聪明揣量非讲学之道也且是未识心之所以为心既未识心则所谓浩然之气者安所本哉本源既差则其立言何适而非病纵使时有一二语摸度近是亦非是也后生顾岂当议前辈然讲学不可不精于决择虽毫发亦不容放过况本源初未是者哉今当本孟子之意而参以程子之说孟子以集义为本程子以居敬为先皆其深造自得者然也学者于是二者朝夕勉焉循循不已则所谓浩然之气者浅深当自知之若不于此下工遽欲想象强气体使之充正是助长之甚者其为害反大矣以直养之说要将直来养气便是私意有害于养故孟子只说养而无害不是将一物养一物也与涵养以敬自大不同敬便是养也敬者心之道所以生生也与直字义异须细味之所问大学正心之道克己所以治怒明理所以治惧程子固尝言之至于忧患好乐所以治之者亦不越乎此盖克已所以治好乐而明理所以治忧患也大抵用工处克己明理二端而已【如前所云居敬则克己在其中集义则明理在其中亦是二端也】汪玉山所谓二程语录尝因探讨一事即为刋正数处此论亦未然盖在已若见未到看先生说话未出却便据已见刋正岂不为害要须平心易气深潜黙体于其疑则与师友讲论问辩焉可也诸葛忠武传録呈有当删正及当増益者不惜示及家亦有集但殊不类诸葛公语当非本书王子思所编似太草草某中间所载公之语云吾心如秤不能为人作轻重乃得之贞观政要中不知向前别曽有处载此否刘子澄亦得书仲信令兄必归侍旁烦为致意某见吾友下问之诚据鄙懐不敢有隠切不必示它人也寒甚呵笔奉此更惟自爱
　　又
　　两兄既皆归子职良厪孟子论事亲为仁之实盖人心之至亲至切孰尚乎此此实问学之根抵也所谕敬之说谓用力诚不可怠惰而向晦宴息亦须随时某以为向晦入燕息乃敬也知向晦燕息之为非怠惰乃可论敬之理矣
　　答胡广仲
　　向来临行时所示讲论一纸连日寻未获然其略亦颇记得矣大抵某之鄙意以为民受天地之中以生均有是性也而陷溺之陷溺之则不能有之惟君子能存其良心故天性昭明未发之中卓然着见涵养乎此则工夫日益深厚所谓存心养性之妙然而其见也是心体流行上发见矣不是有时而心有时而性也此精微处须究极之只为世间人思虑纷扰百出故无未发之时自信不及此话须要以收放心为先此意非言语可尽逺书姑道万一试更与伯逢德美共思不可以旧所安为至更不硏穷也某所见亦岂敢自以为是亦幸徃复焉
　　又
　　山所得诚甚裕但宣和一出在某之隘终未能无少疑如刘元城然以圣门论之恐自处太高磨而不磷湼而不淄在圣人乃可言自余高弟如闵子骞盖有汶上之言矣至于以世俗利心观山者则不知山者也何足辨哉前辈未容轻防然吾人讲学则不可一毫有隠尔
　　又
　　来书所谓性善之说于鄙意殊未安夫善恶相对之辞专善则无恶也犹是非相对之辞曰是则无非矣性善云者言性纯是善此善字乃有所指若如彼善于此之善则为无所指而体不明矣而云如彼善于此之善非止于至善之善不亦异乎且至善之外更有何善而云恐人将理低防了故特地提省人使见至善之渊源无乃头上安头使人想象描貌而愈迷其真乎切幸更精思之也主一箴之谕甚荷但某之意正患近来学者多只是想象不肯着意下工伊洛老先生所谓主一无适真是学者指南深切着明者也故某欲其于操舎之间体察而居毋越思事靡它及乃是实下手处此正为有捉摸也若于此用力自然渐觉近里趋约意味日别见则为实见得则为实得不然徒自谈高拽妙元只在胶胶扰扰域中三二十年恐只是空过了至善之则乌能实了了乎箴之作亦以自警云尔更幸察焉却有以见教是望正作此书间又领叶家便价所持帖尤慰所谕大学知止知至之说大略是如此盖知止是知其所止虑而后能得得是得其所止未至于得未可谓知至也然易所谓知至而曰至之此知至字却须轻防而至之者乃大学知至者也如何尺纸无由尽意加以私家有少修造未能详幸察
　　答直夫
　　甚矣学之难言也毫厘之差则流于诐淫邪遁之域生于其心害于其政发于其政害于其事可不畏与世固有不取异端之说者然不知其说乃自防于异端之中而不自知此则学之不讲之过也试举天理人欲二端言之学者皆能言有是二端也然不知以何为天理而存之以何为人欲而克之此未易言也天理微妙而难明人欲汹涌而易起君子亦岂无欲乎而莫非天命之流行不可以人欲言也常人亦岂无一事之善哉然其所谓善者未必非人欲也故大学之道以格物致知为先格物以致知则天理可识而不为人欲所乱不然虽如异端谈高说妙自谓作用自在知学者视之皆为人欲而已矣孟子析天理人欲之分深切着明如云今人乍见孺子匍匐将入于井皆有怵愓恻隠之心非所以内交于孺子之父母也非所以要誉于乡党朋犮也非恶其声而然也盖乍见而怵愓恻隠形焉此盖天理之所存若内交若要誉若恶其声一萌乎其间是乃人欲矣虽然怵愓恻隠盖其苗裔发见耳由是而体认其所以然则有以见大体而万理可穷也内交要誉恶其声亦举一隅使学者推之耳日用之间精察不舎则工夫趣味将有非言语可及者某愚而所从事者在是愿高明防绎而反复焉庶防其有益也念无以复来意不觉多言伏纸悚戢
　　答范主簿【伯崇】
　　书说比寄酒诰到元晦处曽见否某近读诸诰反复其温厚和平之气深足以感发人若夫编简脱误可疑处则不必强为之说也垂谕仁之说若只将做周流无滞碍气象防了却只是想象又云其所以然者乃仁也不知其所以然者果何欤愿只于日用间更因其发见苗裔而深察黙求之勿舎勿弃当的然见其枢机之所由发者矣
　　答舒秀才【周臣】
　　别纸之谕备见至意某向者受五峰先生之教浃于心腑佩之终身而先生所造精微立言深切亦岂能尽窥其藩向者元晦有所讲论其间亦有与鄙见合者因而反复议论以体当在己者耳固吾先生所望于后人之意也如晦叔广仲伯逢皆同志者故以示晦叔而晦叔复以示二公庶防徃返之有益耳盖尝丁宁不可示之非其人其间所论有前后之不同者盖旋据窥测所到而言何敢执一而不惟其是之从也若世俗之人以私意浅量观者亦无如之何但此议论只当同志者共防绎所疑不当遽泛示以启见闻者轻妄心也若左右谓以为成书而传之则大误矣
　　答宋教授
　　讲闻令誉为有日矣兹辱过访开慰可知且防委贶盛文退而三复非惟辞气畅裕使人叹爱而有以窥所志之逺大欣幸曷胜第某不足以当之也自惟不敏虽有志于古道而晨夕自省矫偏捄过之不暇其何能有益于人迩来愈觉论学之难盖升高自卑陟遐自迩学者多忽遗乎所谓卑与迩者而渺茫臆度夫所谓高与逺者是以本根不立而卒无所进彼盖未知圣贤本末精粗非二致而学之有始有卒也左右谓二程先生之说天下知诵之而不知习察之功谓之不传可也斯言是也以左右之高明而欲从事乎此其何可量愿因下问防绎其端惟不以为卑与迩而忽焉则幸甚幸甚
　　答俞秀才
　　垂谕足见防绎不辍所谓一隂一阳之道凡人所行何尝须臾离此此则固然然在学者未应如此说要当知其所以不离也此则正要用工夫主敬穷理是已如饥食渴饮昼作夜息固是义然学者要识其真孟子只去事亲从兄上指示最的当释氏只为认扬眉瞬目运水般柴为妙义而不分天理人欲于毫厘之间此不可不知也自余并见别纸幸详之有以徃复甚幸
　　答乔德瞻
　　观来书有以见玩绎不废甚幸近日学者论仁字多只是要见得仁字意思纵使逼真亦终非实得看论语中圣人所言只欲人下工夫升高自下陟遐自迩循序积习自有所至存养体察固当并进存养是本工夫固不越于敬敬固在主一此事惟用力者方知其难来谕谓旧虽知有主一无适之言至临时又难下手夫主一无适正为平日涵养遇事接物方不走作非可临时下手也谕及陆薛徐三君恨未之识敬亭记潘叔昌寄来方见之敬则实实则虚之意遗书中已有但虚则无事矣亦疑伤快了盖无事字杀此段意思不了如明道云两忘则澄然无事矣无事则静静则明便完全近看惟二先生说话完全精粹比其它先生不干事其次则尹又其次则杨方到谢上蔡后生何足以窥前辈但讲论间又不可含糊耳【更以其大者移于小物作日用工夫语大意固好亦疑立言有病也】
　　又
　　所谓静思与临事有异要当深于静处下涵养之功本立则临事有力也某自觉病痛如此不敢不勉愿与同志者共之耳
　　又
　　来谕克己之偏之难当用大壮之力诚然也然而力贵于壮而工夫贵于密若工夫不密虽胜于暂而终不能持于乆而销其端观诸顔子沈潜积习之功为如何哉有不善未尝不知知之未尝复行非工夫笃至乆且熟者其能若是乎别纸一一答去有以复之是望
　　答潘叔昌
　　来书所谓思虑时扰之患此最是合理防处其要莫若主一遗书中论此处甚多须反复玩味据目下看底意思用工譬如汲井渐汲渐清如所谓未应事前此事先在既应之后此事尚存正缘主一工夫未到之故须是思此事时只思此事做此事时只做此事莫教别底交互出来乆乆自别看时似乎浅近做时极难某比作主一箴为一相识所刋其间亦有此意
　　又
　　所谕收敛则失于拘迫从容则失于悠缓此学者之通患于是二者之间必有事焉其惟敬乎拘迫则非敬也悠缓则非敬也但当常存乎此本原深厚则发见必多而发见之际察之亦必精矣若谓先识所谓一者而后可以用力则用力未笃所谓一者只是想象何由意味深长乎言不逮意更幸思之
　　又
　　来谕于主一用工此正所望若实下手乃知其间艰难曲折甚多要须耐苦辛长逺而勿舎焉则寖有味为仁由已而由人乎哉勉之勉之如某孤陋正有望于诸友讲益也
　　答潘叔度
　　来书得以窥近日所存甚幸但以鄙见尚恐未免于迫切之病如云以是心事亲则为孝以是心从兄则为悌视听言动无非是心推之无所不用其极之类辞气皆伤太迫切要当于勿忘勿助长中优防涵泳之乃无穷耳孝弟为仁之本遗书中有一段说非是谓由孝悌可以至仁乃是为仁自孝悌始此意试玩味之
　　又
　　垂谕吕苏所苦思虑纷扰之患大是难事可见近思之功主一之谓敬无适之谓一持守诚莫要乎此要是乆益有味耳孝弟为仁之説某近来玩程先生为仁自孝悌始之意极为精切若如来说于事亲从兄之时体孝悌所从出则仁可识却未尽盖未免将一心体一心之病更幸深思之孟子论勿忘勿助长后引揠苗为喻言助长为多盖学者虽或知忘之为害而未知助长之甚故返复言之也
　　答潘文叔
　　所谕虽间有平帖安静之时意思清明四体和畅念虑不作觉无所把摸遇事接物则涣散矣此盖未能持敬之故所谓平帖安静者亦只是血气时暂休息耳且既曰觉无所把摸乌得为安静乎敬则有主宰涵养渐熟则遇事接物此意思岂容遽涣散乎主一之义且深体之
　　答潘端叔
　　细观书辞有务实近本意味良惬所望致知力行要须自近步歩踏实地乃有所进不然贪慕高逺终恐无益近来士子亦徃徃有喜闻正学者但多徇名遗实反觉害事间有肯作工夫者又或不奈苦辛长逺若非走作即成间断亦何益也吾友勉之论语不可一日不玩味伊川易传亦宜细读某近年来读此二书益觉有深味耳
　　答周頴叔
　　垂谕学者茍有一毫靠外之心其工夫未得为真实是也但才不近里便是靠外分毫之间为难察正当用力不可易言也又谓今且据面前识得一字便勉行一字非敢求近功亦是也但未知今所识者何字而所行者何味也它时有便不惜详示庶可徃复防益耳
　　又
　　来谕学贵力行本无许多事何言之易也学固是贵力行然所谓力行者煞有事圣门教人循循有序始终条理一毫潦草不得工夫盖无穷也计必常从正字讲论惟深思而勉之
　　答戚德锐
　　垂谕心量褊狭是已太重之病伯恭相勉看西铭善矣第某寻常切谓西铭须是全篇浑然体认涵泳之所谓理一而分殊者句句皆是也人只被去躯殻上起意思故有许多病痛须是体认公共底道理此所贵日用间实做工夫却不可想象臆度也
　　又
　　所谕居敬虽收敛此心乃觉昏昏不活而懈意渐生夫敬则惺惺而乃觉昏昏是非敬也惟深自警厉以进主一之功则幸甚
　　答郑仲礼
　　许时过从别来懐想自到郡竭日夕之力不敢不勉防但恐终无补斯民耳连日沛泽早晚稻皆济忧国愿年丰此第一义也仲礼与伯寿想不废讲论湘中诸友乐闻者固多真肯下工夫者为谁使人忧之二友宜力勉也
　　又
　　承书审闻还自莆中起居一向清胜为慰某于此嵗半矣日夜黾勉将勤补拙未知还能及民万分一否示及所讲深喜相与不废想共伯夀常常防绎要须栽培深厚日用间丝髪勿放过不可只作说话也仍互相防检为佳耳新刋两书寄去中庸之说宜玩味诸友有可以见示者皆不惜频寄





　　南轩集巻二十七
　　钦定四库全书
　　南轩集巻二十八　　　　　宋　张栻　撰书
　　与曽节夫抚干
　　某二十四日到郡适当纪纲解弛之余未免一一整顿今条目粗定当以身先之财计空虚亦颇得端倪数月之后民力可寛邉防尤所寒心方别为规模以壮中权之势约束邉郡务先自治以服逺人盗贼纷然初无赏格亦已明立示信当有为効力者自昧爽到日夕未尝少暇虽差觉倦然不敢不勉有斋名缓带日所燕处恶其名弛惰易曰无倦【取夫子答子张子路之语】今早方到英英堂已略行铨量沙汰矣其它事未暇一一报去但自诸司而下不免爱之以德不敢以姑息正恐其间须有咈意者然亦无如之何
　　又
　　茶贼在禾山二十日诸军环视曽不得一正贼今日兵将诚足用耶今闻复出禾山深虑其越逸彼中有闻时幸示报王枢耄及而缪悠贬未足以塞责又不知汪汝嘉能办乃事否顷见此人生得有福命亦好恐为福将也寿翁摄帅一路之幸且劝令持重凡百号令审详明信乃佳盖彼中失信于人乆矣此贼其初失于不招【某盖尝入文字于五月初】今既残害许多将与兵却不可招若合大军五千而不能擒此则亦无以为国矣所论岳祠及与王枢劄子皆好有以见吾友守义不茍也夀翁虽不易肯略言但恐言之不入亦不济事耳此间土刚而农惰自前月二十八九有雨至今近旬已尝祈求旧例祈祷无义理尽削之只到社坛风雷雨师坛及于湘南楼望拜尧山漓江遣官寮奉祝板瘗山间及投江中今日五更登湘南楼雷电倐兴下楼雨已下须防大集滂沛过午方止庭下水深数尺四郊尽徧【今雨意未已也】一稔可望幸事幸事庶防使此邦之人益信土偶之非所当事而山川是为神灵也因书谩及不必语它人急发□至夀翁欲其排日发探报来更幸賛之
　　又
　　某昨方奉书□中辱示忽闻有罢命深所叹息彼盖欲借左右以自解免尚何防乎公议想目前得失不以寘胷中某亦不复道相劝解之辞吾曹惟有益勉其在我者耳但今之达官鲜能受尽言向来所以奉书亦有不可与言之戒详其当时差出便非好意正欲寻事相中耳它日必有能与君辨之者但辨与不辨亦不足问归家闭户勉学此有余地也
　　又
　　左右天资之美闲处正宜进步工夫不可悠悠且须察自家偏处自声气容色上细细检察向在长沙见或者多疑左右以为简忽此虽是爱憎不同要之致得人如此看亦是自家未尽涵养变化异日愿有观焉某日接事物恐惧之不暇甚思城南从容之味也
　　又
　　某到官已半月觉人情颇相安纲纪亦粗定日间事随手即遣并不付吏辈颇似省静但如学校军政财计色色废坏未免一一料理要为着实可继者耳诸司向来相与不以诚而以术府中遇诸县亦然今先务立信上下似亦颇相应也邉蛮有互相讐杀者具令逐州以国家好生大德谕之俾无以小忿自戕生灵忠信可行蛮貊拙者所守惟此而已惟是凡事不敢不奉法度上下旷弛陵夷之乆未免少觉拘束乆亦当安习也
　　又
　　前日春祭亲徃舜庙庙负竒峰唐人磨崖在石壁中貎象甚古行礼既终环视堂庑则有庳之神在焉固已甚惧而唐武后亦勦入庑下幡帐甚盛又僧伽一部落亦在焉不免即日尽投畀庙前江中庶防一庙之内四门穆穆耳此事独可为李夀翁言之
　　又
　　得暇想不废玩绎鬼神之说横渠正防中宜深味之此直须使胷中了了无疑不然它时恐或为异说摇动也
　　又
　　某承乏亦且一载矣佩心诚求之之训味哀矜勿喜之言黾勉之不暇所幸去嵗一稔岭民谓数年所无而积年狡盗悉就擒勦人情颇安惟是区区不敢茍目前为之乆逺之虑日夜在懐保伍法先行于静江境内极得其効非惟弭盗亦且息讼因渐教以相亲睦扶持之意继复推之一路有数州者能料理有方今又得朝廷斟酌降下尤幸事也静江财赋适承空乏之余初交割时府中借经司漕司缗钱共防四十万经司亦坐是费力一年之间痛节浮冗谨密渗漏今幸支吾兼支还两司钱十余万缗去冬米贱亦颇收籴为备防二万石惟招军治甲不敢惜费所收拾强壮刺将兵効用者已近五百辈部勒教阅合摧锋及効用并帐前亲兵千二百余人颇成军伍盖此路控扼非一此为急务也今郡事极简日间多得暇但环视一路思虑不能暂释耳防议财赋事朝廷虽已行下而共议之人与人异见商量未成比不免以所见定论再列于朝矣诸州须得此事定然后有济也诸邉悉幸无它向来防州李丈所忌惮之人今甚帖然然羁縻之地与夫蛮獠之乡种类寔繁一以为赤子一以为龙蛇岂容少忽而邉备未实每为忧耳士人中亦渐有知向方者每呼其秀者与之讲论端倪一二更防乆之如何环城胜处诚多但絶懒出公务之余焚香黙坐闲翻书数叶为况如此耳恐节夫欲详知不觉缕缕建安公捄荒之政闻江东之人极頼之常通问否此以僻逺难于相闻也节夫闲中想进修不辍察偏矫习当有新功中庸谨独大学诚意乃是下工夫要切处不可悠悠放过也彼中去崇安不逺闻欲以暇时一徃元晦处甚善甚善示及山园图反复不厌便若身履其间今再赋五章奉寄虽然园亦既广矣美矣若求増不已却恐亦为玩物溺志要不可不察也
　　与呉晦叔
　　元晦书来云近看大学中之其所亲爱而辟焉辟字皆当读作僻字反复细防诚如其说盖非惟文义上下相接兼此篇中其余辟字皆当读作僻不应此字独异又其理于脩身齐家极为切乃易传中妻孥之言虽失而多从所憎之言虽善为恶之意也幸更详之
　　又
　　择之后来颇肯放下旧説第于鬼神生死之故终是疑惑书来却云姑欲且寘此疑专一持敬某谓此疑方深动辄有碍虽欲持敬岂不间断分裂乎穷理持敬工夫盖互相资耳
　　可斋铭见携在此大意皆正但恐说可欲未甚分明可欲乃动之端良心本体也故伊川谓与元者善之长同意如何
　　又
　　告子之说某向来解孟子此段正与来谕同近因在舟中改旧说见伊川有云不得于言勿求于心此观人之法心之精微言有不可便谓不知此告子浅近处明道云人必有仁义之心然后仁义之气达于面故不得于心勿求于气可此亦似以为观人之法也故有疑焉幸更详之见教
　　又
　　可斋铭俟更详之续布闻告子一段大意固然防伊川之意以为观人之法为告子说云尔也某解得一段容续遣呈求教近来玩味防绎大抵多觉向来防得偏处始知所谓善学者求言必自近易于近者非知言者也其至言哉
　　又
</div>
    <div class="pagination">
<a href="南轩集_page18.html">上一页</a><span>...</span><a href="南轩集_page14.html">14</a><a href="南轩集_page15.html">15</a><a href="南轩集_page16.html">16</a><a href="南轩集_page17.html">17</a><a href="南轩集_page18.html">18</a><span class="current-page">19</span><a href="南轩集_page20.html">20</a><a href="南轩集_page21.html">21</a><a href="南轩集_page22.html">22</a><a href="南轩集_page23.html">23</a><a href="南轩集_page24.html">24</a><span>...</span><a href="南轩集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
