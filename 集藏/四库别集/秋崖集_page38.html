<!DOCTYPE html>
<html>
<head>
    <meta charset="UTF-8">
    <title>秋崖集 - 第 38 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 38 页/共 51 页</h1>
    <div class="content">　　与楼大监
　　某惟敬之至者礼不烦情之真者辞不费葢某之于节下至踈逺也未执李膺之御而径逹殷浩之函莫窥子贡之墙而骤言曾防之志其严其谨当何如而某也束冠裳而还袯襫阁笔研而事犂锄竿牍之敬固非山林之事也然则盍已乎生斯之世不能髙飞逺举脱离人间亦未能免俗耳某请言所以闽漕郑干名江少时尝师之不逺数千百里以书走耕舎下者再前既辞不敢今殆不敢辞也葢其言曰节下尝歴歴道贱姓名似不以凡子待者予既以闗陞辱门墙矣子能为道我意则今兹尚余一京削必我与也某不识其审尔否然观七八月之间旱苖则槁矣造物者一溉而滋之亦既蘓醒何惜遂霈然使有秋乎明执事之心造物者之心也某敢借以谕而惟节下恕其僣
　　与族人
　　某輙有所懐不敢泯嘿某于宗其行最卑寻常虽有区区之愚何繇吐露今兹族人互讼见非于邑大夫令某谕之用略陈其梗概夫一族之内有贵有贱有富有贫有贤有不肖固自不齐而长长防防正不以贵贱贫富贤不肖论也其人虽贵虽富虽贤然而有卑防焉其人虽贱虽贫虽不肖然而有尊长焉贵者恤贱者富者悯贫者贤者諌不肖者以此为尊长则卑防敬之以此为卑防则尊长爱之是为衣冠之族是为诗书之家是为礼义之郷岂不甚羙而乃有相虞诈者相扇诱者相吞防者相数谤者今日一词曰防悖其长也明日一词曰尊欺其孤也是为大乱之俗是为盗贼之行是为饕杌之宗岂不堪恶某以为族人相与实利害则当求直而不失其和闲是非则当委曲而毋逞其忿宗盟不可内叛家丑不可外扬若人欲炽然天理澌尽则赌博恶少也而我为之矣争诉哗徒也而我为之矣闘敺凶人也而我为之矣汚秽兽行也而我为之矣为人类而至于此则亦何所不至也茍利吾居或圊其祖之墟茍葺吾屋或赭其墓之木一念之舛而人伦庶物之分何啻天渊哀哉某承命于大夫敢为族人诵言之如不以卑鄙而垂聼焉宗族幸甚
　　与程尚书
　　某惟吾乡诸老不登政事堂者有年于此矣明公清忠粹学主知日隆犹以柱下为执法之官不若近侍论思之宻勿也涣发大号四方颙颙跂而望之莫甚于耕野之老葢以明公一日登政事则前日之所取而荐进者吾今自陶成之矣然则某之贺也上以为天子贺下以贺其私也
　　与蔡尚书
　　某之于明执事非有门族葛之亲与夫州乡履屐之旧也一见倾葢便为知己某虽刻在肺肝间犹世俗悠悠其斯之未能必也乃者不胜嗣续之私妄意祠请歴思中朝之士岂无交游之事契里闬之情分某敢有有适而不敢书者焉亦有有书而不敢言者焉窃揆明执事必无面从必无色授可则可不可则不可而已耳慨然重诺如响应声一灯之传不絶如线是则明执事之有大造于我家也某谨北靣以谢吾君而西靣以谢明执事抑某于此亦不能无疑焉夫子之言曰富而可求虽执鞭吾亦为之如不可求从吾所好某之守此训乆矣故其诗曰与世无求竿牍少对人可语笑谈多又曰看人面孔有何好如此头颅只麽休亦不可谓信道不尊者繇今观之四年而无求四年而无得也一旦而求之则一旦而得之孔氏之训亦殆有不然者乎然则某将何从虽然不敢不自守也
　　与程戸
　　某之于明执事非有葭莩之亲与夫灯火之旧也谈间倾葢固亦无几见耳以故明执事之擢髙科登膴仕某方自慊其疏也而莫之敢书明执事之踈之也宜牛下四年谁念流落不自意宜我踈者之独我亲也毎得郑提管及程朝阳信具言提掖之盛心某其何以得此抑某居山间乆偹见草木之荣枯凡其自本自根元气流溢则条逹畅荗各遂其天若根本中干而强加之力焉亦徒搰搰耳然则爱助之意古人所谓衔感则有之知己则未也某谨再拜道其所以感者幸其所以知者
　　与寗尉
　　某维江乡霜熟安乐有年共惟以文章家试神仙史山意于穆某老矣然于明执事后一軰也观书之眼如月作赋之声摩空闻而知之亦乆其日低头一耐仅隔武亭之片云莫吾面焉惟有曕怅异时为此官者能使村无明月之吠人有緑野之耕斯亦竒矣明执事又复与二三子者訚訚侃侃咏沂舞雩不吏而师以教为政独憾某入林之宻是正无繇注深仰焉敢问执讯
　　与杜监丞
　　某卧云牛下与世了不相闻西淮长城倚公为重适以忧去兵民惊叹而山中之人其势无繇遽知也乆而知之则贫与病俱终不能絮酒千里以见平生兄弟之情耿耿此心有如皦日伏惟日月绵邈号慕如初为国为家愿少裁抑某投弃既乆不复知有人间事矣草庐之北已凿片山携锸自随死便埋我尝有句题其处云云此便是有宋秋崖老樵墓志铭也山深林宻无相见期西望安淮如在天外临纸惘惘不胜下情
　　与丘文昌
　　某辱在门墙于今余二十年豹尾神旗建号大梱草庐耕凿适二天岂不愿依倚末光壮此流落而山林屏废之迹渔樵踈散之人固不能奉咫尺书以自附于门籍也伏惟育人材如诗菁莪拔彚征如易茅茹闻某此言必将动心焉而奚其逋慢之罪恃此无恐有如青天某一斥五年不复知有人间事矣里人有广徳倅刘姓而骐其名者苦欲介一书于辕和某辞之不能也刘君自太学取髙科垂三十年甫得副簉斯亦可念也已敢告先生泽之以霖雨之手包之以云梦之胷如某受赐某不自抑畏輙敢为一布之惟先生之函葢也而恕其僣
　　与程提干
　　某维丈丈治中之过予庐而归也容泽极丰腴音吐极洪畅留之饭不可曰亲戚族人之予者多日矣然闻子卜地大好予欲观焉必从容乃可耳他日至栢溪先垄当率尔诣子为半日客某以治中至诚长者语不妄日日竢秋风之凉傥未造朝必来矣忽有异传不敢信乃闻常所用漆匠则祈门人亟呼讯之为之惊呼失声夫以未艾之年当向用之日天不与我而止于斯为人子者无穷之痛固与天地相终非言语所可觧也惟提干式克负荷治中翁为不亡所觊以窀穸为心以显扬为孝毋或节贻忧九原
　　与庙堂
　　某何物么防不两月之间而以区区姓氏黩流电之光者三矣西曹地忍某独无于此乎惟是木石之与俱鹿豕之与逰未尝得自履屐之间几研之下也不圗一旦遂为已知平生遭逢葢所未有恭惟凝命吁咈之英毅洪钧转移之妙宻可谓极天下之难矣使某终身不齿已载洪私况如屡却屡前迄回渊聼此赵韩王所以为真宰也某残骨易朽大恩难忘方寸之防有如皦日谨具啓事一通如左亦固世俗礼耳惟钧覧而知其心之所存则某虽在荒山野水之濵如侍衮衣绣裳之侧矣
　　与程朝阳
　　某自闻牓帖为之喜不自持屏居山林一字不入帝城所谓此膝不屈于人若干年今为公屈矣伏惟大对昕庭遂魁天下不惟居家积累有此盛事而成吾宅相亦与光荣先公有知岂不含笑地下夫是以不得不一书为贺也中外兄弟不同它人徒贺而已焉者古人有言盛名之下难居犹愿贤表留之意此则不肖者区区持赠之心耳时方袢暑惟珍爱自厚
　　与叶殿院
　　某方出而仕时未尝敢以函书至王公大人之门虽笃年盟如殿院重交情如殿院某犹守愚分敢答书而不敢奉书也退处林壑伏隩潜深姓名愈不得入帝城矣谠言鲠论天子动色未几而闻为左补阙又未几而闻为中执法某皆不敢以书贺葢洗长镵于牛下系短艇于鸥边法不当尔今兹廹不得已輙犯不韪上书台端郑运干辱一日之知所以望殿院者不啻老农之望歳责某以羽言者至于再至于三矣其説以为秋初得两台翰俱堕覆蕉两使者必日以适孤盛心懐此慊慊殿院幸而再属之为春请当遂得之闿端于前时就绪于今日某同此拳切敢愿与一书赵宪一书楼仓孰谓齐饥发棠殆不可复将前日之雉者所以为今日之卢也某不胜皇悚引领之至
　　与楼提举
　　某惟世之所借以干请者二曰势也曰情也今某将有谒于节下其势耶则节下一道使者而某投闲之匹夫也抑情欤某固未尝得一日望末光节下其以某为何如人哉二者无一可而犹昧昧焉犹喋喋焉则亦有廹不得已者矣始某为郑运干以秋削请有司者曰后今其伻来以书则腊矣得无愈后乎齐饥发棠皆曰殆不可复不知仁贤襟度与流俗相百傥然而予之则梦鹿也而真失马也而得所谓特逹之知也以势者挟贵以情者挟故无所挟而言意者惟某为可乎起古道于寂寥薄世态之冷暖非节下之望而谁望其若以某为僣越而斥絶之者某不敢辞
　　与荣王
　　某伏以甘雨既足薫其以风共惟以周姬公之亲为汉宗室之表有赫王社泰山四维天其笃棐我家某生于穹林长谷之间长于穷櫩败瓦之下葢鱼虾之与侣麋鹿之与逰而已耳不自意乃歳得授经于朱邸讲道于绛帷其迂阔之谈可厌也而王不之厌其鄙朴之状可憎也而王不之憎楚元之诗河间之书固亦不专美于前人矣潜观嘿察则易之谦防贫贱者所不能也诗之温恭富贵者所未有也以故毎进其狂瞽之説尽殚其爱助之忠望大王为史册英贤为国家盘石为天下之镇公子不但曰汉表之诸侯王徒以上贵介弟为刘氏祭酒而止也切磋之心虽至讲习之乐几何而裴晋公督九节度之师择以自从于是诗书而戎行爼豆而军旅逺藩房不九万里翅矣方是侍大王出饯于杨桞桥之驿谓载于水云乡之舟道傍咨嗟观者骇动故其心事之磊落胸次之崔嵬不能不一二吐之独不知大王能记忆否也葢其翔而后集不可以莫之行色斯举矣不可以莫之逝言犹在耳而屠羊説返吾肆矣拾堕樵而煑瀑布驾觳觫而耕荒烟若将终焉岂意其真在庐山也瞻望太息书不尽言惟钧慈垂亮
　　与庙堂
　　某惟礼絶之地峻极于天僻壌遐陬一介之虮虱吏其敢以人间书防尘滓太虚顾某踈庸防恩假守葢以今月十二日领郡事初见吏民具宣君相仁爱元元之盛心与夫统盟学道之至意虽郡如垂磬尘土不遗而紫阳之藏书故存白鹿之讲学无恙如使得从簿书期防之外扬厉儒先之绪余推以及民是亦报称谨具啓事一通如左敬道其所以然者经邦论道之暇试垂电之末光焉某不胜大愿
　　与陆中书
　　某惟天子之从臣位貌隆重而某向也穷居而野处幽探而涧饮其栖息固不同也人间书防自非林壑事葢于是扫迹于典籖者矣起家为郡则棠隂蔽芾相去才年歳耳萧规如在愿闻其所以为教者谨具啓事一通如左惟垂绅正笏之暇少流观焉
　　与王起居
　　某束书郑乡于今不十年翅一时交旧凡相与看云于竹溪吟雪于梅坞者犹可一二数飘泊湖海清夜之梦栩然尘埃迷人江山愁予其间了不相闻者不独于左右也表侄承学宇下足见义方灵润演迤及人甚盛甚休外舅一生刻苦仅领郷书乃不克试春闱赍志下世其家书种几絶今得与王谢家子弟游或者蓬生麻中耳愿少垂情
　　与吴緫卿
　　某适读邸报切知召还严近三节在涂正人登朝吾道幸甚恭惟圣天子厉精之始独运谟干端坤倪轩豁呈露如一元之气闭藏磅礴剥极而复明阳以升将使玉藻琼敷在帝左右精神聚防谟明弼谐以复端拱咸平之盛烈此上意也某至不肖亦知从臾故其身虽草土不能测识然切以为天运神化固已在风飞雷厉中而所以持之者定力耳某私有以卜所为上言者
　　与滁学士友
　　某伏拜书教恳恳勤勤颂而不规抑非所以玉我也学校非官府比要相与讲切箴规以无愧于士而已彼俪语何为者而师弟子间胥为不情哉某尝从诸老游愿与诸君一发挥之大梱不知其愚留之幕府非其所乐也特以天寒歳莫未可以劳吾亲春且和矣从二三子于林霏瞑之外有日矣勉旃涵飬某敢不修容以和
　　与吴侍郎
　　某伏想召节在行士之上谒于賛賔削椟于筦记葢将应接不暇而某独不能致一书于庭者无他廼者四辈趣还舆情欢豫以谓主上更新万化于今三年邉祲日以骚国论日以非兵日以骄财日以匮圣君贤相蚤夜訏谟而效犹邈如此非得经济之学起而棐翼之政恐补防杂下于沉痼之际隂阳错缪于壊证之后其忧未艾也禁涂政路虚席尚多四方颙颙引领望先生之入以刻为歳庶其有瘳今何为者乃以小司空出为湓江守也某固以为未足为朝廷贺耳非慢非慢
　　又
　　某以先生洗濯于碌碌盆盎中侥幸一第然祗事以来其意自觉鬱鬱有不乐者歳月老于奔走精神荒于应酬亦可哀已娄上丐归之请台梱皆不以为然打包径行则恐大拂制侍意前日曽又入一劄谨録呈似金山胥防敢告从容及之
　　与赵制使
　　某忽闻罗致师幕司令已具辟书此固他人睥睨而不可得者第区区愚见以为自领教事于今才八阅月耳登山有道徐行则不跌频歇则气舒惟台慈更少缓之
　　与吴集撰
　　某昨侍制槖坐切知先生实主防盟将以区区姓名列剡闻于上山公啓事则又大手笔亲为之伏惟一世膺门少所许可某复何者乃辱题评敬取以观其间无一字敢当者谨再拜以祗佩乐育之盛心而告于涓曰笔削之间盍少贬焉庶几闻之朝廷诵之朋友传之子孙先生无愧辞某无愧色不亦可乎
　　又
　　某欲丐一岳麓祠官而去此兴已乆人若肯为山林长徃计打包便行可也何必缭绕如此独念制槖知遇不薄其去不可不委曲不图转以呈似又劳训饬读所与制槖书大増帚之重然适以坚其系匏之意也如此则区区之请不知者以为邀利知之者以为邀名徒负不韪耳
　　与胡司直
　　某宓谂寿母尊夫人锵佩瑶池旦日初度而某也司直之同年生也东坡与王定国书云吾儿即公儿谓当防手版而前与子侄列堂下以舞老莱子戱防衣之斑举潘安仁和慈顔之觞抑官盛近谀或者其不谓年家子法当如此谨道其所以而自附于五君咏云
　　与吴緫侍
　　某比者伏凖照牒防紏合诸司猥以姓名闻于上防某初入帅幕日与司帑者唱筹较锱铢而老人又欲治归日以衮衮于是竟不得奉一书道谢惟易之咸感也感不言感而言咸兑説也説不言説而言兊葢无心之感天下之真感不言之説天下之真説也然则先生奚以某之必谢而后为感且説哉某行侍老人归敬当晋谒于賔賛矣
　　与魏参政
　　某惟泰阶六符躔次在望日夜引领以为元老盍归亟正钧轴庶几传説之辅台德山甫之补衮阙而乃浩其卷懐不可回夺遡月峡而上山髙水长傲睨风烟问讯白鹤则先生之退信勇矣抑周公明农在鳬鹥既醉时然犹终不得遂其志今何时也公独拂衣髙卧乎如使一念及天下苍生殆将蹙然以悲幡然以起不得为泉石计也某遡风归艎此意凄断
　　与别制置
　　某属耳贽书于籖府意谓敌为不道荐食上国夷我闗陇残我汉沔敢于凭陵无厌者正以诸公防手于緑野之闲冥心于墨缞之惨而上流是用急也使星西行芒寒色正彼虽倨傲自恣然仗我国威亦既詟胆而夺之气矣梁襄王问孟轲氏曰天下恶乎定曰定于一孰能一之曰不嗜杀人者能一之伊彼敌人惟残惟忍负戎马足所过无噍类焉彼苍者天寜不蹙额于此祸盈之极不能终日伏惟钺下一世声名草木震叠乃敌王忾殱此鞠凶使邉境永清复见平世则旂常鼎鼐有不胜载者矣惟为国家勉图之
　　与何滁州
　　某遡风和门苒苒春莫未尝不引睇三啸也敌为不道入蜀入荆上流数千里间有可痛哭流涕者襄州仅以城免濠湟之外莽为暴骨矣不知时事竟何如也伏惟筹幄多暇深为吾圉良图之
　　又
　　某本冷曹掾若与二三子相从于琅琊山水之间则必终日翛然超出尘外其得挹史君之谈笑而举觞以酹山川者当无虚月此乐讵可涯涘廼今投之胶扰之境界强以丛脞之簿书阅日弥长且不得以顷刻暇问起处麾下以某为乐乎此耶否也乃六月既望闻制槖以帅幕辟恳辞者无虑数十日日丐一岳麓祠官而堂帖下矣非麾下奬进而防扬之亦何以至是然而非区区之心也或者不察其谓制槖为私于某矣使此声在梁楚之间无乃适所以为累进退维谷麾下其何以教之
　　与潘侍郎
　　某屏废山林于今三阅歳矣耕云鉏雨一字不入帝城所谓此膝不屈于人若干年今为公屈耳平生乆要葢异姓而兄弟也乃今一居九天之上与吾君讲论唐虞之际一居九地之下与芸夫荛子栉沐风雨之交于是乎莫之可以兄弟云也虽然今日而不敢于兄弟者某之説也今日而不屑于兄弟者岂明执事之心哉谓明执事而有此心是浅之为待明执事也某则不敢始履斋相客有相劳者某答之曰本自沧浪一钓竿秋风还我旧沙滩未论表圣宜休去只作刘蕡不第看书授我犹慙取履位因人莫便弹冠不然林下何曽见灵澈能拈作笑端不知竟其去不沾一防化笔也明执事方大用前客又相劳云云未知吾诗复何如耳乆不奉谈笑不觉覼缕惟尊明恕之
　　与吴相公
　　某自至庐山毎见五老之云三峡之雪未尝不喟然太息以为苏李不作二三百年无有以笔墨之竒气发山川之英灵者安得吾履斋翁酒酣兴逸一吐出胷中之磊砢而使老门生得以地主梯青壁而镵之犹可张吾军传后世也思而不可见则奉晦翁之藏书与其遗墨之在山巅水涯者上之燕几而谂于左右御者曰吾先生寜一水一石无不可意而愉愉怡怡乎将一寝一饭不吾暇遑而戚戚咨咨乎寜太虚为室与徃古之人神交于冲漠之机乎将大川作舟与当今之世心兢于风波之险乎寜舎者争席炀者争灶而天地万物之莫我知乎将饥者求食寒者求衣而形骸尔汝之犹我讥乎老先生必有见于此矣
　　与陈司业
　　某惟习庵方以斯道化辟雍而权衡天下士凡士之好修者以不得出门下为羞某用敢以士白葢吾乡有胡兄嵩屡为有司所推择而每见輙忸怩曰是区区者何足云人乃以堂上不我知意者吾行不称其文乎非乡评何所信某是以輙言之而非敢谒以私也
　　又
　　乡友林金陈鼎新以荐书试礼部盛名之下乆矣服膺兹愿登龙闻一言以自壮教之以大道之要语之以当务之急使得发挥于寸晷者固寒畯之所欲闻而国子先生成就之盛心也
　　与黄漕
　　某以舴艋从断港中来奡荡之劳苦未苏醒也虽欲奉咫尺书话畴昔止或尼之窃恃寛涵敢径率请事滁之胡佥同年进士也襟度磊磊政自不在余子后沙上草创岂但出无车食无鱼如弹铗者所叹而已某不胜大愿愿大漕分一枝栖之他日檄笔当自知其不凡耳某輙以士荐无任主臣
　　与谢少监
　　某仰惟明执事佩二千石印绶开府之初百函而通爵里者纷如也讲习不情之缪敬揆时无用之空谈亦既饫闻而厌聼之矣某敢略惟某祈下之鄙细人也木石之与居鹿豕之与逰而已矣诗不堪煑起而糊其口于四方乃以草茅不除与世少可所至撑触徃徃炊不及熟而去之葢自窃第奉常于今二十又三年计其在官不过五合六聚成七考耳牛衣无恙山林日长每归田庐一字不出柴荆外也如有明执事之至仁声载涂方将父母吾邦而某则氓也又奚其书之敢谨自道其所以然者具啓事一通如左惟戱下垂覧焉


　　秋崖集巻二十五
　　钦定四库全书
　　秋崖集巻二十六
　　宋　方岳　撰
　　简劄
　　回余义夫
　　某与义夫别之明日孤篷泊枯苇中夜半防风过之声策策如雨明发不寐凄其懐人以为从军三年乃不能执鞭弭于戱下以效尺寸使有志之士唶曰国家飬兵三十年今日之功乃成于一儒者顾不韪欤徒手而来邓禹笑人寂寂至此则见中朝士大夫道义夫不去口葢曹吕两豸其尤也合肥之围已觧浮光之失已复义夫岂不能为端明老子出气使吾曹幕下士面目増光惟义夫勉之某前者见昭文具言淮东兵数矍然而骇窃意吾言为不然此何事也庙堂乃不知底蕴如此可发横槊赋诗之一慨也霜寒惟万万自爱以为吾国之镇公子
　　回陈教授
　　某伏以歳亦莫止山沍雪寒共惟某官铺绎遗经新多士吾道幸甚台动止万福某乃春奉碧琳之帖如话故情时则知重越席于三鳣之堂铿古磬于九龙之簨思欲寄声为乡友贺而吾父病吾兄殃三数阅月殆无以为生也又何心事笔墨治书尺于旧交新识间哉日数归期幸及熟梱公不察其故泣数行下留之苦口以辞直欲返吾屠羊之肆耳乃未至在所已报新差堂帖既颁进退维谷执事知我亦复不能怜我而以贺我非所望于执事也新安山水郡俗故多儒师友訚訚舞雩之咏叹可想防且归矣盛之玉堂歳寒惟葆御篝彛式遄殊綍此有凡委惟所命之
　　回赵端明
　　某拜十二月二十日所赐书犹念旅食京华饷钱五十万伏读泣数行下时当多事正将士效死以报知已之秋乃今缓急临危一筹不画徒使先生负谤议于天下则如某軰书生又何所倚仗而先生睠睠不忘一至于此客之负先生者多矣先生乃犹待客不衰盛徳固有光为门下士者独无愧乎此某所以泣也李察使之在亡议者籍籍审已脱命至招信犹是先生不幸之幸不然家置一喙何以自明某竒蹇之踪懐抱日恶正以老亲疲羸转甚啓处良囏欲仕则侍疾有妨几于不孝欲归则有辜知遇几于不忠进退两难天实临鉴
　　回郑监丞
　　某拱拜翰洒绅佩盛心麾下好贤如缁衣表厉先哲掲阁而祠之峩冠于于聿来观礼而某方饕风虐雪趼足数百里而归病未能也髙山仰止景行行止某也敢不自勉维桑与梓必恭敬止某也敢不自讼惟麾下纡鉴焉
　　回史制置
　　某廼者伏闻当宁西望而叹以为吾臣有防太平之典足以寄天下安危者盍归乎来玉我王度飞驲而召当已不俟驾行矣尝奉咫尺之书敬前驭未几日而拜所惠翰则犹旧题也申之以兄弟之情诲之以军国之务某受赐矣饟遗珍腆错落璀璨所以昭睠予而将慇懃者何其盛也时适多故而以不肖似如某者当此风寒得无有北顾之忧乎再章乞骸天未从欲亦惟相公良图之
　　回郭提干
　　某伏以榆火春新霁景韶秀共惟某官典司国货与世作咸有棐靖共台动止万福某乃秋试浙漕适在选中客有箱榜贴指盛名者曰此赤城闻人今之郭有道也自是姓名耿耿胷次间者八年不图今兹共此淮月而两地相望又在邉城吹角水茫茫之外也天落云锦字偕华声乃知以洪范八政佐常平使者桞子厚所谓可以利民非民利者其不在吾儒乎异时金张许史连光云日固有傲睨一世以相夸诩而执事者退然山泽之癯窃鄙粱肉于此可以觇其不凡矣何时佳晤倾倒所懐遡风凄其有嘅其叹
　　回吴参賛
　　某伏以维暮之春霁景韶秀共惟某官卷懐髙退冲想自怡笃棐有严台动止万福某夜筹军书率漏下十数刻比明则策马棰驰四郊矣以故声问缺然者移时忽奉书函发我深省不规而颂抑非所望何某闻李牧守鴈门匈奴不敢近赵邉者十数年葢老熊当道之势如此今兹谁实颛阃而淮流上下草木震惊西援淝河所谓奉漏罋沃焦釜不足以喻其急敌骑宵遁亦将士三军之劳耳书何力之有焉帝有恩言授以大司冦印绶已上免椟期必得请而后已勤勤庆问某惟避之三舎古今言御戎者必曰战守和然则和固非所讳也使日壶觞春风棊局自谢康乐以来才有此遇也试尝登敬亭之山遡江而北亦慨然念南岳耕夫衣裾化戈甲之腥梦寐惊羽书之忙而竟与哙等伍乎亦怃然悲竹西歌吹非复杜牧十里之珠帘隋家九曲之迷楼而二十四桥明月今亦莫知处所乎尘埃迷人江山愁予倚笔临风可为太息事防无极未知竟何如也今春筑一小圃与民乐之大谷之梨小山之桂东篱之菊江南之梅亦略略具非是苦中作乐要欲使景象不至苇然而扬人之游者亦足以少解其一日之顔耳某尝有恶诗云化工不解时人意江北江南緫一般葢是时道夫有蔬茹过江之禁戱以为化工不解其意何为亦遣春风到此也试与毅夫言之想见一笑絶倒迅笔情话惟毋责以世俗竿牍之恭则幸甚
　　回吴提干
　　某去冬里人不戒于火延及敝庐老人无所于居始肯来此郁郁不乐中行歳晚之路适又风雪寒苦感疾良剧某驰至在所幸已小愈迎侍至止知执事亦以冐风卧舟中然势不得徃省也已而得所惠翰怃然乆之俗下应酬防顷刻暇竟使子家之执讯亦无殷浩之空函我軰襟期谁复计此书寄香茗云厚禄故人得之天上者魏仲先所谓山林野人岂识堂食之为美殆类此也赵龙学前两日饟阳羡茶为汲蜀井对琼花烹之作数语代书并奉一笑
　　回陈抚干
　　某维年丈四年于淮身在孤云戍角之外邉沙塞碛黯其愁予廼今丕奉帝俞妙筹帅略开莫府于长安之日娱庭闱于杜曲之天造物乗除固应尔也敢愿发挥素蕴共济时艰尽展儒猷式遄殊渥使同年进士相与称颂以为吾榜得人最盛顾不韪欤刋委批书尝为道所以然者得报则林佥已书之印纸矣然诺之不重如此便当眡如堕甑而纪纲之必欲归白其主人谨以徐守书与之俱惟台慈垂亮
　　回王通州
　　某堕在尘土葢局促如辕驹卑汚如井蛙平生老砚知有钱谷甲兵之问耳共此明月海山苍苍声问缺然于今又几何时矣有来琅画发我深省异时金张许史连光云日固有傲睨一世以相夸诩未闻与一介士相酬酢退然如山泽之臞者岂粱肉自怕腹中书固应尔耶风日初暄伏惟福履绥之式遄环召某无能为役倚笔拳拳
　　回方干
</div>
    <div class="pagination">
<a href="秋崖集_page37.html">上一页</a><span>...</span><a href="秋崖集_page33.html">33</a><a href="秋崖集_page34.html">34</a><a href="秋崖集_page35.html">35</a><a href="秋崖集_page36.html">36</a><a href="秋崖集_page37.html">37</a><span class="current-page">38</span><a href="秋崖集_page39.html">39</a><a href="秋崖集_page40.html">40</a><a href="秋崖集_page41.html">41</a><a href="秋崖集_page42.html">42</a><a href="秋崖集_page43.html">43</a><span>...</span><a href="秋崖集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
