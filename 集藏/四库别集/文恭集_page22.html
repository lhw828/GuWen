<!DOCTYPE html>
<html>
<head>
    <meta charset="UTF-8">
    <title>文恭集 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文恭集 - 第 22 页/共 33 页</h1>
    <div class="content">　　故庄宅使李希及可赠眉州防御使制
　　敕崇让之风以损已为美愍饰之法用襃先曰荣具官某性蹈谨孚行称笃实尝歴近严之侍屡更烦使之劳享数弗融殱良已久生有庆灵之积蔚钟似续之良缵考以忠在朕之右请回迁秩之典求赠乃亲之官美志可嘉恤章奚爱追升军御之重集增使范之荣尚歆予恩往告而第
　　李怀赟可赠防御使制
　　敕奉使宣勤既凝于前绩念劳甄往宜贲于厚恩具官某性本谨良材惟干裕任乃居于亲信行则寡于过尤遘疾晦明收神冥漠适予心之轸怆览而俪之控陈进饬台恩追崇使范惟禀灵之匪泯尚御侮之歆荣赠虢州刺史种世衡可赐成州团练使制
　　敕朕纪疆臣之劳愍戎翰之逝载加贲典用洽至恩具官某深沈有谋劲干能力屡奉典戎之寄颇着忧边之勤馆舍早捐鼓鼙增怆已伸刺部之赠益峻团兵之名魂而有灵歆我兹渥
　　宋昱可赠供备库使制
　　敕某向以廷臣委之县道防五溪之杂种掠数雉之孤城能率官军出支贼党不幸遇害遂陨厥躬有嘉死事之忠已举録孤之典曲加赠礼擢正使联恩足慰于圹宵义亦矜于孝嗣营魂有识名秩是歆
　　故供备库副使李随可赠供备库使制
　　敕某素推温谨早侍禁严出防外兵甫还南服属婴无妄之疾遽兴不淑之嗟有怀恪恭载深伤防特推卹典用正使联歆我漏泉之恩慰而游岱之魄
　　邓惟素可赠供备库使制
　　敕某恩以恤往者爱之殊仁不遗旧者厚之至以尔夙将谨力逮事储坊奉颐防而必恭慎言枢而寡悔援乃纂图之庆比参侍幄之华寻迁隶于外庭俾亚承于诸使勤庸有积命秩未优遽闻丧逝之音良轸衋伤之意特正名于使范用纪绩于铭旌尚识纳言往歆渥泽贵妃母夫人曹氏曾祖旭可赠秘书丞祖靖可赠祠部员外郎制
　　敕崇戚畹之贤已胙封于成国襃祖服之美益宠贲于庆闳具官某履素蹈和含章用晦早怡情于丘壑弗婴志于轩裳善既积于家庭庆乃滋于宫掖推本源流之出恭延恩施之隆追建礼之禋曹疏秘丘之丞秩用示圹宵之宠尚歆朝綍之荣
　　皇后侄女壻故西染院使刘永清可赠诸司使遥郡刺史制
　　敇某夫葛藟之防既厚于本宗则葭莩之亲宜延于异数以尔材资通敏性尚简温介诸使而有声干乃局而能力逺图未究壮齿奄零览长秋之上言乃中宫之外属宜优襃恤用厚常均持正直于内联复兼荣于列郡庸示漏泉之泽尚慰圹宵之魂
　　故贵仪曹氏可追封贤妃制
　　敕存着盛阀没有令名念贤善之早沦寖逾年祀顾襃荣之须称益峻品仪以尔故贵仪曹氏参服宪言交修懿矩选自元功之后嫔于禁掖之中逮事先朝早从后掖收神惟寂缅太素之何归留范弥芳蔼秘庭而未巳申修茂典追宠列妃用昭恩礼之殊且旌才徳之茂惟淑灵之未泯尚名号之是歆
　　宜州刺史宗实故所生母任氏可追封县君制
　　敕朕厚人伦之风笃戚藩之爱饰终有典教孝为宜具官某故所生母任氏蹈履柔风诞育宗子曾享年之弗永何先露之易零大宗以闻近支有请宜疏名邑之赠以慰寒泉之思没而尚灵歆我朝宠
　　徳妃侄亡妻张氏可特追封郡君制
　　敕某妻张氏诞生庆阀蹈履柔风早归旧徳之门尝疏名邑之赋稔彰淑哲骤委韶华托属列妃实有葭莩之戚祈荣望郡用开汤沐之封式示愍章且旌婉范庶几近魄只服追恩
　　观文殿学士尚书右仆射贾昌朝曾祖纬赠太傅可赠太师制
　　敕人乃本于祖郊以飨夫帝故朕斋明肃僾徧祼世室淳濯只栗亲祠泰坛福既降而孔皆泽罔幽而弗暨矧吾宰路之旧宜伸祖服之襃某首冠民宗才经王体文采表于来世名声动于前朝盖源深者流长而徳盛者庆逺臧孙之善乃有后昆考父之恭是开达者惟燕诒之醲徳挺端右之令孙光辅本朝早追崇于前傅防成熙事用进陟于维师宠乃曾门优我时徳宜肃将于鬯酒往只告于文人
　　观文殿学士尚书右仆射贾昌朝曾祖母鲁国太夫人栗氏可追封燕国太夫人制
　　敕王假有庙能享亲以厚先礼行于郊大报天而尊本极幽明之际充覆焘之间竝贶美祥毕覃惠泽矧惟旧徳怀乃先慈宜更大国之封以为曾庙之宠某氏出髙华之胄归盛徳之门居穆言容动循法度服共俭之训中馈是防垂贤善之风后昆以大时予旧宰惟尔令孙材居国栋之隆庆表里门之盛是宜象服遂荒大东防成报本之仪益进追先之典采蘩之咏早契召南析木之津抑惟燕旧申昭异数尚贲淑灵
　　观文殿学士尚书右仆射贾昌朝曾祖母崔氏可追封秦国太夫人制
　　敕郊以报其本故髙燎用升恩以究于下虽重泉无漏所以承天地之竝贶昭人只之普施矧吾旧徳之宰有怀曾妣之慈宜厚饰恩用追来孝某氏挺生名阀作配宗公循召南之国风能承先祭佐夫人之家事罔间内言贵范留芳后昆滋庆令孙嗣服曩时相予尝稽旧典之文巳进小君之号属成熙事益举显章介于山东齐为成国之大胙夫闗内秦盖故都之雄尚歆加地之恩弥笃髙闳之祜
　　观文殿学士尚书右仆射贾昌朝祖琏赠太师可特赠中书令制
　　敕昭孝息民礼莫大于郊庙保姓受氏徳必本于宗祧熙事遹成恺泽均被惟中台端右之重资大门庆善之余用峻朝荣聿崇人本某深中直质强学敏文早彰秉徳之彞弗更为善之度行髙前世惜人爵之未充庆在后昆果栋臣之间出谟谋三事仪长百僚向用纉祖之文已宠维师之位属成大报防泛茂恩申纳内史之书进崇右相之秩凤池益贵鳣序增华尚歆告第之恩足慰佳城之魄
　　观文殿学士尚书右仆射贾昌朝祖母胡氏可追封魏国太夫人制
　　敕朕饬斋辂只见于清庙备法物肆类于后土徳产之致精意以享尊大道配严祖所以明事上之礼教天下之孝既翕受元祉则敷施惠泽不独专卿厥美亦使褒优其先况我大臣敢格旧典某氏出髙华之胄归名胜之门躬四徳之贤少服从于姆教经二物之善早辅佐于君子遗风尚穆来裔寖昌燕翼有孙元耆在望向正名于岩弼已锡号于参墟泽既漏泉礼宜加地晋之始赏魏则大名参稽于朝进胙而国益峻襃封之典尚只渥茂之恩
　　观文殿学士尚书右仆射贾昌朝父注赠太师中书令特赠兼尚书令制
　　敕朕祼于祢室明发有思郊于泰坛升侑如在惟天人相与之盛有臣工协赞之美言念乃考岂不尔怀矧吾揆路之贤早承家庙之祀宜襃先正用峻追章具官某学洞本元行中仪表早振端朝之誉蔚怀表世之文藏用弗伸早郁王官之次乃终有耀挺生时栋之材冠别殿之仪形席文昌之端右朕所体貌尔有庆灵爰当图任之辰巳峻襃封之典锡之右相崇以维师属郊报之修成在国章之洽举益进中台之令申贲圹宵之游弥表显于家闳尚钦只于朝宠
　　集贤相宋庠曾祖骈皇赠太傅可赠太师制
　　敕朕攷慎才杰缉熙政谋得诗雅岩岩之瞻属以时柄用春秋尊尊之谊襃厥曾门所以崇立辅之仪厚追逺之典具官某曾祖某履和含正厚徳秉彞服展季之小官恬弗以怪韫次公之逺业郁未及伸庆乃垂于后昆时则生于上哲屏藩左右冯赖谟谋向总几庭巳峻襃先之典今升宰路益疏进等之恩贲宠维师增荣私庙往修一卣之告尚歆八命之章
　　集贤相宋庠曾祖母王氏可追封齐国太夫人曾祖母丁氏可追封魏国太夫人制
　　敕夫孝必务于本礼不忘其先朕选栋材之隆任以台宰图曾世之懿峻厥仪品虽襃贤之礼优亦本祖之义着具官某曾祖母某氏贤明异禀法训躬行修祭职于采蘩承其先祖泣报囚于丹笔裕乃后昆时惟哲孙都我茂宰前陪枢幄之论追用密章之褒名爵既新汤沐宜钜进胙东齐之壤升优全魏之名滋宠营魂尚识恩礼
　　集贤相宋庠祖曜累赠太师可特赠中书令制
　　敕朕选有徳相大政惟是名数之重进都岩廊则宜爵命之加并崇祖庙示庆源之所本亦襃典之攸先具官某祖某蹈道淳深诒谋清白浚都之贤好善世则有闻太丘之徳可师位曾未达遗恩在物留庆钟孙挺生时栋之材进膺衮路之拜用乂于我实惟尔先迈种之美所滋裕后之祥乃茂昔枢柄之云总已贲维师今鼎席之是居益兼右相襃荣偕峻庆灵弗诬歆此纳书保尔显阀
　　集贤相宋庠祖母贾氏可特追封楚国太夫人制
　　敕亮天工者政之先尊人本者义之率惟国爵之重弥大于孙谋则家庙之荣益延于祖配所以厚民风而昭国体也以尔具官某祖母某氏贤有至行穆着柔风作合名门尽防共中馈之美交修善道得辅佐君子之宜覆育垂慈燕诒着庆惟孙经哲若时奋庸进增汤赋之名升荐密章之刻句呉已宠全楚用荒尚歆告第之荣益右充闾之美
　　集贤相宋庠父玘累赠中书令兼尚书令追封荣国公可进封郑国公制
　　敕相王室者徳之盛尊考庙者孝之隆惟庆源之深长则灵气之回复时乃冢嗣柄吾大钧属当赞防之辰爰举纳书之典恩礼须究名数乃宜具官某父某位不配才性惟合道诚心恕物仁何止于放麛隂徳在民庆乃昌于纳驷挺生良器用乂本朝向总率于繁机已进襃于先烈三师升冠二令兼荣今膺拜于文昌益进疏于大国遂荒原武寔曰陪京弥昭爵命之崇滋厚烝彞之荐尚歆祢室益右庆门
　　集贤相宋庠母王氏可追封越国太夫人母髙氏可追封汉国太夫人母王氏可追封秦国太夫人母朱氏可追封燕国太夫人制
　　敕岩路延登有国繄其弼亮亲庙崇饰故事着于追襃谊惟继嫡之均时乃宠灵之洽具官某母某氏柔明着范淑哲含风以门阀之华来嫔盛徳因图史之训居法宪言存着善猷没章遗懿右乃哲嗣践于中阶妥当枚卜之初弥积先慈之感愍章前峻胙典益加攷按舆地之图进崇大国之号用昭庆善胥于恩荣庶几原穸之灵尚识治朝之渥
　　集贤相宋庠母钟氏可追封晋国太夫人制
　　敕任天下之重国以贤为本稽内治之则母以子而贵况存着慈范而挺生杰才时则相予庆縁裕后宜举追襃之典用旌贤善之风具官某母某氏出髙华之门蹈柔嘉之则来仪名阀承训大家间于两社之占实生哲辅徙乃三邻之学遂跻大儒属当肇位之升倬冠烝髦之首粤从枢筦入正台阶载崇陪幄之联弥动累茵之感襃章前峻淑徳益宜进胙参墟之封增昭亲庙之懿厥灵不泯兹渥是歆
　　吏部侍郎同中书门下平章事文彦博曾祖崇逺赠太保可赠太傅制
　　敕朕崇飨九房昭孝万防馨香格于上下徳罔弗歆恩施浃于幽明仁斯为盛乃睠同寅之辅裁成右飨之仪申饬愍章襃崇曾世具官某素风传世美徳在躬行固重于本邦位不配于髙行前言多识被河汾旧学之资惠政所孚留蒲宓字人之爱实启贻孙之庆孚膺上相之求自甫正于中阶已迨甄于上衮熙成有典覃施及先益尊帝傅之名用厚台臣之数庆余所复歆告其承吏部侍郎同中书门下平章事文彦博曾祖母宋氏可追封魏国太夫人制
　　敕朕以孝飨熙成灵恩均被礼柄臣之重既孚号于大庭尊曾妣之慈复纳书于私庙具官某曾祖母某氏柔仪异禀淑徳少成本育粹于名宗早来仪于庆阀躬采蘩之法度先祭是承茂来叶之燕诒后昆以裕令孙挺出上宰冠居向膺枚卜之求巳攷胙封之典逮兹均施益用追先伻来舆地之图优封大国之号采章兼饬名数载加尚淑魄之有知歆愍章之既渥
　　吏部侍郎同中书门下平章事文彦博祖鋭赠太傅可赠太师制
　　敕朕宗祀五室合祛三神广烝烝之风参侑于祖考推尊尊之谊施及于臣邻用加惠于大门示本恩于上相具官某祖某循持雅行惠迪善猷自州壤以推风繇家庭之储祉孙谋诒厥资狐突善教之忠达者兴焉赖考父滋恭之徳若时茂宰惟乃哲孙早序正于台联尝追崇于保训礼成宫庙庆洽天人益峻三师之名用厚九原之饰惟庆灵之囘复尚营魄之歆承
　　吏部侍郎同中书门下平章事文彦博祖母王氏可追封越国太夫人制
　　敕朕追正郊宫之飨涓成阳馆之祠秩上下以承神通幽明而宣泽发于肤寸漏及重泉矧吾邦宰之贤有怀祖庙之配曩慈所裕愍饰宜加具官某祖母某氏淑哲成风贤明可范服箴图而无斁循法度而弗违作合令门穆嫔风而弥婉诒谋后世阶慈训以寖昌时惟令孙持我魁柄自发扬庭之号已施饰壤之封贲象服之遗荣申密章之时告属兹成飨之庆永言来孝之追覆按典图进荒土宇增衍采章之等究宣恩数之荣烛于圹宵歆我朝范
　　吏部侍郎同中书门下平章事文彦博祖母郭氏可追封沂国太夫人制
　　敇祀者国之大事孝者人之至徳明发斋栗崇严配于合宫渗漉涵濡漏愍恩于幽穸睠言岩宰之重有怀王妣之慈稽若旧章敷于异姓具官某祖母某氏族惟甲冠徳本柔嘉启遇观之祥占归于夫子积诒孙之善行裕我弼臣比膺注意之求巳饰追先之范逮兹宗祀覃及庆灵益进胙于土田用申昭于家庙饰之象服正以采蘩惟营识之未沦尚采章之歆受
　　吏部侍郎同中书门下平章事文彦博父洎赠太师可赠中书令制
　　敕徳之醲者荣裕于来裔孝之大者光昭于前人朕卜季商绪正宗祀裒对六天之大升侑三后之尊孰相邦仪时我岩弼辅成世宗之享厥有茂勳申慰考服之恩宜覃殊典具官某父某体仁居厚尚徳秉彞惠和济贤者之风敏达擅吏师之望壮猷早谢惜髙位之弗跻隂徳所覃宜后昆之滋大蔚兴世嗣光辅朕躬命爰立于岩廊敕追甄于祢室拜以三师之衮刻诸八命之章属毖祀之均休厚愍恩之追逺益进凤池之贵秩用昭鳣序之庆灵尚歆右相之荣当识上台之渥
　　吏部侍郎同中书门下平章事文彦博嫡母耿氏可追封秦国太夫人制
　　敕朕将飨合宫先格太室既防郁鬯之祼还奉苍璧之祠妥侑尊严用度人伦之孝协共显相则繄邦宰之忠永言顾复之恩宜厚追襃之典具官某母某氏髙华着族柔正含章贤徳式于六婣嫔风经于二物辅佐君子尊四教之善言诞育名臣被三迁之慈训芳猷早閟懿范弥昭庆在身支任居肱辅惟亮工之攸赖本诸祉之所滋爰当正衮之辰尤动累茵之感追贲采蘩之号进加析壤之封时享辅修孝思增积稽若朝范刻用密章胙兹土宇之美名贲乃笄珈之盛饰惟淑灵之匪昧尚华渥之是承
　　参知政事髙若讷曾祖谕赠太子太保可赠太保制
　　敕国家优于用贤笃在教孝故二府登仕既冯赖于猷为而三世追襃必究极于恩礼所尊人本之重宜厚国政之咨具官某曾祖某节峻丘园风行州壤眷怀贤业道不济于当年贻燕善谋庆则蕃于来世缵乃祖服时惟孝孙选自内枢参我中铉向以东宫之二品举用追章今以天子之三师升如愍册且明有徳之后式表襃贤之先尚而灵承防我贲宠
　　枢密使髙若讷曾祖谕赠太傅可赠太师制
　　敕国家置使典枢本兵总务重兹时柄之委厚其曾世之襃抑乃旧章斯谓殊典具官某曾祖某仁为已任徳秉民彞膴仕爽于生前余庆滋于身后令孙载诞近弼是登寔资陪幄之谋用翊包戈之治载稽往防已贲上公益先本祖之图弥进维师之重密章以刻郁鬯是承庶几私庙之灵尚识治朝之渥
　　参知政亊髙若讷曾祖母王氏可追封祁国太夫人制
　　敕朕图政轴之贰録曾世之慈既进律而熙朝即纳书而告第所以推迹先懿归厚时风具官某曾祖母某氏柔范夙成善猷只率族则衣冠之旧言惟图史之箴正宗事而聿修垂孙谋而云逺挺生良翰滋大庆闳粤从某命之司预闻本政之议襃先有典益疏汤沐之封裕后显仁弥表燕诒之盛幽灵固在愍饰其承
　　枢密使髙若讷曾祖母冀国太夫人王氏可追封晋国太夫人制
　　敇国家法枢置弼陪幄议兵防既告于大庭恩即覃于私庙进襃曾配抑着朝彞具官某曾祖母某氏特禀柔风休有懿范诒孙谋而益逺流世徳而逾醲祥发本支任隆基宥先胙封于郡望巳加号于小君爰当班命之辰益举纳书之典按图舆地拓土大邦升恩数以兼常昭庆灵之滋厚往歆襃典尚识茂恩
　　参知政事髙若讷祖审钊赠太子太傅可赠太傅制
　　敕义率下而重礼治上而尊章徳表贤既参联于宰路本仁厚俗必追宠于大门具官某祖某文武自将智略寡二功名为任尝慷慨以忘家力命难忱终咨嗟于抱器虽贵涂则爽而庆阀以兴字果验于升卿器有逾于安国俾若予采入预政闻时惟任能礼有异数益进上公之秩用缵乃祖之戎冀而神灵只我印绶
　　枢密使髙若讷祖审钊赠太师可特赠中书令制
　　敕国家经武须贤缵戎在孝繇几庭而进辅必祖庙以伸襃所以旌哲表庸尊先重本着兹台范厚厥朝风具官某祖某力行体仁时中合道恕心是广曾丑夷之弗争隂徳所覃宜昆云之有裕惟孙抱器若时登枢探观告第之章前用维师之衮益兼荣于浴凤仍贲采于附蝉以明达者之兴且验升卿之効惟光灵之所属尚营识之是歆
　　参知政事髙若讷祖母追封扶风郡太夫人马氏可追封澶国太夫人制
　　敕厚民在孝济政须才选贤以乂于王家襃功乃及于私庙朝有着典我惟仪图具官某祖母某氏柔靖自将贤和无遂展如姆教之率穆然嫔则之修慈范早沦绪风弥劭惟令孙之忠力预近府之政谋参枢柄之云初稽纳书之惟旧衍增汤赋之数追襃翟茀之仪神而有灵诏其无忽
　　枢密使髙若讷祖母卫国太夫人马氏可追封魏国太夫人制
　　敕义乃率于祖仁必厚其先乃睠枢臣之良有怀王妣之懿申加礼命洽被恩章具官某祖母某氏生徳业之门着柔嘉之范共俭以承于先祭休昌乃集于后昆时维令孙弼我烦务纳忠先哲方冯赖于髙谟追逺饰终益襃崇于愍册溯服章之盛节拓土宇之优封胙以近邦隆兹异数章庆源之濬发明慈覆之逺垂未泯淑灵尚歆荣渥
　　参知政事髙若讷父怀諲赠太子太师可赠太师制
　　敕朝家任贤倚重在于闻政臣子能仕推本繇于教忠矧自几廷入联宰路宜畴陟命益峻襃恩具官某父某仁厚存诚才明韫用世服义方之训家承孝谨之风不偶数奇郁胷中之素蓄自他有耀集身后之遗荣是似克家思皇生国方均参柄之重宜从饰礼之优追尊上公申贲英衮尚防师保之宠往歆印绶之崇
　　枢密使髙若讷父怀諲赠太师中书令可赠兼尚书令制
　　敕教之忠者子能仕徳之盛者宗必兴眷我名臣付畀枢柄参攷前人之力用襃尔室之荣具官某父某禀自诚明乐于名教含章抱璞惜大任之弗跻储庆为基宜髙门之有闶诞生哲嗣用乂本朝向参宰路之联已厚圹宵之贲上公极宠右相兼荣今进翊于万枢益申襃于二令显臧孙之有后庶李公之弗亡式将印绂之华往修圭瓒之告先于而庙永右厥家
　　参知政事髙若讷母追封河南郡太夫人阎氏可追封鄘国太夫人制
　　敕夫名显而滋重则礼从而益隆若乃繇上大夫而典极升小司空而谋政爵禄弥厚于已茵鼎不逮其亲故宜按舆地之图书内史之防进疏国壤申宠圹宵具官某母某氏贤善自持柔明有助谨召南之共祭穆是嫔仪喜京兆之平反仁于母道克家有子举国曰贤巳试本兵之司复参制政之府往尝追于封胙令增贲于号荣显尔诞哲之祥伸我任能之礼淑灵匪昧华宠当只枢密使髙若讷母雍国太夫人阎氏可追封秦国太夫人制
　　敕国家尊枢弼重兵柄登进髦哲已孚号于治庭推本孝慈即班恩于亲庙矧惟妣徳宜厚密章具官某母某氏仁淑有仪贤和居正从召南之百两作合名门卜孟氏之三隣勗成大器陟屺之哀遄遘累茵之感弥深自岩坐之参升已隂堂之追饰锡土山于成国贲车服于小君属进总于繁机爰申加于愍册绍开广宇改胙大邦具慰寒泉之思用示蓼莪之报庶几营魄尚识宠荣右谏议大夫充天章阁待制兼侍读张揆弟京东转运使兵部员外郎集贤校理掞父蕴尚书司封郎中可特赠光禄卿制
　　敕朕肃若旧典祠于明堂配侑尽诚永怀三后之烈襃荣追礼覃及百工之亲矧吾从臣兼相仪蕝睠言考服宜厚恤章具官某宅性惠和徳基凭厚位不配于髙行庆乃裕于后昆挺生似续之良驰称竞爽之美敷经便閤膺选才林能仕本于教忠善继彰于锡类愍恩所饰故事当优增贲列卿之名昭示治朝之法幽冥匪昧渗泽其承





　　文恭集巻二十一
　　钦定四库全书
　　文恭集巻二十二
　　宋　胡宿　撰
　　内制
　　皇兄允弼特授依前检校尚书右仆射充宁国军节度使同中书门下平章事北海郡王加食邑一千户实封三百户仍赐推诚保顺亮节守正翊戴功臣制
　　门下稽若先生制兹大祫谓四时之常祭未极孝思约一闰之小成诞为精享朕详按旧礼攷卜孟冬驾言属车登享祖庙行朝践之礼歌长发之章惟时亲贤预我祠祀尽肃雍之美同凄怆之怀亦既解严宜有襃赏用敷渥典式告大廷具官允弼地则茂亲时惟明徳系二南之化躬两汉之风表仪王家有严重之质训宗子得祗穆之和兼徽台司开赋王社宿邸弥谨奉朝滋恭而自先甲肇禋申严始事率郇滕之诸国逮鲁卫之密亲侍斋幄之深从昭銮之近太室戾止广乐绎如奉亚祼之升极其恭志正赤舄之履亶无流心祖宗格思祝嘏告止歆乃孝享赐朕祥厘膰肉是颁用先兄弟之爱劳酒斯举以泽公侯之勤优衍采田益畴真食仍加功号之美竝昭名数之华国典攸宜家情允洽于戏同寅恤祀既获无疆之休夹辅慎徽益保有终之吉往钦厥命永孚于休
　　除皇弟允初特授特进依前检校尚书右仆射使持节耀州诸军事行耀州刺史兼御史大夫充感徳军节度使耀州管内观察处置等使加食邑七百户仍赐推诚保顺翊戴功臣制
　　门下百世必祀徳厚者流光三嵗乃祫文繁则礼缛朕训四海之孝合七世之灵因时永怀备物亲享祲容粲若寳镇在焉来九服之朝用六代之乐于时藩岳伯舅二三弟兄助祭在兹侍祠有恪嘉飨云究庆赐遂行具官允初体韵详和性质淳固本贤王之后资圣源之先遥制侯藩委髙牙之重留宿京邸奉介圭之朝能慕善猷绰有淑问自祖宗之讲祀由奉常以肄仪结佩入斋展軨从跸清庙在望极骏奔之恭朱芾侍祠有肃雍之美朕以皇祖右飨大嘏告兹熙事备成景福来格还衡肆眚进律畴庸乃眷戚藩益开土宇仍进表功之号更升蹑等之阶恩礼之隆固先于异姓名数之懋滋表于展亲于戏承积累之祥膺节制之重斋祠参奉灵宠洊加益慎尔猷往服朕命
　　除皇弟允良特授特进依前检校司空同中书门下平章事使持节郑州诸军事行郑州刺史华原郡王充奉宁军节度使郑州管内观察处置河隄等使加食邑一千户仍赐功臣制
　　门下朕沿康复之庆荐昭报之诚合祀干只大陈牲玉先期祓乎路寝申诏约乎郊丘礼文昭明仪体简大既执量币获侑祖宗之灵复因祭膰以亲兄弟之国盖合扬于贶施用均布于福厘矧尧之变时雍始于敦族而周之厚民徳由厥睦亲式是仁恩扬兹庆号具官允良姿质淑茂体行端庄令问夙昭善猷允履戚藩云建使节是持按图启封载择膏腴之地班槐就列兼崇台宰之仪入侍斋祠居奉朝请有陟恪之敏得雍肃之和朕享告成尔庸惟穆既饮斯至乃泽厥劳郑伯列于近郊滕侯先于异姓班兹盛防进以崇阶仍增井牧之封益宠云台之号竝为异数用洽至恩于戏讫是上仪布兹大喜羣工庶尹既国典之是孚至戚密亲在家情之允洽益慎尔徳以对厥休
　　除富弼行礼部尚书同中书门下平章事昭文馆大学士监修国史兼译经润文使加食邑实封功臣散官勲封制
</div>
    <div class="pagination">
<a href="文恭集_page21.html">上一页</a><span>...</span><a href="文恭集_page17.html">17</a><a href="文恭集_page18.html">18</a><a href="文恭集_page19.html">19</a><a href="文恭集_page20.html">20</a><a href="文恭集_page21.html">21</a><span class="current-page">22</span><a href="文恭集_page23.html">23</a><a href="文恭集_page24.html">24</a><a href="文恭集_page25.html">25</a><a href="文恭集_page26.html">26</a><a href="文恭集_page27.html">27</a><span>...</span><a href="文恭集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
