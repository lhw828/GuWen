<!DOCTYPE html>
<html>
<head>
    <meta charset="UTF-8">
    <title>元丰类稿 - 第 42 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 42 页/共 70 页</h1>
    <div class="content">　　一，乞下管勾往来国信所，契勘嘉八年四月至治平四年正月末以来，所差入国接伴馆伴官等，正官借官簿等册并语录，权借赴当院，照证修纂，仍不妨彼所使用。

　　一，乞下玉牒所，取英宗皇帝玉牒一本照会。

　　一，乞下中书编机房，合要嘉八年四月至治平四年正月八日已前，除改麻制文字照会。

　　一，本院但干修实录，于诸处检借文字，并须当职官员封记往还，疾速应付。

　　一，乞下尚书司封，疾速检借嘉八年四月至治平四年正月八日已前，中书除改百官官位姓名敕黄，照证修纂。 
　

　




　

　
●卷三十三·奏状十七首
【进奉熙宁四年明堂绢状】
　　祀而严配，王国之上仪；助者骏奔，人臣之常奉。前件物，实之用篚，旅以造庭。阻就列以陪祠，庶将心于拱极。载循僭冒，伏积震惶。

　　【进奉熙宁七年南郊银绢状】

　　天休不宰，故大报于亲郊；上德难名，唯骏奔于助祭。兹为邦礼，以合人情。前件物，辄用土毛。敢参庭实，第从臣之嘉颂；独远清光，得万国之欢心。庶将薄意，干冒旒。臣不任。

　　【进奉熙宁七年同天节银绢状】

　　自天生德，与世为归。属当载育之期，敢荐无疆之祚。前件物，辄备土毛之末，用参篚贡之余。远守蛮荆，莫预造庭之会；仰怀象魏，但祈难老之祥。

　　【进奉熙宁八年同天节银绢状】

　　元命在躬，方启龙兴之运；鸿图集祉，爰开<鸟乙>降之祥。前件物，敢荐服官，用参庭实。缘易供之薄献，祝难老之殊祥。

　　【襄州乞宣洪二郡状】

　　右，臣今任至今年九月成资，已蒙差太常少卿孙颀替臣成资阙，今臣去替只有数月。窃念臣为有私便，欲乞就移洪州或宣州一任，情愿守待远阙。谨具状奏闻，伏候敕旨。

　　【奏乞回避吕升卿状】

　　右，臣伏奉敕命，就差权知洪州军州事，充江南西路兵马都钤辖，已发来赴任次。今睹吕升卿授江西转运副使，伏缘臣先任齐州，得替后，吕升卿为京东路察访，于齐州多端非理，求臣过失，赖臣无可捃拾。兼臣弟布与吕惠卿又有嫌隙，二事皆中外共知。今升卿任江西监司，洪州在其统属，须至陈乞回避，伏乞指挥检会。臣先奏乞移洪州，或宣州，或东南一般州郡。臣为母亲见在饶州，迤逦前去饶州，伺候朝旨。

　　【奏乞与潘兴嗣子推恩状】

　　右，臣伏睹本州人试将作监主簿潘兴嗣，五岁以父任得官，二十二岁授江州德化县尉，不行。熙宁二年，朝廷察其高，以为筠州军事推官，不就。今年五十六岁，安于静退三十余年。

　　臣窃以康定中，徐复以处士收用，辞不就，得官其一子。近王回、孙侔皆以幽潜见录，命下而回已死，亦得官其一子。李觏以国子直讲退归死十年，亦得禄其后。则国家之于激奖廉退，既肆其所守，又恩及其世，盖有故事。今与王回同时见录之人有孙侔，而后又有兴嗣，处幽不改其操，皆已白首，然未有为上闻者，故其子独未蒙恩。

　　窃以康定至今几四十年，士之抗志于隐约，而为朝廷所知者，止此数人。盖枯槁沉溺，其守至难，故其人至少。为国家者，取而显之，使天下皆知士之特立无求于世者，不为上之所遗，则自重者孰不勉？浮竞者孰不悔？可谓施约而劝博。宠禄之所以励世，其实在此。臣故敢以闻，伏惟陛下幸察。侔及兴嗣，躬难进之节，遭遇圣时，用王回、徐复、李觏为比，加恩其子，使斯人不卒穷于闾巷，足以明示天下。兴嗣有子群，年二十六岁。孙侔今家真州。谨状奏闻，伏候敕旨。

　　【奏乞复吴中复差遣状】

　　右，臣伏见提点本州玉隆观、龙图阁直学士、给事中吴中复，年六十六岁，精力未衰，志意甚壮，历事累朝，尝任谏官御史，以直道正言，能称其职。又任邦伯，理兵治民，皆有可纪。孔子曰：“如有所誉者，其有所试矣。”如中复之材，有已试之效，可谓明白。方今中外任使，尝患乏人，如中复者，岂可遂其间逸？欲乞召至左右，使典司献纳，或委以藩镇，使治烦剧，必能上副忧勤，不负寄任。况中复年未当退，又无疾病，处之散地，众谓非宜。伏望早赐收用，以称朝廷尚贤求旧之意。臣忝任州长，不敢不言。谨具状奏闻，伏候敕旨。

　　【辞直龙图阁知福州状】

　　右，臣准洪州送到敕牒一道，授臣直龙图阁、就差权知福州，交割本职公事与以次官员，发赴本任者。孤远之臣，幸蒙收擢。圣恩深厚，谊岂敢辞？伏念臣老母年高，近岁多病。臣弟布已移知广州，见赴本任。臣若更适闽越，则兄弟并就远官。犬马之志，不胜徨。伏望圣慈矜悯，特寝新命，与臣一便地差遣。所有敕牒，臣未敢祗受，已牒洪州，寄军资库收管。臣已交割本职公事与以次官员，不敢于旧任处久住，见迤逦前来，听候指挥。谨具状奏闻，伏候敕旨。

　　【福州举知泉州陈枢久不磨勘特与转官状】

　　右，臣体访得辖下知泉州尚书屯田员外郎陈枢，不下磨勘文字已十五年。中间曾遇覃恩改官，其于绵历岁月，积累劳能，则考课常法，盖未及之，列于郎曹，为日已久。方当朝廷崇尚廉素、诫抑浮竞之时，枢独安于冲静，所守如此。况枢操履纯笃，出自天资；治行循良，见于众论。自历州县，及任淮南提点刑狱，与今来再任泉州，所至风绩，皆可称纪。伏乞特降指挥，下审官东院，检会枢合该磨勘日月，采其久不自陈，特与优转名曹，以奖恬退。臣忝备寄任，不敢不言。谨具状奏闻，伏候敕旨。

　　【福州奏乞在京主判闲慢曹局或近京一便郡状】

　　右，臣辄露悃忄，仰干旒。臣母老多病，见居京师。臣任福州，臣弟布任广州，相去皆数千里。臣犬马之志，实不遑宁。臣昨移福州之日，曾乞哀怜，改授近地，寻奉圣旨不允，不敢再请。臣既到任，属所部之内，寇孽遗类往往尚聚山谷，居人未宁，远近疑骇，而州之属邑，又有出于旱饥之后。臣于此时，正当竭其驽钝，复不敢以私计自陈。自去冬及今春以来，上赖朝廷威德，蚁聚余寇，悉又殄除。田畴之间，连获登稔。今山海清谧，千里宴然，里闾相安，粟米丰羡。臣于所部，乃无一事可以自效。况臣到任，今年八月已及一年。远去庭闱，为日已久。晨昏之恋，谊难苟止。则臣可以乞恩，实在今日。伏见朝廷至仁，比来群臣之中，有欲便于养亲者，并蒙听许。况臣母子各已白头，兄弟二人皆任远地，今臣于官守，又无可以驱驰之事。伏望圣慈悯恻，以臣老母见在京师，与臣一在京主判闲慢曹局差遣，或就移近京一便郡，庶便亲养。臣虽糜殒，曷报圣恩？臣不任惶惧战汗激切屏营之至。

　　【移明州乞至京迎侍赴任状】

　　右，臣昨以老母在京，而臣知福州，臣弟布知广州，相去各数千里，幸臣所部之内，盗贼殄除，年丰稔，臣于守官，既无可驱驰之事，而臣到任已及一年，远去庭闱，为日已久，奏乞圣慈哀怜，以臣老母见在京师，与臣一在京主判闲慢曹局差遣，或移臣近京一便郡，庶便亲养。寻准中书札子，已降敕命，差臣权判太常寺兼礼仪事。奉圣旨，仰臣交割职分公事讫，发来赴阙。臣遂起离前来，至洪州，睹进奏院报，已差臣知明州。伏念臣已奔驰在路，屈指计日，望至亲侧。窃计臣老母之心，闻臣之来，倚门之望，固已深切。今母子垂欲相见，而臣忽他改差遣。晨昏之恋，既未得伸；迫急之诚，惟知涕泗。且臣母子各已白首，臣母近岁多病。臣弟布又知桂州，私门之内，长子二人皆违左右。而臣于兄弟之内，又最居长。犬马之志，岂敢苟安？况今所得明州，足可迎侍。臣不敢别有陈乞，欲望出自圣恩，特赐矜悯，许臣径马暂至京师，迎侍老母赴任，不敢别有住滞。伏惟天地之德，哀而怜之。

　　臣欲候授敕后，陈此恳诚。臣见在道路，恐虑敕命附递前来，或致迟延，须至便具奏请，所贵早得指挥，不致别有留滞。臣见水路前去，所有朝旨，乞降至真州，以来付臣。谨具状奏闻，伏候敕旨。

　　【明州奏乞回避朱明之状】

　　伏为本路提点刑狱朱明之，是臣母之亲堂弟，牒明州检到敕条，窃虑合该回避，须至奏闻者。右谨具如前。乞赐检会，如合该回避，欲望圣慈，念臣在外十有一年，已更六任，幸遇非常之主，职与内朝。而自陛下即祚以来，未得一亲玉色，人臣爱君希慕之心，未能自弃，为日已久。兼臣昨任福州，已系远地，迎侍不得。即今老母多病，见在京师，人子之义，晨昏之恋，固难苟止。二者于臣之心，实为迫切。如臣合当避亲，臣不敢陈乞在京差遣，只乞对移陈、蔡一郡，许臣暂至京师，迎侍老母赴任，使臣仰得就日月之光，俯得伸犬马之养。

　　臣至孤至远之迹，抱此微诚，如不自言，谁当为臣言者？伏惟陛下天地父母哀而怜之，出自圣慈，特赐矜许。臣不任母子区区激切之情。谨具状奏闻，伏候敕旨。

　　【进奉元丰元年同天节功德疏状】

　　弥月开祥，本周家之极盛；千秋纪节，由唐室之浸昌。矧属熙朝，实标华旦。是敢虔遵象教，恭启法筵。倾率土之欢心，祝后天之遐。庶偕动植，永赖生成。

　　【进奉元丰元年同天节银状】

　　<鸟乙>鸟之诗，本商人之所自出；《生民》之什，原周室之所由兴。矧属休辰，实开令节。生成之造，虽难称于大恩；爱戴之心，庶可将于薄物。用祝乾坤之久，永为夷夏之依。

　　【进奉元丰二年同天节银绢状】

　　人神佑助，是开弥月之祥；夷夏归依，方祝后天之。前件物，旅于庭实，出自土毛。仰希北极之尊，用将微意；愿固南山之寿，永庇群生。

　　【移知亳州乞至京迎侍赴任状】

　　右，臣五月三十日伏奉敕命，就差知亳州。既近辇毂，又便庭闱。仰荷天恩，俯从人欲，非臣浅薄所能报称。伏念臣前奏中具陈在外十有一年，已更六任。幸遇非常之主，职与内朝。而自陛下即祚以来，未得一亲玉色，人臣爱君希慕之心，未能自弃，为日已久。兼臣昨任福州，已系远地，迎侍不得。即今老母多病，见在京师，人子之谊，晨昏之恋，固难苟止。二者于臣之分，实为迫切。如臣合当避亲，臣不敢陈乞在京差遣，只乞对移陈、蔡一郡，许臣暂至京师，迎侍老母赴任。使臣仰得就日月之光，俯得伸犬马之养。

　　今臣幸蒙恩诏移守亳州，如臣所请。况亳州去京不远，欲乞许臣暂至京师，迎侍老母赴任。臣见已交割讫，发离前来。所有回降朝旨，乞降至泗州付臣。谨具状奏闻，候敕旨。 
　

　

</div>
    <div class="pagination">
<a href="元丰类稿_page41.html">上一页</a><span>...</span><a href="元丰类稿_page37.html">37</a><a href="元丰类稿_page38.html">38</a><a href="元丰类稿_page39.html">39</a><a href="元丰类稿_page40.html">40</a><a href="元丰类稿_page41.html">41</a><span class="current-page">42</span><a href="元丰类稿_page43.html">43</a><a href="元丰类稿_page44.html">44</a><a href="元丰类稿_page45.html">45</a><a href="元丰类稿_page46.html">46</a><a href="元丰类稿_page47.html">47</a><span>...</span><a href="元丰类稿_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
