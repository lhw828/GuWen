<!DOCTYPE html>
<html>
<head>
    <meta charset="UTF-8">
    <title>杨升庵集 - 第 64 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 64 页/共 140 页</h1>
    <div class="content">吴志孙权征合淝为魏将张辽所袭乘骏马上津桥板撤丈余超度得免故以名桥在今庐州境中诗本逸去略追记之附于此魏人野战如鹰扬吴人水战如龙骧气吞魏王惟吴王建旗敢到新城傍霸主心当万夫敌麾下苍黄无羽翼涂穷事变接短兵生死之间不容息马犇津桥桥半撤汹汹有声如地裂蛟骇横飞秋水空鹗惊径度秋云缺奋迅金羁汗沾臆济主艰难天借力艰难始是报主时平日主君谁爱惜此诗五七岁时先君口授小子识之张飞当阳阪曹操不敢逼而逍遥津甘宁凌统不能御张辽则宁统之将略下张飞远甚矣 

游景仁黄鹤楼诗 

游景仁黄鹤楼诗长江巨浪拍天浮城郭相望万景收汉水北吞云梦入蜀江西带洞庭流角声交送千家月帆影中分两岸秋黄鹤楼高人不见郄随鹦鹉过汀洲景仁名侣广安人南渡四贤相之一有文集今不传独此诗见楚志 

韦庄赠进士诗 

新马杏花色绿袍春草香 

梅圣俞诗 

梅诗南陇鸟过北陇呌高田水入低田流山谷诗野水自添田水满晴鸠却唤雨鸠来李若水诗近村得雨远村同上圳波流下圳通其句法皆自杜子羙桃花细逐杨花落黄鸟时兼白鸟飞之句来 

刘绮庄诗 

续南部烟花录有刘绮庄扬州送人诗云桂楫水兰舟枫江竹箭流故人从此去远望不胜愁落日低帆影归风引棹讴思君折杨柳泪尽武昌楼绮庄不知何许人详诗之声调必初唐也 

刘言史诗 

刘言史潇湘舟中听夷女唱暧乃歌云夷女采山蕉缉纱浸江水野花满髻妆粉红闲歌暧乃深峡里乃知从何处生当年泣舜断肠声翠华寂寞婵娟没绿莜空余红泪情青烟冥冥覆杉桂崖壁凌天风雨细昔人怨恨此地遗碧杜缃蕤含怨姿清猿未尽鼯鼠切汨水流到湘妃祠北人莫作潇湘游九疑云入苍梧愁暧乃楚人歌也元结集作欵乃字不同而义一此诗世亦罕传且录之 

刘元济诗 

近览庐山旧志见唐人刘元济经庐岳回望江州想洛阳有作云龟山帝始营龙门禹初凿出入经变化俯仰凭寥廓未若兹山功连延并巫霍东北流艮象西南距坤络宏阜自欝盘高烟复回薄势入柴桒渚阴开彭蠡壑九江杳无际七泽纷相错云霞???吴会风波腾鄬鄀迹随造化久利与乹坤愽肹响积气通纷纶潜怪作石渠忽见践金房安可托地入天子都巗有仙人药二门几迢逓三宫何儵爚咫尺竆杳冥啀步皆恬漠才惊羽翰幽居静龙蛇蠖明牧振雄词棣华殊灼烁盛业匡西夏深谋赞禹亳黄云拂鼎飞绛气横川跃佐历符贤运人期梦天爵礼乐富垂髫诗书成舞勺清辉靖岩电利器腾霜锷游圣挹衢樽邻畿恭木铎墙仞包武侯波澜控文若旋闻刈翘薪遽覩折葵藿稷卨序揆图良平公辅畧重臣资出守英藩谅求瘼豫樟观伟材江洲访灵崿阳岫晚氛氲阴崕莫萧索雌伏屡鲸奔雄飞更鸷搏惊垒透烟霞腾猿乱枝格故园有归梦他山非行乐他乡徒可游湟涧终旋泊景物观淮海云霄望河洛城阙紫微星图书玄扈阁神功多粉绘元气犹斟酌丞相下南宫将军趋北洛横簪并附蝉列鼎俱调鹤四野时迷路五月先投龠池榭宣琼管风花乱珠箔旧游劳寤寐新知无悦乐天寒欲赠言岁莫期交约夜琴清玊柱秋灰变缇幙风云动翰林宫征调文钥言泉激为浪思绪飞成缴千里挥珠玑五采含丹雘锺鼓旋惊鷃瑾瑜俄抵鹊窃价惭庸怠叨声逾寂寞长望恨南溟居然翳东郭此诗绮绘焕发比兴温然虽王杨卢骆未能先也然不甚流传而王周李山甫林宽卢延逊周晏胡曾之徒鄙猥俚贱优人羞道者乃有集行世噫至言不出俗言胜也文亦有幸不幸哉 

刘原父喜雨诗 

刘原父喜雨诗云凉几响高树清露坠明月虽复夏夜短已觉秋气多艳肤丽华烛皓齿扬清歌临觞不肯醉奈此粲者何此诗无愧唐人不可云宋无诗也 

尹式诗 

尹式和宋之问诗愁发含霜白衰颜寄酒红○杜子羙云发短何湏白颜衰肯再红○宋陈后山云短发愁催白衰颜酒借红【皆互相取用各不失为佳】 

袁伯文诗 

玊墀滴清露罗幌巳依霜逄春每先绝争秋欲几芳袁伯文楚妃引也风闺晚翻霭月殿夜凝明愿君早流盼无令春草生徐孝嗣白雪曲也泪滴珠难尽容残玊易消倘随明月去莫道梦魂遥张文收酺乐也罗敷初总髻蕙芳正娇小月落始归船春眠恒着晓又别前花照露别后露垂叶歌舞湏及时如何坐悲妾李嘏怨诗也数诗少时爱而诵之然诸选皆不收何见耶 

萧遇诗 

萧遇春日诗水堤烟报柳山寺雪惊梅唐人赏之谓不减庾子山 

曾子固诗 

曾子固享祀军山庙歌云土膏起兮流泉驶兮我徂于田偕妇子兮既耕且蓺芸且耔兮一岁之工在勤始兮野无螟蝝田有水兮非神之力其谁使兮我苞盈兮我实成兮挥鎌??致??致风雨声兮囷藏露积如坻京兮遗秉滞穗富鳏茕兮酒食劝酬消忿争兮非神之助岁莫登兮我有室家神所佑兮我有旄倪神所寿兮神之惠我惟其旧兮土之报神亦云厚兮酾酒刑牲肴核豊兮吹萧考鼓声逢逄兮我民岁献无终穷兮千秋万岁保斯宫兮此诗王荆公称金以为有雅颂之意当表出昧者言子固不能诗岂其然乎 

刘后村三诗 

刘后村集中三乐府效李长吉体人罕知之今录于此其一李夫人招魂歌云秦王女儿吹凤箫泪入星河翻鹊桥素娥刬袜踏玊兔回望桂官一点雾粉红小堞没柳烟白茅老仙方目?重圆寻愁不见入香髓露花点衣碧成水其二赵昭仪春浴行花奴一双鬓垂耳绿绳夜汲露桃蘃青桂寒烟湿不飞玊龙呵暖红薇水翠靴踏云云帖妥燕钗微卸香丝鬌小莲夹拥真天人红梅犯雪欹一朵鸾锦屏风画水月鳼鶄抱颈唼兰叶刘郎散却金饼归笑引香绡护痴蝶其三东阿王纪梦行月青露紫翠衾白相思一夜贯地脉帝遣纤阿控紫鸾昆仑低下海如席曲房小幄双杏坡玊凫吐麝熏锦窠软香蕙雨衩钗???云土?矞云三尺生红革?华金蟾吞漏不入咽柔情一点蔷薇血海山重结千年期碧桃小核生孙枝精移神骇屏山知三诗皆佳不可云宋无诗也 

洪平斋挽荆公诗 

君臣一德盛熙宁厌故趋新用六经只怪画图来郑侠岂知奏议出唐垧掌中大地山河舞舌底中原草木醒养就祸胎身始去依前锺阜向人青李文正公曰此诗五十六字春秋也 

元洪二子题山诗 

元遗山北岳诗东州死爱华不注向在陋邦何足数敬亭不着谢宣城断岸何缘比天姥言山水在通都易得名也洪震老【元人】淳安东泉山诗通都大邑人争驰一泉一石小亦奇云深路绝无人处纵有佳山谁得知言山水在僻远人不知也二诗意绝相类亦名言也 

半山用王右丞诗 

王维书事诗轻阴阁小雨深院昼慵开坐看苍苔色欲上人衣来洪觉范天厨禁脔云此意含不尽之意子由所谓不带声色者也王半山亦有绝句诗意颇相类按半山诗云山中十日雨雨晴门始开坐看苍苔文莫上人衣来蔡正孙编诗林广记乃以若耶溪上踏莓苔一首当之谬矣 

濂溪诗 

濂溪集和费令游山诗云是处尘劳皆可息时清终未忍辞官此乃由衷之语有道之言所以不可及也今之人口为怀山之言暗行媚灶之计唐僧昙秀云住山人少说山多杜牧云尽道青山归去好青山曾有几人归 

老泉诗 

苏老泉诗佳节每从愁里过壮心偶傍醉中来白乐天诗有百年愁里过万感醉中来之句老泉未必祖袭盖偶同耳 

东坡梅诗 

禅宗颂古唐僧古梅诗云雪虐风饕水浸根石边尚有古苔痕天公未肯随寒暑又孽清香与返魂东坡梅花诗蕙死兰枯菊已催返魂香入陇头梅正用此事而注者亦不之知也 

谢皋羽诗 

谢皋羽晞发集诗皆精致奇峭有唐人风未可例于宋视之也予尤爱其鸿门燕一篇天云属地汗流宇杯影龙蛇分汉楚楚人起舞本为楚中有楚人为汉舞辟?鸟鹈淬光雌不语楚国孤臣泣俘虏君看楚舞如楚何楚舞未终闻楚歌此诗虽使李贺复生亦当心服李贺集中亦有鸿门燕一篇不及此远甚可谓青出于蓝矣元杨廉夫乐府力追李贺亦有此篇愈不及皋羽矣其它如短歌行秦淮没日如没鹘白波漾空???云土?弦月舟人倚棹商声发洞庭脱木如脱发建业水云太白八月鱼脑减武昌城头鼓紞紞海上曲云水花生云起如葑神龙下宿藕丝孔明河篇云牵牛夜入明河道泪滴相思作秋草婺女城头玩月革星君冡上无啼鸟侠客歌云潮动西风吹杜荆离歌人夜斗西倾佽飞庙下蛇含草青拭吴钩入匣鸣效孟郊体云牵牛秋正中海白夜疑曙野风吹空巢波涛在孤树律诗如驿花残楚火烽火到交州夜气浮秋井阴花冷碧田山鬼下茅屋野鸡啼苎萝戍近风鸣柝江空雨送船邻逋灯下索乡梦戍边回柴关当太白药气近樵青暗光珠毋徙秋影石花消下方闻夕磬南斗挂秋河虽未足望开元天宝之萧墙而可以据长庆宝历之上座矣 

慧远诗 

晋释慧远游庐山诗崇岩吐气清幽岫栖神迹希声奏羣籁响出山溜滴有客独冥游径然忘所适挥手苶云门灵关安足辟留心叩玄扃感至理弗隔孰是腾九霄不奋冲天翮妙同趣自均一悟超三益此诗世罕传弘明集亦不载犹见于古石刻耳孰是腾九霄与陶靖节孰是都不营之句同调真晋人语也杜子美诗得似庐山路真随慧远游正用此事字亦不虚千家注杜乃不知引此 

贯休诗 

霜月夜徘徊楼中羗管催晚风吹不尽江上落残梅此贯休绝句也休在晚唐有诗名然无可取独此首有乐府声调虽非僧家本色亦犹惠休之碧云也 

灵彻诗 

僧灵彻有诗名于中唐古墓诗云松树有死枝塜墓惟莓苔石门无人入古木花不开天台山云天台众山外岁晚当寒空有时半不见崔嵬在云中九日云山僧不记重阳节因见茱萸忆去年诸篇为刘长卿皇甫冉所称予独取天台山一绝真绝唱也 

帛道猷诗 

晋世释子帛道猷有陵峯采药诗曰连峯数千里修林带平津茅茨隐不见鸡鸣知有人此四句古今绝唱也有石刻在沃州岩按弘明集亦载此诗本八句其后四句不称独刻此四句道猷自删之耶抑别有高人定之耶宋秦少游诗菰蒲深处疑无地忽有人家咲语声道潜诗隔林彷佛闻机杼知有人家在翠微虽祖道猷语意而不及庚溪作诗话谓少游道潜比道猷尤为精炼所谓苏粪壤以充帏谓申椒其不芳也 

齐已诗 

僧齐已诗重城不锁梦每夜自山宋人小词重门不锁梦随意绕天涯 

朱玄晦真人诗【真迹在内江】 

</div>
    <div class="pagination">
<a href="杨升庵集_page63.html">上一页</a><span>...</span><a href="杨升庵集_page59.html">59</a><a href="杨升庵集_page60.html">60</a><a href="杨升庵集_page61.html">61</a><a href="杨升庵集_page62.html">62</a><a href="杨升庵集_page63.html">63</a><span class="current-page">64</span><a href="杨升庵集_page65.html">65</a><a href="杨升庵集_page66.html">66</a><a href="杨升庵集_page67.html">67</a><a href="杨升庵集_page68.html">68</a><a href="杨升庵集_page69.html">69</a><span>...</span><a href="杨升庵集_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
