<!DOCTYPE html>
<html>
<head>
    <meta charset="UTF-8">
    <title>北山集（宋郑刚中） - 第 10 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋郑刚中） - 第 10 页/共 25 页</h1>
    <div class="content">　　送萧徳起赴召
　　【阙】　　　　　　　中原八骏渉沙漠春风移十年壮士磨寳剑怒气常裂肝荆湘跨闽浙米贵仍无钱征求未可罢民力悉已殚嗟我无逺识念此心独寒九重益思治乆席坐不安先生爲时起素抱今可言治近与治逺二者将孰先堂堂东海风千载犹凛然余芳勉自振家世无相悬愚生啖寸禄州县方迍邅感激欲起舞防短无由翻临风重相别江湖催发船
　　送符正民罢倅永嘉
　　去年敛板趋庭侧门前杨桞如金色今年公去桞何如已作凉隂舞寒碧嵗月忽怱无足恨离合人生那免得身如汀鴈偶相逢自是不须论定迹我今胡爲抱不满攀辕益爲邦人惜永嘉雄望城海濵吏乆不良民积年来开府皆钜公旁助刬除知有力嵗当乙邜夏不雨旱雾吹风千里赤爱人节费惜锱铢廪廥单穷犹足食北方兴师日千金州县皇皇虑供亿溥哉时发仁人言未至取鱼忧竭泽青衫幕吏有何能造物见怜相抆拭自知愚拙生霾雾临事昏防无逺识天机遇触狂态作掐鼻炙眉成痼癖唯公道眼借余青颇许披心露真率人生感恩未易言正恐不能同木石仙才秀骨公所有化作文章可华国持身况若玉壶氷透里无尘只清白暂分半刺聊尔耳此岂能令公议塞行当摆脱州县冗下跨秋风开六翮防龙有室俱可入愿吐诗书资硕画自余强饭无足云转首潮平江树隔
　　赠周希父
　　忆昨被严召同时具行李海风九月寒孤翮相次起扁舟下双溪鼓棹共秋水覧胜定徘徊得酒对欢喜欲得骨髓竒先后献天子六驭驻松江端门昼髙启披云就尧日五色炫光炜孤根际春阳生动自兹始抡材有时相小大聼所委茵冯忽东西分此旧几公居陋室中屋壁初料理人静夜灯孤叶动声入耳数日皆大风檐氷冻相倚坐想髯鬓逸清吟不知己慎书缄锦囊莫贵洛阳纸
　　丁巳年七月二十一日祷雨中元水府八月六日展谢祠下皆被防也然祷后越七日始雨神所爲耶其不然也审自神出不无愆期之尤有如不然神之饕上赐也多矣爲诗以问之
　　奉祝出阊阖祷雨祠中元陈祠信已荐拱俟心亦防山云屡触石散去如飞烟慙衷迫秋阳汗流颈徒延趦趄念亡状归马不敢鞭云台欲旬浃蹇兆方解悬皇慈喜嘉霔报贶礼弗偏谓乃百神功共相成丰年遣昨致祠吏奔趋各如前我载谒水府意惑口莫言黄屋四海心责已汤未贤抑畏动黎庶精诚格髙圆正恐三日雨帝勑下九天神令享丰报然乎其不然贪功认有者鄙贱人所怜神聪冠四渎宜弗蹈尔愆益思賛元化后效图所先小臣此将命芒刺终未捐
　　送宋叔海郎中总领湖北
　　余生得竒疾傲世事矜倨错落气少合指摘心不恕人亦谓可憎不作朋友数自分与西山终焉约良伍忆昨奉严召孤迹踏朝路枫落吴江冷此是识君处东厨窃余饩西府共官署文书入同阅茵冯出聨驭从违一毫髪所适无异趣重愧牛铎凢不与黄钟迕霜蹄入天衢先我呈逺歩所幸时从容一笑或相遇君今持使节忽此戒徒御分袂固良苦余懐尚能布北方烽烟急君相勤逺虑正当收杞梓留作庙堂助何爲使吾子千里治财赋苍璧白鹿皮似亦失所措君如玉壶氷透里无滓汚清诗近道要容易不肯吐人于寸管中时见斑一露其如济剧手妙敏难悉防刀硎未轻发千牛已神怖使图中兴业吾知有余裕无乃上流势貔虎夕屯聚三军傥不饱难以责坚戍千金日致之又惧民生蠧聊烦笑谈顷非君可谁付长江八月风防饱舟楫具结束持行李功名戒迟暮如闻豫章北下接武昌渡公余一樽酒时可对亲故孰与红尘中轮蹄日驰骛嗟余蒲桞姿领髪已埀素双溪有小园清流鎻烟雾年来枕邉梦合眼见鸥鹭焉堪乆劳役短豆成恋顾不待相汰逐襆被行亦去今兹懐别恨宻坐不能诉酒防可无言君行已称遽
　　送方公美少卿宣谕京畿
　　春风入江南红蒸小桃坼亚卿何壮哉持节使江北牙牌刻金字黄旗书御墨奉将出云天万里布恩徳十载分三光河洛尘雾黒夜泣孤鬼魂毒贯生灵臆胚胎此祸者起自燕山役今兹欲澄明造物岂易测闗中几万人性命悬兆亿敌虽识天意按旧反图域闻其所车载取及墓前石民间一尺布持去如巻席齧尽脂与膏遗我百州骨嗷嗷万孔疮徯望沐天泽江南今复贫万室生理迫瘠此欲肥彼又恐非得防使者宜孰先第一安反侧不须増甲兵当务修稼穑声名无欲夸奏报须尽实随宜养官吏着意防蝥贼偏私生忌防戏怠藏隐慝举手从简易慎勿耗民力要令邓禹车到处便休息九重爱物心八荒欲安宅行行致功名男子惟报国胡徳辉郎中由礼部出守桐庐同舍取令狐楚移石几回敲废印开箱何处送新图之句字分爲韵某分赋移字
　　春风吹杨花杨花乱江湄中有使君船双桡倚涟漪少驻一杯顷容我成此诗人生天地间用舍当聼随栋干无衰气匠石寜肯遗姑存万牛力轻重惟所施方公在瀛洲众论称瑰竒图书浩探讨笑阅寒暑移取作南宫郎渐欲爲羽仪雍容入青人以旦夕期承流急师帅小试烦一麾淮阳正不恶安用薄彼爲第令牧民心常如防婴儿休息戒扰动饱暖毋冻饥清净乃要道中庸亦良规桐江古佳郡幽胜公所知一水緑浩荡千峰影参差鸠鸣桑叶暗雨过稲花埀不妨乗事外时访严陵祠囊中得新句因风寄所思
　　纪闗陇
　　十载三光分号令南北阻四逹礼义乡限碍成荆楚帝王岂无真社稷固有主欃枪不待射避路过河浒职方阅舆图十已归四五穷民病巨疮延颈待摩拊子翼上所亲暂辍自应许诏书下云天所至若甘雨车前拜且迎稽首立如堵无家不壶浆有市皆肴脯叶底窥乌鹊墙头出儿女其中老人者横涕自相语脱命向鬼手魂魄挂网罟岂料须臾身复此见官府愿上万万年左右常伊吕防持三纲全保我左田畆予前拜老人愧谢难缕缕涂炭置赤子不痛非父母如问尝胆心念念惟率土惊风吹昏沙北望曽后汝成功当问天字养难用武今兹结新欢不试师一旅开笼出飞鸟汝亦良得所予独顾秦闗异世目可睹郊原掌心平犹是周膴膴冈峦抱河洛四靣踞龙虎惟时盖世英制驭立区宇不应移造化私用贮狐防见还虽必然永保更精处销兵闻造兵欲取必知与吏良民自安徳盛岂招侮道义尊本朝好约信北土整顿天地间事事皆就祖吾民百忧足可使再辛苦冠巾作人家耕鉏饱禾黍防须太清尘一扫净千古兹行岂不勤道里以万数见公自清凉萧然失袢暑日随下幕吏一马行似舞月明见旌旗梦寐闻箫鼔枣火饼肥炊浆酸粟饶煮徧覧江山胜肠腹浩撑拄不见少増重政自太无补
　　和李公实郎中燕歌行
　　李侯气爽常清凉上奉慈亲髪埀霜弟兄如凤皆翺翔秋吟胡爲惨中肠白云孤飞客他乡然此王事防有方晏嫂老丑胜空房我独熊胆念莫忘已无针线在衣裳嵗嵗临风感清商侯门忠义庆绵长象轴金花当满床板舆欢爱未渠央倚门亦莫苦相望枢宻将春布岐梁
　　和公实书懐
　　学古谩拙僻髙谈成缪悠吾今百念冷泛泛如虚舟参伍托裴度道路无一愁愿同陈元龙时卧百尺楼
　　荅江虞仲机宜归语
　　娄公説行髙祖迎赵璧在懐出秦庭白首属国还汉旌印绶累累妻嫂惊疏家叔侄辞公卿彭泽桞外陶渊明又如长铗成悲鸣沂浴既罢风舞轻斐然成章孔所称浩然之志孟岂平登山临水赋有情回船上马诗句精又如军营之气已见华山之马将逸丘园之梦欲成天际之舟可识其在今兹则还报王事秣马脂车与离长安之日
　　金房道间皆蜡梅居人取以爲薪周务本戱爲蜡梅叹予用其韵是花在东南毎见一枝无不眼明者
　　邉城草木枯散漫惟蜡梅花蜂不成蜜深黄吐春回如行沙砾中眼明见琼瑰初谓此邦人推爲百世魁文房与幽室佳处定使陪羞死蒺防类屏置山墙隈事有大不然惊吁谩徘徊顽夫所樵采八九皆梅材余芳随束薪日赴烟与埃曲突几家火灵根万花灰我欲从化工缓语揺頬腮天涯有清客不善爲身媒鲜鲜犯霜露旦旦斤斧摧寜若橘变枳甘心摈长淮今渠负幽姿风韵元不颓胡爲杂榛棘仅与樗栎偕谓工爲埀手毋令识者哀
　　再和
　　我赋蜡梅什吁嗟何独梅天衢谁谓髙富贵容奸回世路可怜窄岩穴定竒瑰刘蕡防如虹李郃方爲魁汉帝称盛礼太史不得陪楚亦多大夫灵均葬江隈天马絷四足悲鸣谩徘徊楩楠遇拙匠血指成弃材髙冈鳯呜姿灶下随烟埃泛观无不尔可叹化爲灰我欲劝处子无庸画红腮我欲劝朝士无庸巧相媒时来鸡犬仙势去金石摧置器戒如斗酌酒当如淮陶陶醉乡中壮心休自颓小视造物者令与儿軰偕浩气塞天地容易毋悲哀
　　送陈季常判院
　　去年奉使天西角遇事才踈多自觉不应尚或人改观増重端因君在幕君才如刃新发硎到手万牛髋髀落岂能随我困邉徼定自抟风上寥廓峡束秋江风浪清羙君出峡舟楫轻去年聨马聼箫鼓今也恨不同此行古人持兵喻槃水顾我何者能独擎幸留药石苦资助勿谓相舍真忘情
　　送周务本机宜
　　霜风吹西湖与君持行李瘦马共邉笳寒灯对孤邸新凉秋叶惊归櫂君独理弃我天一方穏下大江水丈夫志四海吾岂较遐迩行藏天所爲况自非偶尔独忧绵薄资负重力难起嘉賔日以逺缓急尚谁倚置此勿复论遇坎各有止我积汉中糓君种彭泽米努力随小大同在毓生齿他年脱冕归对酒各欢喜
　　送何元英
　　乙未夏入秦马足临渭水辛酉冬使蜀去渭亦无几君于两年间同我三万里我今寄戎阃君复持行李客衣挂尘埃闲闗亦劳矣埀髫读诗书平视取青紫侧翅随人飞此计寜得已人生功与名天付在男子有物执其柄小大聼所委请君但强饭加意重生理见蜺傥弗骇换骨正刀匕青春到边城杂花乱如绮储粟三百万防种一千垒日与诸少年醉卧春风里行行勿我念峡束江未起辨事早言还下榻当设醴
　　寄别张子公尚书
　　昔我初至秦使防不到蜀延首锦城春千里寄孤目逮公今出峡贱迹仍羁束梦看使君船翩翩转江曲西州去思者何啻连万屋攀辕犹弗还我意岂能足所怜蜀人病羸骨未生肉公兮胡弗留共与营糜粥自惟救防心寝食对沟渎回顾莫有助此志亦单独公兮那得留峡水峻而速蚤去登堂庙大作天下福病身鸡肋瘦别恨容千斛势须更勉强渭上几一熟郡县减苛赋廪廥贮余粟便当乞身归径去友麋鹿
　　类试院放榜众论以得士爲庆作古诗一章呈详定钱宪元素及同院诸公绍兴甲子十月二十八日也
　　书生业辞艺不爲覔科举胸中负器识笔下有今古君看阿房赋岂是布衣语独其在糊名贵贱惟所主得之类至寳弃去祗如土有司开化炉镕铸要精处时方爲鼎镛小冶不应鼔诸公皆名流学海浩吞吐丹灵骨先换入榜尽龙虎访以执文柄我亦费罗取书生家风寒仆马在何许趼足赴重围裹饭坐长庑视公帘幕间若有霄汉阻那知先逹心每事必念祖未把短檠弃尚记灯烛苦闗防周罅隙考校到毫缕杂置战场文一字不轻与如持古黄钟端坐分律吕在处拔其尤可但十得五奉此贤能书足以上天府蜀士多豪英父老自能数谓或有遗珠勉使相接武我軰酒樽空边城隔烟雨

　　北山集巻十二
　　钦定四库全书
　　北山集巻十三
　　宋　郑刚中　撰
　　送楼仲辉知温州序
　　某与舍人楼公乡井学校砚席所业经幼时无不同也故钦慕之心爲乆且亲至其聚散出处之迹则常不及同焉政和辛卯某不得爲乡贡士而公陞礼部越二年癸巳某以贡士不得第而公奏名矣是其初已不得同也其后公歴仕路翺翔二十年而某以布衣穷悴亦若是之乆中间自觉如水禽浩荡见人即飞自然相避是其后又不得同也绍兴丁巳公爲左史舍人某适爲西府属官省户邸舍邻比意谓异时学校之欢可寻矣而公乃谓名不可以独享将有忌而争之者束手藏笔六请君相鼓枻一笑而扁舟已在大江之外矣至于今是又不可得而同也噫聚散之异乃尔耶虽然初不得同则业不侔也后又不得同则命不侔也二者皆非防蹇所及今所谓不得同者则暂而已矣门方吹竽操瑟焉徃众求防腊懐璞何之如某失耕锄之利而从升斗废山林之梦而触尘埃寜能乆爲是耶赤松生春云吾其望故庐而归矣公于时回首三十年之雅畧去名势鸡肥黍熟相与开书论古今慨兴亡而浩歌则后日之乐庶乎其可以同焉俟他日有翻然出爲天下之志则予当起弹其冠
　　韡孙小名序
　　诗曰棠棣之华鄂不韡韡笺谓承华者鄂也鄂得华之光明则韡然而盛亦犹弟以钦事兄兄以荣覆弟恩义之显诗人兴之余既名叔义长子爲华孙今有弟焉可爲韡孙
　　蓬孙小名序
　　章郎生子之月余新除监察御史书至其家徳文小名其子曰台孙邢郎生子之月余以秘书少监出陕西得诏遣书见报且请小名其子余名之曰蓬孙乌台少蓬皆借外祖官他时两孙长大登科书小録念老人否
　　胡仲容防隐序
　　木偶困漂古人所叹盖流落羁寓终不若里舍田园之乐也乡士胡仲容不见且二十年一日相访临安问其所止则曰买居华亭劳以羁寓流落之语则仲容殊不领方从容谓予曰华亭之居前名之以防隐后榜之以茅庐置其间者皆书史图画琴瑟笔砚之类与之游者皆邑之贤士大夫予闻其言始恨慰劳之语不应爲仲容发也大抵学者急于修身身修则无徃而不得其所仲容去桑梓而无羁寓流落之色买居清闲而有里舍田园之趣盖善修其身者欤虽然修身不可一日怠也君之告我者果信也则书吾言于壁而益自勉焉
　　送井都运出峡序
　　自古理财佐军兴惟刘晏有功于国晏之爲财可计乎曰专漕事嵗置四十万斛曰盐嵗收六十万緍曰用常平法诸州米率有三百万之储用是三者操其低昻故自见钱流而旧史谓爲管萧之亚西南被兵而来理财佐军者其入数可计乎曰用粮则嵗食一百六十余万斛而籴居其半曰用钱则嵗支三千万緍不啻而盐酒税亦半之心劳力苦皆有功于国然而以罪废以病免以忧死不得善后而去理财之数过晏逺甚而名称不得与晏齐何哉盖晏继第五琦之后其所罗取徧江淮非若今日东不出陕西不至渭掊聚朘削埀二十年未已者止蜀一隅受之其不晏若者如此晏专以迁爲术而佐以禁诸州储米复周流出之以救所无今所以取蜀者既倍越常赋而粟帛之征责办于钩鎌机杼之间军犹以愆期告无余资可以贷匮矣其不晏若者又如此江淮之财转以输军舟军所至故庾有粟帑有金则官不复忧百姓不复知非若蜀道险推挽不进万山之间急流盘屈舟破米沉则追逮填塞无有穷已其不晏若者又如此今昔之势不同如是尚安得与士安争名乎况复印纸爲取于民与真钱同用于市三仅比一真取数愈多用数愈贱军不加裕而民益贫主计者以废以免以忧死无多怪者吾友宪孟大监以才能任用自维扬受命入蜀爲帅爲漕再爲四路转运副使其理财佐军之日心劳力苦比他人独乆且多绍兴甲子代者合符治行有日某命酒酌而贺之曰右防军十万众剑内外分戍之供馈散取诸郡而艰难之状如前所云支出愆后则诸营已无炊烟虽妇人女子亦噪而出此皆异时已见之事若乃马嘶尘起闗外有急则刍粮仓卒顷刻有祸宜乎主计之官不得善后而去今宪孟俛仰数年军中饱暖如一日申酉之役重兵陕辅成功不以无食而还大将禆佐卒今皆愿留不可得公乃乗春水未满之时舟楫告具浩然望三峡啸歌而出势如释缚解絷而就安旷岂不乐甚矣哉又再酌而言曰宪孟去无负吾军矣然则蜀人思之乎曰思则吾勿知也大抵吾民之财忧危取之则彼轻安乐取之则彼重朝廷方爲生灵偃兵蜀人但知闭户休息以补养累年刻剥之痛徃时襆被抱子惊恐相问之事今已忘之矣而乃谓军籍増倍备御不可废取财犹如故幸一旦舍筹算而去尚安尔思乎或者士大夫之思在其后所未知也宪孟安恤此酒防舟动子行矣
　　乌有编序
　　长短句亦诗也诗有节奏昔人或长短其句而歌之被酒不平讴吟慷慨亦足以发胸中之微隐余每有是焉然赋事咏物时有渉绮靡而蹈荒怠者岂诚然欤盖悲思欢乐入于音声则以情致爲主不得不极其辞如真是也毛居士逢场作戱乌有是哉輙自号其集曰乌有编
　　忠义堂记
　　永嘉州治之北有堂曰忠义前太守程公之所建也绍兴丙辰端明殿学士礼部尚书防稽李公来镇是邦既见吏民问疾苦颁条教约与爲清净之治一日过其上顾谓僚属曰是堂规模闳伟而创立命名之因无所稽考吾闻鲁公唐人之英言忠义者莫先焉后五世流落爲温人鲁公末年亲书告牒其家传寳之郡尝爲刋于石尔者天子官其家永嘉者二人家乐清者二人所以彰遗烈而播余芳者多矣虽鲁公之名所在咸仰要之此邦乃其遗迹流风之地吾今求其像绘置堂上徙其石刻列之两旁使后人知堂名之有属公等以爲宜乎幕吏东阳郑某避席改容而言曰真卿小邾子顔公子友之后自顔含爲晋侍中相传七叶皆以忠孝名世至有唐真卿杲卿以堂兄弟门户并立杲卿常山之名既凛凛如霜雪希烈之变真卿复振显于后天其以忠义萃一门乎尝考鲁公上世凢能尽忠于国者无不以孝行称由是知善爲臣子者于忠孝之道初未尝析后世道徳不纯风俗凋落臣子分两途始以忠义爲难事至若鲁公处死之节论者伟之而识者犹以爲不足道观其平日议论慷慨落落难合唐旻诬之李峘非之李辅国元载卢杞軰怨恨切骨而公益自信知爱君忧国而不知祸之及已此盖能以事亲者事其君故也忠义天下之大闲也偷生假息固可以延乱臣贼子之命而英声伟烈常出于奸鈇逆鼎之旁二者唯人所自择而已矣公爲政之初暴扬兹羙非但可以慰顔氏之精爽亦足以销杞载辅国千古粪壌奸人之气其谁曰不宜公曰众以爲宜则子爲我记于石
　　西征道里记【并序】
　　绍兴乙未上以陕西初复命签书枢宻楼公谕以朝廷安辑混贷之意某以秘书少监被防参谋是役也审择将帅屯军马经画用度询访疾苦振恤隐孤表扬忠义公皆推行如上意故其本末次序属吏不敢私録至于所过道里则集而记之虽搜覧不能周尽而耳目所及亦可以騐遗踪而知徃古与夫兵火凋落之后人事兴衰物情向背时有可得而窥者以其年四月二十二日舟出北闗六月二十四日至永兴七月十三日进至凤翔越三十七日府告无事公率官吏以归水陆凡六十驿徃来七千二百里【本计七千一百九十里汜水以未至县十里河水南侵自婴子坡移路旁山回程衍十里】右通直郎尚书户部员外郎李若虚参议左朝请大夫新差知吉州军州事江少虞左朝请郎新除陕西转运副使姚焯机宜右从事郎新湖州徳清县主簿楼垍书冩机宜文字左朝奉郎行大理寺丞王师心右奉郎郎监行在货务阎大钧右宣教郎前温州平阳县丞郭子钦干办左朝散郎主营台州崇道观李孝恭提举钱粮右丞直郎前江西提刑司干办事穆平左丞直郎新泉州永春县丞王晞韩右文林郎前监潭州南岳庙曺云右廸功郎新潭州善化县主簿宋有右从事郎叶光准备差遣右文林郎前建州建阳县尉李若川防检医药饭食凢一十五员左宣教郎试秘书少监充枢宻行府参谋郑某序
　　行府舟具欲发前一日宰执出饥于接待院二十二日道铜口临平镇长安闸宿崇徳县二十三日石门皂林永乐由秀州城外宿杉青闸二十四日两畍首宿平望二十五日大风阻呉江不进二十六日呉江县登埀虹亭宿平江府二十七日许市望亭宿无锡县二十八日潘葑乐社横林宿常州二十九日犇牛吕城闸宿丹阳县三十日新丰丹徒镇宿镇江府五月一日行府官望拜于府庭二日防茶丹阳楼登连沧观观人马辎重渡三日济渡至瓜州镇扬子桥宿扬州城外四日邵伯闸车乐宿髙邮军防苶韩世忠园五日樊良丁至水宿寳应县六日黄蒲镇河桥宿楚州七日磨盘宿淮隂县八日髙秋堡洪泽闸宿渎头九日山镇宿泗州僧伽有像而未塔刘麟尝因贼翁诞日祝辞而钟輙无声叩之坠地麟纵火焚寺去住持云十日治陆十一日机宜姚焯等三员管押激赏库行十二日唐家店湖口宿临淮县十三日中路宿青阳驿十四日马翁店通海镇宿虹县城因隋渠为壕潴水深阔城具楼橹虹西诸邑徃徃皆城虹独坚宻豫贼盖自此为边也隋自虹以上为陆木已丛生县以东水接淮口淮地卑而县西北隅有湖曰万安东西百里北南半之豫贼引湖拥城而东南出其流于隋又淮潮可登三十里与湖水接通小舟若置闸于泗以时入潮又畧治隘寨则数十斛之舟可致宿无疑或谓引五丈河水入蔡河上皇奉玉清之所也由殿后小竹径登景命殿出前廊福寜殿福寜是谓至尊寝所简古不华殿上有白花石阔一席地闻祖宗以来每旦北靣拜殿下遇雨则南靣拜石上东庑下曰洗靣阁曰司斾阁余不能记由殿后稍北至坤寜殿殿屏止画墨竹芦雁之类然无全本矣【他殿画类此】自福寜至孝思殿前一殿即钦先钦先奉诸帝孝思奉诸后帐座供具皆在由钦先出肃雍门至玉眷堂规模宏壮非他位比后见陕西诸将自言数对刘豫于此堂堂左竹径之上曰迎曦轩石为围炉对迎曦日月幈幈有御书铭曰嶷然屏石秀色防尘仰止云窦乃与月邻安符厚徳静乐深仁俯鍳沼沚永固千春玉眷之下镂石为曲水又至修内司谓是寳绘堂两旁轩阁不能悉记复由延春阁下稍东今太母之故居不敢详也过小门入锦荘无雅饰用罗木作假檀香堂后有池左曰挹翠轩右曰观澜轩上曰栖鸾阁寝室之旁曰紫云阁中有小围炉可坐三人炉四柱承以雕莲入睿思门登殿殿左曰玉峦右曰清防后曰宣和庭下皆修竹殿后左曰迎真轩右曰玉虚轩迎真之上曰妙有阁玉虚之上曰宣道阁又一殿忘其名自此列石为山分左右斜廊为复道平台台上过玉华殿由玉华下乃抵后石屏亦御书左序有轩曰稽古宣和东庑下五库以圣徳超千古为号皆涂金抺緑小牌库上曰翰林司曰寳阁西庑下曰尚书内省余不能记复由宣和西趋曲水出后苑至太清楼下壁间有御书千字文法帖之类登瑶津亭亭在水间四靣楼殿相对不能徧至自瑶津趋出过拱辰门上马出后以阅视所置忠鋭将留二日京师旧城外不复有屋自保康门外西至太学道无数家太学止廊庑败屋中存敦化堂堂榜犹在兵卒杂处其上而牧彘于堂下国子监令以养太学生具牕壁畧如学校都亭驿东偏防事栋牌尚是伪齐年号糊牕用举人试巻见当是试题及举人文字专用本朝庙讳琼林苑北人尝以为营至今围以小小城金明池防栋颓壁望之萧然四日八角镇醋沟宿中牟五日白沙镇圃田宿郑州六日侯家荘湏水镇宿荥阳县荥阳济水复出之地也济入江不与江合横江而出于荥阳复入地至陶丘而出故禹贡记济水谓入于河溢为荥东出于陶丘北徃年京师之水人不知所从但言郑州积水不决盖济水也周徳修侍郎云七日鸿沟店道旁三大字曰汉鸿沟今虽草莽间似有长坎然必非楚与汉画者又孟店汜水县鸎坡子洛口镇宿巩县汜水即行庆闗也过闗乃下视大河与营相望洛河又在大河之南洛口墙数围问之即所谓洛口仓者八日十八里朝拜昭厚陵又七里过黒石头渡十里鳯凰台又拜五里防圣宫宿偃师县仁庙永昭陵最与英庙永厚陵近昭陵因平冈种栢成道道旁不坦而周以枳橘陵四靣阙角楼观虽存颠毁亦半随阙角为神门南向门内列石羊马驼象之类神台二层皆植栢层髙二丈许最下约阔十五丈作五水道台前与内门里及大门外皆二大石人对立钦慈曹太后陵望之可见又号下宫者乃酌献之地今无屋而遗基歴歴可问余陵规模皆如此永厚陵下宫为火焚林木枯立诸陵洛河在前少室在左嵩髙在右山川佳气不改而室屋荡然闻皆为窦防所毁守陵兵级云九日石桥店白马寺宿西京京号三川者即黄河洛河伊水也伊阙又名阙塞山又谓龙门大内对伊阙望王屋不百里宫墙之内草深不见遗基旧分水南水北居水南者什七八今止水北有三千户水南墟矣【回程日知州翟防谓子城外近添五百余家】白马寺汉明帝所建今惟瓦砾府治后圃有堂曰昼锦翟防所为防本西洛人今为乡郡故云十一日榆林铺磁涧宿新安县未至新安十里许道旁山石一柱裂势欲倾危过者畏仰视父老与县令皆言章圣封永定将军半山有庙月尝赐钱三十千然无文识可考十二日缺门镇千秋店宿沔池县行十里过防盟台沔池新安之间溪山人家如东浙用溪石垒墙十三日东西土壕干壕宿石壕镇杜甫作石壕新安吏二诗即其地是日陕府安抚呉琦甲马来迎【他郡守迎送不録者行府专为陜西出也】十四日魏店横渠宿陕府十五日望拜召公甘棠木旧在府置西南隅今亡矣郡有召公原原尽处置府县七而夏县平陆汭城今皆隅河夏距城九十八里即温公涑水也敌濒河筑二小城时一二骑掲小旗值逻或放牧堤上马鬃渠在城之东南敌人破陕所自入初陕之围也郡将李彦仙固守彦仙遇士卒有恩方城中食尽煮豆以啖其下而自饮其汁雪寒单露将校反加以衣彦仙复持以予寒者城破巷战而死覆其家郡之妇人女子犹升屋以瓦擿贼哭李观察不辍故陕无噍类父老谓敌乆不得城无食欲去适有人告以马鬃渠可入城遂破敌始敢西而全陕没矣十六日新店曲屋宿灵寳县县南五里即函谷十七日黒曲稠桑静逺镇宿湖城县十八日干伯铺盘豆攅节店宿阌乡县阌乡湖城二县元属虢州太平兴国三年陕府自府界至虢三十里是日虢守窦防父老迎于湖城之东湖城之南桃林塞即武王放牛之地阌乡县治对荆山一山自秦川起至阌乡荆山之西皆为秦岭退之赴潮阳度此岭也中条在大河北与潼闗相对又东则首山也伯夷居此山南故谓首山为首阳十九日闗东店潼闗闗西店西岳庙行府官谒于祠下至华隂县出南门朝谒云台观然后还宿潼闗或谓是古桃林塞河山之壮俯视他闗独城内芜废华州差使臣潘休守闗闗门北向入逾半里大河汹涌乃泾渭洛三水防处号三河口洛水有二一水自蓝田由商入西京所谓伊洛者一水自西夏由韦盐之间出保安同州至陕华与泾渭合所谓三水之洛潼闗三独河口下无屏障道上人马河北皆见之若稍加营治戍兵其间未易逾也闗以西渐与河逺是日知华州武功大夫厐迪甲士迎于闗西店岳祠草创门右明皇大碑火后剥裂有数百字不复连文约六丈髙葢垒石成之庭下四石阙裴度出淮西题名刻其西偏副使马总行军司马韩愈判官冯宿李宗闵之徒不能悉记云台观屋存无几独圣祖并章圣皇帝御容所在曰防真殿无恙壁间御像如新老道士云以南极寿星榜其上绐敌故得不毁观后希夷祠堂堂前石刻太宗皇帝御书并诗诗有苍生徃世凋残今我如同赤子看大阐无为三教盛承平方説四夷寛之句又一章有餐霞成鹤骨饵药驻童顔静想神仙事忙中道路闲【注谓朕万务忙中亦得悟道之闲也】又一章曽向前朝出白云后来消息杳无闻如今若肯随徴诏縂把三峯乞与君章圣皇帝赐道人郑隐一章有酣醴皮裘思晦迹行髙终自有人知又一章赐郑隐归山尽日临流看水色有时隐几聼松声徧逰万壑成嘉遁偶出千峯翫治平仁宗皇帝赐武元亨一章只向身边【阙】大还胎神月殿在秋天三灵宻像谁分别尸质清虚本自然诗石皆无毁阙老道士又指一古槐谓是无忧木希夷尝藏书槐腹中观依华山而立莲华峯仙人掌石月玉女盆二十八宿明星馆石鼓山皆在最髙处独莲华峯仙人掌可望而见莲峯下有瀑布水帘仙掌石间隐然有迹如人对靣出右手上擎偃月玉女盆即杜甫所谓安得仙人九节杖拄到玉女洗头盆是也云台西即刘禹锡所见道士种桃若霞之处所谓都观者今亡矣华山书疏谓华山十字分之四隅为四州盖谓东北为兾东南为豫西南为梁雍又土人言有康通判者尝与东坡为僚逾百嵗从弟子四五人徃来诸峯间无定处然土人不能具道其名又有道士能言张确之子崈为豫贼守华尝题诗曰羣山起伏朝灵岳恰似千官奉至尊呉蜀未平宜假手愿将余力致乾坤二十一日敷水镇桞子店将相乡按石刻乃郭汾阳之里宿华州州治对少华对太华者华隂也二十一日赤水镇东西阳村宿渭南县二十二日零口镇新丰市道北一里有马周庙宿临潼县华清宫之西馆宫后即骊山新丰古城故骊戎国故山以骊名山间宫殿基址皆在连理木在长生殿之上莲花汤发自山足为石渠引泉入室雕白石为莲开十窍以涌泉号白莲池即妃子浴所次太子泉次百官泉虽防故号仆今防之独白莲尙浴士大夫西馆即当时游幸梨园憇寓之地明皇自临潼为复道徃来长安按石刻可尽见今止有玉石像一躯立荒庙中二十三日防水涨不进是日知永兴军节制诸路军马张中孚渡轻舟来迎二十四日防桥镇浐水长乐坡宿永兴军军以漕居为府治后有凉榭别为一区堂下张芸叟軰数人题名刻石东门外兴庆池乃明皇藩邸防桥汉周勃以下迎文帝之地常乐坡唐人饯真卿使希烈之处鄠县夏之扈国府西北一百五十里即奉天奉天元干州熈寜五年废干故府二十五日至七月七日行府并治事永兴军八日楮林店沙坡偏店宿咸阳县县在渭水之东北未渡渭二里许有故墟谓是旧咸阳自楮林道旁土堠西入十里即未央宫基又苍颉制书台樗里子墓皆渭河南不及至也是日环庆帅赵彬甲士迎于咸阳桥九日魏店马跑泉髙店宿兴平县马跑泉髙店之间冢土数尺髙拱杂木二三本曰杨妃冢十日东阳台马嵬坡东扶风宿武功县马嵬旁短墙周围路人指谓妃子死所县之报本寺唐太宗所生之第殿后一堂中有神尧像而绘诸帝于壁报本之东又有大佛阁寺僧亦谓是李氏故居实太宗之所生未能详也自荥阳以西皆土山人多穴处谓土理直无摧压之患然见路旁髙山多摧拆存者尚如半掌则土穴疑有压者居人当自能择尔惟武功大佛旁一洞数里逺报本寺僧云洞置自巢贼时今人又増穿之中间避乱千余家入其中贼知而不能取陕西徃徃为洞皆所不及穿洞之法初若掘井深三丈即旁穿之自此髙低横斜无定势低处深或四五十丈髙处去平地不逺烟水所不能及凢洞中土皆自初穿井中出之土尽洞成复筑塞其井却别为入窍去窍丈许为仰门陈劲弩攻者遇箭即毙如是者数重时于半里一里余斜气穿道谓之哨眼哨眼或因墙角与夫悬崖积水之旁人不能知其下系牛马置硙磨积粟凿井无不可者土乆弥坚如石室但五年前一洞压死者千余人僧云此亦天数然今陕西遗民半是土洞中生今人居者颇惩覆压之祸于洞下多立柱布仰板矣武功今属醴州是日知州武功大夫赵立来迎十一日杏林店逻店宿扶风县十二日东新店龙尾坡青阳店宿岐山县后稷封有邰岐山即其地或谓别有邰城今斄乡是也又云郿之斄亭或谓是武功皆未能详郿县在府东南百里有坞即董卓所筑是日泾原帅张中彦知凤翔府贺景仁来迎十三日任官村横水店至鳯翔府府古扶风郡壌地饶沃四川如掌长安犹所不逮岐山之阳盖周原也平川尽处修竹流水弥望无穷农家种尤盛生民之诗曰维糜维芑者盖谓也俗今书糜为秦州有穣堡米类稷可面可饼可为碁子西人饱食面非犹饥将家云出战糗粮干不可食嚼半掬则津液便生余物皆不咽士卒用小布袋置马上遇水取袋渍润之尤美边郡刈则自外而内刈麦则自内而外盖以寒熟麦以暖熟故也府置防事李希烈所建无甚雄大而四面出帘制度如殿后圃薜荔堂东偏中和燕申二堂亦旧屋余皆近创东北隅有凌虚台东坡尝记之台髙才二丈不见凌虚之势然水竹幽胜可喜燕申堂后趺大刻盖茂正徳政碑后人磨去刻维摩颂防师雄后刻九成宫图于其隂九成宫隋仁寿中所建去州百里许按图大畧与骊山相似以有图且不亲到故不详载师雄记谓文帝遣杨素营之土木之役困一时死伤甚众宫旁夜鬼哭文帝闻而怒独孤后为言于帝乃解后遂与后每嵗避暑多逰乐不归东有华清西有九成访遗迹则见隋唐之不竞也寳鸡县府西南六十五里本秦武公所都所谓陈仓者自是入大散闗河池【河池在汉为故道】为西蜀之吭敌之攻蜀也呉玠既败走之道迷不能出粮且尽埀军待毙赵立为画归路乃得脱其后立又为先驱道之敌再入而玠少却十四日至八月十九日行府皆治事鳯翔新鄜延路经畧使郭浩熈河路经畧使杨政秦鳯路经畧使呉璘四川都转运使陈逺猷以下各禀议分职而退二十日行府遵旧路归次舍道理如故独至泗州由平源天长大仪出镇江府然后舟行陕西兵归者禁军合计三万四千有竒虽分诸帅然各有将分逐将仍存正副盖祖宗之军政旧法犹在也泾原禁军仅八千比诸路为劲而泾原劲兵尽在山外陕西弓箭手旧一十六万今存七万复以土田不均兵疲无法虽七万人未必可用夏国主兴州谓之衙头衙头至麟府路近处可九百里秦鳯六百里环庆三百里防州界二百五十里诸路今与西界接壌惟鄜延最阔熈河防川城至泾原甘泉堡止百里以北皆西界也夏国左厢监军司接麟府沿边地分管户二万余宥州监军司接庆州保安军延安府地分管户四万余灵州监军司接泾原环庆地分防边管户一万余兹其大畧也某自呉逾淮道京入洛至闗陕其所经歴得于闻见者靡不具载窃观今日天下之势东南为天子驻驆之区朝廷台省监司守令耳目亲近之地故治具比他道为修陕西诸郡虽号新复然自渠魁元恶用意变易三纲五常之外自余军民无不内怀天日相与持循检约未敢有无国家毁法度之心故其风俗纲纪视东南犹整整也独京西京畿与夫接淮甸之地一时陷没于刘豫凶威虐焰之中郡邑无民官府无法田野未耕荒秽犹在如乆病困瘁之人头目手足皆有生意而中焦痞涸盖未易全复也朝廷诚能精选长吏审择牧守仍于三京量戍士夫使之抚视凋瘵修治闗塞于年嵗间生养气血与东西上下脉络流通则天下平矣
　　溧水县学记
　　九州之俗非大陋鄙未有不乐教化崇学校者溧水县学建于熈寜己酉邑宰闗祀为政之年至绍兴丁巳邑宰李朝正谒庙之日学所存者仅惟门殿梗莽颓翳萧然煨烬之余李侯延长老问之曰邑万户俊秀可儒雅者宜众其不相与出力饰新兹废者岂薄子弟乎长老愀然进曰披猖而来邑政之废甚于学田桑不殖赋取不均缾闲糠豆不能饱文书至门征所无则忧苦无聊劳吏为无计今独几得良令求生全他未皇也侯闻之夜不能寝旦起治政事谓隐租匿役邑之大置度立程若将亷治者欺吏悍民咸归诚自出邑赋太平于是富者安贫者乐婆娑从容皆于暇日问孝悌忠信争先为之长老又进而言曰公向谓废而不饰者今兹敢请侯即日为率僚佐诣荒宫经营四顾黙有区处则退而市材鸠匠以绳墨授梓人俾次第旁屋皆以旧殿为制为堂为庑为楼处士之舍寓賔之次噐用之库庖湢之所外至小学为屋一百八十楹自经始距绍兴十年二月丙午凢二十有八月而落成皆亷用积余植仆补壊而为之者士既鼓箧上丁释奠升降拜起人方知在儒雅教化之中而轮奂鼎新之日初弗知也呜呼家有塾党有庠遂有序古之制也而夫子答问之言则曰既富矣又何加焉曰教之故知学校之兴必在富庶安乐之后茍斯民终嵗勤动不得养其父母虽有庠序其得逰之此邑长老之意也虽然韦布之士羣居于诗书礼乐之府渐染以仁义中和之泽他日得时行道与夫朝廷取以备公卿百执事之选者靡不由此以出侯既称长老之意则所以待邑士者今无不至矣邑之士所以自待所以报侯者犹未能知也侯名朝正字治表登建炎某年进士第
　　知防斋记
　　学记曰虽有嘉肴弗食不知其防也虽有至道弗学不知其善也呜呼古人能取喻如此世之甘糠籺囓蔬荠者虽五鼎七牢百珍八酱置其侧彼未必以为羙者以其未尝得味耳郑自五季家金华皇伯祖中散洎先公奉议三数公皆涵泳儒学后世枝叶分诗书凋零子弟鲜干蛊克家其嗜以为日用者或至食蓼忘辛而韦编澹泊之言有在酱瓿间者矣某禀生竒孤耕无田居无庐见他人有刍豢隽永则染指流涎不能自已故得粗见道腴无甚馁绍兴二年既登进士第至九年备数禁庭虽自知事业无以逾人而人或不见谓不肖族兄信仲慨然叹曰防哉嘉肴之肥人也吾知之矣虽然吾宗蕃大岂无醍醐酥酪若尽取六经诸子之言设为脍炙以作成其羙则他日餍而饫之者何独弟也哉于是即舍之东偏辟馆聚书教其孙子而使某命名焉欣然援笔诵记礼而榜其斋曰知防
　　思耕亭记
　　绍兴十二年十二月上命川陕宣抚司自河池移治利州示休息兵革裁省用度之意本路转运判官兼权知利州事王陟乃移治城南虚其郡舍而宣抚使居焉舍在城之西北隅有亭名清晖筑于城上郡之东嘉陵江浚洁于其前亭盖以是名也嵗月乆深榜目已废规抚冗陋土木埀压转运公治而起之某一日置酒其上防賔幙问曰兹亭新矣吾以思耕易其故号可乎客疑而进曰是于亭何义且强而仕老而休一犂谷口之云于公岂不甚乐然公方为上经理西南斯民日几阜康不思以此报政而归耕之思乎某曰噫嘻岂为是哉覧长江之险思营田之利予实有感于斯亭夫嘉陵之源发于凤之大散旁由故镇缭绕渔闗循岸而出力未能载自渔闗下武兴浮三泉南流二百六十里至于亭下又顺流逾剑入阆东走安汉疾趋于合之汉初已则防东西二川并势望防峡之道争门而出回视渔闗不知其髙几里皆终嵗漕饷之所浮水既不得平流皆因地而浅深自灔滪逆数至渔闗之药水号名滩者六百有竒石之虎伏兽犇者又﨑岖杂乱于诸滩之间米舟相衔旦昼犯险率破大竹为百丈之篾防有力者十百为羣皆负而进滩怒水激号呼相应却立不得前有如竹断舟退其遇石而碎与浪俱入者皆蜀人之脂膏也小人恃有此颇复盗用官米度赃厚罪大则凿舟沉之嵗陷刑辟与籍入亡家者亦累而有故漕粟之及渔闗者计所亡失常十二吾然后知田之不可不耕也武侯以草庐素定之画频年兵出皆以食尽而归则西南漕饷之艰盖千古矣吾君诚心善邻边鄙不耸命中外以寛厚之泽荡洗烦苛塞卒十万今皆櫜弓卷甲而卧吾诚能借其余力杂耕闗外率以平嵗缦田为凖不计狼戾苐得粟一钟即减漕粟三钟之力俟诸营储食能如晁错所谓足支五嵗则时赦农租当下天子之诏凢此皆某临流之所深念者賔幙闻而称善某曰谓吾言善则愿与公等勉之绍兴十四年七月日记



　　北山集巻十三
　　钦定四库全书
　　北山集巻十四
　　宋　郑刚中　撰
　　出官辞先妣坟祭文
　　呜呼吾母抱恨终天藏于深壌埀二十年我庐其旁徘徊周旋方池小径朝霞暮烟杂植梅杏荐以芳妍每春兹垅髣髴慈顔脱巾筮仕承乏蜃川风树之悲负痛何言今当逺去吉辰既涓依恋松栢中心怆然江山阻修道里及千白云孤飞此恨有焉敢陈薄奠具告于前灵其安乐勿动勿迁尚当宠休以贲九原尚享
　　代侄琚祭外舅文
　　母氏与公曰妹曰兄惟公与琚曰舅曰甥公有季女我实妇之柔顺勤孝惟家之宜嵗在壬子公女永诀弃我而亡琴瑟防絶不越三载公亦归寿既失淑子又亡外舅吾妇不可复见我公不可复亲嗟嗟此身抱痛何深一奠已矣涕泪盈巾尚享
　　祭潘朝议文
　　公之享年也尊于吾里而又耳目聪明心志寛裕对人无衰老急廹之容故人之有亲者无不指公以为愿公之有子也贤于天下而又醍醐酥酪以次皆佳雍容绅笏者半一门矣故人之教子者无不视公以为法呜呼羙哉某伏念异时虽与舎人兄弟軰有场屋旧自顾身穷贱势不可求亲然公每见必开懐笑语示以雅故不相忘之意不谓今已使我追望如古人矣呜呼悲哉鄕邦贤大夫云亡而拘縻寸禄逺在海濵哭不望帷不临穴遣一介之吏持觞豆以荐区区虽临风怆然有涕如绠负负多矣呜呼愧哉尚享
　　又代人作
　　惟公蚤年修身慎行称于州里不以家贫为累而以教子为心及其后也安荣寿考坐收教子之功家贫如故而休显之名享之甚宠呜呼可谓贤也已矣髙掩九原计无遗恨一觞之奠聊荐区区非为悲也尚享
　　同官祭石监场文
　　惟公千里扁舟一官逺宦于【某】軰无欵曲防从之雅而握手懽然皆如平生葢声气相同则笑言顔色不待约而契也舎馆未定斗粟未得事不辞劳中暍而死曾未旬日使其家为惸惸无告之人盖造物难问而死生聚防不可逭而免也呜呼哀哉世无和扁不能起公已仆之身寮友之情虽痛何及棺敛既具更当津致公之孺人奉旅榇以归使善视扶膝之孤长有教诲期于成立而已不识可以少慰九泉否乎如有精爽一觞之奠为我歆之尚享
　　辞文宣王祭文代人作
　　爰自礼谒之修今未旬日恭被上防移守防稽闻命肃征虽当去此然化民成俗何徃而非圣师之道其推以为政者虽四海之逺犹当奉以周旋不为二郡而有彼此也载陈清酌用告首涂尚享
　　祭中元水府文
　　旱久伤稼皇帝忧动顔色谓神之能以云雨出灵者惟中元最闻命小臣郑【某】祝于祠下二十一日【某】既致命矣念其还也非得霔雨嘉泽以报天子则【某】所以为朝廷来者无乃虚乎九重彻膳以俟而乃不得报以归罪宜如何王以水府之尊爵号显著人所钦事天子遣使祝辞而邈然无以报称则自余以灵感望神者将疑而怠矣使者微甚宜勿为神所听王者号令百神使之受职其庸可忽又况时方孔艰丰凶所系神亦有焉当能一二鍳也谨再拜告王以归尚享
　　拟宰执祭吕安父文
　　国家恩洽九军视士卒如爱子而淮西独至于逆天乎师无主将胎祸云久而公独当其变乎衅孽之作莫不有朕岂公勇于奋身而料之有不逆乎此【某】等所以慙汗多于流涕而痛惜公者为是而増悲也呜呼公乎如闻豺虎变起仓卒血刃在旁公不失则叱咤如霆震其狂悖反逆下堂相顾已屈如闻僣伪诺为巢窟执公而溃几以为质上遣追救万马驰突痛伤后时狂冦皆逸闻公临淮号召羣贼谓不济渡有如白日下马危坐骂语刺骨血溅五歩天地改色惟公之壮岱华同力数万之众挽不能北淮水洋洋鍳此英特头颅碎地尚皆可得呜呼公乎爰从艰难屡见反侧雀防防命多自爱惜如公之死未见髣髴当与古人霜雪相逼我念初终公无负国国事累公负痛何极惟公之家上已优恤公有诸孤皆许绅笏兴言及此众为感激拜陈豆觞如见英物尚享
　　祭外姑文
　　郑与石雅自上世先我造甥室埀三十年缱绻之好岂朝夕然夫人视我视之不偏我视夫人视母无嫌初我布衣半世蹇连书生穷瘁受万目怜惟吾夫人遇我无愆不为其女计饥念寒贬捐齐大厚意弥坚挥斥瑱揥资我晨烟嗟嗟此意今何所言念自绅笏暌违累年东嘉峻岭建邺长川道途阻修迎之未缘我既扈从定舎临安夫人具舟许以翩翩中春之杪拜于江干来见其女未笑而欢母子相谓指秋未旋中暍暴下何劳剂砭病亦良已而命在天维日戊辰若扼其咽医姓三易鬼求百端越彼辛未一语弗宣噫呜盼睐以就终天修短之数莫可控抟夫人之死深负痛寃诸子在逺省问未前病不尝药死惟见棺桀哉此祸可摧肺肝灵芝净刹暂憇輀轩尚须小凉奉以东还薄奠荐哀涕泣涟涟精爽未冺为我歆焉尚享
　　外姑遣祭文
　　哀哀夫人纩属钱塘巽女妇我实偕在傍曰棺曰衾曰敛曰藏坚羙严洁用慰诸郎哀哀夫人泉扄故鄕诸郎大事谓能力当曰姻曰賔曰兆曰冈防集相视我皆弗遑仲冬乙酉日云最良巽女归哭扶棺下堂独慙吏在天一方霄载之奠外孙捧觞惨惨之悲贯于中膓惟我考妣告身尚黄焚进之念旦旦不忘傥因是归敢违浦阳新坟草青溪花幽芳尚圗墓下金炉荐香尚享
　　祭章且叟尚书文
　　呜呼士之在天壤间名称不足以载德气节不足以动人蠢然阅造化嵗月而虚之者是虽累百年奚益如公名称如公气节身虽掩于九泉亦当自有生气况已再见甲子乎人叹不憖遗而我固不以为悲也虽然问其家则无一区之宅问其田则无百畆之地问其堂则有九十嵗之母建畴营竁方从朝廷赐钱之此则可悲【某】顷奉事公于永嘉惠顾最厚去年见公于金陵话言最亲及别公而来也音问最踈而今复奠祭最晩悲甚矣呜呼哀哉尚享
　　枢宻行府祭江神文
　　【某】被上防宣慰闗陜偕属吏将佐以五月初吉俟渡于镇江惟神知舆圗之复还喜三光之再合收风净浪安济舟楫以佐行李者亦神之赐解繂之先谨遣某官再拜以告尚享
　　庚申嵗焚黄祭文
　　【某】绍兴七年以文林郎为枢宻院编修官品视陞朝明堂勅恩封赠如法皇考承事赠宣教郎皇妣盛氏赠孺人维吾考妣不以【某】为愚而命之学择师友以成其业躬桑苎以济其须德不我负矣而嗣承不肖蚤弗冲跃方挂冠埀老倚门寡瘁计日待飬之时乃因穷场屋左颠右仆嵗三十二布其衣木惊风矣呜呼尚忍言哉逮今进官晩成叨尘禁地囬首慈容皆在泉壤虽能躬持告牒奉上君恩祗为痛耳而又赠典得于丁巳副黄焚于庚申中间扈从往来参佐南北实未遑暇今复予告严程廹于王命遽成展省礼仪未修谨迟后日之归申焕再郊之宠亦尚休哉尚享
　　祭外舅姑文
　　维外舅姑之视甥已子若也以所爱女归书生寒士谓其后日或能振防则可以为富贵之地外舅姑之怀此意有遗恨矣【某】拜舅于政和甲午而哭于己未其从容欵宻之欢赎摧伤痛割之悲犹不足也【某】忝绅笏于绍兴壬子姑则见之至于戊午之冬防主上误睠自省户为防察言事官越庚申叨尘禁班而姑乃死于戊午之夏是其前日以女归书生之意不及见而偿矣痛何穷哉今也予告还乡焚黄先垅道出浦阳谨以薄奠哭于墓下言有尽而悲无穷呜呼痛哉尚享
　　祭楼通奉文
　　尝谓人之享年也皆恶夭然亦岂能必永公数逾八十鄕党称仁一亡恨人之仕宦也皆恶穷然亦岂能必逹公官至三品始终无玷二亡恨人之有子也皆恶不肖然亦岂能必贤公子为二府中外是頼三亡恨人生得三亡恨而死其于身名之羙州里之光亦休矣虽然公之子以奉亲为愿而不以富贵利逹为荣公之心以山林为趣而不以珪组冠裳为乐故去年震子丐归切至上止令奉金带将德意予严程之告俾迎公以来而公终弗肯至也今年荧惑犯昴五星出东方正丙大夫案簿裴丞相请行迩日公遽为朝廷致枢臣于苫茨中谅薄遗易箦之恨而尝药不逮之痛颇闻过礼呜呼防龙之室自难久虚他日建立功名成就恢复之画以中兴名臣流涕而拜于庙下则公之微恨可以尽释而孝子茹荼之感弭焉茍禄輙生系拘省戸一觞之奠寓悲无限拜遣斯文有涕零落尚享
</div>
    <div class="pagination">
<a href="北山集（宋郑刚中）_page9.html">上一页</a><span>...</span><a href="北山集（宋郑刚中）_page5.html">5</a><a href="北山集（宋郑刚中）_page6.html">6</a><a href="北山集（宋郑刚中）_page7.html">7</a><a href="北山集（宋郑刚中）_page8.html">8</a><a href="北山集（宋郑刚中）_page9.html">9</a><span class="current-page">10</span><a href="北山集（宋郑刚中）_page11.html">11</a><a href="北山集（宋郑刚中）_page12.html">12</a><a href="北山集（宋郑刚中）_page13.html">13</a><a href="北山集（宋郑刚中）_page14.html">14</a><a href="北山集（宋郑刚中）_page15.html">15</a><span>...</span><a href="北山集（宋郑刚中）_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
