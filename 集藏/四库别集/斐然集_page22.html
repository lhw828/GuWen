<!DOCTYPE html>
<html>
 <head>
  <meta charset="utf-8"/>
  <title>
   斐然集 - 第 22 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   斐然集 - 第 22 页/共 26 页
  </h1>
  <div class="content">
   瑰竒伟絶之观人所同好也覆压沦溺之害人所同畏也役于甚好而忘其可畏人所同惑也今夫山之秀拔孰如西方之所谓大华者乎俯仰而满足其意孰若麓之人饮食起居之与山接者乎熙宁中一峰剥坠六社皆没近山之患乃有如此者钱塘海潮尽波涛壮观不论四方至者自其土俗朝与夕差肩叠迹待望而不厌也壬子嵗中秋潮来且近忽闻一枝巻防势如电掣溅若雹散其所鞭激处漂落五千余人予盖亲见之是在平地非有防楫倾欹水至弱也狎而翫之则组甲练兵起于足下甚美必有甚恶亦何往而不然淸馨冻饮或亡于池肥甘刍豢或死于林燕姬赵女妙舞宜笑能倾人邦家而八骏腾骧九臯飞唳亦足以召乱而丧师也岂独是哉富贵显严之所在气力侔天收四海之命断于掌握其究有愿为役夫而不可得者故曰疾颠履危丹毂赤族是皆纵耳目鼻口一时之适而不知为之戒者过也永城南二十余里有曰淡山岩自山谷诗既行名闻于天下凡岩之病以暗而湿淡岩独窍北而透南方台夷燥嘘吸云气受风纳月信乎其称絶景也然卬眡脉络往往鳞皴而岩中大小石盖不可胜数人不幸或值一拳许焉则碎首毙矣况巨片哉因叹且笑曰此古人所谓鸡肋不足以当者今乃襄羊终日而忘知命之训仁者乐山殆不然也乃相南缺得地不盈丈为亭命之曰岩扄却顾中虚尽揽胜致而重山大壑环乎外者又咸在目且令穿山壑间剪竹开径以趋于亭自今骚人游子去来徙倚得所好而逺所畏然后斯岩之美全矣人世芬味盖不必游藩而醊醨大抵类此古人所谓登门入奥惟恐资之不深居之不安者必无险巇危阨之理未见蹈仁而死者也而君子或反望望然去之不啻如逆旅亦独何哉可不求其故而勉之哉作岩扄记委零陵主簿刘汝舟视工镵之石
　　东安县重建学记【辛酉冬】
　　永之属邑三惟东安在西重山复岭间境与峒獠接其风俗鄙陋无足怪也然号名为人灵于羣动则其鄙陋非天之降才矣是故仲尼有教无类盖欲居乎九夷曰忠信笃敬可以行于蛮貊而况斯邑政治所加向二百年之久乎知县事上官阐惠化威令既洽百里乃修崇黉宇饬簠簋俎豆之事帅儒其衣冠者使进而舍奠瞻想温厉恭安之容退而游处沉酣诗书礼乐之意亦武城弦歌之遗风余韵也来求一言记之余曰士未尝不论学而知要者实鲜矣彼有敏慧秀爽之资玩心于载籍驰骛乎见闻以记诵精博为功词华藻丽为能独步儒林而擅名当代者非不足贤也试举洙泗之间圣人与门弟子答问之防言以质之未有不瞠然视呿然謇望洋向若而莫测其际者何哉英华易披而本根难见樊篱可越而阃奥难诣也前人有诗云夜梦入小学自谓总角时不记有白发犹诵论语辞意若忽此书者夫童而习之白尚纷如孰比论语之难读而可忽乎是以欲知后世之故必观诸史欲权史事之是非必观六经欲知六经道徳性命之防必通论语而读论语则有法矣得其法者亦且请事书绅黙防于意言之表而书可捐也不得其法虽句为之解字为之训浩然成篇粲然成文君子未之许焉盖窭人谈宝不若富人之有宝画饼疗饥不若脍炙稻粱之实吾腹也岂不然哉予非能之而窃有志焉故乐以告吾徒乃因记斯学也而粗言之
　　旅堂记【辛酉】
　　防録零陵军事河内向君图南于公治西偏饰堂为游息之所谒名于郡守武夷胡某某以旅名之或问其义某曰是在易上火下山之象仲尼系之曰君子之观乎此而施于事也当明慎用刑而不留狱焉君以典狱为职吾是以云火进而不止者也居高而照照有遗乎山止而不动者也处下以静将何失矣世有见事风生务为敏速而或失于脱略彼断者不可复续误而不慎后将噬脐故圣人言慎以为决者之戒亦有谨密反复务为审克而又失于淹滞彼系者如覆盆之望天其思出也以日为嵗故圣人言明以为缓者之劝兼斯二善何留狱之有不得已而狱狱而无留归民心合天徳之道也夫惨酷之吏轻视人命鹰击毛挚丹衢赤水固得罪于仁政而惑邪説希后报者惠暴而寛恶隐奸而贳猾使死者衔寃莫之能诉亦非君子所与故处天下之事至于适当其可则善矣可刑也虽贵如共驩亲如管蔡诛杀流放非虐也如不可刑虽匹夫匹妇防独无告不幸而丽于桎梏必钦恤哀矜之非姑息也司狱至此明之至慎之极而旅道尽矣若不能然是以灵于万物之心其用之也曾不若无知之火与夫顽然之山岂不失其性哉己则失性而曰能治人者未之有也君辨察详恕率职平允方将被识擢跻显官其视斯堂犹旅也嗣有来者亶惟一言尚有取于鄙言因书以遗之使刻诸石
　　防斋记
　　沙津邓君温伯作斋面山临泉以防名之求记于衡麓居士胡某某曰斯义也文王周孔示之着矣吾子玩辞观象吉其吉吝其吝利用其利用勿用其勿用可也而复谓吾记之吾又为子言之不亦赘乎然吾尝考圣人之作易忧后世之未达也则屡致意焉发端起例厥防详复故重卦者八卦之未尽者也名卦者画卦之未尽者也爻繇者名卦之未尽者也彖者繇之未尽者也文言者彖之未尽者也象者文言之未尽者也系者象之未尽者也説者系之未尽者也序者説之未尽者也杂卦者序之未尽者也其所以诏后如此不啻悉矣而今之老师宿儒编残简蠧尚不能窥易之藩况能超然黙防于包牺未画之前乎吾徒少也为俗学所桎梏名利所攻击听窒而视雾思蔽而智困盖不特童而防矣今子晦者明塞者通得户牖于羣经发覆蔀于众疑异端邪説之善惑人者云雾巻而尘垢开何谓而然欤方其防也达固自若及其既达防则无在故也虽然达有大小逺迩深浅若仲尼则犹天之不可阶学者所得亦随其才之所至而已其未达者不为少也言语工则短于徳行文学优则粗于政事二之中四之下则不及充实而光辉一于淸安于和则偏夫金声玉振之无可无不可也是自圣人以降皆然已达者固善矣未达者虽大贤有不免焉或遂止而不进或愈进而不息止而不进者亦非特童而防也进而不止者可以入圣域故箕子以防反圣而仲尼尝曰我学不厌好古敏以求之今温伯及其弟讲习于此斋笃志勇往不为小成其造未可量也则亦勉之又勉期于养正之至时中之亨他日卓然为羣防之先觉焉不亦美哉
　　义斋记
　　孰不趋利而避害趋其所当避避其所当趋者皆是也是乌知其利害之所在跖以货为利者也纣以酒为利者也周幽以艳女为利者也太康以击熊豕雉兎为利者也方其利之固不虞害及夫害至则思利而不可得矣是故汤不迩色不殖货大禹恶防酒而文王不敢田抑有甚焉朱利于为我翟利于兼爱周利于虚放申韩利于惨杀彼亦自谓道之大全也为我则害君兼爱则害父虚放则害礼惨杀则害仁是故周公禁竒言子夏辟小道孟子讵诐行而放淫辞抑又有甚焉使斯人父子不相保君臣不相迩兄弟乖序而男女失配躯体弃败而秉彛殄灭方且语之曰尔富之不充欤贵之不足欤夀命之不长欤快乐之不广欤忧怨之不释欤疾痛之不免欤凢有所愿欲祈向之不遂欤汝能吾听今之生修其因则来之生获其果必矣贪利之夫既吞此饵而其防妙之説则又谓空为真谓有为幻谓寂灭为乐谓夫不能脱生死者与飞走万类转化无端或以罪辜受辟冥圄深悲而重闵之于是虽明智之士有不免怛化者迭唱更和利于无生死之患谓道至是然后极率天下入于殊类而不自觉其究也乃独成彼居处饮食衣服之利尔彼师之术以利为道肆然居侈然食防其身与人入于异类洋洋然而不慙而斯人相与圣而神之盖千有余年凡尧舜禹汤文武孔孟所以修人纪位天地育万物者除扫荒芜日甚一日是岂直前所谓八害而已哉有道于此因天之高而戴因地之厚而履因昼夜而作息因四时而播敛因万物之材而服役制作因人之不能不夫妇也敎之以正而顺因人之不能不父子也敎之以慈而孝因人之不能不兄弟也敎之以友而恭因人之不能不相君臣也敎之以仁而忠凡纲纪法度刑政礼乐之用皆犹是也泛酬曲酢未尝不当万变迁代而心则自如无所冀而为之如水之必湿火之必热止于各得其所宜焉尔夫湿之在水热之在火岂伪设而用其润与熯者岂附益哉是故各得宜者中国圣人谓之义斯义也君子小人之所以差华夏夷狄之所以分伯术王道之所以不同圣学异端之所以殊絶自孟氏没寥寥而无传焉必欲治心修身扶世导民愈久而愈无害舍是无足为者沙阳叶君超然知先觉有大中至正之敎心笃好之收合族党子弟使一以是为师障异端之波庶其不溺百舍重趼求余文以记其斋余固陋乌能广子意子归以六经语孟置之舍率二三子拳拳服膺若董仲舒所云仁人有正明无谋计者可也如其反此请事他岐或乃稽古而车马自夸明经而青紫是求放利而行不与义比以自投于八害之役则按孔门故典鸣鼓而攻之是亦天地之常经古今之通义矣
　　陈氏永慕亭记
　　仁人君子之治葬也竭诚于死者必深长思衣衾周棺椁备土厚而水深藏之固则已矣非礼不为也是之谓慎终自尽其心致思而不忘犹终身之丧焉是之谓追逺此孔子之教也后世礼壊人肆其精力竞务末习凡附身而合礼以勿有悔焉大抵忽不加意顾汲汲于厚钱刀食馔防夫为浮屠之人使诵幻诡语夜以继昼且多焚楮币绘舆马赂鬼神拘嵗月日时择能致富贵之地而后葬已则侈大工徒华饰垣屋于墟墓间凡礼所不得为者悉为之相视少不效则子孙赧赧然歉人亦号之曰不孝方是时惟僧与隂阳家施施然得志盖迷本徇俗有致之者矣噫嘻悲夫养生未足以当事惟送死可以当大事而民彛泯乱如此莫之救也孔子之敎其无补于后世耶师孔子则独可茍简阔略于斯耶今子华荣亭隧前为春秋祭祀之所名之曰永慕则其心有所存异于世之彩楹雕桷以悦愚夫之目者矣余因为之言曰心无理不该以言乎逺莫之御也去而不能推则视之不见听之不闻痒疴疾痛之不知存而善推则潜天地抚四海致千嵗之日至而知百世之损益子华慕亲而永其亦概乎闻存而推之之道乎昔者舜起于侧陋一日而妻英皇负黼扆皆不足以解忧五十而犹慕盖所忧甚于所可乐者故其慕胜而其乐久世人绸缪妻子之爱诡曰无后为大防防利禄之涂且以显父母自解心方系于物欲顾曰吾不忘亲亦无日月至焉之效矣又何永之云子华名梦逺赠谏议陈公从孙公盖慕君而不志于利禄厄穷以死而忧国益深者也视其忠而思孝焉不息则久久则徴徴则逺矣子华其勉之
　　戏防堂记
　　人子爱亲之心无穷而能遂其无穷之心则有数存焉数在天非力所能爱在我勉之则尽其道矣谓力所不能致遂怠其心非深爱也深爱者以其所养而养焉虽啜菽饮水足以尽欢然而捧檄动顔君子犹且有取推其所得为等而上之至于以天下养然后无歉则以爱亲之心无穷故也夫惟爱亲既自得其心而温庐清室防暖甘毳视聴起居杖履所及又咸其事而备其物岂非仁人之甚愿而天下之至乐哉零陵郡守富春罗侯伟正书扺予曰长康不才试郡得窃分寸之隂缓带侍旁念莱氏子既老而衣错五色为孺子容輙新公治之后堂以戏防名之以寓其乐昔茅容杀鸡供馈庋置半馔俟有余之问而蔬饭对客泰然安之此世俗所未识而郭林宗独知其贤又欲勤公以记其实余三复有感焉呜呼余虽三千钟而弗洎矣侯之婉愉乎斯堂是诚足乐矣而闻之者犹以为未究侯之志焉且侯年过五十致政公鹤发儿齿裕宁康鲜两轓之耀五马之贵二千石之禄承顔膝下事类莱子而贫非茅生是诚足乐者然犹以为未究侯之志焉何哉岂不曰侯奋自四壁擢取名第入丞卿寺而出殿藩屏方且布明天惠绥逺服之徳轻徭而薄赋平政而理讼使合境耄耊皆得其子孙之飬保存生业无叹息愁恨之声则斯民颂吾君于日月之明而歌太守于冈陵之崇者薰蒸浃洽散为和气介高堂期颐之夀不待月祈而嵗祝也是乃显亲之纯孝非莱氏所能彷佛者矣古之人老防吾老防及人老防善推其所为放诸四海而准此固侯之志也予鄙陋甚何敢望林宗然观侯之书而求其志则又窃喜是以引而伸之而忘其词之不文也
　　岳州学记
　　学之失有五而其难有二盖自书契已来至于今上下数千年纸墨之传以万号巻不知其防也则有溺于名数者焉则有囿于训诂者焉则有役于记诵者焉则有耽于文词者焉则有惑于异端者焉夫是之谓五失豪杰之士慨然自拔于流俗曰道徳性命圣人之奥也岂是五者之谓哉索之以私志广之以辩言言之成文而持之有故材出其下者滔滔是也则和而从之曰是诚得圣人之奥矣今迹其言曰天道高逺资之无深也居之无安也虽欲不变亦末由矣终于惑异端迷义利举外夷杂霸偏驳之具参乱正教谈高语妙系风拾沈而使人纪人纲沦胥于无父与君之极其势然也故学而得正一难也明善审是择中庸知正当不身践之犹无有也是二难也自汉唐已来取士之制不本乎先王夏侯胜明经则希望靑紫之拾桓荣稽古则夸侈车马之赐跋于五失而防于二难惟利是趋俗逺益弊先圣先师大学之道防于熄矣天子闵焉乃诏中外兴复庠校罢三传出问目以尊经世之书退诗赋厌雕篆以隆六籍之训着为邪説者毁其板黜其人示道术之统于一徳意美矣巴陵古郡地挟湖山之胜长材秀民多出其间太守赵侯尚之通判董君时敏教授齐君稷奉承诏防曾未阅时黉宇一新属某经从见委为记而诸生之请抑又勤焉曾子曰为人谋而不忠乎某虽固陋敢不竭所闻语之或问然则何以去二难而离五失耶将应之曰孟氏所受于子思至于今不絶者子思得之曾子曾子传之仲尼其言在语孟中庸之中其则不逺也造之得门进之得序游而泳之有乐积而久之有成视形名度数之详笺注释文之精闻见诵习之多语言辞采之利犹冥鸿之过矰弋巨鱼之睨数罟也支离穿穴而配合撰作者无之口笔尹旦而施设申商者无之蘧庐孔孟而归宿老释者无之必信趋汶之辞异乎出兕毁玉者矣必信莫春咏归异乎夫子哂之者矣必信可仕不仕异乎学为干禄者矣必信洁已辞粟异乎为人聚敛者以诗理情而养性以书监古而决今以易从道而随时以春秋正己而正物心日广体日胖徳日进业日修用则致君尧舜措俗成康舍则独善其身不愿乎外非此族也夫亦何足道于阙里之前哉
　　桂阳监学记
　　绍兴十二年五月制诏郡邑崇复庠序知桂阳监左朝奉大夫无棣张侯修以书抵某曰修不敏守蕞尔国而黉序一新永惟徳意所覃兴废举坠不可无述敢请书之某曰铺张弥文为太平盛观乃朝廷大典非一邦专美后世尚论且将以其时考之岂当率尔而形容也若夫教与学之多术志士固思其上者试为子矜诵之盖三代之于人才自防童而教养加焉皆辅成徳行之具薰陶渐渍歴数十年徳立行修可以仕矣然后在上者举而用之士未尝有求也世逺道丧科举之法设父诏其子兄诏其弟鼓箧抠衣登门投牒而覔举于是洙泗之风扫地尽矣方其读圣人书顾知编缀附防以待场屋之问惟不中夫程式是虑有司问之又岂皆道徳之意仁义之説养心修身之要治国平天下之务往往蔽正而徇己道谀而诲謟行之浸久皆曰取士如是足矣大学堙防炎火消膏利欲肆行洪波稽天间有资禀开明厌此纷纠望道而不见则又轻忽经训浅薄周孔溺于诐淫邪遁泯然无觉寄名淸高实有贪觊其趋愈下所以然者忘义趋利之习也义者天理之公也华夏圣贤之敎也利者人欲之私也小人蛮貊之所喻也学而不本于义惟利是图其患可胜言乎未得之惟恐不得也既得之惟恐不多也既多矣惟恐不久也相贵以等不尤则悲相觌以货不积则忧必放此而行懐此以相接是谓失其本心亦何往而不夫耶故善学者择义而已矣今夫慈孝忠顺交际辞受语默动止出处久速各有不可易之理处之当夫理是义也不当然而然当然而不然者有欲蔽之今而后二三子穷理期于精由义期于熟必也不惑然后智益明必也不离然后仁益敦以古之制自居而不为在彼者是则邹鲁之所以贻后人天子之所以望多士名第云乎哉靑紫云乎哉
　　澧州谯门记
　　经世安民之道除其忧而后同其乐既其实而后修其文盖心志不怡则锵洋窈眇莫娱于听闻气血惫瘁则甘毳芳珍莫适于口体饥寒毒痛交切并至而有彼乐之思则封疆之界不足以域山谿之险不足以固而况于墉乎况于闬闳而扄关乎仁人君子推己及物必有本末先后之序矣古之为城也非曰必可恃也其为门也非曰必可犍也盖亦立制度焉尔茍得民心虽画地而守植表而限效死者莫肯去冒死者莫能入不然崇城到天严扉重闭金铺而铜镮铁扇而石枢无以固结民心至于内擕而外叛曾不若折柳之樊吾圃也故曰国之有城城之有门盖亦立制度焉尔澧阳旧苦众溪羡溢嵗筑隄防然后郊与市咸得奠厥居嵗在己酉北盗南骛有守者阙隄召水以自保贼既引久城亦随防他日立郡于荆榛瓦砾中遗黎百一喘焉茍活蓬户且未安而何暇议隄之复大水时至沉灶产鼃稚耊病之逾一纪矣太守罗侯下车访民疾苦莫先斯事即帅百姓修壊补缺向者呻吟今者讴歌予尝过其境呼田夫逆旅而问焉往往他邦负耒耜愿受一防而至者也侯之得此盖有道矣乃作谯门徇民之欲阈内外谨閤开置壶箭以授时栖角鼓以警军匠则庸工役则鸠兵材则斩浮屠氏之山泛沿以来未防告成而民不与焉侯尝为高邮曹掾不拜僭臣伪赦节义上闻即被褒擢及守是邦恵养凋瘵去其害惜其力不惑异端斸其闲材归夷物于公家举坠典于蕃宣盖忠君者必爱其民根诸良心必形诸仁术也春秋一门之废兴谨书于策谓夫不当为而为之今侯作门而予乃记焉则见其识本末知先后遵制奉度非时绌而举赢异乎屈宜臼之讥者是可传已侯名荐可字养防南剑州沙县人云
　　企踈堂记
　　士方为布衣思立于凡民之上应举干泽倘幸得一官食寸禄始愿毕矣久之歆夫有达于我者稍自歉也经营累积以为人子当务显亲爵不及亲不可称孝则又以子孙为念曰巨室强宗之所以绍隆而不絶者有世禄尔今不通朝籍传来裔男子起家顾若是耶而其意气矜强才可自奋则又慨然曰碌碌乎州县尘劳冗散之局曾何足适意于当年必也进直承明立侍淸庙鸣玉趋班而黄金横带号天子禁闼腹心之臣然后为贵矣而凡颉颃乎此位者皆辅相大臣所由选也蹙缩居后睥睨在前则又萌计度之心曰谏争论思之为益孰与调燮弼亮之为功持槖簪笔之为亲孰与日奉都俞之为信言未必尽听计未必尽从也孰与大柄归手高下在心之为专哉故其未得则屈己枉道以求之其既得则持禄怙党以守之而企心犹未已焉乌乎自匹士之贱百僚之底而视公卿亦有间矣穷而不得进进而不得已岂非命也命在乎天人不能移攀縁希望如升梯级遽心促步惟恐弗逮尝试道其情状于高人达士之前盖亦莞然而笑喟然而叹尔此二疎所以振衣西京埀芳靑史至今千有余嵗使人咏诵爱仰而莫不兴起者也芗林居士向公伯共识达才高辅以文雅尝总六路大计遏僭臣伪命遮障江淮人心不揺及殿巨藩婴东夷百胜南牧之锋能使士民致死以降为耻年未五十悬车而去天子思其忠优礼起之遂登华近冩诚纳策多所裨赞人咸谓必且大用而公力请归休至于四五窃味诏书有进而无悔退不待年之语以为非二疎所及者于是中外之士皆光其行而惜其去公既归榜其堂曰企疎上以荣君命下以旌素心以所既践者犹有羡于广受若未能有行焉其志廉矣夫用舍行藏惟义是与则无富贵之累而知止不足言动静语默惟仁是依则无出处之偏而后悔不足虑伊尹傅説太公之流忧则违之不以退为高乐则行之不以进为泰是故圣人之道高深逺大愈进愈益非若他岐之恐泥世味之有穷大抵如此公虽脱屣尘垢栖迟丘园濯缨乎淸江之流晞发乎玉笥之风而精力未衰视听尚强则于先正文简致主康时之业又安得恝然而已乎









　　斐然集巻二十
　　钦定四库全书
　　斐然集巻二十一
　　宋　胡寅　撰
　　复州重修伏羲庙记
　　古祭法之义有报而无祈非仁与智孰能与于此哉徳莫盛于五帝而包牺为首盖三千余嵗于兹矣景陵庙祀未详肇始考圣徳之所建万世衣被而不能违则有土有民者亦何时而不可祀耶昔司马迁作本纪列黄帝颛辛尧舜五人焉其言曰孔子所告宰予儒者或不传及春秋国语发明五徳系姓章矣书缺有间乃时见于他説善乎予弟宏之论曰判古昔之昏昏当折衷于仲尼仲尼系易厯叙制器致用兼济生民者独称羲农黄帝尧舜氏盖以是为五帝也而颛辛无闻焉大史公所载特形容之虚语尔乌得与羲农比也岂迁有见于尚书之断自唐尧而无见于易之称首包牺欤故凡论道议事一折衷于仲尼则无失者置仲尼而取儒者所不传及它説为据未有能臻其当也然则今以包牺为五帝首盖祖诸仲尼尔谨按包牺风姓生于成纪母曰华胥以木徳继天而王号曰太昊都于宛丘河龙负图帝乃则之画八卦分三才通神明之徳类万物之情以着开物成务之道为卜蓍为筮时方洪荒人民呿吁禽兽同居未知伦理养生帝始推择圣贤可共代天工者得金提鸟明视默纪通仲起阳侯以为辅佐始有书契代结绳之政始建官分职以龙纪名布之天下统民治事始教民稼穑用俪皮为礼始敎民作网罟佃渔豢马牛羊豕狗鸡充庖厨荐神祗在位百有一十年羣生和洽各安其性民到于今防頼日月之实非虚语也可谓盛徳也哉是宜载之祀典昭其报于罔极矣呜呼汉唐而后道术不明异端并作学士大夫昧于鬼神之情状凡戕败伦理耗斁斯人下俚淫祠巫祝所托以窃衣食者则相与推尊祗奉徼冀福利至于古先圣帝明王有功有徳仁人义士辅世导民不可忘也则或堙没而莫之承或文具而致其享郡邑长吏政教不善感伤和气一有水旱虫火之灾顾汲汲然族缁旅黄擎跪数拜谒诸偶像适防灾变自止因即以为土木之赐禳祷之效日滋日迷正礼大壊复守焦侯惟正秉心纯抚民惠在郡三嵗人和年丰绍兴十二年合宫赦令诏长吏修缮境内祠庙侯曰莫先于包牺氏矣鸠工藏事肃给告成有尊报之诚心无希望之谄意庻防于知古道悯俗失良二千石也乃推明帝徳之本列号之正经史是非使刻之坚珉以示来者
　　永州重修学记【甲子春】
　　学孰难莫难于知道徳之本性命之正幽明之故死生之説鬼神之情状矣今夫该洽九流摄贯百氏或有问焉其应如响强记者能之铺张事物陶冶情思雄竒妙丽不专一长工文者能之莅官赋政以吏为师在邑最邑在国最国敏才者能之善敛散析秋毫充府实库流钱地上足心计者能之挥羽扇仗将钺指纵授略战胜攻取有智勇者能之是皆秦汉而后时所必用人所鲜能者试考诸仲尼之教于门弟子尝以此品目之矣而未之诏也仲尼岂不通世务固使门弟子为椎朴无用之器以见诮于便儇皎厉之俗哉盖治其难则振领而裘举澄源而流淸安于所易则耳目鼻口不可相借官而私意小智侥幸成功自以为是不合于道理者众矣是故有志之士所存必大所期必逺譬彼涉海必穷其源譬彼登山必造其极凡外营末趋人所共骛无与乎我者一不留于太灵之舍顾且嚣嚣然诵诗书亲师友反躬内省若不皇暇惟思知所当知而未知者勉所宜能而未能者如饥不可不食渴不可不饮也昔者诚然寐今者蘧然觉天高则着明动气必丽焉地厚则流形赋生必托焉经纶酬酢辅相裁成之具盖未始出吾宗无所求而不得无所处而不当则岂直智効一能才周一事区区见役于人交累于物老身童豁而不悔哉至于此必也释然而笑曰邹鲁埀训固不使我为覔举干禄之用贫贱富贵命不可易者又何暇商得丧较利害戚戚而不欣欣也盖饭疏饮水敝褐緼袍曵履而歌商颂鼓琴而思文王优哉游哉聊以卒嵗而已矣余曩者假守零陵郡尝与士人讲此又时作问目以求起予之益爱其勤劝者众往往固穷耻为非义大抵遗风余韵自三国以来人物表见于世理亦宜然也绍兴十二年六月予奉祠埀去官有诏防令郡邑修复黉宇交代罗侯适至即因旧而增新之数数致书述二三子之请欲余一言以记本末夫有天下国家者不可一日而无学城阙之刺园蔬之诮废毁为异则建置为常春秋之法凡文章制度克合典礼者常事也常事不书故于首善之化不敢施赞词而于乐泮之观不复荐谀语独以鄙陋窃闻于先生君子者为靑衿申言之夫道徳有本而非殄彛伦也性命有正而非趋空寂也幽明有故而非天地之外复有天地也死生有説而非受形轮转人兽同区也鬼神有情状而非居处姓氏言语主掌之可名可接也不溺于此而得之可谓善学也已必于此求之适越而北辕欤曰吾于此得之画饼而疗饥欤
　　祁阳县学记
　　祁阳令吕君坚中修书遣县学讲书周度来言县东有先圣庙与浮屠氏居为邻浮屠氏懐侵奄之计已久防废而他徙者屡矣頼二三学子力争而防存之坚中承乏邑事惟念敎化之本方欲增葺黉舍招徕后进防有诏防州县学尽复置即谕士劝民称力効助甫再阅月告成一新且叙二三子之意谓予尝守是邦而记零陵东安之学矣斯邑也奚可以无述予不得辞则为之言曰建学校者必祀先圣示道业之有所宗也天下同知宗孔氏然自孟子而后旷千余载居仁由义徳业备成卓然而为斯人之先觉者不越数君子而已是诚宜师而学士大夫鲜克师焉或且悻悻然曰孰为数君子吾知师孔氏而已予窃恶其説托是而济非也今有人生乎遐方下域而欲至乎王者之国都必得知王都之所在者引而导之庻乎其可至焉弗逮中人之资岂特下域之比也孔氏之堂室岂特王都之逺也乃从未尝知者导吾而前其不迷津而防途入丛棘而陷大泽也防希故欲学孔氏必求深乎孔氏之术居仁由义徳盛业大者志而潜之讲而明之精而深之然后孔氏之堂室迩而弗逺造而弗差也昔者仲尼无位以行其道则纲纪典籍埀范来世虽然于易则系之而已于书则序之而已于诗则删之而已于礼乐则正之而已未尝作也年七十致大夫而老道必不行矣乃始笔削鲁史之文作为大典曰吾志在春秋是则易诗书礼乐前圣之所同而春秋仲尼之所独也使仲尼君天下而南向为公师而北面所以经斯世燮大化致隆平而颂淸庙六五帝而四三王者不出乎春秋之志矣今也宗孔氏而废春秋是犹子而叛父臣而背君尚称阙里之门人耶宗孔氏而不知春秋于是以庄老为真以瞿昙为妙以称贷取息为迓衡之王政以李斯小篆为道徳之防防剧秦美新者谓之合变厯相五代者谓之知道发于其心害于其亊与王衍淸谈之祸异轨而同辙亦云酷矣本夫强项穿穴失所依归无指南瞻斗者乡导乎其前故颠倒谬乱至此极也是岂足以为人师邪彼既撰而无师吾又师之而不悟其非所宜师则亦将颠倒谬乱有甚于彼者矣和靖先生侍讲尹公受道于河南夫子圣上尊其徳乐其义擢从布衣置之经帷俾发明论孟以啓告其进与退皆可法也吕君抠衣服勤尹公左右实有年数今以其行学试之政事则凡圣贤传付师弟子授受当为二三子精言而深啓之使防存庙宇增葺黉舍不为虚文美观而弦歌之声学道爱人之效有光于武城异日英材秀民无待而兴虽中人懦夫犹能敦亷耻励风操可谓曰士则斯文也刻诸金石而无愧矣
　　成都施氏义田记
　　古明王之治计口授田俾人人各给乎衣食无甚贫甚富之患贫者不至于无以自存而富者不至于越制逾度兼人所养故井田之法以义取利公天下而致和平者也自秦开阡陌废疆理用智力雄厚自封殖斯民则之交骛于物欲不极不已稽考后效城复于隍象焚其身贵贱虽殊其致一也唐虞封建侯邦其大小以里断见于禹贡之书里则井地也周衰强吞弱众奄寡千八百国并为六七此六七君犹未厌于心肆其诈谋砺其锋刃杀人盈野流血成川而嬴氏为尤甚卒之未有不反及其所甚爱者盖弃义争利利壅则害从之天亏盈人好谦理所必然尔孟子深原其本以救其末极言义之不可不务利之不必图而以正经界为仁政之先诚令有天下国家者皆以义为利分辨志定不至于猜嫌憎疾夺攘贼杀而相与安乎交足无求之域岂不善哉汉唐而后士大夫家能维持累世而不败者非以淸白传遗则亦制其财用着其礼法使处长者不敢私为卑者不敢擅凡祭祀燕享丧婚交际各有品节出分出赘之习不入乎其门而相养相生之恩浃洽于其族也今夫一乡之师使东家窭西家厚行道必讥其颇况乎一家之聚伯也羡粱肉厌纨绮而叔也糠覈蓝缕不免于饥寒心其谓何故善推其所为者由良心而充之本朝文正范公置义庄于姑苏最为缙绅所矜式自家而国则文正公先天下之忧而忧后天下之乐而乐可知己吾同年兄左史施公扬休家素贫逮仕受禄共承甘防之外俭节而储余并其室赍送之奁辛勤积累二十余载然后得田六百亩既资其弟及其从昆季矣又念经逺之计复割二顷为义田遵文正公旧规刻诸石而以予早同砚席知其孝友奋立之艰也俾为文以记焉予申言之曰圣贤自一衣食一居处之防而兴泽被四海并育万物之政者理义而已矣贪人鄙夫损彼益我谓肥其家乃陨其宗不利之究起于为利扬休亹亹蹈善景行前修以燕云来夫岂茍然哉呜呼不井地不封建不足以寝兵措刑保国而长世斯道也安知不有能复之者有能复之岂独士大夫不必置义田而已哉然范公旧规亦庻防乎革薄从忠合族于悠久勿替引之则施氏子弟之任也
　　武夷桂籍记
　　古者取士虽多术大要有三曰徳进曰事举曰言扬两汉而上由前之二而能言者因以显唐以来用后之一而才行者随以奋然则奏言取士虽非得人之本倘询之有道考之有权度词朴而义正者不见遗艺工而理乖者无幸中则方诸度徳量能者亦不至甚失故进士科自唐中叶至本朝为最贵而元徳显功计安宗社跻世隆平者光明硕大继武辈出如二十八宿经纪乎天次森罗乎太淸而作为文章擅名天下之士反不多得仅晨星寥落相望焉乃有鼓箧操觚一趋试席睨棘闱出入之密且严也则浩然太息以为待己轻贱拂衣去之终其身斯人也视伏光范门三上书仰首鸣号者不啻贤矣曾未思三嵗一科天子先期下诏申劝举子使亹亹勉焉以待有司之问将及期命部使者择主文官即其州辟场以程之其限纾其法精其道公其预选者姓名文字上于宗伯于其行也郡守设賔筵劝为之驾歌鹿鸣以遣之明年春羣试于春官于是时主文柄者朝廷益加择其预选者士林益称之曰能矣天子尚虑其未详也亲御广除策以经史当世之要务而提衡持鉴则又北门西掖兰省蓬山一时英彦之极品奏申夜半上质明法驾坐云帷临香案大臣啓巻读所对策胪传姓名而赐之第锡之服盖日下昃君与臣不敢倦既再拜出则颁少府金钱俾集期而馆处越旬时勅太官供具太常张乐侍从近臣为献主酒中遣中贵人赍御制诗章就赐举首以下谕以致身事主之意益宠光之然后入吏部籍而器使加焉于是取士之礼毕其文实缛笃如而或者顾谓俟已轻贱不亦贤者过之也与是故进士设科功业如韩范徳行如司马道学如程张文章如庐陵临川南丰眉山数君子其究虽殊途其俶也皆由此其选也科目之贵重于世夫岂茍然哉建州七县每应书者率四千而赢崇安固里弦闾诵家诗户书之邑也自淳化三年张仿始登第迄今才六十有四人以设科之年应书之数大略计之无虑数十百人而得一岂科目贵则得之艰亦其理宜欤呜呼此六十四人者其通塞显晦与其贤材称否或逺矣不得而知其近者乡老先生所见所闻祖之所逮闻亦班班可道也山川英淑之气蜿蟺磅礴未尝间息则何世而无材去古虽益逺出于人心者犹在我欲仁斯仁至矣则何材而不可就后来之秀以一乡取友为未足又尚论焉于此六十四人是非去取岂特三行一师而已哉况明天子留神校序善养乐育承学韦布追琢其章必有瑰伟杰特虽习词艺而词艺不能局虽由科举而科举不能拘者是谓竒材逺器可以主盟斯文扶持皇极为圣时之瑞则斯记也且将续书又书不一书盖与我宋相昭乎永世矣
　　建州重修学记
　　建州守张侯铢伻来以书绘示泮宫新成之状曰天子偃武修文留神敎化凡庠序之事已废缺颓靡者咸振举之仰惟明伦善俗徳意宣渥铢也既幸于钦承诏防而前后三漕使徐公马公范公请于朝给钱二千万听郡司委吏属敦匠董役告成藏事如图所冩此侯藩大典也当书而君建人也能为建人书之否乎寅曰是则不敢辞其如朴学不文请改属能者既再三不获命乃次比所见闻而言曰吾乡山川竒秀土狭人贫读且耕者十家而五六三嵗大比于春官奏名射策视诸方取数为多盖自唐常衮观察本道以文艺兴劝而昌黎先生表着欧阳詹之行义警动后进至于今而益盛风移俗易其来逺矣本朝学法无虑数变元丰中赐建州学田十顷增其序宇崇宁舍选之制隆洽则又斥大而华侈之嵗在丁未荡于内讧绍兴二年秘阁刘侯子翼来作守埽土剏立累政相因亦既就绪甲子五月巨浸冒城摧击漂散其获存者独大成殿尔自是徐公经其始马范二公图厥中而张侯成厥终起乙丑之春尽冬十月为一堂十二斋闳庑庖库成备最后建教官寓舍而峙阁其北以贮御书经籍云汉之章与洙泗之风昭回薰播作新多士抠衣负笈来游来处者防幸至厚一时盛观震耀瓯粤是可记也古之学者必有师师弟子莫严于顔氏子之于仲尼故始入学必释奠用币春若秋仲月上丁日必释奠大合乐今学者往往訾病后世以为无足师也顾乃大言曰吾知师孔子而已茫乎泛然涉波而窥藩问其潜心请事就有道而正焉者谓何则瞠莫置对岂不忤于事师之名而歉夫为弟子之实也乎昔者顔氏子不迁怒不贰过不逺复不违仁见称于圣人以为无能继之者而回之自述则知坚高之难及而致钻仰之功见卓尔之难亲而兴瞻忽之叹师弟子之相期如此彼于功盖天下名载终古未数数然也况下此者宁足道耶一日问为邦圣人遂举四代之美治兼一王之成法而告之是所以宰制大物弛张质文陶动植于中和措烝民于礼乐其事伟矣自世俗观之瓢饮箪食萧然陋巷孜孜克己之人而能与于此岂不大有径庭乎曾不知理义悦心则关百圣俟千载而无疑权度在我则称轻重揆长短而靡忒其舍藏之泊尔用行之粲然亦直寄焉耳然则学而成是徳用而见是效譬夫艺黍稷稻粱者不生荏菽麻麦之实决也河出昆仑则必经营中国而入于大海矣寅尝即是以求学者之失盖不尚志而亲师一也胶陋防旧惮于择善一也指记诵词藻为事业一也用于覔举干禄而已矣一也不得之或叹儒冠误身弃而他从一也既得之视故习犹兔蹄蝉蜕焉一也効官庀职以柱后惠文支梧一切谓政材学术本自异科一也进乎此者知有上达之理矣乃不探索于语孟之防易之防诗之深书之要春秋之奥则取遁辞小道兀焉而宅心一也呜呼岂无抗志大虑凌高厉逺晞顔苦孔之徒与诚得其门造其堂哜其胾虽谓后世咸无足师而吾直以仲尼为师何不可之有寅既为侯记学之废兴又申言此以告子佩之同志者侯不以为言之赘也则请镵之石
　　麟斋记【丙寅】
　　麟龙凤动物之殊尤者耳既以灵目之又称瑞焉太平而后见非若凡物可力致也今易得莫如而龙也人亦多见之惟麟与凤则自周已来未尝有覩其羽毛色象者汉获一角兽为之改元兽之一角者众矣又安知麟之不两角而斛觠防觡也故史氏曰获一角兽盖麟云者弗然之词也惟凤亦然宣帝时凤凰娄集而少府宋畴因讥被贬不待后世然后知其为鹖爵矣孝宣治号中兴然任刑余尚法律不以中车府令为监四三良臣死非其罪而风俗尤薄水旱灾异见于魏相之奏决不足以震珍产効九苞又况茂陵多欲奢泰穷兵四伐海内虚耗盗贼半天下防与祖龙同辙麟何为而至哉故必圣如虞舜箫韶九奏而后凤凰来仪必道如文王关雎之化成而后麟为之应不可诬也由是观之史载龙见于某江某水某井中当时以为美谈者殆亦可豢之龙必非神龙而九畴所寓禹贡所锡宁王所宝之大定非卜人朝钻暮灼枯肠朽骨之凡盖物有同类而殊能者宰予所以兴防萃之叹也大神龙真凤之不浪出审矣然则鲁哀公之时周公之衰已久于是而获麟何也曰麟非为鲁哀乃为仲尼耳仲尼大圣之人也春秋圣治之法也以大圣之人立圣治之法虽享帝于郊未足以方其精神之所感动也虽升中于天未足以喻其和气之所薰蒸也四灵皆至然后为宜曾是一麟而曰多乎惟麟为仲尼出所以仲尼识之不为鲁哀公出所以鲁人不识也仲尼厯聘七十余国无所钩用高蹈如耦耕贵卿如武叔从游如防生亩多智如晏婴皆不能知也而麟乃独知之谓彼不知者不如一麟是人而不灵也乌乎可谓彼聪明辩达万物之灵也而曾不知孔子是果麟之弗若也乌乎不可麟乎麟乎得不为灵智之瑞乎韩退之曰麟之形不类非若马牛犬豕豺狼麋鹿然故虽有麟亦不知其为麟也又曰麟之为麟以徳不以形然説麟之诗者谓其角端有肉无事于触而其趾不践生草其定题也亦必有异焉此既言其形矣若其徳非神灵智识何以名之先儒谓仲尼感而作春秋曰麟出非其时圣人以自况此説非也仲尼述宪乎帝王诏教乎万代岂以身之不遇感而著书与愤世疾邪者比正使麟适不出春秋遂不作乎故知春秋非本于麟盖经济无施而寓于笔削性命道徳莫不中正礼乐法度莫不备善俊良贤杰莫不章陟谗恶慝奸莫不讨弃玑衡七政莫不齐叙山川动植莫不繁庑横目黔首莫不率化蛮夷戎狄莫不賔服厥志既定同符于尧舜成康为天下万世太平熙洽之原于是麟出而为之祥应此理昭灼炳着无可疑者以为未然则亦未得其门不哜其胾耳沙阳张时子发治春秋学以麟名其所居斋谒余记之子发潜心日久圣人宏规大用妙意精义当自得之予无以进焉姑为麟説以表其在棷之珍而笃其下帷之趣云
　　防享亭记
　　太史公叙九流而隂阳家与其一至唐吕才乃立论非之夫此二端各有防趣司马氏盖取天地之大经弗顺之无以为纲纪故曰不可失也吕才则摘摽末习背礼害义之事正子长所谓拘而多畏未必然者今以耳目所覩记幽明吉凶之效稽诸青囊拨沙诸説得失参半则其得者岂皆幸而中邪或曰人之兴衰非智力所能为其形数气焰适相值防尔或曰砥砺之石不孕和璧培塿之地不生杞梓是各一道也余游武彛自崇安挟溪而南过芹口西望有山甚尊指以问居人对曰是名为研山乃甪里先生弟子华子期学仙之地墨池丹灶今尚无恙图经可考也其下则高平范氏旧隐而先世宅兆在焉遂渡溪西行五六里至山麓见一峰巍然妥肩而扬衣袂冡茔所据在三冈内抱宛宛间左右峦陵起弭拱顾大势隆杰中襟舒夷百祀乔林翠绀浓郁芹水带右阜前注于崇川予与范氏世交契也摄齐登隧修恭防享堂上周览泛观而叹曰古称佳城不是过矣维范氏自太傅公以儒学起家仕不亨遂而五子森然为盛时闻人羽仪省台步武廊庙各奋所长蜚声腾实其后来秀谞崭崭辈出夫岂偶然无所自乎公虽居方城着姓五六十年而孝谨行乎闺门奉先尊祖之念奕叶济美是故此堂由政和辛卯嵗长子秘阁而次遵用治命建立直太子少保墓前而少保宠赠之命则戊戌嵗右丞初拜疏恩及祖之彛典也后二十八年秋七月秘阁子寅秩元作将漕瓯粤衣绣故里复加缔葺以永祠事子孙绳绳有举无坠呜呼盛哉元作知予过而下马以修堂本末见托纪述予考诸礼庙以存神墓藏体魄神伸魄死圣人达之故古者有庙享无墓祭而后世道晦礼失以寒食拜扫为达孝之典常先儒因谓礼虽未之有亦同乎俗而不害于理此説将以诱夫不知追逺者耳非经礼也然则昭荣祖考之道必区区然俎豆之于丘墟尸祝间而后为慊欤是不然昔者秘阁公宏才正谊不事权党阨穷半世与余先君为同年弟兄先君于其生音问未尝絶于其没也久矣犹哭之以诗知其用不究材埀裕在后也而元作器业是则是似数为部刺史因所临风俗注措施设咸有绩誉其初入闽境建值人忿公帑吏厚防征哄然赴愬立谈之际去其疾苦拊而安之在公夙夜以首法除为急务防稽官缗钱之委于转贩者而赇请不行按致属部吏之狃于贪戾者而郡县知畏禽幻僧破妖党消黄巾五斗之患于胚胎萌蘖中浮言莫摇风采坚重其功利之所浸博矣识者以是占范氏余庆盖繁衍未艾而期元作之显庸于朝着也则元作所以为祖考之光纠合族属俛伏拜兴奉酒醴肴肉裕然而无愧者岂与势荣俗尚同情而比事哉故为之书
　　复斋记
　　性不动而情或迁迁者善欤曰因物有迁古训非之安得谓之善然则恶欤曰见善则迁圣人所取安得谓之恶夫一言而两趣片语而数义奚适不然顾用之如何尔莫至乎道之为名而曰君子道长小人道忧莫中乎极之为道而皇极六极皆号之极焉是故让一也不善用则之哙希尧舜而披其身俭一也大禹恶衣菲食孔子无间然墨翟禽滑厘勤苦大觳其行难为而天下不堪也子沈子谓子胡子曰古之学者目有铭戒耳有弦诵琴瑟躬有佩玉之节皆所以闲情而忍性正志而帅气度也作齐房诗于是书于是游息于是榜之曰复盖欲顾名思义也愿遂闻复之説又将玩其文而既其实焉予曰复之説是亦不一而足者可不慎欤知吾违仁汲汲焉反之如不及者复也知不善之不可再而再焉者亦复也是吾所谓一言而两趣者也复其可复不复其所不可复斯则真复而吾所谓善用者也故孔子曰克己复礼为仁孟子曰汤武反之也呜呼有能一日用其力于复者乎累名则悲权势之不尤贪利则忧货财之不多溺于嗜欲屈于威武则荒乎其求栗乎其居一者为病方寸外驰灵台虽存而神者不守之人也于复逺矣虽然亦岂诚逺也哉使其幡然致克视听言动必礼之循其用力也如上汲如还辕如旋其面目则向之逺者一念而近于此四用以我命我于彼四病以物付物之人之于仁也若赤子之趋其亲若旅人之赴其家惟恐其弗至也而其道日进徳日升犹日月之经乎太虚不离其次舍也犹水气上腾为云汉为露播乎万物而归乎其元未始不复也子沈子默堂之高弟而默堂盖山之回骞也其授受不差而训明有素矣子沈子之潜心也久矣尚奚待予言虽然予方从事于此请尝试言之如向之云云者不以进所厌饫为凟相与终日干干复而不厌以致切磋之益不亦可乎
　　观澜阁记
　　水之变态多矣非其本然也渊然其渟油然其平漻然其淸者水之性也载而逝溉而浃浣而洁沃而灭者性之用也石龃龉之则激则蹙焉风震薄之则腾则涌焉性于是乱用于是失非水之正也故善观水者爱其澄澹而不爱其浑溃喜其流衍而不喜其决溢是故浩浩汤汤神禹平之百川沸腾周大夫忧之斯阁瞰两溪之会而以安澜名者得非意出于此欤胡子曰美则美矣义则未尽夫水之流也沄沄然鳞鳞然若鲤之跃若鹭之翻差差之纹若漾沙叠叠之势若层云起伏追随散漫无垠斯其浪之形乎曰波曰漾则浪之巨者也曰涛曰潮曰澐曰则波之大者也惟澜之为言古今未有训而当其义者文中子曰吹波助澜退之南山诗曰防澜动水面其进学解曰逥狂澜于既倒是则二子皆从赵岐顾野王以澜为波特有大小之异而目之曰防者语虽近而意已逺矣夫澜非波也谓水流动之状也流动之状汩汩衮衮冲融演迤浩乎其方来浟然而不穷惟有源之水为然盖未尝不安也彼其无源者虽万顷之潴非有激之则固安矣而求其澜又不可得此义也惟孟子知之故曰观水有术必观其澜盖观其有源也不观其源而徒观其波是犹观人者不考其实观道者不要其用观政者不稽其心观言者不质其事失之逺矣夫水之为物不盈科不行盈科而后进则放乎四海凡喻夫学者不可无本也君子任重道逺事业无涯古之祭川者先河而后海不造乎本而能济者末矣阁上主人倘欲闻本之説请于孟子焉求之因易安曰观而为之记
　　伊山向氏有裕堂记
　　裕之为义兼寛容优足而言见于易诗书而孟子以之其在易者训人承父母也其在诗者训人友兄弟也其在书者训人燕子孙而覃百姓也若夫出处语黙从容而有余浩乎其沛然则孟子之所以为孟子者也是道也而后能故曽子曰士不可以不毅以宅心所谓广居以飬徳所谓大畜推己及物所谓放乎四海而准由迩傅逺所谓参乎万世而纯其为寛容优足也至矣如易诗书所载孟子所处宜其无施而不可矣是道也夫人皆具而有裕不裕异者充与不充之故也夫惟不能扩而充之于是局为浅局徳为细徳见为小见行为隘行虽不动声色罔窥其际而险防忮狠气象自露如是者周公目之为憸人人一也充则裕不充则憸其同源而殊乃尔此君子所以贵于学问也或者析文离字以衣受身谷受水发明裕之説其为裕也褊矣哉河内向公宣卿小隐于衡阳之伊山结茅为堂置书史其中茂竹幽兰隂郁前后春葩秋馥以时自献猿啼近嶂鸥驯曲沼马堁车喧杳然云水之外寅与谏院颍川韩璜叔夏自天柱峰南襆被枝笻嵗一再往焉或商较文义或把醆赋诗逍遥襄羊兴尽而后别盖五柳先生所谓谈谐无俗调所説圣人篇或有数斗酒闲饮自欢然者也宣卿曰堂不可无名请名而记之庻防后世知吾三人者常优游笑语于此不但使元伊笛声穿云裂石喷薄窈眇而流传也公前后分部寄摄帅权仗部刺史节威宣惠播所至有遗爱在人久而犹未冺是时公解湖北宪印已七八年仕途憧憧独无履迹未尝有戚色愠懐寅乃取孟子进退绰绰之意以有裕名其堂宣卿四世祖大丞相文简公也寅先君子喜宣卿资气刚正授以左氏春秋传且为之言大义故宣卿学古益力守义益固亢宗纠族乐多贤友不与恶人言若易诗书所载孟子所处宣卿盖勉焉日有孜孜矣使其才见用虽有官守言责亦且裕如况无是二者乎人必富而后志醻必贵而后意惬必据权怙势而后神肆体胖则顔回曾参无乃忧愁憔悴不聊其生耶二公陋巷一箪乐以忘忧曵履而歌若出金石盖与天地同其量矣方诸衣中被甲壁后置人通夕娄徙牀一物不具则不敢出怒虚舟而怨飘瓦媢有技而违彦圣方寸营营不得须臾宁者其裕不裕何如哉由是言之居斯堂而以孟子为师可谓择术处仁之美矣予既记之云尔又从而歌之曰六合无际此堂廓如四时行焉此堂为枢堂心日休堂路常坦堂智闲闲堂色侃侃池似黄陂孰挠澄之林动淸风执热者披往蹇来硕阿槃获考神具听止百禄是保
　　邵武重建军治记
　　国风载甘棠之诗其序曰美召伯也释其事者曰召伯之教明于南国后之训解者谓召伯听讼不忍劳民使来故往之郊野即民而听焉及其久也民歌思之因爱其树相戒以勿翦勿伐曰此召伯所尝憩息者也世之安此説也久矣而或者非之以为诸侯治国当有制度临厥臣暨厥民固将尊而不逺亲而不凟今以南面诸侯爵贵位崇车旗冕服礼絶一国而乃出舍于郊芘身茨草节则勤矣亦何异夫以乗舆济人惠而不知为政者哉予尝喜是言非识治道知大体者不能至也不然路寝之居塞门之仪臯应诸门之制何为载于春秋论语大雅之什而许行陈相以有仓廪府库为厉民者又何见贬于孟子邪且四境之内比闾族党众矣使召伯去其朝説于此棠则民之趋之未免裹饭趼足之劳使召伯即民而屡迁则其休止固无常处召南之民东西南北不应覩一棠而寄懐也又是诗三章反复一意未尝及听讼之事训解之言胡得焉然则诗人之防必有在特学者辨之未明尔今县邑之地度袤挈广何啻古公侯之邦虽中下郡犹或环四五县方之俭于百里者盖已辽絶而公家庭宇或庳褊蕞陋曾不眡豪举大姓燕私之馆岂事理所宜哉昭武固东南名垒扼飞猿峭石其险足恃自洪潭广桂江汉巴属之有事于东瓯者道必出此盖瓯闽之西户也是以国朝太平兴国四年革歴代之规陞县为军大守张侯度自故县移今治凡西徙五里前据重冈后带鹿水山川竒秀民力生业尚气而服义承平既久儒学之风尤盛对大廷之问则有文冠天下者为言责近臣则有忠昭一时者致身丞弼则有光辅中兴者至于孝义材学显晦可纪皆不乏人四方之闻有是邦也盖歆艳而谈之其入境而问俗也君子则乐其善小人则阜其货故凡有意乎斯人者受命作长不称为难治而郡廨再火于建炎绍兴之冦草创一切无复基序十一年太守左史王公始访古问旧趾而建置之余以百姓未裕未遑及也后五年今太守大夫江侯为政之明年嵗比有秋内无冦攘讼狱简稀里闾康乂于是衣冠父老合词言曰未有有州而无听事之所者大夫其念之大夫虽重于兴作其若蕃屏观瞻使客临过邦人之望何侯不得已令袭吉鸠工防材措画规模一出心匠僚属比志兵民劝勤经始于丙寅仲秋之戊申迄役于丁卯孟春之戊寅钱以缗计者万一千有余佣以日计者二万八千有竒高明靓深体与名称修廊杰阁卫以防闳俭而不削美而不汰落成之日众大懽防咏侯之徳寛裕而肃歌侯之政简静而理赞侯斯举得事之宜赋役舒徐下弗敢迟巍巍崇成民若不知以一观百亶称吏师郡从事谢沇叙废兴本末道邦人意来谒不腆之文镵诸坚石庸示悠缅予患夫短于才者以因循不振为徳而凉于徳者以苛刻促办为才于是有当为而不为不当为而为之者江侯则异乎此矣会予经从目击轮奂耳熟谣誉非借示而传闻也廼原古义订时措而并书之
　　新州州学御书阁记
　　皇帝临御之十有二年至徳既孚聿修文教首善贤関覃及外学废坠之具罔不兴振遴选儒臣典司训廸于是长材秀民自藏于畔者抠衣鼓箧来游来居济济乎衿佩之盛洋洋乎弦诵之富而贤能俊杰将不胜用矣圣心犹以为未也乃于淸闲之燕自易诗书春秋孝经语孟中庸篇左氏传周六官之籍悉经宸笔刋诸琬琰而以墨本普赐学校厯考前代留神治要以善养人之君未有此举亶乎懿哉眷兹新昌百粤陋郡烟岚蒸渍瘴气防浊车马舟楫奏集艰隔平时士子欲见书籍之善者其道无由于是抃舞流传矜戴上赐而未知所以处之也先是黉宇倾漏茂草延堂饔飱缺供士散城阙前郡守臣张棣尝捐布缗俾加缮修绳板经端棣以擢去教授臣刘徳骥防剔本会计出内给用有羡即谨储之日累月滋载营载作蛊壊污莱革为大壮荒菆椎鄙粲为文物遂建重屋于防门之上直大成殿丌承御书起十九年之十一月迄十二年之孟冬檐宇骞翔丹碧华烂防杰之势冠压海摄郡事臣黄齐效阳氷书恭题榜揭涓良日率寮寀藏事奉安万目咸覩陈迹遗编于焉增重臣徳骥以臣寅尝习词命见属为记臣寅拜手稽首而言曰凡州若县与浮屠老子之家各有勅札御书旧矣学校之有御书而专以经术诏多士也乃自皇帝始今夫锓板贾赀捐金即得尚或怠而不观其肯勤勚抄録能终巻帙者固以鲜矣何况天子之尊富贵之奉一日万防弗敢皇暇乃能游意笔砚徧写羣经为灯窻韦布之所难以激劝人材为急务而又天纵圣智妙解书法跳龙卧虎不足拟伦心画所形显道章徳精能之至入神出天如日如星如云如汉文明在上焕饰在下故使尔诸生虽生遐服与七十二子追逐乎阙里而亲炙夫子之文章无以异也是宜服膺至教毋善口耳毋趋利势力求忠孝大端见于行事以不负圣主乐育之化然后为称可不勉哉
　　新州竹城记
　　新昌郡自两汉及南齐皆县置号曰临允至萧梁时始升为新州废于隋而复于唐本朝因之既七百年亦可谓古郡矣然有城而无郭无以攷其故惟城之北曰朝天门者断墉翼之岿然犹存读其记则政和中太守古公革承诏所为经始之绩未就緖也城才一里百有十二步耳仅容州治列廪狱余官廨民居悉在城外莫为保障理不应尔绍兴二十年八桂黄齐义卿由肇庆别驾来摄郡符值狗防盗数十辈依山为害官兵三讨而未克坊市数惊最后受谕出降人犹汹汹义卿于是有兴筑之意防真拜郡乃俾推官朱洵权令黄熙廵行四周求古遗迹相今所宜摽示其处分委兵马监押赵公傃廵检董元县尉周祺各督所部丁夫夷凹凸裨狭虚基址既坚取野竹骈植之环袤一千二百八十四丈再旬而毕不愆于素或曰阙土为城不易之道也恐其未坚则有登而筑之者矣虞其易圮则有甓而石之者矣今也望固御于檀栾蔽翳之间曽是以为可乎唐大中中王式为安南都防始至无城池式乃立木栅堑其外而栽竹焉是时诏蛮浸强莫能犯也孰谓竹不可恃哉凡物有同类而殊材者斯竹也引梢如鍼分枝如棘既众且多森如蒺藜其丛则轇轕致密望隔表里及嵗久而愈繁鸡鹜羔豚不能道也或者火之叶燬干存乃益悍劲呜呼异哉昔樊川子目于郊园赋所见者有曰竹林外襄兮十万丈夫甲刃枞枞兮密陈而环卫始以为词人之空言今施于实用乃如此物孰不然在人处之耳方言刺竹曰艻竹其音罗徳反盖岭南谓刺竹云然也工庸告成竹日盛长州之人欢喜晏然若有壁垒之恃咸曰后之来者与公同志本之以徳政重之以备豫申严戒令有培勿翦非特甘棠一召伯之思也其为斯民之惠所覃逺矣义卿勤于职业厚于爱民兴利补弊甚众新兴户知之若推排丁口以均徭赋役不及士既新子城楼观雉堞又作南门及竹城则其最大者也郡学正麦充等来道耆老之意恐久而无传丐余为之记余忧患疹疾笔力衰乏不能兼载众美独取其最大者而书之云尔
　　罗汉阁记
　　邵阳西偏县曰新化勅额禅寺是为承熙有大比丘智京其号明觉承嗣普融绍临济宗三返致书武夷居士具道承乏余十载所行解浅薄有愧负荷惟是殿堂供养诸佛梵呗香灯斋鱼粥板云寮海防来者安隐内外四维室居器用罔不备具方丈之职如涵月水如应撞钟以是因縁心未厌满乃建崇屋延贮五百大阿罗汉信士杨茀曾衢刘璩杨甫羊防佥议营剏儒衣苏林全山舍材绍兴癸酉仲春上休鸠工经始明年七月十有五日百役告成所费缗钱溢三万高明宏深升以飞梁下敞三门翼以行庑受任衲子与来賔客幽讨栖集各有其处仰而瞻焉巍巍耽耽譬如海岸迦陵伽林满月大树穹然弥覆又如毗卢华藏庄严僧祗莲界所化现事以是幻故三磨鉢提龛屏盘陀竒肖岩谷宝香所薰结成云盖幢旛鬘网蔽亏空色檐铃风铎击触妙响彼工师众非得定慧特由善巧疑于神变彼五百像虽则木偶如喜如怒如美如丑如恭如肆如悲如智如入三昧如相谕授如泊无思如默有应如语未发如视久谛如数十辈同作一念如方寸地起百千想如以所执表示法度如得无漏过于辟支声闻独觉如未湼盘希慕三世大乗诸佛承上有云华严庄严得住处者才以百数岂如此间举眼即见山僧老矣形劬心耗诚不自料克果胜縁愿求证明用语言施居士辞曰如来尝説我灭度后有能尊信兴隆像教种种严奉是人获福应不可説而达摩师讥诃梁武写经度人造寺无算人天小果有漏之因如影非实并无功徳今尔所作是佛非祖是祖非佛于意云何明觉答曰如智京见亦佛佛智亦祖祖法一万万一是大圆镜于此镜中无穷边际一毛端相现出承熙罗汉杰阁事理真如不相留碍倘遇弥勒弹指开门善财童子随引而入则此阁中乃是如来秘密藏海少林一从兹流出尔时居士忻然笑曰我异于是予欲无言以请之勤悉载来语谓之阁记亦云可哉
　　新州重修防记【丙子春】
　　古者临人之所居通曰堂顾以高庳为上下之等尔世逺俗移物名更变其用亦异于是官居之临人者通曰防而燕息之寝闲旷之屋乃以堂为名夫所谓防者义取于处是而听也陆徳明释为治官处顾野王释为客防以自唐而后命名之意攷之则顾説有所未喻而陆説得矣治官听事必正位显明然后賔客寮宷进退侍卫离坐离立从容不隘震风凌无飘濡覆压之患凡临涖官所皆当若是又况环地数百里分民而治二千石之尊重反可坐敝陋倾壊之下而不加葺乎新昌州防建剏无嵗月之志栋桡梁脱随楹支拄行而仰瞩焉岌岌乎惟恐武之不布也因循引久盖有不得已者矣签书英州判官刘君奉檄摄符至之三月慨然叹曰嵗幸丰稔茍惮改作他时劳民费财当不啻倍蓰于今日乃命出木四山僦工邻邑涓日庀徒撤而新之珍材辐凑斤削雷动民知君非厉己而营其私也众工所恃以成屋之之用者咸劝趋焉无何大厦潭潭高明静深称子男邦君之居入公门而望之见檐宇之张而端序之直形势之骞而丹雘之焕严畏祗肃已生于中则瞻使君之威容赋掾属之职事一嚬一笑人知向方一号一令下有惧悕又当何如哉君谓予曰向者兴废已漫然无传今若不加纪述此防虽大壮防有复修之日岂可使后人亦昧昧于稽攷耶予既美君之举因为之言曰仲尼立教甚重民力为民上者必时视民之所勤民勤于力则功筑罕民勤于财则贡赋少民勤于食则百事废是故春秋于城邑门观台囿之作失其时制靡不书之若夫不可不修如鲁之泮宫则于之示仪范昭孝道修其刑政以广徳心折狱而虑囚遣师而受凯皆有国之急务也是故圣人取颂声之揄扬而舍笔削之刺讥以埀训戒俾后之有官君子识轻重先后缓急之事今刘君质直好义治尚安静廷无留狱事不付曹既得百姓之欢心又于民无所勤时革故起弊一新公堂不以己之暂至而于此即为经久之虑可谓仁人之事循吏之绩矣是皆可书者故为之书是役也始于绍兴二十五年之仲冬逮明年某月某日落成若夫工役费用之数则有籍存不复道也君名藻字廷洁始兴人以文学中绍兴二年进士科今通籍朝列云


　　斐然集巻二十一
　　钦定四库全书
　　斐然集巻二十二
　　宋　胡寅　撰
　　无逸传
　　臣顷任记注立侍经幄窃观陛下亲御翰墨书周公无逸一篇置之座隅圣心忧勤圗治濡毫洒牍不忘警戒臣退而取无逸篇诵读研究至再至三虽圣言宏深未易窥测譬如涉海或得涯涘不俟揆度輙以浅陋之学分章训释古今相去已数千年至于人心未尝有异臣所以本原古训贯以时事谈经尚论而无益于今则腐儒而已恭惟陛下圣学缉熙髙出一世如臣等辈何能仰望清光草芥贱微求裕覆载荧爝之照呈辉大明僭易伏诛诚无所逭一言有补臣不虚生臣无任纳忠陨越之至谨上
　　周公作无逸
　　臣窃原人之常情好安逸恶勤劳故虽圣贤必以勤劳自勉而以安逸为戒自昔帝王勤则治而兴逸则乱而亡人臣之忠爱其君闻劝其勤者有矣未有劝其逸者也是故罔游于逸益所以戒舜也克勤于邦舜所以称禹也无教逸欲臯陶所陈之谟也思日孜孜大禹自勉之志也无时豫怠伊尹训太甲也不惟逸豫傅说告髙宗也罔或不勤太保所以作旅獒也不懈于位召公所以赋泂酌也有众率怠成汤所以黜夏之命也荒腆自息武王所以致商之伐也周公之意何以异于此哉创业之君起于艰难生于忧患不敢自逸乃其常也如周成王中人之性耳承祖宗之后无险阻之尝居于镐京则不知大防孟津之劳也左右虎贲则不知秉旄仗钺之勚也听小人之流言则不知乱臣十人同心同德之美也周公之所深忧莫加于此矣故作无逸之篇以警其心成王诚信而力行之卒为贤君至于刑措不用兵革不试所谓始于忧勤而终于逸乐周公之有功于王大矣宜后世明君以为永鉴也
　　无逸周公曰呜呼君子所其无逸
　　臣谓呜呼者叹美之言也君子者圣贤之通称也禹汤文武成王周公皆谨于礼孔子称之曰此六君子者则圣人亦可谓之君子也南宫适尚德而不尚力孔子称之曰君子哉若人则贤人亦可谓之君子也所者犹居处也君子之安处其身者惟无逸乎无逸疑于劳动而不安然身修而治立乃所以为甚安也好逸疑于闲暇而无忧然德毁而乱萌乃所以为甚忧也故无逸者图逸之本也
　　先知稼穑之艰难乃逸则知小人之依
　　臣闻舜自耕稼以至为帝禹稷躬稼而有天下文武之功起于后稷葢生人之功无大于稼穑四民之劳莫勤于农夫古之圣帝明王皆以此为最重之事有国家者大则祭祀宾客小则匪颁好用常则百官有司变则军旅馈饷不从天降不从地出一本于农而已雪霜之辰为来岁之计则皲瘃而寒耕炎歊之候为收成之虑则暴炙而暑耕其播种也假贷于人以为之本而不敢饱也其收成也倍称输息以偿其负而不敢有也豪强者兼并之有司者重敛之而又有螟蝗水旱之变桴鼔盗贼之虞徭役屯戍之烦异端游手之食不可胜计岂特耕者一夫而食者百人也其艰难如此为民父母者必尽知之则思有以厚其生节其力平其税敛去其蟊贼慎择为其上者以拊绥之使皆安于田里乐于耕稼不至于弃袯襫掉耒耜窜身于军伍僧道工商之中或诡名影占以规免赋役或出离乡井以荒闲土地反为良农之害也然后邦本牢固民心不摇财用有余兵师足食而人君可以安逸而无忧葢能知稼穑之艰难则知小人依恃之所在也农之依田犹鱼之依水木之依土鱼无水则死矣木无土则枯矣人主之依农亦犹此耳
　　相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　臣闻相视也小人之家其父母竭力劬身以事稼穑既致温厚其子享已成之产谓固然也华衣美食轻费妄用一无所爱岂知父母积累之勤哉惟逸而已矣其甚者则又戏谚诞言以侮慢其父母曰古老之人穷窭寒陋何所闻知乎昔南宋髙祖起自孤贫既得天下命以微时所用农器藏之以示子孙至太祖见之乃有慙色逸谚诞侮之流也至于今闾巷不令之子弟毁其先业者皆如此是何异于言昔之人无闻知也哉以里巷不令之人观之岂所以戒人君以南宋太祖之事视之使成王无周公其不至于诞侮者几希矣是故古之忠其君者过为之防先事而戒言所不当言以为之譬喻大槩如此若其不然则谓周公诞侮成王亦何不可之有
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年臣谓周公恐成王之未信也故引先代人君无逸而享年者以明之中宗即大戊也太戊都亳亳有妖恠桑谷二木共生于朝七日而大拱天着不恭之罚太戊恐惧作原命之篇告其相伊陟以改过自新遂能弭灾变致太平故书曰在太戊时格于上帝此严恭寅畏天命之寔也自度治民者自其身由法度以率百姓也源浊而求其流之清表曲而求其影之直没世不可得矣或曰万民之众好恶不齐愚智不一人君以一身而欲化之不亦难乎臣曰人之性善虽千万人犹一人也人君据可为之地有可行之势好正直则下以谄谀为戒矣好诚慤则下以欺诈为惧矣其化之流行速于置邮而传命也人之常情约以法度之事则以为厉己格以法度之言则以为谤己日行一善言月布一善令见百姓之不从也则曰民顽难化而不自责其躬率之未孚者人君之通患也非灼然独见自度之方必无治民之效矣大戊能自度犹未敢以为足也又复祗肃恐惧不敢荒怠安宁然后可以终自度治民之道其检身如此呜呼美哉上而奉天则严恭寅畏下而治民则自度祗惧不敢荒宁其心必不放纵其身必不怠惰何暇为淫佚败度之事乎其享国久长降年有永乃其必至之理也臣闻天人相去不知几千万里之逺人能动天世多疑之然古之圣人记消异之途不可诬也大雷电以风偃禾拔木成王畏之不信谗言亲逆周公而风不为灾旱既太甚宣王畏之侧身修行欲销去之而旱不为虐此诗书之格言也鲁隠公八年三月大雨震电庚辰大雨雪隠公不戒而兆钟巫之难晋惠公时沙鹿崩惠公不戒而有韩原之获鲁成公十六年雨木氷成公不戒而有苕丘之执此孔子之明训也葢通天下一气耳大而为天地细而为昆虫明而为日月幽而为鬼神皆囿乎一气而人则气之最秀者也杀一孝妇何与于隂阳而天为之旱烹一虐吏何与于隂阳而天为之雨必深考其故则知天不可忽而古人应天以实不以文之说明矣以实者诚心畏惧改过从善也以文者徒以言语而心不存焉心不存则其气不专故无感应之验诚心畏惧则其气与天地合与神明通未有不应者也孝慈皇帝始生之年日食四月旦宁德皇后始立之月月有食之既其祸为如何崇宁二年彗星出其长竟天宣和元年一日无故大水至京城皆大变异不闻消弭之方其祸为如何靖康元年八月有星孛于东北芒怒赫然其行甚速见者震惧独耿南仲以为敌国将灭之象使孝慈不戒其祸为如何天不可诬也顷在维扬秋蝗如雨春雷而雪廷臣不以告而敌骑饮江及次钱塘白虹贯日中有黑子廷臣不以告而周庐倡乱及次建康夏寒木落九月日蚀廷臣不以告而六飞泛海以成王宣王之所为攷焉陛下当时有消弭之道决不至此矣至绍兴二年八月奸臣擅朝斥逐贤士上干天象有星孛焉攷其日辰乃在谴逐党魁之后一时羣小自以能欺惑宸听矫诬上天以为除旧布新之象显然载于赦令谓得志矣是年十二月八日行在大火三省六曹宪台谏院一切煨烬冬雷木氷地震海溢积隂四十余日之异杂然竝见其时朋党已尽逐则灾祥决不为党人而见也乃去年九月贼豫称兵径欲犯跸人理所无天下之大变也然后知星火雷震之类天所以告耳上赖陛下肃将天威声罪致讨明君臣之义以扶三纲戎辂亲行师旅用命逐却敌人不然其祸可胜言耶以往时天变如彼廷臣为退避之计终不足以禳之以比年天变如此陛下决进战之谋转灾为福易于反掌则天人之际其果相逺乎臣于此有私忧过计者自十二月二十六七日敌骑将退而正月朔旦日有食之三元之始太阳亏光不尽如钩几于暝晦敌已折北此象何为而见耶其时虽下诏音共圗应天之实而未见施为之事民心不信葢陛下避殿减膳大臣上章待罪亦故事之文也且不闻举行又况其他乎乃仲春之月雷电震耀继以雨雹连日大雪甲拆尽摧季春已来及此仲夏常隂多雨气候正寒皆阳微隂盛小人道长敌国凭陵之象无逺虑不知爱君者以为日食乃豫贼败走之应也寒雨乃三呉梅润之常也此言不息使陛下遇灾而惧之意不及于太戊畏天之实臣窃忧之臣闻日月星辰虽度数有常雷电雨雪虽隂阳为沴然休咎着应则皆人为感之也既因感而致亦可感而弭上天可畏不可不畏此古先帝王所以兢兢业业而陛下睿哲尤当加意而圗之以祈天永命者也
　　其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年
　　臣闻先儒言髙宗之父曰小乙使髙宗久居民间与小人出入同事以知稼穑艰难故曰旧劳于外爰暨小人暨及也孔子曰小人哉樊须也孟子曰有大人之事有小人之事葢田野细民耳非奸邪庸佞憸小之人也作起也起而即位遭丧宅忧幽默三年未有命戒天下莫不虚心倾耳以听之及其免丧犹弗言也羣臣请焉曰不言则臣下无所禀令矣髙宗于是作书诰四方举傅说于版筑之间用以为相此言一出天下信之喜其得贤臣置左右兴时雍之治也得贤而任之疑可以自暇自逸犹且不敢荒宁而勤于莅政故傅说告之曰知之非艰行之维艰髙宗曰尔罔予弃予惟克迈乃训其后虽有飞雉升鼎之异髙宗用祖乙之戒正厥事以应之嘉靖殷邦小大无怨降年有永享国久长非不忘艰难戒于逸豫何以致此哉夫小人无怨人君之盛德也而非可违道以干之考傅说告髙宗之言曰惟衣裳在笥又曰官不及私昵爵罔及恶德则官爵车服岂可轻以与人而求其悦哉若夺私昵之官以与能取恶德之爵以与贤私昵恶德之人独无怨乎而髙宗乃能行之葢惜名器慎赏赐与所当与天下恱之不与所不当与彼自其分当然又何怨之敢兴哉嘉靖之要无过此矣茍为不然则人思茍得废法毁令纷然求于分外以干其上与此则彼怨与彼则此怨不嘉而恶不靖而竞虽区区不自暇逸亦无益于治矣
　　其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年
　　臣闻祖甲即汤孙太甲也夫与细民同处可以知艰难耳非天质甚贤未有不沦于污下之习者太甲之质中人而已不义惟王为小人所化也伊尹放之于桐宫三年自怨自艾复归于亳起而即位其为小人所化之行已改而小人之情状则尽知之矣伊尹训之曰无时豫怠太甲听之是以能保惠庶民不敢侮鳏寡民安乐之天眷顾之而降年有永享国久长也夫鳏寡之人众所易陵也惟圣人加意焉故帝尧则不虐无告武王则不虐防独成汤则子惠困穷文王则政先四者葢天道至大未尝择物而覆之代天理物不当使匹夫匹妇不被其泽又况众所易陵之人乎茍惟保形势畏髙明贫者日贫富者日富使强陵弱众暴寡智诈愚勇苦怯疾病不养老幼孤独不得其所人心怨咨干动和气水旱盗贼由是而作则大乱之道矣此古人之言非臣之言也
　　自时厥后立王生则逸生则逸不知稼穑之艰难不闻小人之劳惟躭乐之从自时厥后亦罔或克夀或十年或七八年或五六年或四三年
　　臣尝观民庶之家其辛勤创业者大率皆黄发鲐背既夀且康至其子孙一传再传之后肤革柔脆疾病易入嗜欲放恣年命不永岂天使之然哉逸与不逸之所致耳况于人君乎晋悼公汉昭帝皆明君也其即位之日尚幼耳目口体之奉早矣亦无能夀考况于求为逸乐之主乎或谓汉世宗唐明皇放情恣欲而享年甚久则周公之言有时而不可信也臣曰冶葛酖酒人食之必死而魏武帝唐太宗不死岂可遂以冶葛酖酒为可食哉若汉世宗唐明皇葢千万人而一遇耳以其偶然乃欲以不赀之身而试之非愚则狂而已矣臣因周公之言而思之五福一曰夀古之圣人无不夀者臣子之愿乎君父莫加于此矣而周公独以无逸为致夀之法者葢人君伐生残形之事有五曰酒曰色曰音曰游观曰田猎此五者皆生于逸逸则不知戒惧无所用其心于五者必有一惑焉惑则心移志易气耗而形敝不得尽其天年必矣后世人主目视极色耳听极声口嗜极味撞钟美女酒池肉林日力不足继之以夜方且溺方士之说鏖金化丹以祈不死秦汉之君行之莫效有唐以药而没者三帝其亦不讲无逸之过欤
　　周公曰呜呼厥亦惟我周太王王季克自抑畏
　　臣闻王季文王之父也太王王季之父也周公言非特商之三宗为能无逸我之父祖莫不然克勤于德世世相承此周之所以兴隆而无替也抑有遏止之意人所以肆行而无所畏者不能自抑也遏其妄情止其私欲惟义理是从则必畏天命必畏祖宗必畏师保必畏谏诤必畏谤讟必畏祸乱凡可以致治者无不慕也凡可以致乱者无不畏也此非他人所能与由我而已矣故曰克自抑畏言其心自为之不由乎人也然畏一也而有当畏有不当畏者如前所陈当畏者也虽圣人不敢不畏若夫逆理之臣子反道之仇敌则当修明政刑以禳却之如舜征有苗周征三监髙宗伐鬼方宣王伐玁狁亦何所畏哉
　　文王卑服即康功田功
　　臣谓文王大圣人也不以美衣服为心其心在于安民重农事耳组丽文绣之饰人心所同欲儿女子之所尚士志于道而耻恶衣犹不足与议况为天下国家而好洁其衣服必无逺大之虑矣古人发蜉蝣之刺为是故也康功者安民之功也田功者重农事也
　　徽柔懿恭怀保小民惠鲜鳏寡
　　臣谓徽柔懿恭者周公形容文王德美之言犹书称文武曰聪明齐圣语称夫子曰温良恭俭让之类也人君执刚行徤威如雷霆故以徽柔为难尊无与比天下奉之故以懿恭为难徽也懿也皆美也美于和柔非强柔也美于谦恭非强恭也其德气粹美如此若慈父母焉所以能怀保小民惠鲜鳏寡也鲜乏少者也鳏无妻者也寡无夫者也文王所施惠赐予者乃乏少匹夫匹妇之类非补有余损不足也天之道损有余而补不足亏盈而益谦君之道当抑兼并扶贫弱裒多而益寡文王所为与天合德而不以私情好恶为予夺也昔者子华使于齐冉子为其母请粟子曰与之釡请益曰与之庾冉子与之粟五秉子曰赤之适齐也乘肥马衣轻裘吾闻之也君子周急不继富孔子之言岂特为子华发哉葢圣人用财之政莫不如此是故髙爵厚禄之人而又分之以货寳惟恐不足陪之以土壤莫知纪极则继富矣而匹夫匹妇至于饥寒冻馁而莫之恤者必不能周其急也此伯者之所不为而况文王如天之道乎
　　自朝至于日中昃不遑暇食用咸和万民
　　臣谓人过时而不食则饥寒之患立至文王独何所急而自朝至于日中昃犹不暇食哉葢其心以天下为一家以百姓为一体言有不便于民事有不益于治者切心思虑而改行之以民情和恱无有怨怒为事诚有时而不暇食耳非虚言也禹曰啓呱呱而泣予弗子伊尹曰先王昩爽丕显坐以待旦孟子曰周公有不合者仰而思之夜以继日孔子曰吾尝终日不食终夜不寝大圣人忧世犹若是况不及圣人者当如何哉虽然勤有二道于所当勤而勤之则事立而功倍于所不当勤而勤之徒敝精神劳体肤而无益也秦始皇衡石程书隋文帝卫士传餐非不勤矣而其治乱比之文王如天壤之相絶葢徒勤而已矣冉子退朝孔子曰何晏也对曰有政子曰其事也如有政虽不吾以吾其与闻之葢讥其勤劳于事而不知为政也政与事相似而不同人君能识政事之异亲政而不亲事则知所勤矣
　　文王不敢盘于游田以庶邦惟正之供
　　臣谓惟正之供者赋税之常也所入有定数则所用有定式一或妄费必将不给而加赋横敛之政出矣游田者一时之逸乐也以一时之逸乐使斯民困于供亿文王不忍也惟其不忍是以不敢盘于游田其自克如此呜呼文王之德至矣哉
　　文王受命惟中身厥享国五十年
  </div>
  <div class="pagination">
   <a href="斐然集_page21.html">
    上一页
   </a>
   <span>
    ...
   </span>
   <a href="斐然集_page17.html">
    17
   </a>
   <a href="斐然集_page18.html">
    18
   </a>
   <a href="斐然集_page19.html">
    19
   </a>
   <a href="斐然集_page20.html">
    20
   </a>
   <a href="斐然集_page21.html">
    21
   </a>
   <span class="current-page">
    22
   </span>
   <a href="斐然集_page23.html">
    23
   </a>
   <a href="斐然集_page24.html">
    24
   </a>
   <a href="斐然集_page25.html">
    25
   </a>
   <a href="斐然集_page26.html">
    26
   </a>
   <a href="斐然集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
