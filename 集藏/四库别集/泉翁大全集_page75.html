<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 75 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 75 页/共 256 页</h1>
    <div class="content">　　　　　罗浮四诗者，甘泉子之所作也。甘泉子昔在弘治丙辛曾两登罗浮矣，越三四十年，自落宦途而此心念念未尝忘此山者，嘉靖丙申十一月二十六日至增城，遥望罗浮，勃焉兴怀，是日亟了人事，一宿凤凰山明诚书院。厥明，遂偕宪长卢望峰先生，携诸生新昌罗生儒锦、余姚王生仁、太平王生盘、顺德陈生说言、周生万芳、周生学心、东莞梁生文宾、钟生景星、黄生士英、谢生永祎、黎生、谢生与规、番禺郭生伯仁、增城曾生致道、张生文海、伍生誾、黎生滚、黄生文典、张生文济、伍生山、伍生就汤及吾婿吴生宏、宏子甥元科二十五人者，晨渡相江而东。二十八日到山，同卜书院之基於朱明东洞，明日又卜西洞。於时如约而至者：伍君栗夫、陈君以德、吾兄行素翁也；闻风而后来者：博罗胡掌教子学、鲁秋官子鲁、黄地官时卿、时卿子某、子鲁孙某、近山徐生一龙、其侄邦仕也。二十九日乃下山，而东筦李生一契、一夔以黄生大行来赴会於洞口矣。是游也，大小协孚，前后奔奏，不期然而然，皆出於人心之同然者，乐以山水而不在於山水之间。视诸昔年之游，但留情於杯酌诗句之末，而未有道义会集之乐者，似不侔矣。因感叹而不足，遂为长言以记斯胜，不知后之视今，与[今]之视昔，又何如也。 
　　
　　人事百窘逼，望山即罗浮也心一怡。苦乐本无门，维人自致之。祥禽困雕笼，幽鸟择高枝。鹪鹩乃自足，琐琐亦奚为。右初程出郭望罗浮 
　　
　　北风吹宿雾，天宇何寥廓！罗浮众仙人，为我开云幕。簪笏非素心。泉石有夙约。得所自得生，忘景亦忘乐。 
　　
　　步步上飞云，一步度一?；?尽见真源，一切了缘业。下看金鸟忙，长啸玉兔捷；而我本无为，宇宙同超越。右登飞云 
　　
　　昔欲卜朱明，以为元明宅。非为绝人境，远道迅所适。凿石开院门，搴萝补石隙。闲携二三子，来共散书册。念此三十年，志愿会须得。右卜书院於朱明洞。 
　　
　　　 
　　
　　兼卜朱明两洞诗有序 
　　
　　　　　予既与诸生先卜朱明东洞矣，曾生学之又言西洞之胜，遂兼有之。盖东洞在虾蟆峰之南，西洞在麻姑峰之左，皆罗浮之最胜者也，诗之纪之。 
　　
　　遂卜朱明西，乃兼朱明东。东西如日月，大地普玄同。何以爱东洞？虾蟆峰名，洞后起青空。何以爱西洞？麻姑秀芙蓉。朝日未出时，先见东海红。新月欲吐夜，坐待西岩中。日月互来往，吾以观无穷。 
　　
　　丙申十二月七日偕文明府汤县博伍太和诸友同游娥眉山莲花洞有作 
　　
　　凌晨巾我车，天宇极清廓。闲从同心人，莲洞视兴作。兴作夫何为？讲堂开正学。正学谁同心？令君与县博。共结逍遥游，散此无怀乐。天路入虚无，地势乾碧落。三心明心、胜心、成心也浣飞泉，千仞书石壁洞口一石如穹碑，高五丈、阔二丈。遥望飞云峰，忆我朱明宅。浩气穷八弦，聊兹寄鸿迹。 
　　
　　再宿莲洞有作 
　　
　　吾爱娥眉山，娥眉淡不如；吾爱莲花蕊俗以此洞似莲花，故名之云，花光映太虚。出门重延望，随意命柴车；凌空入鸟道，绝境寻吾庐。入暮迅登陟，志往忘崎岖；后蹑聚星石，前望二台墟。侧身度飞流，秉烛观崖书；险尽履平地，孤笑多艰余。枕簟依云岫，玉露沾衣裾；衣裾沾尚可，勿使愿相违。 
　　
　　美邑尹文侯诗 
　　
　　尝闻恺悌人，刚柔靡茹舍；厥德用允修，是为循良者。吾增今文翁，纯然用德化；莅顽有笑谈，琴堂无叱咤。发摘钩筩外，挞辱莆鞭下；游息吏治余，燕喜乐育暇。开我莲洞堂，定我赡田价；诸生日云集，斯道亦风播。以仁化不仁，不仁当避舍；泉叟敬作诗，循良绩以大。 
　　
　　观清溪灵泉书院刻崖石 
　　
　　暮泊清溪隈，朝登凤凰台。凤凰去千载，遗台尚崔嵬。肩舆向名山，春山花烂然。如锦屏匝地，如剑戟插天。上山觅灵泉，灵泉有如神。我到泉倏来，阐彼舆皂言。此泉应潮汐，莫或爽时刻。其动若雷殷，其止若龙蛰。爱泉者黄生，开我甘泉亭。甘泉与灵泉，同以天一清。留诗刻泉上，清者来濯缨，於泉何损增。 
　　
　　题曲江新定行窝壁 
　　
　　宣尼救世心，爱人何汲汲？人或不受爱，伐木仍削迹。虽则仍削迹，亦爱不终息。倾覆与流离，吾道自正直。嗟予亦何人？弄影韶石侧。昔拟相江院， 
　　
　　今为行窝室。成物固不能，反躬当自力。圣道大如天，渊深安可测？澄澄相江水，此心或能识。 
　　
　　竹松清荫诗有序 
　　
　　　　　竹松清荫者，曲江教谕象郡秦子志道以德其祖若考之荫者也。秦子发解西广，祖考竹轩、　双松，世传清白。至秦子又能从甘泉子问圣贤之学，玩心性之原，以造天德焉，有以也。夫昔者孔氏有正考父叔梁纥之荫而孔子之圣出焉。其德盛者流光，故德愈大而所荫愈远矣。夫盈天地之间，凡物莫不有荫，槿之荫以日，桃李之荫以时，松竹之荫以世，何则？以其有后雕之德也。夫物则亦有然者矣，而况於人乎？而况於为圣贤者乎？是故秦子慕之，用光大於厥世焉。予丁酉正月过韶，作诗引之。 
　　
　　尝闻斐君子，外节以中通。虚心应霜雪，夷险无春冬。又闻髯大人，柔外且刚中。霜雪莫之陵，雨露无全功。以兹庇本支，不与时芳同。遥遥念先德，毋忝尔芳踪。若欲问圣学，诣学竹与松。何以学竹松？生理一无穷。刚通本阳德，去去成群龙。 
　　
　　题天泉书院壁示诸同志 
　　
　　逍遥访名山，早晚至天泉；天泉夫何如？天一为之源。天以一而清，泉以一而灵；物以一而生，心以一而明。明者天之德，三才同一极；自德还自昭，天然绝人力。此泉君自酌，自酌还自得；中味鲜能知，人莫不饮食。 
　　
　　至福山书堂示诸学子诗有序 
　　
　　　　　福山书堂者，婺源学子诸生与乡义士之所建，以为文会之地。邑大夫吴君且作兴之，时甘泉子过而讲焉，为作诗以喜之。 
　　
　　趣程访先贤，迤逦寻福山，灵境惬素心，怳疑梦寐间。奇秀万交目，吾心一以闲。问心何以闲？万有性不存。所性如兼存，万物同浑然。一石砺心确，一花应心妍。有鸟对关关，有泉同涓涓。风云恒变化，我心自存存。为语山中人，诣道以我观。 
　　
　　婺源五岭诗有序 
　　
　　　　　甘泉子之北也，过婺源，抵休宁，经五岭焉：曰芙蓉、曰对镜、曰羊队、曰德胜、曰新岭，爱其名而赋之。 
　　
　　春山绣芙蓉，闪烁入青空；我来乘云车，缥缈行空中。芙蓉临对镜，镜光花愈胜；未见本来面，更须学山静。静坐看羊队，羊化石空在；石吾甚爱之，勿使羊践坏。德胜非人力，而乃见天则；是德何必胜？日用常饮食。新岭德胜前，问新何以然？盛德乃日新，春花自年年。 
　　
　　题复齐云甘泉旧名 
　　
　　齐云有甘泉，似为甘泉设。此泉有本源，迸出山石裂。维甘隽不坏，维泉流不竭。不竭与有本，问我如何说？安得挽此泉，尽救天下渴。 
　　
　　宿斗山书院诗有序 
　　
　　　　　斗山书院，歙诸学子所建，为文会之地也，且以俟甘泉子谒文公庙庭於婺源，过而讲焉。郡侯三石冯子实作兴之，甘泉子嘉焉，为作此诗於壁以诏来者。 
　　
　　频年瞻此极，今夜宿斗山。缥缈入飞磴，超然出人寰。群峰绕列宿，宛在天中间。居中以应外，比如我心然。经纬皆文章，后地与先天。山鸟不尽宣，山花不尽妍。惟以反求心，圣功收大全。 
　　
　　宿和州香泉书院题壁，兼寄州守鲁君承恩 
　　
　　卓午辞和川，暨暮宿香泉。秉烛寻名胜，冒雨凌寒烟。烟霾鲁叟磬，雨湿梵堂禅。香泉问何如？温温如暮春。因动浴沂想，鲜见浴沂人。何以鲜其人？浴法人莫传。一浴净毛骨，再浴清心神；三浴日月光，天地与偕新。天地既已新，人世无妖氛。 
　　
　　登峄山感怀五首 
　　
　　吾昔读禹贡，梦寐怀峄山。今我履真境，亲见胜陈编。古来穷理人，诣道亦复然。归来束六籍，面壁坐九年。 
　　
　　上下峄山峰，危石度千重。回头倚岩坐，洒落观大通。何名为大通？是身在虚空。欲归前无路，插趐凌天风。 
　　
　　山阳觅孤桐，孤桐已无树。虽有千年凤，未知栖泊处。琴瑟非爱身，太和没六吕。惟有桐上月，古今自来去。 
　　
　　岩花非可爱，爱之在吾心；是知真爱处，不在丛花林。爱花无甚浅，采花无甚深；问花莫问道，问我深浅吟。 
　　
　　颓垣带峄山，门是纪子郭；有德不在险，胡乃大去国。狐狸穴姬陇，猿鸟悲日落：乐极哀忽生，凄风满(廖)[寥]廓。 
　　
　　望西山吟示周生荣朱丁酉三月初九日 
　　
　　西山昔爱我，山色如眼青；今我爱西山，眼与山色明。山色何为明？雨后风廓清。风雨几千度，变易尘与土。尘土尚变易，人奚不速老？二月九日 
　　
　　题黄中丞公求放心轩 
　　
　　　　　水也不揣，自少有志於圣贤之心学，悲世儒或失於求心，因作求放心篇。世之君子，恶而摈之者一也，疑而议者又一也，知而敬之者又一也，敬而信之者又一也，其上焉者也。如安崖黄中丞之相信尤笃，作轩以志之者，，百无一二焉。水也於摈议之余，益以见安崖公之至难得也，而敬之信之，岂但如公之见敬信於区区求心之说者哉？作崎岖篇。 
　　
　　崎岖历荆棘，危途度百千。道遇安崖公，爱我求心篇。问安为安崖，不答心坦然。求心不求心，安安无所先。君看石头路，险滑不扶颠。 
　　
　　赠毛后军捧　表之京丁酉九月初一日 
　　
</div>
    <div class="pagination">
<a href="泉翁大全集_page74.html">上一页</a><span>...</span><a href="泉翁大全集_page70.html">70</a><a href="泉翁大全集_page71.html">71</a><a href="泉翁大全集_page72.html">72</a><a href="泉翁大全集_page73.html">73</a><a href="泉翁大全集_page74.html">74</a><span class="current-page">75</span><a href="泉翁大全集_page76.html">76</a><a href="泉翁大全集_page77.html">77</a><a href="泉翁大全集_page78.html">78</a><a href="泉翁大全集_page79.html">79</a><a href="泉翁大全集_page80.html">80</a><span>...</span><a href="泉翁大全集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
