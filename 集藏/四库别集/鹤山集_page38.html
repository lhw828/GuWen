<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 38 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 38 页/共 63 页
  </h1>
  <div class="content">
   钦定四库全书
　　鹤山集巻六十九　　　　宋　魏了翁　撰神道碑
　　显谟阁直学士提举西京嵩山崇福宫许公【奕】神道碑
　　嘉定十年女真败盟首犯淮泗其冬闚蜀剽西和批天水夺散闗明年春四川制置使仓皇进治利州大将败亡相属沿邉忠义人忿于散遣之令于是西和成州及河池栗亭将利大潭县莽为盗区羽书狎驰蜀道震扰显谟阁直学士许公时守潼川先是公自遂移潼积以时事为忧防前起居舍人真景元德秀以书抵公曰昔侍右坳因直前为上言人才进退消长系天下所以治乱开陈未竟上忽宣谕曰许奕骨鲠德秀对曰诚如圣谕公得书感激至泣下益思所以补报防成都路漕臣梁纶以边遽闗移公顿足呼曰事急矣吾不言而谁言乃具録以闻因请速选威望大臣宣抚西蜀仍给降诏榜信必赏罚以奬忠义以收人心刑狱使者丁必称亦请窜名以闻上得奏中夕封付宰臣明旦奏事又问宰臣方以蜀近事对盖疆吏驿闻而行理后至耳遂诏纶与待阙州郡公知必且得谴独念夙被殊尤之知今不忍坐眎外难不卒爲上言也又奏忠义人虽已就招而寇祸固未已也况忠义之招体势倒持兵食顿増未知攸济且斩将之人未闻褒擢败军之将未见施行事势至此而不决将有后事之悔既又上书丞相渉笔数千言御史劾公欺罔秋八月丙午诏提举隆兴府玉隆万夀宫理作自陈先是以言者论公牒避亲举人过数降一官至是未数月乃以诏书特复元官改提举西京嵩山崇福宫距前命才一昔或者旋悟言者之过乎公念归已乆及闻命趣治装置酒与丁君别握笑如平生忽感末疾家人请毋行公曰吾归乃愈遂自力登车迨归气体浸平惟疆事之忧终弗释也十二年春二月敌忽大入捣河池大将呉政陷没敌遂破鳯州汉中趋大安中外喧沸公闻之忧悒不自聊而疾病矣即上章谢事且自占遗奏曰臣自念本非衰病初縁偶染防疴当汤熨可去之时臣以疾而为讳及针石已穷之后医束手而莫圗靖思膏肓所致之由大抵脉络不通之故凡三百余言率以身体国如吕中丞告老之语家人环问终不及私以二月己酉属纩享年五十呜呼自吾有外难能无所顾畏空臆以告吾君者谁乎邦伯师长胥动浮言邦君御事罔不反曰艰大殷周之君未尝有语诘其非也曰尚皆隠哉曰允蠢鳏寡哀哉曰隐曰哀凢皆动于志诚恻怛殆欲君臣上下共推此心以图济国事方惧其忱之弗属也而敢谁何乎当哀公之忠而不见察也为文以吊之曰借令过实主聴公耳魏髙平侯文靖公李数奏四方盗贼灾异是惓惓者今昔一意数不加罪亦以见忌盖指此也其孤象祖兄弟读之恸曰公必知我父者十三年春余过其家进诸孤问绥葬孤泣不自胜曰吾世墓在甘泉乡之癸山吾将以吾父祔而挠于史巫之纷若执事盍爲我决之乎余挟日者徃视之则皇考资州君之左亦惟癸食象祖入白其母遂卜以十月乙酉即窆既又再请于余白识竁之文非执事谁属呜呼与公同升今适后死弗忍辞也谨按许氏系出姜姓太岳之后也自元公结爲楚灭迁于容城子孙有家咸阳者唐中和间扈驾西幸遂家于简公之曽王考载故赠朝奉郎王考国故任朝请郎通判泸州皇考延庆故任朝奉郎知资州以公贵两世皆累赠太中大夫妣硕人刘氏初泸州有二子长即资州次曰延之终承议郎通判遂宁府方泸州之卒也资州未冠遂宁未晬也兄弟相依以立其后资州年四十未有子遂寜取勾氏生公遂以为之子名奕字成子任补将仕郎阶廸功郎调遂寜府长江县主簿丁内艰服除调潼川府涪城县尉举庆元五年进士时韩侂胄排摈异已中外多事公枚举庆厯元祐事劝上以静为治上覧奏篇亲擢爲第一授宣义郎签书劔南东川节度判官到官未朞年以遂寜卒持心防嘉泰二年五月召赴行在明年五月造朝授秘书省正字迁校书郎兼吴兴郡王府教授寻迁秘书郎著作佐郎著作郎兼权考功郎官开禧三年迁起居舍人明年改元嘉定爲通谢使聘金迁起居郎兼权给事中使还除权礼部侍郎俄兼侍讲陞侍读二年十月迁吏部侍郎三年正月朔兼修玉牒官三月又以给事中阙官申命兼权八月除显谟阁待制知泸州五年二月除知防州表辞不行十月改知遂寜府八年七月进龙圗阁待制九年七月加寳谟阁直学士知潼川府十二年八月进显谟阁直学士致仕阶官自廸功郎改授宣义郎积官至朝请大夫赠通议大夫爵封自阳安县开国男至郡侯食邑自三百户至千户公试吏为部刺史王君勲所知摄属刑司论议平允识者固已期之佐东川幕府思职勤事无盛气矜色召爲舘职故事三人及第率得超进公例由五迁以长着廷尝与唐安张伯修从祖及余凡三人约遇下直非报谒问疾及休沐之防毋出其后公拜起居舍人侂胄语人曰蜀士政自佳未尝有私请谒于余者盖为公等发也兵端之开士鲜不揣摩以希进公独移书侂胄谓今日之势如元气仅属不足以当寒暑之冦又因转对论今日之急惟备边而朝廷晏然百官充位如无事时京西淮上之师败同罚异緫领王人也而聴宣抚司节制或爲参谋庙堂之议外廷莫得闻防圣之军半发于外禁卫单薄又奏乞将贜吏显著者必加鞫勘永废勿用凡特防放行以啓侥幸者亦宜遏絶所言皆用事者所不乐也蜀盗既平以起居舍人徃四川宣论军民公谓使从中遣必淹时乃至既又徒云犒师而不以旌别淑慝爲指皆无以慰蜀父老之望宰执是公言乃改畀京湖宣抚吴【阙】便道入蜀人谓公知大体公毎叹今左右史絶戾古意因歴举元丰王存及隆兴胡铨尝所论奏极言其其略曰今前殿坐则侍立官从东朶殿径过后殿坐则臣寮奏事毕方升殿近黼坐面西少立所闻无公事所见驾舆而已未尝有一事可得而书陛下緫揽之初谓宜一正前失今后如遇朝防起居郎舍人分左右立如常仪前后殿坐则令轮当侍立官由东朶殿径至御坐东南面西立岂惟获闻圣训传示无极抑使臣寮奏事不敢恃陛下如天之度而肆其跛僻上以其疏下礼寺秘书省讨论时上下既苦兵大臣求成于北帅者三上疑小使不足仗择见大夫衘命徃议之及疆则劳逆之使不至乆乃与其属以书币还防侂胄以误国即罪敌益逞于我朝廷惩前侮谓无以易公公亦受命弗辞与家人为死诀诣执政趣受指请行期执政顾公曰狂猘要索议未决者尚多今君徃柰何公曰奕有言非特今日矣议和之初小使方信孺自北还持要索之目以来朝廷下两省凖议奕常谓北人乆困于兵未尝不欲和特倔强不肯自已出今中国务在息民虽小屈所不较然冝于要索之间审所从违如増歳币归絷俘或可尔外此其可从乎奕又尝举富文忠荅刘六符语及王伦受赵忠简指请以所不可从者死守之今非行其所言之时也防小使王柟至自敌营以其书来要索未已又诏集议公以嫌乞不与议退即治行然彼自闻遣使渐不敢桀旋脩馆迓之备朝廷谓和有绪乃以通谢使致命焉寻除起居郎以国事未济力辞不许敌闻公名自迓使至适馆礼接甚恭大酋方避暑万寜宫他日泛使馆徂宫凡二十日骑而徃还苦之酋特为公还内迨燕射凡破的十有一而它矢不与仍卒成还奏上优劳乆之公复奏毋以和为可恃冝葺纪纲练将卒使屈信进退之权复归于我客有以使事贺者公怃然曰是岂得已者吾深爲天下愧之拜礼部侍郎条六事以献削藳不闻二年春请补外不允时諌官王居安傅伯成以言事去职公上防力争之其后又因灾异申言曰十余年来上下以言为讳士节糜滥国之精神索矣作而强之正在今日今諌官无故而去者再矣以言名官且不得尽况疎逺乎又论用兵以来资赏泛滥侥幸捷出冝加裁制淮东緫领【阙】粮劵于未用兵时増四万余人鄂州所増至五万人而殿歩司招填未已亦冝止勿复补又因夏旱求言上防略曰间者暴风雨雹正昼常隂星变见于上蝗虫孳于下日中月光烱然隂阳乖和成此旱证此当以实意行实政活民于死不可责偿于祷祠之间而已也发内储以救民病四方之民非陛下赤子乎况如蝗虫之作既有日矣迨至都城然后下礼寺讲酺祭孰非王土顾及境而惧若守令之为者脱偶不至辇下则终不以爲灾乎又曰权臣之诛也下至闾巷懽声如雷而近来浮议渐谓不然盖更化之初人有厚望乆而无以相逺也此谤讟之所从生也又曰内降非盛世事也王璿进状不实而经营以求幸免裴伸何人骤为带御器械时应诏者甚众其剀切莫如公公侍经筵务在开益不茍为诵说上既察公之忠防侍读章颖出迓使客公摄进读援古陈今析理通畅一日宰执奏事上迎谕曰许奕进读极佳其遂除之公毎读至古今治乱必参言时事必曰愿陛下试思设遇事若此当何以处之必拱黙移时俟上凝思乃徐竟其说他讲官在傍皆竦而公发于爱敬辞气和婉上尝喟然曰如此讲论经筵不徒设矣上临朝渊黙而公二年经帷数被诏奨摄官琐闼前后仅数月所论驳凢十六事皆贵族近习足以挠政体者而于封还故资政殿学士刘徳秀之赠典及前中书舍人高文虎之奏词士论尤韪之三年六月甲子制杨次山除少保永阳郡王公上疏略曰臣适覩杨次山制词有可限彛章夐揜前闻之语是代言者亦知其于典故有所不可矣国朝自元丰以来如曹佾向宗回宗良韦渊吴益郭师禹皆以元舅乃得王独孟忠厚以隆祐盛烈故此不可以例言也最后如韩侂胄人不敢言卒之天怒神恫已事可睹今次山杜门逺权势深得外戚之体而况中宫俭勤令徳最知古昔成败之鉴次山后兄也疏茅土之封前此尝闻之乎自古外戚恩宠太甚鲜不祸咎天道恶盈理所必至臣愚谓次山即辞冝特从所乞如欲更示优恩则超转少傅在陛下既隆于恩在次山知止于义顾不休哉贴黄又谓东宫册礼告成故事储寮之外未闻加恩亲贤者也近者嗣秀王师揆等加封既非是臣不敢一一上渎圣听独于此甚不可者不容不冒昩一言如闻宰臣史弥逺方力辞恩命陛下宜遂曲从以成其羙意疏入不报公遂卧家疏凡三上朝廷知不可留遂有泸川之命过辞丞相问所欲言公曰比观时事调防之功深扶持之意少非朝廷之利愿使外庭得可否异同以爲朝廷助丞相闻之瞿然去之日礼部尚书章頴靣对上顾叹曰许奕已去乎闻泸亦大郡令姑去章公乃追送出北关外具以告之士大夫始知上固不以言为忤也其后又参以真景元所闻骨鲠之语而前事益信四年七月至泸嘉叙泸俱接夷壤嘉以西则成都路刑狱司主之叙以东则泸之帅府主之是歳董蛮米在大入嘉之利店杀廵检俘边民官军数战不利西路创安边司方穷治其事公得夷党三人遂质之以致所掠由是与安边司忤未防制置司遣吏经量泸叙隠赋公言于大使安公丙讫止之寻命以官田若干畆充普州学廪公再移书曰泸不为无学也又止之夷酋杨粲世服王官守白锦堡乞陞堡为锦州事未行粲已浮杉板万计入贾公虑其荡水陆之险命吏驱出而没入之又以白安公且欲即其地建寨防去则以属新尹范公子长后为平泉寨叠是数事其不为茍同若此初安公新有大功谗忌日闻宰相钱公象祖出谤书以问公公喟而言曰士不爱一死以济大难而困于众多之口亦可悲矣奕愿以百口保之宰相艴然曰公悉安公若此乎适宇文公绍节宣抚京湖还亦曰仆愿益百口以信许公之言于是异论顿息委寄益専且公于安公盖深相知者而职事所闗必反复辩数以求其是其后安公镇长沙士多畔去公独与书疏往返愈数它日上尤以是服公之素守云六年二月视事于遂宁城之东故有晁公堤比嵗水激而西潄齧堤足公乃浚东流故道为揵数百丈于西偏以翼蔽之人谓晁堤有功于郡而许堤有助于晁也又尝捐数千万缗以代民输复盐防之利以养士即校官为层楼跨外濠为浮梁亦为钱数百万遂人相与语曰公淡于宴娱薄于厨传储互餽之缗罢不急之役凡以遗我也乃肖公象而祠于学至潼川未朞岁霖雨隳城公撤而筑之凡费钱二十万不以请于朝也厚庸以鸠功不以勦民也明年夏大水又明年盗掠内郡人始知城之为功又尝捐钱十二万缗为十邑代赋且因邦人之欲脩举废坠创淳化右丞张公祠建东南桥徙东山寺拯涪城于火脱盐亭于水于是潼人之归徳于公者如遂亦相与祠于东山迨公卒有哭诸祠者取吕氏元祐名臣给事中陶之元孙故太府寺丞凝之之女三子男象祖承奉郎前果州南充县丞彪祖鸿祖俱承务郎彪祖以后伯父奨鸿祖以后叔父契孙男一人绳之公色温气夷见义凛不可夺始居资州之防辞赙布数百万遂寜竒之出疆劳还视隆兴故事官居守者一人公首以弟契为请特授廸功郎免铨入官皆异恩也闻契卒号恸欲絶送死恤孤恩意备至尝欲行古社仓法捐钱五百万命弟契买善田试之一乡自为规约贫者月有廪歳晩有衣褐财粟而药疾槥死举生随求而应者又不与也于遂于潼复推行之呜呼充是心也寜止于一乡两州之近乎公词章雅徤字体端劲兼通籀篆书其孤裒稡断藳仅得毛诗说三巻论语尚书周礼讲议十巻奏议三巻诗杂文二十巻所逸多矣公自补郡凡九年在外非公事未尝以书至帝城而知无不言则不以中外为间也刘起居光祖乡先生也知公为尤深其诔公之文略曰有违古制躐处王爵侃侃论奏黾勉从之廷绅曰然椒房不怡春秋尚盛而乆于蜀寜不我召靡遑牋牍牋牍靡遑急驰封章当宁震惊乃罪张皇呜呼公之心于是为暴白矣然窃原公之初心固不愿其言之卒验也尚申之以铭曰
　　先几豫计人曰妖言后时而发曰如勿言先而可忽事至则跲后而可忽横溃莫遏允毅许公维忠维纯遽令之逹戚畹之陈寜妖我先寜责我后有犯无隐则过乎厚义理不竞从谀成风有闻弗告腹诽面从尚于公言求全伺间我铭公心以勒于竁
　　叅知政事资政殿学士致仕真公神道碑
　　真公徳秀建寜浦城人也字景元后更希元绍定六年十月上始亲万机凡在外服者不旬月间召用无遗公时以徽猷阁待制知泉州于是进显谟阁知福州兼福建路安抚使端平元年春正月至郡时朝廷多故中外臣民交章公论咸以召公为晩上亦思公不置厥四月内出手书除权户部尚书人始知上意夙定特牵于外廷耳九月丙午入见上谓公曰卿去国十年乆切思贤之念反覆问对良乆越十日乙卯除翰林学士知制诰兼侍读二年正月己未差知礼部贡举二月癸巳以竣事复命三月戊戌忽以风滛感疾中外皇皇问疾者皆在越八日乙巳除参知政事诏使宣召入堂公不能起累疏辞谢诏再予告四月辛夘除资政殿学士提举万夀观兼侍读五月甲午致仕其夕公薨年五十有八遗表闻上震悼辍视朝诏赠银青光禄大夫其孤志道防其輀以归厥八月壬寅葬于县南之珠村上闻公葬诏奉常以忠文易名志道乃状其行而求志了翁尝观先正司马文正谓范忠文公曰吾与子生同志死当同传而天下之人亦无敢优劣之者后死则志其墓了翁何敢以是自拟重惟与公同生于淳熈同举于庆元自寳庆讫端平出处又相似然而志同气合则海内寡二然则公之志非后死者之责与窃尝叹天之生贤也不数幸而得之则又以党论偾兴靡常熈丰变法之臣前后二十年逮元祐更化则韩富诸老已不及见而文吕马范或疾或老矣绍兴主和之臣操持二十年逮高皇亲政则李赵诸贤已不及见而张胡归自谪所又以扼于桧党迟迟累年而用之则余龄无几以公之年固不当止是然自柱史后凡补外十余年而后召立朝未三月又坐言事屏废七年而后起幸遇圣上亲政由郡移郡公之精力已不逮前脱使招延于众正之先访用于始至之日则犹及温公为政之嵗月天下事尚有可为者矣懐人感事可为千古一叹乃为叙而铭之公生四年少师授之书已能一过成诵长游党庠羣儿聚嬉则并其书而读之年十五而孤吴夫人劬躬教育不以家事累其志同郡杨国瑞圭一见曰三犀贯顶此异人也以女女之公自年十八举于乡再举登进士乙科授南劔州军事通判官或勉令应博学宏词科公慨然从之开禧元年遂中其选六年除太学正嘉定九年迁博士首言权臣开边南北涂炭今闻卜行人之遣凡彼所欲如増嵗币之数函奸臣之首与称谓犒军及归附流徙之民一惟其意独不滋嫚我之意乎况使未越境而动色相庆臣恐盟好既成志气愈惰愿君臣之间朝夕儆戒于此也次论比年以好异好名疑士大夫今改之初当先鉴此是月召试学士院越四日除秘书省正字差充御试编排官寻兼玉牒所检讨官二年除校书郎寻兼沂王府教授兼学士院权直三年夏除秘书郎六月轮对引先正刘安世之论曰公议即天道也王安石秦桧韩侂胄违之天可违乎臣愿朝廷用人立政一以公议为主四年春三月除著作佐郎秋八月兼礼部郎官其冬上疏曰臣窃惟今日金人有必亡之势三而可为中国忧者二多事之端正自此始是时本朝贺金国生辰使余嵘至涿州良乡县以燕城方被围约回始知金人有鞑靼之扰五年夏除军器少监陞权直学士院六年春二月除起居舍人夏五月直前奏事略曰自权奸擅政十有四年始也朱熹彭年以抗论逐吕祖俭周端朝之徒以上书斥其后吕祖泰之贬则近臣已莫敢言又其后也盗平章之名起边陲之衅求如一吕祖泰者不可得矣更化之初羣贤皆得自奋未几而傅伯成以谏官论事去蔡幼学以词臣论事去邹应龙许奕又继以封駮论事去是数人者非能大有所矫拂已皆不容于朝今欲为陛下言者三一曰勤访问二曰广谋议三曰明黜陟秋八月兼太常少卿冬十月直前申言求治必是君臣上下皆以祈天永命爲心然后可以安元元固社稷是月差充金国贺登位国信使十一月至盱眙北方乱不克成礼而返明年二月入对曰臣等日聆边报或云鞑靼已防燕山或谓西夏方窥秦陇或称兵陆梁有铁枪之号或志复父雠兴缟素之师臣等间自扬而之楚自楚之盱眙沃壌亡际陂湖相连民皆坚悍彊忍此天赐吾国以屏障大江使强兵足食为进取资而田畴不辟沟洫不治险要不扼丁壮不练豪杰武勇不知收拾一旦有警则以长江为恃岂如及今大脩垦田之政仿汉捜粟故事颛爲一司以领之力本务农如周秦之用西土数年之后积贮充实邉民父子争欲自保因其什伍勒以军法不待粮饟皆为精兵退足以守进足以攻女真与鞑靼相持盖非一日而吾邉臣迄未有得其要领者至如乌凌阿忠之归纥石烈执中之死并邉诸郡言人人殊他可槩见此亦当申饬将帅明赏罚以严间谍秋七月又直前略曰臣窃闻鞑靼之圗女真犹猎师之志在得鹿鹿之所至猎亦从之使鞑靼遂能如刘聪石勒之抚有中原则疆场相望便为邻国固非我之利或如邪律德光之不能即安中土则奸雄必将投隙而取之此尤非我之福昔李纲建议以为欲保江南当经理淮襄以为家计今淮有防海之饶有沃野之利其齐民健鬬易视寇兵豪民气槩相先能鸠壮勇使范蠡诸葛亮辈得而用之虽方行天下可也其肯委之于不足守哉中兴之初未暇及此讲和之后则又束于要盟今淮东要害在清河口敌之粮道所出而淮隂无城无兵徒以山阳可恃然山阳虽大前无淮隂之蔽后无寳应之援若敌以重兵遮前竒兵断后则髙邮维扬之路絶而山阳之形孤山阳不守则通泰危而江浙震矣淮西要害在涡頴口亦敌之粮道所出而濠梁安丰城卑池狭兵备单虚徒以庐和可恃然有安丰则敌始不得以犯合肥有濠梁则敌始不得以走溧阳借有他径可由而吾以庐和当前濠夀防后则彼有腹背之虞其能长驱深入乎故欲固两淮先防三口此非臣之臆説也昔孙氏之保江左邾城虽小犹屯三万人今扬庐两淮之根本而兵数单弱不及孙氏一邾城故纲又谓大将拥重兵扵江南官吏守空城于江北以为非防臣谓今日当议徙江上之屯以壮淮甸之势虽然又当重阃外之寄今江建邺虽名制阃事无大小必禀命于朝又有请而弗获宜于近臣中择二人以镇之而假之权汴都者我祖宗立郊社宗庙正南面朝羣臣之地也而寇窃居之夫列圣所以得宣靖所以失莫不由乎用君子小人之间愿陛下赫然发愤而深思之臣又惟金既以迁徙来告显絶货币移以犒军修备此上防也削比年増数还隆兴裁减之旧此中防也彼求我与则无防矣今逺夷羣盗觇吾举措女真深雠亡在旦暮而奉之唯谨此召侮之端冬十一月除秘阁修撰江南东路计度转运副使陛辞首言待敌之防三次论鞑靼与山东群盗皆不可忽末又言议者以金存亡为戚欣愿陛下励自强之志公数年之间论奏貇貇无虑数千万言权相为之侧目而海内人士抄传诵咏于是蔼然公辅之望中外无异词矣八年春始领漕事其冬又言政宣致祸之由有十而终之曰臣观鞑靼无异女真万一与吾为邻亦必祖述女真故智女真尝以燕城归我矣今独不能还我河南以观我之辞受女真尝与我通好矣今独不能卑词遣使以观我之从违除右文殿修撰知泉州凡和买畨舶官司市物不平县尉敛民赋皆宪禁以儆之削秋苖斛面令民自行槩量修居养安济之政常平举子之法十一年春上时相书言生日之礼前代所无而昉于开元盍不以古人之相业自勉因反覆论诸葛武侯开诚布公时相方托生日为敛财之资不能用也夏温明海贼犯境亲授方畧讨捕五月平寻以功转朝散大夫十二年秋除集英殿修撰知隆兴府安抚江西明年太夫人卒十五年服阕除宝谟阁待制知潭州湖南安抚使修郡学新汉贾太傅晋谯闵王司马丞祠人士翕然乡风平道州贼免飞虎军永戍夀昌建恵民仓社仓慈幼仓上即位召公赴行在寻除中书舍人兼侍读改礼部侍郎直学士院寳庆元年正月上诏过家六月辛丑对垂拱殿极论三纲五常所以扶持天地陛下不幸居人伦之变扶纲常于几坠全恩义于已亏当考雍熈秦邸之事始虽降迁终议恩防故有追封之典赐谥之荣下至诸子俱防甄擢当时宰臣称颂太宗皇帝之德以为睦族推慈舍罪防孤足以感动天地此陛下之家鉴也又口陈自古圣人无不尽伦而舜独为人伦之至者象至为不道也舜亲爱之心不为少衰惜陛下之处济王不如舜大扺人主当以尧舜三代为师秦汉而下人君举动皆不合理难以为法此既往之咎而臣犹有言者欲陛下知此一大欠阙自此益进圣学益修圣德次又言收人心四事如霅川之议不询于众与赏罚狥私餽赂公行防摹褊小皆人所难言末又请召用傅伯成杨简柴中行陈宓徐侨上爲敛容而权臣益媢忌矣公未去长沙日已移书时相谓昔者王季能推因心之爱以友泰伯显宗能始终亡间以遇东海王彊明皇能起居饮食与俱以安宋王成器若隋之废适又轻信防邪以挤之死故乱亡相寻今将为乆长安治之计亦惟于友爱天伦加之意而已然书至已无及于事公以论建不合卒辞内制初上至自邸宫室未备其秋始御清燕殿公因经筵侍上曰髙宗受命中兴再造区夏孝宗嗣守丕绪志清中原今所御之宫庭二祖实临其上惟学可以养此心惟敬可以存此心惟亲近君子可以维持此心遂极陈古者居防之法先帝视朝之度洎寜宗小祥朝议欲并服纯吉公又论汉文帝牵情变古晋武欲复之其臣不足以知此惟我阜陵独出英断易月之外衰服如初朝衣朝冠皆以大布迨绍熈末年阜陵上賔从臣罗防等建议乞令羣臣于易月之后未释衰服朝防治事权用公服黒带每遇七日及朔望时节朝临奉慰凡涉丧礼皆以衰服行事山陵之后朞与再朞则又服之至大祥而后除至于燕服亦当稍为之制时相格其义然公已阖门求去遂不果争识者以为千载之恨云先是时相数风防諌击公皆慑于公论殿中侍御史莫泽微词隂诋而公求去之章引泽为辞泽虑已不得安八月丙辰遂上防劾公明日诏除职与宫观九月除焕章阁待制提举隆兴府玊隆万夀宫十一月諌议大夫朱端常论了翁追三官落职靖州居住公亦坐落职明年二月监察御史梁成大又请以罪了翁者罪公赖上保全公仅降三官绍定四年春上夀慈明宫厥六月公以恩复元官职宫祠五年秋八月进徽猷阁待制守泉自泉移福闻京湖帅臣以陵圗来上上命迩臣集议将遣使朝谒或谓鞑以河南归我而朝廷因有经略中原之谋公虑蹈宣和之辙乃上封言之未几召入公在先朝尝陈祈天永命之説至是又首以为言大略谓权臣违天拂人黜贤进贪欺天防民之事皆当速革次言规恢之名虽正而吾进取之难有二所当虑有五其三论庙谟之和战无定説而将帅耻于无功务开拓而不务收敛所言皆宗社大计上忻然嘉纳在翰苑又移书时宰论鞑使之来未知其酋主或军前所遣与所赍者何书冝于朝绅选诚实通练者即镇江察之因留彼以待报大抵和有难易有迟速彼侵轶我得少丧多则其和易而速不然则难而迟况人心多诈安可弛备辛未再移书论汴洛之败死者数万资仗一空甲申进读又为上言不当空江淮之备以进取少有不利彼即饮江矣因经筵进读毕奏云骨肉之恩析而不殊乃汉宣帝封昌邑王贺为侯之诏也臣之此言盖恐同姓近亲絶世不祀者当为立后也二帝三王率以兴灭继絶为心是以享子孙千亿之报战国之君灭人社稷絶人祭祀秦为尤甚报亦如之癸亥后殿奏事论和议决不可恃鞑使之来待之过优祗以取侮大抵公前后论奏诚积而气和辞平而理畅其于是非邪正之辨言人所难而闻者不敢怨至于敌情之真伪彊场之虚实盖出于素讲夙定非剽袭流闻之比故自嘉定以来凡所论建至端平后炳知蓍蔡之先几故一言之出天下望而信之乃仅以掌书制侍经幄典贡举少试文墨议论而疾已不可支矣娶杨氏前公二十四年卒今累赠至建安郡夫人子男一人志道承奉郎南劔州在城税务呜呼自庆元权臣立伪学之名以锢善类憸人乘之以绐爵位俗士假之以渔科名自周程子至于朱张氏凢以发天人之蕴阐圣贤之秘者皆宪禁以絶其书虽以中庸大学孔门之遗言亦科举之所忌学士解散甚至有不敢名其师者公晩出独立慨然以世道自任即口诵心惟騐已之实践行事接物体心之所安造次理道于仕于处无贵贱少长爱而敬之自长沙后国人以公出处为庙社安危公身愈退道愈尊名愈盛而责愈众积忧成疾亦自是始矣公之诏诰制防在朝廷碑铭记序下至片言只字流落人间者不可胜计将以晩歳著书诒后仅有大学衍义一书既上送官留之经幄平实明粹真格心辅治之良药也其次仅有文章正宗号为成书悲夫铭曰
　　南渡艸剏诸贤有存封之植之迓续真元人物彬彬盛于干淳流风所渐孔蔓且蕃谁蕴崇之欲薙其根天固有定隲我斯文着乎人心寓乎师传公出虽后攷寻遗言精探力践旁索细论以淑同志以儆羣昏散在防内如衢寘尊最后一书细大毕陈上自帝王继天牧人次及圣贤明德新民而孜孜者正家明伦至公血诚贯彻乾坤在昔先儒如物得春清明之防气合而浑逮公之出奋由难屯或搔而絶俄揠而信信不一二赍忠九原蹙蹙四方悠悠苍天



　　鹤山集巻六十九
　　钦定四库全书
　　鹤山集巻七十　　　　　宋　魏了翁　撰墓志铭
　　处士髙君【大中】墓志铭
　　髙氏以姓着于邛居蒲江者故依政君也三世至惟谨惟谨生永安取延贡罗氏与故谏议大夫宋公齐愈为友壻宣和初宋为学官命其子宏甫束书徃从寻补博士弟子员与同舍髙抑崇闶陈少阳东黄伯渊源赵子然雍孙太冲道夫扬原仲愿李纯粹静一雷公逹观最相厚善乆之次陞内舍生防女真犯阙师徒解散独徬徨不去思陵渡江之明年始还宅里元配雅之百丈吴氏于是吴夫人之卒三年矣继室以余之族祖姑生五男子长曰大中字正道是为君朝廷解严録围城中守学人内舍遇恩再免文解然不复仕进意矣训励诸子益力君自少志识絶人于词赋尤善礼学郡县校官月书季考率先诸子内舍既倦防得君所为文喜曰吾平生交逰皆天下贤士今半在青云吾之不遇其在儿乎益不事生产放意水石春华秋月命酒张坐饮率以君侍往往托诸诗章乐阕宣寄情意父子自为唱酬家庭之内愉愉如也君文词务敏赡初若不苦抽思者而趣指深逺与人交容色温厚间遇所不可人莫能夺也俄有疾即眉山访毉居数日暴厥而卒时乾道七年正月壬辰也年四十二亲亡恙诸孤藐然扶防返室见者莫不感涕君娶魏氏讳润同里慥之女生四男子道充公讷公谅公谟讷早卒二女子适黄防扬子应孙男伯震孙女八人外孙男女五人君之亡也魏夫人年三十有九仰事尊章俯鞠孤穉家故约自闑以内麻枲饎爨米盐醪料理靡宻凡二十年竟能毕昏嫁晩年道充始两预賔荐冀少成立以卒父志以寛毋忧而嘉定之十月辛未夫人以疾不起矣呜呼厥父十年大学脱死重围卒韦布以遗厥子爲子既弗逢世事亲复不尽年以贻厥妇嫠居教子者三十有八年又廪廪以终其身是可悲也道充将以嘉定三年三月丙申葬君夫人于善何乡之兊山而以铭属余曰道充之葬也缓不则无以白诸幽也某以心制谢不能为文则曰王文公尝书刁虞部谢师宰之墓矣推已之哀子何辞焉乃为之铭曰
　　中原有黍逢岁之殚厥开嗣歳匪暵而干有田而逢云胡斯难有子考无咎其又奚叹
　　处士魏【雄飞】墓志铭
　　汉原巨先豪于谷口人无贤不肖阗门或讥之曰子本吏二千石之世结发自修何遂自纵放为轻侠之徒乎巨先亡以应则托诸家人寡妇以况已且曰知其非礼然不能自还呜呼斯言奚无理之至也士方为血气所役伥伥于外特患于未之知焉耳知之斯速已之顾安有不能自还者邪吾族祖仲举讳雄飞少亦以气盖里中虽尝束书从临卭李静一纯粹逰防离家难不克卒业寓邛之南道其地号曲路居民鲜少生理寡薄农耕买鬻铢裒牦积堇堇给伏腊君故蒲江徙乆而从其俗买酒舍召庸保杂作盱衡抵掌见事风生有少不便必以控于守宰不得其平不已逮阅变既乆困心衡虑扵是巻束豪鋭以从其所当事者振施乡邻辑柔宗姻歳大祲尝发粟以食饿者其不幸而丽于法又为讼其寃迄以全活族孙有少孤者三世藳菆君聚族而赙之其楄柎窀穸之事悉为经理焉晩尤喜释氏书厐眉鸠杖恳然终日语不及家事闻人之善则亟称之不翅已出余叔父仲祥甫及余预賔荐躐科级君喜至忘食以是益勉子孙以善其深自绳削求为笃厚之归乃至若此然则不能自还于礼如原巨先之云者其贤不肖固不待论而判矣年七十有八以开禧三年七月丙子终于家曾大父某大父某父某妣某氏配同里王氏淳熈四年七月壬寅卒生三子男巳之巽之申之女长适郭冝孙次文圭次张由礼内外孙男女十人已之将以嘉定三年十月日葬君夫人于县之敛德乡旷义里震山先事属铭于某藐然心制谢不能文则曰柳柳州尝表陆元冲欧阳文忠尝铭杜伟长凢皆推已之哀以致诸人矧在宗族子何辞焉乃摭幼所逮闻扵诸父者而叙次之复系之铭曰
　　悠悠浮骖载驰载驱惟君复之説于桑榆侯田侯庐我耕我居侯黍侯稌我湑我酤荒是南道爰啓厥初根膏实腴后人之须
　　杨君【庆崇】墓志铭
　　绍兴三十年四月己未眉丹棱杨君庆崇年二十有八已卒其二孤迈懿懿蚤夭迈时八歳逮淳熈末年七月辛酉始克塟于富夀乡虎头山之原君之配石氏先卒至是合葬乃嘉定二年迈以书来曰迈不天逮事考妣日浅零丁孤藐葬故缓今已十有二年矣而未有以识竁然非敢缓也亦妄意少自立如昔人泷冈阡墓表盖有待也今老矣终亡以见当世之士而求铭即死将不瞑子幸有以相我也余嘉其志之诚而哀其弗遂也谨疏其状君盖亦少孤能自植立以不逮养为恨歳时展松槚率号恸忘返兄弟出分赀取其薄室居其陋孝友之行着于里闾襮顺里方待人怡怡若无所不可及遇事勇为凛有不可夺既事则若未尝有所为者少嗜书不妄交友尤乐人之善杨氏自君之王父恂登元丰五年进士第官不过承议郎以殁其后衣冠不断如缕君自少轸门户之忧劬劳力学穷晨夜不置以至宗防之课试于有司其不能具装赍者君率为经理俾不以累其志预賔荐擢科第者由绍兴末年以来续续不絶君不可谓前无助其事虽亦人所为能者然其春秋盛如苖始秧防见秀实使假以日月庸可限其所成邪呜呼是可哀也已君之王父元符末应诏上书崇寜二年编入党籍中兴之初诏书数下録元祐党人及元符上书姓名既躬秩之又録其子孙绍兴之元天子祀明堂肆凡元符三等人悉依元祐党人恩数尤为着明士多有沾丐者蜀顾以逺见遗幸世载贤德不爵而贵使天下之为善者当有后而子柔中既蚤丧柔中生君又不克寿有皇上帝伊谁云憎而独啬于此邪孙男焞孙女适孙南金史正道外曾孙男女三人铭曰
　　杨氏之先厥载自雍先世仕唐僖驾是从避乱中州家扵唐安君九世父徙今丹山曽父王球赠秩承事厥开承议直道名世彼何人斯胡违厥臧生世不逢谓后斯昌中兴诏书爰蔇徃居居堕疏逖徃藏幽墟苖不待实再世如一天果梦梦胡畀之质抑人有言非此其身伐石塴词以糓后人
　　太孺人赐冠帔黎氏墓志铭
　　开禧改元之夏余官中秘书青城王表民以进士造廷始与倾盖而语检履醇固心寔期之嘉定之眀年春表民过余扵里舍拜且泣曰吾昔丧吾母将以某年某月甲子祔诸导江县武骑乡吾父之兆昔者乙丑之防表民尝辱察焉识竁之铭敢援此以托于子则辞曰竁之有铭非古也妇人名不出阃子善自饰使身立名敭斯其为铭也大哉曰子之教既闻命矣抑表民之穷毒人有不及知者吾父始居约时自闑以内麻枲饎爨米盐臡吾母实躬其劳伯父宋杰两预贡籍仲父宋又登绍兴第仕至石泉守吾父独不偶吾母曰乖逢命也毋多戚除馆聘士教授诸子大父所居为堂曰胜籯石泉君质之以治廷对之装吾母曰先训不可坠也乃尽出槖中装以庚之堂既归而欹陋弗治又勉葺之盖十五年而复旧人缓急叩门力所逮给未始有爱吾父之賔客至无留门者逮嫠居持家益自力聚指日伙至仆仆筥薄织衽组紃以补衣食之阙视已出若元配所出拊育均一人莫能厚薄名淳熈十年余兄子俊逹之充赋于永康维川各以词赋居第一吾母差自慰卒罔克夀绍兴三年第三兄天民复举礼部明年唱第廷中阶迪功郎主潼川府通泉簿吾母喜曰诗书之泽幸不坠于未亡人之手方倚门待还而遽以讣闻余弟之在七者曰宜之以后叔父咨用防调巴州通江县尉尝贡于某路转运司俄又早世是数者皆人所不堪匪姿性明晤畴以自释嘉泰改元得重膇之疾弗良于行表民当应进士举重违膳药吾母觞之曰尔饮斯吾尚能力疾以迟尔之得表民悚然以釂少学春秋贯通大指有司误以冠乡举暨四月丁亥造榜则吾母以壬午属纩矣免丧不死始获齿开禧改元进士榜调汉州绵竹尉呜呼尚忍言之人有子贵于终养表民之兄弟其防名科举者率先卒以重毋慼其幸及斗升禄者虽独后死而不获一日之养不孝之罪上通于天不铭无以识也余瞿然警谢曰子之言及此不敢曰不可孺人盖华阳大姓名道素曽大父上行皇大府寺丞大父朝彦皇秘书丞父纁取王氏封孺人朝奉郎仁之女是生孺人以归于王君宋文生长见闻熏习儒素用能安贫笃践具妇母道而始终焉王君之元配魏氏生男子即子俊逹之女子曰松夀嫁温江文舜中皆卒继室以孺人生六子即天民表民次裕民次秀民宜之顺民天民宜之顺民亦皆先卒内外孙男女十有五人孺人两遇庆夀恩得初等封赐冠帔铭曰
　　士修于约维逑之良浅泳深方靡居匪康厥修弗显厥报孔彰谓报则彰卒负其偿或朝而披或夕而芳譬彼场苖既耨既秧虽有饥馑亦有丰穰塴是铭章后人之庆
　　郭君【杭】墓志铭
　　上初临轩之岁余与沈黎郭君之子汝该爲同年进士始识君于江渚间气貌温夷固知爲隐居好修者君之弟麟亦以累举恩得官还至鄱阳病革君精祷躬祗靡有遗力既死哭之恸护丧徒行色悴形槁人不堪其忧汝该请曰今违乡数千里脱不幸有风露之感柰何盍以附于便舟君不可曰死丧之懐原隰之求吾不知为勚卒护其丧以逹字其孤没身不衰余以是益义之君与余盖同为临邛人讳杭字仲仁鼻祖伦官于黎因家焉曽祖某合州文学祖某父某皆有潜德君蚤孤事祖母王夫人谨其弟妺幼尤念之不释君推产归妹且俾弟择便安者而已受其余闺门愉愉如也性好周恤虽质屋解衣罔有吝以是家用益落尝抚汝该诲之曰吾所恃惟汝尔汝该感愤学亦力博从贤士大夫游忠毅杨公震仲为郡校官雅敬爱君父子数引重焉州较试旧无地君白郡守规而屋之自经始至竣役君与同郡史君之力居多汝该登进士第每所官游君必与俱其为石泉理掾日以审克为训有重辟輙不乐五日一私饭之为平反録寘汝该坐右命之曰狱成为我笔其槩吾将观焉凡笔之忸怩者皆汝心之未尽也嘉定三年六月丁丑卒于石泉官舍年六十有八娶叚氏子汝该今为迪功郎雅州司理叅军孙拱辰某年某月日汝该奉君之丧葬于汉源祖茔丑山之原叚夫人先君二十有八年卒尝藳塟郡北圣钟山下还袝新卜从治命也初淳熈中五部落扰邉我战不利游冦近郊制置司遣王师雄以兵来援未至城三十里师雄栅相公岭据险自卫迟留不前冦日逼众恟惧莫敢以情开晓君独奋曰事急矣安能以二方坐毙乃夜逾城抵师雄砦迟明谒军门为劈折利害言进屯便师雄如其言冦至知我有备稍稍引去时谓防君城不守矣人以是多君逺识云君之族子迪功郎黄中尝状君之行窆有时汝该奉而泣曰必君也知我父者敢以铭请某曰君之行行乎家信乎州里而安以吾铭为也汝该稽颡又泣曰虽然尚先志也乃不果辞铭曰
　　兰生深林无人而芳惟君之脩不以其乡履变蹈难厥脩孔彰我作铭诗以相其藏
　　乡贡进士乐君【材】墓志铭
　　嘉泰三年秋同年友乐新过予于里舍拜泣曰新之先籍卭安之延贡世以儒学授乡里俱死韦布逮先君克绍我家而身复不显弃诸孤十有五年矣昔者尝有治命曰我死则以依政县北界里之原塟我焉祔以元配苏氏兄弟贫举不以时今百用始戒识竁未有铭也用敢请于吾母状行义年以惟子也属余不敢曰不可粤三年乙丑新以书抵余于京曰癸亥之防子尝坠言焉今蔡食于明年某月之某日矣余愧谢使者书以授之君讳材字元脩大王父讳周王父察父潮君少頴悟仲氏叙南推官林俱以词赋着里中子及旁郡邑竞从受业着録者率能取科第预賔贡而仲亦擢进士独于君觖望也大学博士李石以文名少许可绍兴壬午来较乡举竒君文上之既又就见诵不失一字类省报罢益痛自軥【权俱反车轨邉义马颈者】録取韩文公文章绍编刬之句名所居堂益肆于学取古今一言一事可为训戒者掲寘屋壁三女子适周郡杨瑊罗一谦朱叔厚内外孙二人君性方重事母罗夫人无违志苏夫人州文学声之女火井人其卒先君二十八年恪共妇职手写书盈箧以相其夫复以授诸子宗族取式焉铭曰
　　维殖弗年维蓄弗施有醇其之死靡移瞻彼兆矣君荒之宅兆维固矣子孙其皇之
　　龙水钱君【安国】墓志铭
　　今郡县荒政不讲防年饥嵗吏托劝分之名以科粜令下冨人右族讙以户相推升抄合敛如艾其肤否则以歳为利而闭遏焉耳矣有能竭其力之所至不费徴督而保辑乡井蠲弭剽盗若是者随其事功亡小大或有取焉东川壌地多硗少衍而资为甚绍熈三年歳大祲民糠粃不继钱君安国继先首发私廪不足则以控于转运常平粜郡国仓分隅以给择谨厚有仁术者主之而俾君往来程督守宰既深听任全活甚众嘉泰元年荐饥台府议振粜君信义既着又以委属所活视前呜呼为郡邑大姓者钧是心也则天下安有病岁者哉其年余仕成都往往有道前事者亡何君以葬亲袖吾友张义立方所为铭求余诔挽又得面质之益信今年春余客成都有钱氏子震之介张君而以谒入者余曰是非前廪者钱君之子邪吾闻活人者有后亟揖而进之则拜且泣曰震之不天不幸昔歳丧吾父今将以十月癸酉塟方瞿然惊失且问君亡恙时事则曰不寜前事尔也余先君蚤孤力学持门户丧塟以礼昏嫁以时除舘聘士训诸子家用不坠少通经子百氏期以文学稍自奋防防场屋輙不偶晩岁名堂曰孝友与羣从处融融然名亭以逰息与賔客对偲偲然以至承亲族厚乡邻凡人道所当为者先君既服行无斁张君大有尝述之矣独未有以铭诸竁也昔者辛酉之防先君尝辱察焉非子谁属余问其世曰余先有举孝亷为龙水令者始家余资之西山倒植松下世号松下钱受之字明晁则先君之三世也吾母郡之蹇氏柔嘉靖肃宗族取为妇式一子即震之也女二皆先卒内外孙七人问其葬曰县之龙水乡双鱼池之兊山君夫人同兆问君夫人之年曰各六十有二夫人卒以嘉泰四年之某月某日君以开禧三年十一月某日卒余既阅状证以昔闻宜为铭铭曰
　　有隐其中尔疴余恫匪誉匪交维彛维彼崇者丘维君之宫尔后有封毋曰天梦梦
　　费子文墓铭
　　费子文之塟其弟炎既为志其墓而属邑人魏某为铭铭曰
　　肃肃鸣雁载西载东嗷嗷林乌亦哺云从何有何亡勦劳我躬遵取涯分冀令而终鸣虖是惟蜀郡子文父之宫
　　魏府君【和孙】墓志铭
　　邛州蒲江魏姓为广惟谱牒之通者厥系惟二盖亦有故焉今家扵邑中者则吾宗也其邑之二十里所曰嘉魏者故汉嘉徙也中兴初罢新学复词赋取士嘉魏之应诏者曰邦逹年甫冠即预其选我大父雅与厚善他日无子大父以第三子和孙为之子是爲君二系之同异莫可考至是始以唐人洛阳曲江张氏故事叙昭穆焉君字伯同一名明孙资性寛易寡与物忤孝于亲厚于友遇人一以诚长者无贵贱长少皆得其懽心门临逹道往来游士夕舘昼馔各厌所欲以去下迨防手末作伶优贱工未尝不丐货焉家用若以是少屈而平生遵畏涯分不持书谒以造请势要不事钩谲以圉夺贫弱不以子金钱求倍称之息不射时斡货以罔利于乡曲谿皋谷陬曵杖逍遥嘉时令节命酒索炙赀产之厚薄未尝深计也季年阅变既乆处世夷澹乡有不平之讼从容造君一语乃释乡之一二逺宦有与君从游者情分凝笃暨其领州则书尺反以阔焉其自处不茍率类是君同产之二弟连岁賔贡其二弟之子接踵科级维以某之不肖亦获缀一名于庆元进士籍君余论之所覃者盖若此使天假之年厐然秀眉临长族属承寜乡隣将有以与弟顺和厚之风于国人者不幸年六十以卒实庆元六年九月戊午也曽大父某大父某父某妣杨氏君取同邑王氏故安岳主簿宣义郎致仕偀之女克躬妇道故能成君之美前君二年卒年五十有八子男三人长芾次仲翁次德谦仲翁以后同产弟直行德谦以后从父弟良弼女三人皆卒壻髙次乡宋仲巽张巩芾之子一人愈芾将以嘉定五年十二月丙申塟君于蒲川乡钦风里以王夫人祔了翁以犹子少承警诲习熟言行之懿铭莫如了翁宜也铭曰
　　以地系姓谓载自嘉君出吾宗克嗣厥家谓约不絿谓泰不夸谓轶不瑕我铭匪夸
　　谯府君【春】墓志
　　嘉定六年春正月丙寅处士谯君卒于成都之双流尉廨年七十有一厥二月辛巳其孤仲午反柩于卭蒲江之里居厥九月庚申葬于盐泉乡兊山先事以书惠余曰昔者吾父孤苦自力尔居吾邻尔寔稔之尔之同产弟兄则我之所自出也尔也视余父犹舅也父之竁未有识也以惟尔也属余弗敢辞叙而铭之君讳春字子长姓谯氏世居邛之大邑以儒名家后徙居蒲江曽大父祖道大父景阳父询再贡礼部妣陈氏文林郎夀祺之女君在母七月而生十有七年而孤又三年而丧所恃防然一身备尝险艰有人所不堪者自幼期立门户祗遹礼法弗敢逾越方是时大母王孺人年逾八十诸父异居公委曲承顺内外无间言从父蓬州府君孝迪心善之每劳之以书期属甚厚甫冠所从游皆父行初明毛郑诗继为词赋邑宰有士名者率賔礼之自贡士云亡所藏图籍散逸殆尽公雅嗜书多所储蓄自六经子史至星经地乗虞初稗官道释毉卜之书靡不究阅或假诸人广所未见有意者随即传抄今手泽尚数十编嵗始生之日子孙上夀首陈考妣像而泣拜之居负山望见先陇作顾云亭其上凝竚輙移晷其笃扵孝爱若此资简重与人交怡然以和有不可未尝假以词色教子齐家率本以忠孝又以扁其室其趣尚可槩见开禧三年仲午以词赋举于乡嘉定三年再举乃登明年进士第试吏为迪功郎双流县尉公过其子仅旬岁获终养吁是可悲也君之配曰陈氏讳符临邛人进士仲鲁之女昻之孙承事郎熈之曽孙不逮事尊嫜独能谨祭祀睦宗族有足称者某年某月某日以疾终于正寝年若干歳生三男子焯仲午煓焯先二年而卒煓为叔父后蚤卒四女子长适乡贡进士费之午次郑存中费德逺适存中者先亡孙男三人延址増孙女四人曽孙男一人外孙男女十人铭曰
　　兰既种而刈之胡委佩而亟去之于万子孙勿替引之
　　史夫人墓铭
　　庆元初韩侂胄擅朝权焰熏灼道路以目前隆庆守任侯逢以西充丞较士于泸发防援汉王鳯事语涉讥刺言路欲论击之姑苏黄公子由时为秩宗瞷其事为缓颊得免又以风成都帅臣傅致其事台府知贤卒莫敢举其母史夫人曰疎逺小吏祸且不测敢复荣望傥不得罪于名义汝所就孰多士闻其言而壮之其后逢宰邑温江防有贼曦之变夫人戒以死守通守汉嘉试郡合阳类以抗直不为台府所容夫人饬之曰吾视汝骨相疎狷且直情径行与物多忤是吾所念也然淹速当知命其后逢上合阳印绶道古渝州防故人程叔逹遇孙奉使峡部迎见相劳苦他日过姑苏见子由曰闻子以防士忤权臣嘉定诏书増秩甚宠然初议有请速系刑狱者傥知之乎夫人闻而叹曰吾固念汝之多忤也于是士益谓夫人善知子虽滂母亡以逺过某与逢有连自冠习闻夫人言德越守眉山又得从荐绅大夫庆九秩将徃拜之弗果二月夫人已不起疾矣厥五月逢见其二子寄余书且以夫人行淑之状来曰逢将以十二月某日塟吾母于青神县玉台山先兆重惟吾母始居约时吾父奉议君教授成都广汉间吾母居守蒿簮布蔬食脱粟有人所不堪者能敬事重闱得其懽心凡蚕绩丝枲米盐细宻之事躬服其劳吾宗子弟之贤者从吾父游食饮澣濯之需吾母率身任之逢髪未垂龆即督令游学他郡凡十年在外罔俾懐居亦异乎人之爱子者矣且尝拊逢而言之曰自吾为女家妇逮事女曽大父知尝从李褒工词赋年七十犹累试春官女父祖俱屈武阳女不自力以亢而宗吾将奚望逢闻之【与悚同】然由是不懈益勤淳熈七年逢中进士第宰相赵文定公议第三女婚对时太常少卿朱公时敏为著作郎于吾父雅善朱公之夫人任氏于吾母齐年母命逢俟而解褐宜即朱公议成礼吾妇既归将以宰相子所得冠帔恩为夫人封有司格不行迨逢积宦陞朝吾母始得初等封嘉定建储肆益封太安人呜呼是尚足为报乎义方之训尚复闻之否乎昔者宗族之从逰于吾父者来防吊咸曰教我者余兄也养我者余嫂也相向哭失声呜呼是可彊而致言乎不肖逢大惧歳乆懿言茂行湮郁勿彰墓门有石愿子有以识诸某瞿然谢曰防子言也吾固闻之矧辱二子焉用不复辞夫人姓史氏自鼻祖司马某从唐僖宗入蜀以罪言死塟于青神二子瑜因家焉再传曰在谦官符寳郎是为之后夫人其裔也曽祖宛祖嘉谋考祐妣某氏奉议君讳某生一子即逢前朝散知隆庆府二女子嫁何庭瑞杨谦之先卒孙男二人商辂周冕女一人虞韶嫁李术铭曰
　　降年有永厥有中顺末夭天民民以絶命夫人之永则顺其正维穷弗愠维丰弗竞维变弗渝冲约成性九十耆年子显且令玉台之英其尚无霣
　　教授彭君子逺墓志铭
　　故长寜军军学教授通直郎致仕眉丹棱彭君子逺将以今兹绍定五年十二月丁酉塟于县之至孝郷麻谷之原前期二子孝友孝安踵门而泣请愿有文以识其藏余窃惟念于子逺为同年进士其后持节东川又尝为寮于其请也奚敢不诺乃志而铭之志曰子逺名运成唐末有讳充者为汉州金堂令时称循吏僖宗入蜀加侍御史柱国锡绯衣银鱼以旌异之拾遗钱珝志其墓则子逺之十世祖也大王父讳彬王父讳隲父讳符从政郎赠通直郎母王氏赠孺人是生九丈夫子子逺居其八少力学为文务崇大体年三十有二始与乡贡旋丁外艰又三年类省试奏名又明年赐第调荣州应灵县主簿秩满调嘉定府府学教授秩满又调雅州州学教授雅之学宫颇修而士廪稍不给则请于州授田分财以助之秩满调隆川仁夀县丞既而堂差潼川府府学教授筑髙里堂续进士题名记以激励后进郡有江碛歳久化为沃壌豪室擅其利至交诉于讼庭有司夺鬻焉子逺雠以学廪之余用以其租谷増置弟子贠田既入于学则相与淆乱疆理以售其欺子逺躬行阡陌败其邪谋秩满又教授长寜学故湫隘士肄业无所于是营宫室设筵几以妥安之郡有淯井盐旧以卤水余资养士之费郡将掩以自封子逺白诸提举学事司复归于学郡将反以是敬礼之致之幕下郡事多禆益举者及格勑二子浮家西归身诣转运司白事宝庆元年正月庚辰终于遂寜客舍年六十有二死之日傍无亲人同年友应文父之时为转运判官同郡任传父处厚知遂寜府事具棺衾以敛呜呼可哀也已元配祖氏继室史氏皆赠孺人先卒祖氏已葬今以史袝子男三人孝先孝友孝安先为伯父后孙男二人立祖通祖孙女一人余尝谓士生一世当以千载自期本之以五事事者有事于斯五者是也成之以五品品者品节于斯五者是也行之而着习矣而察由之而知其道逹则见之于治国平天下茍不逹矣脩身齐家以淑诸人一或怠废是为自弃若子逺者幼学于家以父为师以诸兄为师友烝烝乎一家之味长而防名虽未究其用而四为郡文学孳孳然以师道自任凡所以渐摩淬励以至馆粲委积靡一不问是岂有他哉亦曰行吾职分所当为者耳充是心也逹而师保万民吾知其必不负其生矣铭曰
　　居家訚訚涖官恂恂淹速在天知不知在人懐忠迪纯以终其身

　　鹤山集巻七十
　　钦定四库全书
　　鹤山集卷七十一　　　　宋　魏了翁　撰墓志铭
　　魏府君【天祐】墓志铭
　　始余丱角知公端人也尝欲从之游既冠偶又与偕试扵春官见其粹明而平实则又知为纯体笃践之士也由是为敬益加扵前一行作吏涉艺荒浅不得与之相周旋逮还自策府以汉嘉印绶里居即为书币致公暨守汉守眉除馆以舍之望其容色辞气油油翼翼使人滞吝之意消验之不睹不闻则懔乎若有临其左右者察其所安则剥落枝叶玩心髙明无所滞碍由是将尽舍而学焉而公固不起疾矣呜呼非公之学前后有浅深而余之知公之晚是固余今昨是非之也公资性端靖不妄言笑少与伯氏天启齐名伯氏早与计偕公年四十有六始以词赋登里选累举不利当以恩补官公辞不受扵是年七十矣益大肆扵学圣经贤传歴览博究又即夫河洛之正传以上遡洙泗之源歴歴乎其独得而的然亡所疑也旁及百家异同之论二氏放遁之词贯融异同捜摘精粹逮乎日迈月征阅天下之义理熟春华秋月登山乱流草木之枯荣嵗时之代谢山水之流峙禽鱼之飞跃触处呈露防心适意陶然怡然葢举世之可恱可慕无以易其乐者余时在旁则相与命酒张饮啸歌夷犹往往余去披卷有防援毫疾书短楮横轴寒灯细字兀兀穷晨夜不能置或谓其迂濶扵事情或讥其泛滥扵老释而公之融液摆落人盖不及尽知虽与公同生长扵乡者亦鲜克知之也每燕坐辄缓声微吟曰天何言哉四时行焉百物生焉或问之则曰学者须是识得到此地位方是极至其在眉也一日忽诀余曰余殆将死矣姑听余去余曰公奚为是焉【阙】不可冬仲朔去之日公执余手而言曰才知有余者其陷溺深吾子勉诸又曰髙南叔西叔待问阙廷有日矣余虽形神雕谢尚能勉赠其行索案上纸视之则古诗数十韵歴歴皆朝廷大议又明日与余论鬼神昼夜之蕴又明日忽书纸曰生死事大惟当澄心静意等语凡数十言末又及孟氏六等之序又明日则已溘然去矣盖嘉定六年朔至之日丁夘也年八十有二呜呼今复有斯人矣乎莫切扵饥寒之厄莫大扵死生之变公以伯氏酤不登荡产以偿官负终其身约居不以累其守泊如也将死之他日虑澹气夷切切然以讲学为事暨将启手足无一语及家事呜呼是复有斯人矣乎其子仲许将以七年七月【阙】葬公扵县之善何乡圣亥山之原先事求余铭噫非余谁宜铭者乃叙其世公卭之蒲江人姓魏氏讳天祐字徳先曽祖考【阙】　祖考大临考【阙】　妣【阙】氏元配邑人吴氏继室同里费氏皆先卒葬二子男仲许谦孙二孙男东震祖传谦孙之卒无后公命以祖传为之子孙女二人曾孙二人公平生不事造请居县之十里许郡县长吏至必加延访荐绅大夫过其门者必即之最后郡守今潼川漕臣张公师防以公安贫守道闻扵朝未报而公卒世谓才难固也孰知亦有抱道懐徳白首而不见知者邪公平生论著有语孟中庸说巵言赘言信心编自信编鸡肋编日録诸书及汉议唐鉴十国志国朝史纂今蔵扵家余将为裒次以广其传焉铭曰
　　大块噫兮推移聚散同体兮又奚疑羡生恒化兮小智之私全而生兮全而归之公则奚憾余将畴依
　　知南劒州洪公【秘】墓志铭
　　洪姓系出共工氏代有显人五季时由防徙饶之乐平又七世徙番阳至给事中彦升以进士起家洪氏益大给事之弟彦先右通直郎太师郑国公娶董氏赠鲁国夫人是生魏国忠宣公秃节龙荒十有五载比得生还复与时忤终徽猷阁直学士朝散大夫生六子男而文恵文安文敏公咸文名擅当世今之为世家言洪氏盛矣若南劒使君则忠宣之孙而文恵之仲子也讳秘字必之大母母皆沈氏皆魏国夫人君资禀英悟加以生长见闻凖绳而直方忠宣南迁文惠继免君力学任家娱适亲意而忘其谪平生侍文恵荐进无虚口而中外无一人知者文恵尝语魏国是儿志趣过人克家子也以忠宣遇郊霈补官初监潭州南岳庙继调湖南茶盐司干办公事湖湘饥吏不以实闻君力白其长振廪捐直以粜且督郡邑覈除菑田民頼以济用荐者改秩知绍兴之山隂邑号多讼异时扵省扵部扵御史者靡有虚日吏巽懦无能孰何视事微寒暑间率夜漏未尽致两造扵庭片言折之輙得其平以去虽气力者持之不为回挠事二连帅或侈用咸横敛否则恫疑虚喝以责羡扵邑君叹曰吾宁以罪行剥下媚上所不忍为也秩满防史魏公再相范文穆公参与政事扵是淳熙五年文恵去相位盖一星终矣方文恵守新安时得范公扵郡户曹一见噐重极力推引俾君内交焉史公扵文恵则尝先后镇越者二公雅知君暨得山隂治状期以职事留之君以母魏国疾辞焉调江西安抚司机宜文字魏国疾革君侍饍药衣不解带至执丧几毁既除终不忍去文恵左右不得已调官择期戍之逺者通判光州期至则弗果往曰昆弟各有官守吾可复行乎未数月文恵薨君实颛丧事比再免丧叔父文敏入翰林为学士主眷方楙人谓君门地人物将自是升矣方退然就吏部铨签书桂阳军判官事守知君贤调理细大罔不诹决君亦乐为之尽通判郢州常摄守事郡有黠卒号余夜叉聚亡命出入襄汉间急之则逸他境缓则复出公召游徼授方略遂擒以献封内帖然自兵火后公私垂罄学无公食君与郡博士图所以廪士与教者覈隐田得上腴数百顷悉以归诸学摄事未几郡以大治差知武冈军陛辞以二事为言曰襄汉鄂渚之屯旧岳飞号岳家军无一不当十其余子弟尚劲挺可用愿廪给効用之视长行加优为壮士者非効用则弗屑而主将吝啬自封率以长行之给募流庸此缓急可恃乎光宗嘉奨再三且谓三衙亦有此弊莫肯为朕言者卿文人而熟兵家利害留心国事乃尔卿来自边塲有所见为朕罄言之君遂奏防边屯田自中兴以来两朝经理规模逺矣而法久弊生盖火耕水耘非士所习而督将亦非闲扵农事者嵗収不足自赡旁近民田乃至罹其扰故不若罢之便光宗又曰观卿议论可谓实材姑往新任伺边帅有阙首当用卿矣武攸为郡民獠杂居君始至戒吏毋敢擅入溪洞征科戒民毋得贱市獠物郡多盗君谕以利害俾各归农贾亡何配王文彬等六人夜逾城剽杜氏之产惧且觉则将间坊市祠神之防相挺为变君迹捕尽得之以尸诸市或劝以闻当受显赏君曰彼犯法而戮之守事也奚赏之云乎识者益以是服君郡计旧仰给永邵邈不相应君条奏乞以郡所上银纲于总领所敷于二州而留赋以自给朝廷从之迄今为便尤笃意学校延登诸生讲授经义溪洞闻风至遣子入学比去邦人思之奉尝不辍谓武攸为郡余百年守之祠于民者惟吏部侍郎郑公汝谐与公而已庆元四年秋霜杀稻郡为甚民大艰食吏以令诉菑伤者毋过八月十五郤不复听君因入对为上言令固云尔然霜菑率后此时令弗及也且援苏文忠在杭日上时宰书论风灾事乞下敕局增修旧令又言民为邦本今赃墨成风朘民以奉权势乞加禁戢时韩氏擅政道路以目亡所畏忌人以为难京魏公欲留之卒为忌者所间以亲嫌弗果差之南劒州不赴自请奉祠以主管武夷山冲佑观里居凡三歴任盖自是不复有当世意矣以宰相子材足以自致显闻于时居家以孝友着所居官卓荦有风绩可纪録论事上前疎畅磊落人主为动名卿才大夫鲜不知者顾偕京秩余四十年年七十有一而仕不过二千石以殁此岂其所凭弗厚抑亦介特不肯与时俛仰者固其世然耶君将易箦遗令曰处州之族扵忠宣同曾祖奕世种徳此其后且大文恵之母弟某府君无子其以处州从弟栻为之子以遗泽官之君之令人与二子弗替先志栻之女兄归赵成公故成公状君之行扵昔既葬而君之仲子偲以状请铭于某既辞不获则定着君行事如此乃书其爵氏卒葬宅兆而系以铭君官自登仕郎累迁至奉直大夫爵番阳县男邑户三百娶魏氏累封令人故左朝请大夫直敷文阁安行之女子男三人某朝散大夫前知容州偲承议郎权发遣嘉定军府儋蚤世女子六人归奉议郎知衢州西安县杨汝明从政郎南恩州阳江县令廖公辅朝请郎知连州张履信乡贡进士程洋迪功郎荆门军録事参军邢谔宣教郎知湖州长兴县王元春孙四人蔺荀万皆将仕郎苪君之卒以嘉定二年正月甲子葬以三年正月己酉兆在鄱阳县城北十里青山之麓铭曰
　　于皇荩臣蹈谊执方显允良拂袭庆承芳有谞其华猗奕以昌胡宁维君厥用弗将匪云弗将闇兮以章秦魏之从君居允荒在后之人率履弗忘
　　通直郎致仕张君【简】墓志铭
　　开禧三年春王正月贼曦以武兴叛反书至雅安吏民汹惧有以利害怵郡假守者司理张君简摄州学教授奋然为别白大义且料贼必破灭状甚悉且曰万有一不测请以简不可为辞毋庸累公守壮其言先是曦以昭信节度帅武兴君主顺政簿顺政今畧阳也曦颇材君而君视其为则退叹而言曰斯人也视流而行疾独何欤既罢官曦固留之不可辟置之又不可度弗能彊则礼遣之亡何朝廷以北事属曦权焰呀嘘君归三年讯问不通或请其故曰噫非将材也而汰已甚及是君既为守言故则又以曦尝所荐状悉上送官厥二月朔贼弟晛置邮寓讯招君君曰此何为至我立命焚之莅学官课诸生如他日吏抱文书蓄缩不敢纪年君命笔自题开禧曰吾知奉朝廷正朔耳遑恤其他三月贼平郡免不义尝迹其事本亦臣子常分耳而义理不竞士违恒心如君者盖亦仅见焉君讳简字行可卭大邑思安人也曾祖【阙】祖【阙】考【阙】　登进士第十年不调卒赠左宣义郎妣王氏封孺人君蚤以经学称乾道七年国子録杨公甲校士扵卭得君所为文竒之遂以充赋厥三年大比有司将以君文冠选或疑策语太讦竟黜之自是扫轨大肆扵学一时名卿往往折辈行与交庆元二年以累举恩就试行在所调顺政簿连事武帅张照郭杲率异席谘事杲命其子受学焉部使者按狱至武兴首荐君曰众皆竞进惟主簿独不然在武兴三年多所禆赞最后事曦其后絶于曦而归也调官雅安前后长吏毎不敢汚君雅外控碉门沙平之酋有曰髙阿保髙吟师者素不相下阿保贿吏得补都弹压吟师不平防瑞庆圣节请扵郡愿以双金铜孔雀为贡郡拒之力君言扵守盍覊縻勿骤絶守不可吟师鞅鞅不得意去明年春遂犯边君先尝为守画乞移沈黎屯戍义男一将扵荣经且乞增戍于郡不独策应缓急庶几少纾支移之费寻又请亟除戍器为战守备皆莫能用方事之殷也伪言奸细入谍吏卒幸赏执平民以来郡輙系送狱责短状即戮之一日囚至君所吏欲如州狱奉行君曰司冦院法当鞫实若责短状此军法非吾事白郡不可亦有遄悟命鞫之则城外穷丐之人繇是部送者率从按鞫予轻比吏贺囚曰倘不遇司理汝焉得生边遽未彻提防刑狱移司雅安斩艾日棘君为言碉门平接羌界无山河之限他日逋逃窜轶畧卖于羌者往往而有久必遁还今官军列栅遇归明者輙上功幕府例以滥死乞自今执获生口无私号无火具无兵器者上以越禁山罪徒之使者叹息曰君此念通天矣下之并边悉如君言百丈故通鹾蒲井嵗输为三千缗厥后鹾移扵黎而邑输如故郡嵗征輙均科扵民以偿君白郡悉除其籍吏民恩之用举主闗陞从政郎去为汉州録事叅军势家子诱鬻民田吏莫能诘君逮系厘正之豪民以赂欲陷其兄子扵辟至再三君怒召责之具伏罔状兄子卒免苏文忠之世有居扵彭者仇家污以槖奸吏大索系累其子弟有司既以委君狱上而守庇焉为吏末减君曰盛徳之后犹将十世宥之而况诬乎吏庸足庇论卒如律间与守争狱事必端正拱手引义理叅法律不当不止守虽严惮之汔不能夺也以致仕转通直郎卒年六十有七君事亲居丧无违扵二弟友而教以故仲弟阅常与里选其季簵亦有称扵党君年逾四十清心寡欲燕坐一室晚而益壮自号就庵居士有杂著二十卷蔵扵家取同郡樊氏故国子博士之曾孙子男一人海若女子三人嫁谢庭坚李襄子赵麟麟尝再贡扵乡内外孙男女十有一人卒以【阙】年【阙】月甲子葬以【阙】年【阙】月甲子兆扵大邑县思安乡节义里亥山之原余与君生同郡又偕试阙廷往返实俱后又从里父兄知开禧事甚悉海若以状来求铭谊不得辞铭曰善利之分借曰未知亦既知之孰挠莫移显允张君秉正蹈义维变弗渝维危弗踬思安之乡节义之荣克开厥后庸诏兹铭
　　朝奉郎权发遣大宁监李君【炎震】墓志铭
　　李氏系出颛帝自唐髙祖子郑恵王元懿十二世而为右仆射諡文正公昉昉生宗谔入翰林为学士父子言徳之懿语在国史宗谔生昭逢为太中大夫判登闻检院赠金紫光禄大夫昭逢生清卿为朝议大夫提举鸿庆宫赠金紫光禄大夫清卿生士观登元祐六年进士第为左朝散大夫尚书工部员外郎自文正至工部居京师赐第凡五世共爨内外肃雍无惎间言京师号西李门至工部以建炎扈跸出守合州卒扵官其妃张夫人丞相商英女也因家扵合士观生敏随为右宣义郎赠中散大夫敏随生如晦朝请大夫歴知叙卭资三州赠中大夫娶黄氏生四子侯其季也少与伯兄鼐同登淳熙十一年进士第歴四十年尉緜竹青石宰泸川资阳县通判洋緜汉涪州累官朝奉郎权发遣大宁监未赴而卒始登第时资州公在卭同年士争取近美官侯重违亲侍待戍凡四年仅之官八阅月丁母黄令人忧除丧未夕又丁父忧执丧咸尽礼及尉青石勤恪被荐注泸川令至县则偿旧令逋负释其囚表孝妇寃脱其死值节守操下日急侯微闻悖语亟请闻寛其令士心豫附帅由是大见亲重移宰资阳裁听徤决狱无系囚邑人称之宣抚司举辟通判洋州未赴大制司改辟绵防守昏恣事有不便扵民侯輙持不下吏民益加敬爱虽武夫悍卒亦知属心寻改倅汉州且污吏持金附耳语以旧比羡余献者侯叱责之俾着扵籍顾谓亲友曰岂吾信未孚邪此奚宜至我居以此为大恨至汉未几民气浃和忽灯夕逰人自蹂躏侯以是例罢去去之夕倅寺堂宇尽压人谓侯去不以罪殆若有相之者亡何起家倅涪郡素蕞陋随事整缉剖决留讼摧折豪民方伯知其能俾摄忠州辞不行侯劲气荘色不妄笑语与人言必竭尽底里以是信扵亲友然不知者往往以厉已望之久而察其无他工篆籀得父笔意尤敏扵词章乐施舍分孤恤贫如恐弗及奉赐入家者无几初开禧用兵宣抚使程私檄侯至幕府行至果州权府召饮酒半闻边将以蜀叛失声恸哭倍道驰还悒悒成疾贼平疾若稍夷然自是精力萧然耗矣又以药误浸成末疾虽未能脱然全愈而坐或移晷语或淹夕字或寻文书或累牍尚娓娓不倦及大宁当上而疾作属婣旧有所假贷褚无余赀又义弗拒扵是冐甚雨入郛为乞诸尝所往来归而疾革乃卒盖嘉定七年七月己亥也年六十有四侯讳炎震字元修元配资中黄氏妣令人之侄也继室杨氏军器监朴之孙先侯六年卒子二人曰世臣直臣女一人适杨縡荆湖北路提防刑狱熹之子即继室之甥也孙一人曰昌世臣将以十一月甲申奉侯之丧归扵先大夫之兆向侯所卜筑也先事之二月与其族谋曰先君子平生有言有徳不可以不肖嗣罔闻扵后铭必图诸先友之亲且厚与笔之信且久者则以状求余铭余尝取扵杨盖侯之妻之侄也比守广汉又辱僚于侯今又辱使其土义不得辞乃铭曰
　　皇肇区宇烈烈耆耉敷求厥绍谁似谁有于维西李源流滀厚侯飏其芬如酌孔取于役于处于仕靡疚忠以被疾惠以陨夀唐髙维先文正维胄云深且厚胡不焘后尚其嗣人与邦俪久
　　荣州司户何君【普】墓志铭
　　余生四年从乡先生何君徳厚受书数方名未朞嵗更他师犹以父执事之厥二十有二年当庆元五年上始御集英殿策进士余与君偕试扵左右廊余既叨第君亦以特奏名入等侪辈往贺焉君愀然曰昔我先君以累举恩当得官所为弗肯就者将有望扵厥子也而普也不令汔负考志呜呼尚忍言之余曰官无小茍以行吾志焉斯已矣矧自东汉以来所谓裹衣褰裳当还故乡圣主悯念悉用补郎者是出扵特异之恩今尚仿此意胡可少之邪君曰是科也今例以气衰戒得日暮倒行目之余谨毋【阙】然恶能自别也亡何调遂宁府青石县主簿徒涉出闗衣敝槖单行盛暑剧潦中气貌耸耸有精悍少年所弗及居逾年视事青石则行其所尝言者寒防簿廪而用弗饬处之夷如遇有公职事则闻命引道不避雨旸不间剧易守甚才之防修頖宫属役于君度土授规虑材僝庸不以烦守守由是益知君可倚遇疑狱滞讼即畀君可否之果之流溪有伐石以甃术者仇家诬其发冡且谓以兽骼乱冡中县令谩不能孰何既误寘伐石之家扵理仇家犹以其未丽扵重辟也诉之州州如之且未厌也诉之详刑使者使者又如之又未厌诉于制阃下其事转运司则檄君诣乡即讯君廉得其状乃伐山得石非冡间物也仇家词穷投缳而死人曰是何神也州县吏为愧谢台阃钦重焉去为荣州司户参军兼司法污吏受输廪粟恶而易腐或至裁削供军以取充数君力鉴其敝出纳惟一士服其公守又才之俾兼治他职乃以勤瘁致疾嘉定元年秋八月丙戌卒扵治寺得年六十有七僚长与州之人士皆惜之君讳普徳厚字也世为卭之蒲江人曾大父昭明大父师元皆不仕父宅仁终免解进士妣【阙】氏君少倜傥不可拘以文法而能自抑敛力耕以养父母造人无问戚疏率敷襟陈谊无毫髪滞碍酒后耳热则轩渠谐笑舍坐屡舞投器吐茵不知其为賔也客至其家亦无留门束脩之馈即縁手尽散嵗俸赐亦以遗亲友之贫者卒之日无余赀既说輤于家妻孥之约甚扵他日呜呼是亦可觇其素矣元配同邑王氏继室丹棱杨氏二子男述之似之述之后一年亦卒孙男法印孙女一人外孙男女二人以贫不克葬君之友前潼川漕樊仲恂士迪赙以金钱余之表兄髙南叔稼为买冡于县之盐泉乡恩洽里震山之原十二年八月壬申乃克襄事以余知君之久也事先之嵗属余铭其圹义不得辞乃铭曰日而明夷车奔而卒驰人坎坎其来之而君谢以不为出焉而嘻嘻入焉而怡怡硕迈且颀尚考志之诒
　　宣教郎致仕史君【尧辅】墓志铭
　　史为太原右姓自唐宣宗时为临卭县尉者曰灏始居眉之丹棱入国朝乾徳初全师雄之乱曰克恭者以摄丹棱令死事后赐庙褒忠爵之曰侯侯之曾孙润辞主果之西充簿苏文公字以叔则再传至汝士登崇宁二年进士第终宁州户曹生贲贲生似孙刘起居光祖尝铭其墓似孙生尧辅字充甫状貌清羸若不胜衣而明晤夙成年十二三即受春秋扵横舟刘子有同门者百数已翕然归重焉厥十有五与苏文定诸孙讲学扵徳溪旁通六艺之文夜以继旦萃诸儒先尝所传授附以已意趣诣益不凡为文识古今体势诗调尤脱弃凡近开禧三年大比以易学冠同经生中类试髙等是嵗孽韩就殛明年诸尝与韩忤者以次召用朝野交贺充甫对防廷中独抗言曰陛下谓去一权幸足以为更化邪霍山之去未几而汉之权移扵内侍矣梁冀之诛未几而汉之政出扵五侯矣唐诛权臣忧在宦官及诛宦官忧在藩镇余同年友真景元徳秀端人也得其文第之前列为详定官所抑以冠乙科调永康军青城县主簿归未及里而丧其母又明年而丧父柴瘠加等前吏部郎双流范少才子长闻其贤合里中子弟而授之室人人自以得师除丧调昌州大足县尉未上上谒帅司范公以书局留之与修职方志今吏部郎黎徳立伯巽守昌元移书范公愿得充甫摄郡文学充甫亦力请还次思职勤事守器重之邑多盗民赇吏以避役充甫白令悉补授焉并兼之民隐田诡户繇赋不均又白守第其髙下为之籍且以闻诸朝民率谓便今潼川漕奉常丞程叔达遇孙宰丹棱雅善充甫扵是言扵制置使董君居谊董未始识充甫也遂以嵗荐之员上之寻又以举将陞从事郎调合州推官嘉定九年类省试为防检官已病肺不能声余知充甫有年防将漕东川即招致幕府及归自类试所则病益侵然犹彊自力未尝释巻也十二月壬子卒扵候馆得年四十有四先是以蜀逺士不能自达故扵进士三人近臣特荐尝有朝迹及过阙留中之外俾外阃将以拔士之尤者或五六人或三四人或一二人号曰嵗荐由淳熙以后召用者已四十人矣既有常比故报可不越旬时董君既荐充甫人谓必且召用使在三馆两学不谓能称乎乃自近嵗奏报稽滞董所荐士凡阅二年不下其后或召或否而充甫仅得陞擢之命亦已不及见矣是可叹矣夫妣李氏孙氏杨氏皆同郡人充甫孙出也事杨以孝着取同邑李氏生子皆夭折今仅存惟一女子曰招庆未嫁从父兄之子女孤贫亡依所至挈与俱从女将行而充甫疾犹命其家人经理聘事曰毋使我愧吾兄也遗令以从父弟尧烈之子显僧为后充甫平生澹扵货利奉赐听其家人自为率縁手尽亡惟破裘败絮精诵苦吟穷晨夜不能休以是终其身焉丧归仅有杂藁及诸经讲义五十巻自随无余货也余既为买棺给丧事又以钱百万遗其妻孥俾买郭外田给伏腊又得范程二公及前军器监丞刘思荘翊之合钱五十万遂并以买田显僧卜十有二年【阙】　　以充甫之丧葬扵县之【阙】　乡石子山丑冈之原而先事之嵗墨缞绖以过余曰惟公知我父者敢以竁铭为请余不忍曰不可则为之铭曰形容之癯而学之腴生理之枯而词之敷孰为胠之气质尔殊曷又瘏之崇降痛痡呜呼史君谁与黙储












　　鹤山集巻七十一
　　钦定四库全书
　　鹤山集卷七十二　　　　宋　魏了翁　撰墓志铭
　　绵州教授承奉郎致仕唐君【季乙】墓志铭
　　嘉定六年秋晋原唐述之季乙以易学为四川类试第一余之表兄髙南叔某西叔某咸在髙等初西叔有女子曰晋生而明悟每重扵择对扵是闻述之贤而文遂许妻之其年余守郡通义述之入对大问便道过余留三日糓问所试易乃以系辞天地定位以下八句为题述之对曰求易扵有象之初固有以具其相资之理论易扵重卦之后始有以神其至变之用其意盖谓天地间固有是自然之易而包牺氏因之以作八卦八卦既画又重之以极其变此先天心法也余曰大哉子之及此也先天之学前代无传焉自魏伯阳已若闚见此意至华山陈处士图南始尽发其秘至再传而为伊川邵子则建图著书以示人且曰万化万事皆生扵心其言可谓深切着明矣而得其传者且寡以用之扵科举则又絶无而仅有今子扵数往知来之义虽断以已意而先天画卦之序包牺心法之秘则有以得夫陈邵之指斯不亦可尚矣夫明年调绵州州学教授归自行京西叔以子妻之余又除郡舍馆之累月体行醇固不以忧喜见色而勤学厉行人有片善寸长则耻躬不逮不学不能不已也防余奉使东川辞去明年当上适以妇姙及月姑徐以待其免既免而母子胥逝述之伤悼不自任凡以致其忠爱者罔弗尽然因是邑邑寡悰至视事扵绵乃能勉自振发率昧旦大防诸生以经谕一员番上迭讲而已为订其可否退又督课之程歴出入之禁丙夜诣诸生不间寒暑太守贤之不俟满嵗即以姓名上闻旁近郡邑闻风亦愿造焉俄以妇练祥醮祭连夕遂得疾为庸医误下疏浚之剂精气顿索其夕梦臓间有五竖子各衣其方色若将失去者厥明述之请于其亲曰儿疾不可为矣得豆区禄不克终养且未有后以为亲忧即死愿以弟季之子为子言讫乃絶盖嘉定十年三月二十四日适其父始生之日也其月甲辰其日己未又与妇生之月同呜呼异哉余时将漕东蜀闻讳音即驰书币逆其丧以归晋原又一年余以心制乞身述之父道宁谋以十【阙】年【阙】月【阙】　日葬述之扵【阙】乡【阙】里【阙】山之原而状其行以告余俾识诸竁余拊其状泣数行下不忍辞也考其世自曽王考亘为宣教郎知火井县王考徳成尝贡于乡父道宁未仕世居崇庆之晋原母同郡康氏先是贡士府君少孤刻志书诗旁涉子史晚又读易将有所论著而不克终其志一日贡士之冡子道昌梦其父危坐若有愠色请所以不对道昌曰大人得无以易传未终乎曰然既又曰汝弟将有子矣道昌寤以语其弟明年乃生述之遂名以述孙而授之易其后更名季乙以应试而仍字以述之示不忘其初也然孰知潜徳蕴文者盖已累世而述之仅以一第殒身邪谓其有后矣而竟何为者邪余表侄夙有徽质不烦姆训作嫔于唐克蹈家人之正呜呼亦孰知其遂止此邪从我扵眉山者累月是时余与西叔偕侍庭闱今西叔丧母悼妻而余亦与扵哭泣之哀况铭吾述之也邪铭曰
　　慨自士习日卑舍本趋末则有未信而仕不知而作者矣孰能知述之之贤早有志扵本学推儒先之绪言以求先天之心法使假之以年精体笃践则亦庶几孔门之所谓达者既厚其予而亟其夺惟是令名奕世不防
　　承事郎胡君【仲舒】墓志铭
　　故朝请大夫利州东路安抚司参议官晋原胡君以乾道九年通判卭州嘉定十一年夏其孙台符承嗣厥官始至即治寺之东偏肖参议君之象而奉祠之既属郡人魏了翁为之记其年天子敷祭泽扵羣臣台符以陞朝赠考承事郎封母【阙】　氏太孺人因以密章告扵祢庙扵邑不自持入白其母曰我先君以淳熈之元易箦扵斯今四十有五年矣而居处笑语廞其如存昔者之葬也台符尚幼弗克谒铭扵闻人以光昭先君之令徳今年迫始衰大惧即没扵地赍恨罔极我将复请扵魏公母曰汝其往哉台符以告则为迹其行事盖参议之元妃曰髙氏无子继室以刘绍兴监察御史长源之女也生一女二男而承事君为幼资明悟居以孝谨称凡经史百氏之书过目成诵至扵纂言稡事往往充物箧牍一时知名之士如碧山卢甫眉山宋君兴皆闻风愿交成都吕周辅为郡校官君往从之与同郡阎广道樊子南宋正仲为研席交讲切问辩率至夜分尤工为诗参议如卭之明年而君年二十有八以卒未瞑参议抚之曰期汝大吾门今止此命也晚遇恩濡则爵尔子是时台符方五嵗后七年参议守大宁遇宗祀恩乃诵前言且戒台符曰汝其勉诸呜呼韩文公所谓吾时虽能记忆亦未知其言之悲也非台符所闻扵是言者邪余既拜兴受之弗敢辞无何台符又以书来曰昔者之请公忘之乎尝阅王父手泽有祭吾父之文其略曰汝生绍兴丁夘两嵗失母刘乳哺未絶口气质已自不凡父再取杨氏汝方六嵗奉亲色难如成人子孝母慈人无间言既长刻意问学乾道戊子父调官防门留汝居守五月六日汝丧母杨不茹荤饮酒哭甚哀见者怜之未几父归则又官无留赋庾有积粮可了伏腊时汝之能郡校官亦竒汝进修汝能忘寒暑从之乾道癸巳汝忽染疾无何疾间侍我扵卭明年而汝疾作三月汝乃弃我而长逝长者如此幼者果可保其成人乎台符每读至此则搏膺而踊殆无以生也公其为我并识之了翁窃惟先正欧阳崇公之卒文忠才四嵗徒恃母太夫人以立故泷冈阡之表凡六十年而后作且曰修非敢缓也盖有待也今承事君之葬三十有四年矣台符独非有待者与而属之了翁则非其人然窃惟承事君生平驯行孝谨自诚身顺亲以行乎州里信乎朋友亹亹乎如川之方至而未有已也盖胡氏之桢榦也而亟夺之故其祖孙之词肫切慨慷如此矧老而哭子少而丧父凡皆钜痛穷罚人情之所甚不可制者莫为之铭扵人心独无恔乎然则敢不敬诺承事讳仲舒字汉卿曾王考防不仕王考轮以子贵赠奉直大夫考参议君讳彬子男一人即台符今以奉议郎通判卭州孙男【阙】人孙女【阙】人葬以淳熈十二年【阙】月某甲子墓在晋康之善化乡【阙】山祔参议君之兆铭曰
　　吁嗟胡君美具美并扶木之东而夷其明父兮畴畀伤乌哭鲤児兮畴依孀机嫠纬州有西原草庑栢丸既固既安后人其蕃
　　四川茶马司干办公事韩【甲】墓志铭
　　上践阼以来取法庆厯元祐登吁耆俊天下望治嵗月间防韩侂胄窃弄威枋名公卿才大夫士以次窜逐久而未靖上亦浸悟廷论亦有嘻其甚者特未有以发之乃庆元五年上始御集英殿亲策进士某与韩甲圣可乐新子仁同舟而下相与谋曰今事势已极惟有忠正广大以作人才安静和平以植基本若相激不已则天彛泯乱人心愤郁国亦随之此而不言是为有负或疑触忌干祸而三人自矢靡他奏入有司第某为第一寻寘之第三恩数仍视首选甲新皆乙科授从事郎然后人知上心好恶如日月之照明其食则更莫不见而仰之相与叹诵不释圣可盖余同郡临卭人也凡三与宾荐雅有乡曲之誉为人通裕而尽下谨恪以承上故爱孚扵所事而名闻乎厥官始以观察推官仕成都后以节度推官仕泸川守长咸器其能柄以事在成都连辩诬杀人狱皆得不死吏縁出纳为奸君绳以法输赋者无费财在泸川主将剥下士讙欲为乱君白连帅单马入谕祸福乃已兵食率先贷之民后偿多负君请身自行县户假缗钱听以时入粟民至今赖之亡何连帅持节主管川秦茶马表君为属至成都而君病矣使者迎良医手制汤剂为尽力昼夜君竟不起疾实嘉定二年四月甲子年四十有八呜呼使其长爱之若此是必有益扵公家者矣君少孤夙成年甚弱已能为词章少长益精丽絶人凡为吏两节度府皆管记操牍立就至有所论奏辨析可否利害明白乃属藁泸川尝得增置贡士员自君发之君之曽祖辅祖仁父廷俊妣【阙】氏妻赵氏子男曰嗣曾女适郭如后君七年卒孙男一人肖祖孙女二人外孙男女三人余与君生同州举进士同年始仕扵成都同僚相乐也厥十有四年二月嗣曾以君之丧葬扵县之临卭乡待贤里先役之三月使来告曰吾先君之用也仅而不至扵大气也浑而不至扵年文也肆而不耀扵行又不得令辞以窆焉是无以显前人魂呜呼余惧辞之不令也以为神羞虽然余曷敢不铭铭曰
　　浮英湛徳有媚其躯扶木之东彼亨何衢逝言从之方驾并驱去鬷其迈生死异闾匪命攸制谁之不如我铭孔安后人其须之
　　中江吴先之【之巽】墓志铭
　　人生莫不有仁义之性具乎其心礼经三百威仪三千圣人所以合内外之道而节文乎仁义者也昔之教人者必以是为先故义有实艺有分舍是则口耳而已中江呉君先之其庶几有闻扵礼矣乎君讳之巽受小戴氏书扵厥考自曲礼檀弓礼运礼器学记乐记祭义中庸大学诸篇笃信而质行故事亲以孝着处兄弟友居家内外无间言游扵乡里恂恂呐呐如将不胜如不能言与人交色荘而气怡士之受业者各厌所欲其教授扵广汉王氏之垫也郡守往往率诸生造焉逆曦尝欲以季春聘士豫令就聘者诣县书行义年君叱吏曰此何时邪尝因正月晦日为诗有曰固穷因何怕鬼笑暴贵不免干天刑义形扵色无所挠夺贼平君始应聘有司以考礼正刑一徳以尊天子为问君拊髀曰吾气昌矣援笔成文再冠多士且科举之文本非所以知君况尊君父诛乱贼亦分所当为奚独君为然而君幼习扵礼长明扵刑刑于家信于国人则词气之发造次理道固不可以袭而致者其后就养扵郫其子中孚被郡符校博士弟子员君以书语之曰父之病甚矣其趣归则语以齐家持身之法盖寝疾一日而卒年六十有二呜呼莫烈扵盗贼之祸莫大扵死生之变君处之不乱其庶扵义之实艺之分矣乎今其葬也中孚请铭余知君之深非余谁为谨按吴氏唐广明间有讳肇者扈从入蜀为镇国大将军食邑扵中江子孙家焉至本朝其四世孙曰行真曰行轸登进士第至职方郎中逵州太守君之曽王父彦翼则行真之五世孙也王父讳觉父讳良弼妣【阙】氏吴氏累世登科至君兄弟为学益力竟赍志以死然自淳熈至今一门以儒学显凡与乡试者十有二第进士者五人里人荣之君扵歴代史书凡数四雠校扵国朝故实天文地理字书罔不精治为文沈涵有雅致有诸经讲义五卷中庸口义三巻通鉴类十卷国典二十巻今蔵扵家元配杨氏先二十一年卒继世以王氏亦先【阙】年卒四子长男即中孚嘉定十年进士迪功郎郫县尉次頴行早夭幼符女一人适从政郎隆州【阙】夀县丞冯元章孙男二人外孙男女各一人君之卒以十四年十月戊午以十五年二月某甲子葬君扵县之懐清乡合杨夫人之墓铭曰
　　适手足之容畅肌肤之防礼之在人盖积小以成大者也扵君庶几见之而赍志以逝我铭不磨式糓来裔
　　贵州文学髙君【道充】墓志铭
　　嘉定十有三年天子有事扵明堂诏绍熙三年四月类试举人特与奏名髙君道充就试入等明年授贵州文学某时守潼川辟君主中江县簿君有痞疾累月至是奉檄而疾小愈未几疾复作大书扵牖曰仁者不忧乐天也知者不惑知命也勇者不惧信理也以九月己酉卒将属纩犹自力命其子伯震奉匜盥手为书抵余曰仆晩得一官不及寸禄以死命也墓道之铭敢以累子凡缕缕数十言字劲语庄如平生余执书泣不自持又明年只召过家伯震泣请曰昔者吾父垂絶之言公忘之乎余曰此死生之托也矧尝受学扵君今何敢以行役为辞乃叙而铭之君讳道充字与可一名仲任年十八侍父访医眉山父暴卒跣防而归大父母亡恙诸孤惸然见者卒为感涕从祖深甫见而抚之曰是非凡儿也为除塾招彭祖山宋绍庭希宋元发蕴教之与其诸子同衣食几研绍庭元发皆眉之秀也着録之生甚众君学戴氏礼兼通诸经往往他经生未能言君为剖析大指人人自以不及郡县校官率先诸子鸣年四十不售更为词赋与绍熙三年嘉泰四年賔荐声问益彰士之负笈请益者踵相接近郡邑竞致书币随资诲诱论议娓娓听者亡倦晚嵗杜门谢聘即所居堂之后跨渠为梁终日其上题诗曰心逺世尘隔调髙俚耳惊其自许益不凡又为一小室而作诗寄余谓理穷性达定力胜富贵贫贱均逍遥君少以才气口笔豪里中见事风生奋髯抵掌不肯出人下至是歴变久而阅理多非复昔所见矣使为簿正得豆区禄何足以酬之而仅予之而亟夺之邪是嵗卭之奏名者五人未旬日费説之先卒王仝徃谢有司既巾车跌而伤其足亦寝疾而卒君未及拜官亦卒世之爵不称徳荣而益愧者往往而是独扵寒畯之士刓忍弗肯异岂卤莽扵公卿之间而纎悉扵州县之小吏虽天道亦若此邪君世为卭之蒲江人曽祖父永安不仕祖父宏甫尝逰辟雝多为时闻人所知防靖康之变大困而归取魏氏生四子男君之考曰大中居长亦取魏氏生四子男君又居长取张氏亦生四子男长夭次伯震次梓老次同祖三女适赵庆孙郭孙暨蒲乙中孙男【阙】人外孙男女【阙】人张氏卒扵绍熈二年四子男今惟伯震仅存先是嵗在癸酉君尝卜县之仁恵里兊山葬元妃张氏而已为夀蔵焉伯震今以继母樊氏之命以今年【阙】月甲子以君之丧合祔铭曰
　　贤能之书献扵王祖庙寳鎭而偕蔵科举自献古意亡东京乃以恩为郎士而恩禄初志荒恩书乃俾命不长岂无他人耗太仓独此铢较而寸量命也奈何君奚伤佥书劒南西川判官李君【惟正】墓志铭
　　李君讳惟正字中父其先本唐宗室占名数扵眉之彭山从徙卭之蒲江至君八世曽祖仲昉祖隆父大受该庆夀恩累封承务郎妣【阙】氏君少力学诵书穷晨夜长防成都学宫受知扵仙井李公舜臣遂宁杨公辅公甲成都勾公昌秦眉山苏公诜李公亲授尚书小杨公亦相与下上其议论月书季考率在顔行淳熈七年以后凡四冠乡举士之为科举者皆想闻风采负笈从之游卭蜀大家争走书币登绍熈四年进士时年四十有一犹以读书未广调汉州户掾凡待戍六年时相豫章京中逺鎭蜀日知公为名进士遗君书有曰处闲六年人为子惜吾欲用子恨未有歴官月日也嘉泰改元蜀旱甚君令仁夀适雨旸协序农用有秋明年而禾麦甘露呈祥者七郡人绘为七瑞图以侈其事次任佥书大安军判官逆曦变起蹇厥西归辟地扵县之长秋山大安距武兴六舍而近太守安公濡迹以平贼摄守杨公舍生而取义学掾史君次秦以膏油熏目获逃伪聘而君亦洁身以自全数人者为善不同归扵明分义以正人心猗其盛哉制置使杨公辅尝知君扵学官至是欲为君白大安时事君谓此臣子常分终不自名长沙吴公猎继至俾摄崇庆府新津县令又辟佥书劒南西川节度判官先时君尝著书翼论孟至是翼孟犹未成书公退则竟其说内外劳勚遂得疾以卒盖嘉定五年正月某甲子也年六十有一临终无他语独以九十之亲为念夫人乖隂阳之和致疾以贻亲忧者有矣乃君以著书得疾以不终养为无涯之戚是可悲矣十五年十二月某甲子其孤仲荘将葬君扵县之善何乡至和里兊山之原葬有期以状来且曰先君子亡恙时汲汲以赙丧殣死为念至控扵有司严停尸缓葬之禁其孤不能嗣服先训乃贸扵隂阳合祔之说迄今始克襄奉若又不得公铭将无以显先人之魂余悲莫言且念君在吾乡为先达君校类省试余在得中荷君知遇若此乃不果辞公元妃同郡费氏继室成都史氏一男仲荘五女长适成都王序之次魏累长次杨伯森次樊梦镗次费友龙适杨樊者今皆卒王序之与余从弟亦卒孙男一人克昌女一人铭曰
  </div>
  <div class="pagination">
   <a href="鹤山集_page37.html">
    上一页
   </a>
   <span>
    ...
   </span>
   <a href="鹤山集_page33.html">
    33
   </a>
   <a href="鹤山集_page34.html">
    34
   </a>
   <a href="鹤山集_page35.html">
    35
   </a>
   <a href="鹤山集_page36.html">
    36
   </a>
   <a href="鹤山集_page37.html">
    37
   </a>
   <span class="current-page">
    38
   </span>
   <a href="鹤山集_page39.html">
    39
   </a>
   <a href="鹤山集_page40.html">
    40
   </a>
   <a href="鹤山集_page41.html">
    41
   </a>
   <a href="鹤山集_page42.html">
    42
   </a>
   <a href="鹤山集_page43.html">
    43
   </a>
   <span>
    ...
   </span>
   <a href="鹤山集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
