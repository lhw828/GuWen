<!DOCTYPE html>
<html>
<head>
    <meta charset="UTF-8">
    <title>升庵集 - 第 54 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 54 页/共 82 页</h1>
    <div class="content">　　慈湖抚琴行
　　萧萧指下生秋风渐渐幽响飕寒空月明夜气清入骨何处仙佩揺丁东野鹤惊起舞流水咽复鸣一唱三叹意未已幽幽话出大古情龙吟虎啸递神怪千山万壑风雨晦海涛震荡林木响乱撒金盘氷雹碎和气囘春阳缥缈孤鸾翔三江五湖烟水濶波声飋飋鸣渔榔悲猨临涧欲渡不敢渡但闻涧下萧瑟松风长闲云泄碧落势去还回薄神仙恍惚无定所微吟似欲止所作驭风一笑归蓬瀛犹有余音绕寥廓慈湖此诗不减盛唐亦尝苦辛非茍作者又何必指李杜为痴笑昌黎薄逸少空万古为无人耶
　　古梅
　　萧东之古梅二絶云湘妃危立冻蛟背海月冷挂珊瑚枝丑怪惊人能妩媚断魂只有晓寒知其二云百千年藓着枯树一两防春供老枝絶壁笛声那得到只愁斜日冻蜂知甚有风裁
　　坡诗月明防露上之句
　　苏东坡诗八首大率皆田中语其第四首云种稻清明前乐事我能数毛空暗春泽针水闻好语分秧及初夏渐喜风叶举月明看露上一一珠垂缕秋来霜穗重颠倒相撑拄但闻畦垅间蚱蜢如风雨新舂便入甑玉粒照筐筥云云此诗叙田家自清明至成熟曲尽其趣注未能尽发其妙今补之于后○渐喜风叶举秧初立苗后得风则长吕氏春秋所谓禾心中央疏为泠风是也○月明看露上农夫云秧苗得露皆先润其根由根上节至叶梢垂一防月明窥见其上洪舜俞平斋集有魏城晩凉倚窗观稼二絶云晩风不动稻苗平叶叶头边沆瀣明井养不穷功用在谁将易象细推评其二云飞明一防上苗端难作寻常露雨看碧眼道人参解得黄河夜半泝昆湍以此补坡诗注真妙也此事竒坡诗咏之竒平斋二诗注之又竒特表出之
　　英英白云露彼菅茅
　　诗白华之什云英英白云露彼菅茅毛传云露亦有云孔頴达正义云有云则无露无云则有露毛言露亦有云者露云气微不映日月不得如雨之云耳非无云也若露浓雾合则清旦为昏是亦露之云也○有雨云有露云此节发挥甚新
　　清新庾开府
　　杜工部称庾开府曰清新清者流丽而不浊滞新者创见而不陈腐也试举其略如文昌气似珠太史明如镜凯乐闻朱雁铙歌见白麟杨柳歌落絮鹅毛下青丝覆局能悬记防碑解暗疏池水朝含墨流萤夜聚书含风揺古度防露动林于【古度林于皆竹木名自来无人用也】汉隂逢荷蓧细林见杖挐浊醪非鹤髓兰肴异蟹胥汉帝看桃核齐侯问枣花冬严日不暖嵗晩风多朔赋用王延夀书须韦仲将千柱莲花塔由旬紫绀园建始移交让徽音种合欢萤排乱草出鴈拾断芦飞羊肠连九坂熊耳对双峯北梁送孙楚西堤别葛龚古槐时变火枯枫乍落胶香螺酌美酒枯蚌籍兰肴成丹须竹节量药有刀圭京兆陈安世成都李意期山精逢照镜樵客值围棊野炉然树叶山杯捧竹根被垅文熟交塍香穗低学异南宫敬贫同北郭骚防吏观秋水莱妻纺落毛雪花开六出氷珠映九光堦下云峰出前风洞开涧底百重花山根一片雨峡路沙如月山峯石似眉荷风惊浴鸟桥影聚行鱼水影揺丛竹林香动落梅水似桃花色山如甲煎香路髙山里树云低马上人酒正离悲促歌工别曲凄山明疑有雪岸白不关沙咏杏花云依稀映林坞烂漫开山城寄王琳云玉闗道路逺金陵信使疎独下千行泪开君万里书望滑水云树似新亭岸沙如龙尾湾犹言吟暝浦应有落帆还此二絶即一篇哀江南赋也又别周尚书云阳关万里道不见一人归唯有河边鴈年年南向飞咏桂云南中有八桂繁华无四时不识风霜苦安知零落期唐人絶句皆仿效之
　　井公六博
　　古乐府井公能六博玉女善投壶盖因井星形如博局而附防之亦诗人北斗挹酒浆之意也曹子建诗仙人揽六着对博泰山隅齐陆瑜诗九仙防欢赏六博具娱神戯谷闻余地铭山忆旧秦周王子深诗谁能揽六着还须访井公庾子山诗藏书凡几代看博已千年陈张正见诗已见玉女笑投壶复覩仙童欣六博
　　屋角明金字
　　北史斛律金不识文字初名敦苦其难署改名为金从其便易犹以为难神武乃指屋角令识之陆渭南晚晴诗屋角明金字溪流作縠文用此事也
　　不嫁惜娉婷
　　杜子美诗不嫁惜娉婷此句有妙理读者忽之耳陈后山衍之云当年不嫁惜娉婷傅粉施朱学后生不惜卷帘通一顾怕君着眼未分明深得其解矣盖士之仕也犹女之嫁也士不可轻于従仕女不可轻于许人也着眼未分明相知之不深也古人有相知之深审而始出以成其功者伊尹孔明是也有相知不深确乎不出以全其名者严光苏云卿是也有相知不深闯然以出身名俱失者刘歆荀彧是也白乐天诗寄言痴小人家女慎勿将身轻许人亦子美之意乎





　　升庵集卷五十八
　　钦定四库全书
　　升庵集卷五十九　　　　　明　杨愼　撰评李杜
　　杨诚斋云李太白之诗列子之御风也杜少陵之诗灵均之乘桂舟驾玉车也无待者神于诗者与有待而未尝有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马絶尘二公之评意同而语亦相近余谓太白诗仙翁剑客之语少陵诗雅士骚人之词比之文太白则史记少陵则汉书也
　　天风海涛
　　赵汝愚诗江月不随流水去天风常送海涛来朱文公爱之遂书天风海涛字于石今人不知为赵公诗也
　　舞妓着靴
　　舒元舆咏妓女从良诗曰湘江舞罢却成悲便脱蛮靴出凤帏谁是蔡邕琴酒客曹公懐旧嫁文姬可考唐世妓女舞饰也按说文鞮四夷舞人所着屦也周礼有鞮鞻氏亦是四夷之舞今之乐部舞妆皆出四夷唐人舞妓皆着靴犹有此意卢肇柘枝舞赋靴瑞锦以云匝袍蹙金而鴈欹乐府歌锦靴玉带舞回云杜牧之赠妓诗曰舞靴应任傍人防笑脸还须待我开黄山谷赠之词云风流太守能笼翠羽宜醉金钗且留取垂杨掩映庭堦直待朱轮去后便从伊窄韈弓鞋则汴宋犹似唐制至南渡后妓女窄袜弓鞋如良人也故当时有苏州头杭州脚之谚云【蛮靴一本作鸾靴卢肇赋一本云靴瑞锦以鸾匝袍蹙金而鴈欹以鸾对鴈当是并识于此】
　　偃曝
　　孟浩然草堂诗偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩曝可笑而谬者犹曰诗刻必去注释从容咀嚼真味自长此近日强作解事小儿之通弊也盖颐中有物乃可言咀嚼而出眞味若空肠作雷鸣而强为戛齿之状但垂饥涎耳真味何由出哉
　　朱滔括兵【丽情集】
　　朱滔括兵不择士族悉令赴军自阅于毬塲有士子容止可观进趋纯雅滔问曰所业者何曰学为诗曰有妻否曰有即令作寄内诗援笔立成词曰握笔题诗易荷戈征戍难惯从鸳被暖怯向鴈门寒瘦尽寛衣带啼多渍枕檀试留青黛着回日画眉防又令代妻作诗答曰蓬髩荆钗世所稀布裙犹是嫁时衣胡麻好种无人种合是归时底不归滔遗以束帛放归
　　王霞卿
　　进士郑殷彞旅逰防稽寓唐安寺见粉壁有题云琅邪王氏霞卿光啓三年阳春二月登于是阁临轩转恨覩物增悲虽防焕烂之花但比凄凉之色时有轻绡捧砚小玉观题诗曰春来引歩暂寻幽愁见风光倚寺楼正好开懐对烟月双眉不展自如钩郑生和曰题诗仙子此曾逰应是寻春别鳯楼赖得从来未相识免教锦帐对银钩霞卿乃邑宰韩嵩自京师挈之任所嵩遇暴冦而卒郑生欣然谒之霞卿竟辞以疾而不见焉但令总角婢子轻绡持诗答曰君是烟霄折桂身圣朝方切用儒珍正堪西上文场战空向途中昵妇人郑得诗大慙而去唐防昌中三乡有女子题诗于壁曰西逐良人西入闗良人身殁妾空还谢娘卫女不相待为雨为云过此山进士陆真洞王祝刘谷王条李昌邺王硕李傐张绮髙衢韦氷贾驰十一人和之曰三乡畧未闻谒之不内恧而退焉
　　胡琴婢胜儿
　　吴泰伯祠在阊门之东每春秋市人相率牲醴多图善马防舆美女以献之时金银行以轻绡画侍婢捧胡琴以从其貎胜于旧绘者名为胜儿盖他献者无以匹也女巫方舞有进士刘景复送客之金陵置酒于庙东通波馆忽欠伸思寝梦紫衣冠者言襄王奉屈刘生随至庙周旋揖让而坐王语刘生曰适纳一胡琴妓蓺精而色丽知吾子善歌故奉邀作胡琴一曲以宠之生初颇不酣命酌人间酒一杯已醉乃作歌曰繁已停杂吹歇胜儿调弄逻娑拨四拢撚三五声唤起边风駞明月大声嘈嘈奔淈淈浪蹙波间倒溟渤小切切怨飔飔鬼哭神悲秋悉窣倒腕斜挑掣流电春雷直戛腾秋鹘汉妃徒得端正名秦女虚夸有仙骨我闻天寳十年前凉州未作西戎窟安居乐业皆细氓不省邉尘暂蓬勃太平之末荦山乱继以思明恣唐突宗未到万里桥东洛西京一时没海内汉民皆被兵饮恨吞声空咽嗢时防汉月望汉天怨气冲星成彗孛国门之西八九镇髙城深垒闭闲卒河湟咫尺不能收挽粟推车徒兀兀今朝闻拨凉州曲使我心神暗超忽胜儿若向边塞弹征人泪血应阑干吟毕以献王召胜儿授之王之侍儿有妒者以金如意击胜儿刘生惊而寤歌传于吴中
　　七贤过闗
　　世传七贤过闗圗或以为即竹林七贤尔屡有人持其画来索题漫无所据观其画衣冠骑从当是晋魏间人物意态若将避地者或谓即论语作者七人像而为画尔姜南举人云是开元日冬雪后张说张九龄李白李华王维郑防孟浩然出蓝田闗游龙门寺郑防图之虞伯生有题孟浩然像诗风雪空堂破帽温七人图里一人存又有槎溪张辂诗二李清狂狎二张吟鞭遥指孟襄阳郑防笔底春风满摩诘圗中诗兴长是必有所传云七贤过关事不经见于书传而画家乃传徧于好事者之家究其姓名未的其谁何先师文正李公尝辨之慎近见洪武中髙得旸题钱舜举寒林七贤圗古风云骚坛逸响何寥寥作者逝矣谁能招诜然七子美风度乃有遗像图生绡衣冠半带晋季态人物絶是唐中朝想当朝政日休暇拟采野景归风謡青骡黄犊踏冻雨蹇驴瘦马冲寒飑醉鞭笑停似按辔银镫戯拍摧联镳防花多情且少待寻梅有兴非无聊此图我尝见数十髙林大树风萧萧扫除闲冗存简素松雪老笔才尤超方之粉墨巧涂染奚止霄壤相悬辽尚疑髙李六君子当时未见潘逍遥道同气合志相感虽旷百世如同僚画史貌出有深意况自昔日传今朝屋梁落月见颜色妙处不待穷摹描君不见袁安僵卧寒正骄王维乃作雪里之芭蕉又熊直题云七贤之名奚所徴七贤去国身何轻风沙索寞几千里道傍见者难为情君不是函谷闗青牛白板春昼闲又不是玉门道富贵生还致身早英雄出处贵有时何用驱驰叹衰老嵗晚征途天雨雪数骑连翩行欲歇不如灞陵桥上翁破帽吟诗自清絶惜哉命不偶奔走半道周人生遇坎坷穷苦奚足尤左迁与投散逝者良悠悠他人未足说所惜柳与刘天涯相聚一囘首徃事于人竟何有莫念都旧种桃且徃愚溪賸栽柳风流画史真絶伦毫端防染太精神王郎珍藏又十载展圗示我劳重陈劳重陈此意祝君宜书绅二诗虽不工可考七贤姓名据此则髙适李白孟浩然与刘禹锡柳宗元不同时潘逍遥宋人又在后矣合而图之缪甚亦不足深辨也画谱云眉山老书生不得其名画七才子入闗圗山谷谓人物各有意态博雅之士赏其画则可必凑合姓名不亦凿乎
　　铁马汗常趋
　　安禄山之乱哥舒翰与贼将崔干祐战见黄旗军数百队官军以为贼贼以为官军相持久之忽不见是日昭陵内石马皆汗流杜诗玉衣晨自举鐡马汗长趋李义山亦云天教李令心如日可待昭陵石马来
　　金潾
　　张籍蛮中诗铜柱南边毒草春行人几日到金潾金潾交趾地名水经注所谓金潾清渚也今刻本作麟非
　　沙海
　　战国策晖台之下沙海之上九域志有沙海孟浩然和张三自穰县还途中遇雪诗风吹沙海雪来作柳园春正是梁地事
　　朅来
　　今文语辞朅来聿来不知所始按楚辞车既驾兮朅而归不得见兮心伤悲旧注朅去也又按吕氏春秋胶鬲见武王于鲔水曰西伯朅来无欺我也武王曰不子欺将伐殷也胶鬲曰朅至武王曰将以甲子日至注朅何也若然则朅之为言盍也若以解楚辞则谓车既驾矣盍而归乎以不得见而心伤悲也意尤婉至则今文所袭用朅来者亦谓盍来也非是发语之辞矣文选注刘向七言曰朅来归耕永自疎顔延之秋胡妻诗曰朅来空复辞皆谓盍字始通
　　晁诗
　　晁元忠诗安得龙湖潮驾回安河水水从楼前来中有美人泪人生髙唐观有情何能已晏小山留春令云别浦髙楼曾漫倚对江南千里楼下分流水声中有当日凭髙泪全用其语
　　三句诗
　　古有三句之诗意足词赡盘屈于二十一字之中最为难工徧检前贤诗不过四五首而已岑之敬当垆曲云明月二八照花新当垆十五晚留賔四眸百万横自陈最为絶倡唐传竒无名氏春词云杨柳袅袅随风急西楼美人春梦中绣帘斜卷千条入宋谢臯羽寄邓牧心云杜鹃花开桑叶齐戴胜芋生药草肥九鎻山人归未归洪武中詹天臞寄山中友人云桂树苍苍月如雾山中故人读书防白露湿衣不可去又古歩虚词云三十六天髙太清元君夫人蹋云语吟风防防吹玉笙近日云南提学彭纲咏刺桐花云树头树底花楚楚风吹绿叶翠翩露出几枝红鹦鹉亦风韵可爱也刺桐花云南名为鹦哥花花形酷似之彭公此诗本四句命吏写刻于匾遗其一句复诵之自觉意足乃不更改余闻之晋寜侍御唐池南云
　　残灯诗
　　韦苏州对残灯诗云独照碧牕久欲随寒烬灭幽人将遽眠解带翻成结梁沈氏满愿残灯诗云残灯犹未灭将尽更扬辉惟余一两焰犹得解罗衣韦诗实出于沈然韦有幽意而沈淫矣
　　端砚诗
　　唐李咸用端溪砚诗娲天补剰石昆剑切来泥着指痕犹湿经旬水未低呵云润柱础笔彩饮虹霓鹆眼工谙谬羊肝士乍刲连澌光比镜囚墨腻于防捧受同交印矜持过秉珪宜从方袋挈枉把短行批浅水金为斗澄玉作堤此诗不特句佳亦具赏鍳可补砚谱之遗
　　落梅诗
　　氷崖箫立等落梅诗云玉龙战退鹿胎干好在晴沙野水防舞翠梦回仙袂逺射雕人去露檐寒连环骨冷香犹暖如意痕轻补未完谁在髙楼吹笛处轻衫当户独凭阑此诗工致似李义山后六句皆用美人事甚竒不类晩宋之作当表出之唐诗新柳园林鵞毳色落梅田地鹿胎斑
　　邻舟诗
　　括苍鲍钦止诗集余旧见之其中与荣子阳郑公华自胊山邻舟行一首颇得邻舟江行之趣余爱而诵之今录于此舟行有后先相去能几许铿轰金鼓声见面不得语水花来幽香岸柳过疎雨登舻各乘流解帆防聨浦擕我小龙团睡起就君煮
　　邻舎诗
　　陈张正见邻舎诗曰檐髙同落照巷小共飞花符载诗绿迸穿篱笋红飘隔户花于鹄诗蒸藜尝共灶浇薤亦同渠传屐朝寻药分灯夜读书刘长卿鸡声共林巷烛影隔茅茨徐锴诗井泉分地脉邻杵共秋声梅圣俞诗篱根分井口壁隙透灯光总不如杜工部赠朱山人云相近竹参差相过人不知幽花欹满树曲水细通池归客村非逺残樽席更移防君多道气从此数相随浑成不见剞劂而句句切题
　　木客吟诗
　　山魈一足之怪家语所谓山之怪夔罔两王肃云夔罔两似夔而非夔也夔亦一足罔两字一作魍魉唐小说有一足叟自称太上隠者作诗云酒尽君莫沽壶干我当发城市多嚣尘还山弄明月东坡诗云山中木客解吟诗即指此诗
　　伏毒寺诗
　　杜诗郑国伏毒寺潇洒在江心刘禹锡诗曾作闗中客频经伏毒岩晴烟沙苑树晓日渭川帆
　　岳阳楼诗
　　余昔过岳阳楼见一诗云楼上元龙气不除湖中范蠡意何如西风万里一黄鹄秋水半江双白鱼鼓瑟至今悲二女沉沙何处吊三闾朗吟仙子无人识骑鹤吹箫下碧虚乃视其姓名则元人张翔字雄飞不知何地人也雄飞在元不着诗名然此诗实可传同时虞伯生范德机皆有岳阳楼诗逺不及也故特表出之
　　滤水罗诗
　　唐人白行简以滤水罗赋得名其警句云焦螟之生必全有以小为贵者江汉之流虽大盖可一以贯之灵一诗曰滤泉侵月起扫径避虫行滤水盖僧家戒律有此欲全水虫之命故滤而后饮今蜀中深山古寺犹有此规白居易送文畅诗山宿驯溪虎江行滤水虫
　　无名氏诗
　　唐无名氏诗江上送行人千山生莫氛谢安团扇上为画敬亭云僧皎然送邢台州云海上僊山属使君石桥琪树古来闻他时画出白团扇乞取天台一片云二诗命意用事相类晋人重扇题画谓之便面
　　幽州台诗
　　陈子昂登幽州台歌云前不见古人后不见来者念天地之悠悠独怆然而涕下其辞简直有汉魏之风而文籍不载
　　瑞香花诗
　　瑞香花即楚辞所谓露甲也一名锦薰笼又名锦被堆韩魏公诗云不管莺声向晓催锦衾春晓尚成堆香红若解知人意睡取东君莫放回张圗之改瑞香为睡香诗云曾向庐山睡里闻香风占断世间春采花莫扑枝头蝶惊觉阳台梦里人陈子髙诗宣和殿里春风早红锦薰笼二月时流落人间真诧事九秋风露却相宜盖咏九日瑞香也余亦有诗云小屏残梦暖香中花气撩人怯晓风绣被堆春蝴蝶散开帘忽见锦薰笼又唐人诗云谁将玉胆蔷薇水新濯琼肌锦绣禅【音单】体物既工用韵又竒可谓絶唱矣
　　崔鲁华清宫诗
　　崔鲁华清宫诗四首每各精练竒丽逺出李义山杜牧之上而散见于唐音及品彚渔隠丛话长安古志中各载其一而已今并录于此其一曰门横金阒无人落日秋声渭水濵红叶下山寒寂寂湿云如梦雨如尘其二曰银河漾漾月辉辉楼碍星边织女矶横玉叫云天似水满空霜霰不停飞其三曰障掩金鸡蓄祸机翠华西拂蜀云飞珠帘一闭朝元阁不见人归见燕归其四曰草遮回磴絶鸣銮云树深深碧殿寒明月自来还自去更无人倚玉栏干
　　沈氏竹火笼诗
　　陈范静妻沈满愿竹火笼诗曰剖出楚山筠织成湘水纹寒消九微火香传百和薰氤氲拥翠被出入随缃裙徒悲今丽质岂念昔凌云此诗言外之意以讽士之以富贵改节者即孟子所云乡为身死而不受今为宫室之美妻妾之奉而为之者而含蓄蕴借如此徒悲岂念四字尤见其意上薄风雅下掩唐人矣宋人称李易安所以嵇中散至死薄殷周之句以为妇女有此大议论然太浅露比之沈氏此诗当在门墙之外矣
　　太白用徐陵诗
　　徐陵诗竹宻山斋冷荷开水殿香太白诗风动荷花水殿香全用其语
　　超赠神女诗
　　今日何日辰良今夕何夕夜长琅疎琼牖洞房中有美女齐姜参差匏管笙簧歌声含宫反商萧晖窈窕芬芳明灯朗炬煌煌卸巾解佩褫裳愿言与子偕臧此诗甚佳而罕传余尝选古今六言诗刻已成偶遗此诗漫记于此
　　梅谿注东坡诗
　　王梅谿注东坡诗世称其博予偶信手繙一册除夜大雪留潍州诗云敢怨行役劳助尔歌饭瓮山东民謡云霜淞打雾淞贫儿备饭瓮淞音宋积雪也以为丰年之兆坡诗正用此而注云山东人以肉埋饭下谓之饭瓮何异小儿语耶又祈雪云嵗宴风日暖人牛相对闲人牛字用东方朔占书春与嵗齐人牛并立之语而注亦失引
　　葳防
　　唐诗春楼不闭葳防鎻又望见葳防举翠华葳防旗名卤簿中有之孙氏瑞应圗云葳防瑞草王者礼备至则生今之字书例解为草木之状未得其原也













</div>
    <div class="pagination">
<a href="升庵集_page53.html">上一页</a><span>...</span><a href="升庵集_page49.html">49</a><a href="升庵集_page50.html">50</a><a href="升庵集_page51.html">51</a><a href="升庵集_page52.html">52</a><a href="升庵集_page53.html">53</a><span class="current-page">54</span><a href="升庵集_page55.html">55</a><a href="升庵集_page56.html">56</a><a href="升庵集_page57.html">57</a><a href="升庵集_page58.html">58</a><a href="升庵集_page59.html">59</a><span>...</span><a href="升庵集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
