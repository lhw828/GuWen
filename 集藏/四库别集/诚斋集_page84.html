<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 84 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 84 页/共 120 页
  </h1>
  <div class="content">
   贴黄
　　奏为议臣挟私论新庙配飨功臣独黜张浚不合公议乞如苏轼论配飨事谓祖宗所不敢専必命都省集议如有可采乞赐睿览付外施行伏侯勅防
　　上皇帝留刘光祖书
　　臣昨被命覆考殿试进士锁宿半月不知近事至二十五日二十六日唱名防恩赐告少休私室忽闻殿中侍御史刘光祖除太府少卿又闻光祖即欲出国门上章丐祠奉圣防不允有以见光祖不负陛下之知又见陛下眷留光祖之勤也臣顷守筠州恭遇陛下龙飞九五之初日夜翘首跂足仰观陛下维新之政责已爱民尊贤纳谏勤学问逺声色斥近佞凛凛乎汉宣帝唐太宗之上矣惟一二执法言责之臣孤陛下之器使往往假弹击之权以济修怨之私意文奸邪之说以排异巳之正士识者叹息四方何观臣是时防陛下収召臣子大义岂宜俟驾而行世路孔艰又欲自崖而返辞不获命进退徘徊积忧薰心须鬓尽白既防赐对寘周行黾勉就列愧无补报迩者陛下赫然震怒斥退一二之台谏亲擢光祖为副端而光祖忠气奋发知无不言言无不尽陛下虚懐嘉纳言无不聴聴无不行在廷相贺以为公道之昭明太平之隮登也而今也光祖之迁外议籍籍或谓光祖以言事犯天威或谓论权幸除授未防施行臣以为圣眀在上必无此事及见不允光祖丐祠之请益知圣主之可恃而外议之未然也昔何武之去鲍宣留之而复召孔戣之去韩愈留之而不从臣与光祖初无一日之雅今兹偶然同朝窃慕二臣为国留贤之义愿陛下无诒唐帝失贤之悔倘圣意幡然遂行其言而复光祖言职固足以大慰中外之望若其未也亦当略行其说使近幸不至轻视陛下耳目之官朝廷益尊而光祖亦借以可留实天下幸甚臣谨昧死以闻
　　上皇太子书
　　某伏读今月三日诏书令殿下参决庶务此主上圣孝之至哀痛之极无聊不平之深而为此举出此言也然诏书一下国人大惊葢太上升遐之初外有大敌内有大丧天下皇皇人情靡宁而复见此非常可骇之事安得而不惊而况殿下骤承君父甚异之诏亦安得不惊乎某闻国不堪贰君不可以代匮在易之干九四一爻先儒以为此太子之位也九四之位近君位也位近者其势逼势逼者其道危故圣人戒之曰或跃在渊无咎或之者疑之也疑之者未可以跃之谓也未可以跃故宜在渊渊之为言静也静则无咎动则咎矣今殿下于此必有以处之矣必不忍怵于君父哀痛之辞迫于君父威命之重而奉承之不暇也不然是国有贰而君可代匮也岂九四在渊之义哉天下之职皆可共理惟人主之职非可共理之物也何也天无二日民无二王惟其无二王故合万姓百官而宗一人今圣主在上而复有监国无乃近于二王乎于此使万姓百官宗一人乎宗二人乎自古及今未有天下之心宗父子二人而不危者葢宗乎二人则向背之心生向背生则彼此之党立党立则防间之言必起父子之隙必开开者不可复合隙者不能复全此古今之大忧也主上之圣殿下之贤必无是也然古人巳往之事有不可不虑者殿下独不见魏太武太子晃父子之事乎其初亦曰监国也既而父子之隙开其祸有不忍言者某侍讲堂读通鉴至此尝慨叹反复为殿下言之矣夫魏太武以自将出师在外而置监国于内犹有说也然其祸尚如此今而置监国此何说哉且词臣代言引贞观天禧之故事皆非美事也殿下何不令宫吏检贞观之事为何事天禧之时为何时而熟观之乎尝观古人一履危机悔之何及与其悔之而无及孰若辞之而不居乎某愿殿下三辞五辞十辞百辞而必不居也如此则可以安殿下之子职可以增殿下之仁孝上可以解天顔之戚下可以慰天下之望实宗社之福生民之福主上及殿下父子万世无疆之福也昔者子从父之命孔子不以为孝非欲其不从父命也葢从其所可从而不从其所不可从也惟殿下不谋于人勿惑于多言勿迫于君父之威命防然决之于心而力行之某不胜惶愳恳切愿望之至








　　诚斋集巻六十二
　　钦定四库全书
　　诚斋集巻六十三
　　宋　杨万里　撰
　　书
　　上张子韶书
　　某尝言之士穷于穷亦通于穷达于达亦病于达且夫爵三公禄万钟达矣谓道必待达而后达则公孙之相徒足为其曲学阿世之资饭糗茹草曲肱饮水穷矣谓道必以穷而遂穷则顔氏之巷乃适借之以心斋坐忘之地嗟夫吾然后知富贵者中人之膏肓而贫贱者君子之谷粟欤昔者孔孟尝称如有用我而舍我其谁欤岂尝矫情而不愿于达哉葢其用也意乃在于东周其不舍也意乃在于平治天下尔此孔孟之不忍独乐其乐而欲以天下乐其乐也若其所以真乐者岂用不用舍不舍之谓耶自常人观之忠恕之味固不足以疗不糁之饥仁义之恱心亦岂足以苏辙环之疲也哉然非不糁非辙环非伐木非削迹非自卫反鲁非退自齐梁则吾之真乐犹为未遂其极不然重围之中胡为援琴而歌其出昼也初无不恱之色此其心果何所属而其乐果将安寄耶故曰吾得之于桑落之下又曰我岂若处亩之中此圣贤之意也厥今天下之士何病哉志欲泽物而忘其我道欲被乎天下而曾不用其一身皆曰达则行之而惜乎吾之穷也幸而达矣叩之则空空无有矣葢前日之惜穷所以为今日之无有也欤某也生乎今之世而慕乎古之乐独尝叹中庸一贯之妙致知格物之学此圣贤授受之秘而六经流出之源子思不识尧舜而以是识尧舜孟子不见孔子而以是见孔子圣贤之所以内而正心诚意外而开物成务不待富贵而欣不因贫贱而悲者也葢有志焉而其学莫之传其盟莫之主也窃闻淛江之西有君子焉异时防多士之先居庙廷之上人皆贺其达而曾不以为达一旦寘之于蛮徼投之以宠辱人皆惜其穷而不以为穷居约置散者且将二十年矣而闻其貌夷然无自失之色其气盎然无不平之愤方且日泳洙泗登杏坛而入由也未入之室在囘也所在之巷启中庸大学之管籥而决论语孟子之渊泉渺渺焉若仲尼居而参侍若与囘言而终日也此其心必有至乐乎其中而不可以声臭窥测者某也愿撰履摄齐以躬洒扫应对之役求闻所以好之乐之之防屡矣而未之得比来天诱其衷筦库于此而适遇从者之至是以踽踽焉自进于函丈而窃有请也夫语道于非其人不智语人以非其道不仁先生必不其然
　　上张丞相书【旹公尚谢客】
　　某始读论语见夫子厄于向魋而言曰天生徳于予又曰知我者其天乎则欣然贺吾夫子虽困于人而遇于天至读孟子则曰夫天未欲平治天下又曰吾之不遇鲁侯天也则又为之蹙然以悲曰天何不仁夫天下之生而未欲平治亦何憎夫孟子而故使之不遇哉孟子之不遇于人可也抑不遇于天乎殆不然也圣贤君子之所以为圣贤君子者惟安于天故极于天极于天故遇于天何谓安曰数何谓极曰理数固非天之私也天且不能违也吾乌乎而不安若夫理者天之至也而非天之独也吾同乎天也尽吾之理以极天之理亦奚而不能孟子之不遇者天也数也夫子之见知于天者天也理也以孔孟而终身匹夫也果遇也欤哉匹夫而安焉安而极焉以匹夫而为圣贤君子焉彼之困此之亨果不遇也欤哉安斯极极斯遇矣先生早年而起逺方宰天下定王室开中兴功亦不细矣何其遇也功髙而忌至道大而嫉生訾先生者无罪挤先生者无禁又何其不遇也人乎天乎理乎数乎然其未遇而有遇既遇而复不遇先生初不之知而惟斯道之知斯道何道也诚也中也公也天之理也孔孟之道也先生潜而得之也发而为忠孝溢而为功名先生且不自知也而何遇不遇之有安于数而极于理人违而天通先生于此不既遇矣乎噫先生之遇于天先生之遇也非天下之遇也雷风之启金縢其天下之遇乎夫金縢之启闭何闗乎先生之痛痒而闗乎天下之忧乐民之欲天之从昔既然矣古于厚而今于薄天其然哉某也与天下同仰先生之道而未得与天下同瞻先生之容作吏以来而及门者四三焉入其庭而启敬焉相其风而起爱焉虽未得见如见之矣如见且然况亲见乎天其或者使小子得与斯道则必有得见之日使天下得福于斯道则亦必有启金縢之日虽然岂先生意哉小子意也天下意也天意也先生试静聴而深察之不宣
　　见陈应求枢宻书
　　士之见王公贵人而曰我无求者信乎无求则不见矣虽然有求则当无所不见而士或有所见有所不见何也孟子之见梁见齐不知者真以为有求也及观其答不见诸侯之问则其不见者亦不加少矣孟子而果有求也其又奚择某也以小吏而登枢宻之门其谁曰无求哉夫所急乎求者以利言也如以利则今日之王公贵人其能利人者何数也而某也无足迹于彼之家而独求于此之门某之求之也不可谓不小异矣故某也私窃自信以为有所不见而后可以有所见自枢宻之召也天下皆曰此吾陈公也其不以窃爵位而来及其至也国人皆曰无能识之此吾小子都督也枢宻其必有以得此也此某之所以见也且夫负天下之望而当天下之爱者紫岩一老而巳耳今天下之人不见紫岩而其爱枢宻也与紫岩不异枢宻其必有以得此也此某之所以见也某也紫岩门下之士也思紫岩而不见见紫岩之所与者则如见紫岩焉而况天下之爱如此也哉此某之所以见也然某之至都下旬日矣彷皇踯躅而来前以详观枢宻之施则又有以信天下之爱者古之人葢有当天下之爱而虚其爱者矣是故不难于得天下之爱而难于信其爱信之为难者何也后不渝于其前而实无所不逮于其名也枢宻之相其君亦近尔而能不声色不惊观聴不触威怒不泄机括不崇朝而清羣小何其神哉古之君子之于小人也葢皆有意焉未除其人先危其身未就其功先迎其凶若此者纷如也萧太傅刘更生之徒今犹不防其悯而枢宻之举竒伟如此何其神哉此真有以信天下之爱也此某之所以见也虽然君子于此贺与忧相倚伏唐宪宗葢尝出吐突承璀矣然欲相李绛则出承璀欲召承璀则罢绛则是出之者召之所倚也相之者罢之所伏也葢宪宗之任绛也得非有所未坚其出承璀也亦必有所未厌使诸君子有以消其君之未坚之心而生其既献之心则元和季年之衰又何自而来今日之事枢宻亦尝忧之乎忧之矣亦尝有以处之乎某也著书五十篇极言当世之病而无所恱于时之耳目欲有献于上贫未能也友人广汉张子曰陈公不可不投以副某是以来如枢宻之门虽不见欠一士亦岂不能収一士枢宻之用某与否则非某也枢宻也命也天也不宣
　　与陈应求左相书
　　某悚恐顿首拜伏以仲冬之月防惟仆射枢使平章相公首运化钧一陶品彚大忠天助钧动止万福相门玉婘受祉増増某侍老母待戌期带经击壤得以自乐而忘其贫且贱者有吾相以置天下于乐国之赐也山间幽独晚闻邮音得城中亲旧书乃知相国膺受典册跻登左席防惟驩庆某自怜踈逺无迹于百寮班贺之列惟有牋启之一敬而今以为礼则巳后矣然犹哦数语者不敢废礼故也仰乞省览某顷侍坐于东阁亲闻金王之音谓圣上之英明汉宣帝唐太宗不足道也是时相公虽在两地然尚居第五天下之事有欲为而不得为者不在其位固不论也葢有在其位而不得为者矣言而莫或忌之动而莫或制之鲜乎哉相公之在顷者是矣天下皆曰陈公惟无相相之则国无余事民无遗恨矣今日之事相公犹可诿曰吾欲为而不可耶有君如圣上有相如我公如虞公而曰天下难治者否也虽然取守异埶则作息异机曰天下易治者亦否也髙帝之威施之秦项则伸施之冐顿则屈以取为守也光武之勇遇寻邑则彰遇匈奴则悔不以作为息也是二君者其利病何如哉然犹未难也惟守而取者为至难葢以吾之无取彼之有者取也以吾之有守吾之有者守也以吾之有取彼之有者守而取也天下莫易于以无而取有莫难于以有而取有何则以无取有者无所頋以有取有者有所惜也以有所惜之资而欲为无所頋之举此诸葛恪之所以孙氏而王元谟之所以挑佛狸也是故守而取者非遇天下之大机其法不可动今日之事愿相公为其所可为而不为其所不可为则天下幸甚未再见所祷爱此不赀之身以毕天下之能事不胜大愿
　　与左相陈应求书
　　某悚恐顿首再拜仆射枢使平章相公即辰闰夏勤雨恭惟总领众职尹正天下天助上公钧动止万福相门兰玉之眷畴祉某受职为邑之初偶未抵罪以辱知巳葢素教者入之坚也每念山林枯槁之身登门在人后而受知在人先至于手擕其三十篇之书荐之于今右相虞公欲相与言之于上而立之朝此意之浅深厚薄何如也事之济否尚足校哉故其心之于门下虽未拜赐过于拜赐矣然违离三年而每嵗无一书以修敬者逺与贫实为之也抑相公之所以知某与某之所以事相公者在兹乎不在兹乎以是不自疑亦不自畏非不疑不畏也其所以当疑且当畏者有大于此也倐而合忽而四而喜三而怒是之可畏尔使其有此人虽不疑岂不自疑吾虽不畏人岂不畏今之事人者吾见其初而巳矣如某区区之守正不愿得相公之恱于今日者也相公之于此心察否也虽然见不数者爱不笃隔不乆者忘不亟某之去门下无见之数而有隔之乆其何能使相公有其爱而无其忘者虽其心不自畏亦不得不疑矣近此得签判郑君侨书云昔韩退之欝不得逞葢时相不相知耳今左右揆之知足下以国士亦足以拨置其穷愁此皆郑君语也以其客之语可以知其主人之意也用此又不复自疑某塞责于兹者朞月矣半生病于为邑既巳为之亦无甚病焉借曰不熟作刀笔犹将不悖于仁义借曰无以利其民犹将不蠧于其民葢今之为邑者能吏不病之书生病之然不病者必有受其病者矣病之者必有受其不病者矣可与知者道也且用有小大道无小大士大夫之言曰小官不足以行吾道也某始亦惑之今则释矣井不食则泥才不试则腐某昔者之空言乌知其非四十九之非欤哉故其身虽弃于荒山埜水之外而其心不自知其折腰之为卑且辱也东閤之中名士如林皆羞蓬莱而薄阆风者使闻此语岂不大笑之然蜩与鸴鸠之视鹍鹏亦各笑其笑也仰惟相公之达观必有以趋乎子庄子者其于门下之士大论小言固将一视也知已之前狂率如此死罪死罪未见所愿二相同心不疑不忌不躁不折以共济登宋氏之中兴不宣
　　见虞彬甫枢宻书
　　某闻之天下之情必有忧者忧必有所在不在民则在君不在君则在相天下有事无一人出而任之者当是之时其忧在君欤民欤虽然天下之所甚忧者而君子以为不足忧何者无一人任此事安知果无一人任此事者至于有一人焉出而任之任之而不堪不堪而不能忧此真可忧者也葢吾既相吾君而任此事则吾君不复忧矣天下之民举其忧以归之君君举其忧以诿之相至于相则复谁诿者故夫天下之忧至于相之身而止矣不去矣忧不去于吾身而吾乃趯然欲自宁于忧之外嗟夫殆哉昔者白公之役楚子髙之入也楚之人或曰恐伤君若之何不冑或曰国人望君如望嵗若之何胄欲子髙之冑者爱之者也欲子髙之不冑者亦爱之者也子髙何修而得此于民哉葢子髙者楚之命也无子髙是无楚也忧其不冑而至于伤虽然斯言也既见子髙者之言也见子髙者一人而未见子髙者千万人千万人未见则有千万人之忧国人欲解此忧而皇皇焉不知所付子髙而胄也国人何从而识也国人无从而识则忧无从而解子髙何修而得此于民哉无乃任之而能堪故欤无乃堪之而能忧故欤任之而能堪堪之而能忧楚无事矣今之天下其可为耶其不可为耶闻之曰孟贲之手无重负仓公之乡无沈痼何则天下之事自有能之者也独患能者不得为为者不能耳异时金酋乗我积安不战之后卒然而临长江天下之忧何如也枢宻与紫岩张公今副枢陈公起而麾之天下之不忧何如也然则任之而能堪堪之而能忧不在枢宻而谁耶自枢宻之归蜀也国之人西其首者几何时矣至于屡召而未至也不特天下之忧吾君亦忧之矣三数日以来窃恠国之人何其喜也问之则曰吾相虞公既至云耳非喜也喜其忧之解也非喜其忧之解也喜枢宻之来果足以付此忧也某也逺方书生未尝有足迹于王公贵人之门非敢倨也重于从也有从则无改矣可不重乎自至都下独一见副枢陈公天幸又逢枢宻之至私窃自喜皆得其从也且陈公曰吾将言子于虞公某之所以来也某有书三十篇极陈天下之事而不知时之所讳欲有献于其上而未能某贫故也敬纳其副于东閤当今之世不惟士求宰相宰相实求士古者不相求而相值者有矣两相求而不相值者有矣某之此来也枢宻不谓之去不敢去不谓之留不敢留将惟枢宻之所以命不宣
　　与虞彬甫右相书
　　某恐悚顿首再拜伏以仲冬之月恭惟仆射枢使平章相公进颛国秉天人太和神之相之钧侯动止万福相门玉眷茀禄滋至某侍亲读书待次于寂寞之濵仰依广厦之万间岂不知幸顷者侧闻遄归庙堂葢尝奏记黄閤计已彻闻矣今兹敬审播告大庭延登右辅恭惟懽庆某谨缀牋启一通申贺仰乞省览某门下之士也相公髙大深愽者某不得而窥测也窃观忠义忼慨之气恢廓兼容之度说者谓有冦平叔范希文张紫岩之风然人同而公异者兹不在于天乎哉今日之事相公以为天乎人乎当其无人归讥于人及其有人未必有功又将何讥焉有得乎人无得乎天君子谓之躁古之人有为之者孔明是也有得乎人有得乎天君子谓之遇古之人有为之者谢安刘裕是也天不违乎人人实违乎天君子以为媮古之人有为之者亦谢安刘裕是也汉氏之人晋氏之天二者相求而不相值相避而不相待是可叹也今以圣天子英明愿治之资得相公与陈公而为之佐某之所谓得乎人者未有盛于今日者也夫复何叹焉虽然先乎人则为汉后乎天则为晋为汉者无功为晋者无业人与天并功与业偕是以难也敢以告门下未占参拜东望恋恋所愿爱身以及其君爱君以及其社稷不胜心祷
　　与虞彬甫右相书
　　某悚恐顿首再拜仆射枢使平章相公钧坐即辰闰当暑恭惟首出百辟独运一化相维天只钧动止万福相门袭告某捐弃之迹侍亲携孥以抵官下者朞月矣偶未遂其去繄仲尼之覆帱是赖窃念某地寒而能薄意广而事左其身之所操者皆非时之所售而时之所售者又非身之所操半生挈挈无所于逢虽逢亦何所就自分老死于茂林修竹之间山鹿埜麋之羣而顷者一见之初便辱待以国士别去三年畴昔之遇谓相公忘之矣而近此里中罗主管某之归又辱寄金玉之音然则区区之姓名相公犹未忘也幸甚过望某之至奉新其始不民事之忧而催科之忧非不民事之忧也民事不外理晓也非催科之忧也民财不可以仁免也既不可以仁而免又不可以威而取于是立之期而示之信罢逮捕息笞棰去囚系寛为之约而薄为之収行之一月民无违者某尝见今之言办事者以为恩信不如才力书生不如健吏非以身试之乌敢以意疑之哉世之师申商者为是言固也师孔孟而不为是言者几希矣所谓阳尊懐王为义帝而实不用其命者欤非相公不可以言此言也某之言又有狂于此者相公能聴之否某之里中有富人焉其田之以顷计者万焉其货之以舟计者千焉其所富者不以已为之而巳以人为之也他日或说之曰子知所以居其富矣未知所以运其富也子之田万顷而田之入者嵗五千主货千舟而舟之入者嵗五百主则子之利不全于子而分于客也富人者于是尽取其田与舟而自畊且自商焉不三年而贫何昔之分而富今之全而贫哉其入者昔广而今隘其出者昔省而今费也且今天下之理岂有尽废于人而并为于身哉则亦以人易人以客易客而已矣近此复修发运之官何以异此小言可以大喻相公母忽天下之福也相公能不恕金使之悖而不能不恕祝穰之责此其所以贤于天下也某是以言之而不愳未见君子惄如调饥敬赋是诗以闻焉不宣
　　上虞彬甫丞相书
　　某虽愚不肖颇知择其所从未尝轻以一武诣人未尝妄以一身许人丁亥之春一见相公见其慨然有英霸之畧恢然能兼容天下之士于是自喜以为得其所从矣既而相公当国尽起山林枯槁之士置之朝列将以共成中兴太平之功此千载一时也而某实在焉每思所以报知巳非不感愤激切欲效其万分也而因仍至今竟未有一言上补庙堂之末议方欲投劾而归甚不乐也今者窃见张栻骤逐而韩玉坚留此朝廷黜陟之大者也门下可以一言乎说者谓栻之议论与丞相议论间有异同某以为不然昔者晏子谓齐景公曰梁丘据非和也同也和如和同如济水子思谓卫君曰自今以始君之行事将日非矣君出一言羣臣赞以为善者如出一言然则古者庙堂之上议论之间固贵于可否之相济而不以异同为相忤也孰谓相公之贤肯以小异为忤而以逐贤为快哉某知相公之必不然也是以栻前此枢廷之议有以召近习之怨日浸月润以至于此尔虽然相公于此亦不得以辞其责葢其实出于近习而其名归于相公也以为出于近习欤何前日之抗章而谏行言聴也以为不出于相公之意欤何以有议论异同之谤也大抵君子若不足乐也乆而有味小人若可喜也终必受其祸今韩玉以可喜而留张栻以不足乐而逐不特朝廷之忧也亦门下之忧也昔王介甫之于吕惠卿初喜其顺巳卒逢其卖巳温公之于东坡初欲逐其役法之异议卒能容其异议相公于此二者将奚择焉狂言之罪相公察之则以为忠相公不察则以为罪恕之斥之俯伏俟命
　　与虞宣抚书
　　某惶恐顿首再拜某官钧坐属者茸纛启行百官逆于都门之外复言搀前旁者防出以见靣争先为勤某也仅得一覩钧顔而已方未至祖帐别语思勃勃乎排肺肝而上浮也既而一语不得吐作恶之懐又甚于未至祖帐之先人事好乖莫苦于合尤莫苦于有语而不得吐不见期月巳不胜其思乆则当如之何即辰冬日晏温恭惟衮绣劳勚山川悠逺天助大忠钧动止万福恩闳相婘受祉方增某侍老母仕养如初惟是空餐无补而免于大讉大诃者皆恩纪所覆护也某重自惟念山林枯槁之人何曾作朝迹之梦身行天下恤恤乎无所子归受知者我丞相先生张魏公陈丞相而已知巳之稀岂不信乎稀哉知之者三人而用之者一人而已知巳之稀而不愈稀乎哉丞相之髙深博大者与造物同道与百圣同学某不得而称也不惟无得而称也亦无得而探也至如忧国如忧家好士如好色虽叔孙武叔复生不能以其口而胜天下之口也天下之口可胜而天下之心不可欺天下之心可欺叔孙武叔之心不可欺也是纷纷也其如予何且元顔之役微先生起而麾之虽武叔辈亦有载胥及溺之叹矣古者思其人则爱木爱其人则及乌今也称其功而掩其人被其人而忘其自此殊不可解也至如一旦归志浩然视去相位若脱屣若遗蜕是纷纷者又何以云哉可付一笑也抑闻盛名难全隽功不数公瑾赤壁之役不闻再赤壁也初度淝水之役不闻淝水也不然由基之百发百中未免观者有一发不中之规矣先生之西也登之亚保授之节钺或者以为先生荣不知其弃相位且如脱屣遗蜕而独荣此哉出祁山封函谷或影响不求不争于民而民知逊不求不贪于民而民知防何为其然也某也尝窃有叹以为天下之不治至今日亦极矣不极不复物之理也不复者不于其政于其人有一人焉独为天下之所不为而不为天下之所为则天下之治如指其掌参政者岂非某之所谓其人者耶世皆浮我独静世皆刻我独仁世皆污我独洁天下亦曰我公古之君子也不为天下所利之事不曰不为天下之所为耶力为天下所难之行不曰独为天下之所不为耶贾子曰使囘心而向道类非俗吏之所能为也惜乎贾子之不见参政也某也得与参政同时而得见贾子之所不得见乐哉某之见参政也今日之来既以为贾子惜又以为某贺又以为天下贺惟参政不虚其所以贺也












　　诚斋集巻六十三
　　钦定四库全书
　　诚斋集巻六十四
　　宋　杨万里　撰
　　书
　　答李天麟秀才书
　　某辱书甚慰足下徒步走数千里诣太常甚廑以絶异之才而无遇于有司甚屈家贫亲老父子之心各何如也报罢而归甚戚细读来书求三者之气象无一焉今之士谁不急于仕哉不惟今也古亦不免而足下悠然不急其所急乃急其所宜缓某之所不晓也士之择艺犹贾之择货适于好故售不迟谐于用故利不狭今也逺古之器是储遐方之产是居而又深藏于无人之乡自玩其竒可矣非所以为不钝也不有惩者不有改足下之货巳钝矣亦可改矣而不惩也又方力求其愈钝之货钝不极其意不满又虚疑某之藏是货而问焉而求观焉甚矣足下之与人异心也某也初无异藏何以塞足下独有一语似若可厌涂行而病于暍有乞浆于道傍之埜夫无之而其东邻则有焉乞邻而与则惠而伪指邻而使其人自求则不伪而亦不惠与其乐于惠孰若不作于伪某也无以惠足下顾不敢伪足下耳洙泗之水有天地之至宝焉泳之深者得之富也而得之者亦无异于人人亦莫知其得也惟识宝者能之葢得之者貌必睟如辞必蔼如其止也【阙】其流也滂惟以是察焉不惟观之者以是察人而求宝者亦以是自察足下自为髙深逺妙者不足以知其平易处时复窥见足下于何得此宻讯哉足下泳其波毋怯其涸挹其涯毋病其渊将必有能足下之得宝者矣然是宝也天閟之神韬之得之者非有大庆必有大咎絶粮辙环之厄自孔孟犹不得辞而况其徒耶孔孟之不得辞也亦孔孟之不肯辞也不惟不肯辞也而又乐之其乐之也必有在焉不然无一物之可乐而独甘于捐不赀之身以疾驱于饥寒穷苦之域此岂情也哉昔人有学仙者以为仙可学且可乐也而其师置之于深山环之以猛兽又悬千钧之巨石于其上系之以髪而卧斯人于其下斯人者不胜其愳弃而归使足下自此得宝则造物者必盛怒矣饥寒之猛兽穷苦之巨石自此始矣足下恬不为忧而又奋而直前吾代足下愳矣足下谓干齐之瑟者是矣齐固不好瑟亦尚好竽若秦人则并其竽而不好矣顾独好击缶呜呜耳且技均技也而不能无易与难语人曰琴与弈孰难必曰琴之难也既曰难矣鼓琴者不専则不工而晋人手挥五目送飞鸿精故也审精于弈则援弓缴鸿鹄于弈何病足下谓科举文字为鸿鹄足下何虑焉某之为足下虑者终日为弈而不暇食不若射鸿鹄而臛炙之之可以饱也思与足下剧谈而未得故尽吐之于此聊以当一夕之对床余惟自厚
　　再答李天麟秀才
　　某之敬足下如足下之好我也情亲而不得亲平陆之风涛实隔之尔骑吏触热以书来独犯吾所不敢真勇者欤敬审侍侧怡愉尊万福某拙且懦人之所竞吾之所避或者喜其介非也介虽非圣人之中道亦君子之事也吾小人也吾焉能介矣哉至于不察者又以为吾辜曰是矫者也嗟乎是又过于待我者也夫矫云者谓其淑于初而慝于终者也吾之于善非不欲践也欲而未能也使能矫而之善岂不信美哉矫谀以之直矫洿以之洁矫愚以之明壮犹少也老犹壮也大哉矫乎吾何足以进此此吾所以踽踽者门寒而资怯立之惮而助之鲜故其履地也若履氷焉舍腴而趋瘠舍燠而趋凉吾其憎夫趋哉人方不后于此涂而吾亦不后焉祸之招也人先焉吾后焉则又为罪人舍焉吾不舍焉则又为罪贪亦罪防亦罪不学亦罪学亦罪贬不善亦罪褒善亦罪甚矣乎为人之不易也吾则大惑矣平日之所以直诣圣贤求诸师友者自以为庶乎其免矣出而试之于乡巳大閙如此然试之又大于此者其閙何如自今年来有三守焉一曰貌二曰口三曰笔平居无事孰使吾无故而召閙者非斯三者欤乐于求士闻一善则欲轻千里而交焉一言相契则肆其所谈不知经而谈经不能文而谈文不知人而谈心至于技痒而不自制则又云云而必之于其书见者或味焉或哕焉或猜其有刺焉或詈其狂焉或忌其异焉貌以施诸人口与笔以施诸巳此真四十二年之非也今日之所以守者又自以为庶乎其免矣足下乎将不知今日之吾乎将知之而破之以归于旧乎甚矣朋友之不怜我而又欲搔我哗我以病我也如足下欲知今日之杨子乎畏足音如菟闻论文如闻父母之名将疾走掩耳犹愳罪悔以及巳也而何敢倡和应答如影响哉朋友间每辱寄声极知不相忘其如多畏何暴客不足畏朋友大可畏畏生于憎憎生于防防生于习习生于亲故夫子曰朋友数斯疏矣嗟乎吾圣人其亦身履而知之乎夫数所以为亲也而乃所以致疏则朋友之道可知矣观足下之意若以与吾相逺为恨以日相见为乐者足下乎此意不惟非所以爱我亦非所以自爱也何也吾二人幸相爱相敬足矣何必自亲而之习自习而之防自防而之憎自憎而之畏哉朋友本以相乐反以相忧既以忧与人又以忧自与岂所谓爱人与自爱也哉乆不见聊以奉恼足下之好懐也须论语解义序篇不敢辞然吾之三守又为足下破其一岂非命哉岂非命哉
　　答欧阳清卿秀才书
　　某启顷辱过我得软语一再夕叩而聆焉清越愈出知进学之功非昔日之隠几者也初为吾友惜于失举至是不复惜学进而身退与身进而学退此宜何惜则子之失有司乎有司之失子乎辱书其词暇其意迫安于贫而勇于道此某之所愿学者也而子之心正如此不知吾心之合于子乎抑子心之吾合也某性足以取孤学足以取穷漠然为世之弃固也然吾友辈独与世异取其弃而不弃其弃焉使某之孤者明穷者亨谓吾之非则子何取焉谓子之是则去众以就其孤合于穷而离于达吾之所以增于子者恐不足以补其减也子其悔耶乐乎子则乐矣不悔矣然负暄者温观雪者冻所近者戒所累也以吾之孤穷而子近焉子不虑于累乎哉世皆以为子笑而子不悟则亦可怜矣则子之相从吾以为我贺而未敢以为子贺也子以为若之何子诚不恶于累则吾之孤穷吾敢独而不分也哉所戒馆地巳达之矣然行止人能为之哉子以才为马以见为路以力为鞭乌在乎与吾近若逺也然犹当博询以塞子勤
　　答学者书
　　某启某作性僻违絶不喜与富贵者游非敢有傲也避彼之傲耳故着破褐煮埜蔬而读书之声满天地则吾之贫贱未始不富贵而彼之富贵未始不贫贱也故得以自负向也清卿与足下来吾门初未知足下何如人也泛而揖倘而言未有以异足下可与游乎不可与游乎吾之僻违之病似未易痊也既而夜坐于族人家不敢与诸任齿而足下独立不亲彼而不踈我论文问学一语便与吾心如印印泥于是惊焉不意乡里之有足下又悔其初之几失足下也吾之病忽脱然去吾体幸甚幸甚然独有恠焉足下天资如此之秀朗而未至于东流淙淙者抑岂天者髙而人者下耶今锯一松以为两一则为鸾路王公式焉一则为破甑皂蹵焉木不异也而器不同何也前之遭者轮扁而后之遭者庸工也虽然轮扁不易致也敬之如敬父母飨之如飨大賔大客则轮扁可致也致而不飨则怠于斵飨而不敬则啬于斵至于庸工嗟来可飨也舆台可待也贪于庸工之不财费而忘其木费亦甚可惜哉然葢有家无宿舂者矣而亦责以力致轮扁是亦敎饿者以何不食肉糜之智也无力而不能致与有力而不肯致君子于此将不能致者讥耶不肯致者讥耶足下之天者松也为鸾路不难也而足下之所谓人者轮扁耶吾不得而知也庸工耶吾亦不得而知也吾但见足下之松未有以妙斵者足下真不能致轮扁耶抑能致而不肯致耶足下之病有一焉将足下之于轮扁虽能致之而未能使之大者不啬小者不怠耶足下之病兼焉三病有一焉善医者忧之足下有前之一以合后之二此吾之所以为深忧也能致轮扁而不肯致得轮扁而以庸工视之不得轮扁而不力求焉安于缺斧钝斤之下而曰吾之材松也吾求为鸾路也必也乌头白马生角木象生肉脚而后成也足下于此有忧乎无忧乎愿为鸾路乎愿为破甑乎为鸾路知足下之愿也而吾未见其成也为破甑知足下之不愿也而吾未见其免也足下之三病未痊也足下能有忧焉则无病矣病去而后成者可成不免者可免矣某僻违之病荷足下而稍痊足下之病其不以吾药而痊乎虽然服之吐之又非吾力之所能及为足下惜此松故诵言至此足下不恠否足下恠也则吾僻违之病亦惧复作矣故吾不惟为足下忧而又为我惧也不宣
　　答学者书
　　某乆不见因循又不通书谓足下必絶之也専使鼎来惠书百千言及新文一编甚尉知足下于我犹勤勤如此也往来者相传足下之学退矣今所见举子事业词气尚汹涌也但书词中不无病耳然大旱金石裂土山焦而庐山之泉一线不絶可以为难矣甚喜甚喜欧阳秀才乡曲之名士澹庵之所前席某之所敬畏足下与之居真得其人矣而来书欲作逺逰之兴何也岂足下所挟者不凡乡里之中不足以容足下而外地之有司不足以知足下耶容与不容知与不知吾曹本不必介意而足下之懐似有所大不能防者何也足下家富而力裕何病乎饥寒所病者正在乎不饥不寒耳若饥寒二字天不轻以与人有以与之必有以当之也某半生了无所得止得此二字耳足下何理欲一旦分之似不得如此然观足下之志与才则颇有脱温饱而趋饥寒之气饥寒本非美事足下何乐于此而趋之太学者菁莪之陵沚也而有所甚不宜于士不才则不宜不近则不宜不赀则不宜非赀之尚也去乡里而乆覊旅非赀则何以自存足下之所不宜者其二也其一则足下有进焉其三则足下有余焉以其余持其进以与天下之士角于文字百战之何不可之有然足下进则进矣而未就也足下果有此志盍待其就也乎未就而轻于战一有不胜则足下之不乐恐有甚于今之不乐者矣君子之有异才要当不自轻恃其异而速于胜岂得为不自轻也耶虽然足下之书吾知之矣必有所不快故不吐之于他人而吐于吾足下自以为快矣而吾有所甚不快某本无一日之长妄为朋友所许故后进之不知者随其声而从之游其心则爱我也一者之学十者之憎则是爱我者憎我之招也足下亦爱我之一也爱未毕而憎巳至故足下之爱有所不愿承也若曰愳于人之憎而遂罪足下之爱则不可乐于足下之爱而不恤人之憎亦不可庄子曰相煦以湿相濡以沫不如相忘于江湖惟足下察之举业容细看有疵不敢黙虽然足下又岂可终以富而废才乎不宣
　　答陈国材书
　　辱惠长牋细读皆仁义之言深博之文也但见勉以欧阳子公何不仁之甚某何罪公必欲试之以举鼎而置之于絶膑耶富者资人寠者资于人反顾其家无宿舂焉而曰我将为发棠之举妻妾羞之国材曰何忘于觉民不知我之无宿舂也觉之之说某深求之三十年矣如初也国材责吾以觉民不知以觉觉之耶以不觉觉之耶指虚廪以告饥者而曰此有粟不知夫廪之自饥也而安能饱人使聴者视而求求而虚仁者也则付之一笑而不然指于怒而廪于灾不防之不置也国材曰何拒学者于千里之外使学者误聴国材之言而视焉而求焉则吾之虚廪殆矣哉人心之病莫甚于一私不易于去而易于留某尝以为易其所不易而不易其所易惟贤者能之及读国材之书则又悔此论且天下佳处袯襫乎东山之巅笭箵乎溪水之上国材以为佳乎否也否也国材何取之之亟也佳也国材何不以分于我而先焉而擅焉国材之于朋友佳者则不分而置人于絶膑又使人防其虚廪而偃然曰我仁也我忠也我不私也其谁敢与国材友哉今之作人甚难懦者曰重勇者曰躁泛泛者为贤昻昻者为矫一事未作而羣咻至积毁销骨其何可当某孤苦贫病之身脆弱不足以堪之祗欠聚徒造作语言私立名字以召齿舌耳国材授之以召齿舌之方而好谓之曰可以震六合而响雷霆此正季子之鸩叔牙而曰饮此则有后于鲁国荷意虽厚敬再拜以避
　　见何徳献提举书
　　某闻之天下之物不售然后售宗彛罍洗不鬻于市而贵于宗庙之中深衣逢掖之服田夫防媍之所恠笑而庠序之士不可一日无何也古器固不合于今而文物固不谐于俗也天下之人亦岂尽俗而不好古也哉有所不好必有所甚好惟其无所合也人则以为无所可用也及遇夫识而好之者然后知其可贵尔今有人焉嗜古而与时之背信已而不人之徇世皆以誉谀取容恱而独蹇讷无可喜之言直情径行又不能随巧进善游者之后此亦天下之痴絶而人之所共弃者也虽然不遇于今之君子安知不遇于古之君子乎閤下之文行超然絶人而退然无自得之色经世济务其声凛然而不改一丘一壑之心然不求进而诸公进之不求知而天子知之防于俊乂之中而分朝廷一路之忧寄登揽未几民颂其贤而史惮其正此非所谓古之君子者耶某也不佞区区所向偶有前所称之病坐是落落而穷也穷而不终穷或者有俟于古之君子欤不遇于今之君子者命也遇于古之君子者道也惟命能胜道惟道亦能成命言道不言命不在閤下乎谨贽文一编进见乎坐隅可敎敎之可进进焉惟閤下财幸不宣某再拜
　　见苏仁仲提举书
　　某闻之君子之于世无意于合也有意于合者折旋委曲惟合之求然未得其所无而先丧其所有古之君子所以合者惟无意于合也无意于合人者有守于巳者也有守于已者是惟无合于人合则胶固而不可解者也齐人鼓瑟以干齐王而有骂之者曰王好竽而子鼓瑟瑟虽工如王不好何说者往往笑齐人之工于瑟而不工于求齐以为不求合者之戒嗟乎是知齐人之拙于合而不合未知唐人之巧于合而不合韦苏州之诗天下之所同美也客有效韦公之体以见公者而公不恱既而以生平之诗见公而公恱之当其效人之诗体以求合于人自以为巧矣而其巧适所以为拙则夫舍己以徇于人与夫信己以俟于人其巧拙未易以相过也彼齐人者患瑟之不工而巳矣瑟果工矣天下其必有好瑟者矣无遇于此安知不有遇于彼哉且吾之所能者瑟也所不能者竽也今舍瑟而学竽竽未能而瑟先忘矣吾且不吾信安能使王之吾信乎与其学竽而未必能也孰若工瑟而有待也世之君子不惩于唐人之巧而惩于齐人之拙则亦误矣閤下乗使者车方春而行部其风采之所动声光之所临士之挟寸长负斤善者孰不翘首企足愿忠而望赐也哉甲则曰苏公之所好者何道乙则曰苏公之所恶者何事趋其所好而避其所恶惟恐后也噫是知所以求合之合而未知不求合之合也閤下以元祐名相之子孙而退然若一介之寒士文学行艺加人数等而欿然如有所不及其未用也初不愠于退用之而未尽也亦不怿于进小人之所异而忌焉君子之所同而怙焉公之于人葢未始有意于求合者公则不欲求合于人而顾欲人之求合于己耶某也生晚而学无朋地寒而时无遭将欲挈不肖之身以自进于门下既无可喜之状以取恱又无求合之言以取售而独持此书以见焉不知者又以为拙也夫以巧而求合于人者某实耻之不惟某耻之阁下实耻之也
　　见章彦溥提刑书
　　某闻之求诸人者必得其所以天得其所以天而不遇于人者有矣未有不得其所以天而遇诸人者也古之人有三及门而阍人辞焉者何其有求而不合有未相识而通梦寐于三年之前者又何其无求而合也葢求不求者人也遇不遇者天也是故不得于天勿求于人不得于己勿求于天天下之士狗苟弟靡求于人而不求于天求于天而不求于已抑见其费心于外而失已于内而己乌在其为遇哉就使其遇天实厌之惟忘于求天而后得于己惟忘于遇人而后可以求于天彼王公大人之存心不合乎天理则己如合乎天理则天也人也人也我也精神之感召道艺之贯通葢有不求而合不介而亲者某也庐陵之匹士也出于山林之中而列于州县百吏之后此岂有声势之自振而亲党之相援以登于当世王公大人之门乎而閤下之名天下莫不闻以光明俊伟之徳致身于九卿立朝之节皜乎有耀天下莫不仰方且徇道而不徇势身虽外而望益重圣天子用是起之于江湖而倚之以一路耳目之寄天下莫不恱则阁下之贤固未可以泛然求而卒然遇也某也虽有慕向归倚之诚心将何以为见耶又况行部照临弊邑之日某乃以职视民旱于田里曾不得与官吏负弩父老扶杖之列以望见使华之末光见且犹不可得而况于求之乎乃闻閤下称引其姓名而访问其所在嗟乎此古之君子折节下士之美意而古之人以望实而取于知巳者也遥遥千载此风之熄乆矣而某也独何为者乃得此于閤下乎求诸己则何有求诸人则何从岂非閤下之存心合于天理而不顾流俗欤爱士之心通于天而天同神比欤抑某有归向门下之心而天人之间自然遇合与虽然某之遇乎閤下则存乎阁下也鄙文一巻借手为贽幸赐之览观察其心収其迹而成其所以天不宣
　　答赵季深书
　　君子之学心以心之身以身之文以文之者也文能昭之身不能履之盈尺之花方寸之蕚而不能成一粟之实君子谓之窽身能履之心不能不病之如铸铅以为东序之钟黄其外以金而丹其追蠡以漆叩其音则瓦缶之不若君子谓之赝季深不亟其已之仕而忧其弟之未仕逊其所宜得之官以与弟此虽于圣人之中道为未契而清风髙谊已足以愧污俗而振贪夫矣季深之心季深之身类非俗子之所能至也涵于经而肆于史出入于韩栁三苏之源流身肖其心文肖其身季深有焉而反执礼甚卑求益其勇责报于仆甚丰此人之所以为季深喜而为仆愳也眀知其中之空虚而姑乐乎人之缪敬此有若所以见穷于羣弟子而沈重之所以见弃于徐文逺也欤车覆于前吾又从旃季深盍舍我哉季深之文大抵义说不如论篇论篇不如防防不如诗季深厚意不可虚辱故以三不如之说借手于将命者季深楙之而已
　　上史侍郎书
　　某闻之天下之不治不生于有所不顾则生于有所不屑夫天下之事过于恤者败过于不顾者又败过于详者无成过于不屑者亦无成天下之难治何为其如此也昔者秦人之治葢尝惩于不屑之无成矣吏不肃则国媮秦人无不肃之吏民不力则国贫秦人无不力之民兵不威则国弱秦人无不威之兵然秦人无三者之短而秦祚无一日之长何也知惩其所不屑而不知堕于其所不顾也昔者晋人之治葢尝惩于不顾之必败矣秦人言利晋人不言利而言名秦人言事晋人不言事而言理秦人言法晋人不言法而言道然晋之与秦有异治而无异乱何也知惩其所不顾而不知堕于其所不屑也且夫民之力竭而无余也秦人犹疑其有余力也国之乱伏而有形也晋人犹信其无乱形也故夫晋人过于不治秦人过于治某生好为治乱之学力探之而非不幽也洞观之而非不白也而二者之说往来于胷中者三十年而未有所决也岂其学之罪欤抑未见其人之罪欤索之古不若索之今见其学不若见其人如侍郎者岂非某之所谓其人哉葢尝得侍郎之五防而读之矣其论治似不髙其论兵也似不工此世俗之所以观侍郎之论者也不知夫治无髙下而先用者为髙兵无工拙而后于机者为拙侍郎之论治而谈兵也知先于用而止耳知不后于机而止耳髙下工拙侍郎何心焉此某之所以窃窥侍郎之论者也昔者老将出闗人莫知之也而抱闗之吏有尹喜者能其气而知之人莫知之五千言之书所以不作也尹喜而知之五千言之书所以作也某好为治乱之学而未能决夫不顾不屑之说今得逄侍郎之过此而见焉而质焉非幸欤五千言之得闻与否可传与否侍郎其图之诚斋集巻六十四
　　钦定四库全书
　　诚斋集巻六十五
　　宋　杨万里　撰
　　书
　　与任希纯运使寳文书
　　某皇恐伏以季春之月恭惟都运寳文大卿氷漕整暇使华辉光相维自天台动止万福台闳兰玉之眷中表袭吉某庐陵书生也所学者既非时之所可施而所任者又非才之所能为今以抱虚之学无适用之材骤而语作邑其不败绩也几希所幸天假之福得寳文以为之依意者其或免乎属者具双缄以修下里之敬者礼也寳文报之以翰墨之荣而还却其世俗之礼者道也葢尝以谓自度江以来礼流而道隠礼流则伪胜道隠则情亡夫使天下之相与举不以情而一出于伪则是引天下之人而尽纳之于面诈背汗之地可也孰谓此者士类实汗染之耳以酒而酲者必以酒而解以士类而污染者必以士类而洗濯今日之事洗伪而归之情复礼而归于道不在寳文乎不在寳文乎欣贺欣贺虽然寳文之名满天地而位未充其名使之治天下则其泽不啻于一路前之説不宜然而然后之説宜然而反不然我知之矣正与邪不同门直与枉不合辙如是而己耳不然自卿士之列膺受书赞秉执事枢亦己乆矣中之不居而外之不去缓于相业而急于使事不乐于庙堂之顕严而乐于东湖西山之寂寞此岂人之情也此其中必有不以道殉世不以利易义者矣而世俗何足以知之某也不敏固不足以语于斯尝窃有意于斯虽然今则大惑矣葢今日之为邑者非古之所谓为邑者也今之俟为邑者又非古人之所以俟为邑者也瘠上肥下古之为邑也今则反是使之以士大夫古之所以俟为邑者也使之以盗贼今之所以俟为邑者也夫固有为邑而盗贼自为者矣天下之大士类之众而曰为邑者举焉可乎不可也利孔尽归于上而月献不减于邑夫为邑者岂家有铜山哉则于是不询取之之法而询取之之比比朝行而讼夕起上之人则曰此盗也大抵县令一县令耳而又有百县令焉豪民则县令也防士则县令也里居之士大夫则又县令也有请谒者焉有强御者焉有不输租者焉徇之则无县不徇则无令一不徇焉则诽十徇而一违焉则诽诽不己则怒怒不己则讼未必其身讼令也或飞语焉或谤书焉或货不逞之民使为之焉上之人则又曰盗也夫以一县令敌百县令寳文以为孰胜哉奉新之令接耳目者有五人焉不以罪去者无一人焉夫岂无盗乎哉夫岂尽盗乎哉是未可知也某也继此五人者之后其为危栗之易而安全之难也昭昭矣虽然有寳文与诸君子以为之天清水明镜其必有别也有危栗而无安全非某之所当忧也无亷于其躬无仁于其民此某之所当忧也苟亷矣苟仁矣寳文且将为知己矣又何忧之有短启一通不敢废礼故也仰惟省覧拜庭小迟所祷頥神养气用对于爰立作相之书某伏纸不胜震愳之甚
　　见龚实之运使正言书
　　某闻之贱生于有余贵生于不足无急其所不足而缓其所有余者可与经天下矣急其所不足君子知其无蓄不缓其所有余君子知其有储有余而不急不足而后急则亦无及矣昔者赵防子有智伯之难入于晋阳顾谓张孟谈曰吾有财矣而无箭奈何张孟谈曰吾闻董安于之治晋阳也以荻蒿为宫之垣防子发之皆箭材也又谓张孟谈曰无兵奈何张孟谈曰吾闻董安于之治晋阳也以铜为宫之柱防子取之皆兵噐也且夫董安于之时晋未有患也而荻蒿有余也铜有余也至于防子之时箭不足矣兵不足矣不有董安于之储何以有防子之蓄哉今天下之士当其未用则缓其所有余及其既用则急其所不足无乃非董安于之意乎文如正言徳如正言慷慨敢言如正言觝非嬖近不遗余力如正言而犹淹恤在外庸人必曰此正言之所戚而不怡也是乌足以知正言哉不惟不知正言也是亦未知天之意也且天之意安知将欲置正言于甚急之地不得不置于甚缓之地葢使其缓而有储不至于急而无蓄也正言傥又曰今有余之时也吾不必储焉可也万一有不足之时正言其独能无急欤某也不肖亦不足与于此然得事正言不敢不忠于正言夙而为正言思之夜而为正言思之去而为安于之荻蒿正言有之乎未也安于之铜柱正言有之乎未也有之矣天下幸甚纵不然吾君一日举正言而相焉正言独能无急欤正言之所当急今日之日也正言之所不当急后日之日也正言试思之不宣某再拜
　　与胡澹庵书
　　某悚息再拜属者客里落寞乃得望见玉立之容于东湖之西西山之东一聼谈间之淙琤便觉满面康衢之埃拂拂吹去矣君子不可得而侍也吾家子云此语岂可诽其不解事也哉登山之行独不得与追送之列折腰之役实使之然涉世之礼事贤之敬乆矣二者之不相为用也而况以涉世者而事其师乎虽然语离之际逺送之情此古人所以登山临水黯然销魂者也某独无情哉情生于中而不可制势禁于外而不得逞所谓一行作吏此事便废言之太息即辰夏气归竒防惟遄归修门得觐帝所忠勤天助台动止万福师门玉眷均祉某以四月二十六日受职今且逾月矣上官见容吏民见信者不曰自澹庵门下来乎始至之日深念为邑者生平之所病欲试行其所学而有所未敢信欲效世之健吏而又有所必不能二者交于心而莫知所定卒置其所必不能者而守其所未可信者于是治民以不治理财以不理非不治民也以治民者治其身也非不理财也以理财者理其政也其身正者其民从其政理者其财给某虽不侫行之期月亦庻几焉用此知天下无不可为之事也士大夫见一邑而畏之则大于一邑者何如也畏事生于不更事更事则不畏事矣然作邑有可畏者重为任而罚不胜逺其途而诛不至此其可畏也以作邑者之心为作州者之心则何畏之有而今则不然也敢私布之先生或造膝所陈傥可及此乎先生是行必居中必得政必尽言必伸道必尊主而芘民必强中国而弱夷狄天下所以望先生先生所以许天下者于此不更举矣多贺多贺麻阳叔父有书于先先欲求一字之褒于刘师防父先生岂啬此于门弟者防挥毫斜行使傔人领之以归某当即送似于麻阳也钦夫于外补先生独无意乎函丈之侍眇在天半虽先生以身为社稷之依可不爱重
　　与张严州敬夫书
　　某顿首再拜敬夫严州史君直閤友兄属者曽廸功萧监庙江奉新过桐庐因之致书计无不达之理孤官飘零一别如雨欲登春风之楼究观三湘之要领此约竟复堕渺茫中不但客子念之作恶而己春风主人不为造物之所舍人事好乖前軰此语暗与今合言之三叹也即辰小风清暑防惟坐啸钧防人地相髙佳政蔼如令修于庭户之间而民气和于畊桒陇畆之上天维相之台动止万福相门玉眷均庆某将母擕孥已至奉新于四月二十六日交职矣半生惟愁作邑自今观之亦大可笑葢其初不虑民事而虑财赋因燕居深念若恩信不可行必得健决而后可以集事可以行令则六经可废矣然世皆舍而己独用亦未敢自信又念书生之政舍此则又茫无据依因试行之其效如响葢异时为邑者寛已而严物亲吏而踈民任威而废徳及其政之不行则又加之以益深益热之术不尤其术之不善而尤其术之未精前事大抵然也某初至见岸狱充盈而府库虚耗自若也于是纵幽囚罢逮捕息鞭笞去讼系出片纸书某人逋租若干寛为之期而薄为之取葢有以两旬为约而输不满千钱者议者初以为必不来而其来不可止初以为必不输而其输不可却葢所谓片纸者若今之所谓公据焉里诣而家给之使之自持以来复自持以往不以虎穴视官府乃以家庭视官府大抵民财止有此要不使之归于下而已所谓下者非里胥非邑吏非狱吏乎一鸡未肥里胥杀而食之矣持百钱而至邑羣吏夺而取之矣而士大夫方据案而怒曰此顽民也此不输租者也故死于缧絏死于饥寒死于疠疫之染污岂不痛哉某至比期月财赋粗给政令方行日无积事岸狱常空若上官傥见容则平生所闻于师友者亦可以畧施行之前辈云孔子牛羊之不肥防计之不当则为有积牛羊肥而己矣防计当而己矣则亦不足道也某之所以区区学为邑者言之于眼髙四海者之前真足以发一莞也方众贤聚于本朝而直閤犹在辅郡何也某无似之迹直閤推挽不少矣其如命何三迳稍具径当归畊尔鄙性生好为文而尤喜四六近世此作直閤独步四海施少才张安国次也某竭力体裁或者谓其似吾南轩不自知其似犹未也与虞相牋一通今往一本能商畧细论以教焉至幸至幸今何漕定叟安讯不防否不赀之身愿为军民爱之重之不宣
　　代萧岳英上宰相书
　　某闻之私者君子之甚恶也利于私必不利公公与私不两胜利与害不两能故夫私者君子之所甚恶也虽然私足以害公矣亦有以公而害公者利于私必不利于公矣亦有利私而利于公者昔者楚有直躬其父窃羊而告之吏令尹曰杀之谓其直于君而曲于父也鲁人从军战三战三北问其故对曰吾有老父身死莫之养也君子以为孝而举之由楚人而观之公莫甚焉由鲁人而观之私莫大焉然而公者见杀而私者见举何也孟子曰于所厚者薄无所不薄也人能卖其父则君何有焉楚人之公非公也以公而害公者也是以君子杀之也人能不弃其父则岂忍弃其君鲁人之私非私也以私而利公者也是以君子举之也嗟乎天下之难治也善立法者能如楚之杀直躬鲁之举败卒则天下不难治矣古今之法至于吾宋备矣吾宋之法至于吾君吾相宻矣虽然亦犹有备中之缺宻中之防者乎某请得而言之吏部之法曰为从政郎有六考而愿致仕者与之迁通直郎遇郊祀则有封赠之典此圣人立法之意所以厚人子之私者也而近嵗之言者曰选人有以岳祠补考而闗陞改秩者亦有全用两任岳祠而改秩者侥幸之启莫此为甚于是乎选人岳祠并不理考矣朝廷更法之意所以破羣议之私者岂非塞其滥而责其实乎法之备且宻未有妙于此者也而某犹曰备中有缺宻中有防者何也前之法教之以孝此之法备矣然以奉祠理考而改秩者法之所不及防也故曰备中有缺也后之法塞其滥进此法宻矣然革其以奉祠理考而改秩者并及其以奉祠理考而致仕荣亲者故曰宻中有疎也且夫以祠考而闗升是诚滥也以祠考而改秩是诚滥也谓其利于私不害于公不可也若夫以祠考而致仕者是固利于私矣亦岂有不利于公者乎告老者多则廪给者寡矣其利一也因告老之身以及其亲忠孝之教于是乎在其利二也封赠之典有荣名而无实费然上有不赀之恩而下有不赀之荣其利三也一举而三利从之亦何惮而不聴其以祠考致仕乎以某之管见谓宜为之法曰以祠理考而闗陞改秩者勿聴以祠理考致仕而选官封赠者聴如是则破羣臣之私且塞其滥厚人子之私以教之中可以并行而两利矣某所谓利乎私亦有以利乎公不在兹耶不在兹耶虽然某也年六十有余矣改秩荣进非其事矣独念父母冈极之大恩三釡之养则不及矣所以为之报者惟赠典而己矣今又絶望焉岂非痛之极乎仰惟相公以孔子孟子之所以事君者事君以孔子孟子之所以泽民者泽民朝廷之深仁厚泽如天斯寛如地斯大无一物之不得其所者而某也有荣亲之阶又有絶望之痛岂非所谓一夫不获而吾相之所深耻者耶涤其耻疗其痛造化之力直余事尔昔者孟尝君至楚楚献象床使登徒氏送之登徒氏不欲行孟尝君之门人有公孙戌者受其宝劒入谏曰君奚受象床哉孟尝君辞焉公孙戌出孟尝君返之曰子教我甚善子何志之喜也公孙戌曰君徳防名臣得宝劔也孟尝君善之夫公孙戍之得宝剑者私也然而能成孟尝君之亷名者公也不以私废公不以公咎私孟尝君之所以为贤欤今某妄议朝廷之法而出于自荣其亲之私岂不有公孙戌之嫌哉然因家以及国因亲以及君是亦以私利公之议也以私废公以公咎私相公岂其然哉进越而言震愳无所不宣
　　答刘兴祖教授书
　　某奉别云乆防得上状自到中都两防翰墨足见不忘但禀目之礼此胥史施之于长官鹖夫施之于元戎非章甫辈所宜效也古人云尺书千里面目吾友不师山谷老人简读而顾作此俗礼何也知古人必不恠輙僭及之承问进学之说古之圣贤在方册今之风烈有前辈心肖则行肖之矣而况于文辞乎仕之通塞命也身之淑慝非命也敬修其非命者以聴其命者此吾所闻于古人也不淑诸身以求不塞夫命岂吾所闻于古人所闻止于此所以闻者不止于此吾友自求之则自知之矣余惟珍重
　　答曾主簿书
　　某再拜主簿学士乆无闽中端便生于上状辱翰墨之赐感刻则多矣愧又倍之即辰冬温恭惟台万福示戒澹庵先生之说敢不服于箴言但澹庵之弹文言者憾之假荐士不实以击之澹庵初荐李秀实葢应诏书求财赋狱讼之才澹庵以秀实充荐未为失也特当时荐章不曾说破秀实虽有隠言之谪而其才不可废以此遂为言者所排尔若夫澹庵贯日月之忠塞天地之眀言者何得而掩之哉孔北海曰今之后生喜谤前辈此近世尤甚之病也澹庵纷纷之论无乃出于孔北海所云者也愿吾友勿轻信之生则为东家而万世以多能为仁义礼乐之主此吾夫子所以不免乎澹庵独得免乎可付一笑也所兾保重立俟荐用
　　答惠州陈防仲羽秀才书
　　某初未识风裁之时得名实于林司成谓伸羽海南之秀也多读古书能文辞也喜哦诗句超然不凡及防一再惠顾袖出长牋大纸其文镕百氏而铸己者也雅不陈蹈竒不恠归林先生之学全付之子矣以极暑且不小住欲奉欵未能也辱寓书便如对靣从谈何时真得对靣从谈耶或出山来见临甚佳耳汗如浆及笔外之意虽欲尽吐焉能尽吐强饭强学以发大业震于一世至望
　　答刘子和书
　　某属尝上状修慰审门聴间兹承遣骑下教感悚万斯恭承过聴乃以母夫人铭诗下诿兹事重大当今乡曲宜为者澹庵先生省斋詹事两公而已不知彼而之此岂戯我哉伯仲间深于伊洛眀诚之妙学者必非戱也过也抑区区文辞固学之所羞薄故不以所贱者诿两公亦不必择其人而后为欤而某少也贱粗知学作举子之业以千升斗为活尔乌识夫古文楼辙哉文于道未为尊固也然譬之瑑璞为器瑑固璞之毁也若器成而不中度瑑就而不成章则又毁之毁也君子不近庶人不服亦奚取于斯某承命之次然汗出辞焉则于年兄若己防不辞而受简也则于自诡为已重志文当因丁张二子之所书而某姑拟作数语为铭以致年家子侄之悼于年母庶乎其塞命也亦不敢自必为可用也取之绌之惟裁择焉愿少寛数日之期当走山僮送似子澄闻既归己于前书附慰兹不重出
  </div>
  <div class="pagination">
   <a href="诚斋集_page83.html">
    上一页
   </a>
   <span>
    ...
   </span>
   <a href="诚斋集_page79.html">
    79
   </a>
   <a href="诚斋集_page80.html">
    80
   </a>
   <a href="诚斋集_page81.html">
    81
   </a>
   <a href="诚斋集_page82.html">
    82
   </a>
   <a href="诚斋集_page83.html">
    83
   </a>
   <span class="current-page">
    84
   </span>
   <a href="诚斋集_page85.html">
    85
   </a>
   <a href="诚斋集_page86.html">
    86
   </a>
   <a href="诚斋集_page87.html">
    87
   </a>
   <a href="诚斋集_page88.html">
    88
   </a>
   <a href="诚斋集_page89.html">
    89
   </a>
   <span>
    ...
   </span>
   <a href="诚斋集_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
