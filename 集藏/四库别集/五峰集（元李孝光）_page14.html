<!DOCTYPE html>
<html>
<head>
    <meta charset="UTF-8">
    <title>五峰集（元李孝光） - 第 14 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五峰集（元李孝光） - 第 14 页/共 15 页</h1>
    <div class="content">　　牡丹
　　富贵风流拔等伦百花低首拜芳尘画栏绣幄围红玉云锦霞裳踏翠裀天上有香能盖世国中无色可为隣名花也自难培植合费天公万斛春
　　题雁图
　　蒲苇冥冥秋正疎江山渺更愁予飔风吹影横青女落月收声望白榆梦寐平生缯缴逺头颅万里稻梁初前身定是典属国曾见卑栖雪满须
　　与郝万户
　　貂蝉奕叶旧衣冠玉雪精神凤羽翰骐骥已闻开道路衣裘自可防风寒平生翰墨殊相识老大功名转耐看灯火新凉评丽句城头北斗又阑干
　　道适句章舣舟曹江入谒曹娥坟庙
　　仰天誓下杀蛟魅敢拟涛江得父囘从古生民皆有死独闻孝女自兴哀巫言先见清风起神降惟同夜月来遗塜断碑秋雨里枉教黄绢忌雄才
　　为栖霞道士陈侪赋蟾宫
　　爬沙縁上青霄里嵗久神灵故解飞忆与嫦娥来月地即同顾兔款天扉清光忽射楼台白夜色能留霜雪辉牕外梅花临镜发却疑道士羽为衣
　　吴文静晚香斋
　　緑隂紫茁已森森直待秋风满地金烈士总知存晚节可人终不负芳心肃辰霜露那能酷正色馨香不少侵元亮平生多劲气暮年华发遂幽寻
　　岳王祠
　　人臣功髙逢忌嫉令终美殒古来稀山东义士向天哭海外将军被诏归奏入国家无吉语狱成廊庙定危机呜呼信史为君讳自坏长城可叹唏
　　松风阁
　　谡谡长松作人语开门出听又千囘海潮欲上寒江动瓦屋微鸣小雨来不用吹笙随燕婉如聆广乐上蓬莱往年曾向三茅听饷我丹砂满玉杯
　　送人游天台
　　此去兰亭修禊后平明驱马试征衣海边山尽天无尽花底春归人未归一浦潮生鱼入市千山月上鹤投扉旧游二十年前路辜负东风赋采薇
　　三益堂芙蓉
　　三十六陂烟水碧红绀嬲客着雕防守宫血暖娥池晓翡翠巢香玉井寒风急周郎挥白羽日髙毛遂揷铜盘絶怜月落无人见飒爽英姿大耐看
　　冬日见桂花
　　北风吹倒碧琅玕金粟栖枝露未干翠气遥连仙掌晓天香微堕玉壶寒明蟾照影临丹阙青女销香着画栏可是天翁露消息小春先得一枝看
　　访王君济
　　好溪沙渚更停桡来访仙人王子乔稚子候门如有喜故人索酒不须招门含古树春先到帘映青山雪未消老子红顔如昔日只添白发不相饶
　　寄周别峰
　　雨洒髙城栁散丝扁舟长忆送君时前时书去惟凭客今日诗成欲语谁修竹娟娟当石净归云故故入山迟平生不解求人识惭愧黄金铸子期
　　咏棋
　　国手功名满世间几多竒思上眉端人心险处千机变局面危时一着安阵入乌江迷项羽势穷赤壁走曹瞒近来黑白无分晓输与樵翁冷眼看
　　七月十四夜宿东县明日登山上亭
　　海上归来访旧游草堂开宴醉新秋金花木落鱼初鲙玉液香浮酒旋篘展席凉风依緑树振衣斜日濯清流五年不见孙郎面一笑相看总白头
　　二
　　髙人清隠住衡茅倦客过从话旧交露下碧梧啼络纬霜凋黄叶挂蟏蛸药瓢或见临川洗茶臼颇闻隔竹敲穷爱夜凉连榻坐共看明月学吹匏
　　送赵岐山
　　饥马萧萧静不哗大城落日听清笳北风吹黑貂裘领明月磨青寳劒花论定男儿能报国古来烈士不思家酒阑笑脱吴钩赠逺道相依当辅车
　　戏柬王季行
　　才子劳心治墨庄风流文采足飞扬蒲萄酿酒浇鹦鹉桐叶题诗咏凤凰春满画阑花欲语月临华屋竹生香髙堂想像焉能赋翘首西风引兴长
　　送蔡县正
　　齐唱骊驹白玉珂使君千骑拥鸣笳盐梅霖雨真吾事劒履星辰旧世家天碧玉笙寒裂竹江清画鹢暖围花九重香案红云晓日晒麒麟卧紫霞
　　送余同知
　　冠盖风流二百春太平盛事复还真山林杖履何妨乐丘壑经纶未苦贫丞相座间惊小友文公席上着元宾闲中日月清如许政恐功名解逼人
　　二
　　楼船欲动鼓三叠玉节霓旌降素涛丞相何须将更至大夫宁敢怨贤劳蟾蜍出海城郭曙鸿雁顺风河汉髙孺子自与使君约他年竹马候江臯
　　答台州中山
　　两鬓星星白发翁扳援如与上天同山藏白鹤暮烟紫石枕金鸡落叶红地载楼台归足下天垂星斗落胸中诗狂欲把塔为笔倒蘸长江写碧空
　　至九眼陡门
　　飞梁压水接通津潮落苍崖见藓痕山色凌空孤凤舞水声触石万牛奔风扶酒斾摇亭宇云趂征帆出海门人物尽随时节换独留鸥鹤伴江村
　　题梅仲蕃深净亭
　　来看紫凤啄琅玕【阙】菜莼花午影圆渭水有云香不断华峰见月骨应仙犹闻龙化惊投防防报来迎钓船近日鹤雏能送客独留被发看青天
　　送友人金陵漕运
　　金陵从古帝王州漕运君今事胜游丹凤有台春树老乌衣无国夕阳收潮声挟雨翻蛟室山气浮空结蜃楼白发髙堂日相待早囘兰桡莫淹留
　　读陶隠居九锡文録呈赵虚一真士
　　独鹤能空鸡鹜羣仙阶还许世人闻题诗未倚李太白学道愿逢茅长君白鹿随车绕山木丹沙入鼎染溪云先生少留亦不恶共读华阳九锡文
　　次潘尊师韵
　　潘名雅言尝住大茅峰下后住白云观今年七十六诗为王季玉忌日作王名景温季玉其字也始树白云崇福观每十二月十二日祠祭忌日
　　神君控鹤下冲融看浴踆乌碧海中仙去空遗三尺剑道成更住一拳宫金丹授诀君应熟修竹题诗我未工忌日诸孙起祠祭令人百世想风
　　十三夜听吴道士吹箫
　　梓潼道士目方瞳酒醒吹箫月影中赤防银河有【阙】气千年万壑自松风沄沄緑水初生夜荡荡青天直下笼白鹤归时应有【阙】神君俨候锦城东
　　过山寺
　　隔溪茅屋半开扉緑防晴林尽打围野鹿饮泉山影动幽禽出树防花飞百年往事囘头换一路斜阳送客归要识上方何处是钟声隠隠隔烟霏
　　雨后村行
　　雨过沙头落涨痕满林红叶自纷纷水平路面髙低见风约溪声断续闻老屋无桥横独木沧洲有雁起寒云残芦头顶花如雪莫是吟人鬓上分
　　二
　　泽国秋深景物非西风猎猎又吹衣路行落叶离人去山破寒烟独鸟飞潮信到滩推月上隣家停火候船归村醪香软鲈鱼美自笑吟边貌不肥
　　苦竹村
　　蓝舆轧轧路髙低苦竹村南古岘西草舍爨茅留客饭麦田焚棘断人蹊花梢春意闗禽语石磴霜痕印虎蹄心自爱闲身尚役好山何处是真栖
　　十里
　　官河十里数家庄石埠门前系野航梅月逢庚江雨歇稻花迎午水风凉桥横自界村南北候断谁知里短长倦矣野塘行瘦马云山杳杳复苍苍
　　秋晚别业偶成
　　平原渺渺路西东荳叶才黄柿半红獭下江潭塘水涸鼠归墙屋野田空烧烟不断经秋旱草路无多彻夜风行过小桥人住处短篱清晓防畦菘
　　为学古澹藏主题安庆金君美秀野次潘仲举韵
　　户外黄尘满地流亭边山色转幽幽牛无令鬬残吾竹客与俱来上某丘池上小风花树午夜深疎雨橘林秋老翁独乐宁非计正使先生忆钓游
　　迁新居与表弟徐元泽对牀卧夜半风雨作推枕赋此复就枕梦缚秦桧既寐再和前韵呈元泽
　　此身畎亩亦何忧出处男儿要熟筹风雨对牀弟兄梦山林筑室子孙谋酒无着处红生面老欲来时白上头长怪平生王景略只将扪虱取封侯
　　二
　　钟鼎山林不损忧为君借箸席前筹身前恐是岳鹏举生子要如孙仲谋那用功名悬口角不縁忧乐改眉头栽花种竹溪南宅拟比人间万户侯
　　泊舟姑苏台下
　　望逺升髙意慨慷姑苏台下水泱泱重湖日落波浪紫大野风多草木黄台榭当时藏妓女霸图无乃失金汤犹怜壮士收全楚却悮君王舞袖长
　　送客
　　日日秦淮送客船江中八月雨如烟道逢鸿雁东南去眼见蟾蜍四五圆美酒相看不成醉黄花别后为谁妍貂裘已敝秋风起我正思归种石田
　　题宗师吴闲闲诗卷
　　簇仗神官踏緑烟玗琪华静白麟眠梦骑黄鹄飞绕日手弄紫云行补天歌咏太平追雅颂扶持圣主属神仙宫中应受长生诀珠笈琼章映御筵
　　闻诏赦因次王继学大参听诏韵
　　陛下聪明世武间尚方赐劒斩三奸樽开白兽千官入诏下金鸡万国欢宗衮防闻朝日驭神驹自合在天闲观书一夜思贤佐廊庙于今即诏还
　　其二
　　书【阙】鳯诏下初闻圣主应思奕世勲抗直甚知杨震论持盈不愧老耼云山寒白石羊羣起城转双江燕尾分定有新诗荐宾客买丝愿绣信陵君
　　送伏囘川长老游京师
　　京师自昔精蓝盛西域仍传象教新天上香炉朝佛祖云中星宿号仙人瑶阶乍识九苞凤金地长逢五色麟东土髙僧妙説法归时更礼老能仁
　　用羣字韵寄伯雨尊师
　　使轺草草索离羣南北东西不更闻别去廿年如梦寐山头一日忽逢君蓬莱阁里呼明月抚掌东边洗白云诗律老苍无可説只须出酒覔论文
　　谢刘尊师云江先生三用羣字韵
　　神官青女动成羣宫殿香多下界闻绛节珠幢引仙子千秋万嵗上明君天垂白兽开金瓮日炙麒麟卧紫云宝剑玉符生五色自将拂拭认龙文
　　登鹤情超辽台
　　崇禧宫北水二源鹤情亭前云一垣乌鸟啄林动落日黄菊辟霜当石根自怜髙坐看修竹翻畏归时遭闭门下到南宫见月出忽忆谁家老瓦盆
　　商山四皓图
　　帝忧母主重废嫡人料子房宜与谋盟诅不虞髙后刼卑辞翻为建成筹腹心已去悲歌起羽翼虽成女祸留俱堕术中曾不寤先生轻出后人羞
　　徐尊师寿父母诗卷
　　天公不妄与人龄眉寿原从种徳生翁媪真酬偕老愿子孙亦有养亲名萱芽含土春晖暮椿树生香鹤发清何日奉巵看盛事文人百嵗住青城
　　自寿
　　小耳长髯髙两颧自持青镜照神仙梦骑黄鹤飞绕日手弄紫云行补天幸自读书逢圣世喜闻【阙】　起遗贤平生儒术须君试更看渠能晚节全
　　次张伯雨韵
</div>
    <div class="pagination">
<a href="五峰集（元李孝光）_page13.html">上一页</a><span>...</span><a href="五峰集（元李孝光）_page9.html">9</a><a href="五峰集（元李孝光）_page10.html">10</a><a href="五峰集（元李孝光）_page11.html">11</a><a href="五峰集（元李孝光）_page12.html">12</a><a href="五峰集（元李孝光）_page13.html">13</a><span class="current-page">14</span><a href="五峰集（元李孝光）_page15.html">15</a><a href="五峰集（元李孝光）_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
