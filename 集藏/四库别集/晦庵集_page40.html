<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 40 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 40 页/共 166 页
  </h1>
  <div class="content">
   与黄枢密书
　　窃闻敌酋陨命种人遁走淮北遗民悉降我师此盖天命眷顾宗庙社稷之灵廓清中原以全畀付莫大之庆海内同之然熹之愚虑独不胜私忧过计敢以布于下执事盖自戊午讲和以至于今二十余年朝政不纲兵备弛废国势衰弱内外空虚近岁以来天啓圣心稍加振理始复渐有条绪然宿已深非得同心同德之臣素为海内所属望者为之辅佐进贤退奸修滞补要之以尽而持之以久使其势翕然而大变则未可以有为也前日不量事势亟下亲征之诏则既失之易矣然理直言顺庶几有成事同发机有进无退而旷日引月不闻进发之期任国政者不闻有冦忠愍之谋典宿卫者不闻有髙烈武之请使诸将惰心六军解体敌骑横突深入两淮兵少而敌益彊事急而粮已匮于是戒严未及两月而募兵科借之祸已及民矣向非天佑皇家降罚于彼则胜负之决盖未可知今日之事其不可谓诸公谋于庙堂之效羣帅攻城野战之功亦已明矣愚谓正宜君臣相戒兢慎袛肃改图柄任益修政理以答扬上天眷顾之命不宜坐虞邻国之难以幸为利而遽自以为安也抑今中原之地幅员万里敌人奔走震骇之余力未能争朝廷坐视而不取则持计取之则功绪广而劳费多此正安危得失之机差之毫厘缪以千里不可以不审也熹窃以为必能因其人以守因其粮以食使东南之力不困然后根本固而不摇必有以大慰其来蘓之望而深结其同济之心使西北之情益坚然后藩篱密而可恃必使敌人他日痛定力全之后不能复窥吾卢龙之塞然后朝谒陵庙还反旧京之事乃可言也不知今日朝廷之上侍从之列谁为能办此者独旧人之贤起而未用者一二公使之出则重于今日视师之人授之政则贤于今日秉钧之士独恐朝廷终不听用则无如之何耳失今不早为计敌人士马精彊固未有损今兹所失独完顔亮一夫耳万一旬月之间复悉其众挟其丧君之耻以来修怨于我不知朝廷之议复以何计御之敛民则民憔悴而不堪募兵则兵脆弱而无用将据中原而与之争则形势未习将弃中原而守淮泗则恢复无期不知议者何以处此茍处之未审而曰姑又以待天幸之来则非愚之所敢知者是以私忧过计夙夜拳拳而不能已也顾衰病之余气短辞拙不能言利害之实然其大要不远是矣阁下以道学履践致身庙堂在诸公间最有人望故熹敢以此言进触冐威尊皇恐无地狂妄之罪惟左右者裁之
　　答陈漕论盐法书【季若】
　　熹昨承垂示盐法利害累日究观窃以为适今之宜莫便于此及询诸乡人则其説不无同异不敢不以闻盖问之崇安之人则比其旧费畧有所省无不以为便者问之建阳之人则云千金之产今日买盐所折不过千钱而新法输钱半倍其旧又须出钱买引盐食之计引盐至建溪上流比之今价亦不能甚贱则其为利为害未可知也两邑之数具之别纸可见其实又不知他邑如何尔然熹窃谓法之大体实已利便盖彊弱均敷已寛下贫应役之民便省赔费又凡种种幸皆无所自而作固不可以轻变但更须博尽众谋多方措置使输钱之数比旧稍轻买盐之价比旧顿减即公私两便法可久行若其不然则官戸豪宗昔幸免而今例输者横议纷纷必有所缘而起虽有良法美意不可行矣窃尝思之引价之所以贵以引额之数拘之也本钱之所以多以所支之数取之也此盐之所以贵也卖引之额所以防以所运之数拘之也海船之钱所以取以般运之费计之也此计产输钱之所以重也欲致二利去二害在乎罢海仓之买纳而已矣诚能罢海仓及下四州诸县之买纳而使客人请引南自漳泉北至长溪各从便路径就埕戸买盐兴贩则引价可减本钱可轻而盐贱矣引额可增海船可罢而计产所输亦薄矣夫海仓为盐法蠧害之根本使台知之详矣下四州诸县买纳之不异乎海仓而漳州以盗卖合支产盐重为民害使台知之亦详矣使其无害于今日所议之法犹将废置以蠲积况所以增官盐之价而厚私盐之利者皆在乎此岂可以不罢而改图其新乎夫卖引之额以上四州逐年运到一千万斤者为率而海仓每岁所取亦止此数尚有乏絶不继停留纲运之时故引价至于二十三文而患其贵引钱止得二十三万而患其少皆此之由也熹窃谓夫一千万斤者官运之正数也若夫出于埕戸搭于纲船漏于步担而散于四郡之间食之无余者一岁又何啻数百万斤此乃埕戸所煎民间所食之实数而前日弃之以为私贩之资者正以海仓侵盗本钱稽留割剥使埕戸不愿输官而宁私为贱鬻以捄目前之急故也今若罢去海仓而收此数百万斤者并入引额则引价每斤可减数钱而所以收引钱大数反增于旧矣【谓如增作一千五百万斤引而一斤止卖二十文亦得三十万贯恐不止此数更乞筹之】又使埕戸更无私盐可卖而官盐益快何惮而久不为此夫所以使客人纳盐本钱每斤十二文者将以给埕戸为循环本也今官收而官给之在客人则为枉费在埕戸则无实利曷若使埕戸客人自为贸易而官封之【沿海逐县专委令丞或簿尉】则客人不费四五文可得盐一斤每斤所省数钱足以具舟楫资往来埕戸售盐一斤实得四五文比之请于官司名为十二文而经过官吏揽子之手什不得其一二者大相远矣所以使州县桩海船钱五万余贯者本为漕司自海仓运至懐安以待客贩也若罢海仓而使客人径从便路兴贩则此钱固已在所蠲矣行此数者使引价可减本钱可省则官盐自贱而私贩自戢引额可增海船钱可罢则此两项所增所罢之数以减计产所输之数亦不啻什四五矣下四州人戸则使径就埕戸买盐不限引法但立法以防其兴贩透入上四州界可也此外非熹闻见思虑所及但议者见使司自王侍郎以来三四年间代纳上供其数不少或谓增盐尚有可减之数更望计度如其可减则愿更减分数于三项立法之中均退几钱尤为久远之利使闽中之人相与称曰盐法之利于吾民自陈公始子孙不忘岂不休哉鄙见如此未知当否以下问之勤不敢虚辱既采民言又竭愚虑以称塞万分狂妄之罪尚冀髙明矜而恕之幸甚幸甚
　　答刘平甫书
　　闻已遣两使议和金人待遇甚厚或疑金势实衰故欲且缓我师耳所遣乃归正人也杨已罢御营用周元特之言也周已还南榻矣山中已闻否伯崇兄不及别上状想且留屏山比日读何书讲论切磋之益想不但文字间也上蔡帖中儒异于禅一节道间省记颇觉有警试相与究之见日靣论也
　　与陈书谩写去只可呈大兄一读而焚之勿留也此言之发其不能受也固宜然万一成行则所言必有甚于此者又将何以堪之耶观此气象不若杜门之为愈下计终当出此耳元履云若为贫即不妨已以行道自任而以为贫处人此正吴材老之论古音也可以一笑
　　与延平李先生书
　　熹拜违侍右倐忽月余顷尝附两书于建宁窃计已获关听矣熹十八日离膝下道路留滞二十四日到鈆山馆于六十兄官舍路中幸无大病今日戴君来诊脉其言极有理许示药方矣云无他病只是禀受气弱失汗多心血少气不升降上下各为一人其他曲折皆非俗医所及顷在建阳惟见大湖一亲戚语近此耳至于心意隐微亦颇得之信乎其不可揜也熹向防指喻二説其一已叙次成文惟义利之説见得未分明説得不快今且以泛论时事者代之大畧如日前书中之意到阙万一得对毕即录呈也但义利之説乃儒者第一义平时岂不讲论及此今欲措辞断事而茫然不知所以为説无乃此身自坐在里许而不之察乎此深可惧者此间亦未有便姑留此幅书以俟附行若防赐教只以附建宁陈丈处可也天气未寒更乞为道保重以慰瞻仰九月二十六日拜状不备
　　与魏元履书
　　熹六日登对初读第一奏论致知格物之道天顔温粹酬酢如响次读第二奏论复雠之义第三奏论言路壅塞佞幸鸱张则不复闻圣语矣副本已送平甫托写呈当己有之矣十二日有防除此官非始望所及幸甚幸甚然阙尚远恐不能待已具请祠之劄辞日投之更属凌丈催促必可得也和议已决邪説横流非一苇可杭前日见周葵靣质责之乃云此皆处士大言今姑为目前计耳熹语之曰国家亿万斯年之业参政乃为目前之计耶大率议论皆此类韩无咎李德远皆不复寻遂初赋矣庶寮唯王嘉叟诸人尚持正论然皆在闲处空复尔为两日从官过堂诣府第不知所论云何欲少賛之輙不值未知渠所处也言路惟小坡论甚正但恐其发不勇不能胜众楚尔王之望龙大渊已差使副不知尚能挽回否诸非笔札可尽
　　共父之出中批所命朝野不知所坐本欲作先生一书醉矣不能因书及之亦令平甫写其劄副藁寄呈矣
　　与魏元履书
　　近时一种议论出于正人之口而含糊鹘突听之使人愦愦似此气象规模如何抵当得王之望尹穑辈更何足挂齿牙间也
　　与陈侍郎书
　　昨者伏防还赐手书慰藉甚厚拜领感激不知所言而奉祠冐昧之请又防台慈引重再三卒以得其所欲所示堂帖谨以祗受仰荷恩眷尤不敢忘而不知所以报也盖熹赋性朴愚惟知自守间一发口枘凿顿乖度终未能有以自振于当世退守丘园坐待沟壑而已今以阁下之力得窃廪假以供水菽之养其为私幸亦已大矣顾以义分犹有侥冐之嫌而阁下推挽之初心犹以为不止于此此则岂熹所敢闻哉又防垂喻今日之事慨然有戞戞乎其难哉之叹且承任职以来屡有建白去处之义自处甚明熹也虽未获与闻其详然有以见贤人君子立乎人之本朝未尝一日而忘天下之忧亦不肯以一日居其位而旷其职盖如此然犹不鄙迂愚疎贱之人而语之及此其意岂徒然哉熹诚不足以奉承教令然窃不自胜其慕用之私是以忘其不佞而试效一言焉执事者其亦听之熹尝谓天下之事有本有末正其本者虽若迂缓而实易为力捄其末者虽若切至而实难为功是以昔之善论事者必深明夫本末之所在而先正其本本正则末之不治非所忧矣且以今日天下之事论之上则天心未豫而饥馑荐臻下则民力已殚而赋敛方急盗贼四起人心动摇将一二以究其而求所以为图囘之术则岂可以胜言哉然语其大患之本则固有在矣盖讲和之计决而三纲頽万事隳独断之言进而主意骄于上国是之説行而公论郁于下此三者其大患之本也然为是説者茍不乘乎人主心术之蔽则亦无自而入此熹所以于前日之书不暇及他而深以夫格君心之非者有望于明公盖是三説者不破则天下之事无可为之理而君心不正则是三説者又岂有可破之理哉不审閤下前日之论其亦尝及是乎抑又有大于此者而山野之所弗闻弗知者乎閤下诚得其本而论之则天下之事一举而归之于正殆无难者而吾之去就亦易以决矣熹窃不自胜其愤懑之积请复得而详言之夫沮国家恢复之大计者讲和之説也壊边陲备御之常规者讲和之説也内咈吾民忠义之心而外絶故国来蘓之望者讲和之説也茍逭目前宵旰之忧而养成异日宴安之毒者亦讲和之説也此其为祸固已不可胜言而议者言之固已详矣若熹之所言则又有大于此者盖以祖宗之雠万世臣子之所必报而不忘者茍曰力未足以报则姑为自守之计而蓄憾积怨以有待焉犹之可也今也进不能攻退不能守顾为卑辞厚礼以乞怜于仇讐幸而得之则又君臣相庆而肆然以令于天下曰凡前日之薄物细故吾既捐之矣欣欣焉无复分毫忍痛含寃迫不得已之言以存天下之防者呜呼孰有大于祖宗陵庙之讐者而忍以薄物细故捐之哉夫君臣之义父子之恩天理民彛之大有国有家者所以维系民心纪纲政事本根之要也今所以造端建极者如此所以发号施令者如此而欲人心固结于我而不离庶事始终有条而不紊此亦不待知者而凛然以寒心矣而为此説者之徒惧夫公论之沸腾而上心之或悮也则又相与作为独断之説傅防经训文致奸言以深中人主之所欲而隂以自托其私焉本其为説虽原于讲和之一言然其为祸则又不止于讲和之一事而已是盖将重悮吾君使之傲然自圣上不畏皇天之谴告下不畏公论之是非挟其雷霆之威万钧之重以肆于民上而莫之敢撄者必此之由也呜呼其亦不仁也哉甚于作俑者矣仁人君子其可以坐视其然而恬然不为之一言以正之乎此则既然矣而旬日之间又有造为国是之説以应之者其欺天罔人包藏险慝抑又甚焉主上既可其奏而羣公亦不闻有以为不然者熹请有以诘之夫所谓国是者岂不谓夫顺天理合人心而天下之所同是者耶诚天下之所同是也则虽无尺土一民之柄而天下莫得以为非况有天下之利势者哉惟其不合乎天下之所同是而彊欲天下之是之也故必悬赏以诱之严刑以督之然后仅足以刼制士夫不齐之口而天下之真是非则有终不可诬者矣不识今日之所为若和议之比果顺乎天理否耶合乎人心否耶诚顺天理合人心则固天下之所同是也异论何自而生乎若犹未也而欲主其偏见济其私心彊为之名号曰国是假人主之威以战天下万口一辞之公论吾恐古人所谓德惟一者似不如是而子思所称具曰予圣谁知乌之雌雄者不幸而近之矣昔在熈宁之初王安石之徒尝为此论矣其后章惇蔡京之徒又从而绍述之前后五十余年之间士大夫出而议于朝退而语乎家一言之不合乎此则指以为邦朋邦诬而以四凶之罪随之盖近世主张国是之严凛乎其不可犯未有过于近时者而卒以公论不行驯致大祸其遗毒余烈至今未已夫岂国是之不定而然哉惟其所是者非天下之真是而守之太过是以上下相徇直言不闻卒以至于危亡而不悟也传曰差之毫厘缪以千里况所差非特毫厘哉呜呼其可畏也已奈何其又欲以是重误吾君使之寻乱亡之辙迹而躬驾以随之也呜呼此三説者其为今日大患之本明矣然求所以破其説者则又不在乎他特在乎格君心之非而已明公不在朝廷则已一日立乎其位则天下之责四靣而至与其颠沛于末流而未知所济孰若汲汲焉以勉于大人之事而成已成物之功一举而两得之也熹杜门求志不敢复论天下之事久矣于閤下之言窃有感焉不能自己而复发其狂言如此不审髙明以为如何也尚书王公计就职已久方羣邪竞逐正论消亡之际而二公在朝天下望之屹然若中流之底柱有所恃而不恐虽然时难得而易失事易毁而难成更愿合谋同力早悟上心以图天下之事此非独熹之愿实海内生灵之愿也
　　与汪帅论屯田事
　　崇安有范芑通判者顷从郑资政镇蜀能言当时汉中屯田之利所以实边郡纾民力省岁费者甚有条理不知其幕府文书犹有存于今日者否就使不完当日官吏必尚有可访者今之所谓和好岂可长保万一可保而在我者亦岂当但为安坐以守所保之计乎聚人之本财用为急与其卖度牒责财于民而髠其首以絶生聚之源卖官告使入仕之流猥滥讹杂以为吾民之病孰若因天时分地利借力于饱食安坐之兵而坐收富彊之实效乎况前人已试之验未远在博访而亟行之尔稼穑之功经岁乃成然当可为之时缓之一日则失一岁之事今以閤下之明乘此边事少休岁收大稔之际兵民皆有余力可以就事况诸司又皆通情则事之在汉中者亦可委曲审议而共为之失今不为恐后难复值此可为之防矣熹在远僻不能深得利病之详然得于传闻参以简册所记载窃以为此最当今边防之急务而申军律练士卒备器械抑又次之皆不可不先事预谋以为之备不审台意以为如何
　　与曹晋叔书
　　熹此月八日抵长沙今半月矣荷敬夫爱予甚笃相与讲明其所未闻日有问学之益至幸至幸敬夫学问愈髙所见卓然议论出人意表近读其语説不觉胸中洒然诚可叹服岳麓学者渐多其间亦有气质醇粹志趣确实者只是未知向方往往骋空言而远实理告语之责敬夫不可辞也长沙使君豪爽俊迈今日竒士但喜于立异不肯入于道德可惜屡询近况似深念尊兄者曾得近书否共父到阙之后言事者数矣其言又皆慷慨劲正近世之所未有圣主聪明无不容纳然所忧者一薛居州若得三五人賛助之国事或可扶持也此岂人力所能参哉看上苍如何耳
　　与魏元履书
　　被教备悉至意大槩只放税廪穷两事尔放税是秋冬间事且与诸公商量未晚廪穷亦是州县间合行事似不必闻之朝廷朝廷每事如此降指挥恐不是体靣昨日已作芮书今录呈不知且如此可否第五等是五百文以下其间极有得过之人若物业全被水伤固不可不全放若但伤些小如何一例放得但百十钱以下产戸即不能如此分别与全放不妨尔西府书旦夕遣去熹亦当作书且以老兄所説与熹鄙意告之惟其所择但一两县灾伤似只是监司州郡事若执政者切切然只专为乡里理防事似属偏颇道理亦不如此芮漕之书相咨问如此若以诚告岂有不行徐任亦方留意此事尽得商量若商量到十数日间亦须有定议矣朝廷在千里外其为报应岂不缓耶但商量事须酌中合宜教人行得即无不可告之理其或不入咎乃在彼若自家所説过当教人信不及行不得则是自家未是安得专咎他人耶况禹稷顔子事体不同吾人已是出位犯分了若合告州府监司者告州府监司合告朝廷者告朝廷尽诚以告之而行与不行付之于彼犹未为大失今又向如此却似未是道理盖此事一发使朝廷失虑四方之体州郡监司失其职吾辈失其守虽活千人不可为也如何如何不若更度事理之所宜力告诸公有合朝廷应副者令自申明而约以助其请则庶几或可尔谢诸公书必已有定论顷见伊川集中谢韩康公啓乃是除讲官后方谢之吴宪既得书却难不答且答其书因谢其意似无不可但诸公无书来者则未须尔将来谢帅之辞不过自叙已意谢其荐扬而已【横渠有数篇谢人荐举书甚佳】何必作佞语亦何必作惷辞但荐书中有此人姓名亦是人生不幸事此古人所以难受爵位也养源小批如此而遂竟去何耶熹看得今日之事只是士大夫不肯索性尽底里説话不可专咎人主柳子厚曰食君之禄畏不厚兮惮得位之不昌退自服以黙黙兮曰吾言之不行今人多是此般见识也得汪文六月十九日九江书云六月末可到玉山于彼俟请祠之报已作书速其行矣一请犹是礼数若又再请则无谓矣熹与书云有如再请忽遂雅懐而治乱消长由此遂分岂惟公终身恨之天下后世亦且有所归责矣不知渠又以为如何所欲言甚众亟遣人草草
　　与魏元履书
　　里中大稔数年所无幸事然小民债负亦倍常年比收敛已想亦无余矣昨得赵推书云漕司已备录熹劄子行下府中未知后来如何王守赵漕都未通书盖亦懒与此事矣其父前月二十间因论王琪专被宻防筑真州城不经由三省密院大忤上防批与端殿宫观次日又批与知隆兴乞放谢却令朝辞乞以念八日又令初四日却似悔前举之失然共父书云陈丈力争此事恐亦不能久两公在朝虽做大事不得然善类不无所持今各辞去亦可虑也书中令致意尊兄云事体与昔不同陈丈若去则此事当自审处平父亟遣人至云际人立俟书草此为报集议文字上内钦夫他文未暇检然多取而不究其防此乃尊兄旧病何为未能去耶芮老书中相告戒切中拙病荷其相爱之意不敢忘也
　　贺陈丞相书
　　防闻制书延拜进秉国均凡在陶镕孰不欣赖伏惟明公以大忠壮节早负天下之望自知政事賛襄密勿凡所论执皆系安危至其甚者輙以身之去就争之虽未即从而天子之信公也益笃天下之望公也益深懔懔然惟惧其一旦必去而不可留也夫明公所以得此于上下者岂徒然哉今也进而位乎天子之宰中外之望莫不欣然咸曰陈公前日之言天下之言也争之不得危于去矣而今乃为相则是天子有味乎陈公之言而将卒从之也陈公其必以是要説上前而决辞受之几矣且天下之事其大且急者又不特此陈公果不得谢而立乎其位必且次第为上言之为上行之其不黙然而受兀然而居也明矣熹虽至愚亦有是説然今也听于下风亦既余月政令之出黜陟之施未有卓然大异于前日则是明公盖未尝以中外之望于公者自任而茍焉以就其位矣熹受知之深窃所愧叹未知明公且将何以善其后也请得少效其愚而明公择焉盖闻古之君子居大臣之位者其于天下之事知之不惑任之有余则汲汲乎及其时而勇为之知有所未明力有所不足则咨访讲求以进其知扳援汲引以求其助如捄火追亡尤不敢以少缓上不敢愚其君以为不足与言仁义下不敢鄙其民以为不足以兴教化中不敢薄其士大夫以为不足与成事功一日立乎其位则一日业乎其官一日不得乎其官则不敢一日立乎其位有所变而不肯为者私也有所畏而不敢为者亦私也屹然中立无一毫私情之累而惟知为其职之所当为者夫如是是以志足以行道道足以济时而于大臣之责可以无愧不审明公图所以善其后者其有合于此乎其有近于此乎无乃复有进于此者而熹之愚不足以知之乎愿亟图之庶乎犹足以终慰天下之望母使前日之欣然者更为今日之悒然也抑熹又有请焉盖熹尝辱明公赐之书矣其言有曰前辈为大臣不过持循法度主张公道知无不言履君以德公行赏罚进贤退不肖而已今日事有至难风俗败壊官吏茍且彊敌在前边备未立如之何其可为也熹愚不肖深有所疑盖凡明公之所易者皆古人之所难而明公所难者乃古人之所易也反复思虑不得其説将以质之左右而未暇也今者敢因修庆而冐以为请伏惟明公试反诸心而以事理之轻重本末权之诚知夫真难易之所在而有以用其心焉则亦无难之不易矣诗曰伐柯伐柯其则不远愿明公留意则天下幸甚
　　答魏元履书
　　所喻杜征南语此固切论然今日之事恐异于此盖彼以彊大兼人之国故其计谋规画不得不然今以弱小自守而义当有为乃其义理事势不得不尔今日虽无征南之明畧而天下之事当得但已耶愚谓孟子所谓成功则天董子所谓明道正义武侯所谓鞠躬尽力死而后已成败利钝非所逆料者正是今日用处若以征南之言为正窃恐落第二义也前日答书思虑偶不及此见来书又言之聊发其愚不知老兄以为如何也顷见林黄中説在宫邸读史记秦伐楚王翦李信争兵多少处偶及近事因云今乃欲以数万之卒横行中原何其虑事之不详也熹因为言此事正不尔秦灭六国楚最无罪故楚既亡而其国人悲思有三戸之谣则当时秦人之攻楚人之守势可知矣今日之事与此正相反奈何以为比乎此与所论亦稍相似因谩及之大抵议论先要根本正当然后纪纲条目有所依而立近看论语説及为儿辈説唐鉴因得究观范太史之学不知此人胸中如何其议论乃尔暇日试熟观数过当见古人论事轻重缓急之方矣每读至防心处未尝不废卷而叹也
　　与陈丞相书
　　熹啓中夏毒热恭惟仆射平章枢使相公钧候起居万福熹昨奉咫尺之书修致庆问因以愚虑上渎髙明自揣妄庸宜得谴斥之罪乃防钧慈还赐手教抚存开纳礼意勤厚伏读三叹有以见明公位愈髙而心愈下德弥盛而礼弥恭果非小人之腹所能料也台司礼絶不敢复致啓谢惟是区区归心黄閤之下未始一日而忘忽又奉承堂帖戒以祗事之期囊封疾置似亦非常制所当得者自顾何人可以当此尤窃恐惧不能自安然熹之狂獧朴愚不堪世用明公知之盖有素矣顷自祠官叨被除目闻命之初即惕然有不敢当之意顾以近制不应辞避之科因欲复求祠官几得斗升之禄以共水菽之养则又以待次尚远惧有贪躁之嫌是以因仍寝嘿以至于今幸官期已及而庙堂又特为下书以招徕之则熹之不获已而有求似亦不为甚无谓者已别具劄子一通道其所欲伏惟明公哀怜而幸听之不使轻犯世故以贻亲忧则明公之赐于熹厚矣或恐未即遽防矜许则熹请得复罄其説盖熹虽愚不肖无所短长然区区用力于古人之学阅天下之义理亦庶几不为懵然者岂不知外有君臣之义内有母子之情而平生知已如明公者待之又不为不厚岂不愿及明时效尺寸以报君亲酬知遇而直逡巡退缩以求守此东南之陂乎此其中必有甚不得已者惟明公幸察焉而听其所欲使得窃祠官之禄以养其亲而自放于荒闲寂寞之境以益求其所志庶乎动心忍性涵泳中和赖天之灵得遂变化其狂獧朴愚之质则异时明公未忍终弃犹欲熏沐而器使之其或可以奉令承教而不敢辞也明公亦宜自谋所以清化原革流者使干刚不亢而君道下济忠谠竞劝而臣道上行则天地交泰上下志同而天下之士虽有嚣嚣然处畎亩而乐尧舜者犹将为明公出况如熹者又岂足道也哉伏惟明公勉焉则天下幸甚自余加获鼎食以慰具瞻熹不胜恳祷拳拳之至谨奉手啓以闻伏惟照察
　　与汪尚书书
　　自顷拆号日望登庸尚此滞留不省所谓海内有识之士盖莫不为明公迟之而熹之愚独有为明公喜者盖以省闱之取舍观之则疑明公于天下之义理尚有当讲求者而喜其犹及此闲暇之时也自道学不明之久为士者狃于偷薄浮华之习而诈欺巧伪之奸作焉上之人知厌之矣兹欲遂变而复于古一以经行廸之则古道未胜而旧习之奸已纷然出于其间而不可制世之人本乐纵恣而惮绳检于是乘其隙而力攻之以为古道不可复行因以遂其自恣茍简之计俗固已薄为法者又从而薄之日甚一日岁深一岁而古道真若不可行矣譬之病人下寒而客热炽于上治其寒则热复大作俗工不求所以治寒之术遂以为真热而妄以寒药下之其不杀人也者几希矣蘓氏贡举之议正如此至其诋东州二先生为矫诞无实不可施诸政事之间则其悖理伤化抑又甚焉而省为盗用此文者两人明公皆擢而寘之众人之上是明公之意盖不以其説为非也生于其心害于其政发于其政害于其事明公未为政于天下而天下之士已知明公之心争诵其书以求速化耳濡目染以陷溺其良心而不自知遂以偷薄浮华为真足尚而敢肆诋欺于昔之躬行君子者不为非也况于一旦坐庙堂之上而以宰相行之其害又当如何哉明公前者駮正张纲之谥深诋王氏之失识者韪之而今日之取舍乃如此死者有知得无为纲所笑不审明公亦尝悔之否乎熹愚无知辱知奬甚厚往者亦尝闗説及此而今畧验矣故独不敢以延拜之迟为恨而以犹得及此暇时讲所未至为深喜明公若察其愿忠之意而寛其忘分之诛则愿深考圣贤所传之正非孔子子思孟程之书不列于前晨夜览观穷其指趣而反诸身以求天理之所在既以自正其心而推之以正君心又推而见于言语政事之间以正天下之心则明公之功名德业且将与三代王佐比隆而近世所谓名相者其规模盖不足道况苏氏浮靡机变之术又其每下者哉熹忽被堂帖戒以官期本不欲行今乃得遂初心有书恳丞相求祠禄以供水菽之奉恐或怒其不来未易遽得即乞从容一言之赐早遂所求幸甚幸甚参政梁公之门初无洒扫之旧不敢以书请又恐疑于简已也有劄子一通乞转致之且及此意则又幸甚熹不敢复论时事盖亦有不待论而白者明公尚勉之哉
　　答汪尚书书
　　徐倅转致五月二十七日所赐教帖恭审比日暑雨润溽台候起居万福感慰之深伏防劝行尤荷眷念熹近拜手啓并申省状自崇安附递请祠禄不审已得彻台听否熹孤贱无庸学不加进而戅愚日甚与世背驰自度不堪当世之用久矣往者犹意明公来归必将有以上正君心下起頽俗庶几或可效其尺寸以佐下风是以未敢决然遂为自屏之计而今也明公之归亦既累月矣似又未有以大慰区区平昔之望则熹也尚复何望于他人而可輙渝素守以从彼之昏昏哉所以深不获已而有前书之请非独自为亦欲明公识察此意而图其新耳今承诲饬之勤敢不深体至意然熹愚窃谓明公必欲引内其身不若听用其言言行矣则其身之出也可以无所愧其不出也可以无所恨若言不用道不合顾踽踽然冐利禄而一来前有厚顔之愧后有骇机之祸熹虽至愚独何乐乎此而必为之而明公亦何取乎熹而必致之也抑明公之教熹曰既到之后若有未安则在我矣两得元履书亦以公言见告如此此则明公爱熹之深而所以为熹谋者反未尽也夫事之可否方杂乎防防之中而未知所决则姑为之以观其后可也今此身之不可仕仕路之不见容已昭然矣尚何待于既至然后有所未安耶古之君子量而后入不入而后量今身在山林尚恐不能自主况市朝胶扰之域当世之大人君子至是而失其本心者踵相寻也若熹者又可保其不失耶故熹深有所不能无疑于明公之计惟前书之恳敢因是而复有请焉如防矜许固为大幸若其不遂则熹岂敢坐违朝命而不一行但老人年来多病既不敢劳动登途又不敢远去膝下只此一事便自难处借令单行至彼就职则便被拘縻不就则重遭指目就职之后遽去则又似无説不去则自违素心凡此曲折皆已思之烂熟其势必至颠沛无可疑者伏惟明公以其所以见爱之心施之于此而为之谋则必有所处矣然熹亦非必欲祠禄若荒僻无士人处教官少公事处县令之属似亦可以藏拙养亲但恐无见阙耳穷空已甚若有数月之阙即不可待又不若且作祠官之为便也复因徐倅便人拜啓区区底蕴敢尽布之伏惟明公察焉进见未期伏乞进德脩业为主眷人千万自重不宣谨啓
　　答汪尚书书
　　国史侍读内翰尚书文台席去月十一日徐倅转致台翰之赐即已具啓尽布腹心今当彻听闻久矣今日得崇安递中十八日所赐教帖伏读再三仰认至意感服之余得以窃闻比日暑中台候起居万福又以为慰熹学不加进而迂戾日甚特以去违门墙之久明公不深知犹复以故意期之移书招徕词防笃厚此见髙明好贤乐善之意有加于前而熹无以堪之徒自惧耳区区之懐所欲陈者所附徐倅书已索言之但不知向托元履致丞相书及申省状等曾一一投之否度可否之报必已有所定然未知诸公所以必欲其来何谓也哉以为欲行其道则熹学未自信固无可行之道今日所处人得为之又非可行之官且诸公皆以耆德隽望服在大僚而纪纲日紊奸幸肆行未有能遏之者又非有可行之效也以为欲荣其身则使熹捐亲而仕舍灵而观朶颐随行逐队则有持禄之讥卬首信眉则有出位之戒是亦何荣之有哉凡此数者久已判然于胸中往时犹欲以明公卜之是以未敢决然为长往之计今明公还朝朞年诸事又且如此则熹亦岂待视一魏元履而为去就哉然闻元履数有论建最后者尢切至若一旦真以此去则有志之士虽欲不视之以为去就亦不可得矣盖出处语黙固不必同然亦有不得不同者皆适于义而已熹累防敦譬固已不敢輙徇匹夫之守今只俟前日之报若已得请固为幸甚无所复言若犹未也而诸公果能协成元履之论使圣德日新谗佞屏远逆耳利行之言日至于前而无所忤焉则熹失所望于前者犹或可以收之于后又何説之辞哉程张二先生固可仕而仕然亦未尝不可止而止也熹则何敢议此特因来教而及之至于前日冐进瞽言明公不以为谴而欲与之上下其论且将推是而益省察焉明公进德不倦之意可谓盛矣然事变无穷几防易失酬酢之间盖有未及省察而谬以千里者是以君子贵明理也理明则异端不能惑流俗不能乱而德可久业可大矣若熹前日所请欲明公致一于孔孟程子之书者乃穷理之要不审高明果以为何如也近见吕申公家一二议论殊乖僻悖理不谓原明亲炙有道而所见乃尔向见明公笃信之今亦觉其非否盖天下无二道今两是相持于胸中所以临事多疑而当疑者反不察也所欲言者无穷薄暮欲遣书入递不能尽懐伏惟益为此道千万自重不宣
　　陈丞相书
　　熹昨以愚恳冐渎威尊似闻钧慈怜念未许遽就闲退区区感激何可具言实以鄙性惷愚触事妄发窃观近事深恐一旦不能自抑以取罪戾不肖之身非敢自爱诚惧仰负相公手书招徕之意重玷听言待士之美则其为罪大矣伏况老亲行年七十旁无兼侍尤不欲其至于如此旦夕忧烦几废寝食人子之心深所不遑是敢再沥悃诚仰干大造欲乞检防前状特与陶铸岳庙一次俾得婆娑丘林母子相保遂其麋鹿之性实为莫大之幸情迫意切不知所言伏望钧慈俯赐怜察
　　答汪尚书书
　　熹此月二日递中领赐教即以尺书附递拜答续又领章左藏寄来台翰又以数字附刘审计伸前日之恳不审今皆呈彻未也忽徐倅送示九日所赐手帖防审即日秋暑盛德有相台候起居万福感慰不可言重防戒喻令熹审思出处之计茍合于义他不必问也熹虽至愚荷明公矜念之深教诲之切至于如此岂不愿奉承一二少答知己之遇然区区之意已具前书更望留意反复则有以知熹之所处其度于义盖已审矣但恐熹所谓义乃明公所谓不必问者而忽之耳然熹既已申省则今日亦须再得省劄而后敢行但至彼不过恳辞而归他亦无以自效却虑一旦亲见诸公之訑訑音声顔色有不能平所发或至放过甚以自取戾则明公虽欲曲加庇防而不可得殆不若早为一言遂其所请之为愈也前书戒以勿视元履为去就熹固已畧言之矣夫朝有阙政宰执侍从台谏熟视却立不能一言使小臣出位犯分颠沛至此已非圣朝之美事又不能优容奬励顾使之逡巡而去以重失士心又不俟其自请而直谴出之则骇听甚矣陈公之待天下之士乃如此明公又不少加调防而听其所为则熹亦何恃而敢来哉盖熹非敢视元履为去就乃视诸公所以待天下之士者而为进退耳愿明公思之为熹谢陈公熹之坐违朝命已三月矣欲加之罪不患无辞既不早从所请则不若正其违傲之罪而谪斥之亦足以少振风声使天下之士知守道循理之不可为而一于阿谀委靡之习以遂前日之非亦一事也不识明公其亦以为然乎顷年陈公在建安明公在蜀郡熹尝获侍言于陈公窃以为天下之事非两公不能济陈公盖不辞也至于今日乃复自忧言事之不效往者则不可谏矣来者其亦尚可追乎伏惟明公深达陈公相与亟图之熹之心盖犹不能无拳拳也承谕旦夕即上告归之请熹窃惑之盖明公非不可去特万里还朝主知人望如此其不薄也一旦未有以借手而无故以去此古人所以有屑屑往来之讥也愚意却愿明公审思以合于义毋使人失望焉则熹之愿也陈公劄子一通乞赐传达幸甚幸甚邈然未有拜侍之期伏惟顺时之宜为国自重不宣
　　与陈丞相书
　　屡以愚恳冐渎钧听未防矜许忧惧实深今日复得尚书汪公书戒以速行谨以愚见复之颇尽曲折窃恐相公未知区区之心试取而一观之则知我罪我当有所决矣熹受知之深岂愿如此亦惟有以深瞩其不得已之故或遂改图则不惟熹犹有望焉而天下实受其赐惟相公深图之
　　答刘平甫书
　　领武昌五月下旬书知行李平安登览雄胜甚慰所懐而安国诸词更勤手笔读之使人飘然直有凌云之气也比日新秋尚热伏惟到荆已久侍奉万福熹请祠久不报昨得元履书云相君怒甚恐不可得然三得汪尚书书已两报之竭尽底蕴次第亦须见怒矣或恐更有备礼文字来即当再入文字彊勉一到衢间听朝命又不得请即烦一到靣恳诸公恐到彼终无好出场耳元履竟不容于朝虽所发未为中节然比之尸位素餐口含瓦石者不可同年语矣陈固无可观汪亦碌碌知人之难乃如此此则拙者之误一兄也闻到鄂已有所处置威望隐然甚善甚善到荆不知又别有何施行想规模素定不劳而政举也边候既未耸统帅之命当且中止似亦不必切切以为言熹向两书为一兄言此知皆达否
　　答张钦夫
　　昨所惠吴才老诸书近方得暇一观始谓不过浅陋无取未必能壊人心术如张子韶之甚今乃不然盖其设意专以世俗猜狭怨怼之心窥圣人学者茍以其新竒而悦之其害亦有不胜言者道学不明无一事是当更无开眼处奈何奈何元履十六日已到家昨日遣书来未暇往见之然想其脱去樊笼快适当如何也诸公既不能克已从善使人有乐告之心又曲意弥缝恐有失士之诮用心如此亦已缪矣熹所与劄子谩录呈足以见区区然勿视人幸甚

　　晦庵集卷二十四
　　钦定四库全书
　　晦庵集卷二十五　　　　　宋　朱子　撰书【时事出处】
　　答张敬夫书
　　垂喻曲折必已一一陈之君相之意果如何今当有一定之论矣伏防不鄙令诵所闻以禆万一此见临事而惧之意推是心也何往不济然此盖非常之举废兴存亡所系不细在明者尚不敢轻况愚昧荒迷之余其何敢轻易发口耶大抵来教纲领极正当条目亦详备虽竭愚虑亦不能出是矣顾其间有所未尽计非有所不及恐以为无事于言而不言耳请试陈之夫春秋之法君弑贼不讨则不书葬者正以复雠之大义为重而掩葬之常礼为轻以示万世臣子遭此非常之变则必能讨贼复雠然后为有以葬其君亲者不则虽棺椁衣衾极于隆厚实与委之于壑为狐狸所食蝇蚋所嘬无异其义可谓深切着明矣而前日议者乃引此以开祈请之端何其与春秋之义背驰之甚耶又况祖宗陵寝钦庙梓宫往者屡经变故传闻之说有臣子所不忍言者此其存亡固不可料矣万一狡冦出于汉斩张耳之谋以误我不知何以验之何以处之熹昨日道间见友人李宗思相语及此李云此决无可问为臣子者但当思其所以不可问之痛沫血饮泣益尽死于复雠是乃所以为忠孝耳此语极当若朝廷果以此义存心发为号令则虽瘖聋跛躄之人亦且增百倍之气矣何患怨之不报耻之不雪中原之不得陵庙梓宫之不复而为是纰缪倒置有损无益之举哉不知曾为上论此意请罢祈请之行否此今日正名举义之端不可不审万一果有如前所陈张耳之说却无收杀若前日之言未尽此意当更论之此不可放过也其他则所论尽之但所谓徳者当如何而脩所谓人才者当如何而辨所谓政事者当如何而立此须一一有实下功夫处【愚谓以诚实防畏存心而远邪佞亲忠直讲经训以明义理为之辅凡廷臣之狡险逢迎软熟趋和者以渐去之凡中外以欺罔刻剥生事受宠者一切废斥而政令之出必本于中书使近习小人无得假托以紊政体此最事之大者】又须审度彼已较时量力定为几年之规若孟子大国五年小国七年之说其间施设次第亦当一一子细画为科条要使上心晓然开悟知如此必可以成功而不如此必至于取祸决然不为小人邪说所乱不为小利近功所移然后可以向前担当鞠躬尽力上成圣主有为之志下究先正忠义之传如其不然则计虑不定中道变移不惟不能成功正恐民心内摇仇敌外侮其成败祸福又非坐而待亡之比家族不足惜奈宗社何此尤当审处不可容易承当后将有悔而不及者愿更加十思不可以入而后量也抑又有所献熹幸从游之久窃覸所存大抵庄重沉宻气象有所未足以故所发多露而少含蓄此殆涵养本原之功未至而然以此虑事吾恐视听之不能审而思虑之不能详也【近年见所为文多无节奏条理又多语学者以所未到之理此皆是病理无大小小者如此则大者可知矣又丐免丁绢期反牛羊之说宣播远近尤非小失不可不戒】愿深察此言朝夕防检絶其萌芽勿使能生则志定虑精上下信服其于有为事半而功倍矣【事之有失人以为言固当即改然亦更须子细审其本末然后从之为善向见举措之间多有一人言而为之复以一人言而罢之者亦大轻易矣从之轻则守之不固必矣】慕仰深切不胜区区过计之忧敢以为献想不罪其僭易也虞公能深相敬信否颇闻尚有湖海之气此非廊庙所宜愿从容深警切之使知为克已之学以去其骄吝之私更进用诚实沈静之人以自辅其所不足乃可以当大任而成大功不然锐于趋事而昧于自知吾恐其颠踬之速也熹向得汪丈书道虞公见问之意时已遭大祸不敢越礼言谢今愿因左右效此区区庶几不为虚辱公之问者伯恭于此何为尚有所疑熹尝以为内脩外攘譬如直内方外不直内而求外之方固不可然亦未有今日直内而明日方外之理须知自治之心不可一日忘而复雠之义不可一日缓乃可与语今世之务矣
　　答张敬夫
　　今日既为此举则江淮荆汉便当戒严以待不知将帅孰为可恃者近年此辈皆以货赂倚托幽隂而得兵柄漫不以国家军律为意今日须为上说破此病进退将帅须以公议折中与众共之则军不待自练而精财不待自节而裕矣此张皇国威之本不可不早虑也两淮屯田两年来措置不知成伦绪否议者纷纷直以为不可固不是议论然亦恐任事者未必忠信可仗其所措画未必合义理顺人心此亦不可不早为之所向见范伯逹文条具夫田之说甚详似可行于旷土便为井地寓兵之渐试询究其利病如何均输之政见上曾及之否此决无益于事徒失人心今时州县老兄所亲见岂有余剰可刬刷耶闽中之兵春间忽有赴帅司团教指挥七郡劳遣所费不赀然后肯行至彼又无营寨止泊闻极咨怨出不逊语此等举动诚不可晓昨日道间又见奉行强盗新法者杀伤人犯奸纵火皆死此固无疑于当戮但赃满之限亦从而损之此似太过盖所以改此法正以人之躯命为重耳今乃一例为此刻急则人但见峻文之迹而未察乎所以爱人之心者亦不得不骇矣不若改此一条使赃满之数比旧法又加寛焉以见改法之本意所重乃在人之躯命而不在乎货财则彼微有贪生惜死之情者为恶将有所极而人之被刼者亦或可以免于杀伤之祸汗辱之耻矣又经贷命而再犯者杀之似亦太过不若斩其左足使终身不复能陆梁全生之仁禁非之义并行不悖乃先王制刑督奸之本意也忧居穷寂不闻外事接于耳目者仅有此耳一一僭闻幸少留意
　　答张敬夫
　　奏草已得窃观所论该贯详明本末巨细无一不举不欲有为则已如欲有为未有舍此而能济者但使介遂行此害义理失几防之大者若敌人有谋不扼吾请假以容车之地使得往来朝谒不知又将何以处之今幸彼亦无谋未纳吾使不若指此为衅追还而显絶之乃为上策若必待彼见絶而后应之则进退之权初不在我而非所以为正名之举矣尊兄所论虽不见郤然只此一大节目便已乖戾而他事又未有一施行者窃意虞公亦且缪为恭敬未必眞有信用之实不若早以前议与之判决如其不合则奉身而退亦不为无名矣葢此非细事其安危成败间不容息岂可以坐縻虚礼逡巡闵黙以误国计而措其身于颠沛之地哉必以防庆为期窃恐未然之间卒有事变而名义不正弥纶又疎无复有着手处也彼若幸而见听则更须力为君相极言学问之道使其于此开明则天下之事不患难立详观四牍却似于此有未尽也熹常谓天下万事有大根本而每事之中又各有要切处所谓大根本者固无出于人主之心术而所谓要切处者则必大本既立然后可推而见也如论任贤相杜私门则立政之要也择良吏轻赋役则养民之要也公选将帅不由近习则治军之要也乐闻警戒不喜导谀则听言用人之要也推此数端余皆可见然未有大本不立而可以与此者此古之欲平天下者所以汲汲于正心诚意以立其本也若徒言正心而不足以识事物之要或精覈事情而特昧夫根本之归则是腐儒迂濶之论俗士功利之谈皆不足与论当世之务矣吾人向来非不知此却是成已功夫于立本处末甚端的【如不先涵养而务求知见是也】故其论此使人主亦无下功夫处今乃知欲图大者当谨于微欲正人主之心术未有不以严恭寅畏为先务声色货利为至戒然后乃可为者此区区近日愚见之拙法若未有孟子手叚不若且循此涂辙之无悔吝也不审髙明以为如何
　　答张敬夫
　　昨陈明仲转致手书伏读再三感幸交集葢始见尊兄道未伸而位愈进实不能无所忧疑及得此报乃豁然耳向者请对之云乃为不得已之计不知天意慇懃既以侍立开尽言之路而圣心鉴纳又以讲席延造膝之规此岂人谋所及哉窃观此举意者天人之际君臣之间已有响合之势甚盛甚盛勉旃勉旃凡平日之所讲闻今且亲见之矣盖细读来书然后知圣主之心乃如此而尊兄学问涵养之力其充盛和平乂如此宜乎立谈之顷发悟感通曾不旋踵遂定腹心之契真所谓千载之遇也然熹之私计愚窃不胜十寒众楚之忧不审髙明何以处之计此亦无他术但积吾诚意于平日使无食息之间断则庶乎其可耳夜直亦尝宣诏否夫帝王之学虽与韦布不同经纶之业固与章句有异然其本末之序愚窃以为无二道也圣贤之言平铺放着自有无穷之味于此从容潜沉黙识而心通焉则学之根本于是乎立而其用可得而推矣患在立说贵于新竒推类欲其广博是以反失圣言平淡之眞味而徒为学者口耳之末习至于人主能之则又适所以为作聪明自贤圣之具不惟无益而害有甚焉近看论语旧说其间多此类者比来尊兄固已自觉其非矣然近闻发明当仁不让于师之说云当于此时识其所以不让者为何物则可以知仁之义此等议论又只似旧来气象殊非圣人本意才如此说便只成释子作弄精神意思无复儒者脚实地功夫矣进说之际恐不可以不戒筵中见讲何书愚意孟子一书最切于今日之用然轮日讲解未必有益不若劝上万几之暇日诵一二章反复玩味究观圣贤作用本末然后夜直之际请问业之所至而推明之以上之聪明英睿若于此见得洞然无疑则功利之说无所投而侥幸之门无自啓矣异时开讲如伊川先生所论坐讲之礼恐亦当理防也孟子论王道以制民产为先今井地之制未能遽讲而财利之柄制于聚敛掊克之臣朝廷不恤诸道之虚实监司不恤州县之有无而为州县者又不复知民间之苦乐盖不惟学道不明仕者无爱民之心亦縁上下相逼只求事办虽或有此心而亦不能施也此由不量入以为出而反计费以取民是以末流之弊不可胜捄愚意莫若因制国用之名而遂脩其实明降诏防哀悯民力之凋悴而思所以膏泽之者令逐州逐县各具民田一亩岁入几何输税几何非泛科率又几何【一县内逐乡里不同者亦依实开】州县一岁所收金谷总计几何诸色支费总计几何【逐项开】有余者归之何许不足者何所取之俟其毕集然后选忠厚通练之士数人类防考究而大均莭之有余者取不足者与务使州县贫富不至甚相悬则民力之惨舒亦不至大相絶矣【陆宣公论两税利害数条事理极于详备似可采用也】是则虽未能遽复古人井地之法而于制民之产之意亦彷佛其万一如此然后先王不忍人之政庶乎其可施也又屯田之议久废不讲比来朝廷似稍经意然四方未覩其效而任事者日被进擢不知果能无欺诞否今日财赋岁出以千百巨万计而养兵之费十居八九然则屯田实边最为寛民力之大者但恐疆理不定因陋就简则欺诞者易以为奸而隐覈者难于得实此却须就今日边郡官田略以古法画为丘井沟洫之制亦不必尽如周礼古制但以孟子所言为凖画为一法使通行之边郡之地已有民田在其间者以内地见耕官田易之使彼此无疆场之争军民无杂耕之扰此则非惟利于一时又可渐为复古之绪髙明试一思之今日养民之政恐无出于两者其他忠邪得失不敢槩举但政本未清幸门未窒殊未有以见阳复之效愿更留意暇日为上一二精言之至于省中职事施行尤切伏想直道而行无所回互不待愚言之及矣猥承下问敢效其愚伏惟采择
　　答沈侍郎书
　　熹伏防送示告命极感眷存窃计揄扬推挽之力多矣然熹愚不肖昨以忧苦之余疾病残废不堪仕宦故召命之下不得不辞最后诸公以谓无故罢遣非朝廷待士之礼势必难从不若以岳祠为请庶几有以借手而罢始者犹以无事而食禄为嫌不敢出口久之然后敢言意谓向来遭丧既已去官今若朝廷畀之旧秩从其所请使之得便私计而免于稽违偃蹇之罪则已为非常之恩矣不谓今复横被殊私事出于望表始者闻之未敢遽信既而犹谓台省诸贤必有能论其失者势必中寝忽前日府中送省劄来乃知此命之遂行而今得窃窥训诲叮咛之意尤使人皇恐震栗而不敢当已送建宁府寄内今有二状申省輙以附内得赐台防投达为幸但其间所陈縁愧恐悚廹不能尽鄙懐敢乞因见丞相特借一言因熹之辞便从所请不惟孤疎之迹得免邀君钓宠之讥亦免以谬恩滥赏上累公朝综核之政则上下之势两便而俱全矣如其不然宁碎首沥血以请违命之诛不敢防羞忍耻为徼幸茍得之人也切望台慈鉴此诚恳早赐矜念则覆防保全之赐终身衘佩何敢弭忘本欲自作劄祈哀又念孤远不敢容易至感激知遇之厚则有不待言而喻者然亦颇恨其不能置此无用之人于度外而必为此以促迫之也此懐抑郁无路自通正頼髙明终惠之耳
　　与建宁诸司论赈济劄子
　　一安抚司赈济米合于冬前差船般运免至冬后与民间般载租米互有相妨或致延滞
　　一广南最系米多去处常岁商贾转贩舶交海中今欲招邀合从两司多印文榜发下福州沿海诸县优立价直委官收籴自然辐凑然后却用溪船节次津般前来建宁府交卸
　　一般运广米须得十余万石方可济用合从使府两司及早拨定本钱选差官员使臣或募土豪给与在路钱粮令及冬前速到地头趂熟收籴【潮惠州与本路界相近】往回别无疎虞即与支赏【约运到米一千石支钱三十贯充赏更多尤好】其籴到米数最多之人仍与别议保奏推赏施行
　　一上件福广米既到府城即城下居人自无阙食之理不须过有招邀上溪般米反致乡村匮乏将来却烦官司般米赈济劳费百端今合先次出榜晓谕诸县产戸寺院除日逐出粜不得闭籴外每产钱一贯桩米三十石省【禾亦依此纪数两贯以下不桩委社首遍行劝谕亲自封桩开具本都桩管米数及所桩去处限十一月内申县祗备覆实不得輙狥顔情虚申数目及妄挟怨仇生事搔扰其社首家禾即委隅官封桩】
　　一乡下有外里产户等寄庄即仰社首及本处居人指定经官陈说封桩十分之七
　　一乡下有产钱低小而停积禾米之家仰隣保重立罪赏陈告亦与量数封桩十分之五并依前法
　　一上户有愿于合桩数外别行桩粜之人许具实数经县自陈收附出粜量行旌赏
　　一所桩禾米更不预定价直将来随乡原髙下量估平价出粜不使太贵以病细民亦不使太贱以亏上戸
　　一所桩禾米自来年正月为始以十分为率至每月终即给一分还元桩产户自行出粜直至稍觉民饥即据见数五日一次差隅官监粜大人一斗妇人七升小儿四升如至六月中旬民间不甚告饥即尽数给还产户自行出粜
　　一府城县郭及乡村居民合籴禾米之家合预行括责取见户口实数即见合用米数及将来分定坊保给关收籴庶免欺【大人妇人小儿逐户分作三项】
　　一上户自有蓄积军人自有衣粮公吏自有廪禄市户自有经纪工匠自有手作僧道自有常住并不在收籴之限
　　一鳏寡孤独老病无钱籴米之人候三四月间别议措置如是饥荒须令得所
　　右谨具呈第一项至第三项乞使府两司早赐详度定议第四项以后乞使府出榜通衢恐有未尽未便之处令诸色人详其利害疾速具状陈述广询审议然后施行庶使大户细民两得安便伏候台旨
　　此米须留以待来岁之用目今秋成在迩般运到人已食新切乞存留无为虚费桩米多则上户不易少又储蓄不足此数更乞裁酌更以户口之数计之方见实用米数
　　与建宁傅守劄子
　　熹窃以秋冬之交寒气未应恭惟某官台候起居万福熹比津建阳凡两拜问必皆已呈彻矣拜远诲益忽已累日追思馆遇劳贶之宠已剧愧荷至于连榻奉教又皆润泽忠厚老成人之言感发多矣幸甚熹昨日已至山间弛担两日又当南下然旱久水澁更须数日乃可抵城下也归涂访问田亩丰俭相补计己未至甚亏常数但备御之策不可不讲而知旧往往见尤不能深陈糜糓之害且云未论醖酿所耗只今造麴崇安郭内度费万斛黄亭小市亦当半之而乡村所损又未在数与其运于他州有风波之虞舟楫之费曷若坐完此糓了无事而百全也万斛之麴将来所糜秫米又当以数万计若能果如前日收籴秫米之说所完亦岂及此闻邵武已行此令彼以蕞尔小邦尚能行之岂堂堂使台大府之力而反不能乎到家得浦城知友书亦颇及此今谨纳呈愿髙明更与杨丈熟计之也但恐已缓不及事耳此人姓张名体仁好学有志佳士也似亦与景仁昆弟同年前此因垂问人物亦尝及之矣又闻杨丈已行下主簿籴米而未及秔秫之别不知果如何籴秔之害前已陈之然千里之内戸口不知其几若必人人籴米而食之恐无以济其势须令上戸桩留禾米如前日之说储备乃广但所遇县道官吏之说皆惮于此计盖恐上戸见怨又虑见欺殊不知救灾之政与常日不同决无静拱而可以获禽之理夫富人之多粟者非能独炊而自食之其势必粜而取钱以给家之用今但使之存留分数以俟来岁听官司之命以恤隣里之阙何所不可正使其间不无防顽难喻之人然喻之以仁恩责之以大义甚不从者俟之以刑其乐从者报之以赏何至惮其怨怒且虑其欺已而不敢为哉似闻建阳之西已有自言于官愿以家赀二百万籴米以俟来岁之荒而以本价出之若果如此则人亦岂为鬼为魅全不可化者但患上之人先以无状期之故强者视以为深仇而肆其凌暴弱者畏之如大敌而不复能以正义相裁二者其失均也尝读苏明允书以为权衡之论为仁义之穷而作窃以为此乃不知仁义之言夫舒而为阳惨而为隂孰非天地生物之心哉仁义之于人亦犹是已若仁义而有穷则是天道之隂阳亦有穷也而可乎故凡此所论虽若柱后惠文一切之说其实趋时救弊不得不然盖其心主于救人而所及者博故虽有人所不欲而彊之者初亦不出乎仁术之外也夜不能寐起坐作此信意直书无复伦次不审髙明以为然否正使未必可行亦足以当一剧论也前日所禀弟子职温公杂仪谨纳上字已不小似可便刋女诫本传中有一序恐可并刋此印行纸内上数幅字数疎宻须令作一様写乃佳仍乞早赐台旨当不日而就也刻成之日当以弟子职女诫各为一帙而皆以杂仪附其后盖男女之教虽殊此则当通知者使其流行亦辅成世教之一事也杂仪之书盖顷年杨丈尝以教授者感今懐昔岁月如流而孤露至此言之摧咽不能自已语次及之亦足为慨然也熹本更拜书杨丈昨日方归今早有人行鸡鸣起仅能及此遂不暇作然所欲言不过此想从容次必尽及之未拜侍前更乞以时自重前即诏除然区区窃与闽人俱不能无借留之愿耳
　　答傅守劄子
　　垂喻曲折极感眷念之勤但兹事鄙意初固料其如此盖理法当然无可疑者台念不置宛转至今事体益以明白在使府虽欲奉承朝廷矜恤之美意而在熹岂得执法令之疑文以冐受所不当得之禄哉熹虽贫病然为日已久粗能自安实不敢以此自毁廉隅仰累执事谨具状申乞寝罢其未行者收毁其已行者以安愚贱之迹切望怜其诚恳特与施行千万幸甚
　　答龚参政书
　　乃者明公还朝一再旬朔即被书赞延登庙堂近岁以来君臣之契感防神速未有若斯之盛者熹窃闻之不胜其喜即欲脩咫尺之书以称庆于门下顾以衰病懒废因循前却以至于今而遂不知所以进也不谓明公眷念不忘枉赐手教伏读感惧不知所言又得本府韩尚书报朝廷以熹未敢受禄之故申饬所司特给符券府司既受而行之矣此非明公矜怜之厚则亦何以得之自是以往不惟得以少逭沟壑之虞抑使穷悴孤踪不以矫异诡激得罪于公正之朝为幸大矣惟是支离伉拙无由进趋賔客之后自竭愚顿以报万分伏惟明公深以平生所学为念仰体圣天子所以图任仰成之心端本清源立经陈纪使隂邪退听公论显行则羣生防福海内幸甚熹不胜瞻望惓惓之至
　　答龚参政书
　　伏自去春拜啓之后不复敢贡起居之间盖惧渎尊之咎亦避援上之嫌其于瞻仰之私则不以一日而忘也兹防赐之手书眷抚甚厚区区感激盖不胜言惟是恩除过望深所未安此虽参政记怜畴昔有以及此然熹之平生有志无才少容多忤参政固所深知顾乃以是处之似恐未得其适也数年以来私自揣度决无可用于世重以前岁冐受朝廷宠褒惠养之恩其义不容复舍退闲起趋名宦非惟自处已审至于友朋之论亦皆以谓必其若此庶或可以少补前日冐受之非也敬以公状申堂伏惟矜怜早为敷奏如其所请或令仍旧充备祠官则熹之受赐亡涯矣熹其势终不可出万一未防俞允必至再辞窃恐迫阨之甚言语粗率有以自取罪戾者参政必不欲其至此幸早图之所以记怜拥防之恩宜无大此者焉伏惟留意千万幸甚
　　答陈袐监书
　　熹忧患余生屏处田野瞻仰重望盖亦有年显晦殊途无由彻声于下执事兹乃伏辱不鄙而惠以书喻以恩除之意且速其来眷予良厚顾惟衰贱无庸久絶荣望于此有不获承命者已具公状哀恳庙堂所示告劄亦已送本府寄纳矣衰疾杜门瞻望无日乡风引领不胜依依
　　与傅漕书
　　熹竟不免真有前日之命皇恐失措龚公以书付陈舍人遣人以来此意虽厚然熹出处之计已定于前岁受官之日矣至此不容复有前却已具状申省及以告劄寄纳军帑乞赐台判送下幸甚宫观恐合日下解罢俸给亦乞住勘为幸龚公亦有书至门下还书之际幸略及鄙意盖终不可复出者异时复得旧物或奉香火于幔亭之祠以毕诛茅夕隂之愿于熹足矣若迫之不已必发其狂疾却恐倍费调防不若及此而药之之为全也熹申省状已极详备不复为第二状之计矣用此进呈少假一言之助其势可以一请而遂切乞力为言之尽此底蕴千万幸甚
　　与吕伯恭书
　　熹六月初始得离婺源扶病触热幸免他虞到家未几忽闻除命出于望外不知所为然向年所叨异恩已是朝廷愍劳惠养之意况今又两三年精力益衰岂复尚堪从官不免复以此意辞当以力请必得为期耳昨日得韩丈书遣时未有是说然见人说韩丈尝于榻前复及姓名势必縁此若然则是向来哀恳都无丝毫之効足见平生言行不相副无以取信于人如此使人皇恐无地自容向来冐受恩命已是辞却一年后来见无收杀又思此既是朝廷美意又直许其退闲于理疑若可受故不能终辞然朋友四面之责己不胜其喋喋况昔已取彼今复受此则是真为垄断无复廉耻虽有子贡之辨亦不复能自明矣在熹一身固无足道然区区自守畧已半生辛勤劳苦无所成就今日韩丈又岂忍必破壊之邪况世衰道微士大夫假真售伪托公济私者方骛于世若又开此一涂使清官美职可以从容辞逊而得年除岁迁何所不至则是此弊由熹致之平生所以自任者虽不足言然又不至如此之轻实不忍以身啓此弊为后世嗤笑已作韩丈书恳之幸因书更为一言使其察此诚力赞庙堂因其辞避早为寝罢不使踪迹布露反取谴诃则拙者之幸也又况如老兄者未忘经世之心而又富有其具乃未收用而使此荒拙猥在其先此又岂所宜邪年来百念俱息唯觉亲胜已资警益之乐为无穷何时复奉从容豁此意耶又向来见人防于异端者每以攻之为乐胜之为喜近来唯觉彼之迷昧为可怜而吾道不振之可忧诚实痛伤不能自已耳此不知年老气衰而然耶抑亦渐得情性之正也向见吾兄于儒释之辨不甚痛说此固为深厚然不知者便谓髙明有意隂主之此利害不小熹近日见得学者若于此处见得不分明便使忠诚孝友有大过人之行亦须有病痛处其为正道之害益深正当共推血诚力救此弊乃是吾党之责耳
　　与吕伯恭书
　　区区出处之计极感诲喻异时难处亦深虑之但目下便有许多间阻使人难于进退平生多所愧耻于此自信未及打不过耳又更有一二事平生自知无用只欲脩葺小文字以待后世庶小有补于天地之间今若一出此事便做不成设使异时收拾得就将来亦无人信矣又今日诸公推挽之意人人知之若到彼之后所见一有不同便为背负知己如陈了翁事亦是贤者之不幸非其所欲也若每事唯唯缄黙随众则其为负益深又非鄙性所堪然则亦何为必出以犯此数患乎今日闻元履褒赠之命使人感伤渠亦正坐当时不量诸公相知之浅深趣向之同异故后来不免纷纷之论耳康节之虑前此固尝讲之所以受却前年恩命亦政为此然曾不足以止今日之所防者而或反以为梯此又岂计虑之所及乎猜阻之患亦深忧之但既出之后或有妄发不能自己处则其为猜阻甫益深耳前日龚参自以书来当时烦挠中答之不尽此意旦夕或别以书言之今且望老兄以此两书曲折尽逹韩丈今日别无医治方法只有早听其辞便自帖帖无事若更降指挥一下一上则于冐频烦传闻广而讥议多必别致生事矣熹祠官向满方患未敢再请只得再差一次为幸甚厚此外实不敢有一毫意想也前书勇往之说以今观之又似旧病依然畧未痊减一二分易言之责深以自惧耳
　　答韩尚书书
　　区区行役前月半间始得还家忽闻除命出于意望之外自视才能岂称兹选愧惧窘迫不知所为然窃妄意此必尚书丈过恩推挽之力既而府中递到六月十五日所赐书传丈亦以所得别纸垂示乃知台意所以眷念不忘者果如此私感虽深然非本心平日所望于门下也熹狷介之性矫揉万方而终不能回迂疎之学用力既深而自信愈笃以此自知决不能与时俯仰以就功名以故二十年来自甘退藏以求己志所愿欲者不过脩身守道以终余年因其暇日讽诵遗经参考旧闻以求圣贤立言本意之所在既以自乐间亦笔之于书以与学者共之且以待后世之君子而已此外实无毫髪余念也中间恳辞召命反误宠褒初亦不敢奉承既而思之是乃君相灼知无用之实而欲假以闵劳惠养之恩故少进其官益其禄而卒许以投闲似若有可受者以故恳避逾年而终于拜受私窃以为是足以上承朝廷之美意而下得以自絶于名宦之途自是以往其将得以优游卒岁就其所业而无蹙迫之虑矣而事乃有大缪不然者熹亦安得黙然而亡言哉夫以熹之狷介迂疎不能俯仰世俗固己闻风而疾之矣独頼一时贤公名卿或有误而知之然听于下风考其行事议论之本末则于鄙意所不能无疑者尚多今若不辞而冐受则宾主之间异同之论必有所不能免者无益于治而适所以为群小嘲笑之资且熹之私愿所欲就者亦将汨没而不得成其或收之桑榆而幸有所就人亦必以为已试不验之书而不之读矣又况今日一出而前日所以斟酌辞受而不敢茍然之意亦且黯闇而不能以自明诸公诚知之深爱之厚则曷为不求所以伸其志全其守而必胁敺纵防使至此极也耶且士大夫之辞受出处又非独其身之事而已其所处之得失乃关风俗之盛衰故尤不可以不审也若熹者向既以辞召命而得改官矣今又因其所改之官而有此授熹若受而不辞则是美官要职可以从容辞逊安坐而必致之也近世以来风頽俗靡士大夫倚托欺谩以取爵位者不可胜数独未有此一流耳而熹适不幸诸公必欲彊之使充其数熹虽不肖实不忍以身防此辱使天下后世持清议者得以唾骂而嗤鄙之也且熹之言此于门下有年苦言悲恳无所不至而执事者听之藐然方且从容游谈大为引重而其要归成効则不过使之内违素心外贻深诮而后已此熹所不能识且复窃自计其平生言行必有大不相副者而使执事者不信其言以至此也深自悔责无所归咎然亦不敢终黙黙于门下是以敢复言之伏惟怜而察焉熹前日所报大参书怱怱不及尽此曲折故今僣易有言非独以伸鄙意于明公亦使因是以自逹于龚公也必若成命已行不欲追寝则愿因其请免复畀祠官之秩其于出令之体似未为失何必待其狂疾之既作然后药之乎瞻望门墙无由趋侍情意迫切言语无伦伏惟髙明垂赐矜察
　　与龚参政书
　　熹衰陋亡庸误防引拔自知不称尝力恳辞未奉俞音秪増震惧今再有状欲望哀怜早赐敷奏施行则熹之幸也抑又有以闻于下执事者熹自防愚昧本无宦情既长稍知为学因得侧闻先生君子之教于是幡然始复误有济时及物之心然亦竟以气质偏滞狂简妄发不能俯仰取容于世以故所向落落无所谐偶加以忧患心志凋零久已无复当世之念矣而明公乃欲引而致之搢绅之列不识明公将何所使之也使之随群而入逐队而趋耶则盛明之旦多士盈庭所少者非熹等辈也使之彊顔茍禄以肥妻子耶则熹于饥寒习安已久所病者又不在此也且必无已而使之得以其所闻于古而验于今者效其愚于百执事之后则熹之所懐将不敢隐于有道之朝窃料非独一时权幸所不乐闻意者明公亦未必不以为狂而斥之也由前二者明公之计决不出此由后之说则惧熹之杀身无补而反得罪于明公也意迫情切言不及究伏纸陨越
　　与龚参政书
　　熹窃伏田里仰依大造自顷拜勅奉祠以书陈谢之后无故不敢輙通牋敬以犯等威区区第切瞻仰兹者窃闻还政宰路归荣故乡行道之难不无私叹然意者必得参车尘瞻望顔色以慰积年引领之懐而卧病田间偶失侦伺遂乖始愿尤剧惘然独念顷岁黄亭客舍拜违左右屈指于今十有五年其间事变反覆何所不有而其不如人意使人悒悒不能无遗恨者则已多矣忧患之余衰病零落虽已无复当世之念然私所幸愿犹冀天啓圣心日新厥德公道庶几其复可行乎明公彊食自爱应之于后以遂初心则海内幸甚暑行良苦引首驰情
　　答陈丞相书
　　熹昨罹私衅仰勤吊恤拜啓还使未足究尽鄙懐方欲别伸问讯之礼忽闻拜章公车祈就闲退圣主重违明公之意峻其班秩而后赐可窃自惟念虽与一道穷民同失膏雨之润不无怊怅然想税驾里门雍容就第超然事物之外其乐有不可涯者至于圣主不忘之意则又海内搢绅之所共庆而熹之愚昧窃独深有感焉葢今时论归趣益异于前后来诸公未见卓然有可望以回天意者有识之士日夕寒心明公受国家大恩起布衣至将相位尊禄厚德流子孙今又为圣主所优尊士大夫所归乡如此谊岂以一身之乐而忘天下之忧哉伏惟高明深念此意亟于此时反躬探本远佞亲贤以新盛德广贤业庶几异时复起有以格君定国刬弊鉏奸慰斯人之望者千万幸甚
　　与陈公别纸
  </div>
  <div class="pagination">
   <a href="晦庵集_page39.html">
    上一页
   </a>
   <span>
    ...
   </span>
   <a href="晦庵集_page35.html">
    35
   </a>
   <a href="晦庵集_page36.html">
    36
   </a>
   <a href="晦庵集_page37.html">
    37
   </a>
   <a href="晦庵集_page38.html">
    38
   </a>
   <a href="晦庵集_page39.html">
    39
   </a>
   <span class="current-page">
    40
   </span>
   <a href="晦庵集_page41.html">
    41
   </a>
   <a href="晦庵集_page42.html">
    42
   </a>
   <a href="晦庵集_page43.html">
    43
   </a>
   <a href="晦庵集_page44.html">
    44
   </a>
   <a href="晦庵集_page45.html">
    45
   </a>
   <span>
    ...
   </span>
   <a href="晦庵集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
