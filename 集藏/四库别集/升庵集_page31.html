<!DOCTYPE html>
<html>
<head>
    <meta charset="UTF-8">
    <title>升庵集 - 第 31 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 31 页/共 82 页</h1>
    <div class="content">　　或曰虞度也非也忧则悔矣何以吝乎古字虞与娯同孟子曰霸者之民驩虞如也战国策顔斶云晚食以当肉安歩以当车无事以当贵清净贞固以自虞注虞娯同毛诗小序以礼自虞汉书郊祀歌神嘉虞又合好効驩虞太乙魏相传君安虞而民和睦
　　数徃者顺知来者逆
　　安公石作易牖此解极为超迈自唐宋诸儒未有是説也朱子尝有一半逆一半顺之疑矣而终未能自决之也公石之説曰天下之事数往者顺知来者逆易为知来而作故其数逆数也往者顺葢因下句而并举之非为易有数往之顺数也公石于经妙契超诣有如此赵子崇为予言此惜未见其全也予谓解圣贤之经当先知古人文法古人之文有因此而援彼者有从此而省彼者故必晓古人文法而后可以解圣贤之经噫安得起公石于九原而语此哉慎谓易画自下而上图自右而左故曰逆数凡上下下曰顺下上上曰逆左徂右曰顺右徂左曰逆史称伏羲太昊氏太昊春也邵子以易配春大戴礼言伏羲氏以木徳王画卦自下而上即木之自根而榦榦而枝也其画三木之生数也其卦八木之成数也重卦亦两其三八其八尔木行春也春贯四时木徳仁也仁包四端伏羲所以为羣圣首而易为五经之源乎
　　易説卦坎为盗
　　易説卦坎为盗项氏谓月行于夜为盗象此言最害义余弟用叙少时从魏雪溪讲易至此魏以项氏之説解之用叙曰盗可配月则天是窝主星辰皆掐摸矣其言虽戯亦有理今按坎为险为难人事之险难莫如冦盗解曰致冦至而文言云作易者其知盗乎解下卦为坎坎之为盗象明矣坎之为卦外隂柔而内刚狠有穿穴逾墙乗墉伏莽之状也又况坎为隐伏隐伏非盗而何
　　苞桑
　　易曰其亡其亡系于苞桑今之解者以苞桑为固结之喻非也苞桑岂固结之物乎葢古人朽索六马虎尾春氷之类也陆宣公收复河北后请罢兵状云邦国之杌陧绵绵聫聫若苞桑缀旒幸而不殊者屡矣此得其解
　　谦亨君子有终
　　谦之卦解曰君子有终言其久也谦之道众人不能久而君子能终之也夫少之事长贱之事贵不肖之事贤烛至起食至起射则三揖酒则百拜磬折匐服叶拱墙负谁不知之谁不行之一临利害巧为趋避语有之曰女无美恶入宫见妬士无贤不肖入朝见嫉又曰饥马在厩漠然无声投刍其傍争心乃生故曰好名之人能让千乘之国茍非其人箪食豆羮见于色由是言之小人乌能谦哉古之君子能谦有终若禹之不矜伐上也伯夷之避国而逃次也晏子之久而能敬又其次也若夫张毅之走悬箔王莽之下白屋一则谦之靡一则谦之贼也何终之有
　　穴井
　　易井卦朱子解云井者穴地出水之处不曰凿井而曰穴地何也案中山经云帝囷山有井焉名天井孙子兵法云地陷曰天井穴地出水葢此类耳穴地之井天所为也凿地之井人所为也先天上古穴井后天中古凿井也
　　节度
　　易曰节以制度又曰制数度孝经曰制节谨度符谓之节尺谓之度节取其有限度取其不差节有三节山国用虎节土国用人节泽国用龙节度有五度寸尺丈寻引也易序卦云节而信之故受之以中孚此节字指符节也葢非节不相信非信不相孚也唐官名节度使义取此
　　四方
　　东方南方生长之方故七为少阳八为少隂西方北方成熟之方故九为老阳六为老隂也皆本于河图也
　　利市
　　俗语利市古亦有之易説卦传为近利市三倍左传成公十六年尔有利市宝贿我勿与知
　　朱子引用误字
　　朱子本义鼓万物而不与圣人同忧引张子天地无心而成化圣人有心而无为据本书乃是天地不宰而成化不宰字有理复其见天地之心岂可谓天地无心乎参伍以变注引韩非子参之以比物伍之以合参据本文乃是伍之以合虚比物合虚皆参互考之以知物之虚实也若云伍之以合参则上文当云参之以比伍矣原其误乃是荀子注中引来不自韩非子中采出也岂可谓出于朱子一仍其误而不敢改正者乎













　　升庵集巻四十一
　　钦定四库全书
　　升庵集巻四十二　　　　　明　杨慎　撰圣制尚书二解
　　髙皇帝尝问羣臣七政左旋然否侍臣仍以朱熹新説对上曰朕自起兵迄今未尝不置步览焉可狥儒生腐谈因命礼部试右侍郎张智学士刘三吾改正书传防选劄示天下学子曰前元科举尚书専以蔡沈传为主考其天文一节已自差谬谓日月随天而左旋今仰观乾象甚为不然何以见之当天清气爽之时指一宿为主使太隂居列宿之西一丈许尽一夜则太隂过而东矣葢列宿附天舎次而不动者太隂过东则其右旋明矣又如洪范内惟天隂隲下民相协厥居蔡氏俱以天言不知隂骘乃天之事相协厥居乃人君之事若如蔡説则相协厥居皆付之天而君但安安自若奉天勤民之政略不相与又岂天佑下民作君作师之意哉
　　睿作圣
　　目击道存之谓睿故其字从目声入心通之谓圣故其字从耳故曰圣人时人之耳目
　　帝徳罔愆
　　舜之徳冠古今矣而臯陶之谟但以罔愆言之禹之功平天地矣而孔子之语但以无间云之文武之谟烈光日月矣而君陈之书但以罔缺总之孟子曰事亲若曽子可也韩子曰事君若周公可矣
　　日中星鸟
　　昔有人问柳仲涂曰朱鸟者南方之宿以主于夏也既观其星以正其候则龙星乃春之星也春主于东方可观之以正其候也今不曰日中星龙何也仲涂曰嵗周其序春居其始四星各复其方圣人南面而坐以观天下故春之时朱鸟之星当其前故云观之以正仲春矣慎按柳氏之説超古注疏矣然犹未尽也殷之为言正也正即正朔也故春颁春朔夏颁夏朔秋颁秋朔冬颁冬朔所谓四殷者即四朔也皆敬天时而勤民也故下文遂言民事厥民析者冬寒无事并入室处春事既起丁壮就功重春耕也厥民因者老弱因就在田之丁壮以助农也急夏芒也厥民夷者老壮在田与夏平也急秋收也厥民隩者民改嵗入此室处以辟风寒也谨冬藏也此皆勤民事也今蔡传但云验气之和气之平是平居无事观物隐居者之养生月览耳不待帝尧钦若厯象不待羲和寅賔敬致也观尚书所以不可废古注欤或问杨子曰子于诸经多取汉儒而不取宋儒何哉答之曰宋儒言之精者吾何尝不取顾宋儒之失在废汉儒而自用已见耳吾试问汝六经作于孔子汉世去孔子未逺传之人虽劣其説宜得其真宋儒去孔子千五百年矣虽其聪頴过人安能一旦尽弃旧而独悟于心邪六经之奥譬之京师之富丽也河南山东之人得其十之六七若云南贵州之人得其十之一二而已何也逺近之异也以宋儒而非汉儒譬云贵之人不出里闬坐谈京邑之制而反非河南山东之人其不为人之贻笑者几希然今之人安之不怪则科举之累先入之説胶固而不可解也已噫
　　阳鸟攸居
　　日之行夏至渐南冬至渐北鸿鴈南北与日进退随阳之鸟故称阳鸟也
　　纳于大麓
　　孔丛子宰我问书云纳于大麓烈风雷雨弗迷何谓也孔子曰此言人之应乎天也尧既得舜歴试诸难使大録万机之政是故隂清阳和五星来备风雨各以其应不有迷错愆伏明舜之行合于天也此説与注疏合意古相传如此今以大麓为山麓是尧纳舜于荒险之地而以狂风霹雳试其命何异于茅山道士之鬬法哉
　　四岳为一人
　　孔平仲以四岳为一人通为二十二人之数余深然其説以汉书三公一人为三老次卿一人为五更注云五更知五行者安知四岳非知四方者乎书内有百揆四岳以四岳为四人则百揆亦须百人矣刘珥江泰之曰五官中郎未闻五个四门博士岂是四人余曰今翰林有五经博士钦天监有五官挈壶亦只一人益信孔平仲之言矣
　　好风好雨
　　尚书星有好风星有好雨古注云箕星东方宿也东木克北土以土为妻雨土也土好雨故箕星从妻所好而多雨也毕西方宿也西金克东木以木为妻风木也木好风故毕星从妻所好而多风也由此推之则北宫好燠南宫好旸中央四季好寒皆以所克为妻而从妻所好也予一日偶述此义座有善谑者应声曰天上星宿亦怕妻乎满堂哄然真可笑也
　　三公
　　尚书太师太傅太保曰三公书大传曰太师天公也太傅地公也太保人公也烟氛郊社不脩山川不祀风雨不时雪霜不降责在天公城郭不缮沟池不脩水泉不隆责在地公臣多弑主孽多杀宗五品不训责在人公后汉张角作乱称天公将军人公将军葢亦窃古义也
　　九河
　　郑云齐桓公塞九河为一河今河间弓髙以东至平原鬲津徃徃有其遗处春秋纬宝干图云移河为界在齐吕填阏八流以自广言阏八流拓境塞其东流八枝并使归于徒骇也是曲防之禁桓自犯之又为百世之害由于重好利轻变古也宋王安石欲泄梁山泊之水以为田则又愚矣
　　肇十有二州
　　春秋纬云神农地过日月之表淮南子曰神农大九州桂州迎州神州等州是也至黄帝以来徳不及逺惟于神州之内分为九州括地象曰昆仑东南万五千里名曰神州是也黄帝以后少昊髙辛皆仍九州惟舜时暂置十二州故书曰肇十有二州肇之为言始也前此九州而今始为十二州也不然则肇字无所属至夏还为九州左传云夏之方有徳也贡金九牧可证
　　禹九州
　　禹贡奠髙山大川其九州之名以地名州而不以州分地葢荆衡万古不徙之山而河济者万古不泯之水也以故荆兖之名得附河济荆衡而不减万世而下求禹贡九州之域者皆可得而考也九州淮冀无所至者举八州而界自见亦所以别帝都而大一统也九畴之皇极贡法之公田见于此矣扬不言南青雍不言北则以其境接蛮狄提封叛服不常乎
　　三江味别
　　苏子瞻志林有三江味别之説蔡传深非之然以禹贡本文论之扬州言三江既入而于经言江汉朝宗于海则同流而自为道可知矣许敬宗谓济入河洑地南出亦以味别以今扬子江心有南零北零之异则知其入而不合正不疑也古有五行之官水官得职则能辨其性味潜而复出合而更分皆可辨之故师旷易牙俞儿张华王卲陆羽张又新刘白刍李季卿品天下之水性味不同葢古水官之遗法岂独为口腹哉苏子之説葢本于此慎尝谓山过山则分虽分而性不分如罗浮二碣以风雨而合离蓬莱两山随波涛而上下中记云名山有孔窍相通是也水过水则合虽合而性不合沈括云水以漳名者从水于章章者别也文也谓两物相合有文章可别也清漳浊漳合于上党当阳者沮漳合流也灨上者章贡合流鄣郡者西江合流亳漳者漳涡合流云梦者漳郧合流凡此数处皆清浊合流色理如防蝀又数十里如璋璋者判合之器也白公问于孔子曰以水投水何如孔子曰淄渑之味易牙能知之斯固味别之説也蔡氏之讥苏子亦过矣
　　陟方
　　尚书舜陟方乃死家语作五十载陟方岳死于苍梧之野以方为方岳正与国语舜勤民事而野死之文合而文义亦顺今注以升遐训之又与下文乃死重复矣左思吴都赋梁岷岂有陟方之馆行宫之基与以陟方对行宫葢以为天子廵狩事也亦与国语家语合
　　五玉当作五乐
　　书脩五礼五玉班志五玉作五乐葢已有五瑞即五玉也玉当为乐注列五乐之目
　　禹贡彭蠡
　　禹贡东汇泽为彭蠡一条集传谓经误吴草庐已辨之矣近又见邵二泉【宝】魏荘渠【校】二説尤足相发明今録于此二泉云江汉水涨彭蠡欝不流逆为巨浸无仰其入而有頼其遏彼不遏则此不积所谓汇也者如此故曰北防于汇汇言其外也蠡言其内也于汇不于彭蠡势则然也葢实志也江水濬发最在上流其次则汉自北入其次则彭蠡自南北入三水并持而东则江为中江汉为北江彭蠡所入为南江可知已非判然异之谓也且江汉之合茫然一水难见其为江也不见其为汉也故曰中江曰北江然其势则相敌也故曰江汉朝宗凡集传谓经误者非是余干张克修云宝亦云魏荘渠曰禹贡东汇泽为彭蠡无仰于江汉也噫胡不求诸禹未疏凿以前耶江右山势四盘众水同出彭蠡为口形则髙仰非得江汉外水防之还能潴而后泄耶
　　东陵西陵
　　禹贡导江过九江至于东陵今巴陵有道士洑地志即古之东陵荘子盗跖死利于东陵之上葢据波凭涛以济其奸凶其地至今犹为盗巢云夷陵为西陵则巴陵为东陵可知九江不在浔阳明矣
　　厥篚织文
　　九州要记云睢涣之间出文章天子郊庙御服出焉所谓厥篚织文也述异记睢涣二水波文皆若五色其人多文章故名缋水文选陈琳书云游睢涣者学藻缋之防杜诗衣冠迷适越藻缋忆游睢
　　王朝步自周
　　大夫不徒行也王何以步也黄公绍曰步步辇也谓人荷而行不驾马也兹説吾取之
　　水性
　　或问余水味之説则详矣水性之别何如曰班固司马迁货殖传地理志备矣论其极则庭州灞水金鐡皆漏【庭州灞水在大荒之外以金鐡承之皆漏惟角与瓠叶则否拘夷山中有流水亦如之】鄜延之川日脂流【即延安石油也以为烟墨松脂不及唐诗二郎山下雪纷纷石烟多于洛阳尘】弱水溺毛黒溪髌【南荒有黑溪水其水以涂生象至辄不去昆仑用以涂身即能乗象如家畜古所谓黑昆仑今之象奴也】悉唐制角畔怯腐手【见佛经】水性不同有如此者学所以贵博物也
　　又
　　水性不同予于续録详之矣近阅太平广记诸葛孔明时有蒲元者术鉴同欧冶风胡常为孔明铸刀剑言蜀惟江水爽烈是天分其野大金之元精也汉水钝弱及涪水皆不任淬刀剑或以涪水杂江水元辄能辩之管子论齐之水云其泉白青其人坚劲寡有疥瘙终无痟醒今之济川伏流至东阿井以煮胶和半夏丸皆异常药水性之分信有之矣
　　髙宗梦良弼
　　武丁以梦相傅説事着于书矣而世犹疑之曰梦而得贤可也或否焉亦将立相之与且旁求以象之肖也天下之貌相似亦多矣使外象而内否亦将寄以盐梅舟楫之任与审如是则叔孙之梦竖牛汉文之梦邓通卒为身名之累梦果可凭与或曰非也武丁尝遯于荒野而后即位彼在民间已知説之贤矣一旦欲举而加之臣民之上人未必帖然以聴也故徴之于梦焉是圣人之神道设教也是所谓民可使由而不可使知也且又商之俗质而信鬼因民之所信而导之是贤人所以成务之几也刘禹锡之言曰在舜之庭元凯举焉曰舜用之不曰天授在殷中宗袭乱而兴心知説贤乃曰帝赉荘子载太公之事云文王见一丈夫钓欲举而授之政恐大臣父兄之弗安也欲终而释之又不忍百姓之无天也于是旦而属之大夫曰昔者寡人梦见良人黒色而号曰寓而政于臧丈人庶几乎民有瘳乎遂迎臧丈人而授之政顔渊问于仲尼曰文王其犹未邪又何以梦为乎仲尼曰黙女无言夫文王尽之也而又何论刺焉彼直以循斯须也禹锡之言葢本荘子彼以武丁文王之用説与望犹田单之妄用一男子为军师类乎圣人之神道设教以几成务而不使民知恐不如是也其所云梦赉者实帝感其恭黙之诚而赉之也其性情治者其梦寐不乱乃可以孔子梦周公同观而非叔孙之践妖汉文之启幸矣郑文梦鹿而得真鹿心诚于得鹿者非天理之公也而尚可以得况诚于求贤而有不得者乎司马彪荘子音义谓傅説生无父母洪氏注楚辞谓説一旦忽然从天而下便为成人无少长之渐此儿童之言也固不必辩
　　所其无逸
　　魏子才曰关西方言致力于一事为所迩言而义逺李献吉曰西土人谓着力干此事则呼为所书曰王敬作所又曰所其无逸皆是当时方言今作处所解之愈觉不通此深得经防余特表出之
　　弗吊天降丧于殷
　　书君奭篇首曰君奭弗吊天降丧于殷自后世之私言之殷之丧周之福也而曰弗吊葢圣贤以天下为心不幸遇丧乱而任此责岂所乐哉纬书乃云武王克纣前歌后舞此言谬矣昭烈克刘璋置酒宴乐乃引前歌后舞之言以拒厐统之谏昭烈岂乐祸者葢信纬书如经矣髙帝哭项羽曹操哭袁绍岂有武王而歌舞于克纣之事乎
　　百姓
　　唐明皇问张説曰今之姓氏皆云出自帝王后古者无民邪説对曰古者民无姓有姓者皆有土有爵者也故左传云天子命徳因生以赐姓胙之土而命之氏黄帝之子二十五人得姓者十四而已其后居诸侯之国土者其民以诸侯之姓为姓居大夫之采地者以大夫之姓为姓莫可分辩故云皆出自帝王也説此言考古证今不刋之论予因是知尚书所称百姓与论语所言百姓可以类知矣尧典曰百姓昭明协和万邦黎民于变时雍蔡氏注云百姓者畿内之民黎民者四方之民此不通古今之説也圣人之视民逺近一也岂分畿内与四方哉百姓葢禄而有土仕而有爵者能自明其徳而后协同万国万国诸侯协和而后黎民于变时雍此其序也若以百姓为民庶则黎民又是何物亦岂有民庶先于诸侯者哉舜典曰百姓如丧考妣三年四海遏密八音此二句今之句读以如丧考妣为一句三年四海遏密八音为一句非也百姓如丧考妣三年为一句四海遏密八音为一句乃协文义百姓有爵命者也为君斩衰三年礼也礼不下庶人且有服贾力役农畆之事岂能皆服斩衰则但遏密八音而已此当时君丧礼制如今大行遗诏非百姓四海不由上令而自为也至周人尚文则人皆有姓所称百姓则民庶也论语曰脩已以安人又曰脩已以安百姓书曰百姓有过又曰非敌百姓也是时则人皆有姓矣故指民庶亦曰百姓耳
　　诗小序
　　程伊川云诗小序是当时国史作如不作则孔子亦不能知如大序则非圣人不能作此言可谓公矣朱晦庵起千载之下一以意见必欲力战小序而胜之亦可谓崛强者哉
　　又
　　去序言诗自朱文公始而文公因吕成公太尊小序遂尽变其説葢矫枉过正非平心折中之论也马端临文献通考辩之详矣余见古本韩文有议诗序一篇其言曰子夏不序诗有三焉知不及一也暴扬中冓之私春秋所不道二也诸侯犹世不敢以云三也汉之学者欲显其传因籍之子夏呜呼韩公可谓失言矣孔子亲许子夏以可与言诗子夏犹云不及其谁宜为哉且子顽宣姜中冓之私生子五人二为诸侯昭昭在人耳目岂是春秋所不道孔子既取之于国风而子夏反为之讳乎至谓诸侯犹世不敢以云是为史官惧人祸天刑之説也岂齐南晋董之笔乎韩公而为此言亦非韩公矣必赝作也然此説也正与朱子去序之意脗合韩公百世山斗朱子正可借为左袒之助而朱子着韩文考异乃以为非公作而删除之葢公论正议不觉其出于一时之笔而不顾其与已説之背驰也韩文未删之本世多未知而此説又可为马氏复小序之证佐故详书之
　　哀窈窕思贤才
　　文选吕向注云哀葢字之误也哀当为衷谓中心念之也余旧疑哀字之难解见吕説乃豁然矣
　　巻耳
　　予尝爱荀子解诗巻耳云巻耳易得也顷筐易盈也而不可贰以周行深得诗人之心矣小序以为求贤审官似戾于荀防朱子直以为文王朝防征伐而后妃思之是也但陟彼崔嵬下三章以为托言亦有病妇人思夫而却陟冈饮酒擕仆望砠虽曰言之亦伤于大义矣原诗人之防以后妃思文王之行役而云也陟冈者文王陟之也马黄者文王之马也仆痡者文王之仆也金罍兕觥者冀文王酌以消忧也葢身在闺门而思在道途若后世诗词所谓计程应计到梁州计程应説到常山之意耳曽与何仲黙説及此仲黙大称赏以为千古之竒又语予曰宋人尚不能解唐人诗以之解三百篇真是枉事不若直从毛郑可也
　　平王之孙
　　诗平王之孙齐侯之子平王非周平王齐侯非姜氏之后也犹书称寕王格王易称康侯礼曰寕侯之类也汲冡周书云明王奉法以明幽幽王奉幽以废法国语曰兴王赏谏臣逸王法之其称谓皆类后世之諡耳
　　闲关车之舝兮
　　诗传以为燕乐新婚之诗按礼云婚礼不贺人之序也又曰娶妇之家三日不举乐思嗣亲也亲婚安得有燕耶小序云幽王无道诗人思得贤女以配君子此义为长此序説所以不可轻变也
　　夏屋
　　诗夏屋渠渠古注屋具也字书夏屋大爼也今以为屋居非矣礼周人房爼鲁颂笾豆大房注大房玉饰爼也其制足间有横下有跗似乎堂后有房然故曰房爼也以夏屋为居以房爼为房室可乎又礼童子帻无屋亦谓童子戴屋而行可乎
　　心结于一
　　凡治气养心之术莫径由礼莫优得师莫慎一好好一则博博则精精则神神则化是以君子务结心于一也诗曰淑人君子其仪一兮其仪一兮心如结兮韩婴诗説如此精矣哉
</div>
    <div class="pagination">
<a href="升庵集_page30.html">上一页</a><span>...</span><a href="升庵集_page26.html">26</a><a href="升庵集_page27.html">27</a><a href="升庵集_page28.html">28</a><a href="升庵集_page29.html">29</a><a href="升庵集_page30.html">30</a><span class="current-page">31</span><a href="升庵集_page32.html">32</a><a href="升庵集_page33.html">33</a><a href="升庵集_page34.html">34</a><a href="升庵集_page35.html">35</a><a href="升庵集_page36.html">36</a><span>...</span><a href="升庵集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
