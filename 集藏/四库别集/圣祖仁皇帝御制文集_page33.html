<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 33 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 33 页/共 217 页</h1>
    <div class="content">　　圣祖仁皇帝御制文集巻二十
　　钦定四库全书
　　圣祖仁皇帝御制文集巻二十一目録
　　説
　　为学如链金説
　　老安少怀説
　　佛牙説
　　诗説
　　琴説
　　稼説
　　操舟説
　　解
　　信古解
　　八议解
　　乡举里选解
　　以德为卫解

　　钦定四库全书
　　圣祖仁皇帝御制文集巻二十一
　　説
　　为学如链金説
　　伊尹之告太甲曰德无常师主善为师善无常主恊于克一先儒释之以为学未有得不可执一定之见德无常师泛观而博取也学旣有得不可无一贯之理恊于克一反观而约求也昔人有云圣人之取善如冶人之链金或取于沙或取于水初无定在所谓德无常师也迨旣链焉沙者忘其为沙水者忘其为水但见其为精纯之金所谓协于克一也其喻可谓至明切矣而犹惜其防之未畅也盖金之在矿也其为沙砾者恒多其为金者恒少此犹继善成性之后天事渐漓人心危而道心微也及夫金之在冶其质判矣然必汰其非金者而存其是金者此犹人之气禀不能无殊善不善之数常杂揉而互胜而硏辨之功则在乎去不善以存其善也
　　至于就冶之后则所见无非金者然金犹有上下之品必淬之铄之以务底于精然后为镠为镣者出焉此犹众善防归之后吾以一心统其全于万事万物之理一以贯之是纯粹之至一之极也昔扬雄之言因铸金而得铸人久矣金之説之通于道也然自非深于学者其孰能知之哉
　　老安少怀説
　　天地者生民之本也教养者王道之原也圣人者功化之极也民非天何以生非地何以养然天地能生养民而不能人督其孝弟户赐以衣食也惟圣人出而节民之性阜民之财然后长幼得遂其宜出入得安其命故曰天地育万物而圣人经天地然其道要不越于教养古者分疆画井民授之田家各百亩居有宅宅有桑春而耕秋而获夫而农妇而织当是时也老者其养于堂幼者其哺于室矣而圣人曰未也是不可以无教于是家立塾党立庠术立序国立学以五礼防其伪而范之中以六乐防其情而导之和凡遒人木铎以至乐正大司徒无一非教之官干戈羽籥夏楚之类无一非教之具故其时之民罔弗事长上以孝字幼孤以慈者自王政缺而井田废民生困而教道衰壮者无以资其生贫者无以赒其恤于是老者不克奉而幼者不克顾此孔子所以慨然于王道而思安与怀之也朕抚御万国圣人之德恒企焉而不逮而志在仁育元元每讲求于老安少怀之道虽三代之井田学校非后世所能猝复而窃师其意则惟有薄税敛以厚民生兴礼教以正民德而已虽然王道必积久而后成是朕志殆终无已时也
　　佛牙説
　　蓟州之盘山寺相传有佛牙阔二寸其长以倍寺之人藏而寳之岂不以其异焉而羣奉以为神乎夫异固非圣人之道之所贵者圣人之道其质日用饮食其事君臣父子兄弟夫妇朋友行而着习而察是天下之大同也惟其同故人皆可以为尧舜而忠孝节义之槪无不可以勉焉而至佛则不然离俗以为高矫情以絶物悖先王之教而创为苦空之説举天下之好异者莫有能尚之者也世之人争骛其説之异而竝及其形质之怪且诞者亦羣然尊奉之是非大惑欤夫尧之睂八彩舜之目重瞳尧舜不自为异也而千古之下思学为尧舜者以其孝弟之道钦明文思温恭允塞之德不闻其以睂与目也故使佛之牙出于伪耶则其诪张为幻也已甚使其果眞耶则古之可怪者多矣又何足贵乎朕尝巡幸畿东驻跸此州闻有是事虑其罔世而诬民也因作是説俾州之人祛所惑焉
　　诗説
　　诗者心之声也原于性而发于情触于境而宣于言凡山川之流峙天地之显晦风物之变迁以至君臣父子夫妇兄弟朋友之间古今治乱兴亡之迹无不可见之于诗而读其诗者虽代邈人湮而因声识心其为常为变皆得于诗遇之故曰感天地而动神莫善乎诗然诗道升降与世逓迁三百篇之经孔子删定者可观可兴可羣可怨极纒绵悱恻之思皆忠厚和平之意性情之正也夐乎其莫可及已迨诗亡而骚作骚亡而汉之五言作流传于魏犹存古风降自六朝寖尚绮丽比兴义缺唐以诗取士能名家者粲如林立初唐盛唐咸足上追风雅然其间矩矱虽一而心声各别奇正浓淡品格自成不可强而同也至中晚则菁华尽露而浑厚之象为稍变矣若夫宋人为诗大率宗师杜甫其卓然骚坛者洵能树帜一代虽后人览之觉言理之意居多言情之趣居寡然反复涵泳自具舒畅道德之致及乎有明诗家起而规模唐音洋洋沨沨可谓盛矣而明之于唐终有间焉朕稽古之暇怡情吟咏于唐人诗集虽尝诵习而犹念诗有其原故复上遡乎楚词以及三百篇寻玩其指趣博徴其义理庶几得其心之元声而毋骛乎世之所强同者因为之説以自勉云
　　琴説
　　琴何自而昉也新论曰神农氏王天下而作琴通典曰伏羲作琴以修身理性乐记曰舜作五之琴广雅曰文王武王加二以合君臣之恩于是琴制始备及孔子学琴师襄子如见文王今所传文王操是也间尝考其义上圆下方法乎天地前广后狭别乎尊卑大为君寛和而温小为臣清廉不乱盖有明良交济之道焉又闻之琴者禁也禁入于邪以正厥心则闲邪存诚之道更寓于是朕诗书不辍陶泳性情于琴之理颇有防心油油弗释不啻与神农伏羲数圣人晤语一室夫琴不乐中之一器耳乃精求其理遂至和天人通神明纯君道表臣职正心修身阜财解愠无善不具何其广大而渊微欤然则朕之崇德淑性以諴和万邦也殆于琴乎遇之
　　稼説
　　朕尝读雅颂诸什其时之公卿大夫士罔不尽力于田亩而其西成东作之景至被诸管升歌清庙岂非以其事为国之大务耶间考其义若生民之诗茀厥丰草是去稼之害也甫田之诗或耘或耔是雝稼之本也良耜之诗荼蓼朽而黍稷茂是厚稼之生也其详且尽若此朕轸念农业毎巡省畿甸时而春也则观其播种之函活时而夏也则观其良苗之怀新时而秋也则观其谷穗之頴栗坚好用以亲民亦因假以自乐非若周成之于豳风徒得之蒙诵而已然窃计其自春而夏而秋寒暑逓迁嗟我农人其间芟矱之功滋培之力蕴崇之方弃匪类而殖嘉禾如诗人所云者朝斯夕斯不遑啓处累阅月而谷乃告登甚矣稼穯之艰习焉而后知之也虽然世顾有耕而得馁者原其初非不庤乃镈播乃种而始勤终惰汚秽弗治稂莠弗剪苗在草间迄乎秋期十无一获岂地土之不宜天时之不善哉咎在害稼罔辨而养夫稼者未博其功也噫治稼之道可通于治天下矣
　　操舟説
　　器之利用而致远者陆行莫如车水行莫如舟舟之为用也逸于车而险或过之若享其逸而不入于险则恃乎操舟者之有其道也当夫水石击撞波涛怒飞回颿如骛骤合若离此非其巧之为乎至如浮沧溟驾虞渊歴艨艟如衽席泛浩瀚以洄沿此非其习之然乎若或凌万顷之中流惊飓风之四集樯檝敧倾徒侣失色巧者不及施习者不及试斯时也惴惴然有胥溺之忧自非备之以至豫而持之以至愼殆鲜克济事焉盖其所为巧与习者艺也而其所为豫且愼者道也易曰濡有衣袽终日戒诗曰绋纚维之言其豫也言其愼也朕南巡江淮间见操舟者苟备之豫而持之愼矣虽大舟罔弗如其意之所欲为焉苟备之不豫而持之不愼舟虽小亦不能胜任而愉快也夫舟一器操舟一艺耳犹必有道持之以不至于败况居天下之大器者哉扬子有言乘国者其如乘航乎航安则民安矣此物此志也解
　　信古解
　　学以求古人之是也非以求古人之非也六经之义蕴博大精奥有终身探索之而难尽者自后世好异之徒喜立已説以争衡于世于是离经悖道无所不至而身心之所丧者多矣究之古人之论其理常昭于千古而彼之所非议古人者卒不能行其所独是也孔子曰我非生而知之者好古敏以求之者也又曰述而不作信而好古夫以孔子之神圣而一则曰好古再则曰好古絶未尝有一端辨駮古人者惟汲汲皇皇以深穷其理遵循其训而已此其故何也夫亦曰我之学于古者求其有益于吾身吾心云尔岂以是求异于古人为哉慨自孔子殁而异端邪説纷争竝起互相抵牾大道愈晦于是不知而妄作肩相望也頼有宋濂洛关闽诸儒起而阐明经学圣人之道复着使后之人笃信其説以求古人之所为是者是亦世道之幸矣朕故作此解以导世之惑于异学者
　　八议解
　　尝读周礼小司宼以八辟丽邦法曰议亲议故议贤议能议功议贵议勤议賔窃叹古圣人之统驭臣下何仁至而义尽也无论堂陛相得之时歌蓼萧赋湛露蔼然其有礼意焉卽为之臣者职业或有所忝以罪戾贻羞势不得不绳之于法而犹必多为之解以君子长者之道待之夫岂圣人之有所私于其间而故以屈天下之法哉特以亲故贤能功勤贵賔八者皆素所倚毗而礼貌之者也若一旦有罪竟与疏贱之俦舆之辈同罚而竝辱非所以厉廉耻而彰仁恩也故严其防于五刑而通其权于八议语曰礼义节廉以治君子又曰履虽鲜不加于枕冠虽敝不以苴履言乎贵贱之有体也秦用申商之术行督责之令耑尚峻法治以大坏汉初犹有余风至文帝用贾谊之言而大臣遂有廉耻自重者朕礼遇臣下惟期其砥砺于无过卽间有微眚亦不忍斥言之也庶几百尔卿士其争自勉于道义之途而渐有礼让之风焉由是而往将八议亦可存而弗论也夫
　　乡举里选解
　　取士之涂古今异制得失之数可考而知也古者大司徒以三物教万民而賔兴之德行居其二而艺居其一五礼六乐之文不先于知仁圣义孝友睦婣也春秋衰世齐桓霸主而国语所载正月之朝亲问乡长犹必以慈孝贤仁为选首此古人乡举里选之法惇本而崇实得人所以盛也自科举之法行上之所以求士与士之所以自见相率而趋于记诵之学文辞之末由是古制大变而得人之效衰矣夫十步之间必有茂草十室之邑必有俊士天之生才岂以世为厚薄而后世之人才寖不及古者法使之然也然欲尽废贡举而复乡举之旧又有所不可盖古之风俗纯茂人心质朴故匹夫有善可得而举有不善可得而诛选举一出于至公而无狥名失实之患后世文巧日胜浇竞滋多征贲者或由于势利之交简斥者或出于爱憎之口此九品中正之法所以终不可行也虽然贡举之不可废者势也非法之尽善也必也愼简有司严立程品取实学而汰勦説崇雅正而削浮夸矫鉴其前违而课责其后效以无失乎听言观行之意则庶乎其可以得人矣
　　以德为卫解
　　城郭之固足恃乎公输之巧可仰而攻也河山之险足恃乎五丁之勇可啓而乘也兵革之利足恃乎耰锄棘矜之子可起而抗也盖天下大器也有天下大业也幅员之广人民之众至辽阔而莫可纪极使必画地而守之家抚而户谕之其势将不能终日圣人知其然故常有道焉合天下之涣而不至于离为之本仁以育之率义以正之忠信诚慤以行之哀矜恻怛以呕喻之使夫天下之人亲之如父母肫然有不可解之谊如是而我之所以为天下者亦庶乎其可以无患也故曰以力为衞者一夫之雄也以险为衞者一国之守也以德为衞者天下之所以善建而不拔也夫古之善为衞者莫如秦内之尺寸之兵毋得入殿廷外之罢侯置守収天下之兵销以为钟鐻卒之盗起于博浪之中祸及于斋宫之内当此之时非无卫也明之时其君皆深居九重狃于燕逸间以郊祀亲行所乘辇皆用铁丝为障以防不测然其究也羣盗竝起以至于亡此亦非备之不豫也故尚德则虽无周庐式道而可以为安尚威则虽有金城汤池不可以为固治天下者观于此亦可以择术矣








　　圣祖仁皇帝御制文集巻二十一
　　钦定四库全书
　　圣祖仁皇帝御制文集巻二十二目録
　　碑
　　圣感寺碑
　　赐一等公遏必隆家庙碑
　　黒龙潭重建龙王庙碑
　　赐广西廵抚马雄鎭墓碑
　　赐福建总督范承谟墓碑
　　中台演教寺碑
　　东台望海寺碑






　　钦定四库全书
　　圣祖仁皇帝御制文集巻二十二
　　碑
　　圣感寺碑
　　夫以北极神京西山胜地峦回互草木茏葱晴岚霁雪掩映皇居秋水春华邀迎翠辇非徒百工职事瞻仰于斯实亦九州风土形势所在其间招提梵宇极雕梁巨丽之竒精舍珠林尽绣桷纡回之巧然松云灯火不闻禅诵之声泉石荒苔难觅经行之迹故虽危甍耸汉上接云霄而绀殿凝尘空頽岁月朕毎游歴其处辄为致慨于衷平坡寺者僻处西南遥临宫阙刻盘螭于玉砌丹碧流金塑寳像于琳宫煇煌映藻罘罳网户饥鸽时驯铃铎鸣檐野狐知肃迨时移物换雨圮风侵华榱作防已无往日之观画壁成泥谁识当年之璀璨寺僧海岫笃实持躬勤劳砥行箪瓢布衲林中不演三车瓦鉢芒鞵胷次时防五戒十载经营重新殿庑六时功
　　课继广门庭遂使清宵梵呗萧疎尽入寒空向晓钟声飒沓仍随秋雨浮屠之传于斯无媿朕万几有暇七校偶过省耕省敛时驻跸于兹山一豫一游再抚临于其地询知本末感
　　佛慧之重光鉴彼勤劬啓圣功于匪懈更名圣感特赐宸书欲使遐迩具瞻臣民共识岂若崇祀作佞开愚甿奔走之端惟曰致敬而远法往圣格思之道勒诸贞珉垂感防于千秋记注瑶编志心期于一日臣工上下咸悉朕怀
　　赐一等公遏必隆家庙碑
　　孝昭皇后壸德攸宣伦情肫笃念父母鞠育之勤思祠宇春秋之祀朕嘉其意遣官督理后二月皇后已崩十七年十二月工作告成因谕内阁详考明代实录允符典例特赐碑文勒诸贞石粤稽往代临御万邦必敦九族宫闱化洽内辅惟贤眷祐之隆宜崇旷典以笃椒亲道至备也孝昭皇后仁孝性成温恭德着久存屺岵之思每深霜露之感尔一等公遏必隆同妻县主敬慎齐家洽谦冲之令望肃雍秉训诞淑慎之坤仪是当锡以丹垩享以苹蘩爰命冬官董其兴作事方行乎二月哀忽动于六宫未遂之志朕甚悼焉念尔勲戚大臣兼核歴朝典制落成之日用赐丰碑昭国家不遗故旧之恩示皇后永怀顾复之念光流泉壤堪为戚属之羽仪名列丹青不愧纶言之奬赉凡尔子孙克保无斁钦哉
　　黒龙潭重建龙王庙碑
　　传曰神有功德于民则祀之能捍大患御大灾则祀之非此族也不载祀典朕自御极以来夙兴夜寐惟思稼穯为小民之依所期时和岁丰嘉生乐育然年谷顺成雨泽是资诗曰琴瑟击鼔以祈甘雨信乎
　　天心仁爱亭毒万物而协灵効顺优渥霑足之应皆有神焉以司之亦如分猷布泽之无敢旷厥职焉距京师西三十余里金山之麓有潭然以深不泛不涸前代时以亢旱祷望其地辄能兴致灵雨因名黒龙潭焉潭之侧倚山瞰壑旧有祠宇以祀其神朕数以祈雨驻跸于兹爰谋式廓其庙貌以昭灵贶而敬民事今者四郊之内雨旸时若岁登大稔工适告成惟神之功德实能膏泽田畴以福庇生民揆诸捍患御灾之义莫大于此用是勒诸贞石垂示无穷宁不伟欤
　　赐广西廵抚马雄鎭墓碑
　　朕惟臣子之谊大节为重然平居无事之时人人侈谈忠义一旦临事而为国捐躯确乎不夺者盖寡则所称成仁取义之士国家得之宜何如褒崇焉尔马雄鎭洊歴禁近简授节旄恪共之誉有闻绥辑之功斯着岂意叛藩逆命怙恶弄兵急变起萧墙之中孤城介桂岭之外声阻援絶形绌势危尔则以死自持抗词骂贼遂触凶怒横致幽囚然犹志切输忠力图灭宼间关遣子万里来归慷慨上书一心罔贰丹诚旣通于王室阖门咸殉于岩疆节挺氷霜歴四年而益厉操坚金石经百折而不挠可云烈矣呜呼惟见危乃知授命之不易疾风劲草繄尔一身实荷纲常之钜朝廷养士数十年有臣如此庶无负焉朕用旣悯且嘉特考彞宪赐諡文毅跻以崇阶爰勒贞珉昭示来世凡属臣僚闻风兴起咸思自励尔之为功世道岂浅欤康熙二十一年正月二十六日
　　赐福建总督范承谟墓碑
　　朕惟朝廷简畀重臣授以封疆之任平时则竭诚殚力以靖厥职猝逄事变则有凛乎不可犯确然不可夺之节舍生取义流光天壤古所谓不二心之臣如此而已尔范承谟名臣之子奋迹甲科入侍禁林出典节钺咸有声绩着于当官洎闽疆莅鎭之年值狂竖盗兵之日宼起门庭祸生肘腋智未及施勇不暇展而尔志耻幸生义无苟免奋身骂贼誓不共天遂致阖室幽囚三年拘系阻敓其衣食廹胁以甲兵凶焰弥张贞操愈劲卒蹈白刃以作完人慷慨从容兼有其美兹者底定疆陲申明命讨罪人斯得臣节益昭倍深轸悼之情特厚饰终之礼宠以隆秩諡曰忠贞呜呼褒忠显善帝王治世之大权恩命叠颁朕曷有私于尔以培正气以植人伦庶使选愞之士覩盛典而知兴慕义之夫闻休风而加劝勒诸贞石其永有誉于无穷哉康熙二十一年四月二十六日
　　中台演教寺碑
　　五台之山高出云代然不与岳鎭之列山经禹贡以及道书所称洞天福地均莫之载盖自昔为释子所栖故与峨嵋普陀号三灵山之三山者或在海上或当巴蜀险远之区惟兹山峙神京之右千里而近宜登陟者较多焉朕尝览观载记谓兹山东有离岳火珠西有丽农瑶室南有洞光珠树北有玉涧琼枝中则有自明之金环光之璧是灵秀所钟中台为尤异矣台高三十有九里游者至是必思憩息之地此自唐以来演教寺之所由建也山峻多风寺久倾圮朕爰命工拓而新之譬诸于物泽雉十步一啄百步一饮鹏之飞九万里而扶摇六月而息其远迩高下虽殊方其息自适之情则一也朕之命新兹寺亦欲登是山者咸有自适之乐焉尔
　　东台望海寺碑
　　周官职方氏掌天下之图辨九州之国州表一山以为鎭跻其巓可以望海者则扬之防稽兖之岱青之沂幽之医无闾凡四山焉惟岱距海较远登日观望扶桑其岧嶤峻极尤非他山可比也五台隷幷州州境无海而台之东以望海名盖云中上党晋地踞天下之脊山之麓旣高而台之高复三十余里龙泉以东冈峦陵阜皆处其下远瞰沧瀛诸州景光惝恍俨若紫澜浩淼与青颢之气混涵相接记称旭日方升望大海若陂泽信有以哉台有寺榱栋桯桷不蔽风雨朕省方登此命加修葺复其初制莲台法相固极庄严已四方之人得于焉信宿纵睇溟渤之朝暾以视夫岱宗日观又何多让耶遂砻片石文以纪之
　　圣祖仁皇帝御制文集巻二十二
　　钦定四库全书
　　圣祖仁皇帝御制文集巻二十三目録
　　碑
　　南台普济寺碑
　　西台法雷寺碑
　　北台灵应寺碑
　　赐江南江西总督于成龙墓碑
　　至圣先师孔子庙碑
　　孟子庙碑


</div>
    <div class="pagination">
<a href="圣祖仁皇帝御制文集_page32.html">上一页</a><span>...</span><a href="圣祖仁皇帝御制文集_page28.html">28</a><a href="圣祖仁皇帝御制文集_page29.html">29</a><a href="圣祖仁皇帝御制文集_page30.html">30</a><a href="圣祖仁皇帝御制文集_page31.html">31</a><a href="圣祖仁皇帝御制文集_page32.html">32</a><span class="current-page">33</span><a href="圣祖仁皇帝御制文集_page34.html">34</a><a href="圣祖仁皇帝御制文集_page35.html">35</a><a href="圣祖仁皇帝御制文集_page36.html">36</a><a href="圣祖仁皇帝御制文集_page37.html">37</a><a href="圣祖仁皇帝御制文集_page38.html">38</a><span>...</span><a href="圣祖仁皇帝御制文集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
