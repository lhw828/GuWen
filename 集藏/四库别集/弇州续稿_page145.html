<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 145 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 145 页/共 228 页
  </h1>
  <div class="content">
   太子太保兵部尚书铜梁公之乞归也实在万厯丁亥云盖三上而天子犹难之最后不得已乃许驰驿以行而一时公卿大臣咸谓公甚壮武即县官有缓急必召公既归犹日征公起居食饮状以为国轻重而至明年戊子公卒得风疾不起天子为之震悼辍朝下宗伯太宰司空议赠公少保予祭九坛俾工部郎马鲁卿治塟于是公卿大臣西向咨嗟叹息曰国栋摧矣公既易箦谓其子曰葬我必以王元美志铭元美友兄弟也而刘玄子为儿时交其必玄子状之于是其子锦衣君叔琦等卜以庚寅夏四月塟公于鳯凰山之赐茔而先期奉玄子之状以请予从金陵得公讣即为位而哭以■〈此上夕下〉辞寓夏官之役于公里即不能下从公而乂何敢辞公张姓楚之孝感人其先有天性者避元季兵乱窜于蜀深入于泸之铜梁系籍焉再传而为逈配汪又传为巽配刘又传为文锦是曰南澴公配沈自南澴公而上遡逈皆以公贵赠如公而配皆一品夫人公讳佳胤字肖甫初自号泸山以其家在居来两山间更之曰居来山人沈夫人感异梦而生公公少颖敏秀俊异凢儿七歳侍南澴公举古书传语即能谈质如素习者日诵书千余言十七为诸生义试辄冠诸生时重庆太守光州刘公出行部得公文而大奇之使与其子游即玄子也刘公固以古文辞名又好谈兵多奇文籍尽以属公公间与玄子谈英雄而叹曰夫英雄者其吾家子房乎当其动以无之用当其静以有之用卒遇之而若素忽敛之而叵测若赵文子之谈笑于衷甲周条侯之安卧于攻垒斯其亚矣玄子异其志而公又益习先秦西京言下上于黄初大厯之间多所餍咀矣二十三举于蜀明年遂成进士出补大名之滑令滑故三辅岩邑也公至按宿牍谳决若神而恒以情衷法而行之两造甫毕各得意而去吏民之严爱公若父母矣时缇帅挟上宠张甚其所遣诇事官校与（阙）诣并重公一日晏坐有弁而急装者一髯辅之至邑门门者戟之叱曰我官校也遂入公下与语径前曰县官欲捕若邑耿氏豪亦与若有连胥吏以下皆辟易遂挟公入别室出匕首交置于项公心知所谓曰若何欲曰予我万金公阳惊曰我何所得万金髯者曰某库有万金公复阳惊曰库金诚有之苐上皆邑赋长名氏若出十里外必败且今日予公库金法必死不予亦死死等耳宁死国引其项曰匕首胡不下髯者曰我何忍下第欲得金耳公徐谓曰邑郭中多冨人我出一纸授之即不得万金可半致也呼一小吏前命笔书纸应赋金者二十曹曰缇帅责金甚急可人赋致二百金来子之时丞簿局蹐仪门外尚谓果官校捕公既得公所赋金主名乃皆贼曹游徼骁武者也始知为刼贼亟集此二十人者人奉二十金而袖铁推前谒公谓民贫所赋金止此矣公阳怒曰赋汝人二百金胡二十也何以解二公槖复令一人前忽跃而就之髯者出不意即自刭死羣縳弁者讯之名任敬髯者髙章也使游徼四迹郊外有三四轻骑皆逸去考问皆得其人磔于市公之初见刼时从容若无事者刼既解鼾卧逹旦人以是知公可大受矣公居邑多暇乃益为歌诗而李于鳞守徳为比壤于鳞郎刑部时与余及同舍郎徐子与梁公实宗子相及吴舍人明卿歌诗酬倡颇传于人人公意艳之乃谒于鳞出其诗为贽于鳞大善之与折节讲钧礼然公益心仪于鳞矣时歳大饥而冨民有故壅籴者公请于台平价纳诸仓为粥以食饥者所全活数万计事闻特赐金币公治理流闻法当首垣省以年未及格擢户部主事命下于鳞以书寄余盟坛中有一当齐秦赋者张肖甫也公实不死矣公既入遂与余比部徳甫同造我而是时诸君子秇文翩翩自肆相砥砺为髙人之行且飞觞染翰卜夜无已而公独温然其间若巨源浚冲而年又最少宗吴颇跆籍公卿而恒呼公张少保云其后公加至宫保而汪司马伯玉书戏余少保今验矣足下得无亦沾沾乎亡何出榷闽广金帛公洗手出入毫髪无所私道改兵部职方主事盖太宰建宁李公知之也俄以南澴公丧归一切裁之古礼而哀独至服除至京师时蜀当有吏部阙而太宰嘉禾吴公难其人闻公且至曰此佳吏部郎也至则补故官而少日以司勲郎请时权相分宜子前已知之风公赂而不得乃睨谓吴公是子故太宰私人今太宰亦私之耶吴公持之不得乃迁公膳部郎以自解而公故社中友皆徙谪无在者苐与南海黎惟敬汝南张助甫濮阳李伯承庐陵胡正甫多所倡和侧目者谗之分宜子曰故王李社中白眼而讥执政者此子尚无他于是假风霾变察诸官僚而公得谪矣谪而同知陈州是时子与守汝宁而明卿由谪迁归徳司理三人相会自愉快然公独不自处迁客勤修其干陬盗奸惕息中丞吴兴蔡公尝宴是三人者备客主礼时人称之迁知蒲州蒲于晋最雄其强王贵家■〈木莭〉比而亟遭地震之变庐舍畜牧无所赋不时供公委曲拊循之而威亦不废若他所操摄则游刃解也铨部雅知公之屈而得其政理超河南按察佥事饬颍上兵公益得发舒颍亳之间谧如矣寻改云南为提调学政以经术文雅振诸生昆明点苍之胜皆以古文辞収之自是公望益重迁叅议广西入饬大名兵备为副使分守甘州为右叅政按察山西为使所至有声实吏民所颂称山西之未几而复超拜都察院右佥都御史提督应天等处军务兼巡抚公乘传至九江而安庆以兵变闻道路汹汹为梗公夜趣潜山属九江兵使者使邮报安庆军门旦夕至矣会叛卒前巳就擒余党谋外应者胁息不敢动而公自桐城走金陵任诇得其实则安庆之卫体宿重与郡守抗而守志隆以故南兵部出稍裁之而又严核其占役指挥马负图张志学张承祖忿使其舍人桃悍卒故尝为盗江洋者吴锡等张旗帜犯守守跳遂行剽人财帛守已与守备设筴平之矣公乃具疏上其事请一切正法而留守中贵人意惑之谓守实激之变以揺公公不为动诏逮指挥等论死而以锡付公行法焉守卒得白公出履行诸郡县务持大体不屑屑期会务以民瘼吏弊为急时余强起大名迁山西皆得公代不相及余奉慈讳归而公来按部相持而泣欢甚比余服甫除公与郭御史之荐剡上矣余起湖广入为太仆卿公犹在事念太夫人老欲奉之还蜀上疏乞休而太宰杨襄毅公故蒲人熟公贤而固留之所以褒扬甚至然公间尝语余必归矣吾之承乏兹土也故相新郑公实才我而次相江陵公从臾之吾以为大臣一意为国用才而已两无所报谢二公乃两疑我以为必偏有所厚新郑去矣而江陵公方柄国是且甘心我而安庆倅王应桂者故为指挥孽守志隆者也公极论其状应戍而南台与之有连曲庇之得末减因入其蜚语中公江陵果信之俾听调用公欣然奉太夫人归蜀公归而诸谓公寃不蔽白简者谓公吴可大用者籍籍江陵公不自安又察知公实无他厚乃大悔曰吾几失此人时江陵公虽忮而尚能为县官急才寻补南京鸿胪寺卿公始独身之任未几迁南光禄卿擢右副都御史巡抚真保诸郡甫发江口而太夫人之讣至矣公噭号不欲生括髪粥饮昼夜驰归哀毁如失南澴公强自力治塟既襄事推先人之产直千金者以予兄服甫除而召抚陜西未上改宣府之未几而敌别部长满五拥铁骑六百阑入独石口剽掠时久已通互市矣公檄大帅麻锦伏兵邀之生获其副巴拉满五使求之辞甚哀公计以纵之则见狎僇之则见雠乃以属大帅锦俾建旗鼓縳巴拉将斩而驰赦之巴拉叩头流血曰微太师身首异处矣公谕以威徳给之银符巴拉自誓不敢复阑入边然巴拉扰而满五骄明年挟益赏公下令有浮取一饼一肉者斩满五乃媾都讷台吉伊勒敦塔布朗数千骑阑入边有所杀掠公移文顺义王罚都讷台吉马驼牛羊以偿然满五伊勒敦塔布朗强谙达不能制于是廷议有稍益之赏以羁縻者公上疏谓今日之势与曩异曩者权在彼不得不中彼之欲以全吾之体今者权在我顾乃屈我之体以伸彼之欲乎哉即欲有伸渐不可长彼苟叛而更大入臣自悉一镇之力制之不效则治臣之罪慎毋使彼轻我上曰善敌既闻公治兵互相恐乃更还所掠人畜献马百六十疋牛羊槖駞称之求勿解互市上谓公处分能慑敌劳赐金帛过当是歳公所减省缗钱以万计城七堡一城二仅又城独石半壁猫儿■〈山荅〉三城修南山边墙万六千九百四十尺功倍而费省复娄赐金帛入为兵部右侍郎未几而浙江有骄卒之警督抚浙者吴中丞善言故良吏也而不习兵尝取中旨减卒月饷卒诉之不听遂噪而縳吴公交车中冠履俱破至演武场羣詈吴公而数之且甘心焉会工部郎谦与二御史徃解譬百端然犹责吴公状使复饷而以二千金谢过乃已吴公遂出逊于吴兴当此之时吴楚闽越之卒皆骄而督抚臣悸至有穴垣以防不测者事闻江陵公曰孰能制之既而谓吾得人矣遂命公兼右佥都御史出镇浙许以便宜行事公驰至京口约余出会余方称道民谢不能出公谓若何而可予谓不僇则废法多僇则生变惟以时缓急得其魁而已公颔之时陆与绳以少司冦方里居公过之谋与余合然公甫与吴公代而市民之乱复起始杭城中诸栅俱有役夫司干陬诸土著者募游手充之其后必取身役其人惰多借贵势以免夫数益以狭役益迫而游手无所得食侨客丁佐卿假利便言之监司弗听意忿忿曰谓我曹无爪距耶宁营卒之不若谋之市猾相构诅为乱而会佐卿坐他法郡囊三木以徇市猾相与篡夺之诸亡赖子益麇集行焚贵势家谓庇其应役者遂破两台使门掠其衣装以出使者跳与三司俱匿迹佛庐以免事闻公谓其人曰营兵哨海者发乎曰发矣而二营留问留者不与市民合耶曰未也公喜曰吾知所以处矣速驱之从吏惴惴无人色公食饮谈笑自若既抵镇而民行剽愈甚尽毁诸栅以快意千余人且抵台门公以轻舆出谕之而从者材官剑客数十人皆彀弓挟鸟铳以从公直前临桥而喻曰汝曹毋反反则以天下兵孥僇汝矣且汝必有所苦曰苦夜役耳夫强有力之家倚贵势之家以免而监司守令若弗闻也者公曰易耳奈何以汝一愤易汝族即下令除役众姑叩首退既退而行剽巨室竟夜火光亘天公夜草檄质明使一校驰喻之众裂其檄公大怒曰上命我诛乱卒今乃见乱民而靡耶召游击将军徐景星使呼二营之长入而慰勉之曰乱民之恶极矣虽然非尔曹比易剪也何不自以为功赎曩罪乎咸踊跃听命公又呼黠卒之首倡乱者马文英刘廷用曰闻汝二人前自縳请死壮士也汝死法胡不死义且必不死二人亦踊跃听命公乃约束二营壮士使景星帅而讨乱民凡四战大败之生获百五十人至辕门而丁佐卿与焉公择其豪得五十人皆斩首枭辕门余悉下狱其从乱者咸惕伏或鸟兽散去杭人若更生公具疏以闻且谓迩来有司奉行太过裁削太甚徒务虚名不究实祸以至逺近离心乗机窃发始而兵变既而民变诚见人心不固戎首易生若非仰藉明威申饬法度其接踵挟持不知所终盖阴以风喻江陵公也江陵虽忮而为之少寛言于上优诏褒答以公奋身犯难定变俄顷纪纲大振忠绩卓异赐飞鱼服金二镒文绮四表里是歳以追録宣府功又以考三载绩后先录一子补胄子公私念兵且戢矣寛之则废法急之则生变乃阳好谓二倡乱者马文英刘廷用曰罪可赎矣予之冠带二人意自得洋洋羣卒间且有所侵侮羣卒大怨恨谓若倡我以乱自为功得官而使我曹尚惴惴也公度是二渠者与众心左无能为矣乃与兵使者顾君养谦谋俾发诸营之卒哨于海而密以名属徐将军下令縳之至军门并文英廷用数而斩之余皆赦弗治仍呼平乱者二营卒语之曰吾非不得若主名以昔有微勚耳且吾不欲食言羣卒咸股弁唯唯既而曰吾曹始能食寝矣公复具疏闻时江陵前死而代执政者以公功请上大悦拜都察院右佥都御史兼兵部左侍郎俾还部理左侍郎事当是时余里居颇悉其事为志之且谓诛乱民利用速诛乱卒利用缓不佞窃或知之速而能当缓而能密则非所与知也刘玄子闻之亦曰子房之筹与赵文子条侯之胆少年时所自许何若左券也公既得代道拜兵部尚书协理京营戎政寻又改兼右副都御史总督蓟辽三镇兼理粮饷公之在浙也盖不独两定大变而已所规画十议革保甲间架差税不便者皆奏而行之浙人至今奉以为絜令而相与讴思公不忘有生祀者公既至蓟门申约束搜卒乘信赏必罚大将偏禆以下凛若负霜雪又似得春阳而向之也时辽左与大敌土蛮近而开原故属徼外其土蛮之黠者与敌通数导之入边辽左之大帅李成梁者素负勇略麾下有强兵公虚心寄之以备土蛮为急成梁率精骑捣其营斩其魁及偏禆四十五级甲首一千五百六十三级卤马一千七十三疋驼羊弓甲称是捷闻告郊庙献俘称贺加公太子少保录一子锦衣百户世袭予诰命金币土蛮三万骑入冦宁逺伯拒之大有斩获赐蟒锦衣金三镒文绮四百户之应袭者为副千户公戒宁逺伯敌不得志出必更入善防之宁逺伯设伏以待而身自捣其营获帅长十三级余众八百三十七级优诏进太子太保百户之进为千户者得世袭当是时山海关外之部落曰董狐狸部曲颇众而桀黠多诈贪功者以辽兵之强也谓蓟兵夹而攻之若振稿耳公独谓边衅不可开藩篱不可彻得无行而他所陈备边诸筴俱报可公当敌出入要害督工筑之为墩者百七十七为墙者六万五千七百尺营舍千八百楹■〈立乞〉然金汤矣兵部尚书缺廷推公上迟徊久之乃决入理部事当廷试充读巻官歳决重辟当廷审秉笔者为吏部而上忽以属公盖重公也公为人坦心大度而性又爱客有以秇文至者无不延纳客气益发舒忽自诡能得公意有所关说公虽不之许亦不问而中贵人骄故以兵部为外藏公多执不之应以是怨公台谏乘而有龁公者頼上知之然公以盛满自抑恒曰功成名遂身退天之道也吾家子房非师哉三上书乞骸骨辞益恳始得俞旨归而买田巴岳玄天宫为靖庐延道士与共居又谒潼川州云台观玄帝像曰先太夫人意也为文纪其胜飘飘然有遗世志云将尽刻其诗文集走书金陵谓王子为我悉序之前是已叙公诗及奏议矣书至金陵之日而公卒于乎明兴以来称文武才者独王文成杨文襄王肃敏而已肃敏小孙于武而文襄疎于文非公比也公之就大矣不当以一雕虫之技与不佞还往之私溷公志然公之精神实注焉寻曹子桓所云云可以已哉公集若干巻行于世配一品夫人向氏有妇徳佐公至贵老丈夫子五锦衣指挥佥事叔琦娶冷恭人郷贡士叔佩娶舒中军都督府都事叔玺娶髙女一曰蒲适髙元之向夫人出也国子生叔珂娶髙恩生叔环娶杨侧室赵氏出也女一曰浔火氏出也适髙任之诸孙男八人女七人元孙宜孙保同孙女曰蕙曰寿曰芳及未名者叔琦出也女曰变者叔佩出也贻孙振孙明孙女曰云曰葵叔玺出也兰孙女曰叔叔珂出也所婚字多名家
　　
　　铭曰惟滑其邑三辅西偏公时为令晢而少年刼盗之雄篡挟金钱公色不动授筴外援卒以身免刼首遂骈其帅上谷网徼猾冦彼不自意有所纵舍绥之以徳振之以武譬若骄稚系我掌股或朴或乳无敢龃龉其最艰者莫若钱唐乱卒虎伏民乃■〈氏鸟〉张公曰驱之从吏仆僵乃乘轻舆示以周行彼阳伏从而更披猖大勇赫然呼此戎兵留者二营尔罪实轻歼彼狡徒雪尔版名戎兵欢呼公赐更生受律贾铳薄彼■〈氏鸟〉狐若扫败叶累累就俘斩头穴胷流血为渠余党遁巡弭耳以逋悍卒犯帅胡可弗诛司之弥歳乃获首渠彼实不知益纵以骄縳之辕门慑不敢嚣曲赦二营以全夙要迅廷一収白日昭昭公之心仪乃在子房及其作行实等汾阳单骑走敌我武孔张収僇绛人天威忽扬归从赤松始得敛藏猗公之武不取攻斗猗公之勲不在甲胄仁心为勇毅以弘就造物私尔胡不竟究文士无用敢籍公彀
　　
　　资政大夫南京兵部尚书叅赞机务致仕应谷刘公墓志铭
　　
　　余以嘉靖癸卯与刘公宪谦同举于郷公长于余六歳明年公独成进士又三年余亦继之补刑部郎时公郎户部久矣自是比庐而处觞奕倡和无间朝夕而久之公出守卫辉又久之各以职事胥会于济南予坐家难去国不相闻者十五年而公为左少宰代署太宰篆予起家观察湖广迁右辖于粤西入卿太仆皆公所上启事也余不才不能歩武公一抚郧而报不称罢归里需次而公连正八座未老乞身以归荐绅先生日望公之复出而公不之应顾时时惜余之偃蹇余亦不之应也公面紫而眉目疎秀风骨棱棱饮噉如壮时对客谈笑达旦不倦台使廉公贤尉荐娄上而会所后胄子某为恶少年构系狱狱甚急公颇往来吴中居间渐黧瘦若腊愀然谓予即吾子固听之吾兄弟共此子也如何公别之未几而讣至矣公卒之日犹能对客奕如恒时居月余其配某夫人又卒亲友为之调棺敛而所后子犹在系念公已死狱无解时脱身亡去公之姻谕徳吴公中行辈代襄之天子后闻其事命有司治葬赐祭而公就窆久矣居三载郷进士吴君撝谦鸿胪薛君迎感公之夙知奉考功郎汤君聘尹之传来请铭呜呼公名臣也所莅垂二十政皆树声绩其居郷推以为厚徳长者而天之报之若此且其卒时值家难而故人多在高位有气力顾不能出身为公于赠官易名之典咸缺焉所藉以不泯泯身后者死后责也余又安能辞公讳光济宪谦其字世为常之江阴人祖某父某皆以公贵赠如某官公生而卓颖善诵十五年工属文辞气沛发川盈鹄翔无所不畅二十四举于郷明年成进士与同年瞿丈懿公景淳相游处瞿公推公公辅器也座主华学士先生亦云二生所不能甲乙用刘生广矣寻谒选得户部某司主事出理临清仓以公平见咏思入理漕务出纳精审诸曹郎心服之迁某司员外郎庚戌八月大敌阑入塞薄都城时援兵至者独云中最先议遣郎一人蓐食饷之而云中军为敌隔声问不时通伤死棘道他曹郎闻当遣面灰死无人色公奋曰生不食县官耶即帕首韎韐裲裆挟疲卒数十骑以饷徃卒从者咸惴恐欲毋前而公拔剑诮督之竟达命云中军咸抟颊呼万歳而公既辞军复迫于敌间驰至通州先大司马公方按通昼夜睥睨间识公缒之上相贺更生先公慷慨谓公不幸城破吾必死之死固吾事也公归报命时扺家家人大惊喜出望外盖公之出不以语家既出而传报杂沓业且以虀粉矣公间谓余尊君信忠臣也视死若归自是朝论多才公迁山西司郎中益精于职已而有卫辉之命卫辉剧而冲属歳侵流亡相属公首请赈请蠲于台得报可而犹不给乃贬损禄奉节缩他费以益之寛刑省讼禁吏胥毋得下郷豪右杜门自守于是单赤苏矣流亡亦渐归郡以大治而公丁母忧归服除补山东之济南济南省会前守日枝梧不堪其细公从容应之吏民畏怀寻复丁太父忧公即日徒步出关城送者俱不及仅一舍而报擢升为按察副使服除补浙江时岛冦虽小敛而一切犹用军兴法独公为之事济而民不扰久之进江西右叅政分守南贑时大旱民有种蓝者二千余壅水流自溉下流之农亦千余人羣争之不胜而伤抚臣谕令止不听遂上草具其状诏发兵掩捕兵发有日矣公恻然曰民自竞水利耳吾不忍其屠僇也乃先期亲往喻之其人初犹露刃自卫见公轻行乃来谒公曰大兵至若泰山压卵立糜矣吾欲生汝曹故来抚耳咸抟颡哭请命公尽释之挟其二渠魁谒台杖之数十兵得无发是二千人者俱祝于天谓刘公吾父也实再生我公以治理流闻迁按察使于山东右伯于浙江饬肃清恬各当于理寻为左伯于福建以严以毖郡邑当上赋者库藏官吏毋所干预仍戒不得时刻稽故一切洗手奉牍以大计入朝道迁太仆卿未扺都门进都察院右副都御史抚江西驰传之任至则延见吏民问所便苦与藩臬守令计而行之江西山谷之民不便邑徭公苐使与赋并征官収其直而听其应募者贵贱咸计亩出直不至羯羠着为絜令又督有司置常平仓以备出纳属歳侵公戒郡邑设法大赈之而躬按行其后有所惩奬吏不敢为虚文而民食其实暇则分部考校诸生艺文彬彬向风矣召为南京户部右侍郎吏民遮道泣送不絶肖公像祠于青云公署而祝之未及上改北明年遂改吏部右侍郎寻迁左侍郎时杨襄毅公愽为尚书虚心寄公公亦不惮倾吐杨公大倾服语所知刘公外和而内介识精而度逺冲夷坦平万斛之舟新淬之镜吾所不及也会杨公以疾归而代者张公瀚未至公署部事慨然以登进贤哲为己任典选公平考核精审他诸干请一切谢絶诸曹郎皆得伸所守然不自峻崕岸退食之暇往往召诸戚执饮谑如居平独不及私亦无敢以私进者一日忽慨然曰可以止矣三上章乞骸骨江陵公居正时当国使人语公得无有所不足耶非老非疾何以名去公谢曰疾自知之且人各有志耳竟不得请苐迁公南京工部尚书公治装不六日即行于江陵公朝堂一再见而已江陵公意衔之然以朝议藉藉谓公迁为左不自得乃稍转公吏部仍南京百僚肃然六卿中有私燕而守备中贵人为上客不至迟之再三乃至主人迎谓明公不来诸生无敢即席公怒曰天子六卿而贬称诸生于中贵人前可乎即拂衣出无何公改兵部叅赞机务中贵人逆相谓曰此偘偘不易犯者公平心其间久之咸叹服乃以次饬江防修雉堞搜卒补乗缮甲除器军容为之一新僚属吏士靡不安公而公以去家近且故都风物足游目意亦安之而江陵公以父丧风天子为夺情北部院大臣已上疏请留矣南中援其事拟继上公当首署名不可曰诸公以夺情是耶否耶天子留相国以恩我曹当持之以礼于是太宰欣然握笔曰我故当首佥都御史王篆密闻之江陵公太宰入为大宗伯而公中曽御史白简矣公既归絶口不复絓时事缉堂居之曰大雅好客客恒满坐公既能诗而又善正行诸体得一薄蹏及葵箑书以为荣扬扢今古酒徳温然人咸以王会稽白香山目之盖未几而嗣子之祸作矣公生于正徳庚辰卒以万厯甲申春秋六十有四某即嗣子也娶于某生子某息女一归吴某即谕徳公子也余故知公详于汤考功既论次其行而叹曰呜呼临事不避难卒以报成可不谓忠乎军兴不贪功卒以众免可不谓仁乎秉铨惟一不以势挠可不谓公乎权相败纪持论毋殉可不谓正乎凡此皆名之所由立也寿与有后之征也夫寿既不甚永而又剪其后亦酷矣微余文又何以不朽此名也
　　
　　铭曰为徳则丰位差偶寿稍不盈剪厥后请铭者某铭者某不于嗣人于公友天乎天乎曷可究
　　
　　罗山汪次公■〈既上皿下〉继配杜孺人合葬志铭
　　
　　汪次公之捐馆也以己卯之十月朔有丈夫子三而中子道会继配杜孺人出也前是杜之先次公地下也则庚申之八月而是时犹子伯玉守襄阳为辞以哭杜其纪述淑行甚悉若状然而至次公则伯玉以左司马忧居衔恤而状之矣然犹未成葬也道会之言曰吾晜弟以壤地之不宁宇而牵率至今日何论志铭虽然孤非敢一日忘之难之也难之者必得吉壤迩于世父封司马公而始敢问葬必文足以当伯氏状者而始敢问志铭既久之得壤矣在阳坞近封公矣已而曰吾得志铭矣其吴之琅琊王长公乃斋而谒我布币具司马之状若辞而附以所缀遗事余却币而受状与辞及所缀汪之先世越国公才千年族指以数十百万计至次公之王父曰赠司马公某始以开美重于郷其配吴淑人颇难子四十乃置贰黄已祠高禖而验以甲子之正月吴举封公而二月黄举次公于是卧同乳负同襁出入同襟裾受业同席髫而赠公名之曰良植既冠而字之曰文林最后乃自署曰罗山人亦称汪罗山或汪次公云赠公之盬盐武林也实挟次公以从次公夔夔斋栗且有心赠公晩而息贾听封公及次公也次公稍得发舒然不能忘少年游为黏履挟瑟蹴踘之戏雅倾其少年进从酒人豪饮遂倾诸酒人久之修其业见推为盐筴祭酒而是时榷盐御史得盐引之失实者置之法戍矣因尽欲捜捕诸失实人咸大惴恐欲鸟兽散次公笑曰毋以为也独身走京师遨游诸公卿间毋不折节愿交次公次公徐露其事俾宛转居间以解得弗竟次公归而羣贾置酒率百金为寿次公笑曰吾自为我耳而自而幸何谢为却之次公智而有胆勇尝操百金装江中流而遇盗舟人皆亡匿有投水者次公曰盗亦人耳何至自先死袖装金授之且亹亹陈义微有所风劝羣盗有欲击次公者其魁止之此人长者勿击既去而复来出一金仆姑相授曰遇他警以此示之凡再免舟人乃服次公次公伉直不能面藏人过而嗜义若渴其急人甚于已里有竞者得次公片言立解尝欲平两怨家斗其人各恃其物力既许而中悔之次公语两家徒众曰怨不可遂也遂怨不祥不祥将及尔曹众颇悟有避去者卒之两怨之祸成各以家败于是人人益归心次公当次公与封公之诞歳而从弟某亦生封公以贵某以冨而次公絮冒褐寛博傲睨其间纵饮抗论亡所孙三人者髪宣而魁形出入鴈行靡敢有轩轾间司次公之门其辙迹颇多于二公矣次公初娶曰吴早卒无子继娶即杜孺人而媵陆次公与杜孺人燕婉之好甚笃而陆已先举一子曰道坦矣而杜孺人始举道会陆后举一子曰道贞杜孺人最婉嫕多才艺工书笔女红他握算会计纤啬内外不习而解每出多留后用是次公得自寛于游最后以念次公又以道会多病忧之得疾次公归乃太息曰始吾论事于外而失吾内助吾非人哉乃不复游而视杜孺人汤药然竟鲜起色已次公亦大病杜孺人从病中忧之甚遂増剧竟卒而次公愈矣次公哭杜而哀然不能无中馈虞始复娶庄后亦有子曰道耆次公之重于郷不以位意亦弁髦之及左司马之显贵不能无动乃使道坦从学无成继使道会从学成而补诸生试于应天不利为补太学上舍怏怏不怿曰此非天耶其以杜孺人病而废贾也籍而授舍家儿耗之十二转属洪氏壻耗如之他属里人耗十之三谓本冨易保也始谋拓南亩若干然亩贵歳入不能当出而又与酒客共之矣少子道耆十五而为其妇方归而待年未面也道耆死雉经以殉次公伤之为置后有司其其事得旌长女之归吴者俱前死仲女之归洪者少而嫠荼苦终其身以故次公虽寛襟豁落与伯季及左司马觞而快然不能不时慨然曰吾殇子女多矣独不忍于洪之嫠方之殉柰何凡以女徳显者非其家福也次公寿七十有六而杜孺人仅五十四其子孙男女婚嫁之详具于左王子曰古所称磊落大丈夫者其汪次公哉必冨而后仁义附则次公当泯泯不振矣百里诵义千里诵声居然封公颉颃也道会即未达其文辞著称与从兄仲淹埓而承左司马下风家之内外二女矢节为闺阃师美哉汪次公者太史氏之货殖可无传也
　　
　　铭曰连翩而来差池而逝是维公之为弟其晩也合其蚤也离是维孺人之为妃欝而乔者两相望也榖而穴者偕厥藏也
　　
　　弇州续稿巻一百二十三
　　
　　●钦定四库全书
　　
　　弇州续稿巻一百二十四
　　
　　（明）王世贞 撰
　　
　　○文部
　　
　　△墓志铭
　　
　　汪处士希胤墓志铭
　　
　　余于故人昆山俞仲蔚谊最深而仲蔚独与休宁程善定善仲蔚死善定为之恤其孤梓行其遗集余甚髙之会善定死以乃子起家请铭其墓当是时善定所父事者里人汪希胤故偕善定之父汝义贾昆山而工为歌诗亦縁以交仲蔚而及吴之周公瑕诸吴人能诗者多与之游所饯赠满巻己丑冬起家谒余于金陵邸为希胤之子一山介绍而请铭其墓则希胤以甲申冬死矣盖一山久已挟吴进士尧臣之状欲得世之能言者以不朽其父而始知有余顾余所知者仲蔚次善定而已乃又縁以及希胤耶希胤讳振芳汪故越国公之裔有徙居汊川里者大父孝子某至希胤而益有闻希胤居之左有泉洌而旨饮而甘之因自号左泉少时受毛诗里傅能属文试有司輙占髙等至台试而輙报罢以是弃去挟其赀贾湖海间纵观名山之胜入游都下曰吾观以宫阙陵园为归以贤士大夫为鹄闻驸马都尉京山崔侯好客而文蹐门曰江南布衣汪某请见崔侯延之入与语合置上坐已稍露其诗侯大叹服曰君非恒人也凢栢梁倡和竹宫祠厘应制之作皆以属希胤既得意忽念其父母长揖别去省侍者久之始来昆山贾既成乃返汊川里复奉其父母为构服彩楼颇极轻暖肥甘之奉乃其自御大布蔬茹而已父母殁丧塟之类皆以礼辅情而行塟地在岐山建树徳堂崇焕甲于居第曰吾不忍有俭于逝者晩节业益饶乃买山二瀛间筑室以栖种松可数里栗亦数千树曰此吾素封也与其从兄仲嘉弟希成文酒优游甚适客以诗进者无所不延纳既用是自寛于老且有名吉水曽子建江夏丁元父前后为令礼致之郷饮希胤谢不往因援诏例予之冠带旌其门曰清时逸老希胤竟以乐死得寿七十四凢云娶而皆程然无子侧室羊乃举一山为太学生有孙男四大聘大节大贵大吕孙女三希胤为人温恭爽朗善筹筴有先事之识程汝义死而其恤之也不下善定之恤仲蔚也
　　
　　铭曰不颛治生而间治诗谊亦称之生不时显死而见知其又何悲
　　
　　蔡孝廉琳泉墓志铭
　　
　　余以万厯壬申九月偕太常弟游太湖之西洞庭至销夏湾而主于蒋太学所邻人蔡翁者年九十三矣而尚能食酒噉肉步履不衰其子孝廉伯玉从傍捧扶老侍立唯谨必蔡翁命而后敢坐蔡翁时时诧余老人甚乐无我隃者徐过其家则数椽萧然丙舍一榻仅蔡翁之衾褥而已征其所以乐状则孝廉授里中诸生经稍遇鲜腴必乞归以奉蔡翁故孝廉之羮有不糁而蔡翁口无枯向夕必以醇酒奉翁而身侍枕席榻前稍有疴痒则孝廉之指已属体矣是故蔡翁忘其贫而诧所飨即素封家不过也余兄弟登缥缈峰蔡翁命孝廉从指示七十二峯谈说徃迹如指掌归而言之张中丞予蔡翁冠带榜其门以旌之至明年而蔡翁无疾卒孝廉时已逾耳顺矣号踊无度至毁瘠骨立尽出其修脯资躬负土杂佣作而始成葬久之太常弟以叅议守南康为其第三儿士駪择师不得而余益知孝廉博学有行谊其教授称明师损束帛聘之为传致南康官舍太常书来谓儿师不足当蔡先生先生吾益友也第四儿騋业亦受劝学篇矣后还里余继聘之塾中为孙瑞廷师大较孝廉于孺子不废鞭抶然其察饥饱时寒燠即乳媪不过也与上下今古扢扬风雅有味乎言之至所雌黄短长不涊齿舌间与之处未浃日而信其为长者孝廉长身白晳秀眉目美须飘然步履轻趫食饮甚甘当戊子之元日孝廉过余余指谓儿子辈是夫骨耸而神王寿当逺过若翁然不十日而报病又三日而报卒矣吊之其子祖芬累然苫次也征其槖枵然不能治官禭余与太常倡两家子弟之受书者赙而敛之俾归塟于洞庭之先茔逾年而祖芬手治状累千言来请铭孝廉者伯玉其讳孟坚其字琳泉其别号河南之陈留其先世至宋而有秘书丞源者扈髙宗而南死塟临安涌金门外长子维翰卜地而得吴之西洞庭徙家焉果数百年不被兵其齿益繁聚而居之曰西蔡里至翰林公羽而以文章显与文待诏齐名孝廉之父即所谓蔡翁者讳某其从父弟也少亦尝学问能诗贾游襄阳乐于大堤之上颇挫其槖归而教授里中厪厪自给不能资孝廉学母徐意怜孝廉能课之读书既稍长闭一室中俾尽读诗易书春秋礼经畧晓大义十六七始出从故徐辚先生游徐先生贤豪人也意不可一世士顾独竒孝廉以为能绍明其业孝廉亦尝从有司诸生试不利弃去之因博综羣书既名成而云间张玄超氏聘之校阅古今秇文甚相洽也其宦钱塘而以御史檄编唐诗分类亦孝廉佐之他若顾汝修兄弟之印薮何元朗之语林冯汝言之诗纪俱孝廉与有力焉而逡巡辞避不欲厕名其间故无能知者若其所受书弟子则几满洞庭矣于吴善彭孔嘉黄淳父刘子威张幼于当余之晤孝廉父子时前郡太守蔡君邑令魏君以书币聘焉且旌其门曰孝子而御史温君亦尝下书旌励之孝廉絶不言而余亦无由知其事苐以臆得之尔君终始不离退让如此状复言其耿介质直务修敦睦之行贫而择取于男女弟有所周恤敦气谊重然诺而余据其所重者称之不能尽纪也始娶于汤有妇徳能佐其家秉以寛孝廉仅三十五而死自是有所置皆不能当意而所任仰俯事育皆身任之竟刺促至死语有之伤哉贫也孝廉有一子即祖芬能读孝廉书其博过之而不善治生娶妇某有三子二女
　　
　　铭曰三世以经术师于人其学世益博而世益以贫孝廉死而独有闻噫岂直以余文
　　
　　张元配王孺人墓志铭
　　
　　王孺人者吾族兄东昌倅罗溪先生之仲女也母曰刘氏王于江左为甲族有家范而孺人又能禀承之以婉嫕端详称十七而归张君应文张君者故福建按察副使公情之伯子也按察公兄弟起家进士俱为大官然无改于素而张君为郡诸生不能问家人产按察公见孺人而喜曰儿得助矣孺人果能朝夕强自力以敬恭事舅姑以慎接夫子以严御臧获张氏之政故嘻嘻自孺人以严整齐之而始知有法然亦不纯任法问体得其情有所操纵徃徃移畏而感业亦稍裕按察公之宦金陵孺人实偕夫子以从进而夔夔共妇职也退未尝不治于室女红秩然矣张君娄试不利厌去为古文辞又好谈葱岭苦县之学而最后秇兰鞠斥置书籍孺人皆有以成之又能相其夫备二尊人丧塟之礼咸可纪也孺人有二子长曰厚徳未冠举郷荐今尚滞公交车而能不废记胜之书以裕孺人然孺人终始絣■〈糹辟〉洸也厚徳跪请曰得非有所不给耶胡自苦乃尔孺人笑曰若未遽文伯我何敢慕敬姜为之不辍已而感脾疾卒年仅五十有六始孺人之为严也即张君意亦微难之既孺人殁而君意其严之不再也曰微吾妻谁与济吾寛诸臧获亦相向嗟泣曰已矣畴与我别勤惰也厚徳与诸弟衔戚而俟余归乃奉张君之状来稽颡请曰敢徼外王父之灵以蕲不朽母余悯而许之孺人之侍张君有二丈夫子长即厚徳娶于章次重徳娶沈复为张君置贰有二子谦徳聘郭慎徳聘徐女三一字文从简余未字诸孙男八人二为厚徳出六为重徳出女十人为厚徳重徳者各五塟在邑五保姑邈字玕先垄之昭位
　　
　　铭曰女于王而归于张其唯二氏之良
　　
　　李配施孺人墓志铭
　　
　　余以万歴元年宦游楚与左方伯青阳施公尧臣善公时时及家人言称有贤女能得老人意而无何各以迁别去余解郧镇中丞节里居而施公后为京兆尹得请致其事归旷然不闻问然心恒念之今年九月有苴杖而谒余司冦署中者诸生李本固奉其父贡士■〈氵茝〉之状而为其母孺人请志铭余怪其无从也姑读之则施公女所谓贤而能得其意者也孺人小字漪兰母曰某夫人施为邑令族多显者而李族尤贵有硕儒曰简斋公某从王湛二先生游以理学称东南公之子曰同守公某自为诸生时雅已善施公闻公有长女贤为其子即贡士君委禽焉时贡士君少而补博士弟子有俊声故施公乐归之孺人之归李也其姑故江司徒女弟端严有阃则一见孺人輙心喜谓贡士君吾得妇矣必亨而家孺人果能自力共谨调辞色丰甘竁而荐之而尤以婉顺先贡士指贡士君不好靡则身衣大布襌纚骨筓不好问纎琐则米盐酱醢出入之类皆力任之不以烦其顾独颇好客则中厨饬酒馔不待声而应时时好读则以勤寛之不以妨其读其它又能长虑深算于白圭计然之策彷佛闇合业日以裕诸妯娌退相羡曰姑言故验贡君连困剧疾孺人曲局其髪垢容而侍汤药率以君起君有所嬖媵侍必阴厚之其所怒必委曲谕解之盖三十年之间阃以内欣欣如也而里俗妬至毁贡士君为好少而孺人以少进若蛊者其语不可闻君不能无色动孺人自如也于是京兆公贵矣孺人不见贵色于夫家其待他姻戚尤能折节下之施报从厚贡士君之先若户部君显而不遑治室与先祠孺人又佐君拮据以第完美会孺人属疾且卒谓其子女曰吾今而后脱苦海矣盖自伤为善之劳也已而曰死者何所恨恨不得终养吾老姑及吾父母耳贡士君之痛之而为之状累千余言里之忌者转而惜之故宜也孺人卒以万厯己丑距其生嘉靖丙申得年五十有四举二子长即本固娶某次本立娶某女五适施天杰太学生施鸣庭姜惟徳章守藩余尚待字孙男二长向荣次向髙孙女一在襁褓墓在某地弇山人曰甚哉余之易于文也虽然以京兆公之善而及其女以京兆公之一言而信其女之贤于厚道不为悖也
　　
　　铭曰妇徳备而不专名所履顺而母终荣噫嘻乃其恒耶胡以不亡有余此铭
　　
　　王母顾太安人墓志铭
　　
　　余以考三品绩道转司冦而宗人子敬为廷尉丞对秉大狱爰书居第又相对甚洽也寻廷尉亦以考绩别余而怅然已而泫然曰不孝之背我太安人也在戊寅之十月今且十一年矣以岁时之无良至今犹滞浅土迩始得吉将启先君之兆而合塟焉吾子幸赐之一言以志其幽死且不朽余故习太安人之贤于阃闼少双也廷尉与其弟郡丞之孝廉也则安敢辞太安人顾氏曽祖故赠少保太子太传礼部尚书武英殿太学士恂祖故封山西道监察御史宜之父故马湖知府潜马湖公尝读中秘书视畿甸学失权臣指自免去郡天下髙之娶龚恭人而首举太安人恭人时仅一女爱之所以教戒甚切至择婿得故太学生王君可大归焉王君故云南右方伯公秩子也少有异才当方伯公之被谗且叵测君上书露寃状会事前白乃已李献吉吴献臣读其文称快曰非凢儿也太安人既归君而事姑沈孺人蒸蒸孝谨御下不示喜愠沈孺人每谓吾儿诚嘉如性小卞何得吾妇而调矣因谢太安人安得有子妇若汝为我代酬汝劳太学君尝感疫甚属太安人方姙身不顾躬为掖持卧起侍汤药以起君而身感羸病委顿者十余年然不以病故而废体君好客客即深夜至呼酒炙急应之不使耻也太安人既病而梦人以白■〈髟上告下〉授之曰戴此则病愈亦不知所谓太学君方应顺天试骤得疾卒时廷尉甫十歳而郡丞犹在娠太安人闻之而痛可知也一子三女皆恃太安人而衣食太安人日夜泣抚诸孤衔戚治丧事盖成服而病果愈举郡丞亦无他太安人念廷尉稍长督课之读少倦从羣儿戏即抶之曰汝当含荼而读何乐乃从羣儿嬉乎于是马湖公老矣太安人家事事从取质又使廷尉以所业旦夕请益不五年而公亦捐馆太安人乃哭曰真穷矣公有二子伯故右方伯梦圭出仕而仲贡士梦川以经术显名学中太安人复督廷尉俾从之游学渐以成太安人顾寛之不使预家秉时郡丞亦渐长廷尉请曰弟胜外塾矣已又曰弟胜属文矣母胡弗急也太安人曰向者汝初长独吾在今次儿长有汝在胡以溷我为于是廷尉始抗颜课责郡丞丞悚然师之而太安人阴使人微其出入母离廷尉其学亦渐成相次补博士弟子久之为嘉靖己酉廷尉举郷荐太安人迎相劳曰胡晩乎恨若父不及耳虽然吾可以藉手地下矣又十二载郡丞亦郷荐而至乙丑廷尉登进士太安人贻书诲之大约如郷荐时语既除建宁司理欲奉太安人徃不许曰吾不任舆虽然日徤匕箸毋苦也若姑精心三尺以养吾志比廷尉以司理最入为南京刑部主事太安人复不许偕徃曰若三尺之益厪而吾徤匕箸犹故也比移北曹廷尉恋恋不忍舍然念且考六品满当得赠太学君而封太安人即北之无何日赴吏部考而传太安人病齿妨食时郡丞虽在侍而出后其伯父廷尉以是得请终养俞旨与封典并下驰归候太安人疾已平矣迎谓廷尉汝以我故归然官贫何以养我即我寿考亡恙不坐益汝老耶廷尉顿首曰儿自分贫且老愿以身长奉母盖朝夕依依膝下者又七年而后考终得寿八十有九太安人居恒端详敬谨其家始泰而中否末复稍泰然始终一节亡所改长女之适周镒者殉夫死太安人始哭之恸或谓死者得其所矣何恸为太安人曰善吾弗之及遂辍哭其慷慨有丈夫气如此二子廷尉名执礼尝厯仪部郎尚玺光禄卿丞至今官郡丞名执法即出后者用顺徳倅髙第还丞建宁郡不肯上执礼娶盛封安人执法娶周赠安人二妇皆先卒女三长即适周镒者见旌曰贞烈次适朱应会陈第侧室女适张杰孙男六协庚选贡生娶张氏继马氏协康太学生娶俞氏协嘉县学生娶魏氏某某俱幼孙女三人长适周始然郡学生次适许椿龄太学生次适严君聘次幼协康协嘉执礼出余子女皆执法出曽孙男九人景尊聘张景旦聘顾景阳聘张景祥聘孙景览聘周景益聘朱余未聘曽孙女九人许聘陈世芳朱公作顾蔼李先畴诸元均余幼盖廷尉之状云尔余节而志之而又铭之
　　
　　铭曰妇而以节终也以启女之烈也天所合也母而以慈始也以启子之孝也天所报也辞夫子者垂五十年而后成会其貌悴矣心不异也殁十有一年而始安冥非故形矣气犹生也
　　
　　李君元配张孺人墓志铭
　　
　　歳在戊子郷进士仪真李子柷以书数千言自通且出其诗诗工甚云欲访余金陵以母丧未能也明年余归真吊焉而李子追送踰广陵而别余寻归故里李子来出其所草行状再稽颡而请曰念无能释余痛将以母氏之地下累公既而复再拜曰家严君尚无恙也不胜伉俪之思亦藉公文以释余悯而许之孺人张姓为城南旧族父缟娶于郁而艰子顾首举得孺人生而娟秀贞静父母絶爱异之择婿而得李子之父曰鹄者少颖有文遂许字焉两家相去不百武孺人居恒深闭奉女红中庭絶履綦迹父戏之得非以郎家近故自闭耶孺人敬对曰女道然耳儿安知外事父益异之既归李李之先世自沛用武功显有官至阃帅者镇真而卒遂家焉至李君而补博士弟子然其父与诸弟俱治贾来徃市声甚嚣李君以其妨于读也厌之孺人曰市而嚣恒也大人贫安能废贾为谋别筑室于萧寺傍谓李君第毋废读妾请竭朝夕之力以代君子职而是时李君之王母与父母俱无恙王母老而多恚难事孺人精心奉之鲑炙鲜脆不取备而取嗜王母安焉君父雅好施时时责孺人施而不问所自孺人倾槖以应之或谓曷不以匮告孺人谢曰吾不忍以机杼之余而伤慈舅意姑故善病孺人躬调汤药而进之旦夕吁天请代于是李君之学垂成而王母与父母相继捐馆舍孺人俱相君丧于礼然君必欲择吉壤而归之故弗克孺人居恒从臾君殆为子孙计耶夫以逝者而求庇生者非智以生者故而不即安逝者非仁乃从近壤之便者而兆域焉子姓渐繁硕矣李君以病目谢诸生而父与伯兄有遗责可千金俱从君偿孺人曰不可负也君虽未尝得而其人实尝失之乃鬻产以偿而所负于君父及伯兄者将八百金多匮不能应或谓当讼之官孺人曰彼非欲负我也坐匮故语有之毋我负人宁人负我李君慨然为之焚劵义声隆隆起矣而家益贫孺人晨操夕息絶甘分苦以佐君治生乃稍自给会举三子而长札与季即柷为诸生柷寻举郷荐君与孺人得寛然于家者垂二十年而为丁亥孺人已七十二矣属疾久之革召二子而命之谆谆皆义方也时仲杞已前死属其二孤孙于柷且曰吾不自意寿至此夫复何憾若等善事若父且慰之无伤老人心遂瞑柷盖称孺人足不及堂庑而内外之秉悉其综理目不知书而裁事决筴徃徃中礼法冥与古合大小臧获指以百数咸廪廪受束约而庭絶叱詈声盐米琐细皆操其盈缩而不尚刻核不喜诸子宴游而门有长者车乃更愉快乡之人曰信也三子即札杞柷有二女十三孙男四人女九人塟在某地铭曰李之先自武功今二世而始显于儒孺人为之妇为之母而相其子与夫噫岂不喆欤
　　
　　但元配封孺人李墓志铭
　　
　　余以万厯戊子由田间起佐南兵部而郎有但子贵元者奇士也其署曰车驾亟阙长则但子为之长于大体曙而又能文章时时谒余谓贵元次公太常门下士也当是时大司马阴公尤爱异之戏谓余次公安能擅但子故吾门下士也亡何吾家太常卒已阴公亦卒但子徃来两家亡间朝暮语及輙泪涔涔满睚盖余以报政至淮有今命驰归始能哭吾家太常至秋中复还金陵诸旧曹偶皆来问讯独不见但子乃知其以母李孺人丧归矣未几但子捐书与状来其辞恳曰惟是所以报吾母者已矣敢藉公一言以为地下重又曰唯不孝之从事公门也则不孝之父母实命之而母尤切切且絮曰吾闻二王先生天下士也既已获幸太常则不宜失少司马阴公故汝师表也推阴公则大司冦陆公亦不宜失凢不孝所以不自弃于大人君子者吾母命也今已矣余悲其意乃为之许志铭李孺人者邑之石符里女子也王父荣经令椿父某母某生而静慧精女红荣经公时抚之曰女必贵谁当为婿者时但子之王父东泉公某为诸生祭酒荣经公尝过之饮欢甚见今封文林公友儒矫矫羣儿中归诧曰是儿真吾婿也东泉公亦曰吾闻之乡人李女淑而美亟委禽焉孺人年十五而归封公封公少一歳已补博士弟子有儁声为通人所赏识矣家不能无少孺人顾于妇事多晓畅晨夕候问舅姑安否退而理中庖治甘毳滫瀡身先诸臧轧轧机杼间以至井臼粗纎无不秩然得所时时谓封公毋内顾以荒而学新妇业代子矣已而姑彭殁封公毁瘠骨立孺人相之哀复相之礼封公之弟某善堪舆家言既得地而卜之曰吉申阴寅阳奕世其昌嫂必有喆嗣乎孺人夕梦神媪以三龟为寿曰此元龟也纳之怀光彩陆离芗泽芬馥既醒而尚在目鼻也秘弗言唯益治方中东泉公既失彭而继万或语孺人万媪者不后入但门而乃称姑乎孺人曰我安知后我知有姑耳所以奉事之如彭不少杀东泉公有前母兄某母弟即某其庄兄犹父也爱弟犹子也则孺人之助多矣明年诞但子又明年东泉公卒封公之毁瘠犹居彭丧也孺人复一切相之亡何万亦卒诸妯娌有哭弗哀者孺人勉之曰舅以为父夫以为母而吾曹奈何异之治丧塟俱如礼但子在髫时已颖异有文章而封公困诸生久意郁郁不乐孺人乃语以夙梦而寛之曰神告我矣公之子必显重何郁郁为封公乃名但子曰贵元贵元之生十四年而始举仲子名之曰启元又三年而举叔子名之曰调元与封公交相慰曰梦有征矣于是益诲督三子后先以才着庠序间而但子遂连举进士谒选得蜀之长寿令踰年以任剧调冨顺二邑去荣经二百里而近使使迎封公孺人养孺人喜谓吾得一游其地问王父遗绩足矣竟以蜀险逺不成行其后但子奏三载最封公与孺人皆沾天子命最后迁今官乃一就金陵养寻复归时仲子游太学而叔子与但子之子宗皋皆以诸生试髙等仲子遂膺应天荐而叔子及孙不利孺人犹贻书但子俾召叔子责数之曰若不愧而伯仲也耶仲子不得志于公交车归谒封公及孺人不久孺人病卒矣但子故尝刲股肉已孺人危疾至是大恸呕血曰使不孝得侍左右者股肉可继也而今何益矣闻者益悲伤之始封公读书不问家家悉付孺人手孺人能以共俭给封公而寛其志然于施予独不吝宗戚姻戚五服之内外以逮闾左贫无宿舂者病不能医药者死不能殓塟者倾囷以应之不给则脱簪珥以继之咸合掌以颂曰孺人固女中佛也然孺人独不信佛时时语但子既有孔氏安得更有佛人乃知孺人之慈隐毋吝盖天性然非有所慕习也孺人以嘉靖丙戌生卒以万厯己丑春秋六十有四封公故壮无他但子既显重为京朝官而启元在公交车调元在学宫皆翘楚诸孙四人而宗皋者将与二父趾美神妪之梦故有征哉不然何以为孺人盛徳报也子女婚嫁别纪于左墓在某所
　　
　　铭曰共于舅姑共于夫宜其家人亦宜其宗姻母而慈复严而师其即安于斯佑尔夫子寿考维祺
　　
　　弇州续稿巻一百二十四
　　
　　●钦定四库全书
　　
　　弇州续稿巻一百二十五
　　
　　（明）王世贞 撰
　　
　　○文部
　　
　　△墓表
　　
　　中宪大夫都察院右佥都御史竹岩王公墓表
　　
　　盖钱塘有陈善方伯先生云则世贞丈人行也日而以书奉故御史中丞王公铮之志铭若传而投世贞曰王公于嘉隆间厯宦中外为名臣而其按滇也则尝采吏民议举不佞于既废之后而扬之尝以有今日不佞且老而王公死矣念无以报公手志状而纳之竁宫而侯次卿者为之传而不佞犹有歉然古者墓有表夫表标也标其行而着之石以使夫过者式焉其在吾子之一言甚矣陈先生之厚也夫王公以公举陈先生陈先生不忍于其身后而亹亹若此而王公世所称贤者也陈先生盖亦以公报王公而属之謭劣之世贞毋乃非所以用其报乎哉虽然以世贞之奉陈先生托而从事于贤者之身后则甚幸夫王公者浙之永嘉人也字子孝国初自台之黄岩徙不十传而有丁数千指显贵为京朝官比比而公之父炼仅起诸生为竹山教谕迁南雄教授以归教授公之宦竹山也公时从犹未娶间过处士蓝傥傥梦冕而过者众指曰御史中丞也质明司客无所得独得公见其状颀晳而益奇之遂以其所爱女女焉后封所谓蓝恭人者也而公遂隶其邑籍补博士弟子数试有声实久之膺选贡入南太学六载举于应天又十载成进士授莆田令未上而以教授公及母邹忧归服除补溧阳令入为山东监察御史按河东盐筴还复按云南寻刷应天巻满考赠教授公如其官母邹孺人久之超为大理寺右丞迁左丞进右少卿遂为左少卿推恩赠御史公复如其官孺人曰恭人寻以都察院右佥都御史出抚贵州而蓝处士之梦验盖垂五十载矣罢归里听调竟不调而以寿终始王公之令溧阳其土豪肉视单细而猾吏舞文为食公一切以严明破之虽贵势有力亡敢诪张者而时时慰问田野疾苦毋使困徭役上官徃返供张草具毋所纷华巡抚都御史以是不悦公亦有所指擿而坐事被逮公得免又尝用持法平忤巡按御史几见中而察公廉亦中止公竟以令髙第征矣按河东而其长鄢自台总核盐筴挟幸相重为威福所至倾帑公从容说之曰吏不奉行明公徳意而以侈名归明公非计请小抑损之鄢语屈公手谢公乃勑其下鄢公不为汰取办具而已已其地旱公徒走而祷雨随澍所勾检宿蠧殆尽云南之世帅沐朝弼者自诡以宠王多纵客为奸侠虐使其下所难独巡按御史利笼之不得则孽之而公甫奉命便道过里则朝弼使使奉书以黄金数百它寳物亦値数百金贽公语之曰使而主以一束帛来敢不拜赐今非所以交际执法臣也既至而尽得其恶万状则稍取其客寘之理弗改则惩其家属又弗改乃具疏列上其状天子震怒为禠朝弼歳禄而陈先生者前以视学至数绾按察章与之抗陈先生之得归亦取朝弼中凡八年而公白其贤天子亦为之屈甲令而复官陈先生公按云南久旌廉吏惩贪墨踣豪侠恤孤茕扬主威徳于万里外为诸方冠他善事不可胜纪而此其大者既满而朝弼饯之郊饮前行十余舍寛觉有物簌簌动喉下问左右噤莫敢言公乃自以意呼烧酒调砂仁而恣进之觉物下至膈复进之至腹则大痛洞泻生血垂为鳖形者数百千而愈左右乃敢言曰公天人也中此法不解公之刷巻手自稽核吏不得縁而纵舍然不为滥入曰吾非储赎锾吏也其为大理则平剂三尺所谓卖休买休曰贫民弃其妇惩之可而奈何傅之奸而辱之于司冦廷辨上是公着为令最后贵之水西宣慰安国宁戕杀诸父与王师抗廷议以公才而帅之公至而总兵安大朝已从诸道兵深入公继之不即平乃上疏自劾得请公一为令两按滇晋所至皆有赫赫名去而又皆肖祀之其调以非罪气力尚壮而自归后絶不通朝贵人问知公者不当要即当要亡肯为公力者竟不用公虽不竟用然亦足以暴白而完其天于正寝之牖亦不为不幸也公性至孝为诸生时尝以夜游忧其父遂絶不夜游当父母见背业皆八十余矣哀毁几灭性老而及之未尝不涕沾膺也家遗产悉以让诸兄弗取布衣藿食不为贵改逍遥尚羊循物无竞与其从子副使叔杲大叅阳徳年徳差次祭酒于邑里有丈夫子五人诸孙十一人彬彬称其家公之贵而从少卿公南也盖时时念竹山云吾起家于是故署其斋居曰竹岩所著有滇南奏疏详刑议大学衍义通畧若干巻世贞故与阳徳善而阳徳之从季曰赠太仆少卿汝修者以直节死难显余故尝表其墓今复表公而陈先生之义附焉曰永嘉之王有二君子前后表之无愧辞
　　
　　中宪大夫福建提刑副使少峯张公墓表
　　
　　呜呼此有名君子张公之墓公讳情字约之学者称为少峯先生其塟也有志铭以幽且十一年矣而复表之公举进士厯中外垂十政秩第四品矣而不称官皆徳举也其所为德者何循于官长者于郷是故合而谥之君子也公之始释褐也得推官曰处州至而郡阙守即摄守即能遏其嚚讼者量蠲诸矿矿盗用以无叛温多侵赋监司檄公徃核公则囊爰书示之曰若皆此中物旦夕边障老革矣今而尚可为也众股栗上赋以食时报竟乃一切纵舍示县官徳于是巡按御史王君绅唐君某剡荐公理行皆第一而御史有鹾政髙君葑者及最后巡按舒君汀俱以刻精深文自喜公名为见推重而不能得其意金乡盘石二卫相构株累数十百牍不解至连子孙狃以委蠧不成理而公探得其根第取轻刑奠之余徃徃从革舒君览而阳喜曰司理真理解耶然其齿龂龂亡所泄之而公应尚书特征且发舒君故稽之俾后期仅得刑部福建司主事二御史当察吏以苛细谪公事称之不介介也其治曹见器故大司冦闻公时得闻公一言重輙移而公以母杜安人老乞便养改南京兵部职方司主事迁车驾员外郎再迁武库郎中公之为职方复以勾稽匿卒见器其长而所奉杜安人寛公养甚乐也寻以寿终公治丧塟偹礼既服除忽忽不欲出又二歳乃就部选复得南车驾公所职上供舟与营驿骑其累丛而官与民两敝公令毋广舟数滋民派而稽其实庀材务坚良毋使舟易败三老稍稍获完家营骑以时给刍刍足而马羸死罪在军不即征民马驿骑疲不给以它羡金偿之母独困其骑长而徐徐剂自歳以次第征补羡毋迫困民公行之久而留都士民能识公出则相指目曰此郎一何善为徳哉而仅迁九江守公之为守也务以清净俭约为事讼庭草生没阶隶役织屦自给六曹吏鱼羮菽粥犹不继公时燕坐叹曰民不胜逞矣吾姑以拙相保耳三峒兵调征倭者所过郡邑多强市民物因而纵剽率杜闗遣犒而已公犹郊劳酋帅酒食其从卒俭而均北返有兵死者以文祭之咸感悦以相约束徃来九江若不知有兵者公以冦警筑六门月城费取之渔陂之直而不以烦民客坐傍送迎例不过瓿酒斗粟两算器食客稔其直弗恨也凢五载而始迁为福建兵备副使当是时倭冦歳躏闽亡完地公提乌合一旅批之解连江围前后卤斩倭数百人兵气甫振而公以病瘁不支归矣其宦而循若此然公归絶不以所树绩语人故事南曹郎丧除当北公独仍南郎而回翔南北且十年又前以司理髙第征不当守公仍为守守两入计吏与上考不当闽战地公独闽战地识者能得其自以公不濡迹政府无束帛钧金之馈以叩公公不答两台使者周公如斗温公如璋交荐之或谓可縁以起者公亦不答其读书自六经外精于闽洛家言然不树讲学门作诗繇性情发能为唐人调然不好从少年倡和孝友忠信出天性然不欲以事见得久而人始追言之其最所不能掩者廉吏声然邸易箦而槖枵然而后逺迩靡片言间也公真长者哉始公为缮部公桢次子出后驾部公祥缮部公有季子曰意先公举进士封公父如之更十余年而封公驾部公亦如之以是两无憾意之副山东臬与巡按御史争曲直手批之用是罢而公始成进士天下以直归意意亦能诗及别声然不善藏人臧否自公之为长者而名稍轩轾不佞贞少于公近三十年其转副臬与得请偶先公迨复出而公已捐馆矣中间公再以考绩至都下得相过从欢然无间公三子应文应武应忠皆玉立而诸孙中郷进士厚徳博士弟子定安媺而有文时时从余游余是以能悉公表公墓而无愧辞
　　
　　亚中大夫山西提刑按察副使苏山陈公墓表
　　
　　当世宗朝北敌劲而南倭蔓中外之所注倚一兵部而兵部仅一职方是时苏山陈公由武库郎以明畧调长其曹上恌愤国威弱思所以张之而不得数下书督责而相严最用事其父子更因而导胁为奸利尚书博

出行屯宣大而左侍郎者不欲言其名懦甚间从郎谒相严得小恶语輙股栗不能对谇而左顾郎云何陈公貌温甚口从旁徐解之退而叅伍其事体可否亦不一一徇也浙直大帅胡公宗宪有罪诏给事御史往勘之悉发其阴私事而相严意右胡公以诘左侍郎谢唯唯复顾公谓郎见给事御史疏不彼亦比肩而臣者胡龂龂牙吻乃尔公从容曰给事御史疏郎不知郎所疏乃正得臣之体而好掩败饰胜师所繇老此国人之所以皆不服也明日下廷臣议以临敌忌易将解始再诏兵部复议公即具草其畧曰掩瑕录瑜以冀后效者圣明使过之仁也据事论摘以惩不恪者人臣奉法之义也相严虽借以薄胡公罪不诛而不能有所加于给事御史会王直叶完既就禽相严子饱其赂微风公谓杀降市信公正对曰帅臣阴为媾耳非有天子诏许之谁任市信且自王直辈之首祸东南数十郡皆鱼烂大司农金钱埽之不足以奉战士今不诛毋以谢天下于是直等竟伏法而相严父子稍稍不便公秋警解娄受金帛赏当迁为九卿而副相徐公以公文亡害荐视福建学政相严俱尼之仅以按察副使饬井陉兵备公至镇则敌拥众掠山后朔应忻崞诸州羽警旁午公整骑卒戍曲阳分部浮图峪紫金关蜚狐诸隘过宋杨延昭庙念其能训单旅虎踞河朔间为文纪之数徘徊祠下不能去所镇获鹿旱蝗亟发廪以赈露祷于壝雨澍蝗尽死徙会持母吴太安人丧归吏民哭于道道几絶服除当补官而公之在职方而左侍郎者固已心愧公能又尝怒笞其司吏病创死公为谢曰郎不能教吏吏坐郎死罪且在郎左侍郎不能答以是益愧且恨公而当属大察吏左侍郎时骤贵以宫保镇宣大为流言中公于省台竟坐外调公闻之叹曰昔闻之三闾大夫世溷浊而不分兮好蔽美而嫉妬不量凿而正枘兮固前修以葅醢岂其谓我耶语家老亟营莬裘吾没齿矣始公十二治博士家言应试而学使者张常甫沔阳守李川甫奇之至携之署夫人加盥沐焉而劳之酒食曰才固不乏州得童士畴乃又得陈生何易也又十年所而举乡荐游太学益肆其力于古其交游亦日进如张少保治傅司徒颐尹宗伯台朱司空衡唐中丞顺之辈天下所推以为贤豪长者皆折节愿交公公于文章已追琢有声实而意不自怿顾时时取孟子王先生性善良知之说而心体之以证于邹文庄公守益程文简公文徳相然可乃益自信圣人不欺我公之困公交车者二十有二年而始成进士其所射策尤见奇张少保以质诸相嵩曰此甲第褎然语也相嵩故拙诎之张公退而愤愤曰谁谓乃公强不能伸一陈生以故公每不获意于职方輙叹曰夫夫也难我非一日矣公成进士肄事工部敌适大入传城而军公佐守城闉与少宰王公邦瑞値而叩敌事公对甚晳王公叹曰经世才也公之繇选人格得兵部兵部一再徙而輙长职方盖守城闉始之也夫士生世以文事勲犹二端耳公翱翔其间大有人知之苐知之不能用即用之不能尽显与晦相乗是若有物予而复靳之者最后公厌一世法而始极意于金石竹素之业世亦麕趣而悦之长歌短吟若顺风以呼碑板巻轴不踁而驰四裔自湖以南亡不知有苏山先生者复谁能靳之夫此犹公自力云尔公之子文烛其辟公交车治廷尉正出为良二千石视学政董漕计皆蚤于公而显过之骎骎未艾也公以故气益发舒寛然不为家人生产而享素封之乐二十年而后终其终也犹折简召客为赏花会皆怡然悠然云天于公竟何如也公所著有见江南阁来青轩诗文选借山亭前集续集退乐轩诗选职方奏稿大业堂尺牍沔阳人物考数十百巻行于世其家行郷政珞珞饶懿矣与它感慨赴急气谊事非一详吴叅政国伦志生卒歳月世系内配子女孙详文烛状公之塟也其墓在某所文烛衔哀寓书币而乞余一言以表之余故辱公知而以文事善文烛故不辞而撮公出处之大寓之七尺之石而俾树隧焉曰是陈氏良也某以而张楚
　　
　　翰林院修撰承务郎沈君典先生墓表
　　
　　万厯之五年丁丑上临轩策天下士赐宣城沈君典先生为第一人授翰林院修撰而其第二人则故相国江陵公之子嗣修也沈先生既负国士材器相国得之喜以异日有通家子可凭而先生嘿嘿其间嗣修亦不可得而亲疎居六月而相国有父丧内意欵留之而外廷以为不可然莫敢倡言而先生奋然贻书其客李侍郎劝之奔丧复遗书责言路诸贵人以不能匡正而李侍郎故尝与相国计夺情者发书强嘻笑而已言路诸贵人愕然不能答而先生意未已复贻书嗣修谓相国为天子师表奈何弁髦纲常而弃之饱人以口实嗣修恧亦不能答先生乃与其友翰林编修吴君检讨赵君汝师谋各上疏请止夺情且属草而曰上即幸听二君子疏已足不幸不听则必且祸二君子我得以疏解之或有济乎不然是我曹自为名而使二君子无继也寻二君子疏上相国果恚而取中旨欲下之理先生知事迫复具疏大畧谓上以仁孝治天下必不忍夺宰辅情即不获已而夺宰辅情必不忍更以是罪言者袖而入长安门道遇坐主徐吏部诘先生所徃得其故即请疏观之已纳之袖曰中有谬误可再商也吏部知先生疏上必重祸故以难先生不获请出而呼书疏者书甫讫则二君子与他言者拜杖阙下矣先生自恨甚亲为傅膏药啖以汤粥度其出国门即移疾在告满三月上书称狗马不任史职乞骸骨生还故里相国业已闻沈先生诸前事大恨曰我何负于天下而动鱼肉我若是纵沈先生归于是诸得相国心者颇以其所忌畏扬于人冀有以报而江南诸大吏则争钓奇欲以沈先生身为饵饵相国先生卧陵阳敬亭之傍筑一室溪水中两头贮书籍坐起唯意长啸自舒适有胡中丞者伺先生过亡所得得一不羁客罗致之欲使自诬共先生为妖言客至死不能染而相国意亦小缓先生乃稍稍憩息九华寻西游谼中陟白岳黄山泝严滩下罗刹江泛西湖六桥尽擥两髙之胜己出语儿口挈冯太史开之访屠令长卿于由拳遂循娄水谒王宗伯元驭即不佞贞亦获从焉时元驭之女昙阳子道成矣属先生去而谓元驭曰向客来者何人不可失也元驭曰毋若彼之任侠何昙阳子曰侠者果鋭而不顾滞此可以激进也于是元驭露之先生以昙阳子之化期来昙阳子且化嘱之曰人道修身圣道修神神在身中以有情为运用用情不用为修持凡好名好事分别是非一切种种总持善趣亦属尘縁先生寳奉之若头目且少负大志多奇梦梦再之上帝所有所遇至是益自信以神仙可立致而天下之事亡足难者然弗能遽絶耳目之好欲兼得之而客以异端进谓循此亦可袭而得道如悟真之谬注先生信之方自以为快而病乗间起矣会相国之子书报先生谓相国殊自悔不能以金马三尺地留先生使天下笑我且人生若隙驹不以时树勲业而坐槁岩穴为筴得耶否欤先生心动且束装客闻之则争趣先生门周旋报谒亡寝食暇而病益剧已梦昙阳子趋之去又梦所奉关帅者亦趣之曰不能为斯世挽先生柰何先生醒而曰已矣不复有所为矣顾其子有则趣嫁诸姬之无子者而卒嗟乎先生前后所梦真耶幻耶岂幻者真而真者幻耶抑真与幻皆梦耶先生讳懋学字君典号少陵一号白云山樵其父少叅公宠为名台察敡厯中外皆着声实而又好称余姚之学先生顾不肯帖帖一家言工属文亦不纯治经谊而旁通诸子史尤精于天文地理黄石阴符短长姑布方朔之术为人短小精悍秀眉娟眼便捷饶力善射歩走山磵若飞以至跳丸弄钩戏马击球鼓琴握槊诸技亡所不习晓寛仁喜施意豁如也尝上春官不第则走之塞上长揖大将军与谈纵横畧行游猎出飞狐穿塞抵花马池而后归悉揽形势要害营壁堡垒目眺手画慨然有封狼居胥意暇则与六郡良家子射生取热血作生洛河倒服匿注挏马酒使胡姬剪头雏歌出塞吹觱篥而和之塞外客见者谓是何吴儿貌而气凌我出伧父上数倍也先生家故饶以义散之挥霍千金不挂齿既为侠不已则渐窭而亟从他豪借贷以继或风之輙笑曰裴叔则何人哉损有余补不足岂所不解而从汝曹斤斤升斗如十三贾人子亦裈中死虱耳以故其赐及第日而贤豪搢绅甲胄下至剑客酒徒亡不扼擥言国家必有异祯乃得先生而及其归亡一鸟散者出则益麕集而至于死相率悲惋而呕诔之州里逺近不问识不识咸咨嗟叹恨其不可作而族戚之受恩偏者为之恸哭欧血独其家窭益甚诸受责者以劵来不可已而欲从受责者偿之抱空劵而不尽可迹矣先生之诗与文不名一家而纵横捭阖徃徃出人意表人亦喜称之而不自留藁草与先生交最厚者屠长卿已为之传甚详而汪司马伯玉使来言谓先生近游谼有金石诺我当任其幽而子任其明可也于是有则以长卿传来请表墓忆与先生游微征庚辰事先生不尽答而赵汝师尝从容言之与先生初同志者管登之复言之余因以益信先生之为长者而尤惜其死之早也老子云死而不亡者寿自寿也夫岂其叔孙氏之所谓三立而已盖必有真不亡者惟昙阳子知之沈先生之不亡吾虽畧得之而不敢以表先生墓姑取其应迹之似以志余惜而已虽然先生岂以余惜为信然哉
　　
　　赠资政大夫南京吏部尚书南图赵公墓表
  </div>
  <div class="pagination">
   <a href="弇州续稿_page144.html">
    上一页
   </a>
   <span>
    ...
   </span>
   <a href="弇州续稿_page140.html">
    140
   </a>
   <a href="弇州续稿_page141.html">
    141
   </a>
   <a href="弇州续稿_page142.html">
    142
   </a>
   <a href="弇州续稿_page143.html">
    143
   </a>
   <a href="弇州续稿_page144.html">
    144
   </a>
   <span class="current-page">
    145
   </span>
   <a href="弇州续稿_page146.html">
    146
   </a>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <a href="弇州续稿_page149.html">
    149
   </a>
   <a href="弇州续稿_page150.html">
    150
   </a>
   <span>
    ...
   </span>
   <a href="弇州续稿_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
