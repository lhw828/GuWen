<!DOCTYPE html>
<html>
<head>
    <meta charset="UTF-8">
    <title>临川集 - 第 113 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 113 页/共 155 页</h1>
    <div class="content">　　臣某言：伏以日月徂迁，伏承太皇太后诹辰协吉，肇启殡宫。圣情攀号，何以胜处。恭惟皇帝陛下圣孝发中，天报备至。感叹摧咽，遐迩一情。臣无任。

　　【二】

　　臣某言：伏承太皇太后神宫复土，奄及返虞。圣心伤摧，何以胜处。恭惟太皇太后天助懿德，以扶昌运，辅佐保佑，功施三朝。粤自弃捐宫闱，爰及襄事，陛下哀恫夙夜，发于至情。追奉致隆，有溢常礼，显情报德，内外单尽。孝治所形，人用感欷。臣伏限在远，无缘奔走，瞻望阙庭。臣无任。

　　【慈圣光献皇后神主庙慰皇帝表】

　　臣某言：伏承慈圣光献皇后神主庙，既克礼成。伏惟皇帝陛下圣孝终始，哀慕难胜。日月徂迁，礼有顺变，伏望少抑至情，以幸天下。臣无任。

　　【慈圣光献皇后期祥除慰皇帝表】

　　臣某言：伏以日月流迈，太皇太后捐弃大养，奄及期祥。仰惟圣孝，攀慕无极。伏望深加裁抑，以幸万方。臣限以衰疾，无缘奔诣阙庭。臣无任。

　　【正旦奉慰表】

　　臣某言：伏以日晷流迈，岁历肇新。太皇太后弃捐宫闱，奄历时序。伏惟皇帝陛下圣孝天至，感慕难胜。臣以衰疾，无缘奔走，瞻望阙庭。臣无任。

　　【鲁国大长公主薨慰表】

　　臣某言：伏睹进奏官状报鲁国大长公主薨背。伏惟圣情痛悼，臣以衰疾，无缘奔走。伏望以理宽释，俯慰群情。臣瞻望阙庭。无任。

　　【八皇子薨慰皇帝表】

　　臣某言：伏睹进奏院报八皇子薨背，伏惟圣情悲悼难任，敢乞抑割天慈，以幸万邦。臣瞻望阙庭。无任。

　　【八皇子葬慰皇帝表】

　　臣某言：伏闻郓王襄事有日，灵盾即路。伏惟圣情悲悼难胜，敢乞割抑天慈，以幸天下。臣瞻望阙庭。无任。

　　【谢宰相笏记】

　　祗荷宠灵，载怀感惧。窃念臣志虽慕古，才不逮时，误蒙记怜，特赐收用。伏惟皇帝陛下绍膺天统，遵养圣功，旁招俊良，横及疏贱。誓当罄竭，仰称宠光。臣无任。

　　【谢翰林学士笏记】

　　含哀去国，扶惫造朝，黼坐禁严，许之燕见。玉堂闳丽，赐以叨居，申饬使人，就传德意。事虽有故，宠实非常，莫知报称之谓何，徒荷眷求之如此。臣无任。

　　【常州谢上表】

　　臣某言：以贫择利，以病辞劳。此于督责之朝，皆在谴诃之域。（中谢。）伏念臣比在群牧，常求外官，蒙恩朝廷，改职畿县。未识贤劳之力，已缠悸眩之疴，区区本怀，恳恳自诉。遂蒙优诏，特与便州。维臣之愚，所学非敏，受禄则辞贫而取富，当官则让剧而求闲，使有以临，知罪其极。此盖伏遇皇帝陛下明照万物，宽惠四方，在宥而不探其可诛，因能而不责其所乏。顾虽无用于当世，尝以有闻于先臣。思报所蒙，敢忘尽瘁？然而州郡抚循之势，患在数更；官司考课之方，要诸久任。惟此弊邑，比多凶年。岁行两周，守吏八易。当郡人烦劳之后，以臣身疲病之馀，自非少假以岁时，将必上孤于器使。所祈降鉴，姑使息肩。则断断一臣，不独免于大戾；元元万室，倘有望于小休。臣瞻天祷圣。无任。

　　【南郊进奉表（江宁）】

　　臣某言：伏以郊兆宗祈，臣工显相，庆九畿之藩屏，备万物之贡输。前件物掌于邦财，敛自民职，窃睹燎之盛，式修币献之常。臣无任。

　　【代郓州韩资政谢上表】

　　臣某言：秘殿升华，名城借重，宠灵溢分，愧惧交怀。（中谢。）窃念臣世系单平，天姿滞固，亲逢文雅之会，首玷秀廉之科。黾勉在公，优游过纪。被蒙眷与，度越等夷。省寺备官，禁庭充卫。分无可采，惧抵冒于宪章；寸有所长，使裨参于治政。朴忠自信，智虑罕通，未尽将明之才，已干诃谪之典。至宽之度，横贷其愆，褫夫左右之联，寄以东南之屏。败财伤锦，宜有众多之讥；增秩赐金，本非平素之望。敢图上圣，复眷孤臣，就徙通班，改司善部。惟汶阳之奥壤，乃鲁服之大邦，岂ム薄材，称是烦使？此盖皇帝陛下遇臣之造，于远不忘；烛物之明，虽微必逮。追惟屦之旧，特借丛云之休。切自揣循，将安报称？敢不激昂志尚，陈悉政经，宣布诏条之宽，绥安风俗之厚。庶几一得，少补万分。臣无任。

　　【代王鲁公乞致仕表三道（德用）】

　　臣某言：臣闻下之所以忠于上，力已愆则不敢厥官；君之所以爱其臣，年已至则不思劳以事。敢缘兹义，冒尽所言。（中谢。）伏念臣以斗筲之材，加犬马之齿，比尝得谢，误复见收。血气既衰，日月逾迈，固已积妨贤者之路，岂独多旷朝廷之仪？伏望圣慈，许令致仕。则赖天之力，使终晚节之优游；讫臣之身，得免大诛之愦毛。臣无任。

　　【二】

　　臣某言：愚臣之在暮年，礼当求去；圣主之于旧物，恩不忍捐。顾在礼之可言，敢缘恩而苟止？（中谢。）伏念臣起身疵贱，逢世休嘉。年除岁迁，遂尘于非望；夙兴夜寐，常愧于无劳。惟是宠荣，殊非所欲；矧知固陋，岂敢为高？徒以岁路之向穷，不胜人言之甚众。争前而冒宠，则辱之在后也或多；盖众以擅荣，则患之及身也常酷。是亦有伤于国体，岂惟无补于臣身？此臣所以迫切于归诚，而彷徨于受命也。况陛下接三后之烈，享百年之平，势盈则非易以持，法久则当通其变。此诚致慎于安危之际，而责难于将相之时。虽臣旅力之方刚，亦宜知止；岂此馀生之无几，尚可妨贤？伏望天慈，俯循人欲，上以终爱人之德，下以免累国之诛。则膂力既愆，虽负捐躯之素志；馀忠未讫，犹知请祝于明时。干冒宸严。臣无任。

　　【三】

　　臣某言：窃以将相之权，臣之所贪得；君亲之命，臣之所惮违。恳恳至于辞说之穷，区区亦惟义理之迫。（中谢。）伏念臣典司机密，陪辅清光，年之侵寻，职以旷废。假息幸蒙于宽政，引身辄モ于馀年。岂期愚衷，未动圣察。令臣股肱便敏，足以趋宾赞之仪；耳目精明，足以副谋谟之托。虽知当退，犹愿自强。奈何独以罢癃之躯，而欲久私要剧之地。自计且知其不可，人言孰以为当然？伏望圣慈，哀怜悃忄，无空敦奖，使得罢休。臣无任。

　　【代人贺寿星表】

　　臣某言：上灵储祉，南极效祥。凡在观瞻，实增庆。伏以皇帝陛下绍休三圣，博爱万方，唯乾则之常，宜星文之底应。臣叨尘要近，亲会休嘉，豫闻太史之占，敢后封人之祝。臣无任。

　　【代人上明州到任表】

　　臣某言：奉敕差知明州，已于某月到任讫。夷越故区，东南穷处，施泽之下，欢然有生。庇身于兹，坐以无事。（中谢。）臣受材素薄，推数颇奇，居有朴忠之心，进无通显之路。晚尘郎位，颇切郡章。归待罪于省中，退得藩于海上。自初受命，以至造官，历年两周，取道万里。备更艰厄，职臣之分使然；卒就宴安，赖上之恩抵此。馀年且索，旅力已愆，尚何施为，可以报称？于苟利国家之事，靡所不思；及未填沟壑之时，庶几无愧。臣无任。

　　【代王鲁公德用乞罢枢密使表三道】

　　臣闻周任有言曰：“陈力就列，不能者止。”自惟贱官之守，犹或不敢冒居，况于任重责大，安危所系，岂其癃昏惫耄，可以久饕？敢缘前言，上冒圣听。伏念臣以疵贱之身，遭逢陛下拔擢，兼官将相，典领机密，内之无陪辅将明之效，外之无折冲御侮之劳。是陛下所以宠臣者不可胜此言，而臣之所以报陛下者未尝能称。况今犬马之齿，七十有七，不能者止，宜在此时。顾贪恋圣世，未敢乞身田里，长违陛下左右。惟机务之众，非臣疲曳所能勉强。伏望陛下悯臣无状，赐罢枢密院职事，毋使久塞贤者之路。臣不任祈恩待命激切之至。

　　【二】

　　臣比以残馀之生，久壅贤路，愿还要职，退就散地。天听高邈，未蒙照省。之私，窃不自宁，敢缘厚恩，求必愚瞽。臣闻量臣以授官者，君之所以仁于下也；审己以从事者，臣之所以忠于上也。今臣罢老，虽近在臣身，谋之有所不给，况于官隆事剧，所总不一。以臣审己，诚不宜久叨权宠，畏负陛下任使之意。伏惟陛下量臣之聪明不足以逮事，量臣之强力不足以副礼，听臣所丐，毋令四方有议陛下信任之失，而臣亦赖陛下之赐，免于官谤。臣无任。

　　【三】

　　之私，至于再三，上圣德，而终未蒙省察。奖诱过渥，非臣所堪，区区之愚，岂敢苟止？伏念臣以颛蒙，遭遇拔擢，人臣贵宠，少在臣右，而劳烈行治，无称于时。机密之地，安危所系，虽臣方壮，固惧不称，况于残年馀日，岂宜尚污印，为朝廷羞？方今明明在上，济济多士，足以典司枢要，补敝救失，称陛下任使、副元元之望者甚众。陛下虽欲苟私愚臣，臣虽欲自侍左右，称所以幸臣之意，岂惟公论于臣有所不容？诚恐覆饣束以亏陛下知人之明，而令贤能宜在高位者久于圣世，则夷身毁宗，不足以塞责矣。伏惟陛下哀臣恳迫，听臣所丐，以终陛下眷宠老臣之赐。臣无任。 
　

　




　

　
●卷六十二
◎论议
　　【郊宗议（伏奉圣问，撰议缴进。）】

　　问：郊祀后稷以配天，宗祀文王于明堂以配上帝。二者皆配天也，或于郊之圜丘，或于国之明堂；或以冬之日至，或以季秋之月；或以祖，或以祢；或曰配天，或曰配上帝。其义何也？

　　对曰：天道升降于四时。其降也，与人道交；其升也，与人道辨。冬日，上天与人道辨之时也，先王于是乎以天道事之；秋则犹未辨乎人也，先王于是乎以人道事之。以天道事之，则宜远人，宜以自然，故于郊、于圜丘；以人道事之，则宜近人，宜以人为，故于国、于明堂。始而生之者，天道也；成而终之者，人道也。冬之日至，始而生之之时也；季秋之月，成而终之之时也。故以天道事之，则以冬之日至；以人道事之，则以季秋之月。远而尊者，天道也；迩而亲者，人道也。祖远而尊，故以天道事之，则配以祖；祢迩而亲，故以人道事之，则配以祢。郊天，祀之大者也，遍于天之群神，故曰以配天；明堂则弗遍也，故曰以配上帝而已。

　　夫天与人异道也，天神以人事之，何也？
</div>
    <div class="pagination">
<a href="临川集_page112.html">上一页</a><span>...</span><a href="临川集_page108.html">108</a><a href="临川集_page109.html">109</a><a href="临川集_page110.html">110</a><a href="临川集_page111.html">111</a><a href="临川集_page112.html">112</a><span class="current-page">113</span><a href="临川集_page114.html">114</a><a href="临川集_page115.html">115</a><a href="临川集_page116.html">116</a><a href="临川集_page117.html">117</a><a href="临川集_page118.html">118</a><span>...</span><a href="临川集_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
