<!DOCTYPE html>
<html>
<head>
    <meta charset="UTF-8">
    <title>杜诗详注 - 第 42 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 42 页/共 48 页</h1>
    <div class="content">

　　杜诗详注巻二十五
　　钦定四库全书
　　杜诗补注巻上
　　翰林院编修臣仇兆鳌撰
　　少陵逸诗小序
　　杜诗零落人间宋时后先继出诸家所采赝本颇多附余四十五章蔡氏登诸正集至传疑未决者亦名姓两存焉如张祜杜诵畅当得文苑英华辩证自此之外无复遗篇考公四十以前有诗一千余首其少年之作所载巳稀而防逸之余于今难觏迩者他书流覧偶逢片语单章名系少陵不忘搜録在作者虽云刻鹄但后人自辩续鳬耳　壬午春日兆鳌识合璧事类载杜诗【杨慎丹铅録此见合璧所载而旧集不收知今之全集遗逸者多矣】
　　三月雪连夜未应伤物华只縁春欲尽留着【涉畧切】伴梨花
　　五言逸句
　　寒食少天气春风多柳花【见合璧事类】
　　又
　　小桃知客意春尽始开花【同前】
　　又
　　笛唇扬折柳衣髪挂流苏【元人伊世珍琅环记引谢氏诗源二句】
　　【诗源云轻云鬒髪甚长每梳头立于榻上犹拂地巳绾髻左右余髪各粗一指结束作同心带垂于两肩以珠翠饰之谓之流苏髻富家女子多以青丝效其制亦自可观故杜子美赠美人诗曰笛唇折栁衣髪挂流苏】
　　七言逸句【朱彜尊曰此乃宋人郑獬诗张氏误引杜句】
　　野色更无山隔断天光直与水相通【见张子韶传心録】
　　又
　　万事无成虚过日百年多难未还乡【中唐戎昱诗范徳机误引杜句十讹为百】
　　【按张范所引律句皆杜集未载者据黄伯思校本凡一千四百四十七首而今本尚阙八篇知后世仍有遗逸矣　严羽曰迎旦东风骑蹇驴絶句决非盛唐人气象只似白乐天言语今世俗图画以为少陵诗渔隠亦辩其非矣而黄伯思编在杜集非也　谈苑载杜句云狨掷寒条马见惊亦本集所未见者】杜公石文诗【出诗话类编】
　　诗王本在陈芳国九夜扪之麟篆熟声振扶桑享天福【杜甫十余嵗梦人令采文于康水觉而问人此水在二十里外乃往求之见峩冠童子告曰汝本文星典吏天使汝下谪为唐世文章云诰巳降可于豆垅下取甫依其言果得一石有金字文三句云云后因佩入葱市归而飞火入室有声曰邂逅秽吾令汝文而不贵】
　　树萱録记杜诗
　　紫领寛袍漉酒巾江头萧防作闲人秋风有意吹芦叶叶落无情下水滨【淮海集中乃八句律诗此删为絶句矣】
　　【许彦周诗话云元撰作树萱録载夫差墓中见白居易张籍李贺杜牧之诸人赋诗皆能记忆句法亦各相似最后老杜亦来赋诗记其前四句如此嗟乎若数君子皆不能脱然高蹈犹为耶殊不可晓矣若以为元撰自造此词则数公之诗尚可庶几而少陵四句非元所能题也　洪容斋随笔秦少游集有秋兴九首皆拟唐人数诗咸在焉　秦诗云紫领寛袍漉酒巾江头萧防作闲人悲风有意吹林叶落日无情下水濵车马憧憧诸道路市朝衮衮共尘埃覔钱稚子啼红颊不信山翁箧笥贫今按后四句颇涉宋人腐句树萱録删去却佳】
　　百斛明珠记杜诗
　　佳城郁郁颓寒烟孤城乳兽号荒阡夜卧北斗寒挂枕木落霜野【旧刋作拱】雁连天浮云西去半落日行客东尽随长川乾坤未毁吾尚在肯与蟪蛄论大年
　　【百斛明珠云狄遵度自儿童时巳能属文落笔有奇气年十八一夕梦杜子美诵平生诗皆集中所未见者觉而记两句后遂续之】
　　【洞防志云彭城刘景直雍熙间游华清宫因题诗于门屏云天子多情宠太真六宫専幸掌中身渔阳鼓动长安破从此香防委路尘是夜梦明皇召去论当时事妃子索景直有所赠立作诗曰玉刻水中龙云牌掲故宫霓裳满天月粉骨几春风眉势逺山尽裙腰芳草空共知千古事凄恨与谁同见岐王至明皇曰来何晚王曰适杜甫到臣帐中诵哥舒翰诗向臣似有徳色云日月低秦树乾坤绕汉宫明皇曰常爱伊夜阑更秉烛相对如梦寐之句李白终无甫之筋骨至如贾至崔辅国亦阙自然之句张老死把笔无伊一字遂宴饮忽闻宝云寺钟声方觉】
　　草堂诗话辩杜诗
　　昔时曽从汉梁王濯锦江边醉几塲拂石坐来衫袖冷踏花归去马蹄香当初酒贱宁辞醉今日愁来不易当暗想旧游浑似梦芙蓉城下水茫茫
　　【古今诗话蜀人将进酒尝以为少陵诗作瑞鹧鸪唱之相传或谓杜甫或谓仙或谓曲词未知孰是然详味其言唐人语也起首有曾从汉梁王之句决非子美所作况集中不载灼可见矣不知杨曼倩何所据云】
　　【此首中四句来当两字犯重疑是乩坛仙信手挥成之作唯三四颇近杜语余皆浅淡絶无似处】朝阳岩歌【此歌出零陵总记谓杜陵所作今见诗话总龟】
　　朝阳岩下消水澄朝阳洞中寒泉清零陵城郭夹峭防岩洞幽奇当郡城荒芜自古人不见零陵徒有先贤传【去声】水石为娱安可忘长歌一曲留相劝
　　【朝阳岩在永州城西南一里余唐元结所名也以东向日先照故名今按杜公游迹未尝至此且诗义浅薄恐亦后人所托者】
　　诸家咏杜小序
　　少陵同时宗工角立吐盛唐之雅调成才士之风流登墖赋诗则有慈恩四作早朝属和咸推春殿诸章严高赠答于西川韦郭倡酬于南楚列存正集俱见交情他如散出遗篇毎覩名家逸兴任华太白各着清词杜牧昌黎并占佳句欧王起于北宋扬防居先范陆继自南朝赓歌未坠若元明而降觉风韵依然或经锦里草堂衣冠肃拜或过耒阳荒塜苹藻荐馨或讽诵遗文动词人之感发或登临胜地追往迹以留连凡兹泝流寻源皆足标新领异欲征韵事爰缀余编　壬午夏日兆鳌识
　　鲁郡东石门送杜甫【见太　此下皆白集　唐人】李　白
　　醉别复几日登临徧池台何言石门路重有金尊开秋波落泗水海色明徂徕飞蓬各自逺且尽手中杯
　　沙丘城下寄杜甫【同上】
　　我来竟何事髙卧沙丘城城边有古树日夕连秋声鲁酒不可醉齐歌空复情思君若汶水浩荡寄南征
　　太白逸诗【此见唐人本事诗】
　　饭颗山头逢杜甫头戴笠子日卓午为问因何太瘦生只为从来作诗苦
　　【此诗唐人谓讥其太愁肝肾也今按李集不载洪容斋谓是好事者为之耳李杜文章知己心相推服断无此语且诗词庸俗一望而知为赝作也】
　　杂言寄杜拾遗【此首见唐诗纪】　　　　　任　华
　　杜拾遗名甫第二才甚奇任生与君别来巳多时何尝一日不相思杜拾遗知不知昨日有人诵得数篇黄绢词吾怪异奇特借问果然称是杜二之所为势攫虎豹气腾蛟螭沧海无波似皷荡华岳平地欲奔驰曹刘俯仰惭大敌沈谢逡巡称小儿昔在帝城中盛名君一个诸人见所作无不心胆破郎官丛里作狂歌丞相阁中尝醉卧前年皇帝归长安承恩濶步青云端积翠扈游花匼匝披香寓直月团栾英才特达承天眷公卿无不相钦羡只缘汲黯好直言遂使安仁却为掾如今避地锦城隅幕下英僚每日相就【一作随】提玉壶半酣起舞捋髭须乍低乍昂旁若无古人制礼但为防俗士岂得为君设之乎而我不飞不鸣亦何以只待朝廷有知已巳曾读却无限书拙诗一句两句在人耳如今看之总无益又不能崎岖傍【一作倚】朝市且尝事畊稼岂得便徒尔南阳葛亮为朋友东山谢安作隣里闲常把琴防闷卽提樽起莺啼二月三月时花发千山万山里此时幽旷无人知火急将书凭驿使为报杜拾遗
　　【翫此诗起叚似杜旧友又似杜乍交当时少陵诗名推重海内此篇颇傲睨放恣几乎呼大将如小儿矣考唐诗纪中止载华两首一寄太白一寄少陵何独拣此二大名公作诗相赠耶又篇中语带俚俗格调不见高雅俱属可疑】
　　调张籍　　　　　　　　　　　韩　愈
　　李杜文章在光焰万丈长不知羣儿愚那用故谤伤蚍蜉撼大树可笑不自量伊我生其后举头遥相望夜梦多见之昼思反防茫徒观斧凿防不瞩治水航想当施手时巨刅磨天垠崕划崩豁乾坤摆雷硠惟此两夫子家居率荒凉帝欲长吟哦故遣起且僵剪翎送笼中使看百鸟翔平生千万篇金薤垂琳琅仙官勅六丁雷电下取将流落人间者泰山一毫芒我愿生两翅捕逐出入荒精诚忽交通百怪入我肠刺手拔鲸牙举瓢酌天浆腾身跨汗漫不着织女襄顾语地上友经营无太忙乞君飞霞佩与我高颉颃
　　题杜子美坟【见分类千家注本】
　　何人凿开混沌殻二气由来有清浊孕其清者为圣贤钟其浊者成愚朴英豪虽没名犹嘉不肖虚死如蓬麻荣华一旦世俗眼忠孝万古贤人牙有唐文物盛复全名书史册俱才贤中间诗笔谁清新屈指都无四五人独有工部称全美当日诗人无拟伦笔追清风洗俗耳心夺造化回阳春天光晴射洞庭秋寒玉万顷清光流我常爱慕如饥渇不见其面生闲愁今春偶客耒阳路凄惨去寻江上墓召朋特地烟芜路入溪邨数百步招手借问骑牛儿牧童指我祠堂路入门古屋三四间草茅縁砌生无数寒竹珊揺晓风野蔓层层纒庭户升堂再拜心恻然心欲防启不成语一带空土芜里虚使诗人叹悲起怨声千古寄西风寒骨一夜沉秋水当时处处多白酒牛防如今家家有饮酒食防今如此何故常人无饱死子美当日称才贤聂侯见待诚非喜洎乎圣意再搜求奸臣以此欺天子捉月走入千丈波忠谏便沉汨罗底固知天意有所存三贤所归同一水过客留诗千百人佳词绣句虚相美坟空饫死已传闻千古丑声竟谁洗明时好古疾恶人应以我意知终始【郑昂曰尝读李元宾补传及韩退之题子美坟诗皆谓溺死于涨水此自摭遗所载疑非二公所作大抵好事者为之耳　今按退之去李杜不逺捉月漂水之说世俗浪传正当力辟其诬何反助之狂澜此诗本集不载在编诗者固已汰去矣然其中隽防之语又似非后人所托何耶　韩诗原集外后人复搜録遗篇而尚有逸诗唐五窦聫珠载窦牟为东都判官陪韩院长韦河南同寻刘师不遇分韵赋诗都官员外郎韩愈得寻字云秦客何年驻仙源此地深还随蹑鳬骑来访驭云襟院闭青霞入松髙老鹤寻犹疑隠形坐敢起窃桃心今韩集皆不载见洪容斋随笔中或云题子美坟诗亦其防逸人间者】
　　送客游蜀　　　　　　　　　　张　籍
　　行尽青山到益州锦城楼下二江流杜家曾向此中住为到浣花溪水头
　　读李杜诗集因题巻后　　　　　白居易
　　翰林江左日员外剑南时不得高官职仍逢苦乱离暮年逋客恨浮世谪仙悲吟咏流千古声名动四夷文塲供秀句乐府待新词天意君须防人间要好诗
　　读杜诗　　　　　　　　　　　杜　牧
　　杜诗韩笔愁来读似倩麻姑痒处搔天外鳯凰谁得髓无人解合续弦胶
　　杜甫同谷茅茨【咸通十四载作】　　　　　赵　鸿
　　工部栖迟后邻家大半无青羌迷道路白社寄杯盂大雅何人继全生此地孤孤云飞鸟什空勒旧山隅
　　栗亭
　　杜甫栗亭诗诗人多在口悠悠二甲子题纪今何有
　　蜀中　　　　　　　　　　　　郑　谷
　　夜多无雨晓生尘草色风光日日新蒙顶茶畦千防露浣花牋纸一溪春扬雄宅在唯乔木杜甫台荒絶旧邻却共海棠花有约数年留滞不归人
　　送沈光【集作田光】
　　九陌低迷谁问我五湖流浪可悲君著书笑破苏司业赋咏思齐郑广文理棹好擕三百首阻风须饮几千分耒阳江口春山緑恸哭应寻杜甫坟
　　峡山寓止
　　荆州未解围小县结茅茨强对官人笑偏为野鹤欺江春铺网濶市晚鬻蔬迟子美犹如此翻然不敢悲
　　蜀中赏海棠
　　浓澹芳春满蜀乡半随风雨断莺肠浣花溪上堪惆怅子美无心为发扬【杜工部居两蜀诗集中无海棠之题】
　　闻杜鹃　　　　　　　　　　　李　洞
　　万古潇湘波上云化为流血杜鹃身长疑啄破青山色秖恐啼穿白日轮花落宗回【一作归】蜀道雨收【一作飞】工部宿江津声声犹得到君耳不见千秋【一作愁】一甑尘
　　湘南春日懐古　　　　　　　　罗　隠
　　晴江春暖兰蕙薰鳬鹥苒苒鸥着羣洛阳贾谊自无命少陵杜甫偏有文空濶逺防遮落日苍茫宻树【一作高岫】碍归云松醪酒好昭潭静闲过中流一吊君
　　寄南城韦逸人
　　杜甫诗中韦曲花至今无頼尚家家美人晓折露沾袖公子醉归香满车万里丹青传不得二年风恨无涯羡他南涧高眠客春去春来任物华
　　经耒阳杜工部墓
　　紫菊馨香覆楚醪奠君江畔雨萧骚旅魂自是才相累闲骨何妨冡更高騄骥防来轻蹇蹶芝兰衰后长【英华作逺】蓬蒿屈原宋玉隣居处几驾青螭缓鬰陶
　　耒阳
　　楚水隐隐浸耒亭楚南天地两无情忍教孙武重泉下不见诗人説用兵
　　樟亭驿小樱桃　　　　　　　　韦庄
　　当年此树正花开五马仙郎载酒来李白已亡工部死何人堪伴玉山頽
　　蜀中赠广上人　　　　　　　　章孝标
　　曾持麈尾引金根万乗前头草五言疏讲青龙归奈苑歌抄白雪乞梨园朝惊云气遮天阁暮达猿声入剑门今日西川无子美诗风又起浣花村
　　经杜甫旧宅　　　　　　　　　雍　陶【一作殷陶】
　　浣花溪里花多处为忆先生在蜀时万古只应留旧宅千金无复换新诗沙崩水槛鸥飞尽树压邨桥鸟过迟山月不知人事变夜来江上与谁期
　　耒阳杜工部祠堂　　　　　　　徐　介
　　手接汨罗水天心知所存故教工部死来伴大夫魂流落同千古风骚共一源消凝伤往事斜日隠頽垣【耒阳县志杜公墓祠在县治北郭外二里耒江左畔洞庭观之西　诗话总龟云杜祠过客多题诗欧阳文忠独称介此诗】
　　题耒阳杜公祠【见耒阳祠志】　　　　　裴　説
　　骚人乆不出安得国风清拟掘孤坟破重教大雅生皇天高莫问白酒恨难平悒怏寒江上谁人知此情【欧公诗话裴説裴谐俱有诗名説官至补阙谐终于桂岭假官宰説题杜坟云拟掘孤坟破重教大雅生谐曰名终埋不得骨且朽何妨景事同而语意别又刘讷言谐噱谈録赓凝覧説诗三四句答曰説岂刼墓贼耶】
　　耒阳杜公祠　　　　　　　　　孟宾于
　　南游何感思更甚叶缤纷一夜耒江百年工部文青山当日见白酒至今闻惟有为诗者经过时吊君【诗话总龟载僧绍员诗云百年失志古来有牛肉因伤是也无又载耒阳宰诗云诗名天宝大骨塟耒阳空此皆言聂令空堆土也】
　　喜诗句类杜　　　　　　【此下皆宋人】王禹偁【前赋邨居杂兴二首间半嵗不复省视长男嘉祐读杜工部集见语意颇有类杜者咨于余且意余窃之也余喜而作诗聊以自负】
　　命屈由来道日新诗家权柄敌陶钧任无功业调金鼎且有篇章到古人本与乐天为后进敢期子美是前身从今莫厌闲居职主管风骚胜要津【元之自注向谪居时多取白公诗时时翫之】
　　送冯学士入蜀
　　锦川宐共少年期四十风情去未迟蚕市夜歌欹枕处峩眉春雪倚楼时休夸上直吟红药多羡乗轺听子规莫学当初杜工部因循不赋海棠诗
　　【欹枕倚楼红药子规皆杜诗所用者前诗以古对金此诗以子对红皆假对法杜诗云薄翠微寺天青皇子陂子云清自守今日起为官少陵先有此法矣】
　　读杜子美集　　　　　　　　　孙　何【孙仅之兄】
　　世系留唐史丘封寄耒山高名落身后遗集出人间逸气应天与淳风自我还锋铓堪定霸徽墨可绳奸进退军三令回旋马六闲楚词休独步周雅合重删李白从先达王维亦厚顔庖刀尽余刅羿彀肯虚弯圣域分中上天枢夺要闗逍遥登禁闼偃蹇下尘寰丽思苏幽蛰神功凿险艰语成新体句才折好官班谁氏传轩冕何人得佩环朱本疏越黄鸟浪緜蛮元白词华窄钱郎景象悭蜀峰愁杳杳湘水恨潺潺子欲探骊颔吾思撷虎斑毛锥应頴脱燕石竟疎顽已袭兰兼菊无嫌蒯与菅二南如有得高躅愿追攀
　　题杜子美书室　　　　　　　　赵　抃
　　直将骚雅镇浇淫琼贝千章照古今天地不能笼大句鬼神无处避幽吟几逃兵火羇危极欲厚民生意思深茅屋一间遗像在有谁于世是知音【三四语意拙滞乃宋诗习气】
</div>
    <div class="pagination">
<a href="杜诗详注_page41.html">上一页</a><span>...</span><a href="杜诗详注_page37.html">37</a><a href="杜诗详注_page38.html">38</a><a href="杜诗详注_page39.html">39</a><a href="杜诗详注_page40.html">40</a><a href="杜诗详注_page41.html">41</a><span class="current-page">42</span><a href="杜诗详注_page43.html">43</a><a href="杜诗详注_page44.html">44</a><a href="杜诗详注_page45.html">45</a><a href="杜诗详注_page46.html">46</a><a href="杜诗详注_page47.html">47</a><span>...</span><a href="杜诗详注_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
