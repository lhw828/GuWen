<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 69 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 69 页/共 110 页
  </h1>
  <div class="content">
   秋涧集卷五十四
　　钦定四库全书
　　秋涧集卷五十五
　　元　王恽　撰
　　碑
　　大元国赵州创建故开府仪同三司中书右丞相赠太尉忠武史公祠堂碑铭【并序】
　　自昔以功徳而获大任既殁而飨常祀者鲜矣况得匹夫匹妇之心者哉如武侯卒而蜀人祭于陌梁公去则魏土庙而食寥寥千载几何人斯若太原郡赵相师表百辟名节独着薨谢之日葬加殊礼锡美諡无异议民有报祀而得众心之同然者今于忠武史公见之公肇自太宗朝袭世爵付以全赵四十郡命其经理整戢之而公宿兵阳夏歳例归眎师每过赵迟迟而行念此郡甫离兵烬经涂南北环视千里间野枯民旷畧无生意公闵其如是必为察民情之所苦留情体访凡赋役偏而不均狱讼寃而且滞者无问巨细一有之即以为有害于政也立与之均调而疏濬之与民间无所求索自贬威重告语约束必亲诣闾阎其一切兴除寛假之力又有大过人者会赵郡莠民共倡为白衣经会煽七县间不逞之徒因端窃发以至蚁动蟂聚伺昧啸凶约屠城邑资借枭雄以为依庇欲乘期窃发适公归至郡有以叛告者公曰若此者有乱之萌无乱之形处之为最易易耳但须以计戢之无趣其变公外示闲暇觇党魁所在为伺其巢穴密罗之尽出其不意掩捕获焉讯之具服示所惩责余悉贷之且以告属邑曰渠率已殱余不一究以安反侧赵人遂妥迨壬寅歳诏作丘甲时歳荒民移排抽户推事竟推不满者三千数有司以状白公曰业无所于取缺之以需可也守吏以军兴严惴惴不敢诺公曰以民困故非敢私脱有悮责我任不汝及也殆纪后乃如约不数年保障休息恒襄间熈熈然一乐国也公薨后十五年前兰溪簿郡人李瑛憙义重报贞而有干为一日谓赵之父老曰吾侪小人乐有家室得至今日者可不知其所自斯皆忠武公恩造骨而肉之之徳也终无以图报将死有余负惟是起祠奉祀庶酬万一众曰诺遂相与协力作新庙于郡城西里迄三载庙成神栖像设翼翼有俨凡用锾三千七百余缗已而州贰政蓨人贾英尝属櫜鞬左右公覩其若尔感念畴昔曰丕厥构则罔及乃以树碑颂徳为己任以某知公平生颇详不千里远请书其事于石某以下吏故有不敢多让者因勉为次系之公讳某燕之永清人资忠亮谨畏以度量雄天下厯事四朝入则坐庙堂出则分阃寄者五十年当其临大事决大议夷大难不动声色卒收尊主庇民之功此天下所共知兹不复云顾惟治赵之绩在公虽一事惟其恩造之功至故能感民心也深化强梗而为善良易慷慨而为忠厚以致其生也如父母戴之其没则以神明事焉呜呼休哉人称至人不死以气之精大贤不亡得气之英公英爽在上其眷恋于赵人也审矣仍作歌诗遗之俾歳时防飨以侑肴蔌椒浆之荐其辞曰
　　常山郁兮苍苍阵堂堂兮公则亡赵之封兮四开风云惨兮汉故台望公不来兮莫知我哀公精英兮弗昧山川开阖兮不随以晦公不忘兮徳在民思之在心兮其存则目存之目兮思则固庙而貌之兮其以故招公来格兮歆严禋飒冷飇兮云旂纷憺光灵兮愈于生存福我兮孔那驱疠疫兮辟妖讹风时雨若兮歳时和民报祀兮心乎靡他坎坎击鼔兮舞傞傞飨有肴烝兮登有歌丽碑嵯峨兮永言不磨
　　大元故怀远大将军万户唐公死事碑铭【并序】
　　天下有战之士拳勇絶人捐躯徇国虽一时之短其义烈言言超千人而挺生奋百世而独存者谁乎南阳唐公其人也公讳琮世内乡县淅川之白亭伯祖讳臯金季以乡豪署峡口镇将父讳庆仕亡宋用边功起身自保义郎京西副将累迁至左领军上将军诸军綂制归附皇元后终江淮军民安抚使惟襄邓自昔为用武地唐氏世钟材武继领韬钤刚毅奋发驰声疆埸称山南名将家公躯榦魁杰而善于骑射黝色鹰视气吐钟鈜然擐甲横槊出入行阵人而耸之至元十三年袭父爵授武略将军管军总把明年丁丑转武徳复安抚使仍佩金符十六年以劳绩进阶宣武授金虎符管军总管十八年陞怀远大将军万夫长二十年改授唐州军府万户二十五年移镇泉道屯驻舂陵时安南保蕞尔域负固不庭圣上震怒诏诸道兵以讨之公到镇甫二旬而檄至即阅数军实申严节制明日大燕郡僚叙别或以期远缓发为言公曰不可征讨国家重事忠勤臣子大节况吾家三世迭将迨不肖之身分符耑阃备其爪牙恩宠深厚思毕力边陲以畅天子威命则死之日犹生之年也尚敢以顾忌为计哉诘旦啓行旗旆精明鼔角清亮识者壮之遂会诸将屯靖海境谿岭湍险艰于驰逐北兵不习地里与鳞介争利于舟楫薄间已非所长加以瘴疠流毒海飇腾炎吏士触冒疾疫者过半躬自抚视左饘右剂恩义备至若父兄之于子弟致人人感激思奋岛夷幸我师不利乘便突出逞狞肆凶次年己丑三月大战于盐场之三江口公率众先入所向披靡贼兵众开而复合者数四致麾下散失公力战手剚数十人以没得年四十有九讣闻部曲至刲股肉致祭朝廷为嗟惜之公天资雄峻沉鸷有将略号令精明拊循有素期于恩威兼济当战阵际奋勇忾敌不自顾借有古烈士风概故所向克捷自筮仕不十年正位帅阃平居与人交气怡辞温谦恭惟谨未尝以色待物人视之儒素也其死生义利胸中权衡素定决非奋不虑死徼取美名者呜呼忠义天下之大闲志士仁人终始一致虽頽嵩岱不吾压也岂以暂不幸而堕吾名节哉王者推而褒之所以砥砺多士窒不轨也故周崇死政汉宠死事然皆有等级次序俱未若皇元即以父祖之爵禄畀其子孙有崇无降其报防激劝之典视前代为重公可谓得死所矣夫人李氏亦内乡大家资度纯懿克嫓公徳孝以奉舅姑慈以鞠防稚生三子一女孟曰世忠仲曰世英季曰和尚孙二长灵童次保保世忠子也世忠嗣承世爵往奠旧服追忠思孝罔替箕裘奉公衣冠葬襄阳谷城县凤谿乡丙山先茔之次起祠墓前歳时享献庸展哀慰复念非假辞纪绩曷以垂鸿无穷倘得书太史氏则先业为不朽矣遂介秘书监丞申敬再拜来请某以忠君孝亲系风化之所在有不获辞者辄论列而系之以铭其辞曰
　　武当西来万马骧汉水东注为沧浪凤谿之里谷百邦盘盘沃野开荆襄丙山衣冠唐所藏维兹唐侯百夫防佩服义烈南方强三世崛起参戎行幢牙茸纛金节煌王常铁石我所将万甲夜卷趋敌场桓桓不惮天戈攘誓此一去批其亢舂陵宴诀何琅珢山谿失势臣分当鲛鳄肆毒纷蜂螳落落铜柱鹰孤扬海雾翻瘴霾三江奄奄战鼔声则镗一偾不捄千夫僵蛟匣零乱剑有光臣维有霣甘自戕一日之短百世长恨以鳞介易我裳义存义亡臣节昌胜负况复兵家常卹典昭报恩泽滂嗣侯孝思示不忘葬而从祖享有堂巫阳下招为悲伤羇栖胡为滞此荒魂兮归来安故乡牲牷肥腯罗酒浆部曲俨侍备两廊鼖鼓铙铎声铿锵子孙歳时供烝尝银钩翠琰勒我章忠传孝继沨大决陵迁谷变事叵量英声载世永不忘
　　顺徳路同知宝坻董氏先徳碑铭【有序】
　　至元十七年奉议大夫芦越盐使司提举董侯孝良以规办功最陞授朝列大夫同知顺徳路总管府事自惟材疎能谫何以臻此兹盖祖祢积徳累行涵濡庆泽所从来远矣惟是斲碑乐石光贲松梓庶克自信遹追仰报罔极乃介府幕陈从庆贽礼币百拜以先茔碑为请某承乏燕南以明新是任惟孝与义为世大经今猥来属笔有不当辞者谨按所具事状董氏世居燕之武清县南仁佛里金大定十二年改新仓镇作县故今为宝坻人曾祖以农为业代远偶逸名讳生三子曰永进曰仲仁曰蘂昆仲既蕃孝爱日笃以资雄一乡永进娶彭氏女实生宝溢府君讳柔盖侯之皇考也府君行孝廉善居室一介不妄取与诸人里中以善人称之二亲尝卧病治疗罔效府君曰尝闻人之肌肉可愈困瘵于是黙刲股肉杂他物进之服之果良愈既而父目病几于凝盲府君又以舌日砥其目无几顿还旧观邑里称叹以为孝感所致云尝以事之保暮行通衢间蹵得白金一巨饼值币百余缗诘旦持坐获所候求访者失主至物色询不妄即付之至于牟子钱贫不克偿者率折其券以贷自是孝廉之名轩着燕保间当途者闻之以谓不茍于得可以临财厉俗用荐檄充保定务商次任宝溢埚盐支纳益用心称物极平施之方公私皆有赖焉至元十三年以疾考终牖下享年七十有八董氏其三代皆竁宝坻故茔至公始徙家武清之大定沽遂改卜聚落之南京原是为武清新阡孺人苏氏信都大家事舅姑主内务以孝婉闻生子男三人孝义孝温孝良太君资借训迪纳规矩中者居多故母仪妇道宗族取法焉今年九十有四起居饮啖精健如五六十人孝义有融徳不乐仕宦二子长曰顺管勾盐塲事次爱孙孝温纯谨有干局充盐使司判官三子和张驴昌孙和任盐当官和之子巴克实迈珠孝良孝友纯至防习司空城旦书及长兼通国朝语尝给事贵近以材果管勾三汊沽盐官事至元十年秋大霖三汊被浸亭户例狼籍阻饥侯致卹申明上官发廪米四千余石侯乃计口均给民免菜色水退侯谘度原隰终复为患议戸抽一推起土障塲请于上允焉明年水果至无所虞矣以能陞本场盐司大使仍佩金符以宠异之先是厯年牢盆钱不计成盐多寡即验丁全给致本耗而课不充后复给与不时课不办而卒日困侯白所司革焉遂验亭户煎数在官仍半给之复需其毕运为足其所当付至曩之滞而未颁者仍皆为畀之至今遵行官卒两称其便十三年亭户之哺无可于籴侯以鬻造孔棘恐轶歳办出私廪二千余石禀食之未尝更其费十四年用荐钦授宣命官奉训大夫寻陞奉议兼提举芦越盐司事十七年以均干有方程办饶羡积前后劳迁授今职侯以民社重寄非财赋可拟宣力有加焉子三人长曰革中书省宣事次阿珠次哈尚特格初宝溢府君刲股肉以致亲和厥后府君洎太夫人苏氏在疢子孝温及侯与室刘氏亦踵而行之由是乡里论笃孝者以董氏为称首呜呼孝者人子至行扬名显亲之大致也然代以孝名者非一若休征之剖冰求鲤孟宗之泣竹生笋李建进药而病即瘳盛彦恸哭而明复故今董氏之刲肌而愈亲疾可谓情迫孝至殊途而同归者也诗曰孝子不匮永锡尔类其是之谓乎至庆流裔移理于官宜矣后之来者复能致揭两间以极忠厚孝廉之美将见董氏福禄渊流而未央也是宜铭铭曰
　　暨暨董氏起家幽墟繄曾祖君是生三珠孝廉温洁玉莹不瑜我屋丰润尔焉徳劬维宝溢君乃皇厥图一廉厉俗致身仕途我干我均我我酤人勉不足我恢有余夫孝何居曰父母且病则致忧已何暇虞越惟亲安其乐愉愉要以情至同归殊途锡我类徳宜不孤笃生贤孝高大门闾连城具瞻有俨倅车显亲扬名实由懿模遹追图报于焉是需岌峙丰碑螭首龟趺丐我铭章大书特书幽陵苍苍浑流徐徐照映乡梓永示徳隅
　　故提刑按察佥事刘公墓碑铭【并序】
　　奉议大夫提刑按察佥事刘公既窆之明歳其子珪慼然以追远之志来谂曰孤不天先君勤勉王事不期显厯半道倾摧俾任重致远之举罔克攸尽在珪慕终养之荣曾弗少及不孝之大无足言者惟是刻铭丽石表见墓道庶不朽而为新垅光幸宪使闵焉某惟曩尝与公翺翔中书有联事之雅以分以义有不敢亡友靳者谨按事状公讳济字巨川其先真定行唐人世在野大父某倜傥尚气为乡曲所重考信方直有父风以植产致富心存乐施贞祐兵避地陈颍间散财济众人多倾赴正大末所在游骑充斥令民团结相保众推公充乡义兵都统已而没于事公信之冢嗣也自总角姿严恪不知为儿嬉及长明吏事时赵人董珍者来领魏郡材公为郎署府从事民政军务多所禆益中统建号省府立擢贤举能以恢廓宏绩为亟路辟公应选遂补省左曹掾四年间精覈吏务气明而事办然所期攸邈有不屑为者寻除贰上都粮料使会当佑平致太庾京积已而充中书磨勘官真定郭文进者摭白肖二人毒杀其父歳久莫决府以疑狱闻命公往谳既至按覆簿牍推察物情不终日而虚实两判镇人称其明朝官嘉之至元七年初授承直郎太原路总管府判官公不卑小官思以行志惠吾民为念府东有山曰罕山每沟浍秋泛害及关坊公乃度原隰相水冲以事宜从上官议可焉众欣就役自山南抵汾壖凿渠涂十里以酾水势自是漂没患絶且溉傍田数百顷其兴利除害类如是明年夏六月大早步祷烈石龙祠应焉秋赖以熟九年陞授奉训大夫知献州事既下车囚系填狴犴间公叹曰尽心之戒当于焉是图遂裁遣剖析凡五日牢户为一空然后束吏以法拊民以寛虑科调之不均也为等第之恐田畴之末治也为劝劭之新州治以具视曕崇儒学以敦教本内外厘补井井有条其孝弟任卹之化风偃海滨矣迄今民思不忘秩满宪司廉其能迁奉议大夫佥书燕南河北道提刑按察司事十六年四月竟以勤事致疾既乃终于位享年六十有四夫人程氏魏大家配公徳良称前四年卒即其歳九月廿九日祔大名【阙】贤【阙】　　由盆里繁水之隂宅新兆也二子珪玘今珪亦官奉直郎大明路总管府判官性纯孝从政干果玘厯管库甚愿女三人伯适赵郡武氏仲从邹氏季徐氏公资明辨遇事风生不肯陆陆一事落人后故所至卒有声其孝义出天性固然初调并梁兵西援防事集怅望南云焉兴感曰母氏殡陈四十年不即卒大事倘溘先朝露目其能瞑乎乃于介使告其所以然诺焉驰至陈求访丛垠间罔知谁何因吁天行泣俄得刘叟者示其处下揷验所志物是夕寤寐中尝有以呵之者曰汝母何疑当收之速去即是年冬十月归葬行唐县甘泉七里之先茔礼也传称古人行役云远必思念其亲以笃孝养若公斯举何思遑将其母哉又乡豪董君死葬瘿陶碑石卧荒垅间身后贫不克劖树公按部过赵为求铭表墓以报知已其风义肖上世又如此是宜铭铭曰
　　古评吏治匪循即能循传而列能或槩称时有缓急事方责成佩玉长裾艰于奉承维材应变其任乃胜用或异宜跌焉不兴暨暨刘公才长气小试游刃鋭发于硎擢列郎曹风生台阁若不屑为翩翩荷槖一麾出守殆古能吏错节盘根别夫利器茍利吾氓身弗遑睨于今两州怀思无斁维孝与义为世仪轨子箕而裘已济厥美归息泉扃神亦宁止五鹿之野由盆之里沙麓茫茫繁流弥弥谷变陵迁墓碑有嵬
　　大都通州郭氏迁茔碑铭【并序】
　　孝子之爱其亲也心无乎不至其始也尽欢心以致其乐儋高爵以显其宗又以安富尊荣歆其亲以惬其志望及其终也择善地敞真宅树丰碑彰遗媺别为再祖俾享大宗不迁之祀越是心以为恔者于尚书郭君见其纯且至焉郭氏世为通州潞县人曾祖府君讳伯昌尚义有应剧才金季以劳授州之判官方四郊多垒仍歳饥荒赖公力全活者众民刻惠里庙碑至今其石宛在金制官分严不敢丝髪侵上承下办惠鲜保障能尔其为人可知已大父讳和字和之资持重择交而游经纪远识殊与父肖贞祐初燕不能国遂避地徙河南公奉从母杨挈弟侄至复州乡梓往返数千里间冒涉艰梗举宗全庆竟不失旧物是亦人所难能郭氏之有今日其祥实开于此公少乐读书长以吏业著称且燕之与潞在昔为转漕渊会见闻习熟故公于纲计为详壬辰歳诏立漕司于燕明年癸巳中书钮赫公辟公为经厯官旧条新制兼举而行居无几何民力大纾而廪储崇积会计出纳允当详明官无私焉至今论漕运者皆以公为称首国朝丁未公春秋五十有九卒官下祖妣孙氏出庶之清门内助成家与公合徳后公世一年乙亥歳夀八十终生二子长讳天珪字君宝次天瑞晦徳不仕棣华辉映乐怡怡也乡里以善人归之长即尚书君考秉徳清慎直谅多闻以世美继为漕幕从事为人乐易轻财好施虽指囷解骖未尝见难色乐从贤士夫游延致礼待惟恐不尽又通五行书叩之者推明倚伏率以戒辞为言斯亦知命君子者欤惜乎年不满徳仕未尽用至元改号夏四月廿九日以疾卒夀止四十有七子秀生才十四歳夫人张氏燕之名家女性贞静壸仪有光漕司府君既殁大人持内事甚严家道昌宜内外宗属入门升堂不觉其母子之互为资也享年七十有四终所居正寝实至元廿九年壬辰秋八月八日也秀字秀实姿善淑少以孝闻交于友以诚移于官则理仪观魁伟临事明敏有盼借甫冠由总制院都事迁经厯官继改都省左司员外郎寻就陞郎中已而授少中大夫礼部尚书今佥宣政院事君自惟起身刀笔不十年致位通显徳薄才菲将何以臻此兹非先世积善累庆光潜不耀一旦丛于不肖身者如此是用祗惧昊苍罔极报徳何从顾惟长城先垅厯年已邈斧封马鬛傍无所取穴故祖考叔父而下三柩皆未克大葬言念防伤芒刺负背乃改卜宛平县张华里之北原墨食吉用三十年春二月壬寅以三品仪物封而树之庶几无乎不在之心少有遂焉既襄事百拜以墓碑来请幸内翰惠顾三让求益恳余以孝子顺孙显扬慎追之义关人伦风教者为最谨按善状诺而铭诸铭曰
　　庆由善先顺为福原惟积也厚其流则渊譬彼播植用其道而分所宜其根苗华实有不期然而然猗欤郭氏宗族蝉嫣繄长城之故垅不知其几世几年堂封累累拱木苍烟偪道涂而且隘无可穴而理必迁张华里西其平宛宛风水攸寜郁焉新阡哀哀送终棺衾华鲜祭以大夫有加鼎笾祔安神灵既厚且坚庶窀穸之下慰将寸心之少安孰无子孙焜燿联翩念得之而能竭力让春官之孝贤刻吾铭而表神道永以为郭氏无穷之传
　　大元故中顺大夫徽州路总管兼管内劝农事王公神道碑铭【并序】
　　上登极之二载诏以前泉州路总管中顺王公作尹于徽制下而公已卒士论慨叹惜其备具文武才未究于用也明年春正月嗣子谦持太史属王徳渊所撰善状百拜来请铭自惟识公始用情交终以义合至元庚寅歳邂逅于瓯闽后二年予入翰林公亦终更来燕玉堂多暇日夕从游诩诩相得校夫三十年间会晤虽数在京师为最洽公今已矣铭其墓宜莫予若公讳道字之问姓王氏其先为京兆终南县人世将家公姿魁伟勇而多力防读儒书长喜武事飞牋走檄尤翩翩也公既负器局挟艺能不肯碌碌居人后间出大言捭阖时事及作为歌诗藻思甚壮激昂顿挫以惊动一世谓将相无种功名可握契致也然于时贵近终无所合至元更化以剔民蠧清吏弊为亟公曰兹吾之时也乃走燕上书请置执法官如是则吏畏政肃泽被于下政化可得而成六年宪台肇建遂辟充掾吏公志在澄清一旦抱牍龌龊鳬进论得失于簿领间耻于屑为才数月即拂衣而去适朝家遴选文学士充东宫讲书官用昭文窦公荐得入侍经筵进读际辞理敷畅间以时务意在互有发明由是稔知为奇士进见顾盼与余人异欲大用而有需也十三年江左平福建内附蛮夷悍轻易怨以变蛇豕婪婪血人于牙何所靳顾非大行台镇之不足以制内而抚外也故郎署官重其人裕宗皇帝叅听朝政乃选公充福建行省左右司郎中时柄用者专尚威猛不能导扬恩信慰安远人凡事之悖理政之害民及私意之所宿者公皆执而不行至面折力诤必理得事正而后已如宦族赵知府元辈六十三家闲居室润诬与山贼通拟梴杀之意在籍没掩利余赀公抗言宋故官累诏恩卹今以昧暧一概孥戮有伤朝廷好生之徳止杖八人余悉纵遣降将吊眼陈据漳州叛贼势张甚招讨潘力不支逾城走泉行省以失守罪缚出将戮焉公曰招讨秩三品有罪当禀于朝不可擅杀上官怒遣督将二人率甲士环公曰字不同署罪当相及公乃具朝服望阙再拜曰省官不有朝廷胁我以兵欲将何为吾宁与潘同死字不可得也彼莫能屈潘竟减死论其守正不屈类如此由是强横气褫善良攸赖闾阎间至画公像事之廿四年授中顺大夫泉州路总管兼府尹泉据南海津会豪侩吏商假权贵声势日凌轹请索紊大府纪纲牟取众利公折以理拒以威辄落其机牙束手噤语而去公堂为肃然先时晋江之安溪土贼张大老方徳龙啸聚畬洞无赖二万余人时出抢掠为一方大患者几三十年闻公至私相约束曰王老子来当谨避之勿轻出公为布耳目设方略不逾月生擒贼酋廿三人悉绑杀泉市余众骇散百姓为之歌曰药不瞑而疾祛非良医而谁乎兵不血刃而贼除非智士而谁乎其为舆情感悦可知矣在任凡四载代归乡里以营治先茔树植碑表为务屡供具召亲友燕衎为乐若日不足者家人亦讶其遽如许也元贞二年春二月十有二日以疾终私居正寝享年七十葬维州北海县乐泉里金山原公强矫有守临事敢言胆气喷薄无所回挽志在开布公诚砥砺名节表表有见于世孰谓势利可得而夺耶至于摘奸发伏不避持难又似夫汉王尊之在东郡虞诩之治朝歌也奋身布衣起家至二千石刚直之气至老不衰其功业止斯而已此士论所痛惜也远祖金初以武功赐完顔氏世袭千户官至金吾衞上将军曾祖讳虞卿大父讳从政厯隰州太守父讳成皆嗣承世爵金亡复故姓仕国朝任乐安县令因家焉今为广固人公先娶孙氏生子谦夫人年廿八卒继室罗氏亦先公卒生二子曰谅曰惠谦防侍东宫才敏有时誉能政克家蔚有父风今官奉训大夫大司农少卿男孙四人谦之子三曰元孙仲孙季孙谅之子一曰彦孙公平生著述号云门老人集殆千余篇传于家铭曰繄王使君起海堧妙龄飞英振孤鶱陈琳书檄何翩翩一箭拟下聊城坚心惟嫉恶民瘼蠲驱逐鸟雀同鹰鹯一行作吏非所便褰帷有志登八埏封书直上沃帝渊太微执法光炯然春宫向学开经筵一日登对席为前顾公可试宜擢迁利器当遇蟠根宣瓯闽行台两广连阳舒隂惨持化权幕非其人奚望旃六十三家宋故官执之犴死何繁寃公为辩折皆平反潘惟不支心则丹以死信理人所难维闽之南大府泉畀公抚循面则专锄薙强梗安惸鳏风帆踔【敕教反】海鱼龙翻万货山积来诸番晋江控扼实要关势取豪索非一端不动声气为周旋安溪有盗势结盘撞搪呼号动百千公然剽窃三十年为一郡患何迍邅公来约束无妄干老熊当道百兽跧一旦解刀耕垅间溪山淡淡风日闲帅得其人人自安如君两除称衡铨幕府坐啸鸣化简节疏目政猛寛四载终更公孰贤王尊虞诩相后先千年神劒埋山原郁郁夜气生紫烟何以验之石有镌











　　秋涧集卷五十五
　　钦定四库全书
　　秋涧集卷五十六
　　元　王恽　撰
　　碑
　　大元朝列大夫秘书监丞汴梁申氏先徳碑铭【并序】
　　大徳改号岁之六月越二日癸巳秘书监丞申君敬先诣太史王某再拜而请曰惟申氏逺有世绪逮我先人学绍医传心存道济惠及一方虽遭罹世故谱牒坠逸然自高曾而下班班可考而墓隧无铭神道阙表予小子大惧先徳日远恐泯昧将无以见于后今粗有纂述俾昭示子孙以传不朽者敢请笔于下执事某以不敏辞者再请益坚乃为论次之谨按申氏世居汴梁曾祖讳天禄宋徽宗朝以婴儿科供奉内廷门以金斗为识当时称扬医艺精全者有金斗申氏之目宣和末避地家秦州社树坪祖讳良辅早以方知名西土祖妣冯俱寿终葬天水郡显考府君讳仲康字西叔资禀寛裕有长者风弱冠值金季流居陜虢间天兵下河南爱申裕问风土衍沃定谋卜筑以甲寅岁东徙今遂为南阳人府君世其业禁方秘诀夙承指授复为该洽轩岐以来其书奥妙悉精究其理学既博益工在丑不矜其能活人不期其报过客病困逆旅及贫无资者家置病寮躬进汤剂糜粥既平复量给路费以遣之远迩注瞻以材徳兼称如南阳富民孟氏夫妇府君以伎能起其死约兼金乗马谢后恬然不为礼或者不平对府君诟之曰医以济物为任若贪图货物为心岂天生俞跗保全夭阏安羸劣之意哉子无复言客叹服而退初府君东徙闻卢氏守将尧里公贤而下士往依焉草昧际举族赖保翼一夕宋冦奄至执尧里而去以不屈遇害熊耳岭府君闻之纠合义勇者数十辈匍匐奔赴求得其尸葬祭迄成礼兵后内外宗姻散失者众求访不少置得姨之夫樵翁于申女叔于穰下既孤且窭收养终其身平生行义类此甚伙今特书其显著者识者谓府君为善不近于名尚义不谋其利躬弗受祉后世其兴乎以至元己巳歳季夏十有八日考终牖下享年六十有七配宋氏系出京兆大家资端重未尝露嬉笑年既笄归于我侍舅姑以孝敬闻鞠育诸子极于勤苦后八年以疾弃养寿七十一祔葬南阳县东河之右薛家里子男六人曰政尝监郡酒税曰整河渠使曰敬即敬先曰教早世曰敏江陵路医籍提举敬先性资醇裕医学明敏切脉审用药精至元六年选充太医世祖皇帝巡幸两都北狩东征典司药石皆侍其行尝于御前修制汤剂品藻药性敷奏有条理上顾而喜曰汝身虽小口甚辨博又敕治元妃疾获良愈蒙赐玉鞶带白金有差至元廿七年由御药院使陞授朝列大夫选丞秘省旌宿劳而从公论也自昔铨衡经制以方进者虽有殊勤不转文武正班敬先读书励行有士君子之操故膺是除由是知扬厯清要光显于亲者越兹伊肇敢以府君之积德起宗敬先之肯构克荷者而铭之铭曰医师之良本天恒徳挟艺时行心贵专一其视患者罔有莫适一尽我诚庸表怵惕显允申公秉兹良直四世三朝职司疢疾神砭易形灵丸起废药惠一方心深道剂羸劣获安炯我风义活人活国是乃仁术隂积孔多阳报斯必笃生六子季实良器大我医门学称善继药笼流光馨融帝室六脉和平圣躬福谧三十年间只勤厥职维皇念功宠数优特簉名仙瀛图书东壁纡紫腰金扬休山立匪汝是私良用劝激苍烟故里光贲丘石刻我铭章有煌中国独山郁茂白波荡潏山川鸿蒙庆钟来息子孙振振垂裕罔极
　　大元故奉议大夫中书兵部郎中韩君墓碑铭【并序】
　　亡友奉议韩君之子冲既禫来谒心焉怆慕有惨而未安者乃出所状父行曰孤不天先人早世平时所期者远大挟其所有以前而车倾半道念所衔曷袪惟是发越潜徳使表见于后庶存殁少有攸慰公与家府君交敬而知为详敢百拜以墓碑为请予以义以分有不能辞者遂追叙而并铭之君讳天麟字伯昌姓韩氏世为渔阳上谷人父琇为人长厚仪观秀伟少应武举金季尝以劳任庆阳府司録判官母王氏诞昆季四人以次君为第三母以克肖故尤所钟爱长业法家学即能觺然见头角于辈行间师以能称之及为郡法曹狱无大小皆悉心极虑必尽彼情辞而后已时有杨参军者诈冒兵储公易市户事觉朝遣官来鞫逮捕者数百家弊积有年不易措手知君干蛊摘之倚办杨既窘蹙无可得主者悉取偿籴家价从时重君曰不可盗粮者已有主名百姓初不预知今从坐配偿已是虚负取价合准出仓时估不然将有破产不胜其弊者上官从之众得以轻脱至元二年辟充怀孟路从事四年勾补中书左三部令史八年由考工转御史台有诉民自关陜来未经有司者议不受君执之曰民岂不知此顾宪台为重因而拒之将无所控告罪彼越蓦理其寃抑可也事多解释以能迁吏礼部员外郎遂建言随朝掾史已有出职定例外路吏资亦当与议使至公均被准其事行焉未几迁奉训大夫出为瑞州路别驾俄超授奉议大夫常徳路宣课都提举先是亡宋税塲滥收奇零等课名类甚多君稔其扰曰生财有源初不在此使到官者之有法所获多矣于是六色正额外一切蠲去常人称悦及比附上额羡果倍蓰时方夏官征民负租追呼鞭扑急于星火君就府僚与议曰今新陈未接人糊口不给兼积久数多非一朝可办急则必倍息取贷或易及男女若尔是富益巨室怨归公家非特于征商有所悮也稍俟秋成征之未晚用是以停征八番大军道鼎民被骚甚且沮恢辨有司噤不敢谁何君诣行阃陈说主将喜为约束之市肆赖以帖其乗机应变输诚济物多类此政籍甚而课最省台交章荐入授奉议大夫中书兵部郎中寻被檄检覈河漕回次濬之刘家渡以暴疾卒实二十二年乙酉歳八月七日也享年五十有九以是年十一月壬午葬郡西南亲仁乡康公里家茔庆阳府君墓右从沟合也君气志明辨有干局善当官好持论往往出人意表其起身立事不资借昆弟耻踵迹人后气之所充力所必至卓然自见于用者盖天性然初韩氏北故后居衞生事微父俾之经商辞焉曰从政固所愿也及显达分有所资悉推让不一毫取乡党义之又排难解纷乐与人为善教子读书惟恐其不至配孺人梁氏元帅瑀之长女生子二人曰冲从事郎太平路经厯曰中御史台令史继志治家大克播构曰燕曰梅童皆庶出四女已适名族者二二未笄铭曰
　　维天生材畀世作程吏以事主尤资者能理具气先浩气廼形倬彼韩卿气志蠭闳扬厯台阁外彪中弸初转相府乐夫有行庶单厥心岂惟祥刑彼良而俘是大僇辱千里求哀情其可恤人以法辞我为理出不以其嫌竟置彼屈天秩有庸曾间内外由我一言至公均被财生多源取自有体算及屦簔徒扰而已以正以公所获多矣猗嗟韩卿用固强矫年不志充宜若可悼我思古人云谁尽了图维不朽君亦少慰子孝而贤仕途方轨振厉光扬尽济厥美尚余幽光树石表隧谒我铭诗永朂来裔
　　平阳程氏先茔碑铭
　　南阳府倅程君瑞不肖里闬都司赵公倩也故与定交最早知行已颇详为人忼朗诚直劲挺尚义而遇事开谈洞见肺腑伸吾志而已而利而害初不计防由是枨触物论与时龃龉然识者以跅弛不羁许之与君契阔者余二十载大徳改号之春自武定终更来京师仆方忝长翰林尊酒叙旧英迈之气犹夙昔也既而来请曰瑞始以孤童子入侍实喇谋太子帐下逮事定宗宪宗时朝廷远驻朔漠屡奉命使襄汉间为互市官歳己未扈世祖皇帝飞渡鄂渚戮力与宋兵战有功防赐银币有差及上登极选备膳夫车驾巡幸两都征伐宴犒割烹供办盖三十年于兹中间以军国系重越分肆直忤犯权幸致缧絏濒于不测者屡矣以辞气侃侃事竟实无他幸不死朝贵多其挺志弗挠奏受忠显校尉尚食局使又七易寒暑积前后劳官武略将军出知奉圣州今调同知南阳府事自惟愚忠朴直余将无有供奉阙廷宠膺民社秩中通忠竭诚图报之念日深一日奈桑榆景迫年与时驰而追远返本之怀朝夕是切相尝侨居即是将起新阡奉安考妣神灵又谂登仕版家先世茔域例有碑志况东西南北之人表识之建尤为切务俾子孙继嗣拜扫考其世系乡里遹追来孝免夫有旌纪寂寥之叹尚吾友惠顾赐之铭则程氏为不朽矣某以契旧且素赏其方概乃为书程氏之先代世为平阳府洪洞县李村农家曾祖大父俱逸名讳所可知者曾祖生子四人祖第三子也金末以劳効尝摄行本县令有子玉房行第八暨弟九郎其后裔尚守遗业玉即瑞之父也府君慷慨重然诺风义矫矫有无与众共之贞祐兵乱以武干保完墟落国朝壬午歳迎降太祖皇帝从攻凤翔用忾敌功总西京工匠年三十有九以疾卒夫人曹氏出扶风宦族生子五人曰实曰瑞即武略君曰西京曰当僧曰午儿实之子怀驴职庖人氏次曰伴驴武略之子曰灵童新阡之兆建于彰徳府汤隂县之北兰里实大徳戊戌歳某月日也仍为发先世之潜徳懿行与武略之挺志显亲者为之铭俾光贲新垅昭示来者云其辞曰
　　维农秉志笃于俭勤服田力穑钟气之醇积厚种迈嘉祥自甄何以为验庆流子孙猗欤程氏植本浚源蔼蔼风义超越同伦由农而士奋起艰屯克昌再世攀附凤麟愚忠朴直只奉严宸典司玉食三十余春名喧禁篽佥曰荩臣付之民社赏其劳勳贰车五马皁盖朱轮大侈宠数显扬其亲有郁者阡羡里北原光融松槚铭勒贞珉何以训之孝义忠纯昭示不忘垂裕后昆
　　大元故清和妙道广化真人门掌教大宗师尹公道行碑铭【并序】
　　道之大原出于自然而隆而汚系夫世运顾人力有不能致者如甘河之异见于西秦昆仑之气表于东海自非素钟仙分价重一时畴克辅承者哉金贞元正隆间重阳王尊师始倡全真教法逮长春丘公应期济度道乃大行风声洋溢丕冒海隅至于静涵道几动周妙用骖鹤驭之孤标谒龙庭于万里絶尘而下称继述之善者我清和尹公其人也师讳志平字太和系横海华胄大父而上世以儒业擢进士第厯郡守者凡七人因宦游东莱遂占籍焉祖公直父行谊皆融徳不耀乐施与乡党以善人称师生金大定己丑初母氏梦羽仪拥导若仙官迎谒者寤而生师有瑞光盈庭之异既长资颖悟不凡杳然泰定了知生前事读书日记千言及冠行遇道士自关右来约师同诣文登醮祭歘失所在但见羽流乗白鼋化现空际师戃恍感遇信道愈笃既而潜访长生师于洛京父母数追止之至锁闭静室无几遁去寓昌邑之西庵道家者流以禁睡眠谓之消隂魔尝坐树隂下一夕假寐间见长生师厉声曰向祖师来化汝尚未悟耶遂挥刃断其首剖其腹涤易鄙俗去其自满由是胷臆洞然靡有所惑二亲知志叵夺始听入道明昌辛亥参长春公于栖霞遂执弟子礼久之伟其有受道资尽以妙付之曰吾性灵明如鉴不受垢常切莹拭以湛吾天自是日有所得又问易原于太古传箓法于玉阳链习内精声光外白远近尊礼户外之屦满矣潍阳州将完顔龙虎素慕真风奉亭圃为庵寻赐额曰玉清观师佩上清大洞符箓主盟齐东者廿寒暑长春闻之喜曰吾宗教托付今见人矣大元己卯歳太祖圣武皇帝遣便宜刘仲禄起长春于宁海之昆仑山闻师为其上足假道于潍以见之遂同宣诏防先是金宋交聘公坚卧不起至是师请曰道其将行开化度人今其时矣长春为肯首决意北觐选道行纯备者十有八人从行师为之冠致帝眷日隆渥风远倡师羽翼弼成之功为多歳癸未长春还燕主太极宫师雅志闲适退居缙云秋阳观俄徙徳兴之龙阳长春仙去命公嗣主教即建处顺堂于白云观奉藏丘公仙蜕壬申四月太宗銮辂南还师迎谒于保赐坐论道慰谕者久之翊日后妃临幸祝香琳宇锡道经一藏自是四方学者辐辏堂下归依参叩于于而来唯恐其后师摘要诀诲之曰修行之害食睡色三欲为重多食即多睡睡多情欲所由生人莫不知少能行之者必欲制之先减睡欲日就月将则清明在躬昏浊之气自将不生向上达者率自此出人徒知从心为快不悟制得此心有无穷真乐也癸巳冬十月讲道经上下篇于义州通仙观微辞奥义大有发明及演七真造道根源殊洒然也闻者为洗心医巫闾为燕辽镇山深秀雄郁必有演博大真人往来其间甲午春师往游焉先是瑞气葱郁封锁不散者浃旬至是开霁众以为山灵开先之兆师谢曰吾何徳以当之终南祖师炼化地号活死人墓者芜没日久仙柩浮殡朝夕念兹若防防在疚己未春关辅略定师西游并图营建又兴复佑徳云台二观太平宗圣太一华清四宫以翼祖观初道出汾晋沁长杜徳康请设醮箓方章啓鹤翔空仙侣散坛时雨济旱丙申秋奉防试经云中度千人为道士俾祈天永命禔福元元师徳望既隆所至风动云委吏民瞻拜至凶悍无頼辈皆感化弭服戊戌师寿七秩以教门事付真常李公庚子秋葬祖师于白云堂会送者数万人时久旱雨雪盈尺咸谓孝诚所致继董祖庵僝功寻敕额曰十方大重阳万夀宫初大定七年祖师火其庵东游或惜之曰修人在后吾何亟焉至是殿阁廊庑覆压千柱终始六甲脗合祖意诚有数存乎秋九月归五华旧隐己酉赐号清和演道至徳真人金冠锦帔付焉辛亥春二月十有一日沐浴易衣冠书颂曰观化八十三歳澹薄全真活计临行踏破虚空开放光明无际落笔而逝馨芬满室三日不散临死生际其明了如是师既逝化以皓驹舆衬寜神五华其日终南祖观有一道士乗白马来告清和去世竟不知所之后讣音至考验月日知为神游化现吁亦异哉师仪观秀伟风度凝重如瑞人神士不可梯接然即之春风和气津津溢眉宇间乐倾所得诲诱不倦志专利物感应无方如在潍阳松柏不种自生其寓仙谷丛竹一符卦数学徒徧四方观宇满天下徳博道尊过化存神之妙不能具载皆出于至诚感发无一毫诈伪之私宜乎传嗣道统配列师真上继长春下授真常前后无愧可谓清而不耀和而不流克肖克荷之又者矣师平昔所在求诗颂教戒者无虚日肆笔应答辞理可观有葆光集北游録传于世中统建元诚明张公表师行业于朝追諡清和妙道广化真人制辞有性天开朗心地坦夷接重阳道统之传为长春门人之冠宜锡褒章永光仙籍之防始终昭显矣法孙陈徳定出延安士族师事真人门弟子重阳知宫仇志隆以修进余力祭醮符箓皆通习之居终南四十余年洁以修己耕而后食处岩穴间妖魔屡梗徳定以正法神力悉驱除之由是名著秦雍至元廿七年耀州少尹姚某以闻蒙世宗文武皇帝召至阙下试验有征宠膺玉鼐貂衣之赉元贞二年赐号栖致道通真法师三年宣授秦蜀道教提防踵门来请曰徳定自惟托迹草茅何以致此盖远借先廕思效光扬师祖清和公之返真侍郎赵楠已表松台祖庵之复实所权舆今纪行之碑未克昭建是殆阙如提防温某等五人已礲乐石幸翰长先生惠之铭是亦不一书而止之意也予曰有是哉探源报本乃吾儒美事道虽不同其理弗异因次其所具而重之以铭其辞曰
　　天之苍苍一气清其视下也犹杳冥真元有道本强名俾而全之须人甘河感遇世已惊风声波动东海溟七叶泛滟金莲英至人挺出开世程昆仑山高古蓬瀛长春再传何徳馨鹤驭九万抟云鹏雷雨之动方满盈为民请命以道寜维持纲纪谁使令十八大弟光啓行丘仙一笑溘上征清和进脩纯粹精传授道统力主盟洁已应物谦而诚拱璧驷马非夸矜事惟无心物取衡尹家楼观青云程开天演化元经全之为教乃大明纵说竪説链此形方寸莫遣三害撄隂魔大嚼风掩灯嗜欲一肆甚五兵颠木之枿不少萌昬浊之气何由生志惟不分神乃凝大贤大哲皆此成用之国治如鲜烹重阳祖庵功勃兴终南太华高棱层风浩浩海宇倾竹宫醮记储祥祯雨旸下遂万物情锡民五福世道平穰穰复正徳性宁一朝猗兰升紫庭仙阶霞帔光晶晶物縁太盛神或憎进退合正圣所称谷神不死存至灵未妨委蜕仙山坰琼楼石室户不扃神游八表风泠泠道传千古垂日星门人攀慕涕泗零令威留语会有征兹惟华表归来铭
　　衞州创建紫极宫碑铭
　　维衞紫极道宫全真师冲虚子房公所创建也初公既叅丘尊师于海上长春目其气志非凡殊称异之居无几何命公主马坊之清真观迨国朝壬寅歳聊摄赵侯请师住持郡之都宫于是鹤驭东游道出敝邑汲长赵实扈林闻师道价重一时以治城崇道里隙地广六十举武纵则倍之奉师为览别馆防然许焉辍其徒张志洞等结茅以居常阙地得石上刻宋太宰张邦昌诗什知为呉越钱氏子孙棣华庵故基也师留博仅纪而西还淇上方屦满户外每以居逸教无为虑因集其徒而告之曰吾大方家虽清虚自然为宗要以应时衍化为重讵容山林长往归洁一已乎且吾行天下多矣未若衞之土中而处会俗美而易化不于焉阐吾教尚何往然祝延宝供香火焚修之所非大壮丽不足以张皇教基竦道俗瞻敬之心也乃命门徒孟志赵志朴率众下商洛之材防涉艰阻以歳月得木万计遂建宫殿七巨楹内设三清大像示至道之原也中起通明观以奉玉皇黼扆钦天帝之尊也后复作七真殿五筵叙列仙品见教之传也下至坛墠神闼斋室庖湢廐库蔬圃莫不毕举师素负巧思志坚而气充规抚位置意匠中定不待画宫于堵而为执用者之法要使坚完巩固为数百年物寻师委蜕仙去遗命志朴等曰今大功将集无以我存殁而作有间勉强前修以卒吾志故志朴等三十年间焦心劳思攻苦食淡继述师训犹一日然今则绘彩供帐截然一新金光五云绚烂溢目宏丽倩深为一方伟观其工费之广自力其力初不外假而众忘劳焉实经始于壬子之春迨至元甲申秋工告迄功志朴乃件右师之行业与夫兴造本末踵门磬折谒余文者再余以乡梓盛迹且与师有谈之雅勉为叙次之师讳志起潍州昌邑人防业儒既而以异梦有觉遂入道为人气貌魁奇操行清峻通古今善篆籀乐与名士夫游至于醮祭之获福云鹤之显异所在惊动世之耳目者为多遗山谓师外朴而内敏质直而尚义似夫墨名而儒实者盖确论云宜其事业成就如此至元戊寅志朴以师徳请于朝蒙敕定仙号曰直体静真人若志朴者于师弟子之礼始终尽矣尚犹以师不覩道缘大成为欿予慰之曰不然昔真人舎清真而游博去博而终税驾于衞今虽神游无方其眷恋于此也必矣况共衞间名山胜境固为小有洞天如元化现于仙山公和舒啸于苏门海蟾留题于白鹤仙踪灵贶前后接踵见于方志杂出于传记之说者昭昭矣异时驭风骑气追陪真仙安知不过故山而留语俯华表而增怀而为孙刘絶尘之举也邪仍作歌诗详见师志俾刻诸乐石虽绵亘千祀庶几来者有所考焉其辞曰
　　道家者流本静清杳冥而无迹与形崇慈尚俭贵不争兹乃黄老之常经有时土苴为世程祈禳醮祭由是生像縁教设虽强名雄楼杰观争峥嵘猗嗟先生起营陵魁伟徳业门英至人未免安素行河山两戒盘金庭方花古础排巨楹紫云为盖青云城羣仙嫓统须皇灵紫垣落落罗天星先生演化意有征孰后倦焉先此营庶用张本道可兴隂助政治歌清宁大縁未竟倐上升门人攀慕涕雨零歳累月积大有成惜不久视为宗盟仙宫洞房本不扃神游八表风泠泠来过故国宜少停紫极夜气开蓬瀛追攀逸驾非吾能尚想为国储休祯风时雨若谷不螟下洗浇俗还淳诚我诗刻石何千龄要作华表归来铭










　　秋涧集卷五十六
　　钦定四库全书
　　秋涧集卷五十七
　　元　王恽　撰
　　碑
　　辉州重修玉虚观碑
　　嘉平道士介炼师范君贽礼币来谒拜而请曰敝观在苏门顾惟狭陋然厯年乆实为自昔名额敢托斯文俾见兴造本末暨师真住持所自用传不朽廼宿昔所愿见幸宪使惠顾越为光有赫按所具事状州西郭曰草市城北走出广新门百举武有观曰玉虚攷其肇基盖始于前宋政和间所建大定初仍赐今额为正殿一旁小殿二中设三清四圣元辰等像函丈后列神閍前敞下至真官斋坛賔客庖库之仁咸叙而即宜承平乆法供大行钟磬斋鱼之音隠然闻山水间蔚为其前储祥胜地壬癸兵余日就荒落厥后清虚道真人来主治之月殿星坛稍复于旧寻冷公西归属之通妙严君显奉师训惟恪乃创水硙稻田禇庄等业虽罄刮衣盂资赡徒侣大有方便丙申冬严既示化真人志虑深召上足通真师梁志一谓曰玉虚道塲藐尔于共今缮修颇完资用茍有第道匪人何以行逺矧共山羣彦所集半为方外眷属防汝曷克洞玉清之虚静承文献之顾接哉于是唯而来嗣饬治焚修其用俨已有者守之日固方来者增而岁新复于百泉西涯买田数畆筑致爽亭贮经吏植松竹号嘉惠别馆晤言一室防间儒墨暇则鼓琴咏歌将以挹蟾房之景气接鸾鳯之遗音岂惟与泉石而为伍也雪斋姚公爱其幽胜亦尝徜徉其间与师为苍烟寂寞之友传曰尚友知人梁之为道槩可见矣既而师倦勤尽以后事付高弟道灿灿为人丰姿疏秀气爽而象恭志继而本立守防传继惟恐坠越其徒称之曰能灿姓张氏自童行入道一今三十六年矣尝观道家説有玉清玉虚等号亦犹天有九霄神霄为最高然冲而用之于道体何在是固老子法虚心实腹守为清修要者盖心不虚则道无以入物无以容教无以受而腹无以充矣坐进之功茍疎凝存之理或熄若道灿者法夀方尔主治院门甚力至于接外务崇本宗诚能中虚而应物以道腴而充腹者哉正自师祖师梁庸玉汝于成之旨也若然则其为后来纪纲是者矜而式之继为不朽无穷之传也必矣仍为门人作诗俾归来望思以极道真之本其辞曰
　　苍苍共岩桂连蹇兮杳焉予懐仙游逺兮山空日寒怅叠巘兮宫居粒食思展转兮遐想仙标玉雪质兮彤车载花红一色兮醉鞭星驭金虬蜿兮粃糠尘世宅阆苑兮嗟嗟堪舆一烘炉兮往古来今烁无余兮世外无物须人徒兮刳涤览归静虚兮服饵节饮差少瘉兮弱志强骨夀吾躯兮庶几真诠师同符兮
　　大元国大都创建天庆寺碑铭【并序】
　　大雄氏之为教如慈云慧日覆焘无际惟得其人道乃大行宫居像设亦从而炽盛之我国家鼎定全燕教隆内典故精蓝胜刹庄严寳界金碧相望有佛国大乗气象惟永泰寺肇基自辽弥陀者泰之别号也大安兵烬废撤不存鞠为茂草者五十余年大元至元壬申有僧雪堂始来结庵而主之先是师业嗣法犹窟潜天徳以经戒严机锋峻越在云朔名动京师尝假息间有以天庆名所栖而告之者初不谕其故既而有驸马高唐郡王闻师名徳喜之既觏止即依慈防叩真诠师顺事指方日有所觉以至承嗔获谴非罪而罹苦毒者因师一言多所纵释其后王请师住丰之法藏院仍赠贝锦法衣用着显异寻以道行上闻有诏所在防持及观光大都郡王乃出重币易是院为师待问驻锡之所与其徒奉香火修洁精进而已至于建大道塲扩充无量功徳盖遵养而有俟也迨甲申冬皇孙绀蔴刺以师持诵保厘故欲辟静室处之宫府辞不可翼日出货泉二千五百缗洎名骠二仍谕留守段祯詹事丞张九思即所居庀徒蒇事起三大士正殿丈室七巨楹下至门闾庖湢賔客之所略皆完美始于乙酉之春成于丙戌秋仲役初作阙地得废钟所刻天庆二字考之盖有辽建号也事梦既协即为新寺名额于是倚睟像于金光沸潮音于空际有来诸天普临双树顾諟永泰废余复为清凉法观矣后三嵗奉皇孙奁香礼江浙名刹起造藏经师冒涉江湖往返万里存神过化髙风所及奔走供养且有金仙通灵伽蓝主防之应吁亦异哉凢得经四藏计二万八千余卷分贮大都之开泰天庆汴洛之惠安法祥及永丰法藏院仍以法物付之使人无南北通畅风夀圣皇賛寳绪天花雨纷唱雷动日开八方之供者此师之所图维也宜其经来神卫号应基先虽老栢重荣神松囘指有不是过者遂不千里逺持待制王之纲事状以寺碑来请曰山僧空疎无足比数以义以契尚宪使与顾以铭章贶之始终之愿毕矣予以师喜儒学有器识所交皆藩篱大臣文武豪士缓急于士大夫周旋不荣悴间解纷振乏要有实效然去来其间殆云凝而风休也尝即寺雅集自鹿庵左山二大老以下至野齐东林凢一十九人作为文字道其不凢时方之庐阜莲社云是亦将因儒释僧之特达者也冝其行业成就如此固可以着金石而垂不朽矣师讳普仁字仲山姓张氏雪堂其道号也世为许昌人父世荣官至丰州司録叅军母夹谷氏师生有祯祥甫毁齓不荤酒斋初祝髪于夀峯湛老再具戒于竹林云和尚及叅永泰赟公一见器异即蒙印可至有机锋洒落莹彻氷轮头角峥嵘光腾星纬之喻赟派出临济第而上之师乃慧照十九代孙也过镇阳树碑表行濬源接派以昭其本于尊祖追逺光又赫焉余尝论天下之事虽小大有殊醻酢注措皆有本末就释氏教论之佛法者本也塔庙者末也崇其末而遗其本求进于道亦已难矣若师也可谓持用有方审所先后者哉乃随喜賛叹而作偈曰道之大原出于天物生而静乃本然扶持有术繋后传惟圣日逺湮其言夺攘矫防纷目前佛乗自西来竺干慈愍济度心为先众生迷惑不知觉沉溺苦海甘流连人乂安得以手济以法为枻经为船奉持顶戴破黒业火宅变幻生青莲龙宫绀殿尽瞻礼具香须满黄金田阿师振锡下南海岂为头角争昻轩向来四万八千偈重与震旦开经筵燕丰汴洛还旧贯佛界珠网摇秋烟羣昬再晓归至善如梦日月金沙渊汉人得经才四十未若此举思无边功圆行满师不有归之帝孙祈永年八方奠枕磐石靖天子万夀南山坚圣孙神子丽不亿惟城惟藩复惟宣归来丈室炷香坐但觉钟鼓清而圆从此桫椤双树底知师澄定草鞋禅
　　大都路漷州隆禧观碑铭
　　漷州距今新都东南百里而近本汉泉州地辽为镇而亡金县焉兵后井邑萧索仅存县治原隰平衍浑流芳淀映帯左右建元以来春水澄融之际上每事羽猎岁尝驻驆民庶覩羽旄之光临乐游豫之有赖故生聚市閧旋踵成趣至元十有三年遂升县为州从吏民之请也爰有道馆据城西北维亦由是而修崇焉住持圆素大师刘志实者许之长葛人夙秉淑质自童行入道师希真刘志永永即长春丘公高弟清虚韩志谷一再传也初师永诛茒于都之东郊刳心坐忘凝尘空竁者十年盘山王栖云道价高一时歆其精修枉道造谒自号麻衣老夀八十有四怡然而逝师之在弟子列也侍晨昏服勤劳人所不堪己自若也积寒暑三纪犹一日然麻衣见其持守不易皮毛尽而真实在可与有立于是以通真观属院曰玉晨庵者令主张是戊午间诚明真人爱其地佳而气腴嘱之增建以应有开之先始焉荒防二十余畆敝屋数间蔽风雨而已师乃以和光同尘朴实感物为方至一乡钦向愿言信施有不期然而然者助益既多功用渐集遂起三清殿绘圣于堵所谓上九位者居其中又画日月星官岁徳师圣岳渎等神列侍两傍云舒霞蔚灏彩绚目殆像肇分端倪呈露下至严禋有坛静栖有室凢所需皆具以屋而计者三十楹岁时清供真仙来临钟磬之音隠然空际诚迎祥之别馆一方之荣观也既落成洞明宗师以今名榜之及逸真人张公嗣教嘉师之勤命书石以昭厥后遂介链师刘文甫来请铭予以谓肯心而构易故而新岂惟瞻者增敬其因众成功同延庆夀荅鸿休而毕师志使来者祝严防逸而隆福降简穰之本是固所当书者仍以黄庭七言体歌以系焉其辞曰
　　道家者流黙称抱持其雌无所矜居屋火食相奉承鸢飞戾天鱼在畴不若尔休其生爰因像设心自兢仍用善俗滋良萌漷州维南泉故城玉晨有庵无所营敝庐数间仅幪帡一旦缔结三十楹烟光粼粼万瓦青正自肯构今有成要扩师授昭予诚为国迎祥祷上清銮舆岁幸实省耕延芳春水纷霓旌游豫何翅歌三登千秋万歳乐事并道人百拜乞此铭隆禧因之播永馨云间难赏闻忾声安知不有成公兴
　　大元故关西军储大使吕公神道碑铭
　　尽瘁以事上忠也守志以完节贞也忠贞之泽流润后人俾功名奕叶富贵一时而亲弗逮者天也故圣人垂光扬之典可以贯幽明而慰存没斯亦孝之至义之尽也若夫负卓越之竒材抱鶱腾之逸志起家侍从收功转漕台阁借风云之旧门庭绚组绶之荣始以故家遗俗终以令闻令望振门阀而绍先猷者吾于遂城吕氏见之矣吕氏世为燕陲钜族值金季抢攘谱牒坠逸髙曾而下澷不可昭穆公讳嗣庆字昌龄考讳祐仕皇元由行尚书省掾充诸路人匠府总管妣李氏公防喜读书不从羣儿嬉既冠气貎魁杰学通经史善骑射长于辞令思以竒节伟论表见于世耻龌龊出人后时朝廷逺控北庭诏龙门刘公元帅黄公建行台于燕柄用颇耑决公策时务所急及便益民编者十数事以撼二公果竒其材识以国士许焉既而挈之北觐引见太宗皇帝荐其材应时需堪备供奉上伟其仪观收御帐下碌碌初无所知名居无几何译语国体娴习通晓如素宦于朝者由是稍得近侍上前公资颖悟应对周旋动恊睿思自尔顾遇颇异出入殿庭寒暑夙暮十载间谨畏小心未尝易常度上审其可用命提防尚食局事国朝大事曰征伐曰搜狩曰宴飨三者而已虽矢庙谟定国论亦在于樽爼餍饫之际故典司玉食供亿燕犒职掌视前世为重凢羣臣预燕衎者冠佩服色例一体不混肴号曰只孙必经赐兹服者方获预斯宴于以别臣庶踈近之殊若古命服之制公前后被赐只孙锦服十余袭宠数之隆于斯可见岁已未宪宗下诏伐宋车驾由陇山道汉蜀趣合州之钓鱼山大兵既兴粮餫为大计庭议推公宜膺将漕乃降玺书金符充关西兴利军储大使公转致有方给授均一士无饥馁之色民寛飞挽之劳竟用勤劬致疾以庚申年正月廿四日卒于京兆府官舎得年四十有三归隧武之西原从祖竁也公资倜傥有大志奉上忠事亲孝交友诚进不隠谋退无私议古今成败胷中皎然吻纵波涛屡中伦虑材优器干事无盘错膂力方刚经营伊始谓利泽施于人功名昭于时可力致也一旦济浩浩之长川中流柂折涉漫漫之逺路半道车倾士论于焉为之叹惜夫人王氏系保定大家姿温恭靖淑公殁之岁才廿有八舅总匠府君尚在堂二子方髫齓挺志自誓仰事俯育亢起大宗为任遂严奉舅嫜夀终八秋教育二子至于成人为长子防娶金名臣追諡通宪先生梁公孙女今以才华英迈练达政务任枢幕经厯为次子渊娶漕僚清苑王君仲女资秉干敏棣萼辉映任承仕郎管勾中书承发司昆季簉名朝籍校世宦故家不失旧物皆由夫人节义有方以之扶持者也姻戚乡闾至爰称行美取为训范女一人适大都郝氏孙五人防之子道安女恵鸾渊之子定安季安赐安夀五十一终于大都私居之正寝越三日袝安堂实至元八年十一月十六日也防既长枢幕秩中通贵一日与弟渊谋曰今粗有所立猥荷析薪可不知其所自邪惟我先人大志不遂赍恨下泉妣贞干内事克隆遗绪潜徳遗淑大惧坠佚有求铭太史揭石神道贲松槚而垂示不朽融管彤而发越幽光罔极之恩庶几昭报廼以不腆之文来请某自惟昔任里行与防妇翁孝可定交时防方聫姻娅自是交义日笃于今三纪以契以旧有不得辞者谨掇其义烈之言振衰风而厉薄俗者铭之其辞曰
　　惟赵北际保为名城风声气习而燕与并越此两间古多豪英游谈尚气芥拾功名矫矫吕侯资秉忠贞济以学问又多艺能文武备具冨之邦经囊锥脱颖已为世惊一朝麟趾来仪紫庭入侍帷幄即允帝情锦衣分赉宠数光荣佐商有道奚翅割烹大驾南征如靁如霆食惟兵本以先啓行曰转曰漕职焉汝胜民安飞挽师乐均平心计鞭算以经以营鹏图海运九万初程一偾不起其孰使令秦川惨澹有来英灵不随朝露溘焉涕零化之闺壸义烈烝烝二子承庆若绶彯缨婉婉幕画执枢之衡显扬有例圣经义明郎峯西峙鸡距东倾武隧西原风水攸寜复从祖多祉是膺元身不殁永振家声古所谓不于其身而在于子孙者其言有征何以验之视我刻铭
　　大元故昭勇大将军北京路总管兼本路诸军奥鲁总管王公神道碑铭
　　国家当肇造之际所在豪杰应期效顺畀世侯叠将镇据一方父死子继兄没弟及蹈故步而执成规固自若也迨夫守成尚文登庸贤俊通迁调而革旧习明治道而考殊功所谓阀阅子弟持崇髙之体不学无术噤不能有所施为备员而尸禄者多矣论其借父祖之绪余卓尔以才杰着闻膺朝廷之选遴蔼然称为良牧伯者谁乎予于孤竹王公见之矣公讳遵字成之世家平州之迁安县祖讳诰亡金贞祐初任兴平军节度幕官摄府事方大元经略中夏皇太弟国王奉命率兵出榆关循卢龙塞而南雷砰电激所向无前府君审天命之眷临悯生民之涂炭遂挈二州五县版图投献辕门王嘉其忠赤首倡大义即闻于太祖圣武皇帝蒙授荣禄大夫兴平路兵马都总管知兴平府事寻锡金虎符加左副元帅兼安抚使父讳徳明字才卿早嗣世爵属辽右初定抚养遗黎职修藩翰光奕先业焉公防颖悟好读书年未弱冠入侍藩邸即能练习国体通晓译语及长资沉毅负高气所交皆一时豪杰立志宏达耻碌碌随人后岁戊申袭父职仍佩金虎符公自祗承先政夙夜惴惴惟恐失坠视民事为难不敢忽易遇政令之不便时俗之未安思而不置忧形于色必咨访更张俾理顺事得而后已未尝恣情躭于游宴二十年间犹一日然咸谓臧孙有后于鲁荣禄之泽未艾也辛亥嵗入觐宪宗授本路总管兼万户俾专兵民之政殊光宠也世祖皇帝践阼分朔南为十路肇建总管府以公奕世材贤授平泺路总管换佩金虎符且有奉公忘私当副所委之谕至元乙丑转官制行授懐逺大将军知中山府事三年升昭勇大将军彰徳路总管六年改懐逺大将军总尹顺徳路九年复昭勇大将军升授太原路总管兼府尹本路诸军奥鲁总管十四年迁北京路总管兼大定府尹以疾不赴廿一年上章致仕日与故交雅士用琴书棊槊相娱乐序宿好畅幽情裕如也不幸于至元廿五年正月廿有七日薨于私第之正寝享年六十有四越七日于迁安县东石桥西原祖茔之次夫人安氏山东东西等路军抚使安公之女和柔贞顺光备妇道今夀登期頥夫人高氏出卢龙处士家资贤明勤于内助主持家务营办公防预有力焉子男五人曰国彦蔚州采木提举曰国杰俱先公没曰国英不仕曰国士早世曰居仁高所出忠翊校尉汤隂县尹子女三人长适宋氏次毕氏严氏男孙三人不花永兴【阙】　公资雅重智虑周宻奉上忠接下有礼善养名马识别鹰隼衣冠修洁车从闲雅有承平豪贵风度人徒知气习体貎頥养如是而已不知其当官莅政持法谨严听防明察以公正自处凛然有不可犯之色务要纪纲立号令行其治相尹并皆监司理所工匠羣不逞之所集公与辩曲直折奸横不丝髪贷同僚以相假借示并容为言曰为之在我者当如是因公道而致私憾吾不恤也虽时不相能后竟以事直而心服焉所至兴修庙学尊礼师儒崇礼让而抑豪强致差赋办集民安俗阜然悃愊无华不示表襮持守刚果终始如一故治绩浑然不可指摘有古良吏风当中统至元间圣天子励精政事以成效责中书一时宰辅皆极老成选咸谓素无选举笃责之渐惟师帅得人上泽可下宣下情可上达庶几徳化之成太平有象矣故各路总尹慎择其人至有虚旷岁月不肯轻以畀受者公之擢拜适丁兹时故四厯名郡两增崇资皆出公论之所在卒以职称闻亦足以伸眉高谈有光故家含笑瞑目无愧先世矣公既之十载嗣子居仁念潜徳遗懿恐遂湮没闻不肖乆忝太史屡铭当代名公贵人乃件右事状请碑其神道向公移镇洹上不肖适退居淇右相卫之交相去不百里迨尹晋阳亦判平水幕汾晋两府南北相望故稔知其政绩后以迎迓事南来防遇于张少尹昊公馆张与公为风云故契谈其家世行已为详是则今日论述已有开先之兆矣敢勉为次第而重之以辞铭曰
　　辽西惟汉右北平自昔用武地必争榆关北控卢龙横夹右碣石山海扃沉雄气郁贯斗精王公孕秀时之英天兵南下轰雷霆羣情恟恟孰敢婴惟先奋效忠与贞黄于篚王师迎两州千里不震惊寒谷陡觉春阳生风云俪景同飜腾载世柄总民与兵一朝绳武光嗣承鲲鹏变化天东溟六合澄清朝日升修文偃武论治经唐虞黜陟公幽明罢侯置守除因仍徳让凛凛望乆凝汉二千石任可胜政刑相时量重轻剸裁错节需锋棱善良与防奸恶惩大纲既振道自兴庠育材昭世程吏畏民爱风化行厯典四郡称循能赵张才气耻近名白头一节匪变更庶几无忝先业荣世期福夀方川増勤劳致疾孰使令生存华屋丘山零嗣惟克肖孚孝诚银钩翠琰勒我铭蔽芾用播甘棠声遗黎伏读为怆情堕泪当与征南并













　　秋涧集卷五十七
　　钦定四库全书
　　秋涧集卷五十八
  </div>
  <div class="pagination">
   <a href="秋涧集_page68.html">
    上一页
   </a>
   <span>
    ...
   </span>
   <a href="秋涧集_page64.html">
    64
   </a>
   <a href="秋涧集_page65.html">
    65
   </a>
   <a href="秋涧集_page66.html">
    66
   </a>
   <a href="秋涧集_page67.html">
    67
   </a>
   <a href="秋涧集_page68.html">
    68
   </a>
   <span class="current-page">
    69
   </span>
   <a href="秋涧集_page70.html">
    70
   </a>
   <a href="秋涧集_page71.html">
    71
   </a>
   <a href="秋涧集_page72.html">
    72
   </a>
   <a href="秋涧集_page73.html">
    73
   </a>
   <a href="秋涧集_page74.html">
    74
   </a>
   <span>
    ...
   </span>
   <a href="秋涧集_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
