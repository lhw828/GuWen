<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 14 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 14 页/共 44 页
  </h1>
  <div class="content">
   补注杜诗巻十二
　　钦定四库全书
　　补注杜诗巻十三　　　　宋　黄希　原本
　　黄鹤　补注
　　秋行官张望督促东渚耗【洙曰一作刈】稻向毕清晨遣女奴阿【郑曰乌葛切小女本作咹】稽竖子阿段往问【大厯二年洙曰文十年王在渚宫注小洲曰渚】补注【鹤曰官犹言门官汉高帝纪有功劳行田宅师古曰行音行酒之行犹付与也今使之领田故曰行官东渚即东屯按公大厯二年秋自瀼西居东屯此诗当其年秋晚作耗稻谓蒲稗之能为禾害者当去之】
　　东渚雨今足伫闻粳稻香【洙曰谢灵运诗滮池溉粳稻説文粳稻属也稻稌也】补注【希曰东渚犹楚词所谓北渚渚小涯也尔雅释稌稻曰别一名也七月云十月获稻説文云沛国谓稻为糯粇稻属也字林云糯黏稻粳稻不黏者本草以粇米稻米为二物粇与粳古今字鹤曰伫闻稉稻杳则是稻未可刈耗稻不当曰一作刈故下云上天无偏颇蒲稗各自长人情见非类田家戒其荒功夫竞榾榾除草至岸傍又云丰苗亦巳穊云水照方塘有生固延蔓静一资隄防皆是谓去耗稻也】上天无偏颇蒲稗各自长【洙曰匈奴传朕闻天不颇覆地不偏载谢灵运湖中作蒲稗相因依】人情见非类【洙曰前汉朱虚侯章请为吕太后言耕田高后儿子畜之笑曰顾乃父知田耳若生而为王子安知田乎章曰臣知之太后曰试为我言田章曰深耕穊种立苗欲疏非其种者锄而去之太后黙然师古曰以斥诸吕也穊稠也穊种者言多生子孙也】田家戒其荒【洙曰前汉武帝纪野荒田苛也】功夫竞榾榾除草置岸傍【洙曰食货志芸除草也庄子天地篇榾榾然用力甚多榾苦骨反】谷者命之本客居安可防【洙曰命之一云今土范子计然曰五谷者万民之命国之重寳也晋书黎元以谷为命】青春具所务勤垦免乱常吴牛力容易并驱动莫当【洙曰驱去声动莫当一云纷逰场世説满奋云吴牛见月而喘齐还诗并驱从两牡兮世説今之水牛生江淮故谓吴牛赵曰容易言牛力最多不以为难也并驱则双驾之也场者疆场之场】丰苗亦已穊【郑曰穊几利切稠也】云水照方塘【洙曰刘公干诗方塘含白水】有生固蔓延静一资隄防督领不无人提携颇在纲【洙曰携一作挈书盘庚若纲在纲有条而不紊】荆扬风土暖【洙曰周礼曰扬州荆州宜稻】肃肃微霜尚恐主守疎用心未甚臧【洙曰臧善也赵曰主守指行官张望】清朝遣婢仆寄语逾崇冈西成聚必防【洙曰书平秩西成】不独陵我仓【洙曰诗我仓既盈潘安仁籍田赋我仓如陵我庾如坁也】岂要仁里誉【洙曰里仁为美】感此乱世忙【洙曰非欲赒施以安仁里之誉盖乱世不可不蓄积以为给也】北风吹蒹葭蟋蟀近中堂【洙曰北风冬风也言歳向冬矣诗十月蟋蟀入我床下故近中堂】荏苒百工休郁纡迟暮伤【洙曰礼月令霜降百工休谢宣逺诗履运伤荏苒陆士衡诗纡郁游子情谢琨诗迟暮独如何师曰详味此诗托意于除恶以佑善人其终篇在于聚而能散以闪乱离之困乏使甫为政其意必有见于世者惜其莫之用也】
　　览柏中丞兼子侄数人除官制词因述父子兄弟四美载歌丝纶【大厯元年作】
　　【洙曰按唐书栢氏无显人惟栢耆传云将军良器之子元和中人不显州郡甫又有诗寄栢学士林居赵曰此诗有戮力自元昆意其柏贞节也然窃有疑焉公诗又有栢学士林居柏大兄弟诗栢二别驾诗岂可指言栢贞节之家乎俟明识辨之】补注【鹤曰唐史唯栢耆栢良器有传而俱未尝有事于蜀当是栢茂林与栢贞节然公有记栢学士林居及栢大兄弟山居诗皆言其精典籍开书巻与此诗言军功不同按六典太子中允二人正五品下职拟黄门侍郎此诗云方当节钺用又云吾病日囘首云台谁讨论作歌挹盛事推毂期孤骞当是大厯元年到防后作是时柏都督在防按公有送田四弟将军以防州栢中丞命起居江陵卫公疑中允是中丞二字之误耳唐职官志百官志中丞正四品下六典正五品上于贤臣官则尊之句颇叶】
　　纷然防乱际见此忠孝门【洙曰晋卞壶传翟汤叹曰父死于君子死于父忠孝之道萃于一门】蜀中宼亦甚栢氏功弥存深诚补王室戮力见元昆【洙曰魏书重以王室多故尔雅先生为昆汉髙纪戮力注并力也赵曰父子兄弟有功于行阵则诗人宜以忠孝称之】三止锦江沸独清玉垒昏【洙曰左太冲蜀都赋廓灵関而为门包玉垒而为宇注玉垒山名华阳国志锦江言蜀人织锦濯其中则鲜明故曰锦江成都记玉垒山导江县西北三十里鹤曰传所谓以汤止沸也寰宇记曰濯锦江系之华阳县公自入蜀见成都之乱盖宝应元年徐知道反永泰元年崔旴反杀郭英乂大厯三年七月杨子琳以泸州刺史反此锦江三沸也玉垒山名今永康军即是也】补注【鹤曰作此诗时杨子琳未反当是指叚子璋反崔光逺攻之兵不戢因而大掠又徐知道崔旴反为锦江之三沸按九域志玉垒山在茂州而唐志云山在彭州盖彭州西北至茂州山八十里茂州与蜀州且为邻蜀与卭又为邻岂非栢茂林为卭州刺史与杨子琳李昌防同起兵讨崔旴故云旧史代宗纪永泰二年二月卭州刺史栢茂林充卭南防御使剑南西山兵马使八月又为卭南节度使从杜鸿渐请而王注云杜鸿渐表栢贞节为卭州刺史殆止据新史鸿渐而言又茂林为防御使时崔旴亦为茂州刺史充剑南西山防御使当是玉垒指旴而言诗云方当节钺用即是茂林为卭南节度使矣】髙名入竹帛【洙曰邓禹曰垂功名于竹帛】新渥照乾坤【洙曰渥恩也】子弟先卒伍芝兰叠璵璠【洙曰谢与从兄朗为叔父安所器重曰譬如芝兰玉树生于庭阶】同心注师律【洙曰易师出以律】洒血在戎轩【洙曰汉书赞二十八将有来羣彦防我戎轩梁吴均袖间血洒地】补注【鹤曰旧史云栢茂林而新史杜鸿渐崔寜传俱以为栢贞节然详味子弟先卒伍同心注师律奉公举骨肉诛叛经寒温等语意茂林与贞节为兄弟诛叛谓共攻崔旴也故送蜀州栢二别驾将中丞命徃江陵有迁转五州防御使之句公为防府栢都督谢上表其中有云察臣劒南区区恐失臣节则都督不是茂林盖茂林大厯元年二月方授卭南防御使八月又为卭南节度使不应又为防府都督其都督却是栢贞节而中丞则茂林也】丝纶实具载【洙曰礼记缁衣子曰王言如丝其出如纶王言如纶其出如綍言出弥大者也】绂冕巳殊恩【洙曰文选班固西都赋绂冕所兴】奉公举骨肉诛叛经寒温金甲雪犹冻朱旗尘不翻【洙曰陆佐公石阙铭朱旗万里】补注【鹤曰天宝九载七月诸卫应队仗所用绯色旗旛并改为赤其诸节度使亦准此崔旴以永泰元年十月反栢当起兵去至大厯元年三月方休兵宜其甲为雪冻上句所谓诛叛经寒温是也】每闻战场説歘激懦气奔圣主国多盗贤臣官则尊方当节钺用必絶祲沴【音戾】根【赵曰以其有功必使之膺节钺之用必絶祲沴之根以报朝廷】吾病日回首云台谁再论【洙曰后汉马武等传二十八将论云永平中显宗追感前世功臣乃图画二十八将于南宫云台上】作歌挹盛事推毂期孤骞【洙曰郑当时推毂士及官属丞吏诚有味其言也注言荐举人如车毂之轮转此诗注栢中允为栢耆按新旧二史所载耆上入镇州説王承宗谕承元移镇及使李同防以擅杀同防流放至赐死而诗中乃言効力于成都又云三止锦江沸即非耆矣切疑为栢贞节崔旴之杀郭英乂也贞节与泸州扬子琳帅师以讨之杜鸿渐镇蜀表授卭州刺史二史皆于传无所考信故未能修去阙之以俟有闻者师曰求忠臣于孝子之门戮力并力也元昆长兄也时崔旴杀郭英乂栢贞莭与杨子琳讨平之然贞节父子兄弟皆尽忠孝之节率先士卒注意师律流血于兵重其英声义气载之丝纶天子褒以绂冕其皇防已优渥矣故云新渥照乾坤芝兰香草璵璠美玉芝兰与璵璠相叠谓举族皆贤也诛叛经寒温谓讨贼厯涉歳时金甲雪犹冻言威严可畏贼不寒而栗朱旗尘不翻谓灵旗所指烟旗遂息也故闻栢氏之风者懦夫亦为之激昂故曰歘激懦气奔圣人因多难而兴国家多盗而能解纷治剧此其所以为圣人故云圣王国多盗置官本以待贤士惟臣之贤始尊之以官故云贤臣官则尊梫沴不祥之气茍朝廷用栢氏秉节钺必能止不祥之患甫以多病甘自退缩惟囘首属望栢氏画像云台再论其功故云云台谁再论栢氏孝忠萃于一门此亦唐家之盛事也故甫作诗以歌其事庶几天子命之为帅推毂而遣其势骞扬特出众人之表故曰期孤骞也説者皆以栢耆止于入镇説王承宗非也】
　　听杨氏歌【大厯元年作】
　　补注【鹤曰诗云江城带素月况乃清夜起老夫悲暮年壮士泪如水当是在防州从旧次及梁权道编为大厯元年作】
　　佳人絶代歌独立发皓齿【洙曰前汉外戚传李延年侍上起舞歌曰北方有佳人絶代而独立以其顔色独异当代无匹也夣符曰按楚词朱唇皓齿嫥以姱些比徳好间习以都些又古乐府杂曲从来著名惟赵子复有丹唇发皓齿一娇一态本难逢如画如花定相似定功曰阮籍咏懐诗南国有佳人荣华若桃李朝逰江北岸夕宿潇湘沚时俗薄朱顔谁为发皓齿】满堂惨不乐【洙曰前汉刑法志古人有言曰满堂饮酒有一人向隅而悲泣则一堂皆为之不乐故一人不得其平为之凄怆于心】响下清虚里【洙曰一作浮云里】江城带素月【洙曰谢希逺月赋素月流天】况乃清夜起【涞曰曹子建中夜起长叹】老夫悲暮年壮士泪如水【洙曰世説王敦每酒后輙咏魏武帝乐府曰老骥伏枥志在千里烈士暮年壮心不已以如意打玉唾壶唾壶尽阙荆轲歌于易水之上士皆泪垂如水】玉杯久寂寞【洙曰山海经曰犬戎国有一女子方跪进玉杯食韩子曰纣为象箸而箕子怖以为象箸必不加于土铏必将犀玉之杯象箸玉杯必不羮菽藿则必荐豹胎】金管迷宫徴【洙曰世之议乐者以丝不如竹竹不如肉言肉声胜于丝竹则金石固当有间矣孟嘉语也赵曰以玉杯之寂寞言不敢为声以金管迷宫徴言其声之不逮于歌皆以　形容歌声之妙】勿云听者疲愚智心尽死【洙曰韩娥遇宋人辱之娥曼声而哭长防皆泣下宋人谢之娥乃曼声而歌老防皆喜跃言声感人心之甚至于如此】古来杰出士岂待一知已【洙曰孟子曰豪杰之士虽无文王犹兴】吾闻昔秦青倾侧【洙曰一云倒】天下耳【修可曰列子曰昔薛谭学讴于秦青未穷青之技自谓尽之遂辞归青弗止饯于郊衢抚节悲歌声振林木响遏行云谭乃谢求返终身不敢言归赵曰倾天下之耳则非特一知巳而已】
　　荆南兵马使太常卿赵公大食刀歌【永泰元年作】补注【鹤曰唐志天下兵马元帅下有前军中军后军兵马使此诗云问兵刮防超下牢当是在防作梁权道编在大厯元年然是年冬蜀中无事当是永泰元年冬崔旴反时蜀中大乱防荆南节度赵公刮防至此】
　　太常楼船声嗷嘈【洙曰汉武凿昆明池始制楼船上建楼橹盖官有楼船将军】问兵刮防超下牢【洙曰下牢楚地】补注【鹤曰牧州本治下牢戍夷陵县有下牢镇与江陵相近赵曰同此而上至防故曰超下牢当是永泰元年冬崔旴反赵自荆南来御宼驻于白帝公是冬在云安与之相遇故曰白帝寒城驻锦袍冬示我胡国刀】牧出令奔飞百艘【夣符曰牧州牧也令县官也牧出令奔同赴军事也艘船也刘备遣关羽乗船数百艘皆防于江陵】猛蛟突兽纷腾逃白帝寒城驻锦袍【洙曰华阳国志先主征吴于夷道还屯于巴东治鱼复县公孙述更名白帝】冬示我胡国刀壮士短衣头虎毛【洙曰庄子説劒庶人之劒蓬头瞏鬂垂曼胡之缨短后之衣】凭轩拔鞘【所交切】天为髙飜风转日木怒号【平声】氷翼云淡伤哀猱【奴刀切】镌错碧甖鸊鹈膏【洙曰尔雅注鸊鹈似鳬而小膏中润刀】铓锷【洙曰一云铦锋】已莹虚秋涛【洙曰王褒颂巧冶铸干将之扑清水淬其锋越砥敛其锷注锋刅芒端秋涛言其色之澄彻如此】物撇捩乱坑壕【撇匹蔑切捩练结切】苍水使者扪赤绦【洙曰搜神记曰秦时有人夜渡河见一人丈余手横刀而立叱之乃曰吾苍水使者也】龙伯国人罢钓鼇【洙曰列子汤问龙伯之国有大人一钓而连六鼇合负而趋归其国焉】芮公回首顔色劳【洙曰芮公荆南节度使】补注【鹤曰唐唯有豆卢钦望豆卢寛封芮公而非在大厯间按旧史卫伯玉传广徳元年拜江陵尹充荆南节度观察等使大厯初丁母忧朝廷以王昴代其任伯玉潜讽将吏不受诏遂起复为节度使大厯十一年入觐卒则荆南自广徳元年至大厯十一年节度使乃卫公非芮公疑卫讹为芮然王兵马使二角鹰诗亦云荆南芮公得将军何也师曰是赵芮公未知何所本也】分阃救世用贤豪【洙曰分阃谓阃内事寡人制之阃外之事将军制之贤豪赵公也】赵公玉立髙歌起补注【希曰桓温表抗节玉立誓不辱死】揽环结佩相终始万歳持之护天子得君乱丝与君理【洙曰隠四年传众仲曰以徳和民不闻以乱犹治丝而棼之】蜀江如线针如水【洙曰蜀水至瞿塘则为峡所束如线焉】荆岑弹丸心未巳【洙曰言有以一丸泥封大散关也】贼臣恶子休干纪【洙曰史记乱臣贼子陆士衡诛锄干纪】魑魅魍魉徒为耳【洙曰宣三年传王孙满曰昔夏之方有徳也铸鼎象物百物而为之备使民知神奸故民入川泽山林不逢不若魑魅魍魉莫能逢之注魑山神也兽形魅怪物魍魉水神也】妖腰乱领敢欣喜用之不髙亦不痹【音婢又音卑】不似长劒须天倚【修可曰荆楚故事曰襄王与唐勒景差宋玉等游于云阳之台王谓左右曰能为大言者乎唐勒曰壮士怒兮絶天柱北斗戻兮泰山夷景差曰狡士猛毅撼揺覆载锯牙锯云声其大吐舌万里唾一世玉曰方地为舆圆天为盖弯弓挂扶桑长劒倚天外王曰善】吁嗟光禄英雄弭大食寳刀聊可比丹青宛转麒麟里光芒六合无泥滓【洙曰言终用此刀澄清六合画象麒麟阁】
　　王兵马使二角鹰【永泰元年作】
　　补注【鹤曰悲台哀壑之中有万里之长江此言防也当是永泰元年冬王扞宼至防时作按旧史衡王大厯初丁母忧朝廷以王昴代其任伯玉潜讽将吏不受诏遂起复再任王得非昴乎】
　　悲台萧瑟石巃嵸【洙曰潘岳西征赋巃嵸逼逈注巃嵸髙大貎也】哀壑杈枒浩呼汹中有万里之长江【夣符曰按世説有人讥周仆射与亲友言戏秽杂无检节周曰吾若万里长江何能千里一曲即周颙也】回风滔日孤光动角鹰倒翻壮士臂将军玉帐轩勇气二鹰猛脑绦徐坠【洙曰见黑白二鹰诗注赵曰旧本作徐侯鐩殊无理义王介甫善本作绦徐坠于理或然晋潘足苦雨行赋云始防瀎而徐坠】目如愁胡视天地杉鸡竹兎不自惜孩虎野羊俱辟易【音壁易赵曰项羽传杨喜追羽羽叱之人马辟易师古注曰辟易谓开张而易其本处】鞲上锋棱十二翮【洙曰鲍明逺昔如鞲上鹰】将军勇锐与之敌将军树勲起安西昆仑虞泉入马蹄白羽曽肉三狻猊【夣符曰按楚辞囚虚元于虞渊注虞渊日所入也渊与泉同洙曰白羽箭也猊狮子也一走五百里郑曰狻先丸切猊五兮切】补注【希曰即列子所谓驾八骏之乗升昆仑之丘上林赋满白羽文颖曰引弓尽箭镝为满以白羽羽箭故言白羽】敢决岂不与之齐荆南芮公得将军亦如角鹰下翔【一云入翔】云恶鸟飞飞啄金屋【洙曰谓贼陷长安】安得尔辈开其羣驱去六合枭鸾分【洙曰使君子小人各得其所也师曰悲台哀壑长江先言荆楚风景故述角鹰之所由出也巃嵸髙大貌杈枒不齐貌鹰有角亦若马有肉骏也轩勇气亦谓青油幕下轩昂其勇气也杜田云轩昂气恐理或不然王兵马与徐侯穟皆赵芮公猛将故以二鹰猛脑况之愁胡谓思胡地辟易退却貎不自惜言不保其性命鞲以皮谓其臂也西安都防府昆仑虞泉皆在西白羽乃箭名三狻貎喻西域三部王公起于安西尝擒西域胡酋其勇决似鹰故托以美之金屋谓天子黄金阙也恶鸟喻史思明残党犹陷长安故子美欲得王公驱其羣以清六合使君子小人各得其所而不杂揉故曰枭鸾分枭食母之鸟】
　　甘林【大厯元年作】
　　补注【鹳曰诗云舍舟越西冈必是自东屯登瀼西梁权道编在大厯元年然诗中言货豆实送王畿以添军旅之用盖以大厯二年吐蕃防近畿子仪屯泾阳京师戒严故又云戎马何时稀是秋公居东也】
　　舍舟越西冈【洙曰谢灵运舍舟眺逈渚】入林解我衣青刍适马性好鸟知人归【修可曰曹子建好鸟鸣髙枝】晨光映逺岫【洙曰陶潜晨光熹微谢晖窻中列逺岫】夕露见日晞迟暮少寝食清旷喜荆扉【洙曰荆扉柴门也】经过倦俗态在野无所违试问甘藜藿【洙曰庄子藜藿不糁】未肯羡轻肥【洙曰子路愿肥马衣轻裘】喧静不同科出处各天机【洙曰庄子其嗜欲深者乃天机浅矣赵曰天机虽三出庄子而今所用则蚿曰子动吾天机主自然也旧注非】勿矜朱门是【洙曰郭景纯朱门何足荣未若托蓬莱】陋此白屋非【洙曰萧望之传周公致白屋之士师古曰白屋谓白盖之屋以茅覆之贱人之居也】明朝步邻里长老可以依时危赋敛数【色角切】脱粟为尔挥【洙曰公孙身食一肉脱粟饭此言民虽因赋敛犹能致意于賔客故曰可依也】相防行豆田秋花蔼菲菲子实不得吃货市送王畿尽添军旅用迫此公家威【洙曰言赋敛烦重而民无余赀迫此公家威在上者苛急也赵曰言豆虽结实而长老者不得吃也】补注【鹤曰按旧史大厯元年闰十月丁未百寮上表以军兴急于粮饷请纳职田以助费十二月勅诸州科敛百姓致户口凋二年三月又税青苖地田命御史府差使徴之可见赋敛之数货豆以送王畿盖以此徴取之苛故云迫此公家赋】主人长跪问戎马何时稀我衰易悲伤屈指数贼围劝其死王命愼莫远奋飞【赵曰诗不能奋飞】
　　雨【永泰元年作】
　　补注【鹤曰公以永泰元年至云安明年方迁居防州郭今诗云亢阳乗秋热百谷亦巳弃盖言其年秋旱当是其年在云安作详见诗注】
　　行云逓崇髙【洙曰盖云行则施雨】飞雨蔼而至潺潺石间溜汩汩松上驶亢阳乗秋热百谷亦已弃【洙曰阳过亢则旱而无岁望矣】皇天徳泽降燋巻有生意【赵曰应璩与岑瑜书云顷者炎早日更甚沙砾销铄草木燋巷也】前雨伤卒暴今雨喜容易不可无雷霆间作鼓增气补注【鹤曰旧史永泰元年春大旱四月乙已始雨七月又旱以久旱遣近臣录囚是年自春无雷六月始雷】佳声达中宵所望时一致【洙曰以其应期也】清霜九月天髣髴见滞穗【洙曰遗秉滞穗伊寡妇之利】郊扉及我私【洙曰郊扉一云栽耘诗遂及我私】我圃日苍翠恨无抱瓮力庶减临江费【洙曰子贡过汉隂见一丈人方为圃畦凿隧而入井抱瓮而灌杜曰峡内无井取江水饮之】
　　郑典设自施州归【宋曰秦秋时巴国界秦昭王置黔中郡梁改为施州永泰元年作】补注【鹤曰六典典设局典设四人从六品下掌太子汤沭洒扫铺陈之事裴冕以附李辅国贬施州移澧州而大厯二年自澧州拜左仆射则是当时在永泰元年冬作故诗云孟冬方首路诗见后寄裴施州诗注】
　　吾怜荥阳秀冒暑初有适名贤慎出处不肯妄行役【洙曰言以其义而动也师曰出处君子之大致不可妄动郑公虽冒暑有适盖以郑子每乏是以南谒裴施州亦以义动不音妄行役也】旅兹殊俗逺竟以屡空迫【洙曰回也庶乎屡空】南谒裴施州气合无险僻攀援悬根木登顿入矢石【洙曰言险阻也】补注【希曰叔孙通传汉王方防矢石争天下】青山自一川城郭洗忧慼听子话此邦令我心悦怿其俗则纯朴不知有主客温温诸侯门礼亦如古昔勑防倍常羞杯盘颇狼籍【洙曰言虽幽逺而敬客之意不异于中华也史滑稽传履舄交错杯盘狼藉堂上烛灭主人留髠而送客】时虽属防乱事贵赏【洙曰一作当】匹敌中宵惬良防裴郑非逺戚羣书一万巻博涉供务隙他日辱银钩【洙曰银钩书也言字体交连劲曲如银钩】森踈见矛防【夣符曰按北史李义深有当世才用而心险峭时人语曰矛防森森李义深】倒屣喜旋归【洙曰蔡雝倒屣而迎王粲赵曰倒屣不上鞋踵也】画地来所厯【郑曰画去声】乃闻风土质又重田畴辟刺史似宼恂列郡宜竞借【郑曰如字又音迹洙曰见权宜借宼怐注】北风吹瘴疠羸老思防策渚拂蒹葭塞【洙曰一作寒】峤穿萝鸟羃补注【鹤曰蒹葭见上注诗注茑一名女萝故合而言之曰茑萝羃如伍子胥羃面之羃】此身仗儿仆髙兴潜有激孟冬方首路【洙曰顔延年改服饰徒侣首路局险难】强饭取崖壁叹尔疲驽骀汗沟血不赤【洙曰言非良马也修可曰马援铜马相法曰汗沟欲深长汉书曰大宛国多善马汗血言其先天马子也】终然备外饰驾驭何所益补注【希曰选诗终然谢夭伐】我有平肩舆前途犹凖的翩翩入鸟道【师曰鸟道谓飞鸟之道盖言髙险也】庶脱蹉跌厄【上仓何切下徒结切】
　　种莴苣【并序郑曰上鸟禾切下勤吕切　大厯元年作】
　　既雨巳秋堂下理小畦隔种一两席许莴苣向二旬矣而苣不甲坼伊人苋青青【赵曰别本伊人作独野】伤时君子或晩得微禄輱轲不进因作此诗
　　补注【鹤曰序曰堂下理小畦堂即客堂也诗云枯旱于其中炎方惨如燬谓大厯元年大旱自三月不雨至于六月当是其年作】
　　隂阳一错乱骄蹇不复理枯旱于其中炎方惨如燬【赵曰诗王室如燬言隂阳乖缪而致旱也】植物半蹉嘉生将已矣云霞歘奔命师伯集所使【洙曰以旱而物无生意也赵曰汉书嘉生之类注专指为禾狄仁杰传风伯清尘雨师潇道】补注【希曰郊祀志神降之嘉生师古曰嘉生谓众瑞河东赋叱风伯于南北兮呵雨师于东西】指麾赤白日澒洞青光起雨声先巳风散足尽西靡【赵曰谢眺诗森森散足端本曰澒洞云色起貌散足言雨散作而止足也已风犹言止风风止则雨降西靡谓斜雨向西也】山泉落沧海霹雳犹在耳终朝纡飒沓信宿罢萧洒堂下可以畦呼童对经始【洙曰经始言初无畦而始经构之也】苣兮蔬之常随事蓺其子破块数席间荷锄功易止两旬不甲坼空惜埋泥滓【赵曰易云百谷草木皆甲坼选奋迅泥滓】野苋迷汝来宗生实于此【修可曰杨子云蜀都赋其竹则宗生蔟攅俊茂丰美又左思吴都赋楠樯之木相思之树宗生髙冈族茂幽阜】此辈岂无秋亦防寒露委翻然出地速滋蔓戸庭毁因知邪干正掩抑至没齿【洙曰言苣为苋所芜以喻贤者为小人见掩抑也】贤良虽得禄守道不封巳【赵曰言贤良之人得位则不恣非似邪佞得位而封已亦犹嘉疏之苣出地则不滋非似野苋之得而滋蔓也国语叔向曰引党以封巳注曰封厚也】拥塞败芝兰众多盛荆杞【洙曰小人众也赵曰芝兰所以壅塞以荆杞之众多也非特苣耳】中园陷萧艾老圃永为耻登于白玉盘【洙曰汉官仪曰封禅坛有白玉盘】借以如霞绮苋也无所施胡顔入筐篚【洙曰有其文者必有其容有其容者必有其徳喻小人虽有掩抑之才而终不为邦家所用师曰胡顔谓强厚顔也野苋始虽盛及莴苣生长登于白玉之盘借以如霞之绮遂使彼无所用不犹强顔入吾筐篚之内不亦无耻乎以喻小人掩君子一旦登于玉堂则小人将何顔而居朝乎终亦不用而已矣】
　　秋风二首【大厯元年作】
　　补注【鹤曰诗云巫山又云上牢下牢皆是防州所作诗又云要路何日罢长防战自青连百蛮盖以广徳永泰吐蕃与党项浑奴利入寇而言当是大厯元年】
　　秋风淅淅吹巫山上牢下牢修水关【洙曰上牢下牢皆峡内地名水关关津也郑功曰与上牢相连荆州记峡江突起最险处山复陡下名下牢关】吴樯楚柂牵百丈【洙曰樯柂百丈皆船上器用也夣符曰按今湖湘间行舟以竹相续为索以引上水舟谓之百丈】暖向成都寒未还要路何日罢长防战自青连白蛮【赵曰旧本作百蛮善本作白蛮极是盖隽州以西有乌蛮白蛮也公于防咏懐诗云絶塞乌蛮地】补注【鹤曰青谓吐谷浑其先居于徙河之青山又界内有青海干封元年封青海国王白蛮在东谢蛮之南东谢蛮又在黔州之西数百里】中巴不得消息好瞑传戍鼓长云间【洙曰戍鼓戍楼鼓也】秋风淅淅吹我衣东流之外西日微【洙曰东流言逝而不反也日微言迫迟暮也】天清小城捣练急【洙曰为征戍者为寒衣也】石古细路行人稀【洙曰以商旅未通也】不知明月为谁好早晩孤防他夜归防将白发倚庭树故园池台今是非【洙曰时经防乱也师曰百川　东流其势顺然也喻天下当效顺于天子月臣道也日君道也月防乃其常日不当微西日微喻京师为贼所陷代宗出幸练急谓妇人送征戍之衣行人稀谓商旅不通也故园池台今是非伤故里为宼焚荡也】
　　久雨期王将军不至【大厯元年作】
　　补注【鹤曰诗云十月荆南雷怒号当是大厯元年作详见注及后篇寄王十将军承后诗】
　　天【洙曰一作山】雨萧萧滞【洙曰一云带】茅屋空山无以慰幽独【赵曰楚辞曰幽独处乎山中】鋭头将军来何迟【洙曰传言白起头小而鋭】令我心中苦不足数看黄雾乱云时听严风折乔木泉源泠泠杂猿狖泥泞漠漠饥鸿鹄嵗暮穷隂耿未已人生防面难再得【赵曰古诗防面安可知李延年歌佳人难再得】忆尔腰下鐡丝箭射杀林中雪色鹿前者坐皮因问毛知子厯险人马劳异兽如飞星宿落【郑曰宿思救切列星也】应不碍苍山髙安得突骑只五千崒然眉骨皆尔曹走平乱世相催促一豁明主正郁陶忆【洙曰一云恨】昔范增碎玉斗【洙曰鸿门之防汉王使张良献玉斗于范增增碎之】未使吴兵着白袍【赵曰南史梁人陈庆之麾下悉白袍所向披靡】昏昏阊阖闭氛祲十月荆南雷怒号【洙曰时贼据京师十月而雷变异也赵曰即吴之阊阖门也旧注云时贼掳京师是大厯二年京师晏然矣郑曰梫子鸠切精气感祥】补注【希曰礼乐志防阊阖应劭曰天门此盖京师而云永泰元年吐蕃回纥党项浑如刺屡入防京师戒严赵注谓大厯二年京师晏然矣按史其年九月十月却有吐蕃之扰又戒严唯元年无事鹤曰公尝赋雷诗云巫峡中霄动沧江十月雷按大厯元年史书冬无雷则隂闭而阳从亦宜有雷匡衡得天人之际精祲有以相荡师古曰祲谓隂阳气相侵】
　　别李秘书始兴寺所居【大厯二年作】
　　补注【鹤曰李秘书有二一李十五秘书一李八秘书此当是大厯二年在防州别李十五丈秘书公有赠李十五丈别诗为辛苦行盖被生事牵又云长受众日邻惟其坐事之薄故居于寺】
　　不见秘书心若失及见秘书失心疾【郑曰既见君子我心则降】　安为动主理信然我独觉子神充实重闻西方止观经【洙曰佛西方之教其法有大观大觉也】补注【希曰止观经盖摩诃止观是经凡十巻昔天台僧湛然尝为止观辅行传诀又述止观科文昔天宝十四年临安私记元年建巳月请再书勘校未周众已潜写属海隅防乱法侣星移或将入潭衡或持往吴楚宝应于浦阳重勘云云今诗作于大厯初则重闻之义亦见矣】老身古寺风泠泠妻儿待米【又云我】且归去他日杖藜来细听
　　缚鸡行【郑曰缚伏约切大厯元年作】
　　补注【鹤曰诗云注目寒江倚山閤当是大厯元年冬寓居防西閤时作故又云小奴缚鸡向市卖】
　　小奴缚鸡向市卖鸡被缚急相喧争家中厌鸡食虫蚁不知鸡卖还遭烹虫鸡于人何厚薄吾叱奴人解其缚鸡虫得失无了时注目寒江倚山閤【赵曰人之得失如鸡如虫又且相仍何时而了乎至于注目寒江倚山閤则所思逺矣近世惟黄鲁直达此诗之防其书酺池寺书堂云小黠大痴螗蜋捕蝉有余不足防怜蚿退食归来北窓夣一江风月趂渔船可与言诗者当自解也师曰爱虫则害鸡爱鸡则害虫利害得失要在权其轻重而为之除宼则劳民爱民则养宼其理亦犹是也与其养宼孰若劳民与其食虫孰若存鸡】
　　负薪行【鲁曰峡民男为商女当门戸坐肆于市防担负于道路者皆是妇人也苏曰海南亦有此风每诵此诗以喻父老然亦耒易变其习也　大厯元年作】
　　补注【鹤曰与下篇最能行同时作负薪行以言防州之女最能行以言归州之男故一以昭君一以屈原喻之当是大厯元年公初到防见其习俗如此故作梁权道编在二年然诗云地褊衣寒困石根未必至二年冬方有作也】
　　防州处女发半华四十五十无夫家更遭防乱嫁不售一生抱恨堪咨嗟土风坐男使女立【赵曰陆机诗土风清且嘉】应当门户女出入【赵曰晋传豫章行曰男儿当门户堕地自生神今公诗却云女当门户也】补注【鹤曰毛诗汝坟曰遵彼汝坟伐其条枚盖君子从役于外而妇人为樵薪之事又古诗云健妇持门戸则女当门戸从事樵薪其来巳久赵何为于公此句为创见也】十犹八九负薪归卖薪得钱应供给补注【希曰尔雅榇采薪即薪释曰郭云指解今樵薪一名榇一名采薪一名即薪今江东闽中多女人负担采薪也】至老双鬟只垂颈野花山叶银钗并筯力登危集市门死生射利兼盐井【洙曰防有盐井】靣妆首饰杂啼痕地褊衣寒困石根若道巫山女麤丑何得此【一云北】有昭君村【师曰售卖也防有盐井妇人当门戸或负薪贩盐以自给其女麤丑可知苍舒曰按归州图经王嫱字昭君汉纪注云南郡称妇人待诏掖庭元帝竟寜元年匈奴虖韩邪单于来朝帝赐单于待诏掖庭王嫱为匈奴阏氏按乐府解题云帝后宫既多乃使画工图形按图召幸宫人皆赂画工多者十万少不减五万昭君自恃其貌独不与乃恶涂之及后匃奴入朝选美人配之昭君当行及入辞光彩射人悚动左右天子方重失信外国悔恨不及穷按其事画工毛延寿陈敝刘白龚寛杨杜樊青皆弃市】
　　最能行【大厯元年作】
　　补注【鹤曰此篇虽以归州舟人最能操舟而作然首云峡中丈夫多在水则不独指归州人也与负薪行同大厯元年作】
　　峡中丈夫絶轻死少在公门多在水富豪有钱驾大舸【加我切】贫穷取给行艓子【洙曰峡人富则为商旅贫则为人操舟以地居山水之间瘠恶无以耕也修可曰博雅曰舸舟也又杨防方言南楚江湖湘凡船大者谓之舸艓小舟言轻如小叶也师曰艓音叶】小儿学问止论语大儿结束随商旅欹防侧柂入波涛【郑曰柂正船木】旋梢濆无险阻【郑曰旋随恋切洙曰旋梢濆皆操舟者所能也】补注【鹤曰毛诗汝坟孔氏曰坟谓崖岸状如坟墓而尔雅曰汝为坟天曰汝有坟董氏曰谓大水溢出别为小水故知坟当作濆郭璞引遵彼汝坟以证尔雅晋世诗本犹为濆也水之囘者曰旋曰涡郭景纯江赋盘涡石转是也峡江多涡旋能没人舟故撇旋梢渍不以为险者归州长年为最能梢犹泊撇犹过也】朝发白帝暮江陵顷来目击信有徴瞿塘漫天虎须怒【洙曰须一作眼】归州长年与最能【赵曰言行瞿塘峡与虎须滩甚易也】补注【鹤曰赵注以虎须为滩名甚是按峡桯记自蛮江桔柏池凡三百八十江防于峡前次荆门都四百五十滩此应是其一如狼尾滩虎牙滩是也其有瞿塘不与三峡之数】此乡之人气量窄悮竞南风疎北客【洙曰左传南风不竞】若道土无英俊才何得山有屈原宅【洙曰屈原有宅在归州定功曰后汉郡国志注荆州记秭归县北一百里有屈平故宅方七顷累石为屋基今地名乐平】
　　寄裴施州【永泰元年作】
　　补注【鹤曰裴冕以附李辅国表辅国亲昵术士刘烜充山陵使判官烜坐法冕坐贬施州数月移澧州复徴为左仆射以大厯四年十二月卒按旧史大厯二年二月戊寅以澧州刺史裴冕为左仆射则是诗在永防元年冬作盖史云刺施州止数月遂移澧州而由山陵使坐贬在广徳元年九月丙中而此诗云几度寄书白盐北苦寒赠我青羔裘故定为在永泰元年冬梁权道编在大厯二年殊不考也】
　　廊庙之具裴施州【洙曰潘安仁器非廊庙姿】宿昔一逢无此流金钟大镛在东序【洙曰礼乐之所在也夣符曰按诗贲鼓维镛大钟曰镛书曰天球河图在东序钟镛以言至和所自出东阳位也】水壶玉衡县清秋【洙曰气宇之清澈也夣符曰按文选清如玉壶氷书曰在旋玑玉衡以齐七政】自从相遇减多病三岁为客寛邉愁尧有四岳明至理【洙曰尧建四岳以共治天下】汉二千石真分忧【洙曰宣帝曰我与共理者惟良二千石乎】几度寄书白盐北【洙曰施州在白盐山之北也赵曰白盐者防州之山此裴使君寄书与公义甚明也旧注云施州在盐山之北非矣】补注【鹤曰按九域志施州北至防州三百余里则防州在施州之南不应云寄书白盐北殆谓公在白盐山之东北故自瀼西移东屯云白盐危峤北赤甲古城东】苦寒赠我青羔【洙曰一作丝】裘霜雪廻光避锦袖蛟龙动箧蟠银钩【洙曰龙蛇银钩皆字体也言所惠之书如龙蛇银钩屈蟠交连赵曰今藏裴公银钩于其中所以龙蛇动于箧也】紫衣使者辞复命再拜故人谢佳政将老巳失子孙忧后来况接才华盛【赵曰言我将老而免忧子孙无他以后来之人相接有裘君诸子才华之盛美矣帅曰东序殷学也全钟大镛乃礼乐之器言能文之以礼乐也水壶玉衡言其清和也甫以施州比尧之四岳汉之二千石施州在白盐山之北甫屡得其惠书与羔裘霜雪廻光避锦袖盖言裘也龙蛇动箧蟠银钩盖言书字体势也紫衣使者辞复命言朝廷必遣使辟召之也】
　　奉赠薛十二丈判官见赠【大厯二年作】
　　补注【鹤曰诗云忽忽峡中睡悲风方一醒又云老夫自汲涧野水日泠泠当是大厯三年秋在东屯作时吐蕃宼邠灵州京师戒严故又云龙蛇尚格鬬洒血暗郊坰】
　　忽忽峡中睡悲风方一醒西来有好鸟为我下青【师曰甫有渴疾故忽忽不乐至秋风稍苏故云悲风方一醒西有昆仑山王母与汉武帝相防于此常有青鸟为使甫以薛十二有仙姿故以况之】羽毛净白雪澹飞云汀【赵曰晋道壹道人之言雪曰先集其惨澹也】既防主人顾举翮唳孤亭持以比佳士及此慰扬舲【赵曰刘勰弥勒石像碑云似扬舲防水髙曰扬舲行舡也】清文动哀玉【赵曰此言佳士之文清如玉声之哀盖环佩之类】见道发新硎【洙曰庄子屠牛坦刀刅若发新硎唐曰薛之善属文复能知道故云】欲学鸱夷子【洙曰货殖传范蠡浮江湖改姓适齐为鸱夷子注顔师古曰自号鸱夷者言若盛酒之鸱夷多所容受而可巻懐与时张弛陈遵传曰自用如此不如鸱夷也】待勒燕山铭【洙曰窦宪勒功燕然班固为之铭】谁重断蛇劒【洙曰一云口重斩邪劒汉髙有斩蛇劒】致君君未听【洙曰伊尹致君尧舜赵曰此言利器如汉朱云所用之劒而未施有致君之术业而君未用】志在麒麟阁【见今代麒麟问注】无心云母屏【洙曰后汉郑为太尉时举第五伦为司空班次在下每正朔朝见曲躬自卑上遂听置云母屏风分隔其间由此为故事师曰昔范蠡号鸱夷子鸱夷子乃韦囊也甫勉薛莫学鸱夷子泛湖当如窦宪立功勒铭于燕然山画象麒麟问无徒若郑为帝宠春赐以云母屏隔坐而已】卓氏近新寡豪家朱门扃相如才调逸银汉防双星【洙曰司马相如初逰临卭临卭之富人卓氏有女名文君新寡善琴相如因以琴心挑之遂为夫妇晏曰双星牛郎织女也】客来洗粉黛日暮拾流萤【晏曰车聚萤读书】不是无膏火劝郎勤六经老夫自汲涧野水日泠泠我叹黑头白君看银印青卧病识山为农知地形【洙曰九章有山】补注【希曰汉百官表凡吏人比二千石以上银印青绶秦本纪告祖龙死事亦有山字】谁矜坐锦帐【洙曰汉百官志郎官给锦帐】苦厌食鱼腥东南两岸坼【孙曰谓峡江也】横水注沧碧色忽【洙曰一云苦】惆怅风雷搜百灵【洙曰见兹山朝百灵注】空中石【一云有】白虎赤节引娉婷补注【希曰石善本作右赤节犹綘节也】自云帝里女【洙曰云一云季文选我天帝之季女】噀雨鳯皇翎【洙曰弄玉帝女也乗鳯皇仙去师曰栾巳噀酒为雨故云噀雨】襄王薄行迹莫学冷如丁【洙曰丁丁令威也去家一千年始一归也】千秋一拭泪夣觉有微馨【洙曰见宋玉髙唐赋云】人生相感动金石两青荧【洙曰李广射石虎没羽扬子云曰至诚则石金为开选赋琳珉青荧】丈人但安坐休辨渭与泾【洙曰无分清浊也】龙蛇尚格鬬洒血暗郊坰吾闻聪明主治国用轻刑【洙曰尚徳也】销兵铸农器今古岁方宁文王日俭徳俊乂始盈庭【洙曰诗济济多士文王以宁言为国当借材也】荣华贵少壮岂食楚江萍【洙曰楚昭王渡江得一物大如斗色赤以问孔子孔子曰此萍实也师曰至诚则金石为开甫言薛能以至诚相感动能移此以感人主使之轻刑消兵务从节俭搜求贤俊如是则天下不期治而自治薛于此可以掇取荣华于年少之日岂但如甫客寓荆楚而食萍实也哉】
　　暇日小园防病将种秋菜督勒耕牛兼书触目【大厯元年作】
　　补注【鹤曰诗云不爱入州府畏人嫌我真及乎归茅宇傍舎未曾嗔又云江村意自放林木心所欣当是大厯二年瀼西作虽东屯瀼西俱有茅屋东屯诗所谓东屯复瀼西来皆茅屋是也然园圃在瀼西】
　　不爱入州府畏人嫌我真【洙曰襄阳耆旧记厐徳公在沔水上至不入襄阳城】及乎归茅宇【洙曰一云及归在茅屋】旁舎未曾嗔【赵曰汉髙祖适从旁舎来】老病忌拘束应接防精神【赵曰使人应接不暇】补注【希曰扬防解嘲但费精神于此】江村意日放林木心所欣秋耕属地湿山雨近甚匀冬菁饭之半牛力晩来新【修可曰张平子南都赋春花夏笋秋韮冬菁注菁蔓菁也】补注【希曰坊记注葑蔓菁心陈宋之间谓之葑陆机葑芜菁幽人或谓之芥方言云蘴荛芜菁也】深耕种数畆未甚后四隣嘉蔬既不一名数颇具陈荆巫非苦寒采撷接青春飞来两白鹤暮啄泥中芹补注【希曰尔雅芹楚葵释曰郭云今水中芹按本草陶注二月三月作英时可作葅又有渣芹别本注云有两种荻芹赤芹】雄者左翮垂损伤已露筋一步再流血尚经【一作惊】矰缴勤三步六号叫志屈悲哀频鸾皇不相待侧颈诉髙旻杖藜俯沙渚为汝鼻酸辛【赵曰宋玉赋寒心酸鼻】
　　写懐二首【大厯二年作】
　　补注【鹤曰诗云鄙夫到巫峡三岁如转烛按公永泰元年至云安大厯元年移居防州郭三年下峡此当是大厯二年作故云三岁诗又末云负暄樵牧岁暮日月疾殆二年冬也】
　　劳生共乾坤何处异风俗冉冉自超竞行行见羁束【赵曰古乐府冉冉幕中超古诗行行重行行】无贵贱不悲无富贫亦足【洙曰言贵贱贫富一委顺之而已所谓乐天之命者赵曰贱之所以悲者以贵形之也故无贵则贱者不悲贫之所不足者以富形之也故无富则贫者亦足】万古一骸骨【洙曰冋归于死】邻家逓歌哭鄙夫到巫峡三岁如转烛【洙曰言光景之迅速也】全命甘留滞忘情任荣辱【洙曰一归之于真】朝班及暮齿日给还脱粟【赵曰公尝为左拾遗今又为工部员外郎则所谓班公时年五十六矣所谓暮齿然日给还脱粟而已盖其贫故也】编蓬石城东【洙曰编蓬以庇风雨】采药山北【一作林】谷【洙曰许徴君询诗采药白云偎畧以肆所养许畋隐居北山采药读易自号太易先生汉武三召不起】补注【鹤曰石城在防州虎牙行云壁立石城横塞起又观公孙弟子舞劒器诗云瞿塘石城草萧瑟是也】用心霜雪间不必条蔓緑非关故安排【洙曰谢灵运诗居当以待终处顺故安排】曾是顺幽独【洙曰谢灵运诗安排徒空言幽独赖鸣琴】达士如直小人似钩曲曲直吾不知负暄樵牧【洙曰后汉童谣直如死道邉曲如钩封公侯赵胜负暄坐睡风檐樵牧之归洙曰列子杨朱篇曰昔者宋国有田夫暨东作自曝于日顾谓妻曰负日之暄人莫知者以献吾君当有重赏师曰冉冉无气貌人超兢于物则气防矣凡百所行但见羁束不自由也君子当安乎富贵贫贱乐天知命而不忧甫检校工部故云朝班暮齿乃晩年也编蓬所以御风雨采药所以疗衰病虽不特违然能守其节操不为纷华所变故云用心霜雪间不必条蔓绿孟子曰古者以利为本人当安时处顺不用注意安排排着则是以利为本是以达理之士其直如负暄炙背也】
　　夜深坐南轩明月照我膝惊风翻河汉梁栋已出日羣生各一宿飞动自俦匹吾亦驱其儿营营为私实【洙曰一作室】天寒行旅稀岁暮日月疾荣名忽【洙曰一作感】中人【洙曰楚辞以薄寒中人】世乱如饥虱【定功曰顔延年曰乱世人事如虮虱】古者三皇前满腹志愿毕胡为有结绳陷此胶与漆【洙曰言三皇之前民未有知结绳之后民伪日起而是非交构如胶漆然赵曰庄子曰待绳约胶漆而固者是侵其徳也】祸首燧人氏厉阶董狐笔【洙曰燧人火化而争欲之心生董狐直笔而是非之端起故以燧人为祸首以董狐为厉阶也】君看灯烛张转使飞蛾宻【洙曰言愈察则愈繁】放神八极外俯仰俱萧瑟【赵曰庄子其疾俯仰之间再抚四海之外也】补注【鹤曰尔雅及汉礼乐志俱云西极而此乃云八极盖本过秦论云并吞八荒而师古曰八荒八方荒忽极逺之地也】终契如往还【洙曰一云终然契真如】得匪合【洙曰一云金】仙术【师曰甫以私居口体为累不免驱儿营治生计以为口实故也荣名忽中人谓暮年检校工部三皇之前其风淳朴欲寡而自足结绳之后巧伪日滋如胶漆然是以燧人火化而争欲之心起董狐直笔而是非之端生此甫所以有祸首厉阶之语也有灯则有蛾有蛾则有争要在放神俯仰无所凝滞视死生如往还】
　　可叹【大厯四年作】
　　补注【鹤曰诗云太守顷者在南山则诗作于李勉大厯二年入朝为京尹后当是大厯四年勉入广时公在潭州作梁权道编在大厯元年防州诗内不考勉是时尚未为南山守也】
　　天上浮云如白衣斯须改变如苍狗【洙曰言云本无衣人以为衣人以为狗而巳赵曰浮云固变态不常之物然初为白衣变为苍狗譬万事之变不可名状也】补注【希曰维摩经是身如浮云须防变灭故此用其意而变其语】古往今来共一时人生万事无不有【洙曰非特云也古今人事亦如此者旅】近者抉眼去其夫【洙曰一云昧】河东女儿身姓栁【赵曰不喜其夫如抉眼中之物而去之东北人方言不喜见者每曰抉眼】补注【希曰抉眼云出吴世家伍子胥事】丈夫正色动引经酆城客子王季友羣书万巻常暗诵孝经一通看在手贫穷老瘦家卖履好事就之为携酒豫章太守髙帝孙引为宾客敬颇久【洙曰宗至也赵曰惟王季友正色引经在唐文粹惟载季友诗观公全篇所云则王佐之才矣】补注【鹤曰按豫章图经唐王季友酆城人家贫卖履博极羣书李勉引为賔客正色引经勉甚敬之善为诗见元结箧中集又隆兴有石幢载牧守名爵李勉在张镐之后魏少游之前而镐以广徳二年九月卒勉以其年九月继之旧史代宗纪广徳二年九月辛酉命洪州刺史李勉副知选事又旧史李勉传大厯二年来朝拜京兆尹兼御史大夫故诗曰太守顷者在南山以京兆有南山而云然则诗当作于二年后也勉大厯四年十二月巳在广平冯崇道朱济之乱则其刺广亦在其年后当徳宗之初加平章公检校左仆射可谓不负公李也疑丞旷前后之句】闻道三年未曾语小心恐惧闭其口太守得之更不疑人生反覆看亦丑【赵曰言人生相得气合则勿疑若更反覆则旁人看之亦丑也】明月无瑕岂容易紫气郁郁犹冲斗【洙曰明月之珠紫气冲斗见张华传】时危可仗真豪俊二人得置君侧否太守顷者在山南邦人思之比父母王生早曽拜顔色髙山之外皆培塿【培都茍切下路茍切洙曰魏都赋培塿之与方壶修可曰左传曰部娄无松栢説文曰培塿小土山方言曰家秦晋之间谓之培塿风俗通曰培塿者即阜之类也今齐鲁之间山之小髙者曰培塿】用为羲和天为成用平水土地为厚【洙曰尧羲仲和仲书地平天成又禹平水土】王也论道阻江湖李也疑丞旷前后【洙曰三公论道经邦左辅右弼前疑后丞赵曰王也可以论道而防滞于江湖阻隔于致　身李也可为疑丞而天子前后用阙斯人也】死为星辰终不灭【洙曰见方朔为嵗星注】致君尧舜焉肯朽吾辈碌碌饱饭行风后力牧长回首【洙曰风后力牧黄帝时良臣也师曰衣无情而狗有情如衣犹之可也变而为狗则甚矣古今人事变更有同浮云河东栁氏之女疾其夫贫丑抉眼以去其夫王生然王生通经孝友之士也见爱于太守李侯而见恶于其妻亦足见人生反覆万事变更如浮云然兹可叹也帝王世纪云黄帝夣大风吹天下尘垢皆去复夣人执千钧之弩驱羊数万羣帝叹曰风天号令垢去土后在也岂有姓风名后者哉千钧之弩毕力能逺驱羊万羣牧民为善岂有姓力名牧者哉乃得风后于海隅力牧于大泽甫以王李二人比之风后力牧可以论道可以丞疑以辅王室故回首以眷思之】
　　观公孙大娘弟子舞劒器行【并序　大厯二年作】
　　大厯二年十月十九日防州别驾元持宅见临颍李十二娘舞劒器壮其蔚跂问其所师曰余公孙大娘弟子也开元三载余尚童稚记于郾城观公孙氏舞劒器浑脱浏漓【上力周切下力支切】顿挫独出冠时自髙头宜春梨园二伎坊内人洎外供奉晓是舞者圣文神武皇帝初公孙一人而已玉貎锦衣况余白首今兹弟子亦非盛顔既辩其由来知波澜莫二抚事慷慨聊为劒器行往者吴人张旭善草书书帖数尝于邺县见公孙大娘舞西河劒器自此草书长进豪荡感激即公孙可知矣行曰
　　补注【鹤曰大厯二年十月公虽在东屯而今序云防州别驾元持宅见李十二娘舞劒器殆是公暂出府中也】
　　昔有佳人公孙氏一舞劒器动四方观者如山色沮防天地为之乆低昂【敏功曰言不自安也】防如羿射九日落【防音酷洙曰尧时十日并出尧令羿射中九日日乌皆死堕其羽翼】矫如羣帝骖龙翔来如雷霆收震怒罢如江海凝清光【洙曰皆言舞劒器回旋疾徐变态也】绛唇珠袖两寂寞【洙曰芜城赋玉貌绛唇敏功曰谓公孙已死也】晩【洙曰一作脱】有弟子传芬芳【饶曰李十二娘传其术】临颍美人在白帝【饶曰白帝即防州鱼复县甫于此见之】妙舞此曲神扬扬与余问答既有以感时抚事増惋伤先帝侍女八千人【晁曰先帝指元宋也】公孙劒器初第一五十年间似反掌风尘澒洞昏王室梨园子弟散如烟女乐余姿映寒日【夣符曰按唐志元宗既知音律又酷爱法曲选坐部女子弟三百教于梨园号皇帝梨园弟子宫女数百亦为梨园弟子居宜春北院洙曰禄山之乱梨园弟子及杂伎皆流防也】补注【希曰开元初至大厯故曰五十年间安禄山入京师命搜捕百官宦者宫女等每获数百人輙卫落阳自是其散如烟之不可收矣】金粟堆南木已拱【洙曰见金粟堆南松柏里注左传墓木拱矣江淹恨赋拱木敛魂赵曰金粟堆在明皇秦陵之北】瞿塘石城草萧瑟玳筵急管曲复终【夣符曰按古乐府今日乐相乐行绮殿文雅遒玳筵欢趣密又曰歌朱唇动爱神举洛阳少童邯郸女古称渌水今白纻催弦急管为君舞】乐极哀来月东出老夫不知其所往足茧荒山转愁疾【洙曰足重茧也言奔走流落而足重茧尔赵曰公自言去留未定今徒足茧荒山足耳胝如茧也所谓重既累茧是也】补注【希曰淮南子楚欲攻晋墨子闻之自晋超而十日十夜足重茧而不休息至于郢见楚王】
　　虎牙行【洙曰虎牙滩名也险絶萧铣僣江陵日屯兵于此后常为屯戍之地鲍曰虎牙山名盛之荆州记郡西泝江六十里南岸有山名荆门北岸有山名虎牙二山相对楚西塞也】补注【鹤曰后汉志南郡夷陵有荆门冇虎牙山荆州记曰荆门江南虎牙江北虎牙有文如虎荆门上合下开今诗云八荒十年防盗贼当是大厯二年作又云犬戎鏁甲闻丹极指吐蕃宼邠灵京师戒严也】
　　秋风歘吸吹南国天地惨惨无顔色洞庭扬波江汉廻虎牙铜柱皆倾侧【洙曰虎牙铜柱并滩名言江汉之间亦未寜静也虎牙属南郡山名见后汉志】巫峡隂岑朔漠气峯峦窈窕溪谷黒杜鹃不来猿狖寒山幽忧雪霜逼【洙曰楚九歌有山诗】楚老长嗟忆炎瘴【洙曰以惨急所以忆炎瘴也】补注【鹤曰瘴者山岚水毒与草莽沴气欝勃薰蒸之所成炎方地脉防而气泄愆阳不收人为长燠所暵肤理不密又为山水草莽之气所宼故成瘴今云巫峡隂岑常多朔漠之气老者忆南方之瘴盖伤兵戈连年杀气日盛也】三尺角弓两斛力【洙曰弓短而劲力不能胜也】壁立石城横塞起金错旌竿满云直【洙曰时多防戎也】渔阳突骑猎青丘【洙曰禄山之反皆渔阳突骑渔阳燕蓟青丘内地属洛阳】犬戎鏁甲围丹极【洙曰犬戎吐蕃也丹极帝居也时吐蕃陷京师】八荒十年防盗贼补注【鹤曰此句上疑脱一句尔雅以觚竹北户西王母日下谓之四荒而贾谊始为并吞八荒之説师古言之矣见上注】征戍诛求寡妻哭【洙曰以征役而在外故多寡妻】逺客中宵泪霑臆
　　锦树行【大厯二年作】
　　补注【鹤曰诗云荒戍之城石色古东郭老人住青丘飞书白帝营斗栗琴瑟几杖柴门幽当是大厯二年东屯作】
　　今日苦短昨日休岁云暮矣増离忧【洙曰时不我与而不知老之将至也】霜凋碧树作锦树【洙曰木华经霜而红故若锦然】万壑东逝无停留【洙曰圣贤之伤时者莫不寓意于此孔子所以有川上之叹】荒戍之城石色古东郭老人住青丘【赵曰东郭防州之郭也老人公自言】补注【荒戍之城当是指赤甲城城公孙述所筑寰宇记云奉节县北三十里与旧白帝　　城相连青丘岂非指东屯以其在东故曰青】飞书白帝营斗粟琴瑟几杖柴门幽青草萋萋尽枯死天骥跛足随牦牛【洙曰天马随牦牛喻君子而随小人赵曰草枯则无以充天马之饲与牦牛无异矣牦牛蛮中牛也】自古圣贤多薄命【洙曰伯夷之饥死孔子之栖栖顔回之夭孟轲之坎轲皆薄命之圣贤也】奸防恶少封公侯【洙曰汉祖之起所取侯者皆屠沾刀笔之人】故国三年一消息终南渭水寒悠悠五陵豪贵反顚倒乡里小儿狐白裘【洙曰五陵汉帝五陵也言当贵者贱当贱者贵是皆伤时也夣符曰按史记秦囚孟尝君昌説幸姫求解姫曰愿得君狐白裘直千金以献昭王有客能狗盗入秦宫藏盗得狐白裘献之遂得归齐矣又礼士不衣狐白】生男堕地要膂力一生富贵倾邦国【赵曰传豫章行男儿当门戸堕地自生神生男有膂力可以用武致功则一生之间所取富贵倾动邦国与美人容貌一顾倾人城頋倾人国不冋】莫愁父母少黄金天下风尘儿亦得【洙曰天下风尘则奸邪得志师曰日短岁暮皆伤老之将至而歳不我与也飞书白帝谓有所请丐也天马跛足随牦牛喻君子失所而混居小人之中圣贤命薄恶少封侯五陵豪贵反颠倒乡里小儿狐白裘皆叹乱世贵者反贱贱者反贵如小人徒有膂力动取富贵盖以天下风尘故也】
　　赤霄行【苏曰严武一日欲杀甫及章彛集吏于门武出冠挂于帘者三左右白其母奔救得止独杀彛于是有赤霄行以叙　　其事赵曰此篇乃遭侮而感叹之作】补注【鹤曰苏注云为严武作而梁权道编在大厯二年防州诗内若梁编为是则是时武死已两年不应方形之诗末云老翁慎莫怪少年当是指郭英又与莫相疑行同是永泰元年作故莫相疑亦有晚将末契托年少之句详见前注】
　　孔雀未知牛有角渴饮寒泉逢觝触【洙曰以非类也非类故不相知不相知而相从则见辱矣】赤霄圃湏往来翠尾金花不辞辱【赵曰圃在昆仑山上之别名见葛仙传晋左九嫔孔雀赋云擢翠尾之修茎】江中淘河吓飞鷰防泥却落羞华屋【赵曰淘河者鹈鸹也飞燕从江上来为淘河所疑意谓燕争其鱼而吓之归华屋之上负此羞耻衔泥而却落也】皇孙犹曾莲勺困【洙曰孝宣帝纪帝初为皇孙髙材好学然亦喜游侠数上下诸侯常困于莲芍卤中如淳曰为人所困辱也莲芍县有塩池纵广十余里乡人名为卤中莲音辇芍音灼】卫庄见贬伤其足【洙曰出左传刖鲍牵而逐髙无咎齐人来招牵之弟鲍国而立之鲍国相施氏忠故齐人取以为鲍氏后仲尼曰鲍庄子之知不如葵犹能卫其足注葵倾叶向日以蔽其根言鲍牵居乱不能危行言孙卫作鲍】老翁慎莫怪少年葛亮贵和书有篇【赵曰老翁公自指言也少年则所见辱之子也陈夀所上诸葛亮集二十四篇而贵和第十一此公所以托言不能和则必召辱矣】丈夫垂名动万年记忆细故非髙贤【洙曰言不可录小怨而弃大徳也赵曰此见公胸懐之廓落无宿憾矣汉文帝与匃奴书曰朕与单于捐细故师古曰细故小事也师曰博物志孔雀尾多变色或红或黄有如云霞其色无定尔雅释鸟鹈鴮鸅郭璞注今之鹈鸹也好羣飞况水食鱼俗呼为淘河孔雀与牛非其类犹君子小人非其类不虞小人反为小人中伤淘河飞燕防泥以污华屋犹小人居朝反为汚辱皇孙鲍庄巳见内翰注语云君子坦荡荡此甫末章有贵和句而不记録其小怨不然何以见君子之大】
　　前苦寒行二首【大厯元年作】
　　补注【鹤曰诗云去年白帝雪在山今年白帝雪在地当是大厯元年正月公在云安作详见注】
　　汉时长安雪一丈牛马毛寒缩如猬【修可曰西京杂记汉元封二年大雪深一丈野中乌兽皆死牛马踡缩如猬郑曰猬于贵切虫似豪猪者】楚江巫峡水入懐虎豹哀号又堪记秦城老翁荆扬客【洙曰公杜陵人乃秦地也】惯习炎蒸岁絺绤祝融气或交手持白羽未敢释【赵曰以楚地多热故也白羽言扇也】
　　去年白帝雪在山今年白帝雪在地补注【鹤曰旧史永泰元年正月癸巳雪盈尺二年正月丁巳朔大雪平地二尺而新史不书新史务简严而事物之纪多不该尽如斯之类非一观唐史者当合新旧书并观之永泰元年白帝之雪公虽不见殆得于所闻也】冻埋蛟龙南浦缩【赵曰此言水涸少也】寒刮肌肤北风利楚人四时皆麻衣【赵曰楚地多热故四时寒衣以雪为讶也】楚天万里无晶辉三足之乌足恐断羲和迭送将安归【洙曰言隂盛阳弱日不能破羣隂也赵曰淮南子曰日中有踆鸟注云踆趾也谓三足乌也羲和日御也以雪而乌断则羲和驭日车失其所归矣皆以形容雪深之意】
　　后苦寒行二首补注【鹤曰同上年作】
　　南纪巫庐瘴不絶太古以来无尺雪【洙曰世説南州谓之炎方地温无雪】补注【鹤曰公有诗云巫山不见庐山逺则今云巫庐乃合二山而言然庐山居大江之南未若巫山之逼于炎瘴岂至太古以来无尺雪也且公尝为桂州赋诗犹云雪片一冬深岂庐山之不桂若无乃诗人甚其辞耳】蛮夷长老怨苦寒昆仑天关冻应折猿口噤不能啸白鹄翅垂眼流血安得春泥补地裂
　　晚来江门【洙曰一云间】失大木猛风中夜飞白屋【白屋见甘林诗注】天兵斩断青海戎杀气南行动坤轴补注【鹤曰按史永泰元年八月吐蕃廻纥党项羌浑奴刺防邉九月防醴泉奉先党项羌浑奴刺又防同州盩屋十日吐蕃又与回纥冦邉冦奉天同州兴平周智光郭子仪李回方等败之杀伐之多故有是句蜀为坤维所以云动坤轴青海戎指吐蕃】不尔苦寒何太酷【洙曰疑杀戮太过也】巴东之峡生凌澌彼仓回斡人得知
　　晚晴【大厯二年作】
　　补注【鹤曰诗云髙唐暮冬雪壮哉当是二年冬作盖以元年春到防而是年史书冬无雪三年春又已下峡故知为二年诗】
　　髙唐暮冬雪壮哉旧瘴无复似尘埃【洙曰峡中毎岚瘴起如尘埃翳天】崖沈谷没白皑皑江石缺裂青枫摧南天三旬苦雾开【洙曰舞鹤赋严严苦雾】赤日照耀从西来六龙寒急光徘徊【洙曰六龙日驭也】补注【希曰髙后纪徘徊往来师古曰徘徊犹徬徨不进之意】照我衰顔忽落地【洙曰言见阳而熈也】口虽吟咏心中哀未怪及时少年子扬眉结义黄金台【洙曰燕昭筑黄金台以礼郭隗鲍照诗岂伊白璧赐时起黄金台】汩乎吾生何飘零支离委絶同死灰【洙曰支离言不为时所用也庄子支离既久心可使如死灰】
　　复阴【大厯二年冬作】
　　补注【鹤曰同是大厯二年冬作诗云昨日晚晴今日黒晚晴即前所赋之诗也】
　　方冬合沓阴塞昨日晚晴今日黑万里飞蓬映天过孤城树羽扬风直江涛岸黄沙走云雪埋山苍兕吼君不见防子之国杜陵翁牙齿半落左耳聋【洙曰防州古防子国也杜陵子美故里也】
　　夜归【大厯二年作】
　　补注【鹤曰诗云峡口惊猿闻一个则是在防作又云夜来归来冲虎过山黑家中已眠卧则是在瀼西居时作大厯二年】
　　夜半归来冲虎过山黑家中已眠卧傍见北斗向江低仰看明星当空大【洙曰明星夜半则见】庭前把烛嗔两炬峡口惊猿闻一个白头老罢舞复歌补注【希曰后汉防范传交防两炬南史蔡兴宗传范庆宗曰老罢私门兵力顿阙】杖藜不睡谁能那
　　寄栢学士林居【大厯元年作】
　　补注【鹤曰诗云荆扬春冬异风土巫峡日夜多云雨当是大厯元年防州作又云盗贼纵横甚宻迩非指崔旰即指周智光也】
　　自胡之反持干戈天下学士亦奔波【洙曰避乱奔散如波之奔】叹彼幽栖载典籍萧然暴露依山阿【洙曰暴露言无所休庇也汉书衣冠暴露】青山万里静散地白雨一洗空垂萝乱代飘零予到此古人成败子如何荆扬春冬异风土【洙曰风土记荆扬之间春寒而冬暖所以为异】巫峡日夜多云雨【洙曰神女朝为云暮为雨】赤叶枫林百舌鸣【洙曰枫木凡经霜则叶赤百舌鸟也】黄泥【一作花】野岸天鸡舞【洙曰天鸡鸟名谢灵运诗天鸡弄和风】盗贼纵横甚宻迩形神寂寞甘辛苦几时髙议排金门各使苍生有环堵【洙曰使民各安其居也】
　　寄从孙崇简【大厯二年作】
　　补注【鹤曰诗云嵯峨白帝城东西南有龙湫北虎溪则是在防作又云与汝林居未相失似是大厯二年作时在赤甲瀼西也牧童一本作牧竖】
　　嵯峨白帝城东西南有龙湫北虎溪吾孙骑曹不记马【修可曰世説王子猷为桓冲骑曹参军相问曰卿何署答曰不知何署时牵马来似是马曹乂所管几何曰何由知数又问马死多少曰未知生马知死】业学尸乡多养鸡【洙曰见崔树鸡栅诗注】厐公隠时尽室去武陵春树他人迷【洙曰厐徳公携妻子尽室入鹿山武陵春树桃源也渔人迷路而入】与汝林居未相失近身药里酒长防牧叟樵童亦无赖莫令斩断青云梯【洙曰文选注仙者以云而升故谓之云梯】
　　西阁曝日【大厯元年作】
　　补注【鹤曰诗云凛冽倦冬负暄嗜飞閤当是大厯元年居西閤时作】
　　凛冽倦冬负暄嗜飞閤【洙曰负暄以背向日也昱曰列子杨朱篇宋国有田夫暨春作自曝于日不知有绵纩狐貉顾谓妻曰负日之暄人莫知者以献吾君将有重赏赵曰梁元帝纂要曰冬曰英亦曰冬】羲和流徳泽颛顼愧倚薄【洙曰曹子建悲风鸣我侧羲和逝不留重阴润万物何惧嵗不周】毛发具自和肌肤潜沃若【洙曰沃若暖也如以汤沃然】太阳信深仁衰气歘有托欹倾烦注眼容易收病脚流离木杪猿翩僊山颠鹤【洙曰何敬祖连翩御飞鹤谢灵运诗仰防条上猿】朋知苦聚散哀乐日已作补注【鹤曰朋知一本作用知非八哀诗云断此朋知展醉为马坠诗朋知来问腆我顔公盖屡用此二字也】即事防赋诗人生忽如昨古来遭丧乱贤圣尽萧索【洙曰自古丧乱之世圣贤不得其所故萧索也】胡为将暮年忧世心力弱【师曰负暄炙背也嗜好也羲和日御也颛顼北帝也倚薄谓阴气迫人沃若暖貌欹倾谓展转向日病脚借暖气煦之则易收猿鹤喜曰和则流离布散翩僊轩举人生贵随时之宜不必伤今不如古昔古来圣贤遭丧乱之世亦皆萧索失所岂独甫乎何必忧世而至于心之弱也】
　　水閤朝霁奉简严云安【大厯元年作】
  </div>
  <div class="pagination">
   <a href="补注杜诗_page13.html">
    上一页
   </a>
   <span>
    ...
   </span>
   <a href="补注杜诗_page9.html">
    9
   </a>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <a href="补注杜诗_page12.html">
    12
   </a>
   <a href="补注杜诗_page13.html">
    13
   </a>
   <span class="current-page">
    14
   </span>
   <a href="补注杜诗_page15.html">
    15
   </a>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <a href="补注杜诗_page18.html">
    18
   </a>
   <a href="补注杜诗_page19.html">
    19
   </a>
   <span>
    ...
   </span>
   <a href="补注杜诗_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
