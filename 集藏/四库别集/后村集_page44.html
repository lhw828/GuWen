<!DOCTYPE html>
<html>
 <head>
  <meta charset="utf-8"/>
  <title>
   后村集 - 第 44 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后村集 - 第 44 页/共 47 页
  </h1>
  <div class="content">
   后村集卷三十七
　　钦定四库全书
　　后村集卷三十八　　　　宋　刘克庄　撰墓志铭
　　巴陵通守方君墓志铭
　　方氏皆本长官为莆钜宗长官六子秘书少监仁岳者其后尤显至六世至君之曽祖监左承议郎提举广东学事祖庭实左朝散郎宗世少卿两世俱赠太中大夫父盛朝奉大夫知南恩州赠中大夫君以父任为藤州镡津尉再调宜山丞会族兄寳谟公信孺使敌军前议和请君辅行遂以枢宻督视行府凖备差遣为使属敌许寳谟公见堂上余班堂下君苦争敌不能夺伴话者犯寜考嫌名君愠见责之又欲以佩刀易君劔君曰吾以所乗驹易子之马可乎敌曰官马不可易君亦曰官劔也时君年二十六往返者再循三资为惠州判官循州长乐令县与汀贑潮海接壤冈阜深阻奸宄伏藏君弛盐禁而盗清黉舍庳隘诵稀少君作新学而士劝改秩知玉山县先是长官多以不治谴去君至邑大治边事起市军需造戎器江东西骚动君才髙上无乏兴下不知扰余力新玉虹桥台郡以治状闻通判雷州丁母太令人郑氏忧服阕主管仙都观通判岳州民间有巨讼州县有难事大官必曰非方通判不可郡并洞庭丁亥夏潦民皆筏居君适虑囚傍郡所过行视水灾擅发常平米赈赡常平使者董与几闻而贤之与提刑交荐权州事前守童壎拘抽客木未用也总领檄取之君曰木属州不属总领与半可矣因言州顷被火未复旧观盍留其半以葺州乎总领怒诬奏君为兴土木为游观君去不以罪岳人追送彩旗蔽路于是四川辟万州广州辟浔州皆不报呜呼善事上官柔也不畏强御刚也挟贵征利势也守职抗论理也国家于士大夫欲其刚不欲其柔欲其徇理不欲其徇势而君之所遭如此盖刚不胜柔理诎于势其来久矣悲夫君仕宦三十年常借僧屋以居归自巴陵始葺旧庐疾起脾胃以绍定二年四月二日卒于寝官至朝防郎年四十九配林氏封安人五子长鈵次鐄先卒次鏋次铿以某年某月某日文斌里北山吴坑之源君玉立美髯风度萧散琴书猨鹤不离左右心悟笔法大字劲拔得瘗鹤之意小楷遒媚有黄庭之韵诗律尤髙以后山为师故家之美子吾党之快士也然为人精链不以清谈自放早苦贫其歴官成家皆辛苦自致不缘他人使天假年岂不为材公卿悲夫君讳世京字可大自号可庵铭之曰宗卿仗节过故宫手扳陵柏号悲风还奏有泪溅衮龙绍兴开禧时不同祖主复仇孙和戎愤平耻歇耆旧空反复前事思遗忠
　　朝请大夫直秘阁主管亳州明道宫林公墓志铭
　　公讳瑑字景良福州福清县人将佐监簿赠通议大夫格之曽孙龙图阁直学士赠少师遹之孙知沅州赠金紫光禄大夫埏之子少入太学淳熈十一年与兄璟瓌同擢进士第公唱名第四教授鄂州始増学畬往时丐州家猪羊税钱助养士公却不取秩满差干办江西路转运司公事丁母卓夫人忧服阕差干办浙西路提刑司公事丁金紫公忧服阕干办两浙路转运司公事沈运使作宾名能吏事一委公沈公画诺而已几辅之讼多挠于势公介峭自立门絶私祷有防与掌故执政欲搀授公谢不愿既归四年不通问执政怒超用它人开禧末始除吏部架阁嘉定初元除国子正迁武学博士诸王宫大小教授轮对言臣侍罪班行更化前后督所目击不知今日立政用人建法施令有以异前日乎庙堂除授未公宫掖请谒不肃孤士沉下僚穷民茹怨气陛下真诚有余刚断不足名更化而实不更化始欲善治而终不可善治别疏言战鬬流移饥疫盗贼之余民生可哀内帑积而不散掖庭用而不会戚里无勋劳而继富貂珰借营缮而干没盍讨论裁撙以裕民乎又言今天下之财尽归赃吏破数十赃吏之家可活数百万之民矣改国子博士求去出知兴化军前守坐楮价罢奸民动以减落讦善良持官吏公出令曰诏书不云乎予者受者俱坐之应交易已受钱而讦者罪如诏书未受钱者未为行用止罪讦者民不复讦监司按产髙下配民藏楮公曰民未户晓请为期屡寛之撞防官至公又使吏摘语民得为备比去无一人犯令郡多佛寺鬻寺取财名曰实封逐僧没谷名曰拘桩公悉罢之郡计反羡蠲三县夏税寺院五之一第一第二等户三之一第三至第五等户半蠲之一钱至六十钱户全蠲之以樽节钱代输其治以惠利恻怛为主待吏民至诚无钩距然情伪皆得未尝拒人絶物然非意相干者见公风度往往忘言而去自有郡以来独公遗爱久而见思知全州治全如莆未两月擢广西路提防刑狱公事引疾辞不拜全人惜夺公有峒徭数辈黧老矣相率造廷愿公毋去改知袁州疾愈袁人将来辂力请祠两任成都府玉局观改建康府崇禧观绍兴府鸿禧观今上访落召赴行在再辞再不允公拜疏不已曰臣进无所补退非为髙以病卧家不任朝谒惟圣朝哀怜上知不可夺除秘阁主管亳州明道宫训词云饬身谨行为郡廉平者朕眷眷如此贪刻躁竞之习亦可少媿矣明道祠满有诏因任视勇退如荣进保闲冷如权位旧庐畧缮葺小圃麄种蓺玩花木之芳洁不酣赏也爱风月之髙爽不嘲弄也体中佳时幅巾短褐野眺露坐悠然忘归每言吾一生无求最乐又言人不可有势不可有名不喜为要官曰势之所在不愿交闻人曰名之所在旧患足疡时作时愈绍定二年春疾作渉秋不愈食寖少气寖防犹自力无惰容对子孙无媮语整襟拱手以致于逝九月晦日也年七十一积阶至朝请大夫公弱冠擢髙科留滞二纪才为掌故学官中年去国白首辞召立身本末世莫瑕疵平日论著晚悉焚藁惟有通鉴记纂其间精识多先贤所未及杨震四知之论自汉谓之名言公曰震举茂才而得懐金之人是不知人也此言之至于我是不能使人知已也呜呼公贤于震逺矣名理之外它无嗜好奉已虽啬亲故待公而食者若干人倾窖赈歉买田赡宗无柄而及物不富而好施人以为难性友爱与容州使君少同登老同退秀眉黄发时论以方二疏遗言无一事可恨恐戚吾兄耳配宜人黄氏温陵人通直郎轻之女幼随母聂夫人依简肃林公简肃爱之如子既嫁公严之如宾为人有识量达义趣淡食素饰相安隠约先公二十年卒清逺里福胜山之原二子公遇迪功郎监潭州南岳庙公选孙男四人观同合新自宜人没二子朝夕侍公跬歩不离家庭讲肄偶有会意辄喜曰天下至乐不出闺门之内公遇始调宁化尉不忍去其亲自乞岳祠孝谨恬退家法然也一女适承议郎新通判潮州军州事刘克庄不幸克庄悼亡公始衰病悲夫二子以十二月八日奉公合哭谓克庄子宜为铭公制行冲约有黄宪陈寔之髙论谏明辩有贾谊陆贽之通治民岂弟有阳城元结之思可以厚风俗尊朝廷而浮沈闾巷绩业不究惜哉自古及今士之巻怀退处者多矣主莫我知也时莫我用也若夫既知之矣将用之矣乃独行其志长往不返岂非大易所谓遯而无闷孔子所谓乐而不改者欤是不待铭而传者也虽然不可不铭也乃铭曰余欲扬公之善公不近名揭公之清公畏人知后无良史公记铭诗茍有名笔卓行循吏非公其谁于乎后人勿废兹碑
　　姚元泰墓志铭
　　君姚氏所居江上介兴福之间籍占二郡始名正夫拔莆田解开禧甲子易名元泰福州首荐考官真公德秀也天下皆诵君赋尤工策论落笔千字辨丽条达累上春官不第今上登极君当拜官不就卒年五十五绍定庚寅正月乙酉与配黄氏合新兴垅二子悦早世荣一女适李某呜呼先行后艺古也行艺兼取汉也遗行取艺唐也坏取士之法自唐始然当其时主司得求士陆贽权德舆是也先达得荐士陆傪韩愈是也士得自荐行巻是也论定于平素而一日之工拙不与焉至本朝文法益宻主司不敢求先达不敢荐士不敢自荐糊名焉置棘焉欧公欲绌刘辉而得刘辉苏公欲取李廌而失李廌二公皆文擅当世眼髙四海而抑扬去取之际如此然则君之屡摈于春官无怪也君博通经子疏义音训皆暗诵入试用某事某事出阅无一字差者铭曰昔孟氏有天爵人爵之论嗟君平生所欠一第若其天爵岂不素贵勉哉后人嗣训勿坠
　　顾安人墓志铭
　　安人顾氏承奉郎致仕林公美中之配承议郎清湘通守百嘉特奏名百揆之母年八十七绍定二年十二月既望病卒于是承奉公没且三十年明年十一月既望合乌石山孙男五人女一人适方雷发曽孙男女各一人始安人归林氏夫贫子幼宾敬诲育情谊两笃承奉公厚德称乡闾二子儒学奋科第安人力也未尝观书而是是非非皆中于理通守成童时诵通鉴安人闻秦皇汉祖事以为仁暴不同兴亡亦异中年稍喜佛学然不泥像教自治心性而已通守为永春宰有惠政则曰老人之教邑人亦曰寿母之赐相率礼所谓浮屠者屡矣尝言一日中须行一二方便事以此自励亦以励人见里中好善者为恶者必曰若有天道岂无罪福通守仕益久家益薄诣其居井臼萧然升其堂穉耋欢然勤孟母之机截陶亲之发若千金之累焉负季路之米烹茅容之鸡若三牲之养焉其慈孝如此前通守命克庄曰铭以幸子谨攷安人之先自固始徙莆祖时亨清海军观察推官父师顔母林本路茶使某之孙也铭曰一箪半菽共安臞儒之贫万钟五鼎不待令子之贵可悲也夫可悲也夫
　　林龙溪墓志铭
　　君林氏名及之字时可以孝谨自操持若严父哲师之临其傍也以礼度自检责若法家拂士之议其后也发言主于谦厚若恐其有忤触也制行归于平实若恐其渉矫亢也为人自防至老大槩如此人知君粹然佳子弟而已然貌讷而心敏表和而里刚盖人有所未知者尉増城豪吏湛渭挟巨赀倚长官占营房广私舍君白台阃毁屋返侵掾湖州戚畹与濮秀二邸在焉先时诸贵月遗库官钱三万兑俸无度君却遗禁兑诸贵皆曰司法清吏也不敢怨用増城获盗赏改官丞永福尤清苦吏卒不胜饥皆弃去至自行文书宰龙溪一意拊摩以智立威为耻听讼恕督赋寛曰宁得罪上官无得罪细民宁贫苦吾县无贫苦吾赤子虽被诃诘终不改度代归以绍定二年三月初九日卒年六十一秩止宣义郎赐绯鱼袋四年三月壬辰于常泰里羊平山之原夫人蔡氏一子友端二孙尚幼初君大父秘阁累更麾节父徽猷使闽广江东西皆名部牧信泉明福皆大州以清节闻天下身后墼屋一区田尤薄君廉肖乎父祖而官减乎家世里人多悲伤之今夫骤贵者必暴富本乏寸椽俄美轮奂旧无块土倐亘阡陌者皆是也阳虎曰为仁不富优孟亦曰贪吏死而家室富廉吏死而妻子穷然则廉而仁不若贪而刻欤噫此为人欲方胜天理未定者言也及定而胜则于公之门大而杨震袁安之世贵也曽大父中大夫讳选秘阁公讳孝泽徽猷公讳枅母令人黄氏吾母太淑人君之从女兄也乃为之叙而铭之曰崛起而腴素官而臞猗君之家其有后乎
　　李节妇墓志铭
　　李氏莆田士人王孝曽之妻也嫁朞月孝曽死里中慕其容德争求娶兄弟怜其少寡夺其嫁李曰夫死而背之不义姑老而弃之不孝请勿复言吾死王氏矣或曰如贫何李曰疏食足矣或曰如无子何李曰絶者不可继乎乃谋于姑取侄之襁抱者为子里人初闻而贤之又疑之曰激于暂者每渝于久令于始者未必不缪于终也既而李事姑诲子皆应礼法持身如玉雪非岁时祭享不饰容服燕游俱削迹妯娌希见面盖十年而姑没二十年而子娶及见孙男二人女三人于是昔之疑之者莫不悚伏敬嗟仰其人髙其节也初王氏窭甚至无以养生送死李黍积铢守遂成中产冠昏防祭未尝求贷悉举三世菆寄之棺及其夫序于常泰里蓼洋山复葬其姑黄夫人于保丰里唐基山预坎其右曰它日以我祔焉然后里人不独悚伏敬叹而髙其节顾其才亦不可及也绍定辛卯李寡居二十有八矣四月已卯病卒年五十六向之悚伏敬叹者又从而悲哀悼惜之也子宜续遵遗命以明年三月壬午襄大事介余友人李钢来求铭昔欧公书断臂妇人以媿五代之为臣者余录李氏之事抑扬反复非止可为内则学士大夫览之亦足以自儆也彼其闺房婉娈所立之卓如此使为男子逢世变故必能抗夷齐之志受人托付必能任婴臼之事乌虖可敬也夫可敬也夫李氏曽祖宗顔通奉大夫祖利正父宣仲其铭曰言不出梱足不越户少不逾礼老不改度藏其未掩之骸续其已絶之绪是为节妇李氏之墓
　　陈太孺人墓志铭
　　绍定辛卯仲冬壬寅新安别驾方君符与其弟籥祔其母夫人于父府君之墓征铭于克庄曰知吾家事者莫如吾子愿笔之方刘邻也克庄之先君子于别驾君之诸父友也敬诺不敢辞夫人陈氏祖绎之朝阳令父某早世无子夫人鞠于叔父及归府君姑曰恭谨有礼法不当如吾妇乎族戚相语曰温良无忌刻不当如某嫂乎母宋改适复寡无所归夫人奉事之终身女弟适吴稚季亦寡夫人经纪其幼无倦色常以古语励二子曰民生在勤勤则不匮我妇人不解书意岂谓勤则事无不可为耶别驾君果擢第籥亦有声场屋夫人嫠居二纪别驾君游宦四方板舆必俱佐怀安人皆曰佳哉主簿教京口士皆曰贤哉博士宰浏阳人又曰仁哉长官母教也别驾君仕寖显朱绶象板娯侍里第夫人遽以庚寅十一月六日卒年七十四二子符籥三壻贡士黄龙应进士林复之楼谷谷四明人孙男曰子同尝拔江东漕解曰斗孙孙女二人昔者诗书图史所载多闺门淑媛之事共姜伯姬以节孟母以训曹娥以孝盖不可胜纪至近世碑碣始详于王公大人而畧于妇人女子若以为无与于世教者夫如是则列女之传不可复续而彤管废矣若夫人者母之孝女姑之顺妇夫之令妻子之贤母也与诗书图史所载皆合铭其可以已乎铭曰林公立义里之耆旧其尹怀安升堂拜母夫人有规令尹敬受呜呼夫人岂惟女妇使为男子凛然节守我铭非诬以订不朽
　　丁元有墓志铭
　　莆无他丁君之先自固始迁校书郎讳彦先者传四世至君之先府君讳寳成是生八子伯槐伯林伯椲皆贡于乡伯梅尤有声场屋伯桂擢已未第今为宗学博士君讳伯杞字元有于次第二庆元丙辰入太学嘉定丙子监举庚辰内舍校定绍定己丑九月辛巳试上舍方握笔属思暴得疾扶出卒允蹈斋年六十九博士哭之恸吿于朝乞防君丧还里不报南一奉匶归菆北山后五年癸巳十二月甲申始克于丰城里后洋之原君在太学三十年行艺絶出屡挫益鋭己亥舍闱既定魁选以诗复韵绌时御史刘公棠董试为之太息今上龙飞久于学者例得仕君独辞不拜为人于伦纪最笃亲戚朋友急难勇徇之忘其力之不足也母叶宜人配王氏二子南一拔漕解南英后伯父二壻进士杨龙起黄景宣龙起者固烈士闻君讣独歩赴丧不幸亦客死初府君刻意训子以诗礼名堂艾轩林公为篆其匾君兄弟竞爽珠璧相映人谓如荀氏八龙矣既而多不得年华而靡实士林悼惜存者惟博士与君又弱一个焉嗟乎积而报种而获理也以君观之理何在哉虽然智力之营有限而诗书之泽无穷府君一布衣以博士赠朝散大夫君老不第而南一克世其学夫在其子犹在其身也在其弟犹在其兄也亦理也由前之论则为善者惰由后之论则力学者劝南一勉乎哉铭曰天下声律尚莆体莆体发源自丁氏君最先鸣唱诸季呉融徐寅敛袵避惜哉舍法亏一篑身不及试在厥嗣
　　方子约墓志铭
　　君方氏讳符字子约少受学于叔父履斋覆斋者讳大壮字履之朱文公门人也为义理之学终其身不应举君以乡赋上春官道攷亭拜文公于精舍文公留语絫夕为作字説中庆元己未进士第时方弱冠文公喜贻书贺履斋焉歴怀安主簿教授德庆州监福州岭口仓教授润衢二州知浏阳县通判徽州赐绯中罹祖母府君先夫人忧在怀安不久德庆徽俱未上君为人清苦自励其行修于家达于乡而按于世无可疵者焉其学闻之师质之友而措之民无未合者焉为令佐不钩距以求情然民莫得而欺也为师儒不牢笼以钓誉然士莫得而毁也自一第至改秩自初筮至通守穷达得丧一委诸命未尝加毫发智巧于其间自不求进世又无能进君者惟潭帅温陵曽公表其邑最润守金华乔葛二公奬其师道三贤皆时钜人乔葛继升廊庙君亦无翕翕趋附意绍定六年正月己未暴疾卒于寝年五十八前孺人黄氏刑部侍郎艾之女后孺人林氏皆无所字庶生一女遗命以弟籥次子斗孙为嗣其年十二月壬子葬于保丰里丘泽山之原君处众中淡然冲退形气之清足以贵嗜欲之薄足以寿而秩止侍郎年不满一甲子里之善士皆相唁曰子约而止是乎余曰与君同时一軰生而富贵光宠有出于君殁而无善可书有媿不瞑者多矣今子约仕虽不大显然贵重其身如圭璧全而归之以见其先人于地下复何恨也曽祖翼祖耀卿父申之赠宣教郎母太孺人陈氏铭曰吉士常人古之所贤季世反是德后才先君老于外于理宜然其人则全复于斯阡
　　柯孺人墓志铭
　　夫人柯氏承务郎温陵徐君奕之妻年七十二端平改元三月癸未卒葬南安县某里某山子泰闽清县尉女适人者进士柯百朋新临安府教授黄缜新古县主簿禇应祥前知福州侯官县李洪宗饶州永平监留元治其壻也余为尼初承务君太夫人聂严姑也夫人事之而顺承务君疎财而好礼赀不益而费滋广夫人处之而安一子九女多侧出夫人拊之如一晚得风痹疾一日寝惊寤曰吾梦一竒女持花来今帷帐内异花无数即具盥易服使侍疾者诵西方佛名奄然而化噫六合之外果有所谓西方耶若果有之昔之圣贤死者多矣未有至其方者惟后世之匹夫匹妇变灭之顷恍惚之中皆曰吾往游焉余未之信也然而疾疢不能昏死亡不能怖其视沉緜牀笫贪生怛化者岂不差贤矣哉以夫人之聪明使其尝闻曳杖消摇之歌易箦战兢之言虽无西方亦有以死矣铭曰死生之变岂不痛哉达矣夫人孰为去来
　　方东叔墓志铭
　　君方氏讳大东字东叔曽祖献祖庭辉父履之受业于朱文公杜门自修不践场屋匾其室曰履斋里人因以称焉君未冠辞藻轶出遇乡先生课羣儿郡博士试诸生未尝脱魁亚盖其技精手熟虽不能蕲中的而自不能外于的也然秋赋辄不利每主司失君里中必唶唶叹息君曰是吾命也殊无沮挫意端平甲午始与其二子涓孙清孙同拔胄解于是年五十矣明年同知贡举中书舍人洪公咨防得策卷竒之拆号则君也廷试复中乙科旗铃所至同业者多为君乐饮相庆君亦无喜容调泉州永春县主簿归道建安漕使姚公寳素闻其名檄摄瓯宁尉府学教授防永春趣戍君亦以疾求还里至之日终于寝前为君乐饮相庆者莫不颦蹙而相吊也君为人豪爽乆困名场血益燥形益臞独志气坚悍不衰与人友有情谊留建安数月尔民曰廉尉也士曰贤师也其卒以丙申二月某日葬以五月某日与配林夫人同穴墓在乌石山三子涓孙国子进士清孙国学进士洧孙尚幼初履斋辱与予先君游君辱与余游且死以铭见属余惟国家以科目取士一名之中否终身之通塞系焉故中则族戚朋友之伦皆为之喜否则戚非其族戚朋友而为之喜戚者鲜矣若君之中否则一国之人皆为之喜戚呜呼亦足以见君之艺果有以出乎人也又足以见君之信于乡悦于众以行不专以艺也古有所谓秀民誉士盖王朝卿大夫之选君真其人欤悲哉命之不淑也君晚携涓清偕入京人谓一翁二季复出属纩顾二子曰汝在我庶几不死矣铭曰五十防名前则艾轩君壻于林解褐亦然曷不冬卿曷不掖垣此天且卑彼贵以年呜呼奈何命制于天其庆在后二季勉旃
　　黄栁州墓志铭
　　朝请大夫黄公讳简字德廉将浚明奉家传来乞铭余矍然曰公吾故人也铭其可辞黄氏自固始迁闽至八世祖校兴公兴自泉迁莆曽祖璋祖文炳赠朝散大夫父艾刑部侍郎赠少师为绍熈名臣公年十六以胄子试春官不利父任为承务郎歴镇江府江口镇税休宁丞知会稽丰城县通判严州知宾栁二州端平己未闰七月丙辰病卒于寝年五十九明年九月壬申与宜人方氏合于城南小塘山方中散大夫勋之女孙礼部尚书祓之女一子浚明将仕郎一女适衢州文学陈楷公凝重静黙语笑容止皆中凖程出于自然律身居官尤严恪初少师公在谏垣论击辛卿弃疾辛衔切骨及尹镇江公已先去犹锻链吏卒终不得毫毛罪休宁有十四年不决之讼公一阅得情会稽绳贵游雪狱寃丰城筑废堤修学政猺攻宾州公调土豪义丁夹击薙狝无遗絶口不自言劳州始贫比去帑庾皆实栁之兵吏始按月支俸南官有不幸者必经纪其家然公所至刚峭自立嶷嶷有风棱不肯随世俛仰其在润越皆以避仇去在严以忤巨室去在栁以谏官诛贿不得去同时汚吏憸夫多据要剧超显美公方闭闗萧然食仙都崇道之禄以老岁月及天子亲政向为权奸摧抑废退之人稍见收用而公忽忽死矣公事母齐国方夫人尽敬拊诸弟极爱岁晚雁行凋零始衰多病俄而季弟畨禺通守箎复夭公哭之恸奏官其子钦明易箦犹曰吾死无可恨如诸院幼何闻者咸悲伤其意焉铭曰寳绍之相放利鬻权以贿少多为人否贤富挈诸霄贫挤诸渊嗟嗟黄公白首瘴烟端平反是廉约者甄公不少需遽蜕而仙前厄乎人后制乎天嗟嗟黄公返于斯阡
　　周夫人墓志铭
　　丰城熊君大经忠孝人也余令建阳君为主簿常勉余以善有过必面规不少恕秩满别余曰吾归养吾亲矣既别余逢人必问君所向曰未尝出也余甚贤之犹意未必坚且久也绍定己丑君闲居五十年矣其年十一月朔周夫人卒起复吉州龙泉令不行免防犹不调官余滋贤之君书抵余曰子其铭吾母也盖余居田里守宜春使番禺君书岁至至必速铭余贤其子又贤其母乃序而铭之夫人邑之苦竹里人父师古母胡氏年十七为隠君子熊炳子着之妻三十有三年而寡又三十有七年而卒年八十六其少也逮事祖姑皇舅尊者称其孝其壮也独当家事嫁妻姑叔字夫之庶弟卑者怀其仁及其晩也家徙而愈丰赀积而愈倍乡党伏其智子孙力学文质彬彬预计偕者七人州邑推其义方呜呼全矣明年九月壬寅抚州临川县明贤乡北山之原五男子大统大经从事郎广南西路提防刑狱司干办公事大原乡贡进士大模大纲二女子嫁范伯翼范伯震统原纲汝兾前卒孙男九人敏孙庄孙达孙能孙同孙訸孙余未名孙女十人嫁孙誴胡叔子范应麟桂鼎来范定子皮巽廖泉余未行庄孙达孙皆乡贡进士巽登第为袁州万载县主簿余不及升夫人之堂而辱友夫人之子窃以为夫人贤如孟母洁如陶母成家如巴寡妇合于图史之载而余笔力衰惰不能有以发也将何以慰君之哀思乎为铭曰简短一篇寂寥数句是惟刘子之文揭诸熊母之墓













　　后村集巻三十八
　　钦定四库全书
　　后村集巻三十九　　　　宋　刘克庄　撰墓志铭
　　杜郎中墓志铭
　　杜氏自唐入本朝世有钜人宣献公为元和名宰传五世至龙图阁直学士镐为淳化祥符醇儒七世至天章阁待制祀为庆厯能臣十一世至公讳頴字清老扵朝奉郎赠正奉大夫炤为曽大父扵右朝请大夫江西提举常平杞为大父扵通右直郎知万载县累赠中大夫铎为父令人黄氏母也以祖泽为尤溪主簿革板籍欺隠老吏骇伏民有腰金夜出不还者廵尉访之无迹公至其所有叟诵经众中公叱从吏收缚叟具服实杀此人取金弃尸某所如言而获或问奚自知之公曰叟尾吾出郭营营往来吾固得之矣歴贑州观察推官太守施司谏元之绳吏急一日缄片纸来云某吏方防饮亟簿录其家公袖还之曰罪由逻发惧者众矣施公矍然为罢逻卒去为弋阳丞摄令永丰前此负课为六邑殿公约逋户自输吏请逮治违期者公榜吏百复为寛期民争输恐后更以最闻及去民相率诣州谢得贤令太守郑侍郎汝谐叹息具剡牍公谢曰某未及格愿逊同官郑公曰某之荐贤不计君用不用也改秩宰建之瓯宁吉州龙泉公以瓯宁命脉在盐徒督赋无益悉力漕盐民赖以寛龙泉参半谿峒公拊以恩皆相告曰官常欲薙狝我曹今眀府教我如子谨勿负之相劝以奉要束出赋租二邑皆号难治公精敏絶人午漏下即庭空无事主管淮西安抚使机宜文字适佐武帅帐下暴横公随事规切逻将恃帅信任为奸利公发其罪黥逺方有旨荐士従臣以公应诏擢知通州濒海多盗官兵反与为地公奏斥懦贪奨拔勇防下令得盗赀十予七皆争自奋始公未至郡获剧盗吏受贿轻其辞奏下当黥已论决复羣刼公命皆断手以徇通嵗发卒二百为使挽舟盗乘其间公僦夫代卒盗不得发属邑民或窝盗杀捕吏狙击邮卒公擒获斩之乃新学校精课试拔其俊秀相与亢礼士风一变祷旱普照水涌起澡瓶中髙数尺雨三日嵗大熟召为太府寺丞入对乞扵崇眀料角之间造大艘五十募卒千分畨更处外备沧景内与黄鱼许浦声势相接习海道者以公言为然左藏吏始不敢以败恶物入府库恵民吏始不敢以贵细药售权豪迁户部郎中诸路负版曹钱巨万郎官日握摧符其实操縦一出吏口公始以季为限既期所负日减六七时兴师北伐公轮对言国家旰食自此始矣又乞诏朝臣皆得荐士丐外除江西提防刑狱募兵方急诸郡希赏至驱掠市人吉南安士民皇骇避匿公黥数吏然后定监司久不按吏所下文书多寝不报公厉风采严条约尤恶饕墨抚吏据民妻使入州宅教歌舞公逮捕流之海岛以妻还民郡守倚兄居台宪赃垢狼籍公方劾治俄与守俱得祠再期起漳州未上得疾以嘉定二年十二月某日卒年六十八三年六月甲申祔扵中大公墓次治命也娶陈氏封宜人子男五人东故某官次采故廸功郎新建县主簿次杲见通议大夫尚书刑部侍郎淮西制置使知庐州次耒故某官次棐女适任应南张标黄大韶孙男若干人孙女若干人内行孝谨中大公香林距家二十里公徒步晨出治冢墓归省黄夫人以为常嵗时飨祭肃洁虽老犹躬馈奠居官方介自守在贑辛提刑弃疾以私意劾贑守郡僚皆恐公盖俱受其荐慨然曰施公深知我事之益谨施公扁舟先发公徐防送其孥而归举牒扵辛公辛有愧色因屈入宪幕在户部淮西有鱼池亘三百里赡千家为权要所擅且十年公奋笔夺还郎嵗得举改官二员台官屡托某人不许其笔史自造举词来趣公以状白台外斥吏以谢而内衔之江西之归盖防扵此性沈审有谋虑将出按刑力为上书一路军政宜汰冗怯选精锐若忧在旦夕者后二年有峝防之变自少至老言动容止皆有常度初若严毅难犯即之和气盎然扵声色货利常推而逺之室无吹弹囊无蓄积惟酷嗜书手抄通鉴首末如一属文典实诗师工部深自晦匿故少知者训子尤严东字晦之耒字子野皆擢第与侍郎各以词翰擅天下不幸晦之子野早卒公扵余先君开禧同朝侍郎与余金陵同幕嘉熈初元余罢宜春郡归山中侍郎方守安丰觧重围贻书请铭公墓余叹曰孝哉子昕敬拜使者曰诺其冬复被围敌竭攻械不得骋又解去天子擢子昕列卿制置淮右眀年秋复围合肥城中出兵奋撃斩级三万敌又解去天子擢子昕侍从扵是复来速铭恭惟昭陵为人物极盛之时然先贤已有中外惟一杜杞之叹迨今时事益艰人才益少而侍郎出焉于乎杜氏之世徳逺矣公之义方善矣公官至二品宜立碑侍郎功髙位尊宜属笔显人乃眷眷扵余岂非以其相従久有交谊宦情薄无防笔可以托不朽乎乃叙而铭之铭曰杜氏本出京兆万年广眀避地始居淮壖后徙吹台今家樵川待制以才学士以贤猗尚书郎是溯是沿少以刚闻至耄不迁其修于家如处子然忽勇而往万夫莫前勤民孳孳忧国惓惓镜情庾隐烛事绵挟持孤直觝触贵权岂不显融志业未宣既诎于人宜伸于天是生二卿杖钺防边彼皆瓦裂此独璧全宗泽陈规相望后先人曰二卿忠塞天渊二卿谦谦翁之教焉香林之原府君之阡我撰斯铭以永厥传
　　朝议大夫知常州寺丞陈公墓志铭
　　故相陈公正献有五丈夫子其二季尤知名复斋行谊师表一世论者以方原公休公讳宿字师道复斋弟也繇父任监福州海口镇泉州市舶务知惠安县通判靖州知德庆府需道州次改南剑州推大理寺丞以飬亲辞知惠安未上或言其滞改常州公方爲所生母呉恭人服心丧不拜终制将进用矣淳祐二年三月己酉晨起盥栉骤感疾卒年七十积阶至朝议大夫娶恭人聂氏二子增奉议郎前福州懐安丞壁从事郎潮州海阳簿二女长适朝散大夫主管冲佑观郑逢辰次许适承直郎宋应先未行而夭其年八月壬申増等葬于南山之灵岩公内行素饬事嫡母魏国聂夫人尽孝魏国没事呉如嫡事兄如父官箴尤谨管局务醝琛不能涴歴郡国苞苴无私觌家人非时需铢茗勺酒帑吏惮公不敢与在惠州与二州也皆増其学廪创病坊缮废桥虽厚费不少靳爲人耻表暴寡言笑羣居鲜知之者恬进取拙交结居中无援之者白首留落视新进少年捷出腾上处之夷然自号克斋鹤山魏公爲作铭焉嘉定以来柄臣擅天下事自谓宰相子専用门地阀阅取人雅重复斋将亲之尝曰先太师厚正献何以助我于是复斋方劝宁宗揽威权肃堂阶柄臣严惮之不敢害故事贵胄免试邑公兄弟迭领民社泉牧西山真公上公邑最然复斋以直道去不复召公以复斋故不见用仕五十年委蛇寸进盖寳绍推之使逺端嘉挽之不近而公忽忽死矣悲夫公资长者人忤之无愠容终其身未尝有伤人害物之事初正献公营第命梓人曰吾门扉当使姨防辈可开阖者公晚即西偏辟子舍规模狭隘于旧呜呼谦厚者公世德也廉俭者公家法也余所书皆实録其世系则见国史云铭曰维古世家源委可推石以谨蕃栾以忲隳懿哉陈公父兄是师以俭爲训以厚爲基积之勿替韩吕庶防吾铭可徴一无愧辞慰尔后人霜露之思
　　贤首座塔铭
　　师名祖贤抚之金谿人俗姓饶世业儒幼弃其家依疎山寺始游诸方求道甚苦坐起颠倒若追魍魉而捕景也既至蒋山忽有所悟歌哭狂怪若获夜光而按剑也夜造方丈叩痴钝师言下有省汗流浃体方寸豁然也乙亥入闽与同参僧嘉居囊山辟支岩或强师北归至义江而返取戒牒焚之益上絶顶趺坐日啖干粮半掬既尽代以草根木实樵者以爲鬼物惟长老祖洪独加敬久之嘉舍去洪亦去继者庸衲内惎师遂来石室众买藤塘废庵以居之仅容一榻自奉如辟支时学者辐辏有欲崇像教求利益师曰佛在心不在迹有欲断俗縁礼名山师曰佛在近不在逺有言今世发某愿来世觊某报师曰勿妄想有举扬佛语菩萨语祖师话头论难撑拄师笑不答示人简防若可一蹴而至余尝诣师闻其防言退而叹曰丹霞赵州之流是参彻千经万论而付之一黙行遍五湖四海而归于一室者简捷云乎哉郡以光孝囊山丈席屈致师摇其首居辟支六年篠塘山十九年嘉熈己亥十月戊午示寂年五十六腊三十七塔在庵东初儒者陈公宓与师论持敬师曰敬足矣犹待于持何也陈公不乐余观师志行坚确滋味淡薄穷不改变老不退惰所以持之者至矣惟师而后可以爲此言未至于师而爲此言者妄也盖与陈公之道暗合又奚伤焉余友林公希逸尤重师诔之曰六经之外得此良友且以塔铭属余铭曰师未尝菑笔砚一日拾炭煤磨椀底爲吾母福国太夫人书所作十不去偈其卒章曰十不去即此便是诸佛土假饶天使诏书来向道不须生事故噫师贤于种放常秩辈逺矣余述斯铭以警其徒亦所以愧学士大夫
　　朝请郎直焕章阁林公墓志铭
　　端平改元上始亲政擢贤俊礼耆父乔公行简大耋奋庸李公徐公侨张公虙皆秀眉鲐背接踵造庭而璧帛之聘四出未巳江西曽三异金华杜斿各年八十余起布衣入馆阁俄复以朝请郎主管云台观福清林公瓖爲军器监主簿或言公不可彊致改知寳庆府公顿首辞至再除秘阁主管崇禧观又六年淳祐改元诏以公年八十有八进直焕章阁主管桃源万夀宫三年正月辛巳卒于家年九十某月某日与夏安人合葬于某山某原子男三人公永公奕通判泉州某孙男四人式之髙安县主簿某某将以遗泽补授公字景温少与兄璟弟瑑同擢淳熈甲辰进士第歴江山县主簿仙游县丞教授沅州知阳朔县改秩知萍乡县通判静江府知容州在郡年余乞祠盖退而任鸿禧者四云台者再崇禧者三而终于桃源焉公自爲小官屡与当路有异同衢州委视输以绵出剰饷钱五万公曰嵗剰九千两以爲常官吏可以愧矣力辞不受沅州委撰锡宴乐语公曰此邹浩所不肯爲也然以臣子祝君父某不敢辞它作乙改属能者自重而不茍悦故三十余年而后脱选朝命下萍乡发常平粟七千斛繇醴陵入湘江以饷襄师公争曰邑仅有线流通醴陵中间陂堰百余所当此亢干夺粟毁堰本先拨矣台郡以其语闻诏免津发和籴令下萍乡当一万四千硕公又争曰邑四面阻山舟车不至七万口自食其力无粟可籴虽有粟不可致郡爲镌额既复有旨萍乡所籴三千硕聴舂留在县又奏记仓台曰今州县常平或数十年不启钥岂复有粟哉爲法自不宜胶执请令州县各上实数嵗豁壹分爲耗折所积不许过三年所豁至三分止使者陈公贵谊奏行其说于诸路它与上官往复辨论甚众前爲容管者抑民市盐白米正耗外斛加二斗公悉厘革以纾民力其行事可概见者如此公徧通诸经尤善属词塲屋之文歴一甲子机键如新而平生耻以文名精练世务才臣能吏所不能及而居常语不出口歴官不求人知在萍乡也郑公性之出守察而异之及得政遂有甲午之招最后礼部李侍郎韶召对言公髙年清节遂有辛丑之褒时论贤公亦以此贤郑李公享上夀视聴歩履才入中年馈奠必躬登覧却扶宗戚庆吊必与不以老宿自居干淳辈行雕丧略尽后生及门欣然延接或经时谢客下帷隐几嗒然黙坐而已仕至二千石苦贫自若衣惟裘褐食惟鱼菜器惟陶漆自奉如深谷一叟尔前卒一嵗预言其期属纩顾犹子公遇曰身妄也去则归真矣公遇请其说公曰塞乎天地之间通乎昼夜之道若公者可谓豪杰之士矣或曰士之遇不遇道之行不行系焉晚遇亦遇也方端平初召彼故老众幡然而起公往而不返然欤余曰侯霸严光旧也华歆管宁友也霸以谀获讥歆至死有愧岂若布襦裙羊裘而终身乎既而同时诸人或老死或爲人贬议惟公巍然独存上自朝廷下逹州里翕然尊敬无异论呜呼古有所谓旧人耆德非公其谁曽祖格将作监主簿赠通议大夫祖遹中书舍人赠少师父埏奉直大夫赠金紫光禄大夫铭曰公葬厥妃因葺数椽扁曰全庵取曽子焉在昔龚胜岂不华颠老父来吊谓夭天年公则异是鹄举凤鶱视区区者如腐鼠然甘藿如肉以歩易轩日与童冠商论遗编亦或婆娑水涯山巅年纪百龄雪髯红颧谈笑而终有如脱蝉鸣呼如公乃可谓全皦如斯铭揭之于阡
　　林养直墓志铭
　　余外舅直寳章阁林公年逾五十仕至三千石即谢病去先皇帝予节今天子赐环卒坚卧不拜当嘉定宝庆间名重天下人如公之贤而不知公之所以能遂其去而坚其决者其亦二子之贤哉长寒斋次君也讳公选字养直小寒斋二嵗俱有至性黄宜人没二子恐戚其父服勤左右跬歩不离夜阑烛尽常未忍退至老犹然公仕无超迁赀无倍入二子安隐约习苦淡内修天爵故山林臯壤有真乐外干父蛊故冠婚丧祭无阙礼它人视其门庭萧寂井臼荒寒若未易堪君父子居之久而愈安君事长上接賔友谦谨特甚惟临财则恢疎俶傥絶不类其爲人田园所入防衣食外多以施予富者化其廉贫者懐其仁嵗晚兄弟世味益薄一灯荧然语必逹旦至言妙义不縁师授亦非言语文字之可传者庶几两忘孔门之口耳兼得少林之骨髓矣初寒斋当赴宁化尉建安户曹皆弃不就君亦以父遗泽与其子观二君圭璧元身臭腐外物其制行髙诣理深髙而深者余不能言姑述其麤而有迹者如此淳祐改元君携观赴海阳尉余见之唶曰君三十年不越户限讵宜南辕哉明年夏方舍人大琮帅番禺至朝拉君父子同载余闻之惊曰君胃无谷气又宜深入哉既至馆于府治之东偏俄而属疾预知将终神识不乱以壬寅五月丁未卒年五十一舍人哭之恸拊观曰返柩归孥于我何费明年七月丁酉葬于清逺里田源山之原配王氏以贤称二子曰观曰新昔孟氏有贤父兄之言至江左王谢始立佳子弟之目二者若易合而常难值父欲退必牵衣挽留父爲善必掣肘挠壊年耄矣而不使休息养衰矣而尚劝调防多欲揜清德崇侈败素风者非一族也岂若熺与攸乎君世德逺矣自中舍爲南渡名臣沅州似中舍寳章似沅州二君似寳章观弟兄又甚似二君鸣呼林氏未可量哉余亡妇宜人君女兄也观来速铭乃书石纳圹中其世系则详于外舅之碑铭曰古有厐公一门相髙余尝评之世外之豪君则不然尤笃伦纪使及孔门有二闵子大纲大法皆本吾儒惟治心性亦采彼书君逹死生宁计去住而我何爲犹哭君墓
　　孙花翁墓志铭
　　季蕃客死钱塘妻子弟兄皆前卒故人立斋杜公节斋赵公与江湖士友葬之于西湖北山水仙王庙之侧自殓至葬皆出姚公垣手姚虚斋赵公壻也録季蕃遗言介妇翁徴铭于余呜呼吾亡友之命也其敢以衰落辞季蕃孙氏名惟信季蕃字也贯开封曽祖升祖可父防皆武爵季蕃少受祖泽调监当不乐弃去始昏于婺后去婺游四方而留苏杭最久其言以家爲系缧以货爲赘疣一身之外无它人一榻之外无长物居下竺廨院躬爨而食书无乞米之帖集无逐贫之赋终其身如此自号花翁名重江浙公卿间孙花翁至争倒屣所谈非山水风月一不挂口长身緼袍意度疎旷见者疑爲侠客异人其倚声度曲公瑾之妙散发横篴野王之逸奋袖起舞越石之壮也尤重义气尝客孟常甫方孚若家孟死犹拳拳其子孙孚若葬徒歩赴义其卒以淳祐三年九月壬寅年六十五葬以其年腊月乙夘杜公辅臣赵公大京兆也季蕃一布衣以死托二公卒頼二公以葬且筑室买田祠焉天下两贤之季蕃长于诗水心叶公所谓千家锦机一手织万古战塲两锋直者也中遭诗禁专以乐府行余每规季蕃曰王介甫惜栁耆卿缪用其心孙莘老讥少游放泼得无似之乎季蕃笑曰彼践实境吾特寓言耳然则以诗没节非知季蕃者以词没诗其知季蕃也愈浅矣初季蕃与赵紫芝仲白曽景建翁应叟诸人善而余亦忝交游追念畴昔挽紫芝季蕃同吟铭仲白季蕃书丹诔孚若季蕃防哭已而景建应叟俱死今又铭季蕃焉稷下之谈几絶邺中之旧略尽惟余归老后村左耳与臂遂偏废矣未知他日铭余而诔余者谁也岂不悲哉铭曰昔眉山公欲以和靖配水仙王其论已定余评季蕃和靖之亚傥分半席无不可者伯鸾要离异世同调盍不跻君偕侑新庙
　　林判官墓志铭
　　初余爲靖安县主簿问父老以故长官孰贤皆曰福清林公其人廉而仁卒官下始疾比屋祷祠属纩行路相吊归柩罢市祖送同僚至有遣子护视及闽而后返者时距公没且十年矣人称思之如此长官名璟君其子也名公庆字养源繇祖泽歴晋江尉兴化簿漳州法掾镇江府大军仓门莆田丞南劔州判官中年常慨然欲挂其冠余每劝止端平乙未除母黄儒人之丧不谋诸人自乞休致转通直郎赐绯年才六十一余闻而叹曰君于是不可及矣昔邴丹戒子若贫而仕则循吏部资格虽筦库可无愧盖荣进分表也常调劵内也分表才智之所骛劵内寒畯之所安自汉以来然矣君不惟无分表之念并与其劵内者而割弃之不亦贤乎君屡参侍郎选率需逺戍爲掾丞时上官屡欲论荐辄巽谢不敢当终其身不识干堂覔举何爲事既得谢以家务传子深居黙坐或与诸季商论名理风日佳时略至户外无逺游淳祐壬寅秋哭其仲子十一月己卯以防疾终于寝配黄孺人前卒二子豫晋二壻从事郎新监临安府龙山税务黄孝勤登仕郎姚圭孙男五人孙女四人以甲辰三月丙午合葬于灵德里牛田山之原君曽祖遹建炎中书舍人祖珽知沅州至君父子仅止选调或者嗟唶余闻古之大门旧族守而勿失者曰家法种而勿毁者曰世德而穷逹显晦不与焉纪羣贵于祖父矣当时乃有公慙卿卿慙长之论彦回荣于羣从矣识者方以爲门户之辱岂士君子承家继志以德不以爵以仁不以富欤呜呼君有辞以白其先人矣铭曰不着其鞭而悬其车彼通我窒彼泽我臞廉而仁者类如是欤贤矣养源从先大夫
　　承奉郎林公墓志铭
　　林氏皆祖九牧爲莆大姓而居前埭者尤蕃将作监主簿矩君四世祖也君讳传字叔宝早自防场屋顿挫廼尽力教子塾致名师榻迎嘉賔诸子竞力于学与朱孺人益勤生葺家累分铢爲幅尺拓硗瘠土爲腴然他人爲之者或损誉丧德君丰啬适中不以俭废礼有无相资不以富害仁窭人昬莫扣门谒必有获盖君资厐厚而孺人又辅之以贤智里中称其长者绍定壬辰以希孔入学霑恩封廸功郎淳祐改元希孔擢第转承奉郎人谓君夫妇夀禄未艾也不幸孺人先卒甫祥禫而君病初若无苦者君前知将终以家事传子曰吾幸有薄田旧庐汝辈能读书寡过吾目瞑矣卒以淳祐甲辰七月己亥年六十七三子希道次希孔廸功郎福州长乐县尉次希吉二女长适吏部侍郎刘公季子克永次适文林郎方伯春蚤卒孙男一人孙女三人其年十二月壬申诸孤奉二亲合葬于北亭山之麓从治命也初佛者黄湼槃爲君鼻祖武卫公卜葬乌石峰曰凤凰展翼形也后君之宗上下数百年科第簮绂不絶人以湼槃爲神墓师必稽焉以余所闻考之既葬而露其棺之前和者有不知其墓者然其后周公孔子出焉岂天生德不可以常情论欤抑其偶然欤吾意湼槃复出必曰科第簮绂不絶诗书之泽积善之庆也君葬处近武卫冢一牛鸣许亦吉阡云君曽祖天伦祖伯成廸功郎父鸾铭曰窦氏五桂义方力王氏三槐由隂隲君亦好善着州域三秀煌煌粲珠璧仲也防名探囊获勉哉聨翩季与伯其祥不专在兆宅
　　赵孺人墓志铭
　　余六任观庙而食崇禧之禄最久屏居野外人知余不复用凡求名利而西者与得所求而南者鲜及余门径草没膝一日有新章浦西尉丘君双荐求谒袖西山先生与其大父遗墨数幅俾余防尾意甚眷眷察君之色若将有求于余者叩之踧踖而对曰吾妇赵氏将葬丐子一铭可乎余辞以老病不任君抵温陵以书来求益坚余大儿与赵有连亦累累言之按孺人名善意曽祖仲忽检校少师建节开封府判大宗正事赠太师谥简献祖士珸使知南外宗正事赠太师谥忠靖父不懬右监门卫大将军果州防御使提举明道宫赠承宣使新兴郡公母令人任氏少孤依兄兄殁依堂兄潮阳通守善嵏通守以归丘君人谓孺人门户贵盛在前代爲翁主在先朝爲族姬非以贵下人者已而事夫顺处妯娌和待妾媵严而慈自以不逮舅姑奉夫生母甚谨丘君常荐于乡既姻濮邸法当拜官有沮格之者将如京辨理孺人曰吾伯姊嫁呉中久别思一面盍偕行乎及丘君补授初品孺人喜又勉之曰士当自奋毋徒爲恩泽侯也俄而丘君再荐于浙孺人益喜庶几夫子之果成名也是嵗丘君挈其孥还里而返试礼闱孺人以疾终于家年二十八淳祐癸卯十二月丁亥也明年十二月辛巳葬于晋江县兴贤里三峰坑之原男吕孙尚幼丘君怆孺人备四德之全而不偕一日之享欲使孺人托余文以传者或禁余曰子禁绮语而操彤管乎余曰防叟不云乎既谓之人乌得无情余昔亦践此境每读潘骑省韦蘓州诸人悼亡之作辄悲不自胜犹谓久必消磨今老矣而其哀如新以情度情丘君有断弦之痛而无鼓缶之歌也铭曰阀鼎贵兮胄神明顔舜华兮德和平方好合兮琴瑟鸣忽变戚兮电雹惊乐极兮哀生事往兮迹陈悲哉奈何兮托之斯文
　　林处士墓志铭
　　干淳间莆之学者皆师艾轩其髙第曰林田字叔畴艾轩死嗣爲乡先生席下尝数十百人经指授者多爲逹材成德而先生竟老死布衣君先生子也名子恭字安父学先生之学志先生之志亦久幽不改其操以卒年五十八后十有三年淳祐甲辰腊月甲申子驹葬君于国清里湖头之原使来求铭曰吾祖吾父生不食其实死又无以发其潜驹爲弗子矣余闻其言而深悲之昔张禹以论语桓荣以尚书起家皆身爲师傅贵极人臣禹诸子列九卿诸曹荣子太常孙太尉列侯二书无负于二子矣先生学通禹荣所不能通者然而无二子之荣遇有再四之不逢岂其悬于天而无豫于人耶夫天道逶迤而难见儒效迂逺而不近孔氏自考父至周末巽代而夫子生焉王氏自专士至铜川府君六世而文中子生焉修爲人也迟速天也况驹贤而文安知非余庆之所在乎君二子驹长也次骐后伯父二女嫁诸体诚余国兰孙男五人铭曰吾先君子学于叔畴吾犹识君揭于兹丘














　　后村集巻三十九
　　钦定四库全书
　　后村集巻四十　　　　　宋　刘克庄　撰墓志铭
　　王孺人墓志铭
　　孺人王氏新昌人年二十归于新临安府右司理参军曽坚生二子男回女嘉俱天淳祐乙巳五月戊午孺人卒年三十四明年三月甲寅葬于山隂茶山按王氏去乌衣入剡自武毅始孺人于水心叶公所志长潭公爲伯祖于实斋王公所志孝友公爲皇考一门雍睦江左旧族也曽氏去章贡居越自文清始参军于文清爲髙祖于侍郎爲曽祖奕世文献本朝名家也孺人幼事父母极孝既嫁事夫之重亲尤谨以柔顺处族戚以慈恕待妾媵以勤约持门户旧患手痹及葬孝友公大雪视窆毁恸属疾返舍不起曽氏尊幼哭之者皆哀而族戚州里闻之者亦莫不失声嗟惜焉余观昔之名家旧族有一再传而忝厥绍如歆异向羣慙寔超畔鉴张许子弟不能通知二父之志者多矣孺人一女子而能泝两家氏族之源委续百年慈孝之气脉可谓贤矣初棘卿侍郎乾道间辱与余大父防参军伯父戅庵辱与余游于是戅庵将八十矣以书来曰坚妇将葬子冝铭孺人名防平母杜氏孝友公名梦月戅庵名黯铭曰猗孝女亦贤妇石可泐名不腐
　　林寒斋墓志铭
　　淳祐丙午诏以迪功郎林公遇絶意干荣杜门乐道特改合入官主管仙都观仍下福州给札令条其所欲言者守帅遣吏致命君顿首素孱早衰因而退处本无髙论政尔偶然不足当朝廷优礼州以君巽牍上尚书诏不允君又言义无可取拙不能言惟有不取不言可以自明愿得瞑目爲山林之民其九月丁巳以疾卒于家年五十八君世居福清之石塘配陈氏前卒葬清逺里翁坡山之原二子仝合以其年十二月丙申奉君合祔初寳章公当任子君不欲仕公强之调宁化尉不忍去乃翁乞奉南岳祠及宝章公服阕或爲君外移得建之户掾辞不行舍前有隙地稍植竹树疏沼沚筑室其间扁以寒斋终其身不复出君性本慈孝晚尤温恭然教行于家子弟甥侄皆力于善肃然若恐其检责也自修而己未尝律人然行着于乡比闾族党达于郡国一有不善惕然若恐其闻知也亲友仕而贵倦而未归者必相儆曰得无有寒斋之愧否有位者下一令行一事必却顾曰寒斋不以爲厉民否君孑立无同侪野处无寸柄而逺近翕然宗之方山之南蒜岭之北隐然有元夫钜人在焉李公韶左春官荐君榻前方公大琮除次对上君自代赵公以夫召对以遗逸举杜丞相范仪召君防薨不果俄李公召再荐朝廷亦知君遂有前诏是数君子者虽力相挽推犹自谓不足以重君而惟恐君之以爲浼已也君终嵗不出户而商论世事酬酢物态裁量人品毫黍不差束书髙阁隐几永日而单词半句流出肝肺者字字可传素羸自四十以后萧然单栖日或疏食取诸物者狭而望于天者啬视名与利犹臭腐身与家犹旅泊也其学粹于性理贯儒释兼朱陆晚益精诣所着有求心録六记百诗别藁存贫士穷女二吟杂诗文百余篇余悉焚属纩留诗别其故人遗言以隐服殓昔扬雄陶潜皆好恬静不慕荣利然雄以累世故濡足不去潜超脱俗网引身髙翔故先儒书二人之卒于雄曰莽大夫于潜曰晋处士岂非出者危而处者安留者损而去者全欤然则书曰处士林君之墓者非惟君之素志亦吾儒之家法也君弟养直其世系详见寳章公之志云铭曰猗君所立与天壤俱超乎画前复于性初以爲释耶则践乎实以爲老耶不放乎虚探千古之秘寳而独得丛一世之苦淡以自娱余所述者迹之区区若君之心不可拟摹有欲求之于君之书
　　少竒墓志铭
　　少竒刘氏名伟甫余仲弟无竞之子少颀晢美风姿机警善辞令入而事王母父母诸父兄怡然其顺也出而接姻族朋友隣里乡党盎然其和也干家蛊应世务绰绰然余裕也记羣书评古事纚纚然可聼也爲律诗殊多清丽以父任补将仕郎淳祐甲辰年三十矣入京铨试得防下疾服药灼艾不瘉以六月甲午卒于客邸从兄强甫爲治棺殓讣至州里之人皆唶唶爲吾家惜而吾母魏国太夫人聚族哭之尽哀母宜人方氏生母孟氏娶朱氏生巧女今十四嵗继顾氏生男存僧又庶生愿女存愿之生少竒已不及见俄皆夭自丧归至祥除无竞之悲痛如新求觧温陵郡绂归营窆事初少竒葬朱氏于清溪之陈仓以丙午腊月某日合祔嗟夫人患无子也若夫成长矣秀美矣如此之久成之如此之难夺之如此之速智足以知吾家典刑文献之传而不使之嗣守才足以在圣门言语政事之科而不得以展防翳青春于长夜埋白璧于黄壤可悲也夫少竒尝语强甫曰人脩短不可期某它日倘得伯父志乎强甫白其语余爲一恸无竞名克逊今爲朝散大夫直秘阁主管崇禧观铭曰生而玉雪在予目也俄而电雹去予速也久而氷炭搅予腹也窆而松槚近予麓也悲夫哀哉命之不可续也
　　审渊弟墓志铭
　　君名希深字审渊年五十五淳祐丙午九月甲子卒配林氏三子吉甫钜甫南甫南甫后伯兄都官二孙尚防明年八月丁酉葬君于延夀山之原大父讳朔父讳起晦仕皆止馆阁年皆不登五十而在当世仁人志士之目君素修洁又习见家世旧事故自重而寡谐时人或以华藻发身君悔少作不爲或以机巧成家君无一钱倍入故久幽而终窭然余观发身者多合世而离道成家者损物而丧德以此贤君敬君而于君之死尤致其悲焉初两麟台公立节髙遗业薄小麟台公当任子辄先爱弟君遂终老布衣谈者至以廉让爲迂嗟夫信斯言也顔回有屡空之悔夷齐抱失国之恨矣彼戚君不遇而又迂君之父祖者恶足以裁量吾家哉君虽隐约以没而吉甫与二季俱力于学天将有时而定矣铭曰昔在伯起清白传子德公所遗曰安而已清犹近名安则履常余尝论之厐贤于杨嗟乎审渊斯人之徒尔归甚全吾铭不诬
　　习静叔父墓志铭
　　淳祐丙午七月壬午习静刘先生卒年八十二明年丁未十月壬午葬于方林山之原配徐继方子男三人宬擢戊戌第宣教郎知古田县克家克忱克家前夭宬执先生之丧以毁卒女三人孙男六人性甫德余尚防先生讳祢邵字夀翁著作公之季子早孤苦贫有手泽书数厨先生与诸兄卧起其间饥以充馈倦以充枕后皆知名先生尤精博一事一物未求通之弗措某字譌某简脱某义疑必反复研寻归之是而后已载籍以来莫不钞纂而原本粹然一出于经其攷论古今制断义理一以洙泗关洛之语爲凖程他人爲之者或先传而后倦或色取而行违惟先生真知实践自童至耋坚确不变循循然有先匠之道焉恢恢然有父兄之容焉始而宗族称之久而庠序化之晩而一乡一国之人尊之凡里中佳子弟良士友多先生口讲指画之余也先生终嵗杜门罕与人接惟质经于陈公师复评史于郑公子敬问易于蔡公伯静有易稿汉考读书日记小记深衣问辨杜诗补注各若干巻刘氏自两翁起家以来三世登科第者八人五入馆一持槖先生独褰裳掩鼻视若凂已飨脱粟如太牢处陋巷如华榱舍后有古木钜石先生诛茅其颠杖屦日一登临著作公无十金之产一丘之田先生安之宁困不枉道以求亨宁贫不害仁以爲富少食于学晩嵗弃去郡博士俞来致学俸却不取太守眉山杨栋于学创尊德堂以舍之先生不拒亦不留宬遇禋霈先生例授京秩告下惮先生不敢白属纩犹爲诸孙讲南轩孟子一章时杨侯使本道复论荐于朝而先生卒矣前葬克忱哭请铭克庄哭答曰礼防不诔长吾何敢铭吾季父也夫昔子长孟坚皆自述其先世克庄常待罪太史凡当世山林丘园之士皆得以秉笔记载况吾季父之贤学醇儒也节逸民也铭之不可已也铭曰贵人之所欲兮誉或损而谤喧生人之所好兮耄有及而智昏彦回期頥至司空兮适以辱其门户辕固九十老布衣兮岂不贤于公孙吁嗟先生天年之髙兮天爵之尊其人虽亡兮其书则存
　　陈孺人墓志铭
　　余既吊寒斋之庐仝合哭且拜曰先君之葬丈既幸书之而揭于宰上矣先母未也敢以请按孺人陈氏世爲福清人少警慧儒释书多所通古今佳文章皆记诵父母艰于择对年二十七归于寒斋事舅尤孝辞气容色之间寒暑饥饱之节左右体察毫发无违里之事亲者莫不以寒斋昆弟孺人妯娌爲法性俭质无服珍饰惟于祭祀賔客极其隆备寒斋将弃官奉祠告寳章公公曰与若妇谋之寒斋以告孺人曰此吾素心也议遂决其卒以绍定辛卯腊月朔日年四十六葬以壬辰二月某日墓在清逺里翁坡山二子曰仝曰合昔曽公子固序列女谓后世学问之士徇于外物者往往以家自累余味其言而深悲焉因思老莱黔娄冀缺于陵仲子厐德公梁鸿之流皆遯世无闷抗志不屈岂特若人之贤哉其闺阃之内趣尚如一虽菽食布被馌耕辟纑采药赁舂之陋相安如富贵相敬如賔友呜呼此诗人彤管之所咏刘向屏风之所图也孺人之事近之矣昔寒斋尝与人曰士处世行吾志易耳未知妻子与吾同好否既而终身隐约晚被诏书物色连疏巽避不拜而卒名全而节髙以孺人相其始二子成其终也铭曰闺房之秀山林之友仝合之母寒翁之偶
　　方宁乡墓志铭
　　余友方岩仲十年来以其王父宁乡大夫君宰上之铭属余余思钝久不克就岩仲见辄面命别去隔江湖岭海书督趣无虚嵗余晩防恩放还故山岩仲又来责诺余矍然起谢曰宁乡仁人志士也岩仲孝子顺孙也余虽眊荒其敢辞按君家谱始居陈岩山至乌山府君尧迁白杜传三世至二金紫公白杜之族益蕃长紫金讳峻生威武将军节度推官元寀字道辅节推生隐君峹隐君生南海尉畛生迪功郎应君皇考也君讳壬字若水擢淳熈丁未第爲漳州长泰县主簿秩满关陞从事郎知潭州宁乡县未上庆元丙辰正月某日卒年五十嘉定壬申五月某日葬黄山配徐氏后二十有六年卒祔焉一子伯佑二女适进士李雄呉立义伯佑二女李壻皆已卒一孙岩仲也曽孙建君在长泰太守朱文公请主学君条上讲说课试差补等十事文公令诸邑皆仿此旧取钱谷于陂塘以廪士君革去以废寺田代之邑有补足盐始沿兵兴敷借后以爲常赋它邑取诸牙侩君言长泰契钱仅当盐额三之一余均之主客丁民力可哀文公爲等第寛减又蠲僧寺子斗钱罢科茶钱皆君发之龙岩弯卒杀人狱吏抑同行者诬伏漳浦有僧毙于佃户鞫验皆曰服毒太守司谏邓公委君阅实卒佃伏诛二寃获伸初筮薄俸防施姻旧至无以具归装与弟申友爱家人议析先世田庐既具草君流涕不忍视而止以君之行谊志业而仅得中夀俾疾以死前辈风流就尽后生耳目不接日逺日忘非后死者之责乎初道辅防与伊川同学至老情好不衰君亦受业于文公夫师友之谊大矣孟喜以改师法见摈叔孙以不荐弟子获怨方程朱盛时嘘生吹枯及其门者多致通显独君祖孙终老常调以程朱穷不以程朱达也中更党论学禁其徒扫影灭迹讳称门人而君家寳藏程朱翰墨以二师传不以他师名也至于以隐遁疑伊川以民瘼责文公有切磋无和随其与效夫子之尚左慕林氏之垫角巾者异矣呜呼此固岩仲之家学欤余文成于淳祐丁未距君卒五十有二年葬三十有六年矣岩仲名之泰踵世科方以荐者改秩铭曰吾家麟台交不謟渎其状君行字字实録曰君讣传深溪穷谷士有设座民皆野哭彼饕残者惨于虿蝮生敛怨诅没孰尸祝君位尤卑君龄甚促儒效迂逺天道还复白杨欲枯丹桂载馥勉哉后人培之勿覆
　　方揭阳墓志铭
　　方氏之先有积善好施闻于里中曰福平长者君其孙也曽祖中祖万登绍兴庚辰第监和剂局笃于教子即家爲一经堂父逵所交皆贤隽累赠中奉大夫君与仲氏寳学公少同荐于乡开禧乙丑宝学擢上第君以濮邸恩授迪功郎尉香山有清名寓公或持节利路挽君入蜀以亲养辞令香山有惠政旧以横敛常常赋丁钱加取三百醋息白科钜万令干没之君痛蠲削嵗失不赀更有余力以葺舆梁増学廪调循州推官爲龙川县销逃籍镌月解丁中奉忧绍定庚寅以荐者改秩知増城县庆夀恩转通直郎丁母林令人忧服阕知揭阳县端平甲午五月壬寅卒年五十四孺人赵氏武翼郎不劬之女一男选生二女长适晋江主簿强甫刘氏余子也次适陈玑君俨然端凝无所营综而雅俗兼通庶几定而能应者然歴官仅九考二邑俱未上其行事梗概如此自君没孺人持家诲子有烈妇风以淳祐丁未十一月壬申葬君于方山陂之原君与寳学皆孝友过人以中奉之钟爱季也尽推先世田庐与之君遂清贫以死寳学既贵经纪伯季孀遗甚悉帅畨禺五年念君犹在浅土每曰葬必吾待俄而寳学终官下汔不克防葬悲夫君讳大舆字德厚铭曰君之位卑故君之事防也然穷者逹之基也家者国之推也君之分枣而择梨也与夫食檗而拔葵也使其充之千乗之国可让而万钟之禄可辞也惜乎斯人之止于斯也
　　方阁学墓志铭
　　方氏自长官廷范始居莆六传至福平长者祐析居后埭生隠君中隐君生万登绍兴庚辰第监行在和剂局和剂生逵顿挫场屋中年三子玉立喜曰吾可以隐矣后以子贵累赠中奉大夫配硕人林氏公其仲子也讳大琮字徳润擢开禧乙丑第词赋爲南宫第三人授南劔州州学教授以郡先贤学术名节励后进饰宫庙新器服上官去某士拒不纳去爲江西漕幕平大鬬决险讼两造皆伏时幕府多佳士公与故相文清李公今阁学直翁徐公尤知名改秩知将乐县公在县泮已封崇罗先生墓至是式山庐偕其孙曽欵谒松楸祀八贤于学务以礼逊迪民剽悍革心丁中奉忧知永福县适值兵机守隘立栅禁港发廪日不暇给然延致士友讲论文义亦不辍丁林硕人忧二邑皆止一考然有百年之思公自弱冠据髙第着媺誉人谓且立致贵显而深自晦匿抑首常调比再服阕五十余矣端平改元公至在所丞相郑公一见如旧擢监六部门歴司农寺簿兼提领安边所二年迁太府寺丞苏氏或竞围田久不决有张椿年者爲王府搀佃堂帖下所给据公持不可曰椿年小人直欲夺百姓吃饭盌恶知爱国爱王府哉必行此胥吏足矣安用士人三年擢秘书郎兼景献府教授迁著作郎兼权侍左郎官除右正言辞而后受首疏曰霅川之事向也天地祖宗犹察陛下之不得巳今威福自出矣而元年御笔有曰立嗣一事难以轻议二年御笔有曰卫王功茂深欲保持其家一则如待深仇一则如拊爱子厉精之始每一札出万方传诵独此二札读者怃然又曰秦王子孙蕃盛今麦饭无主矣桧死勒熺致仕今班槖锡第矣又曰通天地间一气尔今盭流行爲妖星爲洚水爲二相不咸爲诸阃不协叛卒之变殿旅之哄皆盭气之流注激射也若一念之歉横于胷中而不化则一气之盭郁于两间而不销诚能宣明洞逹此歉不留将见精诚感召此盭自弭别疏乞用嘉祐绍兴故事预选亲贤然故王之不雪它日所属意者可保乎权奸之罪不讨它日岂无贪功者乎因极论天下大势陛下宜自警曰炎兴半守而犹牢也不可当吾世而有金瓯破缺之形必裁抑近属必检柅宦寺必不貌敬直言必不渐来小人必躬行与心声相应天不可欺人不可愚也又宜责大臣曰作逺虽壊而未溃也不可至卿等而有举酒祝柱之叹必共图大计必共保大权人材朝廷之人材岂必竞相牢笼公议天下之公议岂必过爲调防君不可欺众不可盖也适上不御殿封上之逾月入对上曰擢君言官论当体国公曰臣所言无非体国出袖疏曰今外无把握之力内无安意肆志之事三边功赏未报而后宫数十之宣一夕取办五阃将佐暴露而近亲双节之命同日并拜襄蜀流殍而诸珰进劝未巳江北清野而内庭木妖方兴陛下倘以襄失蜀败爲耻必志于复襄保蜀以荆扰淮危爲忧必志于固疆场以民愁兵怨爲虑必志于防根本又曰理乱安危自君心始格其非者大臣也救其源者谏臣也若但曰诚如圣谕曰非臣所能及固恩恋宠大臣之耻也前疏则格不下后疏又讫了学浅胆怯臣实有罪焉又言隂潦连月都城雨色有异昔河北赤雪諌官孙甫谓其端起于女宠侈费赤雪非雨比也河北非京城比也臣身忝此官目覩此变所忧有甚于甫者上嘉纳迁起居舍人直前奏事言陛下汲汲然责羣臣曰大言傲诞者有之肆行欺罔者有之岂不以兵冗财殚而未有画富强之策欤羣臣又切切然望陛下曰淮南之封尚稽轮台之悔不闻陛下何不自爲其不易然后责羣臣以所难乎兼各史院编修官实録院检讨官嘉熈改元复直前言朱熹尝谓宣政大臣如早用杨时诸人可救一半今天下之才皆作逺斧斤之余嘉定以来权魁极力刬锄仅存徳秀了翁二人而已陛下当馈太息徬徨乏使而三十年刦火不烬之精灵一爲天所夺一爲人所夺一爲人所沮岂不大人望哉乞还了翁以重朝廷又曰今日独一言路虽沮不屈有齐南史相继之风然向者清叟去中使宣留至再同列留之给舍留之侍从经筵之臣留之曽几何时范去内靳遣留之使外乏交留之章圣意日异士气日靡臣侍清光抗疏不勇前愧臣清叟后愧臣范惟陛下聴许臣去兼权直舍人院董琳知滁州公言琳奴才不可临郡罢之京尹与懽以火灾乞削夺公乞俞其请以谢百姓诏与懽镌秩火后求言有李子道邹云从者上书御笔并补将仕郎公封还曰昔方仲弓劝章献立七庙范亦顔请濮园称亲章辟光欲出岐王于外皆爲先朝所斥今窭人寒士揣摩希合伤陛下之友睦反从而官之乎卒寝其命初逺相讳言纲常窜谪相望世以爲戒及上亲政复故王爵召真魏洪三公褒赠前评事胡梦昱稍有续前说者殿中侍御史蒋岘恶之疏劾四人而以公爲魁桀立殿上移时请置重辟頼上至仁仅从薄谴公退而杜门谓同志曰某谏省第一义戅矣犹擢记注掌賛书侍轩陛年余斥去乃岘意非上意也主管绍兴府千秋鸿禧观俄起知建宁府中寝四年除秘阁修撰福建路转运判官固辞文清李公当国以书谕上意公亦以嵗荒闽人艰食起视事首发常平赈粜自乡郡始至建则上四州尤贵籴委寓士蔡君抗措置籴事且勉之曰昔文公尝以诸司檄走山谷所以烦文公者非诸司也百姓也部内有捐粟平粜者必言其状于朝漕计命脉在盐公务存大体福之支邑不鬻防私贩公行长溪县民请抱盐税公曰俑不可作劔州既入州盐县复抑卖莲城科夫担运永福纵卒搜捕公悉禁止淳祐改元除集英殿修撰知广州广东经畧安抚明年至广四年陞寳章阁待制经畧安抚使再任禋霈封莆田县开国男食邑三百户六年进寳章阁直学士因任治先风化不鄙夷其人以兼司俸尽送三学按朱氏所定礼更造冕服爵俎樽罍笾豆簠簋得编钟十于南恩铸足之取石于英韶以爲磬行释菜者十乡饮者三广俗过时不嫁曰老女无媒而合曰卷拌丧家享客曰岗斋有不葬而暴尸柩于野者长大不巾笄者无男而立女户者臧获病死而诬主者皆晓以义理束以条约虽鄙事必防极原本贯判礼法书法多累千言少亦数百字广人珍诵増摧锋军眷衣钱旧水军出戍借一年粮公命别给免借尅郡计素窘公简俭节缩爲备安四库各积缗十万先是杨公长孺尝谓州用嵗少数万至公嵗羡十万改创清海军门楼钜丽爲诸道冠城楼橹郡苑囿堂榭皆出新意营缮和好如中州而民不知役四库外羡钱尚十余万公儒者未尝行巧取豪夺之政亦莫知其何以致此也公初南辕或曰傅长沙者畏卑湿牧始安者叹瘴厉人之情也公此行能郁郁久居者乎公曰君言过矣上付吾方面不已重乎自公去国大臣之明扬近臣之宻启羣人之造辟士人之举幡皆曰公宜在天子左右然朝廷每难其代久之改知隆兴府遣吏士辂新帅未至七年五月庚申感防疾乙丑终于州治年六十五积阶至朝议大夫公在镇五年晨出治事午未小憩复出夜漏上数刻乃休已病犹自力属纩语不及私官吏军民如丧亲戚朝野嗟悼吾党相吊皆曰无以系世道属人望矣遗表闻赠四官爲通议大夫公娶林氏侍郎简肃公栗之孙能与公同甘苦先九年卒赠硕人葬嘉禾里之仁山一男演孙承务郎一女前卒奉议郎新知瑞州新昌县宋应先其壻也孙男女各一人公父子无跬歩相离授代有日命演入京铨注既发月余而公捐馆演触三伏走扶柩哀动行路俚俗客死者不返舍演独奉公丧还第以其年腊月壬寅与硕人合祔祭丧皆用古礼公少温润玉立眉目如画晩节清羸特甚不以宦逹爲乐自号鐡庵平居问学抑畏自言四科之目所讷于言七情之中所少惟怒一旦立殿陛与天子宰相争是非可否贲育不能夺也遗文皆精妙可传有奏议外制杂著若干巻公性孝友兄大舆弟大镛早卒经纪孀幼恩谊甚笃前葬演奉家传谏草来曰知先人深者惟一二执友臞轩王公迈既状其行上之太史矣铭以累子某受读而有感焉自昔论谏之臣泛则人主之意不悟切则言者之身常危以本朝数大节目观之论濮事献可最切攻新法坡公最切谏瑶华道乡最切排和议淡庵最切是数君子者前虽坎流落后皆遇合光显列圣涵养作成之也端平以后言纲常者众矣公最切然公未尝坎流落外使乡部帅巨镇内列法从陛下涵养作成之也始某得罪于公同传歴数宰辅皆言岘中伤深未易解脱被收召辞不敢进及对上顾问甚宠因奏公等数人淹留将老矣惟陛下记省上不以爲忤即日出宸翰擢少蓬俄而侍书帷摄词秩矣以上之于某如此知其于公无他也使公无恙上必引以自近善类有复合之理世道有将兴之矣鸣呼天也铭曰伟哉方公士之凖的色夷气温外若可即其内方严鐡壁玉尺入居遗补出歴方伯逺有谏草近有治绩维古人物莫盛列国孔氏尚论指不多屈曰侨遗爱曰肸遗直惟公所立今之侨肸世无左氏眂此铭笔
  </div>
  <div class="pagination">
   <a href="后村集_page43.html">
    上一页
   </a>
   <span>
    ...
   </span>
   <a href="后村集_page39.html">
    39
   </a>
   <a href="后村集_page40.html">
    40
   </a>
   <a href="后村集_page41.html">
    41
   </a>
   <a href="后村集_page42.html">
    42
   </a>
   <a href="后村集_page43.html">
    43
   </a>
   <span class="current-page">
    44
   </span>
   <a href="后村集_page45.html">
    45
   </a>
   <a href="后村集_page46.html">
    46
   </a>
   <a href="后村集_page47.html">
    47
   </a>
   <a href="后村集_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
