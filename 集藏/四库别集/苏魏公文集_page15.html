<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 15 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 15 页/共 46 页</h1>
    <div class="content">　　门下朕承列圣之休光荷文母之慈训追养继孝感时念亲交扵明神展严父配天之礼友于兄弟厚同气异息之恩属兹庆赐之行首举懿亲之命告于庭宷布乃言纶皇弟定武军节度定州管内观察处置等使检校太尉开府仪同三司持节定州刺史上柱国咸宁郡王食邑五千户食实封一千七百户俣岐嶷之姿见扵幼惠温文之美有若夙成胜衣乃拜扵官封授防巳兼扵将相未就外傅字书已习扵竒觚早肄少仪行歩不逾扵佩玉适遘禋祀之庆进加命数之崇稽案旧章诞颁徽典拥节旄扵新乐不改故邦广国壤扵宜川再隆异渥户田加赋干食増封寔均神贶之孚益重天伦之爱义兼敦睦恩越等威于戏祝嘏既告以孝慈成予精享公侯以为之藩屏繄尔懐宁惟诗礼可以饬躬惟仁义可以保国勉思逺度无忘训辞可
　　保康军节度使苗授加食邑制
　　门下行莫大扵孝孝以尊亲为先祭则致其严严以配天为重朕钦承谟烈昭事穹旻歴季秋之吉辛躬三嵗之大享樵蒸焜上既接礼扵明神祼将于京遂昭功扵圣考迨兹竣事推以涣恩褒嘉元戎亶扬丕命保康军节度房州管内观察处置等使检校司空持节房州诸军事房州刺史上柱国济南郡开国公食邑三千三百户食实封五百户苗授天资端厚性緼沈雄杰然师帅之才奋于州县之职干戈卫社隠若敌国之坚谈笑临邉防无武将之体冒犯矢石保守封疆先帝知其才谋委成戎阃前嵗召扵邉徼入长殿庐谦而有光宠至益戒以疾屡请辞剧弥坚解兰锜之亲兵领关陉之重镇精禋既戒祭贡预防熈典克成宠章载锡加数邑田之广衍封干食之多褒命非私畴功惟允于戏聴鼓鼙而思将帅予不忘扵旧勲守富贵而和人民尔宜图扵逺畧只服明训徃惟钦哉可
　　驸马都尉李玮加食邑制
　　门下朕只遹先谟钦崇神事惟天惟祖宗之敷祐敢忘报本之恭以禋以肆献而展仪期尽克诚之享粤在秋旻之季载严宗祀之文汔盛礼之休成赖庶工之助相嘉与勲戚同兹庆欣平海军节度泉州管内观察处置等使检校太师持节泉州诸军事泉州刺史驸马都尉上柱国平原郡开国公食邑六千七百户食寔封二千四百户李玮系出王门行如素士早厌纷华之习乐为名教之修仁皇以舅家之亲降虞嫔而欲贵先帝以外戚之属授汉节以隆恩而志不期骄动必由礼日恪位着奉昕朝而不违言敦诗书务时敏而有裕试守尝更扵方郡雅意葢在扵本朝侍合宫之祠能罄斋明而涖事推大泽之霈宜优礼秩以均禧仍棨防扵泉山广土田扵安徳户封真食并用旌酬于戏神明之休讵菲徳之专享爵禄之驭非有功者不承矧予旧族之贤夙禀教忠之训不愆素守自保全名可
　　西蕃邈川首领阿里骨加食邑制
　　门下祭有十伦之义施爵赏以为先福者百顺之名本忠孝之自出朕只祓阳馆崇严祢宫配神穹昊之尊流泽幅员之广嘉与卿士同兹庆休便蕃优渥之恩固无内外之异告扵朝宷布乃言纶西蕃邈川首领河西军节度凉州管内观察处置押蕃落等使金紫光禄大夫检校太保持节凉州刺史上柱国宁塞郡开国公食邑四千户食实封一千一百户阿里骨生有轶材少负伟略禀天地之义气得秦豳之遗风奠塞外之封疆继承列土拥河西之旄钺坐防诸羌长雄一方作我西屏属九筵之讲礼盛四海之骏奔来献其琛实相予祀是用加命王公之数视秩帝傅之崇増井赋扵爰田广国租扵真食于戏尔有时享嵗贡之恪史不絶书我有馂神观政之方惠必及下既均承扵纯嘏宜益厉扵忠规徃服训言克享天禄可
　　南平王李干徳加食邑制
　　门下朕稽五礼之文躬三年之祀歴吉季秋之序荐诚太寝之居严父配天既克成扵能享加地进律用褒宠扵有劳乃眷藩臣越在岭表特推颁扵优渥俾共介扵福厘推诚保节忠亮同徳顺化翊戴功臣静海军节度观察处置等使特进检校太尉同中书门下平章事安南都防上柱国南平王食邑九千户食实封三千四百户李干徳气禀温仁志抱忠义席世芬扵南国遵侯度扵中朝扞城其民奄奠朱防之域要服者贡逺输南海之珍自分王爵之封专拥将旄之贵宠章所被嘉欣戴以弥恭疆埸无虞本绥懐之有裕爰举宗祈之泽荐加命数之崇视秩三司増封千室兼厚真租之数并酬保境之功于戏导扬神休自京师而及扵诸夏保守土宇和人民而莫若勤王益厉乃诚永锡尔祉可
　　苏魏公文集巻二十一
　　钦定四库全书
　　苏魏公文集巻二十二
　　宋　苏颂　撰
　　内制
　　太皇太后赐门下诏
　　勅门下三朝盛防礼见羣臣王公造庭奉觞上寿皇帝临御五载恭已端庄庆集惟新受朝飨礼吾总揽几务叶助政纲虽克享治安而毎懐抑畏今有司乃欲以天圣故事行防庆称贺之仪顾惟菲凉岂敢比隆于先后其在典法亦当稽合于常规是日皇帝致贺于禁中羣臣奉表于东庑足以显邦家之庆而形孝敬之风何必外朝乃为具体来年正月一日更不御殿受贺上寿皇帝御殿礼毕百官并内东门拜表故兹诏示想宜知悉
　　赐太子太保致仕张方平乞免明堂陪位允诏
　　勅方平省所上表免明堂陪位事具悉朕涓吉季秋有事太寝只严圣考陟配上神百辟诸侯咸肃雍于肆祀四朝旧徳宜显相于清明暨阅奏封坚辞疾老谅乆安于闾里重逺涉于道涂姑徇至懐益延上寿可免赴阙陪位故兹诏示想宜知悉秋热卿比平安好遣书指不多及
　　许诏
　　勅方平览所上表免明堂陪位事具悉卿宣明九徳左右四朝解绂传家结庐近甸三岁大事宗祀明堂粤惟庶工莫不来助矧我旧老当相王仪忽览封章之陈恳辞筋力之惫重烦耆哲姑听便安益固冲和用介寿祉可免赴阙陪位故兹诏示想宜知悉秋热卿比平安好遣书指不多及
　　赐新除中大夫守尚书左丞韩忠彦辞免恩命不允诏
　　勅忠彦省所劄子奏辞免恩命事具悉卿才推时栋世载王勲先帝所知朕甞倚用地官主计巳阜邦财省辖提纲擢参国论顾佥言之惟允在眷注之尤深其听训言亟践乃位所请宜不允故兹诏示想宜知悉
　　不许诏
　　勅忠彦省所劄子奏辞免恩命事具悉卿以栋榦之材歴藩朝之寄勤劳着于两镇典领载于六曹擢置近司俾承省务乃欲祈于避位岂未体于注懐虽嘉叹之不忘固恭谦之难徇往辅予治毋烦固辞所请宜不许故兹诏示想宜知悉
　　赐新除中大夫守尚书右丞许将辞免恩命不允诏
　　勅许将省所劄子奏辞免恩命事具悉卿擢自甲科素推国器先朝簪橐之旧巳试其才二丞纲纪之司乃命以位蔽自朕志无若尔宜勿至固辞以烦多训所请宜不允故兹诏示想宜知悉
　　赐正议大夫知枢宻院事安焘特给假母亲稍安日供职诏
　　勅安焘省三省奏据卿状近为母患未安曽上表劄子乞罢知枢宻院除一在京宫观差遣未赐允许乞进呈事卿位冠枢衡任隆体貌近縁亲疾祈解政几乃眷英髦方仰成而致治固尝诲谕俾夙退以问安再阅叙陈备形恳至虑阙先尝之饵特推予告之恩卿其悉心宁于视膳竚闻病间即造朝趋其体至懐无烦屡请可特给假母疾稍安日供职故兹诏示想宜知悉
　　赐起复正议大夫知枢宻院事安焘上表辞免恩命不允诏
　　勅安焘省所上表辞免起复恩命事具悉卿民宗国器先帝辅臣殚竭一心勤劳八载本兵之政方倚于弼成钜创之哀奄罹于变故既逾易奠之制宜有夺情之恩何执礼之不渝乃上封而固请虽丧期有数难遽抑哀而王事所埤当从权制所请宜不允故兹诏示想宜知悉
　　不许诏
　　勅安焘览所上表辞免起复恩命事具悉执亲之丧情何有极体国之意忠不可忘卿早以经纶之才乆参枢筦之政惸然在疚犹尔逾时礼固有夺情之文尔尚坚衘恤之志封章茹痛虽谅于至诚墨绖从权亦从于故事勉副倚成之眷亟还机宥之司所请宜不许故兹诏示想宜知悉
　　赐新除翰林学士朝奉郎知制诰苏辙辞免恩命不允诏
　　勅苏辙省所劄子奏辞免恩命事具悉论思侍从之臣翰林乃朕之极选文章论议之美当时则尔有重名巳歴职于词垣复试能于省部良嘉敏誉擢在禁严况伯仲之代选亦朝廷之荣观辞之以义虽谅乃诚用值其才固无所避所请宜不允故兹诏示想宜知悉
　　赐尚书吏部侍郎范百禄进撰成诗传补注二十巻奬谕诏
　　勅百禄省所上表撰成诗传补注二十巻裒缉缮冩离为二十册上进事具悉夫六义之文盖温柔敦厚之教四家之说有训诂传笺之殊虽同出于先儒或有非其本义是使后学各务名家卿博识洽闻留心经术讨论之外尤深于诗揽商周之盛衰攷毛郑之得失补注其畧防次成书真得作者之防颇助学官之阙奏篇来上讲解甚明研味之余嘉叹无巳故兹奬谕想宜知悉赐正议大夫知枢宻院事安焘生日诏
　　勅安焘卿禀天粹气辅政累年方首秋鸣鹤之辰乃吉梦维熊之旦载颁醪饩用助燕私享此多仪介以繁祉今赐卿生日羊酒米麪等具如别録至可领也故兹诏示想宜知悉
　　赐正议大夫门下侍郎孙固生日诏
　　勅孙固属首秋月惟初吉实哲辅挺生之旦有上台宠锡之恩厚牢醴之丰盈助家庭之燕喜往承渥惠用介寿康今赐卿生日羊酒米麪等具如别録至可领也故兹诏示想宜知悉
　　赐同知枢宻院事赵瞻生日诏
　　勅赵瞻仲冬初吉良辅挺生方陪幄之与谋记射蓬之袭庆锡以牢醴助其燕私益介多祥以赞予治今赐卿生日羊酒米麪等具如别録至可领也故兹诏示想宜知悉
　　赐新除检校司空充保康军节度使知潞州苗授辞免恩命不允诏
　　勅苗授省所劄子奏辞免恩命事具悉卿禀温严之气有沉毅之谋擢领十连入长三卫惟拱护周庐之重加训齐卒乗之勤方倚宿名遽辞苦疾闵烦戎政特徇雅懐易节制于房陵析麾符于上党中外均劳之寄可谓优隆偃息藩军之余无妨頥养复览逊辞之奏何其谦畏之深虽嘉乃诚难从所欲所请宜不允故兹诏示想宜知悉
　　赐门下侍郎孙固再上劄子陈乞致仕不允诏
　　勅孙固省所再上劄子奏陈乞致仕事具悉继覩来奏备述至诚既以气血愈衰为言又以公论不容为惧三复厥防良用疚懐卿早事先朝位登枢宥之冠入辅台徳任隆喉舌之司仅阅岁期偶愆和裕将恳祈于谢事冀自弭于思忧且股肱大臣进退系乎国体寒暑防疾休告具于令文勉专精神毋重忧畏伫闻勿药之喜入副惟几之咨所请宜不允故兹诏示想宜知悉
　　赐新除中大夫同知枢宻院事赵瞻辞免恩命不允诏
　　勅赵瞻省所劄子奏辞免恩命事具悉卿蚤以才谋擢于要剧忠言谠论见称二帝之朝武畧文经翼我万枢之务与闻国政已阅岁期特推进位之恩益重本兵之寄尚形固避难即尔从所请宜不允故兹诏示想宜知悉
　　赐新除吏部尚书傅尧俞辞免恩命不允诏
　　勅尧俞省所奏辞免恩命乞知绛州事具悉卿旧徳老成中外瞩望再持邦宪屡告嘉谋朝有正臣朕所倚赖天官大选乆难其人今以命卿允协公论何为逊宠乃欲出麾虽云执谦实昧朕意急服厥职毋用固辞所请宜不允故兹诏示想宜知悉
　　赐新除试御史中丞梁焘辞免恩命不允诏
　　勅梁焘省所奏辞免恩命事具悉卿才推敏明世笃忠厚再登坡省有弥缝衮职之劳擢长宪台竚纲纪朝廷之益已布纶命遽阅需封夫进无偏私何伤于去就言尽诚实岂废于亷隅宜推是心亟践乃位无或固执以稽朝佥所请宜不允故兹诏示想宜知悉
　　赐观文殿大学士光禄大夫知永兴军韩缜上表并劄子陈乞致仕不允诏
　　勅韩缜省所上表并劄子陈乞致仕事具悉先帝大臣朕所尊礼矧惟元老尝秉大钧宣力四朝有劳王室内总百揆着谟明弼谐之忠出殿三秦有镇靖威懐之裕方图硕哲为我翰垣再阅封章愿还印韨夫引年谢事虽据礼经而体国爱君岂忘雅意宜念始终之义毋烦恳慤之辞益茂逺猷姑安厥服所请宜不允
　　不许诏
　　勅韩缜览所上表并劄子陈乞致仕事具悉卿勤劳四朝登翊三事先帝用之为栋榦国家赖之如股肱向解政几出临藩服咸秦千里豪强戢其风威羌夏二陲种落归其辔驭何屡形于削牍祈还上于印章况耆老传家有不得谢而忠臣在逺犹不忘君今卿精力方强志虑弥劭体我注意尚宜悉心毋至多言难从尔欲所请宜不许
　　赐保宁军节度使知大名府冯京进奉坤成节马诏
　　勅冯京览所进奉坤成节马一十匹事具悉露囊庆节谅同防县之欢台铉旧贤方倚都圻之守逺致材驹之贡来充宰旅之归嘉乃倾输良深睠瞩故兹诏示想宜知悉
　　赐中大夫守中书侍郎刘挚生日诏
　　勅刘挚日离维斗天生上才出为王国之华任属政纲之务载临庆日茂介寿祺言颁燕饫之仪用助祝延之防今赐卿生日羊酒米麪等具如别録至可领也故兹诏示想宜知悉
　　赐中大夫守尚书右丞许将生日诏
　　勅许将时维冬令日在斗维是生王佐之贤适协阳来之序万机预职六射届辰出肴醴于上方助燕私于家防今赐卿生日羊酒米麪等具如别録至可领也故兹诏示想宜知悉
　　赐中大夫同知枢宻院事赵瞻乞陜西一郡不允诏
　　勅赵瞻省所劄子奏不严火禁致焚官舎伏望特除陜西一郡事具悉卿业蕴将明任参宥宻属郁攸之为沴葢舆皁之弗虞奚为引愆乃求去位况枢衡之所寄方竚于逺猷诚意之虽坚难从于尔欲姑安厥位以副朕懐所请宜不允故兹诏示想宜知悉
　　赐知枢宻院事安焘上第二表辞免起复恩命不允诏
　　勅安焘省所再上表辞免起复恩命事具悉春秋之义不以家事辞王事人臣之大节也卿乆赞枢机备宣诚亮自闻家难毎念怆伤虽深鞠育之恩岂忘荃宰之寄况丧礼从变既苫寝之逾时经义甚明当墨衰而从事烦疏封之再至终朝制之莫违益扬名而显亲是谓孝之合礼所请宜不允故兹诏示想宜知悉
　　不许诏
　　勅安焘览所再上表辞免起复恩命事具悉乃眷枢臣乆任朝政协赞惟几之务倚注方深自罹何恃之艰哭踊斯毕恩从权夺国有故常再观封章恳祈终制虽居丧尽礼懐念母之至情而移孝资忠亦为臣之大义宜体深眷亟复近司所请宜不许故兹诏示想宜知悉赐起复正议大夫知枢宻院事安焘上第三表辞免起复恩命许终丧制允诏
　　勅安焘省所三上表辞免起复恩命事具悉君子不夺人之丧仁之至也卿以儒学起家以忠纯许国方委枢柄奄罹亲丧既终奠虞当用诏起墨衰从事礼有权宜苴麻尽哀情在难夺卿既内懐于钜痛朕亦重违于至情良嘉达孝之心听遂善居之志特依所请许终丧制故兹诏示想宜知悉
　　许诏
　　勅安焘览所三上表辞免起复恩命事具悉三年之丧百王之所同而古今之所一也自闻衔恤奄忽逾时向之起卿葢有权制卿之执礼良出哀情虽任重鸿枢倚注方切而痛深栾棘抑夺诚难姑徇至懐益嘉纯孝特依所请许终丧制故兹诏示想宜知悉



　　苏魏公文集巻二十二
　　钦定四库全书
　　苏魏公文集巻二十三
　　宋　苏颂　撰
　　内制
　　赐新除门下侍郎刘挚辞免恩命不允诏
　　勅刘挚省所劄子奏辞免恩命事具悉卿敏识周才宣力中外自预几政屡告嘉谋南省西台动为故事擢居东掖时乃次迁惟兹喉舌之司益重腹心之寄亟就厥位毋烦固辞所请宜不允故兹诏示想宜知悉
　　赐孙固辞免转官知枢宻院事不允诏
　　勅孙固省所劄子奏辞免恩命事具悉卿向在先朝尝搃几宥委柄去位于兹累年暨处东台又复逾岁老成之徳中外式瞻还长西枢乃原旧职本兵之政方竚逺猷辞剧之言无烦至再所请宜不允故兹诏示想宜知悉
　　赐新除中大夫守中书侍郎傅尧俞辞免恩命不允诏
　　勅尧俞省所劄子奏辞免恩命事具悉卿徳器人流乆推士论四朝绵歴荐着事功其在班聨最为耆旧朕髙选近辅预政西台无若汝宜遂命以位剡章来上畏宠为言已谅乃诚宜毋固避所请宜不允故兹诏示想宜知悉
　　赐通议大夫新知亳州邓温伯不许辞免龙图阁学士诏
　　勅温伯省所奏蒙恩授龙图阁学士乞赐寝罢事具悉卿文苑宿名禁林旧望服衰去位中禫终丧往分谯社之符仍进羲图之序始优耆哲均重辅藩遽上奏封过自退托矧乆劳于侍从固宜厚于宠章其即钦承以副眷待所请宜不允故兹诏示想宜知悉冬寒卿比平安好遣书指不多及
　　赐新除中大夫守中书侍郎傅尧俞辞免恩命不允诏
　　勅尧俞省所再上剳子奏辞免恩命事具悉中书政本大命所基自非通才莫称斯任以卿有忠嘉之论士议所归使之预丞弼之谟佥言惟允奚自退托欲避宠荣虽由尔衷殊昧朕意巳行之命宜即钦承所请宜不允故兹诏示想宜知悉
　　赐殿前副都指挥使武康军节度使刘昌祚奬谕诏
　　勅昌祚枢宻院奏勘防卿前任泾原路经畧安抚使奏请经营措置奉行朝防专切置局根括打量到陇山一带及安化县复置弓箭手地上并招刺印到人马事眷彼陇山控于平夏异时疆埸之警介在阸隘之冲卿向以武才出按边琐图上方畧奉行新书封畛既明卒乗斯复遂俾戎亭之境永无瓯脱之虞繄尔有劳纾我西畧故兹奬谕想宜知悉
　　赐外任臣寮进奉谢恩马诏
　　勅某省所进奉谢恩授某官并赐月俸公使马共四匹事具悉卿初拜恩纶言输贡物惟是右牵之骏用将致逺之诚再省忠勤不忘嘉叹故兹诏示想宜知悉冬寒卿比平安好遣书指不多及
　　赐太师平章军国重事文彦博四上劄子陈乞致仕示谕诏
　　勅彦博省所四上劄子陈乞致仕事具悉朕纂服之初任贤图旧以卿躬富道徳昔有勲劳辅相我祖宗位冠羣后思见其风采召自别京尊以上公委之重务谋谟四载终始一心方有赖于耆明乃屡辞于事任虽诏书敦谕对见面言而不夺之諴乆而弥笃浩然之志固难必留属以气凝寒道涂涉逺深虞偃薄靡遂便安姑俟及于春和即议从于所欲尚宜勉强以副优隆故兹诏示想宜知悉
　　又诏
　　勅彦博览所四上劄子陈乞致仕事具悉卿仁祖之旧相社稷之元臣位冠台司勲在王室功成谢事士望尤髙向特起于燕居俾辅成于初政忠言宻议固多军国之谋请老告归叠有封章之遡不转之志其坚若山虽驷马安车当遂里闾之佚而増冰积雪尚艰道路之寒须及中春议从所欲姑体至眷尚安厥居故兹诏示想宜知悉
　　赐戸部尚书吕公孺乞致仕不允诏
　　勅公孺省所上表伏望检防前奏乞致仕事具悉地官之长省务尤繁爰择时髦总领邦计卿朝之旧老世载忠规尹正王畿早闻治效均节财用实竚猷为何遽引年遂欲谢事士有致于为政虽嘉乃诚时方借于耆明难从所欲姑安职业用副眷毗所请宜不允故兹诏示想宜知悉
　　不许诏
　　勅公孺览所上表伏望检防前奏许致仕具悉卿公卿华胄经济通才宣力四方蔼然治绩典司六职总彼邦财心计有闻齿发弥壮何屡陈于奏牍遂欲去于里闾虽援据礼经良嘉止足而益埤王事方赖老成尚安厥官以副予意所请宜不许故兹诏示想宜知悉
</div>
    <div class="pagination">
<a href="苏魏公文集_page14.html">上一页</a><span>...</span><a href="苏魏公文集_page10.html">10</a><a href="苏魏公文集_page11.html">11</a><a href="苏魏公文集_page12.html">12</a><a href="苏魏公文集_page13.html">13</a><a href="苏魏公文集_page14.html">14</a><span class="current-page">15</span><a href="苏魏公文集_page16.html">16</a><a href="苏魏公文集_page17.html">17</a><a href="苏魏公文集_page18.html">18</a><a href="苏魏公文集_page19.html">19</a><a href="苏魏公文集_page20.html">20</a><span>...</span><a href="苏魏公文集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
