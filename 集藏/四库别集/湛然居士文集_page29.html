<!DOCTYPE html>
<html>
<head>
    <meta charset="UTF-8">
    <title>湛然居士文集 - 第 29 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湛然居士文集 - 第 29 页/共 35 页</h1>
    <div class="content">
　　○请希庵主住晋祠奉圣寺开堂疏 
　　【[案：年代无考。]】 
　　晋祠山水冠人间，好请希公向此闲。饭了蒙头三觉睡，逢人休说赵州关。

　　○请学庵主住翠微山宝林寺开堂出世疏 
　　【[案：年代无考。]】 
　　金城元有翠微山，宝剎禅林积岁闲。笑请学公来领略，一瓶游戏白云间。

　　○请石州海秀首座住文水寿宁寺 【寿宁寺　原作「寿永寺」，渐西本同。案诗中言「寿宁」，故「寿永」应为「寿宁」之误，据改。】 疏 【霖公实沾秀法属也。】 
　　【[案：年代无考。]】 
　　闻道霖师退寿宁，秀公难弟亦难兄。新诗远寄石州去，贬起眉毛便好行。

　　○太原山开化寺灰烬之余再新故宇请余 【余　原缺，据渐西本补。】 为功德主因作疏
　　【[案：年代无考。]】 
　　窃以尘缘有数，否则泰，泰则亨；圣道无穷，变则通，通则久。惟开化之故剎，实 【实　原作「宝」，据渐西本改。】 太原之名蓝，兵火以来，劫灰而已。住持人固有定老，功德主乃请湛然。良慰殷勤，强为领略。禅心佛语，谁知教外别传；梵剎莲宫，更看无中唱出。谨疏。

　　○重修宣圣庙疏 
　　【[案：年代无考。]】 
　　精蓝道观已重新，独有庠宫尚垝垣。试问中州士君子，谁人不出仲尼门。

　　○燕京大万寿寺化水陆疏 
　　【[案：年代无考。]】 
　　窃以生死蒙恩，便见法门不二；怨亲普济，始知檀度无私。仰惟佛陀兴悲，乃是阿难张本。欲启无遮之大会， 【大会　原作「太会」，据渐西本改。】 必资有众之良缘。但肯同心，便希垂手。谨疏。

　　○请奥公禅师开堂疏五首 
　　【[案：年代无考。]】 
　　窃以深达大本，何妨摘叶寻枝；截断众流，便是随波逐浪。欲整云门窠窟，必求佛觉儿孙。伏惟奥公和尚道合圆通，法传圆照。逢人便出，方为禅子家风；恋土难移，未是衲僧气息。谨疏。
　　窃以转身就父，从来禅子宗风；借路还家，好个初僧消息。伏惟奥公和尚受戒崇寿，得法圣安，本阐徽猷，权栖大觉。因席就请，何须特地人情；准帖奉行，折合这翻公案。谨疏。
　　窃以释迦悭，迦叶富，无物与人；奥公俏，圣安憨，慢藏诲盗。既收■〈釒出〉斧子，不藉破皮鞋。须要妆龙似龙，何碍将错就错。拖将十字街里，便好投衙；推来百尺竿头，更教进步。谨疏。
　　窃以法海弥深，曹水五流分派；化风犹扇，云门一叶重华。奥公庵主透圆照之重关，提圆通之正令，善作降龙相，能谈文字禅。闹里刺头，最好逢人便出；稳处下脚，何碍遇缘即宗。谨疏。
　　窃以当年嚼饭喂婴儿，圣安左错；今日把棒唤狗子，居士风颠。你打开漆桶，彻底承当；我擘破面皮，须要相见。横楖栗木，独行正令，莫压弱倚强，与旃檀佛共演梵音，好搀行夺市。谨疏。

　　○请湘公上人住持新院仍名兴教寺者因作疏 
　　【[案：年代无考。]】 
　　宝剎成空，随劫灰而已灭；精庐如圣，逐化日而重新。为国报恩，可名兴教。赤轴黄卷，且图摘叶寻枝；宝藏琅函，何碍寻行数墨。谨疏。

　　○德兴府■〈山叚〉峪云岩寺请东林老人住持疏 
　　【[案：年代无考。]】 
　　昔日山中养圣胎，峪中松桧手亲栽。院荒松老无龙象，便请东林更一来。 【公幼年尝在此寺，有手植松在焉。】 

　　○请柏岩俨公疏 
　　【[案：年代无考。]】 
　　良弼施宅创天宁，却请天宁旧衲僧。为报柏岩休逊让，闲中续出祖师灯。

　　○邳州重修宣圣庙疏 
　　【[案：年代无考。]】 
　　宣尼万古帝王师，可叹荆榛没古祠。重整庠宫阐文教，颙观日月再明时。

　　○安庆织万佛疏 
　　【[案：年代无考。]】 
　　余自忝预政事以来，懒为疏文，恐物议挟势故也。安庆者工巧妙天下，自创新意，织万佛为施，嘉其意，因破戒作此疏云。
　　十方三世万如来，不犯梭头宝座开，单手元知不成拍，三台须要大家催。

　　○请聪公和尚住山阴县复宿山疏 【世传文殊显化，再宿于此山，故得名。】 
　　【[案：年代无考。]】 
　　昔日文殊曾复宿，当年聪老可重来。 【公旧常住此山。】 此山便是真佛窟，何必区区礼五台。

　　○题万寿寺碑阴 
　　【[案：年代无考。]】 
　　昔达磨西来，禅宗大播，门庭峻峭，机变骤驰，非世智辩聪所能晓也。其与夺之间，固有宾主；抑扬之际，不无权实。其未具透关眼者，岂免随语注解之病哉！香山俊公和尚受法于大明，渠谓洞山之后，偏正五位，失其本意，亦行权之语欤？同参荣公闻之，果吞钩饵。俊公门人辈从而勒 【勒　原作「勤」，据渐西本改。】 诸石，远发后世之一笑。噫！受师之道而反谤之，是自谤也；何止自谤也，曹山技子青州诸师之道，皆不足法矣。顾香山亦近世之豪迈者也，忍为此事耶！
　　昔云门拈世尊初生因缘云：我当时若见，一棒打杀与狗子吃。琅琊觉云：云门可谓将此身心奉尘剎，是则名为报佛恩。临济临终谓三圣云：谁知吾正法眼藏，向这瞎驴边灭却，至今道法大行。是知宗门之语，一抬一搦，岂可以世间语言定其准的也哉！若香山果无毁大明意，后之子孙宜改覆车之辙；不然，则自有胜默老人之韵语，予手书于故碑之阴，以为来者诫。
　　其辞曰：燕俊与朔荣，齐足出大明。俊趋住巨剎，党奋枭獍狞。探抱洞山足，逆坋大明晴。闻见吊浇季，搦腕皆含情。荣甘溺虀瓮，掉尾求膻腥。曲助碑其言，欺贼晚来诚。我览取诸譬，譬彼秦筑城。秦非不谋固，无德秦亦倾。上德无可德，下德方记铭。端然居上德，非碑道亦行。况圣不自会， 【古德云：其足圣人法，圣人不会。】 其肯自矜盈。修母致子有，反是而未 【未　原作「来」，据渐西本改。】 聆。目花只自见，耳声 【声　原作「磬」，据渐西本改。】 约谁听。虽欲信天下，未必同为声。不见三叶祖，削迹舍身名。儿孙愈岳立，史传愈金 【金　原作「余」，据渐西本改。】 铿。不见北宗下，功勋石上争。期昌竟何昌，千古招论评。俄柔、庆、基败， 【大明老师尝记曰：彼有党僣必不得好。嗣果败于庆、柔、基三人也。】 玷累斯文贞。赘然寘虚堂，徒表党宗明。

　　○和公大禅师塔记 
　　【[案：记文末署「己丑」，应作于公元一二二九年。]】 
　　师本平水人，俗姓段氏。幼习儒业，甫冠，应经义举。因阅春秋左氏传，悟兴衰之不常，慨然投笔，退居山林。年二十，弃俗出家，礼平阳大慈云寺僧宗言为师，受戒披剃，颇习经论。后闻教外别传之旨，乃倾心焉，遍谒诸方，因缘不契。师知万松老人之声价照映南北，直抵燕然而见之。居数载，师资道契，始获密许，人颇知之。
　　丙戌夏六月，故劝农使王公为功德主，作大斋，又蒙行省相公洎以下僚佐专使赍疏，劝请开堂出世，因住持大万寿禅寺。师素刚毅寡合，未朞，退居渔阳之盘山报国寺。建州元帅葛公、权府朱公、弹压樊公闻师之名，飞疏敦请。辞不获已，杖锡北行，诣建州棃花道院以塞其命。未几，示微疾，移居闾山之崇福寺养病。
　　一日，忽召门人普净辈谓之曰：「生死去来犹空花水月，何足为讶！」遂净发更衣，端坐而嘱后事。乃作颂曰：「临行一句，当面不讳。皓月清风，不居正位。」颂毕，右胁而寂。师将顺世，有本寺传戒大师临谓之曰：「善为道路。」师笑而不答，令众且去勿諠。众皆出，闻师咄一声，众惊视之，师已寂矣。三日神光不变。荼毘 【荼毘　原作「茶毘」，「荼毘」为梵语火化之音译，据改。】 之日，颇有祥异。数州士民焚香拜礼者络绎于路。师俗寿四十六，僧腊一十六。其徒迎其灵骨藏于万寿祖茔之侧。
　　噫！师之处万寿也，每闻诵经之声，形不怿之色，由是人皆讥之。临行之际，命其徒讽尊胜咒者，何哉？殊不知大善知识，临机应物，一抑一扬，一夺一纵，若珠之走盘，千变万化，讵可以一途而测耶！至于巨川海和尚平日亦行此令，执相者讽之，而谓毁梵行；掠虚者赞之，而谓无碍禅，皆失之矣。后之学者当以此为诫。己丑清明，其徒属予为记，遂以所闻之语信笔记之。湛然居士云。

　　○万寿寺创建厨室上梁文 
　　【[案：年代无考。]】 
　　万寿寺创建厨室，浪着上梁文六首，幸付工人辈歌之，用光法席。
　　抛梁东，香积移来不犯功。却笑维摩无手段，但将盂饭到尘中。
　　抛梁南，底个因缘最好参。试问助缘多少众，前三三与后三三。
　　抛梁西，巧匠骑驴倒上梯。四面无门何用锁，十方没壁不须泥。
　　抛梁北，柱石宛有擎天力。欲模此样向诸方，■〈忄敝〉杀僧繇描不得。
　　抛梁上，手不伤材真大匠。虚堂穷劫镇丛林，借与儿孙为榜样。
　　抛梁下，聊倩般输成大厦。朝朝香饭供诸佛，承事悉无空过者。

　　○茶榜 
　　【[案：年代无考。]】 
　　今辰斋退，特为新堂头奥公长老设茶一锺， 【锺　原作「中」，据渐西本改。】 聊表住持开堂陈谢之仪，仍请知事大众同垂光降者。
　　窃以个中滋味，谁是知音，向上封题，罕逢藻鉴。伏惟新堂头长老名超绝品，价重诸方。黄金碾畔微尘，输他三昧手；碧玉瓯中轰白浪，别是一家春。睡鬼潜奔，便使至人无梦；汤声微发，解教醉眼先醒。谂老三杯，莫作道理会；卢公七椀，且是仁义中。虽然栊桶新陈，不得颟顸甘苦；便请大家下口，且图一众开怀。幸甚。

　　○约善长和诗战书 
　　【[案：据篇首称「旃蒙协洽之岁」，应作于公元一二三五年。]】 
　　余奉善长诗百韵，仍乞光和。渠谦抑退让，以降启见戏。余亦戏作战书以督之，聊发一笑耳。
　　维旃蒙协洽之岁，三月甲午朔，湛然谨致书于诗将善长先生幕府：愚闻李杜齐名，已有登坛之序；元白并驾，尝兴定霸之书。在昔云然，于今亦可。既久陈于师旅，宜一决于雌雄。无约而和者，必谋有备，则所以亡患。在德不在险，虽粗闻于古语；受降如受敌，则为戒于兵家。伏惟善长先生冀北无双，斗南第一，能投壶而讲礼，善横槊而赋诗，词锋折万里之冲，笔阵扫千人之敌。将略多多而益办，雄材一一而难陈。遇险韵而愈奇，见大敌而倍勇。君唱之而来挑战，我和之以为应兵。方及交绥，辍 【辍　原作「辄」，据渐西本改。】 陈降启，前锋少却，尚未损于一毫；勇气未衰，遂引退于三舍。张羸师而诱我，遗厚利以饵余。旷日持久，以老我师，重币甘言，以骄我志。深藏九地，必发九天。故示之不能，将攻我之所短。倘弗遵于仁术，胜亦非功；苟不推于至诚，盟之何益。此奚疑耳，理亦灼然。兵不战而屈人，可为上策；心未服而纳款，岂无诈谋。若非先见之明，徒贻后悔之诮。是以载严文壁，爰整诗兵。比尔干，立尔矛，一乃心，齐乃力。文章灿烂，依稀整整之旗；声律精严，彷佛堂堂之阵。乃一鼓而成列，决再战而立功。顾天下之英雄，惟使君与操；叹文章之微婉，非夫子而谁？竚待兵麾，愿闻金诺。谨奉战书以闻，指不多及。

　　○寄万松老人书 
　　【[案：年代无考。]】 
　　嗣法弟子从源，顿首再拜师父丈室：承手教，谕及弟子有「以儒治国，以佛治心」之语，近乎破二作三，屈佛道以徇儒情者。此亦弟子之行权也。教不云乎：无为小乘人而说大乘法，弟子亦谓举世皆黄能，任公之饵不足投也。故以是语饵东教之庸儒，为信道之渐焉。虽然，非屈佛道也，是道不足以治心，仅能治天下，则固为道之余滓矣。戴经云：「欲治其国，先正其心；未有心正而天下不治者也。」是知治天下之道为治心之所兼耳。普门示现三十二应，法华治世资生，皆顺正法，岂非佛事门中不舍一法者欤？孔子称夷齐之贤，求仁而得仁，死而不怨，后世行者难之，又安知视死生如逆旅，坐脱立亡，乃衲僧之余事耳！且五善十戒，人天之浅教，父益慈，子益孝，不杀之仁，不妄之信，不化自行于八荒 【八荒　原作「人荒」，据渐西本改。】 之外，岂止有耻且格哉！是知五常之道，已为佛教之浅者，兼而有之，弟子且让之。以儒治国，以佛治心，庸儒已切齿，谓弟子叛道忘本矣，又安足以语大道哉！又知稚川子尚以参禅卜之，立见其効。师尝有颂，试招本分钳锤一下，便知真假，正谓此耳！呵呵！春深，万冀为道珍重，区区不备。

　　○万松老人万寿语录序 
　　【[案：序文末署「乙未」，应作于公元一二三五年。]】 
　　余忝侍万松老师，谬承子印，因遍阅诸派宗旨，各有所长，利出害随，法当尔耳。云门之宗，悟者得之于紧俏，迷者失之于识情；临济之宗，明者得之于峻拔，昧者失之于莽卤；曹洞之宗，智者得之于绵密，愚者失之于廉纤。独万松老人得大自在三昧。决择玄微，全曹洞之血脉；判断语缘，具云门之善巧；拈提公案，备临济之机锋。沩仰、 【沩仰　原作「为仰」，渐西本同，丛书集成本作「沩仰」，据改。】 法眼之炉，兼而有之，使学人不堕于识情、莽卤、廉纤之病，真间世之宗师也。
　　略举中秋日为建州和长老圆寂上堂云：有人问： 【问　原作「间」，据渐西本改。】 「既是建州迁化，为甚万寿设斋？」师云：「此夜一轮满，清光何处无。」又问：「不是尽七、百日，又非周年、大祥，鬬勘 【鬬勘　原作「闬勘」，据渐西本改。】 今日设斋？」师云：「月色四时好，人心此夜偏。」众中道：「长老座上诵中秋月诗，佛法安在？」师云：「万里此时同皎洁，一年今夜最分明。将此胜因，用严和公觉灵中秋玩月，彻晓登楼，直饶上生兜率，西往净方，未必有燕京蒸梨馏枣爆栗烧桃。」众中道：「长老只解说食，不见有纤毫佛法。」师云：「谢子证明即且致，为甚中秋闭目 【闭目　原作「闭日」，据渐西本改。】 坐，却道月无光。有余胜利回向诸家檀信，然软蒸荳角，新煮鸡头，蒲萄驻颜，西瓜止渴，无边功德，难尽赞扬。假饶今夜天阴，暗里一般滋味，忽若天晴月朗，管定不索点灯。」老师语缘，似此之类尤多，不可遍举。且道五派中是那一宗门风？具眼者试辨看。噫！千载之下，自有知音。
　　乙未夏四月，湛然居士漆水移剌楚材晋卿序于和林城。
</div>
    <div class="pagination">
<a href="湛然居士文集_page28.html">上一页</a><span>...</span><a href="湛然居士文集_page24.html">24</a><a href="湛然居士文集_page25.html">25</a><a href="湛然居士文集_page26.html">26</a><a href="湛然居士文集_page27.html">27</a><a href="湛然居士文集_page28.html">28</a><span class="current-page">29</span><a href="湛然居士文集_page30.html">30</a><a href="湛然居士文集_page31.html">31</a><a href="湛然居士文集_page32.html">32</a><a href="湛然居士文集_page33.html">33</a><a href="湛然居士文集_page34.html">34</a><span>...</span><a href="湛然居士文集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
