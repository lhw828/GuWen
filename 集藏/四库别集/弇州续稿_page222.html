<!DOCTYPE html>
<html>
<head>
    <meta charset="UTF-8">
    <title>弇州续稿 - 第 222 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 222 页/共 228 页</h1>
    <div class="content">　　
　　魏考功懋忠
　　
　　不佞巵人巵语岂足以为尊公老先生重而年来厌勌笔研修辞之不能即有所撰述疥壁而已吾丈乃郑重奬饰徒使人有愧汗耳李先生之为其尊人乞言其意犹吾丈也仆之欲有效于李先生亦犹欲效于吾丈也伎俩尽此而止则如之何邹先生南矣诸贤一时聚金陵是极精采事苐胸中不可着此意亦不可使人艳此迹仆虽杜门一凢夫也既不敢妄希出世又不慕长生所恨心境扰扰不能莹彻耳名者道之累汩没此中四十年晚始知畏之然畏之亦非也并所谓畏者忘之或庶几耳李使便附此珍重珍重
　　
　　又
　　
　　谓不佞不好名则欺公念其与真我背而驰且犯吾师如愚若昏戒也则凛然毛骨竦矣有所结撰成亦间一爱之念其耗神气犯绮语而役役受责无已也则又腼然愧戚戚然苦矣独于太公固心仪者非一日然不尽以三郎君故也公之直节髙天下而次公附焉次公之文誉满天下而公肩焉李公之政术成矣然而不佞之所心仪三君子者则又非以是三者故为其有为已之学也用是见委寿言不能以例辞而又不能破例而不辞姑援昨岁之诺以胁改岁之子墨而泚之然都无复构思又无暇加雌黄也其不足以重太公而慰三君子明矣公何赖焉李先生贤者也太史公有言晏子而在愿为之执鞭何况当吾世而为公金石友即不命及不佞且愿附名姓于龙门而乃重之以悃诚亦为其太公寿耶苐无若有成言何儿子亦强言幸誓不至诗无已则公以状来而仆黾勉为长句且作小引庶几可塞白也然自此当舌不至鼻矣吾州有六生者其人不足惜而罪不至死得公力言之毋毙杖下亦一阴德也加飡自爱
　　
　　又
　　
　　自贞窜田野不敢与世路接而前者不获已有江陵之使乃承门下见附一札惓惓通家之旧至于新诗数体二十余章往往直逼开元而河朔风骨故在徘徊吟咀怳若与懋权相对自是五湖之鳞无遡江而上者仅有加额西向而已今年夏则从除目谂公己入台从弹事见公大文如君实献可不胜叹服仆勾吴鄙人也蜗殻之涎聊可自濡误而入世网又误而习雕虫么■〈麻外骨内〉之技终其身饱人齿牙今幸不至迷复一切扫去塞兊结舌作头陀行径以老足矣兹因儿子偕计聊伸候私三凤阿阁光艶絶世儿子倘承下风知无靳片羽垂荫暎也冬暖惟加飡以慰苍生之望不一
　　
　　又
　　
　　仆百念俱衰落不能忘故人儿子间入靖沾沾谈伯仲志行不置云二君子皆当于古人中求之仲氏差尚露锋距觉伯氏尤笃恳举体无凢处仆谓此儿素汶汶何以解作阳秋语今得书知公固已收之药笼中矣十四年前按部南乐一接太公恂恂长者再倅名郡满三考而僻居不蔽风雨是时不能如陈豫章设孺子榻孔北海表康成乡盖时时心愧之即微三郎君固欲效一言之赠以补前过况重之以公之请耶苐昨于佛前自誓新正后断笔研役今幸残岁拜公命尚不至破例也儿子有外家役未即归欲留使者三五日作报书仆可得脱藁草而归思甚迫不能挽如何如何迩来朝宁颇縁公议奬借忠直而于格心一段都未讲求诸贤各欲自成其名务为搏击以致谗人得伸其巧将来宫府日睽事变日新诚不知所底止公之忧确矣仆复叨叨及此诚杞人也厚币却上二扇头诗佳甚仆不能自秘书扇以复岂直篇数输公一筹哉冬寒特甚曝背之味无由奉赠不一不一
　　
　　又
　　
　　两月前得公所致书及致次公集读之不觉泪涔淫下也盖时有亡弟之变尚未久念次公才足以追翔阳于邓林而中道渇死若亡弟之业稍成名稍定其寿多于次公十岁差小可解而少于仆亦如之天乎胡不使两才子方轨而驰而遽至此极也则为之兄者情事各可推已辱示诸诗读之比之于旧温如栗如者不异而多琢磨之致敬服敬服见委次公集序不能佳盖从涕泪尘土出之自无可当心者无以灾木可也仆前有所条议姑塞白耳孔庙一疏粗谓于道不诡乃闻犹在龃龉而条议之章至不发抄老来苟出为少年所轻乃尔迩者忧病紏纒死期渐迫以故上疏乞休窃谓辇上君子不知仆仆亦不知辇上君子尚可恋恋金陵仓粟哉骐儿幸得复接侍颜色幸有以诲之渠虽渐晓世故终觉有姜桂也太公万福此是公真境卿寺之擢虽向崇峻要不足溷灵府唯自爱不一
　　
　　詹东图
　　
　　别公未周岁而来不疑偕李叅政本宁过我不疑公旧识也本宁与公晤于歙毎酒间谈竒人竒语必及公抵掌搤掔如曼倩少君相征逐权竒夸诩靡所不有相与大笑引白满釂亡算盖二豪去之旬日而仆断荤酒仍修头陀行又八日而欧桢伯来又二日而辞昙靖转徙村落与亲故谢絶又四日而公至城以书来矣藉公以二十日前来大堪与本宁辈操不律倾凿落櫜鞬相属旗皷相当使我弇山増壮色不者以五日前亦足率敬美子念从公及桢伯青灯促膝也而已矣所谓缺陷世界信矣书辞娓娓若犹谓仆可如贡大夫卖田买车牛而出者仆之不出非敢以为名髙亦非有所希觊于世外之业直自量不能出耳假令仆出于今舌锋笔锷之杪宁能寘一喙一指乎哉公宏略可以应世藻辨可以动俗行矣清庙细旃之上当不能舍公且今不乏才有公数辈在亦何所藉仆也醉茶轩名甚新所命指更新仆故断文字诗或不至尽断苐不欲受人约束耳请俟长昼以阳羡点恵山七盌兴发淋漓烂熳可满一纸方朔像雄尾拂新刻皆领讫亦有薄物比于献缟希亮纳林生为公所奬借当是佳士苐晚矣亦缺陷之一端也丁君扇污讫并上不一
　　
　　又
　　
　　昨见除目不任欣慰金陵帝王州玉堂神仙府而老兄以一广文超为其寮总擥三山之名胜追挹六代之风流其快当何如仆一壑自放与世末杀昨秋偶有小遘得支吾残日不至潦倒然去大道益逺矣辱损饷桃杯二片不必果西池物仰佩至意深于方朔公精诚发于梦寐以有新诗仆故不能作太傅东山之乐亦不至如少陵西蜀之苦苐不知伯玉又当如何耳词翰转益精媺使人不忍释手醉茶轩名甚新警作歌却甚难连日以水灾为桑梓作说客褦襶奔走挥汗赋此极不惬意不晓是文通才尽也薄物不足酬来美聊见侑耳余不具
　　
　　杨襄阳
　　
　　执事行窃谓除目只在旬日内方拟治一杯于花径祗候而蹉跎遂成数月别野人不能问世事但尔时迁除大有不可解者达士大观正当不满一笑耳兴国士民似饶余福明卿尤觉縁胜想当于真宰前祝留公张羽王落魄可悯金陵之行或足少畅郁悒苐一觞一咏间不无又树矛戟如何如何仆近为疟鬼所侮浸淫不已几遂委顿然自此万念俱扫尽旦夕作有发头陀矣使旋附此不一秋气向深加飡自爱
　　
　　又
　　
　　春时乡人周茂才归则称公有霜露之恙尚未己而明卿大叅为言勿药伏惟小畏风自消息无他也襄阳久借公作羊开府上佐即岘首汉江之思将来并深永矣苐除目久未下吾郡楼台颇称近水而坚贞自信者乃不蕲得月耶仆非敢以不出为名懒病苟活迹于逃禅耳元驭学士犹在禅而遽膺夫爰立之命为国家培真气为善类树赤帜吾曹借桑榆之暎以自暖抑何幸也所喻尊公寿言仆忝葭莩之末覩兹盛事即微公托宁不欲小有效于管椠苐以数月来有笔研戒而明卿本宁为之前茅更难称继恐重虚仁人孝子之至心不获已谋之曹子念而润色之或有当也大币具仞逺臆谨拜嘉并附不腆之报希照纳初春向和惟厚自节宣以迓眷祉不宣
　　
　　欧桢伯
　　
　　久不闻问寤寐劳思传两制之擢执政悬待而除目尚尔寂寂岂国子先生未成进学解乎梁舍人来得惟敬书知旦夕北首愁未办装耳仆老此山镇粗飰浊醪翰墨自寛了不知其薪之积也春来作梦无非故国遂与春明门絶矣舍人便聊附此贵僚吴君者材甚髙步武台垣而出倅逺郡其说可得闻乎余不具
　　
　　又
　　
　　春时得兄一札及寄雝馆集诵之令人洒然清光入懐不能己已弟汩没尘海中荷先师援拔不至为六贼钩牵入阿鼻狱于分已过岂敢妄有希觊如髙令公王恒山也若言路齮龁则固甘心受之诸凢詈我辱我者皆代我懴诲宿憯耳正郎之迁比之少陵检校己超此不足为兄贺于操觚之士少一吐气乃足贺也惟敬髙坐羊城跌宕诗酒且在世法中光景殊佳足慰晚途曽侍御按吾吴其人寛大长者而于出处一念尤当作物表观惜以病去不获相叅承兄有使风二君为一布区区可也寻兄往札有托赵汝师语未审何事汝师凢三见不暇叩之兹殷无美行附数行扇头二律破例见鄙仰吴翁晋客金陵诗甚竒幸物色之初暑骤溽强饭自爱
　　
　　又
　　
　　虽甚念足下而不能作金陵问亦以凿坏之人与世末杀者例固如是耳适刘计部一札来云足下已请告旦夕当发此何必减二疏即少赐金何害蔬食水饮哉都门供张啧啧填道弟不如钟山一片秋色寓无声之情独至耳惟敬虽厌世足下遽归文星之在百粤分者欲移当复停五羊顿不落莫矣金陵将无复人如何欲作一诗赠足下而刘氏人去迫且年来有苦吟戒以是且止然终亦不敢负也昨戚少保去曽托致惟敬奠文一章又托访求岑绍兴遗诗文鄙意欲梓而行之生平不受人恩特此君一剡出意外小欲报之地下足下会少保幸从臾焉山中白云不待分供彼此共之自爱自爱
　　
　　又
　　
　　仆乞骸见格其说穷不得已而以病告杜门却埽俟命曵尾而故人尚有剥啄者吴明卿见过仅少平原两日酒戒文戒破我殆尽幸此中无染着不至作谢公离别恶耳昨秋见临淮诸君子送兄散髪海隅之什日夜想象聚寳雨花饯别冠盖不减二疏而竟尔寂寂乃知疏至公交车而止当是一时庙廊意不欲去面上眉耳区区齿吻余息处亦无所成名特以初心不拟负且自顾老矣安能脂色软语事言路少年诚不欲重贻盖棺玷非敢藉手西行符繻也佳章见赠理事无所不畅苐以文成贞白见拟非吾任耳小俟兴到当勉倚和俟兄一成行即上之充艖符压载仍托五牟使者寄罗浮主人使候于大庾傍也前周生所附去像赞方愧抛粪佛头何劳郑重此复
　　
　　又
　　
　　与兄西闗夜别即走乡落蔬食禅栖者匝岁为病所窘不免食肉为盗所憎不免入城为故人所强不免复亲笔研自是碌碌一故吾无足道者唯见岭南人问得兄起居状知尚徤饭豪吟虽叅商异境犹是一天仆小于兄十岁齿落殆尽髪无数茎黒者姑作逍遥观待期而已秋间荷主上恩德宰地见怜先人得赐祭葬赠官自此可以下见泉壤若山公一启便为蛇足少不自揆当作小草兄无用见美也朱提举人将致手教及扇头大章怳如覩紫芝眉宇喜剧欲枉輙成小律附上并薄有所侑殊不敢当玉案亮之
　　
　　又
　　
　　夏时曽有一书附去不知达否三见南海偕计者问足下起居云食履神明不衰吟咏益王且传有壮游之兴令此江山生色苐仆自强起以来忽忽无复是处此邦名胜虽足畅游目小小篇什差亦厌雠然既成而中愧之矣为得亡弟耗食寝都废三秋九十日眼眶无一日干生理遒尽何况宦情己上书乞骸下铨部得覆允便可买扁舟而东于墓田丙舍稍一饬理刘伯伦云死便埋我故是达生要亦恒事耳张肖甫遂为异物今岁不堪龙蛇指不能尽屈也相嘱无多谈加餐鬬徤而已郭学宪寄兄全集读之于眉峰得小展不一
　　
　　寄瞿汝立
　　
　　闻己束装将西首矣白葛黄粲充衣钵费谨悬拂子俟公一口吸尽西江水当借余润潄肺腑也
　　
　　荅况吉夫
　　
　　用晦使来承贶书及诗读之了知微意所属令人悚息不敢当然起色未尝不浸淫满大宅也仆固不佞兹意蓄之久矣虽会出入朝野未遑息肩然所以不敢轻举笔者说有二其一尝笔之巵言以为千古而有子长亦不能成史记何也西京以还封建郡邑官师宫殿名不雅驯不称书矣其诏令辞命奏书赋颂鲜古文不称书矣其人有籍信荆聂原尝无忌之流足模冩者乎诗有尚书毛诗左氏战国策韩非吕不韦之书足荟蕞者乎窃恐未能继也其二则当有罪我者史记千古之竒书也然而非正史也如游侠刺客货殖之类或借驳事以见机或发已意以伸好今欲仿之则累体削之则非故且天官礼乐刑法之类后几百倍于昔矣窃恐未可继也虽然执事之知我深矣其属我切矣不佞焉敢终自弃以孤君子之明恵意者其自东京建武始乎执事卧家踰十载岂其己有所撰述姑欲借仆以自证耶即有之幸毋作帐中秘可也仆生世不谐终老毁誉间今获假微谴偃息泉石为幸己弘苐春来花竹日新苦酒食见迫卒卒无须臾之间草次奉报不一
　　
　　荅张羽王
　　
　　昨杨大夫行时偶患眼疾不能事笔札而大夫自意迁可以无入境且云足下亦旦夕除目下矣以故不及草报书然亦野人懒慢常习足下何督过之深也扇头新作令人怳焉如觏七年前面西征注文极尔雅便觉郦道元江文通为赘知复沿檄金陵稍与其山水人物相接差足舒吐毎读柳河东集叹其所负挟衅甚大而谪止司马移地止柳州其郁悒忧懑之极至有不可以为生者足下之不遇过河东何啻倍蓰然而无一字半语之怨何也人之度量大小相去逺矣仆己授家儿辈束身入茅舍不将一物自随觉胸次湛然然尚能成一诗书扇头奉赠自此焚弃笔砚矣
　　
　　荅王龙溪
　　
　　自辛未夏获一奉颜色于今七改岁朔矣毎见张守君道翁饮食步履耳目之用不少衰方在仰羡以为钱塘一衣带水懒废自阻无由侍几杖而聆德音忽拜大诲及新刻数种捧诵之余不胜感服此道理在孔门若五百白牛乳阳明先生于内点出醍醐然服之既久仍以为酪自翁再一点破使人咽喉间作甘露快世人不问罗什之啖针而槩疑其有室无怪宣律师未晓三车菩萨地位也守君甚念翁春和一命扁舟游吴中诸山水观万物一体之妙且令后进有所启发何如余不具
　　
　　荅凌绎泉
　　
　　昨自吴兴还情事黯然得接清论游别业评隲名画法书网鱼荐酒便是出苦海登四禅天解维之后梦境亦爽归欲作一诗纪其胜并题仲君盟鸥馆旋为俗事所夺万姓类纂史记纂二序亦未及命笔方拟杜门养痾于汤药之暇完此诺而使者以手教至矣栖贤笋是竹中第一品当令玉版师避坐谨以恵山泉独荐之作禅恱味供不敢轻待也谢去咎姓纂附上或可少助博洽湖山清晓四字钩上手疮不能执笔亮之亮之
　　
　　胡观察伯安
　　
　　公明德君子也歴官二十五年不改初服不求速化杨文懿公所自拟以青裙白髪之节妇非公孰当之然而文彩烂然五色若滇中之赋与文见一斑矣笃生贤子则丹穴之雏一和鸣而畅昭代之盛诸所以黼黻泉石娱快性灵者种种来谕谓髪尚纯鬒徤噉雅步虽受禀之龎淳亦内外二境之美有以凝成之也惟麟趾已征而含饴未遂然亦只在早晚间耳仆未老而衰无意人世蒙上真见喻薄晓去来于分粗满今者之迁真为蛇足已恳疏力辞兾必获请伏承饰奬兼贲大贶非所敢当但恐孤千里逺意勉尔拜嘉不腆附于献缟仰祈鍳纳不宣
　　
　　司文选泽民
　　
　　伏审门下明德宏猷久重铨地迩者晋握大柄登选贤哲以黼清时甚休休世贞衰劣过时之人跧伏草莽不堪拂拭加以亡弟骨肉深痛陈情乞骸门下特垂勉留过弘饰奨重増惭汗惟是报书猥及先君子事则旷若发朦五内俱震縁往时宗伯覆台臣之请仅予祭葬贞已冥心引分无复觊觎止是具疏为先妣乞并祭而已乡衮太原公为改疏辞得以移咨贵部荷明公与太宰二山公赠覆得叅八座太原公误示覆自选部以故贞有不腆之启仅达之选君子不复知自明公大造于先君子即世世犬马不足为报而乃懵然无所识知明公固不以为德如不佞有胸无心何谨此附陈感私然不敢以筐篚累盛德也亮之亮之
　　
　　荅帅膳部
　　
　　世贞里居若瞶而偶传有帅君者自北曹乞分司白下尝以片言拄宗伯饰勤口私心壮之又传帅君工为古文辞初秋病疟愦愦中而南昌胡生以尺椷介我启之则读一诗一衮而皆藻其语隽永其味又若以贞为可教而降心者起色骤上满大宅念留司无他帅向所传帅君必执事也世贞抱膏肓之疾蒙不齿之谤其龂龂自白下而操刃者又执事之省人执事尽汰之而以过褒饰即不肖感恩狥知之无已白下诸君子得无疑执事有偏驭之嗜耶执事古文辞鲜所不宏丽而拟古其巨擘也乃见赠之篇精博老苍惜令不肖当之辱耳世贞乆堕讇语业近荷师真见戒行且入闗塞兊黜聪焚弃笔硏而执事之见厪若此亡已则妄进一言大抵有韵与无韵语其轴一也庀材宜博师匠宜古入思宜深篇主脉句主眼勿庸勿晦勿促勿碎凢数者执事之所饶辨也而复以此进吴札之献缟献所贵也拙诗书扇头不能酬来美当青女时屏之箧笥而已
　　
　　孙文选
　　
　　贞不佞尝从燕中事先文恪公又一再接伯氏叔氏诸先生而至于门下则若疎阔者然门下之贤与文学节槩天下莫不知而其于铨部之政则尤脍炙人口家弟相见能啧啧道之而赵汝师宫赞毎一书来輙称服不已谓羣贤虽满朝当无出门下右者不佞固自放世外然不能不熟知有门下也门下秉铨政来岁余矣所推毂中外及岩穴几尽然类多忠信亮醇瓌竒儁特之人而猥劣如贞乃亦滥尘启事此则所未喻也贞一疎狂士耳往年先君子难不能从死而又轻出虽欲有所为不获遂而归家仆见误治园圃食酒买书籍有豪声为白简所中虽不必尽实要非无谓晚途虽稍若有征块处穷约而实自放名教之外妄希出世之业此岂有毫髪足当于门下者毋亦门下惜其本志不甚污滥薄晓铅椠之业为足收録耶将二三同年故旧在事者稍一游扬之不欲峻拒耶仆于出处至微细出固无益处不为髙特以疾病连绵衰朽侵迫欲苟保半残之躯以毋为门下知人之累唯此一念则甚真且决乞骸疏上幸即为处覆赐归则门下大恵也干冐尊严无任悚仄
　　
　　万兵部
　　
　　自往者得效一言之敬于公之先人于今四阅岁矣盖犹惴惴焉以不文为愧山中不能数承起居惟从邸报见公有尺一征而又见拜司马部盖当事者欲以腹心干城寄公非漫浪除目也区区自废成癖日与世左蔬食草衣灯火一龛以终其身足矣儿子謭陋不文误玷贤书遂使贱名复齿人间而公至举以称贺得无重仆之愧且惧耶野人见传呼而惊诚惊之也大司马挞伐之威无所不加而江南岁屡侵闾阎展转尽矣公亦尝一念及否儿子便附此以报草草不竟所懐统祈照亮
</div>
    <div class="pagination">
<a href="弇州续稿_page221.html">上一页</a><span>...</span><a href="弇州续稿_page217.html">217</a><a href="弇州续稿_page218.html">218</a><a href="弇州续稿_page219.html">219</a><a href="弇州续稿_page220.html">220</a><a href="弇州续稿_page221.html">221</a><span class="current-page">222</span><a href="弇州续稿_page223.html">223</a><a href="弇州续稿_page224.html">224</a><a href="弇州续稿_page225.html">225</a><a href="弇州续稿_page226.html">226</a><a href="弇州续稿_page227.html">227</a><span>...</span><a href="弇州续稿_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
