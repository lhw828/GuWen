<!DOCTYPE html>
<html>
<head>
    <meta charset="UTF-8">
    <title>四溟集 - 第 30 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四溟集 - 第 30 页/共 45 页</h1>
    <div class="content">
　　重九前一日谢黄门仲川同酌温中丞纯甫宅赋得风字

　　开樽预赏菊花丛正色全归藻思中旅次孤懐逢胜事人间百感对秋风水冲伊阙云根响山抱周京地势雄明日登髙谁共醉更将吴调命歌童

　　闻汉中兵宪王斯进讨贼有功赋此寄赠

　　星子山头杀气生可怜蜀盗废春耕皇天何意干戈扰人日多寒军旅行檄出汉中鸦作阵角吹岭上马嘶声谁知缓急兵家术八月铙歌返斾旌

　　温纯甫宅同诸词丈夜集得池字

　　为赓白雪郢中词坐久寒生风露时万菊绕筵秋不老几人躭酒月偏迟懐同旷逸山云度道在行藏野鹤知应惜衰年荐仙味西来碧藕自瑶池

　　即席次刘子礼登髙韵

　　西风吹鴈下河洲坐感颓年聚旧游抚景独惭今日赋遣懐何异故乡楼尘中浪迹陪髙宴篱下黄花笑白头京洛层城试登览疎云惨澹数峯秋

　　寄懐西谷主人【隐耕园在邺城北】

　　上党归来独忆君野亭幽事每宵分荷池烛影游鱼荡花院棊声宿鸟闻漳水逺通千里脉洛城髙压万山云于今南北殊修阻回首长吟又落曛

　　寄谢子厚

　　思君逸兴感衰残几欲登临学谢安倚杖青山愁里赋当樽黄菊病余看清辉自可藏珠玉文彩谁应惜孔鸾皎月一天人两地茫茫秋色不胜寒

　　嵩岳天中阁同鲍洛阳邓登封二君对雨

　　六十危峯佳气连共来山阁羽觞传兴髙自不妨秋雨目极何当散暝烟问法少林轻外物探竒嵩岳到中天二君并着王乔舄才思非凢骨已仙

　　过周节推尚占因谈嵩岳之胜

　　伊洛寻真竟不逢归来对尔说仙踪两游洞壑情何剧【戊午岁初游嵩岳】独眺烟岚翠几重庭树月招缑岭鹤郡斋风落少林钟宁言何逊观梅兴梦到三花天外峯

　　洛下会王少会朝望

　　铜台旧识叹离暌伊洛棠阴众念齐世故无端逢客话宦情何事欲岩栖天将楚雨催帆骤风荡秦云逐马低八载一迁春自感从教黄鸟向人啼

　　赠吕都督伯仁

　　御冦论功忆昔年又从扬子驾楼船塞门列阵山云合幕府听笳海月悬仗剑独临龙虎地登台长啸鳯凰天于今未老归诗社祗遣儿曹办酒钱

　　刘太守以德之大梁予将赴潞安赋此言别

　　西署为郎已著名分符岁暮此专城肯孤上党缄书意为寄南州下榻情长路风威嘶五马大河日影曳双旌梁园公子如相问著述应怜老未成

　　季冬法祥寺吴大理张总督温中丞谢黄门刘兵宪荀员外昌都督吕池州方东昌诸词丈饯别有赋

　　香山遥望白云屯九老行藏未定论为客自知生事懒感时谁更壮心存河桥寒色分千里野寺斜阳共一樽黄鸟鸣春向何处美人相忆采芳荪

　　杨郡丞伯寅张别驾威仲寺中饯别周节推尚占之大梁未旋怅然赋此

　　双林行色夕阳催几日相逢祖席开周汉两朝题不尽河嵩独览倦方回尘中老计嗟浮梗笛里春声怨落梅更念法曹征斾逺莵园何事未归来

　　刘节推行可尚寳仕可出饯郭外赋此志别

　　杯酒苍忙强自吟江淹能赋别时心緑波春草魂犹断白首寒天感益深布泽二龙周海宇栖闲孤鹤老山林谁知多病仍飘泊雨雪愁人几暮阴

　　赠别武克仁

　　八十神全歩履轻自嗟七十负平生紫芝采得间中事白鹤飞来静里声多少光阴仍浪迹古今著述总浮名问君可授延年术九转丹砂未易成

　　送客游洞庭湖

　　相逢楚客问巴州此去扬帆湖上游天汉长连洞庭水云霞半入岳阳楼低空白鴈投寒渚隔浦丹枫照暮秋莫向湘君听鼓瑟黄陵月冷不胜愁

　　喜黄实甫至留酌

　　自别梁园岁几徂故人消息断江湖相逢白鬓知多少一醉黄金问有无地接边闗秋气早树翻乌鹊月明孤向来离合殊难定犹向天涯说壮图

　　立秋先一夜同吴峻伯孙文揆徐汝思李于鳞王元美五比部登城得秋字

　　几年词客鳯城游蓟北河山共倚楼清夜桂樽聊对月明朝蓬鬓又惊秋风飘玉笛凄初断天转银河倒欲流遥忆故园砧杵动梧桐一叶起人愁

　　送龚侍御性之赴南都

　　万里天风吹鐡冠三吴秋水正漫漫匣中星动剑光白帆外霜飞江色寒鸿鴈早传瓜歩信芙蓉还傍石城看南都赋就应相忆明月孤樽坐夜阑

　　为卢柟赋呈内台比部大理诸公

　　黎阳河水咽寒声词客凄凉气未平白首纔传鹦鹉赋青天遥望鳯凰城夏台久待秋云破春雨还看枯草生独有郦炎同此恨怜才复见古人情

　　夜集吴比部鸣仲宅赋得秋月

　　庭草惊秋白露垂氷轮渐觉度河迟光临鳯阙清钟断寒入龙庭画角悲天际几看鸿鴈影山中又老桂花枝共知庾亮南楼夜曾为勲名感鬓丝

　　登遵化阁

　　凌虗楼阁郁崔嵬四望青山宿雾开日上海闗边色尽天连沙漠鴈声来仲宣赋就千年事张载铭成一代才懐古不堪空伫立秋风吹鬓放歌回

　　登五峯山有感

　　树杪跻攀石磴悬手扶藜杖出风烟东分辽海千重岭北尽沙场万里天秋草征夫烽堠外夕阳归鸟戍楼边时看白骨成悲感为忆嫖姚战伐年

　　夹山寺

　　黎河路转入烟霞为访连峯衲子家万古山灵开白马三秋石窟闭青蛇【山有大青小青二蛇】昙云不作空中雨祇树还生象外花欲共虗堂留此夜灯前仍复演三车

　　夜同刘都阃诸君登蓟州城楼

　　新月低空照素秋将军乗暇共登楼谈兵醉后谁能事舞剑灯前此壮游孤角风从燕塞起千山云傍蓟城流应知北伐收功日复见当年博陆侯【霍光封博陆即此处】
</div>
    <div class="pagination">
<a href="四溟集_page29.html">上一页</a><span>...</span><a href="四溟集_page25.html">25</a><a href="四溟集_page26.html">26</a><a href="四溟集_page27.html">27</a><a href="四溟集_page28.html">28</a><a href="四溟集_page29.html">29</a><span class="current-page">30</span><a href="四溟集_page31.html">31</a><a href="四溟集_page32.html">32</a><a href="四溟集_page33.html">33</a><a href="四溟集_page34.html">34</a><a href="四溟集_page35.html">35</a><span>...</span><a href="四溟集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
