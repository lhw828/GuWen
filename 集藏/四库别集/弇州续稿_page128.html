<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 128 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 128 页/共 228 页
  </h1>
  <div class="content">
   当万厯之七年予里居数称病谢客而客有蹐门者自称新都男子汪某愿一见有所言见之宣髪矣而具装为山人服征之则故太学上舍生久次佹得官者也曰我不知太学生徽俗故重贾问亦贾乎曰我不习为贾俗故又重族问汪故甲族乎曰我不习称族已而出一编曰贾与族在是矣虽然吾非以名也愿得子之一言而折衷余竒其志美其才而许之文成顾不能无傍刺于俗所重者山人归以诧社中人则社中人哫訾我因及山人山人夷然弗屑也然絶不复相闻而乂八年矣一日有衰服而来谒者累累然孤也葢山人之孽子元勲来言山人死矣出其集则叙之者又有汪司马伯玉刘侍御子威与其乡人吴瑞谷子威多澹辞以匿其所未满母论伯玉谓山人于九歌二雅六义五音无所不窥于屈宋苏李韦枚曹刘王谢盛唐诸家无所不入于音节景向意象风神倡和转移捭阖飞动无所不得于乐府古风长句近体无所不工沨沨矣泱泱矣然而不守一隅不由一径或得之心或寓之目或动之情调调刁刁众窍毕作犹之大块噫气吹万不同瑞谷之称稍约谓山人五言得之王孟芳姿在掬七言舂和婉鬯春色依树多以趣胜弇州生曰余衷于二君子而知余向者之叙之无当也夫既已叙之而二君子又申称之余又何赘哉元勲拜而泣数行下欲得余传夫余何以能传山人也与之坐问所以不肯称太学生故曰山人少治经术有声补博士弟子及再试得第一廪学宫久之邑司行乡饮礼有以子贵躐宾席先其贤长者山人预执事前曰所以称乡饮尚齿贵德耳不闻以子贵称祭酒抑使下其人恚谋以事中山人山人乃去之入太学欝欝有儁声而娄试不利最后错血于试所叹曰吾以吾身而博身外物何悖谬也遂焚繻遨游名山水山人故好诗至是益治诗诗成矣而念其邑居前軰名能诗而冺冺者叹曰吾不可以先诸前軰传悉戢其诗为家者一百六十四而梓之然后去谒王先生当是时王先生呼之山人应太学生则不应问何以不习为贾曰山人之先将军某其始小贾也转贩瓜李转息盬盐起家至倾邑贵为昭勇将军尝脱寃死者数十曹又构大石梁以济渉者死赢金巨万计山人悉以推伯氏脱身阛阓间受邹鲁之业以诗自娱终其身是故不习为贾也其不习称族何居徽以族相豪而山人之先越国忠显公华拥六州而储胥之子孙之丽不亿至官太宰司马中丞者肩比而宋有大儒四友公凡十余传而至山人诸豪族屈指至汪则首为俯而山人独自谓族以人重未闻人以族重也即崔卢李郑何与焉是故不习称族元勲又云山人性慈悌负亷节既已推赀伯氏一子疹发甚厉时山人有二子矣日夜肉祖告于先祠愿以次子代俄而次子果夭而兄之子获全邑筑城御倭多发民间冢胔尽露山人白邑禁止之且瘗其露者客有寓千金山人所而盗夜入尽掠其资装客之金幸亡恙人谓匿之便山人骂曰客以不贪托我尔乃以贪饵我悉归客乂尝直僮奴之诬其主者于郡大夫不听则禠帻投地以去悟而卒直之部使者应诏辟山林材行士有司以山人应羔币交于门谢弗纳也而山人竟老病尝自为铭其辞甚怆与其友金上父者时时坐一室校雠所为诗又有金彩芳者为之梓甫成而上父死无后山人为视含敛立后已而大恸曰知己已矣谁与我生趣病益甚且易箦为诗十余语则甚逹至月朔与子弟期之三日果卒山人名淮字禹乂别号罗山子
　　
　　赞曰元勲之叙述山人云尔余征之徽人信徽人又谓山人娶于程举懋孝己置贰某举功复举学功德最后嬖外妇方得元勲山人遂与方独处而元勲长能诗又善事山人山人爱之以见诸乡先生乡先生亦多爱元勲者其配程遂偕处无间也山人卒而诸兄迸元勲不以为子数苫块无所容足葢茕茕然者久之念无以效于山人扶服而来请传也于乎枚皋非孽子也耶即继枚叔而父子翱翔于艺墨之林者宁以嫡哉元勲力自勉以而父有闻于后是不在传则在若而已
　　
　　吴宜人传
　　
　　宜人姓屠氏讳睦檇李大司寇康僖公之女孙也康僖公有子曰谕德公应埈娶于项实生宜人项则大司马襄毅公子叅知公经女也嘉靖戊子冢宰吴公与谕德公同宦长安而冢宰生寻甸太守小泉君谕德生宜人都人士以牛酒贺两家遂缔盟焉十七而归太守再封为宜人宜人内外门地甲于江以南而端方慈俭若出素族至于天性至孝使具须眉则古曽闵之流亚乎冢宰之亷于官也督学滇南不能治万里装以妃戴夫人留而太守方治诸生业宜人勤女红充饔飱费不给则脱簪珥佐之迨太守之叅军于燕也宜人臾其移南为置贰以行遂终事戴夫人戴夫人安之忘其老而失明也而宜人因得晨夕起居母项矣冢宰薨夫人继之哀感骨立十指甲尽脱辅太守居丧士族以观礼焉宜人素有心悸疾以贰俞产难所致至是益甚年六十而母项病值大寒氷雪日夜拥之不受代惫剧忽顚仆榻际兄弟泣辞曰幸不乏子若孙及使令者奈何令姊氏至此宜人亦泣不忍归凡再仆再苏始就舆返第竟先项三日卒实死孝也宜人虽处富贵乎而身谢纨绮手亲菅蒯居常不具二簋待姻党未尝有矜色冢宰方鼎贵而相成以清白也里居而竞业于意外之变也未尝一日而宴安也有子太学生惟贞婴时抱危疾蔬果食饮必手衡而授之然香计时不令先后十年许始愈督令就外傅内设重衾外设重关以一老苍头与居洎有室生孙稍自慰曰今而后吾可称人母矣其抚庶易学不异于太学惟贞忘其所自出太守亦忘易学所自出也读书通大义兼明佛理独不喜巫媪比丘尼出入房闼日诵心经一巻间书佛偈随命侍婢火之曰不宜以手迹示人也作家纎啬不厌琐屑辨色而出手葳蕤之钥指撝臧获咸尽其才力而间有重负者则归之宿因以自解惟里中贫乏死丧周之倾槖不复恡以故生有懿闻卒之日疏戚贵贱亡不为霣涕者
　　
　　弇山人曰士有百行孝实始之载藉所称五十而慕者有虞氏之后无闻焉至妇人女子遇人之艰难则念及父母未有富而贵而寿犹以劬劳报所生继之以死者也彼缇萦曹娥皆慷慨一时而流誉千载视宜人何如哉宜人内行纯僃余独重其孝昔蔡中郎云生平作碑文惟于郭有道无愧色余于宜人亦云尔矣
　　
　　弇州续稿巻七十九
　　

　　●钦定四库全书
　　
　　弇州续稿巻八十
　　
　　（明）王世贞 撰
　　
　　○文部
　　
　　△史传
　　
　　中山王世家
　　
　　中山王徐逹者凤阳人世业农至逹而少有大志好武事逹为人长身高颧赤色沈毅刚决其侪伍咸庄惮之时郭子兴据濠梁称滁阳王而高帝为其部帅用事逹杖剑往从之一见语合收置麾下尝从畧定远张家堡得其兵三千人已又从袭横涧山寨得兵二万人时逹年二十二矣所委使必効而又时时以王覇之畧进高帝大悦曰此国器也授镇抚俾位诸宿将上寻从破元兵于滁州涧再从取和阳拒殱其援师皆有功而贼帅孙德崖来与子兴合已复有隙军且閧高帝乃驰单骑往抚之为所执而子兴前已诱执德崖于是逹请以身之德崖军代曰归我朱公子我亦归而孙帅高帝始得脱而子兴业饮德崖酒纵之返逹亦得脱会滁阳王死高帝为大帅逹益重从下俞通海等水寨与曼济哈雅相距逹别率精兵数千取溧阳溧水二城断其肘诸军前薄曼济哈雅军大破之从渡江拔采石捣太平与常遇春皆为军锋冠而逹独叅预宻谋进止寻从破擒元将陈额森复大破曼济哈雅乗胜下集庆路高帝称吴国公欲将逹而少之乃会诸将阳责逹等以不能戢下召军正使定罪逹等顿首请死乃赦之而命逹率诸将攻镇江一鼓而下走苗帅旺扎勒僇平章鼎鼎号令明肃城中偃然不知兵逹自是专为将矣置淮兴翼元帅府于镇江逹领之时张士诚王平江诱我降将陈保二以叛遂发舟师自常州来逼逹御之败其军于龙潭追奔至常州请益师于高帝曰贼窘矣可破而有也上以兵三万益逹逹乃分其军为三薄常州而垒士诚之弟平章士德以卒数万来援逹与诸将计曰士德勇冠军且狡未易力胜也去城十八里为三覆以待而别选铁骑属总管王均用将之乃前徼士德兵既交均用铁骑横其中坚阵乱士德走遇覆马蹶获之遂大破其军杀卤以万计进围常州不下高帝乃故夺元帅逹以下一官而赐书逹曰虐降失陈保二老师孤城吾所以重过将军也将军勉思补前过大善不者三尺不贷汝因复益以精兵二万而新附长兴卒七千人从其帅叛降士诚逹乃杀围合四营兵为二以相救佯示弱状士诚兵直攻逹逹纵兵大战而外营常遇春来应夹攻大破之凡五月而常州下逹别将轻兵取马駄沙以为靖江县进攻宁国府破走其将谢国玺宁国守臣杨仲英等坚守不下高帝以大兵继之仲英降得士卒十余万人马二千疋复以轻兵狥宜兴县别道下常熟距平江不百里而军平江大震已复与平章邵荣围宜兴分兵塞太湖口援道絶宜兴下时高帝以重兵定婺处将畧有浙东诸郡而陈友谅之大将赵普胜以兵陷池州复进据摐阳水寨数往来窥伺高帝念不及援而逹遣其将选精卒袭败之普胜弃舟走复追擒其部将获艨艟数百遂复池州捷闻高帝大悦谓微逹何以纾我内顾超拜奉国上将军同知枢宻院事亡何高帝取无为州逹以兵自无为夜掩浮山寨破赵普胜之别将胡总管于青山穷追至濳山复破斩陈友谅之郭叅政下濳山分兵守之逹还镇池州而高帝谍知陈友谅且犯池命佥枢宻院常遇春以兵来助使使语逹友谅旦夕至则重复于九华山之下而掩其后可尽取也逹乃与遇春筴选卒万人伏九华友谅至尽鋭攻城城中伐鼓大噪伏尽发而城中兵应之遂大破其众斩首万余级生获三千人遇春曰此劲敌也不杀为后害逹不可以状闻高帝报使者天下战方始毋多杀多杀是逆距之也而遇春则以夜坑其十之九上不怿命悉纵其三百人归友谅而曰此吾不壹将之故也逹自是专为大将矣陈友谅既陷我太平遂盛兵压建康高帝设奇大破之逹时将南门外兵功最多遂与冯国胜等追之及于慈湖纵火焚其舟至采石复躏其黒旗军复太平遂取安庆寻从高帝取江州陈友谅走追破之别将兵屯汉江之沌口遏沔阳战舰进中书省右丞洪都降将祝宗康泰反大帅邓愈走逹以沌口军还讨定之宗走死槛泰送建康逹移兵围庐州而亡何友谅失洪都而愤悉其众来争楼船高数丈围之数百重高帝亦悉师溯流逆之趣召逹自庐来会与友谅遇于鄱阳湖逹先诸将荡其前茅杀千五百人获一巨舟而还军威振既而逹舟深入中敌火扑之更进战复破敌而退时友谅兵尚盛帆樯后先不见际高帝忧之谓左右即不利柰彼乗胜何既而曰得之矣吾以逹留守缓急可百全也夜以兵符授逹飞舸还建康逹至申约束严斥堠示以镇静若不知有外兵者而高帝已破诛友谅矣师还即吴王位置中书左右相国正一品时犹仍元故尚右而逹为左相国拜日上召而谕以元政之所以失且用怠终为戒逹等顿首谢复从平武昌还复谕逹等以更渉世故则智明久厯患难则虑周今者纪纲法度粗若有绪顾其间或未尽善诸公宜执正论为更张毋使有既往之悔于是逹与右相国李善长相与孜孜推明之称画一焉亡何率兵讨庐州左君弼君弼走安丰遂取庐州获其骁将张焕以君弼妻子送建康进兵下安丰君弼走汴梁亡何率兵狥友谅属城之在荆湘湖南北者兵至荆州友谅守将姜珏降遣叅政传友德狥夷陵归州守将杨以德杨兴先后降狥潭州土酋易华降狥辰州守将周文贲不降破之文贲走狥寳庆守将唐隆如文贲破之隆走湖湘平召还大会师建康计所讨率常遇春等以水陆兵狥张士诚淮东郡邑首克泰州得其将九十兵五千遂狥兴化降其败将李清会张士诚犯宜兴以都督冯国胜攻围高邮常遇春攻淮安别将守泰州而逹率中军精卒渡江走宜兴破擒士诚兵三千余宜兴围解国胜中高邮守将诡约降使使入受之皆见杀上怒挞国胜而趣逹移兵会攻克之俘其将帅千余人卒称是复移师会常遇春攻淮安破其左丞徐义兵于马骡港获卒三千舟百艘遂进薄其城守将梅思祖降获兵万余马千五百疋粮四万石元将枢宻同知陆聚举徐宿二州以归时安丰复为元守逹进师取之获其右丞锡都走左君弼元将珠展来援大破之获其兵四千马千疋大相库库特穆尔窥我徐州逹复大破之所俘斩万计淮南北悉平高帝与诸将相谋讨张士诚右相国善长以士诚兵尚强饶蓄积请缓之逹持不可曰张氏汰而苛诸大将李伯升軰积子女玉帛旦夕人耳用事者黄蔡叶三叅军白面书生易与也臣奉上威德以大兵蹙之当自溃上大悦曰子吾身也以左相国逹为大将军平章军国重事遇春为副将军率师二十万讨士诚禡于龙江进逹等谕以毋虏掠毋杀僇毋发丘垄毋毁庐舍又戒之曰士诚能以吴归命者必全之吾闻其母葬阊阖之外墟毋据而刍牧也时副将军遇春欲径捣平江上曰不然贼分其众驻吴兴钱塘以自辅我顿兵坚城不克而招二辅之援非计也先攻吴兴便乃悉舟师自太湖趋薄吴兴士诚之右丞张天骐叅政黄寳院判陶子实分道出战逹亦分兵应之而遣骁将王国寳以长枪军扼其归路黄寳败走遇春扼之而获其从卒多死天骐等馁遂退其司徒李伯升潜兵以入逹复败之遂围其城五太子及其平章朱暹佥枢宻吕珍以兵六万来援屯城东之旧馆逹遣遇春等为十垒隔之复败右丞潘元绍兵士诚自以兵来援逹逆战大破之获其戴元帅及甲首三千士诚走复破其同佥徐志坚获之卤甲卒二千复破潘元绍之赤龙船于平望卤其军资甲伏皆尽复大破旧馆之援兵五太子及朱暹吕珍降尽得其全师六万以狥左丞张天麒等降李伯珍亦降吴兴下遂下吴江州从太湖西出平江城南七里破鲇鱼口山栅复败其兵于尹山桥遂悉水陆兵薄平江逹营葑门分兵营娄胥阊盘诸门筑长围木塔与城中浮屠等为别筑台三成曰敌楼下瞰城中纎悉皆见寻使使之建康请事高帝赐玺书劳之曰将军自昔相从忠义天性沈毅有谋端重且武用能遏絶乱畧消弭羣雄今克期来请事事取禀命将军之忠吾甚嘉之然将在外君不御乃古道也自后军中缓急将军便宜行之勿以闻松江降寻为其豪钱鹤皋乗间杀摄守以叛众至三万人逹遣兵讨平之诛鹤皋平江城坚难卒拔而莫天佑时为士诚守无锡相唇齿其将杨茂善泅数从水中消息逹徼得释而厚赏之以为心膂使往来为间因尽得其虚实士诚廹乃自出兵战复大败之士诚马惊堕水几不救肩舆入城而其弟丞相士信张幕城上踞银椅进秋桃未及尝而飞礟碎其首士诚气益夺久之逹谍知城中困乃励士鼔而破葑门遇春亦破阊门新寨其枢宻唐杰等皆降遂大溃士诚收其余兵二三万巷战复溃驰归拒门自缢久之苏槛送建康卒以缢死逹之将破城也与遇春约曰师入吾营而左公营而右将士人予一牌曰掠民财者死毁民居者死离营二十里者死师入而民不知有兵食寝互市如故窃相咎曰奈何久抗王师逹乃遣轻兵渡江下通州归献俘于戟门进封信国公赐绮帛改官仪尚左逹为右相国寻改相国为丞相逹为右丞相亡何议北伐平章遇春请直捣元都执孱主以临天下高帝曰壮哉而昔所画下平江筴也吾欲先取山东撤其屏蔽旋掩河南断羽翼拔潼关而守之天下形势入我掌握不待鏖牧野而元都下矣鼓行而西云中九原以逮关陇可席卷下也逹曰上筴之善高帝顾曰兵法以庙筭胜者得筭多也卿其识之于是信国公逹为征北大将军鄂国公遇春副之禡于北门七里山大会诸将谓诸将军非不健闘然能持重师有纪律战胜攻取得为将之体者毋如大将军逹又谓逹阃外之寄汝实任之兹行进取必自山东始大将军至淮谕沂州帅王宣与其子信请降既而叛袭走我使臣徐唐臣等逹怒急攻下沂州僇宣与其叛党十余人王信走高帝劳大将军逹赐书曰将军今何向向益都则必以兵扼黄河断其援即不向益都西取济南济宁二郡便兵难隃度其在将军吾不从中制也金火二星会于丑分后火逐金踰齐鲁以时进取毋失逹遂率兵攻围益都降其平章拉必遂狥潍胶寿光临淄等诸州邑因兵威谕降乐安淄川守将前后得将卒万二千粮二十余万石移兵下东平籍其兵民五万进次安山获右丞杜天佑等粮艘百五十余逼济南走其大帅托音特穆尔获将卒二千八百进逼济宁走其大帅陈平章以都督张兴祖守之遂与副将军遇春兵合取东昌所属州邑皆下败元少保伊苏兵追奔八十余里擒其大将藉山东城邑俘获军实之数上之高帝即大位立皇太子逹兼领太子少傅授银青荣禄大夫上柱国録军国重事丞相公少傅如故予告所以推杨勲畧甚至至比之太公邓禹云逹以大兵渡陈桥取汴梁时左君弼竹昌皆走之守将国公李克彛所克彛谓君弼公在庐数与南师角若何我悉麾下授公能与之战否君弼曰是未易当也有徐相国者善用兵我见之輙胆落何能战克彛乃驱兵民夜开门北走而君弼与竹贞率所部迎降大军入其城遂由中滦进畧洛阳遂抵塔儿湾元将詹同托音特穆尔以兵五万来拒副将军遇春突斩其前锋逹麾兵乗之南风骤发尘起呼声动天地元兵溃追奔五十余里俘斩无筭洛阳大帅梁王阿噜威以其金印从吏民出降河南平阿噜威者故颍川王察罕特穆尔父也逹乃遣副将军遇春狥嵩州都督冯宗异康茂才狥陜州福昌陈许诸守帅皆请降遂西克潼关而守之遣使之太原谕降元丞相库库特穆尔遂狥号州毛葫芦诸寨致其兵自益库库来报聘以白金文马为馈受马反金送其使建康高帝闻逹等平河南为幸汴梁以待之居十日逹自军谒行在上置酒劳之曰将军哉忠尔忘身国尔忘家斯之谓欤河朔士民忍倒悬以待将军将军宜以时进兵建勋立业此其日矣逹与诸将顿首谢既退复召逹问计逹对曰大兵平齐鲁扫河洛库库自保之不暇而敢离其壁我西据潼关李思齐张思道魄夺逺窜元都卒旅且骇逸耳谁与为臂指者臣不佞仗天威取之如拉朽因复奏曰师进而彼北奔不穷迹之将为异日忧上曰元世祖乗气运而王我中国今衰矣彼且自澌尽何烦我穷兵出塞之后固守疆圉防其侵轶可也逹遂拜命次河阴副将军遇春来会仍移顿陈桥高帝画陈图以赐调益都徐州济宁诸禆将悉集逹复入汴梁辞已分兵狥河北右丞薛显叅政傅友德兵至卫辉攻之平章龙二走彰德追之至彰德龙二复走遂并取彰德寻取广平大将军逹驻临清分遣传友德开陆道通歩骑都督顾时浚河通舟师遂前下德州常遇春张兴祖兵悉会取长芦沧州捣直沽据之作浮桥以济师丞相伊苏不战走元都大震抵河西务败其平章阿尔格等获士马无数遂进抵通州与遇春夹河而军逹军东岸遇春军西岸遇春败其西岸兵擒国公巴延特穆尔等诸军入通州夜三鼓元君及其后妃太子开建德门以其车服重寳逃踰五日逹进师填濠入陈兵登齐化门执其监国淮王特穆尔布哈居守太尉左丞相强通平章徳勒必实保赛音布哈右丞张康伯御史中丞玛尔通等数以奉职无状且不先纳欵僇之封府库籍其图书金玉楮币以兵千人守宫殿门使宦寺监护其宫人妃主给饩廪无缺吏士一切安堵市不易肆已遣指挥华云龙经理故都城垣右丞显叅政友德平章曹良臣都督顾时率骁骑侦逻隘口杨镇抚以舟师守直沽捷闻诏逹与遇春定山西遇春以兵先下保定寻下河间下真定而右副将军宗异已定懐庆度太行取泽潞大将军帅大兵继之使右丞显叅政友德以铁骑为前锋畧平定州而比时库库特穆尔兵方自保安谋隃居庸关撼故都逹闻之谓诸将曰库库兵逺出太原必虚北平孙都督拥六卫之师足以抗御我直抵太原覆其巢所谓批亢捣虚也太原下扩廓不战溃矣诸将皆曰善遂以轻骑前抵太原而营库库还军来救锋锐甚副将军与逹计以歩兵未集而轻与劲此危道也敌不解远斥堠固营垒可掩而取也逹善之而会库库部将呼必玛勒者来约降且请为内应乃选精骑衘枚夜袭之库库方然烛使二童子挟书以侍卒闻警仓皇不知所为跣一足乗骣马以十八人走大同呼必玛勒降逹次日建大将旗鼓按其营得甲卒四万马四万疋兵乗胜之大同库库遂走甘肃复遣显友德以歩骑徼破贺宗哲于石州而身率兵自霍下平阳河州府山西悉平遂渡河鄜城守将迎降克同州留兵戍之趣鹿台时奉元为都省而平章李思齐据凤翔张思道与孔兴图鲁卜据鹿台各有重兵以卫奉元而思道等闻逹兵至三日遁逹遂进渡泾渭至三陵坡父老千余人出迎逹抚慰之遣左丞周凯入申约束明日师进奉元其约束如下故都时秦民大悦以奉元为西安府副将军兵逼凤翔李思齐走临洮凤翔下逹与诸将议所攻皆以张思道才不如李思齐庆阳易于临洮请先由豳州取庆阳后度陇攻李思齐于临洮逹曰不然思道深壁固垒城险而兵精卒未易拔也临洮北界河湟西控井络地富而人众以大兵蹙之思齐不走絶徼则有束手降耳思齐降全陜皆我有矣遂决筴度陇克秦州走其将吕德张义至巩昌总帅汪凌沁布平章梁子中商暠等降遂遣冯将军以天策羽林诸卫骁骑逼临洮李思齐降得其众十余万乃以兵攻靖宁走知院杜拜布哈度六盘山袭走豫王尽获其部落■〈马甾〉重使使喻庆阳张思道惧而留其弟良臣以兵守而从轻骑跳之宁夏遇库库特穆尔为所执良臣闻之使使纳欵逹遣右丞显率骑士五千歩卒六千往受降良臣自疑以兵来者岂其捕诛我乃佯为蒲伏道左献牛酒而夜袭之显被伤走逹怒甚即日以大军围庆阳而分布精骑使平章俞通源畧其西都督顾时畧其北叅政友德畧其东都督陈德畧其南庆阳援路絶逹进逼西门矢石雨下不为动良臣出兵荡麾壮士摧败之悉捕斩其伏听及请援者已复徼其兵出采汲者悉获之良臣惧登城请降不听复遣兵击破库库之救者哈札尔围益急其平章姚晖等开门纳师良臣父子投于井岀而斩之并诛其党二百余人陜西悉平诏逹还京师第功宴诸功臣以逹为首称其攻取山东河南燕冀秦晋等处州郡克敌致胜振扬国威抚绥军民得大将体赐白金五百两文币五十表里且大论封而会库库特穆尔觇逹还遂悉兵袭我兰州不克寻败我援师杀指挥使于光时左副将军遇春卒上乃还逹大将军印而以平章政事李文忠代遇春分兵为二大将军自潼关出西道捣定西以取库库左副将军自居庸出东道从大漠取元嗣主逹受命即日行遂至定西库库退屯车道岘逹进师逼之驻沈儿峪隔深沟而垒日数交库库发精兵千人由间道从东山下潜刼东南垒举军皆惊扰左丞胡德济仓卒不知所措逹自率帐前卒击之敌始退德济故功臣越公大海子也逹械之送京师而斩其部下赵指挥数人以狥余众皆股栗明日逹乃整兵夺沟而战以身先诸将士诸将士毋不奋前角者呼声动天地遂大破之川北乱冢获其郯王济王阎国公平章哈扎尔和尔齐等文武僚属千八百六十余人士卒八万四千五百余人马万五千三百疋槖駞骡驴牛羊以巨万计库库脱身与妻子以十余骑遁沮黄河得浮木以渡遂由宁夏奔和林德济械至京高帝释之而以书谕逹谓将军自效卫青不斩苏建耳独不见穰苴之待庄贾乎将军诛之则已不诛吾且念其信州诸暨功不得不曲赦以伸吾不忍自今而后将军毋事姑息逹既已破平库库乃使邓将军因兵威胁降西蕃而自攻兴元复取之会左副将军亦以兵袭应昌尽得元嗣主之嫡孙后妃将相寳玉士马车服无筭先后露布闻诏振旅还京既至高帝为幸龙江劳之所以慰赐有加授开国辅运推诚宣力武臣特进光禄大夫左柱国太傅中书右丞相叅军国事进封魏国公岁食禄五千石予告及铁劵免三死子免二死仍世世勿絶赉文绮帛百疋是岁辞判省事右丞汪广洋代之明年复佩大将军印镇北平以便宜徙山后顺宁等处军民戸三万五千八百口一十九万七千余籍为军者给月廪为民者给田以耕凢置屯二百五十四定垦田一千三百四十三顷北平军府之用皆赖之十二月受诏还京师十余日高帝召逹与曹国公李文忠宋国公冯胜宴射而赐之交址弓五十彤弓百因谕之曰古者诸侯有四夷功赐之弓矢逹等谢上若注意者再归而相谓天下甫息肩得无又有大兴乎甫旬日而高帝御武楼与计边事曰库库游魂尚出没奈何逹乃请曰亟发兵坑竖子耳度兵几何曰十万足矣上曰吾予尔十五万骑大将军出中路文忠以左副将军出东路胜以征西将军出西路将各五万骑转饷私役者不与焉逹抵山西境都督蓝玉为前锋败其游骑于野马川复败库库于图喇河库库遁与贺宗哲合而拒我师于岭北时师数发■〈谷丸〉而心易敌骤与之战不利死者万余人逹固垒而收之故彻侯功臣无死者敌亦不敢入塞而偏将军汤和遇它敌于断头山亦败左副将军出塞至口温虽少利而道逺乏水其后军亦为敌所掩失彻侯曹良臣大校数人然得其士马辎重畧相当独征西将军与副将军友德至西凉屡破敌尽收其妻子以私匿马駞故赏不行而上以逹功大弗问也自是逹连岁出镇北平岁行尽即召还上将印赐休沐以时宴见欢饮有兄弟称而逹愈恂恂恭谨尝从容谓徐兄功大未有宁止欲以吾吴时旧邸居若逹固谢不敢一日与之邸强沃以酒醉而覆之被舁卧正寝醒而惊輙俯伏阶下呼死罪上益悦命有司治甲第表其坊大功曰令天下后世毋忘尔逹长女得尚燕王王高帝爱子也国于北平故逹归将印之不踰月輙复之镇时北敌渐裒弱而亦畏逹威名稀敢复犯边逹亦戒守边者唯缮城戌简士马谨烽堠而已毋得轻徼外功启衅故终逹之镇北平十余岁兵民熈熈有太平色燕王有三子皆逹女出亲为王舅与天子夷軰而见必执臣礼不少间王以是心念之又得其用兵法所练士皆选后从王起靖难立大勋绩要非偶然者胡惟庸为左丞相憸而贪以逹元勲贵重欲因以内好逹恶之不答则赂逹阃者福寿使为间以图逹福寿发之逹亦不问惟时时为上言惟庸不可过委过委必败后惟庸反高帝以是益重逹而其后自北平疽发背小愈上使逹子允恭视之赐玺书谓今九夷八蛮大者畏力小者懐德非将军何以臻此且召之归疾益甚高帝忧之为延致天下名医复祷于山川社稷城隍之神愿假大将军息数载以宁万姓吾他日与之同往竟不起年五十四高帝袒跣奔逹寝抚尸而恸寻辍朝怆然谓羣臣大将军为朕股肱心膂僇力行阵东征西讨削平羣丑克济大勲迩者太阴娄犯上将万里长城一旦夺之悲夫尽心国家为社稷重者宁复有大将军吾何以报之但着其勲烈宣于金石永垂不朽耳赠逹中山王谥武宁追封其三代皆中山王而手书其混一区夏奠安神人之功于墓道且曰妇女毋所爱财寳毋所取忠志无疵昭明乎日月惟大将军一人而已自逹薨高帝所授大将印独宋国公胜凉国公蓝玉而颍川矦友德以功进封公其受脤亦数然上待之不能如逹诸所饬厉唯称中山王或中山开平二王而燕王即帝位为太宗举中山王以励诸将军者不一逹虑精而言简令出不二诸将奉之若神明而善拊循其下同甘苦士不饱不就食不营止不就幄伤病者躬慰问给医药死者哭而棺槥之得壮士与谍輙不杀以恩结其意皆为我用所平二大都三会省望郡膴邑以百数无敢有扰民者归朝上符印单车垂槖以还邸舍生平无声酒伎媵之好亲礼儒生与谈经术古事雍容如也始高帝郊祀后即建功臣庙于鸡笼山图逹战功与太庙配享位皆第一逹有子女各四人曰辉祖曰添福曰増寿曰膺绪添福早卒膺绪初为尚宝卿迁大同中卫指挥佥事再迁中军都督佥事奉朝请太宗朝辉祖増寿皆前卒而膺绪以元舅见尊宠仁宗初拜膺绪子景珩中军都督佥事景璇金吾前卫指挥佥事诸孙为指挥勿絶其二女皆为王妃辉祖初名允恭长八尺五寸有材气起家勲卫署理左军都督府事月给禄二十石逹薨之踰岁而赐今名袭公数遣往北平山东河南练兵治饷还领中军都督府建文帝即位之未几而燕王以属尊见疑辉祖其亲妇弟也王之次子高阳王高煦时留京师邸窃辉祖善马逃辉祖遽以闻建文帝以是益亲信之辉祖亦秉节无二进兼太子太傅燕兵渡京口辉祖犹与开国公常升等分道出战独力王下京师独弗迎以是文武羣臣论劾辉祖削爵勒归私第寻下缇骑狱者五年而卒盆死仁孝皇后亦弗敢请嗣至十八年而上念逹功大且以故后恩俾其子鈫袭爵尽还其诰劵岁禄赐田明年来朝不待命辞上犹恨之复削爵徙凤阳仁宗即位鈫复来朝诏复故爵寻卒子显宗嗣嗣二十三年而卒无子弟承宗嗣娄领军府提督南京守备加太子太傅矜严有威练逹政体嗣十六年而卒子俌嗣凢再督南京守备持重善为容南中士民熟称之加太子太傅嗣五十二年而卒赠太傅孙鹏举嗣鹏举之生也俌梦宋岳鄂王飞入其室故以字名为人温厚长者凢三领军府督守备加太子太保晩节嬖其妾奏立为夫人欲以其子邦宁称嫡会有所格不得立立其庻长子邦瑞鹏举嗣公凢五十二年卒邦瑞嗣督守备寻以病辞自显宗嗣而高帝孝陵在留京者以懿戚世世奉祀文皇初即位以一中牢告中山王其后因之増寿以父任三迁至左军左都督侍宿卫建文帝业以持燕王事从容谓増寿王得无反乎増寿顿首曰燕王先帝同气且富贵已极何故反燕师起则时时从増寿■〈言向〉虚实増寿亦时时从王所输欵建文帝渐觉之未及问而燕师从金川门入召増寿诘之不对手剑断増寿腰燕王入抚尸而哭既即位封増寿为武阳侯再追封定国公俾子景昌嗣岁禄二千五百石久之领军府嗣凢三十五年而卒子显忠嗣十二年卒子永宁幼又七年而嗣疾失心予半禄罢朝请病二十六年卒子光祚嗣久之领军府以东宫旧恩超进太傅旋以监修武睿二朝实録成累加太师兼太子太师凢四十五年卒子延德嗣领军府四十余年卒子文壁嗣领军府加太保太子太傅嘉靖中诏裁恩泽世封而魏定二公皆自以功弗夺有言定公功不称者卒弗夺也天下仅五公逹子孙居二焉
　　
　　弇州外史曰高帝之取天下计初下建康再与陈友谅角实在行而其它十七皆大将军力也大将军之亷靖仁武沈几筴胜即古名世之佐曷过焉劳而不伐夙夜匪懈与功名终葢所以处君臣之际微矣元女侑配英主整其成师于十五年后而资靖难两都二公光表后裔宠冠羣辟夫岂幸哉儒生之第武者輙先太公望夫太公因累世之圣奉以伐至不仁牧野一战倒戈攻北无所藉于鹰扬而殷社栗矣土一胙而疾驱于安丘之逆旅举贤尚功汲汲以为齐百世计孰与夫大将军受脤而忘其家誓众而忘其身论爵第赏而忘其子孙哉吾故持标而昻之以为古今勲臣第一云
　　
　　弇州续稿巻八十
　　
　　●钦定四库全书
　　
　　弇州续稿巻八十一
　　
　　（明）王世贞 撰
　　
　　○文部
　　
　　△史传
　　
　　开平岐阳宁河三王世家
　　
　　开平王常遇春者濠之定逺人其先世世为农家遇春长身白晳有胆力猿臂善射元末羣盗起躏江淮间而盗魁刘聚者得遇春而识之使为什夫长有所攻剽遇春敢力深入必克获而归以是为聚所爱重而遇春察其急卤掠毋逺志属髙帝驻兵和州乃偕其私卒数十来归居两月未有所见自请为先锋上曰尔饥故来归耳且有故主在吾安得夺之遇春顿首泣曰刘聚盗耳无能为也倘得効犬马之力于知者虽死犹生上犹弗许曰能相从渡江乎取太平而后臣我未晩也既渡江抵采石矶元兵置阵于矶上舟相去者三丈余矢刃猬集莫敢登遇春飞舸至上麾之应声挺戈跃而上敌皆披靡帅师乗之大败其众遂乗胜取太平始授总管府先锋无何进为总管上既已渡江而诸将士家属辎重皆在北滁和之守备单而元中丞曼济哈雅拥舟师数万袭据采石界其中间音问絶上率大众攻之使遇春多张疑兵以分其应而自帅正兵捣之既合而遇春别操轻舸以精兵横冲哈雅之舟分为二左右纵击大破之悉俘其精鋭自是元师扼江之势衰而南北通矣遂从取集庆路再从徐达取镇江复为领军先锋徐达攻常州而降卒叛与张士诚合而围达命遇春以师援表里击士诚大破之擒其枭将张将军复为总管遂进统军大元帅克常州迁中翼大元帅寻从徐达下寜国分兵取马駄沙遂取池州战功最进行中书省都督马歩水军大元帅从上取婺州复有功进镇国上将军同佥书枢宻院事守婺州遂以其兵攻衢州衢州下其院判张斌以卒万人降克衢州进佥枢宻院事移兵攻杭州久之张士诚兵来援累战战不大利召还京师寻从徐达守池州大破陈友谅之众语具达传陈友谅入冦薄我于都城之龙湾上设伏大破之遇春功复最上追友谅于江州遇春留守用法严军民肃敛进行省参知政事复从上追友谅于安庆遂取江州还督龙湾寨之师张士诚之大将李伯升围我长兴援兵遇之败长兴围急上乃遣遇春以大军援之兵至伯升拔营遁俘斩其后军五千余人城安庆破池州之叛卒罗友贤斩之余党悉平上所任将帅其最著者三人曰平章邵荣右丞徐达与遇春荣最为宿旧且善战既贵而骄有所不得志輙谋伏兵置酒要上饮而刼之事发就縳上犹语诸将吾欲宥荣死以慰劳臣众唯唯遇春直前曰人臣而以反名寜可宥臣谊不与之共生上乃饮荣酒流涕而僇之以是心益爱重遇春张士诚别将吕珎围刘福通于安丰上救之师至而珍已破城杀刘福通矣其兵势盛而连营水陆为战守备甚严时汪元帅为前锋拔其中垒而据之会左右军败汪元帅兵欲出走阻于堑则殊死鬬卒不可败而遇春以精骑横突其胁凡三合三胜大军乗之遂大胜俘获士马无筭进围安丰元将左君弼自庐州来救徐达与遇春逆击大破之遂移薄庐州且下而陈友谅倾其国兵号五十万来争南昌围之数百重凡三月余而上趣达遇春庐州之师归遂从上往救遇于鄱阳湖之康郎山达首败其前锋纵火焚敌舟二十艘杀获以千计而敌不退友谅太尉张定邉奋前犯上舟适胶浅事且迫遇春从傍射定边中之始稍稍引退上舟脱而遇春舟复胶力战以脱明日复大战乘风纵火焚其舟数十里湖水尽赤友谅弟友仁友贵等皆焚死连战三日友谅之卒死者过半而我兵所亡失亦畧相当既出湖口诸将佐气稍稍夺欲纵之去遇春独不言上悟乃移舟扼上流而别出竒兵絶饷道凡旬五日而友谅军食乏其左右金吾将军皆降友谅迫以百艘突围湖口而上蹴之自辰至酉友谅中流矢死俘其卒五万人斩及溺者三倍之乃班师饮至策勲以遇春及廖永忠俞通海为首赐土田金帛过当复从上讨友谅之子理于武昌围甫合而其丞相张必先自岳来援遇春以五千骑逆击破擒之必先友谅骁将也陈理魄夺出降进遇春中书平章政事寻从徐达取庐州始别将兵畧定临江之沙坑麻岭十洞牛皮等寨遂定赣州下南安南雄韶州诸路师还取安陆襄阳复从徐达克泰州已克髙邮狥淮安徐宿安丰悉下之大发兵讨张士诚命遇春仍副大将军达而行舟师出太湖擒其万户尹义等直趣湖州之毘山与士诚兵水陆劲鬬敌大溃遂薄其城飞车战舰髙皆与睥睨埒其丞相士信扫境内兵来援筑垒旧馆压我师之背遇春率竒兵由大全港入营于东阡却压其背士信急抽精兵搏战遇春鼓将士立破之复破其援兵赤龙船于乌镇士信跳旧馆之卒降得六万人湖州亦下遂进围平江路数破其城中兵凡八月始克之缚士诚以归籍其兵得二十五万时上犹称吴王召见戟门所以慰劳备至进银青荣禄大夫上柱国録军国重事封鄂国公上念遇春功大欲尊贵之而李善长徐达已为左右相国不能复置相乃以遇春为平章军国重事制禄秩与相国等复议讨中原遇春有所献策语具徐达世家遇春之前议讨张士诚策亦如是大较欲轻兵直捣其心腹肢节当自瓦解上持重不之用也而心伏其勇至是命遇春为征北副将军与大将军达率歩骑二十五万以北上亲禡旗于龙江谕诸将当百万之众摧锋陷阵所向披靡无如副将军遇春第吾不虞其不能战虞其轻战耳夫遇春大将也而好与一小校争能甚非吾所望也遇春顿首拜诏既行呉王即皇帝位册立皇太子以遇春领其少保遇春师与大将军合畧定山东诸郡遂破汴梁走其帅李景昌进攻河南元兵五万阵洛水北将合遇春单骑突其阵敌以二十骑攅槊刺遇春遇春发一矢殪当先者大呼而入麾下壮士从之遂尽杀其二十骑敌遂大溃河南下诸郡邑悉平上为幸汴梁至之二日而遇春驰入谒上劳之曰将军与大将军北征不踰岁而下中原之半功亦大矣劳且倍矣遇春顿首曰亡元之民服上威徳耳臣等祗奉成筭以效驱驰固大幸也上悦三日辞复往河南遂与大将军畧定河北进逼其大都元主北走遂取之移兵狥太原元太傅河南王库库特穆尔自保安还师来援其锋鋭甚遇春与达谋曰我骑兵虽集而歩卒未至骤与之战必多杀伤且未易决也夜刼之彼必有走而溃耳达曰善夜刼之库库果溃而走太原下改遇春为左副将军居右副将军冯宗异上出寨取大同转狥河东西渡关下奉元路遂与宗异合而西逼凤翔其平章李思齐率所部十余万众奔临洮凤翔下会元丞相伊苏以兵冦通州至白河而遁上乃遣遇春以所部驰至故元都部署将士而浙江行省平章李文忠副之遇春谍元主在开平乃选歩卒八万骑一万取道三河经鹿儿岭抵恵州败其将江文清于锦州获士马千计次全寜遂与伊苏遇复败之进次大兴州遇春使分千骑为八伏徼其归大兴之守兵走伏发大败之擒其丞相托和济遂薄开平元主已前走追北数百里俘其宗王庆生平章鼎珠等斩之凡得将士万人车万辆马三千匹牛五万头子女货寳称是师还次栁河川暴得疾卒年仅四十上为震动丧车至龙江亲出奠为文哭之叙其功甚详已而大恸始命有司制闻大臣讣用宋太宗为韩王赵普举哀礼择塟地钟山之阴明器刍灵凡九十一切皆官给不以烦其家仍驿书报大将军达使归而会塟特赠翊运推诚宣徳靖逺功臣开府仪同三司上柱国太保中书右丞相追封开平王谥忠武复推恩王其三代皆赐谥时犹袭元故明年论功赐金币一与大将军等而封子茂郑国公岁禄二千石予诰劵配飨髙帝庙庭与祠鸡笼山功臣庙皆次大将军为第二遇春为人沈鸷果毅抚士卒与同甘苦皆乐为之用出则摧锋退则殿后未尝败北虽不习书史而用兵决胜与古人合年差长于大将军二岁数从征伐奉节制进止赴期不敢爽毫髪大将军雅亦推爱之终始无小间惟性稍好杀而淫以此不能比大将军而一时称名将者犹曰徐常徐常云而上亦均重之晩节每举以励诸将帅必曰中山开平二王不偏废也郑国公茂者弱冠而封其妇父复为宋国公冯胜以是益骄贵不练事上亦知之故不复使将封十七年而隶宋国公胜比北征纳克楚茂念诸彻侯位其下皆得有偏禆任而已独不得偏禆任邑邑不乐多不奉宋国公约束而宋国公儿子畜之数加责诮茂故慢辞以应宋国公恚而会纳克楚请降诣右副将军蓝玉营譲酒与衣相忤纳克楚悔欲出而茂直前搏之纳克楚走茂复斫之伤而部卒颇有惊溃者宋国公得修恚上书増饰其状以为茂激变诏即军械系至京而茂亦列上宋国公贪淫不法事上乃収宋国公大将军印而削茂爵安置广西之某所然犹念遇春功别封次子升为开国公茂至流所而龙州守某土夷也慕茂家世以爱女事之而与他土夷争为所发茂闻之伏毒死或云龙州守隠之他所实不死上为穷索茂且发大兵继之而卒不得茂踪迹或云定死矣乃小解而升嗣公之明年加太子太保建文末以抗靖难师得罪安置云南之临安以忧死子继祖继祖子寜寜子复弘治中録六王后得拜南京锦衣卫指挥使子绍袭绍卒子经袭经卒子凤袭凤卒子玄振袭嘉靖中继絶世封懐逺侯号为开国辅运推诚宣力武臣阶特进荣禄大夫勲柱国岁禄千石卒子文济嗣文济卒子胤绪嗣
　　
　　弇州外史曰髙帝以神武定天下其臣皆莫及然至于中山开平二王则心仪焉开平之甫定大业而不与其荣宜帝之悲思之也世谈开平之勇而诚意之谋皆怪而陋夫喑乌跳荡百夫雄耳彼岂知有所谓大将者夫封鄂而谥忠武唐之尉迟氏宋之岳氏并开平而三大将之材岳氏则吾开平伯仲哉
　　
　　岐阳王李文忠字思本泗之盱眙人父曰陇西恭献王贞母曹国公主上之长姊也贞农家子无他长独有醇谨而公主归之生文忠甫十二而公主薨时淮南北盗起父贞携之东西走锋镝间几不能活闻上已起兵滁阳间关往投之至则相抱而哭皇子幼上多蓄童稚之材勇者子之时文忠尚名保儿使冐国姓而从皇侄文正列延师诲之读书史傍习兵法上尝携所业传示幕僚曰平世一卿士也虽然要当于马上习之俾以舍人从军策应池州奋击破陈友谅之卒骁勇为诸军冠时年仅十九无何以舍人率所部取青阳石埭旌徳皆下之败元枢宻院判鄂尔和于万年街遂败苗军于于潜昌化获其妇女辎重甚伙文忠念士饱饮且骄夜潜杀所获而焚其辎重以激之曰患不力战耳何患不富贵乎遂前袭破洪元帅营降其众千余寻会邓愈胡大海之师取严州超为帐前总制亲兵左副都指挥使兼领元帅府事镇之时严新下城垒未固而张士诚来争挟苗獠之众水陆数万人奄至文忠以轻兵从陆逆击大破之馘其首标之槎而放之中流水兵见之亦夜遁遂克诸暨进浙江行中书省左丞苗将蒋英贼杀其帅参政胡大海以叛文忠急击破之蒋英走诸暨守将谢再兴亦叛挟张士诚冦我东阳文忠驰救复破之再兴走文忠以反侧郡处两叛间又与强敌接壌而练兵缮甲屹不可屈始文忠所筑逼诸暨而城者曰新城士诚之司徒李伯升悉兵号二十万来围新城文忠救之令去城十里而军新城之将来告谓贼势盛不敌盍小避其锋俟大军至而后合击之文忠曰俟大军至城为彼有矣将在谋不在众寡遂誓师而鼓之曰彼众而嚣我寡而整何彼之虞且闻彼之辎重山积矣是天以富赐若曹也勉之众咸奋战既合文忠横槊引鐡骑数十乗髙驰下直出贼阵断其中坚贼列骑迎战文忠手格杀数人纵横搏击所向草靡贼骇而乱相蹂躏大军乗之城中守兵亦鼓噪而出呼声动天地无不一当百贼遂大溃斩首数万级擒将校七百人委弃铠仗刍粟弥亘数十里伯升仅以身免自是气索不能军矣上召文忠归宴劳弥日赐名马金币甚厚进右丞使统全浙兵攻张士诚之杭州取桐庐新城富阳进攻余杭一夕而下之叛将谢再兴之五子降杭帅潘平章原明使其员外方彛纳欵文忠诘之曰兵未交而遽纳欵得无姑为缓师计乎彛谢曰王师所过秋毫亡犯杭之吏民鼓舞而庆有主何敢缓文忠见其诚引之卧内与饮而授之约束明日原明如师师遂入文忠营于丽谯下令曰敢有擅入民居者殊死一卒下借民釜立磔以狥自是中外皆安堵如故就加荣禄大夫行省平章政事还李姓上即位封文忠父贞恩亲侯食禄奉朝请上念姊已久死独贞在而又醇谨宴见不以时每有征行輙令守宫省文忠既父子当腹心寄亲重无与比寻讨平闽之叛冦还为偏将军从开平王遇春北讨由遵化度鹿儿岭进薄上都克之走元君获其士马万计语具开平王世家俄而开平王卒于军文忠代将诏移兵陜西与大将军合而攻庆阳行次太原庆阳则已平而元东攻大同甚急文忠曰兵可无西也援大同便军吏以为疑文忠按剑叱曰阃外之事吾得専之敢言不援大同者斩遂出雁门次马邑败其逻骑数千擒刘平章进次白阳门擒四大王前军已去敌五十里而营文忠遽移之五里前阻水自固敌果夜率众来刼我不可动质明文忠望见敌益大至乃以二营委敌俾死战久之度其饥疲乃选精兵为左右翼奋击大破之乘胜逐北擒其骁将图鲁卜俘斩及降者万余人穷追至孟克桑而还论功赐金币当大将军之半明年进征北左副将军与大将军分道北讨文忠以十万人出野狐岭进师既擒其平章都沁谍知元顺帝殂太子阿裕尔宝哩达喇即位其众离文忠喜兼程而进大破其候骑遂围应昌明日破之太子走获皇孙宻迪哩巴拉后妃宫人暨诸王省院达官将吏等驼马牛羊无筭并获宋元玉玺金寳十五玉册二镇圭大圭玉带玉斧各一选精骑穷追至北庆州不及而还道兴州降其兵民三万七千人至红罗山又降其兵民万六千余人捷闻上大悦为御奉天门受羣臣朝贺大封功臣文忠为开国辅运推诚宣力武臣特进荣禄大夫右柱国大都督府左都督曹国公同知军国事食禄三千石赐诰劵世袭寻领都督府事西蜀平命文忠因兵威拊循其地还复以左副将军北讨出东路师至哈喇莽赉元人遁文忠乃留辎重庐朐河人赍二十日粮兼程进至图拉河元太师哈喇章曼济悉众渡河留其妻子北向而严骑以待文忠力战却之逐北至骋海敌来益众文忠乃据险自固而多张疑兵以刼敌敌疑稍稍引去文忠亦解而归迷失道乏水渇死者甚众文忠患之忽所乗马跑土泉随涌出士马赖以俱济文忠军虽名为全而所失多得不足偿而大将军之出中路者竟败绩矣寻复与大将军行边尝出朔州擒其太尉巴延布哈又尝驻代县分遣兵出至伞巴喇者俘其平章陈安礼至顺寜阳门者斩其知院戬矩噜至白登者俘其国公邓博啰特穆尔又破大寜■〈氵岛〉州斩其宗王托多锡哩皆卤子女人畜归敌益避逺边竟无事矣文忠与大将军皆折节延诸儒生讲说经义彬彬而文忠尤号有文采上益雅重之始命与李善长通知中书省大都督府事御史台事又命大事皆取二公处分中书省革命文忠特参军国大计几如大将军又兼领国子监事而文忠劝上少所诛僇微忤旨寻得疾二月増剧上幸其第抚摩久之挥涕而别文忠卒年四十六赠岐阳王谥武靖父贞初亦封曹国公别食公禄前文忠卒亦赠陇西王谥恭献有二子景隆増枝景隆生而长身伟姿踈眉目顾盻炜如既少奉文忠教齿诸生间与天台方孝儒善多习典故善谈论每朝会进止雍容甚都上亦目属之既袭爵与魏国公辉祖等分镇中原要害地所使多称进掌左军都督府加太子太傅上崩皇太孙立景隆益以肺腑见亲任而増枝亦娄迁至左都督进加景隆太子太师时兵部尚书齐泰太常卿黄子澄得幸上谋削弱诸王至燕而露燕兵起长兴侯耿炳文武定侯郭英等攻之前后皆败于是齐泰黄子澄皆才景隆而荐之乃命景隆为征虏大将军北伐用裴度故事赐通天犀带人主为推轮亲送之江浒且令得以一切便宜诛赏时诸宿将多物故鲜存者而存者亦已老又皆景隆诸父行怏怏不肻为之下而景隆暴得意自尊大每升帐踞髙坐毋敢与抗礼者皆唯唯不能吐词组而退景隆会兵五十万于徳州乘燕王之攻大宁遂进薄北平筑垒九门为长围以困之王还师自救景隆逆战大败死者十余万明日九门之师复溃死者复数万乃退走王复攻大同景隆引兵出紫荆关时寒甚士卒堕指者什二三乃移书燕王请罢兵辞骄蹇王亦贻书来报而心恨之甚遂战于白沟河北凡三日而景隆复大败杀溺及被俘者几三十余万景隆乃奔济南燕王来追复大败死者二万余济南遂见围以叅政鐡铉坚守不下始人主未知败问与泰子澄谋以景隆权尚轻特赐黄钺金钲朱弓矢使者渡江而风失之复制以赐而景隆败问至矣召还既陛见黄子澄惭愤极执景隆于朝班恸哭请诛以谢天下人主莫能问也又二载师屡覆燕兵悉渡江驻龙潭人主惧乃使景隆同尚书茹瑺都督王佐来谒燕王以割地讲和请王笑曰事至此何地可割吾但欲得奸臣耳于是景隆等蒲伏宻输欵归佐谷王守金川门燕王至景隆等开门逆之王即位以景隆等黙相事机改号曰奉天靖难阶曰光禄大夫勲曰左柱国増禄岁一千石其太子太师如故赏埒淇成二公改修髙庙实録为监修总裁诸裁定功赏大兴革景隆犹以班首主议天子虽外示崇重而心恨之益甚诸功臣咸扼腕谓彼白刅剚我而今以降虏而据我上其又明年刑部都察院大理寺臣论劾曹国公景隆包藏祸心蓄养亡命与其弟左都督増枝谋为不轨已文武大臣太子太傅成国公朱能等吏部尚书蹇义等复言之已六科都给事中张信等复言之乃下诏尽削景隆勲阶官号絶朝请勒归私第犹以长公主故不夺其爵亡何文臣羣臣复言诇事者至其家景隆犹坐受阍人伏谒如君臣礼大不道复株及左都督増枝因诏并夺増枝荆州帅符逮之与景隆同系私第尽没其庄田寳货图籍臧获入之官而所系者皆亲属矣尝絶其食旬日不死始稍稍给食至永乐末而景隆竟以冻馁卒正统中増枝犹在以恩例听自便又数传而其玄孙璇为南京锦衣卫指挥使卒子濓袭卒子性袭嘉靖中继六王后封临淮侯勲号阶禄同懐逺侯卒无子叔父沂嗣卒子庭竹嗣数领营府为漕事卒子言恭嗣好文学有岐阳王风委寄大约如庭竹
　　
　　弇州外史曰岐阳王不数为大将将輙有功敦诗说礼有儒者风斯所以肺腑哉髙帝起民间屡更燹馑兄之子独大都督文正姊之子独岐阳王而大都督不善居勲父子以废徙而髙帝念之不絶其国葢二百年而南面犹故也临淮之绍侯其亦髙帝遗意哉
　　
　　宁河王邓愈者泗州虹人父曰顺兴有三子长曰友隆仲即愈愈生而有大志及长貌魁岸勇力絶人元末羣盗起江淮间顺兴从乡里少年自保遂据临濠与元兵拒战友隆代之复病死愈复代之是时年仅十六众颇少愈既出战则先登陷阵无所不摧破众乃喜曰使仲君早将何至以首予敌而会髙帝驻师滁阳愈自盱眙率所部来附授管军总管遂从渡江而南克采石取太平元将陈额森合曼济哈雅之兵凡数万来见侵上御之战甫合而愈与徐达率竒兵绕出其后大破之获额森曼济哈雅走遂从下建康畧定溧水破镇江愈功最多擢广兴翼元帅克广徳州长鎗军谢元帅来攻愈出轻兵背城战走之俘其总管武世荣馘甲首千移镇宣州别将兵取休宁绩溪与胡大海合而攻徽州下之走其将元之苗军杨元帅以十万众来争愈与大海励将卒分道逆战大破之虏其大校百五十八人杨元帅走婺源之禆帅汪同来降愈遣骁将王弼孙虎等因之进逼其城破杀其守将特穆尔布哈获级三千余婺源下得兵三千余寻遣万户朱国寳狥髙河垒下之遂由昱岭关进攻建徳破其长鎗元帅余子贞获马百匹追奔至淳安复大破之获战舰三十卒三千遂克建徳以为严州进同佥行枢宻院事破元将且扬之兵于乌龙岭进佥书行枢密院事饶州下愈入守之数与陈友谅角有功进中书省叅政佥院如故兼总各翼军马愈乃广布上威徳抚纳降附左丞吴宏等皆自拔归以兵取浮梁走其叅政侯邦佐转战乐平败萧总管之众获万户彭寿等诸属邑皆下遂进图洪都驻师临川之平塘时吴宏既已归上因其兵使取抚州抚州帅邓克明欲与宏拒而畏愈强乃遣人诈献地愈将以缓我愈诇得之即率劲兵间道夜驰二百里黎明下其三门克明出不意单骑走之傍邑自度不免乃以分省印及所掠抚州等四路南丰等十八县印诣愈降愈遂定抚州上进兵取洪都降其丞相胡廷瑞平章祝宗同佥康泰等召愈以歩兵来会改江西行省叅政镇之而命祝宗康泰仍故官以所部从宗泰初不欲降迫胡廷瑞意怏怏不自得又以愈秩卑不欲为之下而廷瑞既从上还建康从容为言降故非宗泰意恐有变时右丞徐达方进攻楚乃发使使以所部从行舟次女儿港遂谋叛掠商舟布为旗帜夜趣新城门举炮破之而入愈时居故亷访司闻变仓卒以数十骑走数与贼遇且战且走从骑被杀且尽愈窘甚连跨三马马輙踣几不免最后得养子马乘之乃得脱夺抚州门而出奔还建康以情归于上上弗罪也而抚之右丞达兵复洪都走祝宗执康泰于是大都督文正开府洪都愈次焉明年陈友谅恣国师围洪都号五十万治战舰髙与城等文正约束将士乘城守而愈得抚州门最为要冲愈昼夜不解甲者三月余而上来援大破其兵射友谅杀之围始解论功与克敌等寻破平邓青等二万人于永丰从开平王遇春荡临江之沙坑麻岭十洞诸山寨围赣州下之南安南雄韶州诸路悉降进行省右丞寻进湖广行省平章政事平章位次丞相而愈时年二十八兵兴诸大将蚤贵无有如愈与李文忠者出镇襄阳襄阳西接巴蜀南控楚北襟河洛烽火旌垒相望愈披荆棘立军府营屯练卒威恵甚着初建御史台首拜右御史大夫时左大夫汤和讨方谷珍愈领台事上书言便宜上慰而诲之于是大将军经畧中原而愈以征戍将军畧定江淮未附州郡进兵取唐州又取南阳生获守将蔡国公史克新等遂取随州守将左丞王诚隆覆洪山之老马刘寨斩获以万计均房金商地悉平髙帝即位立东宫愈兼太子右谕徳以征虏左副将军从大将军出陇右大破王保保于定西悉覆其众别将招谕河州土畨大酋何索诺木布哈鄂尔济等请降其西乌斯藏等亦降皆入贡请受天子封师旋大论功封开国辅运推诚宣力武臣特进荣禄大夫右柱国卫国公岁禄三千石予鐡劵子孙世袭又明年以征南将军讨澧州等处溪洞蛮獠悉平之又四年吐蕃诸部为梗刼剽乌斯藏贡使辎重愈以征西将军率都督同知沐英等往讨之愈分兵为三道深入覆其巢穷追至昆仑山斩首捕虏以万计卤马牛羊十余万捷闻上悦使使召还中道得疾卒上闻讣哭之恸辍朝三日丧车至三山门亲临奠行营视葬地以故茔隘改卜于城南西山之原葬事皆官给追封宁河王谥武顺是役也都督英得封西平侯愈为人沈毅详敏其事上最恭慎有所委不惮危苦功成不矜敬礼贤士大夫上心重之前后托寄亲旧莫敢望焉有五子而镇袭改国申亦数将兵从大将军卒年二十三无子弟铭为锦衣卫指挥佥事有子源当后镇而夭永乐中子梃停袭梃子炳弘治初复为南京锦衣卫指挥使卒子继坤袭嘉靖初继絶世封定逺侯勋号阶禄视懐逺侯卒子祖锡嗣卒世栋嗣
　　
　　弇州外史曰愈之初以敢战深入名亡几而建方面勲最多而不甚伟然汗马者无宁岁矣儋爵上公带砺六王而以夭死不获终飨其奉或谓髙帝末功臣鲜自保者得夭为幸是不然以愈之忠顺勤劳虽为毕万可也外史曰余游襄阳阳人至今称卫国公云
　　
　　弇州续稿巻八十一
　　
　　●钦定四库全书
　　
　　弇州续稿巻八十二
　　
　　（明）王世贞 撰
　　
　　○文部
　　
　　△史传
　　
　　东瓯黔宁东平三王世家
　　
　　汤和字鼎臣濠人与上同里闬少孤卓越有竒志尝从羣儿嬉輙勒习部伍见者异之及长身长七尺余多力善射滁阳王之据濠也和从恶少年十余人仗剑从之遂隶麾下每出跳荡必当锋还则殿后自百夫长从取九湾再从攻定逺覆其师进千户而是时髙皇帝以王壻寄肺腑请于王与和共事遂从取洪山寨得其兵八百再进长万夫复从下滁州为管军总管复从取和州当是时诸将皆髙帝等夷莫肯为下而和长帝三岁顾请执部曲礼上甚悦之元将陈额森来冦和败却其众从上渡江下采石定太平所部获马三百卒千人陈额森复来冦和击其水军流矢中左臂不为挠寻与中山寜河二王自东门出甲转战至城北大破之遂擒额森以献别将下溧水从平建业复与中山王取镇江进统军大元帅守之畧定金坛覆窝荘戍转同佥枢宻院事从取常州为其守帅与张士诚境接时和颇好饮有酒过尝请事于上不获允醉而有怨言谓其下曰吾镇常州如据坐舍脊左顾则左右顾则右谁能难也有言于上者上隠之不发和亦大愧悔悉力拒士诚凡再破其军获战舰及马以百十计遂从中山王大破士诚于锡山僇其枭将获甲首五百又逐其将莫元帅走之虏其妻还拜中书左丞与中山王分省而治复同开平王解长兴围大破士诚之伪丞相士信军超拜平章政事讨平江西巨盗姚大胆遂西取永新州僇其左丞周安等籍其士马归于京师出守常州寻拔常州之戍于师从中山王讨士诚进畧太湖降其旧馆师转战湖州降守帅张右丞复降其吴江州将遂薄姑苏围之凡九阅月而下上召见戟门论功赐帛九有副上即大位始建御史台为左御史大夫立东宫为太子左谕徳时方国珍犹据温台庆元三郡反复未果下和以兵讨而蹙之走海岛进逼之悉得其众以降遂移兵取福州时陈友定犹为元守建寜城险兵劲和以征南将军率诸将攻下之虏友定以归扈上幸汴梁遂同宋国公取懐庆泽潞晋绛诸郡寻从中山王拔河中渡河入潼关趋凤翔越六盘山秦陇皆荡平明年复从中山王大破元丞相库库特穆尔于定西遂定寜夏追敌于察罕诺尔擒其猛将虎陈凯从之九月大封赏功臣与卫公邓愈俱为御史大夫而和居左且年位久在其上以功不如仅封中山侯为开国辅运推诚宣力武臣荣禄大夫柱国岁禄千五百石始露其守常州时语和惟顿首谢过而已明年为征西将军与副将军廖永忠等以舟师自夷陵入峡攻夏夏发兵扼险不得进永忠趣之复不决而征北副将军颍川侯友徳自秦陇深入取汉中永忠乃决计先入破其扼险之师长驱抵重庆和始继之夏主明升以重庆降而友徳亦定成都蜀平天子推功友徳永忠受上赏责数和逗挠而姑予之彩帛八和复顿首谢罪又明年和以偏将军从中山王北讨分道击贼战于断头山败绩失彻侯一人久之进濠州为中都凤阳府命和与太师李善长于其地建宫阙分置曹署以久劳于外数赐玺书慰劳寻甓通州之外郭徙镇彰徳甓其城上以和用兵数失利不任将而坚忍多智数又能与太师善长抗故时委以综理之任輙效且念其为里闬长者竟封为特进光禄大夫左柱国信国公议军国重事岁食禄三千石与诰劵与曹国公李文忠练卒于中都西廵至河州缮完其城郭营舎明年从中山王北伐覆灰山营获其平章拉哩噶尔枢宻副使嘉勒通又明年巡四川永寜之墉濠训练其士马久之五开山獠乱和以兵讨之夷其穴卤斩四万余时中山岐阳二王皆已物故上念天下承平无事不欲诸大将数典兵而和识其意从容为上言臣老矣不敢称昼绣愿得归故乡为容棺之墟以待骸骨上大悦立赐寳钞伍万锭治第于中都寻悉为诸功臣魏鄂曹宋颍凉诸国公彻侯治第皆极宏壮既而谓和日本蕞尔夷而数为侵盗我不欲与之争固我封戍而已卿虽老强为朕一行于是使和行视山东登莱淮扬吴越闽岭濵海要害筑城凡数十民取一丁为兵戍之和竣事而新第成和率妻子陛辞赉黄金三百两白金二千两钞三千锭彩币四十有副又赉其夫人黄金二百两白金一千两钞五百锭彩币三十有副夫妇皆赐玺书褒谕其又明年魏曹等六公还乡赐皆如信公而夫人不与焉自是和与诸公侯岁一朝京师朝必有宴赏及道里费而诸公侯犹不时遣镇各边及将兵讨伐独和以老不在行而上愈爱之且安之其后入朝忽病中风不能言上闻即日幸其第抚视惋叹良乆遣还里疾小间上使其子前军都督佥事鼎迎至都俾以安车入内殿与酣宴而出赉金帛御膳法酒相属最后复大朝疾寖剧不能兴上复令以安车入内手摩抚其体与叙里闬旧及艰难劳勚和不能对稽首而已上为之雪涕出藏镪付有司为营葬地明年卒年七十追封东瓯王谥襄武和有五子长即鼎前卒追封信世子余三子亦前卒而少子醴积伐至同知左军都督府征五开道卒于军有孙十一人而弗及嗣六世孙绍宗孝宗朝録功臣后为南京锦衣卫指挥使嘉靖中继絶世封灵璧侯凡三岁而卒佑贤嗣卒子世隆嗣领漕事者十余年以劳加少保太子太保
　　
　　弇州外史曰以汤信公之战伐其绩何寥寥也一逗挠一不利毗陵酒语至烦廷训而其后乃爵上公赠真王便蕃之锡诸勋旧不敢望焉岂亦以绾寂布衣之契故重耶显融令终美哉乞骸一语基之矣夫以绛侯勃之定策有社稷勲而烦人主诏乃怏怏之国彼其君臣俱失之也诗云既明且哲以保其身斯信公谓矣外史又曰余尝按行登莱海上及宦游吴越间其父老歴歴指烽戍云汤信公功不劘灭哉微信公吾其鲸鲵食矣嗟乎髙皇帝之善器使也
　　
　　沐英者凤阳之定逺人父早亡育于母母复亡上起兵收而子之既长温爽有姿槩机颖过人初与李岐阳等俱冐国姓赐名文英差次皇从子文正数从上征伐入侍帷幄昼夜勤励目无迕视上心器之十八用为帐前都尉从守镇江居四岁擢广武卫亲军指挥使军政修饬加授昭勇大将军以所部从下福建擒平章陈友定有功归其姓沐而单名之曰英出镇抚建宁三郡亡何擢镇国将军佥大都督府事明年进荣禄大夫同知大都督府事时都督不为阶官而英特受上心膂托佐李岐阳为政益精明中宫尤爱重英恒语上曰此儿吾子孙屏翰也久之命乗传繇陜西巡行诸路布上恩惠事有不便者辄更置而后闻且使练诸部兵以待明年遂副宁河王征西畨西渡黄河略乌思藏耀兵至于昆仑转战数千里俘虏士卒以万计马驼牛羊十倍之师还而寜河王道卒英代将其众还京师封西平侯进号开国辅运推诚宣力武臣勲柱国食禄二千五百石赐鐡劵又明年拜征西将军穷追西番降元万户且实勒戬枢宻副使舒多尔济道温都尔卒二万余杂畜二十余万平朶甘鼐尔七站地数千里复率所部荡和林转畧额齐讷渡黄河登贺兰擒伏听者得穹庐所止渉流沙分兵四翼薄其营自率精骑冲中坚大破之获大帅国公托和齐知院蔼足覆其全部明年以所部从大将军出古北口袭公主山寨掩四部卒渡胪朐河获知院李宣亡何以征南右副将军同颍川侯傅友徳永昌侯蓝玉下云南繇辰沅出罗鬼遂躏普安至白石江梁王巴咱尔斡尔宻遣其司徒达尔玛选甲十万来拒颍川侯欲济师英以诸军严阵若渡者而竒兵潜从上游遶出敌后敌阵动大军乗而击之劲战自旦至晡蹀血震荡英与颍川永昌二侯多纵鐡骑横贯而蹙之生缚达尔玛敌大溃僵尸百里相属直抵云南悉収其金寳子女分狥诸郡皆下独大理犹为元守英与永昌侯攻之其帅段世据龙尾关为固英分一军夜从间道登点苍山袭其背质明英麾骑乱流至关壮士被羽先登关破伏兵从后夹击擒段世拔大理移兵取车里平缅不浃月云南郡邑悉平分省列卫戍简置守令劝课农桑复与颍川侯分道平东川乌蛮冦而夷兵叛者合围云南守帅冯诚等告急英简万骑驰救之贼夜遁乗胜急击遂悉复曲靖永昌之失守者诏英留镇云南而召颍川永昌二侯还颍川侯进封公英自如英镇之三岁而破平摩沙勒斩首千余级亡何麓川宣慰思伦发聚其众来寇号三十万英选卒三万拒之甫对垒使都督冯诚以轻骑三百压而挑之贼以万众乗二十象来战诚一战杀数百人获一象而返英喜曰贼不足平也明日贼悉众拥百象来鬬象皆被甲负战楼四周若栏楯挟大竹为筒于两傍筒置短鎗十余以慓我英分卒为三队命都督诚为前锋都督寗正将左都指挥汤昭将右各以火炮神机枪弩奋前击贼矢石齐发呼声震天地象皆却走英督大军乗之贼遂大溃斩首三万余级俘万人生获四十七象余皆被矢如刺猬以死贼帅刁斯郎等皆伏殪象背羣蛮震詟稽颡奉贡不敢复为梗明年复平东川破走叛首阿资入朝锡宴于奉天殿赉黄金二百两白金五千两彩币百袭钞五千锭陛辞上抚之曰使我髙枕而无南顾忧者尔也英归镇复大破阿资众走之使使以兵威折胁八百国并诸畨有重译贡者时懿文皇太子薨英故尝侍东宫有恩谊闻之哭呕血一日方坐堂皇理事忽中风卒讣闻上恸哭辍朝命以丧归赐塟都门外追封黔寜王谥昭靖葢异数也有五子其一子早卒而三子逓镇云南而少子昕尚太宗公主为驸马都尉屡掌南京都督府以寿考终恵襄侯春者英长子也年少有才武嗣英侯继镇云南尝破擒叛人阿咱尔卒年二十六无子弟晟嗣晟字景茂少凝重端悫寡言笑愠喜不形于色而质颕敏读书强记髙皇帝甚重之甫冠即授后军都督佥事亡何进左都督以勤慎称既嗣侯即代为云南大帅时岷王之国云南尝与晟交恶上贻书王谓晟少孤不练事毋深责之吾当别饬晟然卒以王他故徙国楚独晟自如建文帝之自焚也文皇帝意其由地道以出或言匿晟所者使使诇察无状乃获免麓川之宣慰使不能制其下诸蛮逐之而擅其地晟以大兵讨平之分其地为孟养木邦孟宻三府镇沅威逺二州平涯潞江清甸大侯者乐五长官司而岁征其贡赋又于潞江之西置腾冲千戸所以控之夷遂帖息八百国之长使其犷帅以蛮众来犯晟发兵使别将令逆击之而自犄其后至蒙自蛮退走追之获其帅赐玺书侑以金币文皇帝之四年安南之逆臣黎胡■〈大上互下〉弑其君而戕我使者天子讨之晟为征夷左副将军率云南诸卫所土汉兵由蒙自径野蒲斩木通道以入前锋夺猛烈棚华关隘贼散走造舟以济师分遣所部据澳沕寺沙舁舟夜出洮水歩骑夹之遂渡富良江与征夷将军新城侯辅兵合破多邦城栅继捣其东西二都及盘滩困収橹江仙侣等贼悉荡平之胡■〈大上互下〉及其父伪上皇季■〈牦，去厂〉狼狈弃其众独携家属及左右心腹逺遁晟等穷追至日南州竒罗海口擒获无遗得郡四十八县百八十六凯从入朝论功赐号显忠辅运推诚宣力武臣阶特进荣禄大夫勲右柱国封黔国公岁禄三千石子孙世世勿絶赐诰劵玉带金币寳钞既大宴上御制诗褒美之再宴于便殿还镇云南无何胡■〈大上互下〉之余孽伪上皇简定作乱命晟兼征夷将军讨之不利于是英国公辅以征虏副将军率兵合而破之获定等槛送京师伏诛召英国还伪王陈季犷等尚未平晟连战不能下辅复捕季犷等送京师晟亦受赏白金三十斤寳镪三万锭彩币三十有副寻抚富州叛酋降之仁宗即大位召还宴劳赐金币加太傅还镇自是宣英二帝嗣位赏亦如之麓川思任发反侵畧腾冲南甸诏谕之降不从晟使都督方政等为前锋而大军继其后破平景罕等寨斩首三千余级获象二十余政恃勇以轻骑前搏贼败绩死晟退师至金齿诏还镇内惭惧得疾至楚雄而卒或云惧伏毒也诏官为治塟赐祭追封定逺王谥忠敬晟应变非所长其战数不利而天子以絶逺且世将藉而隠焉滇人摄服晟父子威信庄事之无异人主每片帋下土酋所具威仪出郭迎迓盟而后启之曰此令旨也岁时奉献不絶晟父子前后置圃墅田业三百六十区日食其一可以周岁珍寳金贝充牣库藏几敌天府后庭曵罗绮者恒数百人役使阉奴亦可数十百而善事中贵多通遗执政不絶亦能检制其下晟有子斌斌尚幼嗣公不能将其军于是晟弟昂以都督同知佩印代镇复讨麓川不利定西伯蒋贵等兵与合始平之昻得迁为左都督赐金币加等卒赠定边伯谥武襄斌嗣公之十一年薨赠太傅谥荣康子琮幼不克嗣于是从兄璘以才举为右都督代镇卒弟瓉为都督同知复代镇前后凡十五年而琮始嗣公又明年始佩征南将军印为镇守尝捕获叛酋寻甸守安倘广西守昻前后平马隆丽江剑川顺寜罗雄等蛮临安之昌明缺箐赤石崕罗罗大发兵讨获贼帅师五等累赐敕褒奨加太子太傅嗣公凡三十二年而卒无子以都督同知瓉之孙都指挥诚之子昆嗣朝议以昆为西平侯之裔孙当从侯爵而守臣争之谓南人知黔国公不知有西平侯也侯之恐为所轻昆十四岁而拜公爵寻以征南将军镇守发兵平龟山竹箐蛮谕定孟养孟宻之争寨者又合川贵二镇兵平米鲁乱再擒师宗州贼张长受南安乱酋那代三赐玺书褒谕再益岁禄百石加太子太傅嗣公二十四年卒赠太师谥庄襄子绍勲嗣公十六年而卒子朝辅嗣十一年而薨父子皆加太子太傅赠太傅二子融巩皆甫袭而殇朝辅之弟朝弼当嗣虐其嫂且锢之不使还南京于是上疏相讦久之始得袭佩印镇守其淫恶益甚且屡拒王命诏削其爵以子昌祚嗣且代镇而朝弼复欲杀其子逮至京锢于南京之故第以幽死
　　
　　弇州外史曰人言黔寜王为髙帝外妇子非也帝长于英十五年当英之生帝方窭孤安从取外遇哉英以慎静饶兵畧为天子筚路篮缕以开滇土晟武则不竞而徳继之世保赤社为明藩屏夫岂一朝一夕之所致哉朝弼锢死昌祚嗣兴法与恩不相蔽明徳衷且逺矣
　　
　　朱能字士弘凤阳之怀逺人父亮从髙皇帝起兵积战功至燕山中护卫副千户早卒能生而魁竒怪伟勇力异恒辈既代父官为燕王所爱重尝从王北伐取元太尉多尔济布哈覆其军建文初王以强大见猜天子使三司诸大吏谋逮之势且迫王犹隠其事能与张玉丘福直入倡言曰大王髙皇帝亲嫡子最长而贤武朝廷不察乃以吴濞见拟今诸宄谋定矣即无论大王我曹亦安能坐待葅醢也王乃决而与能及张玉丘福谋因三司入谢宴伏兵执之遂分率虎骑八百夺九门绥抚城中外三日大定从王攻蓟州先登拔其城虏其将都指挥马宣等乗胜取遵化永平宻云诸邑东畧地抵滦河还从击雄县复先登入东门破长兴侯耿炳文之前锋九千人追之至月漾桥虏其副帅都督杨松潘忠等遂追殱余众于郑州乗胜长驱至真定与长兴侯之大军遇能挺丈八矛围二拱余从敢死士二十余骑突入其阵瞋目大呼所向皆辟易王麾众乗之遂破其阵斩获数万追奔至滹沱河敌余众尚数万人能复大呼驰而躏之遂溃生俘三千余尽死王大悦赐书褒奨寻从援永平解其围追败江阴侯吴髙之卒二十余万复从定大寜僇其扞命者挟壮士还而曹国公李景隆以五十万众攻北平昼夜不息能从王入援遇于郑村坝力战大败之进攻其营又败之急击景隆兵之营九门者城中亦出兵夹击敌遂溃去所遗军资甲仗以巨万计从畧定广昌蔚州大同败其师而景隆悉鸠其亡散并未傅者号百万来攻王亲拒之以能为前锋晨发而驰午至白沟河摧其都指挥平安军及申复大败其军明日以左哨当敌前锋复大败之尽拔其寨栅穷追至济南复大败之得其降卒万人闻于王悉纵使归复从下沧州先登由东门入卤首六万获其总帅徐凯进攻东昌与盛庸兵鏖胜负畧相当王以数千骑突出敌后敌知其为王骑也悉众围之短兵接几不能出能奋力翼王溃围而出我大军遂进战夹河能以竒兵为军锋冠遂大败盛庸兵又败平安兵于藁城追奔至真定战东门斩首万余乗胜畧彰徳及定州掩水西寨已而败敌将李文于徳州遂克东河进克东平捣汶上诸寨设伏败平安之众十万余转战至小河王兵不利与诸将议咸气詟请班师能独进曰汉髙帝与项王百战百不利而竟夺项王之天下今仅一不利耳而遽旋斾者何也且斾一旋可复至此耶王乃奋曰从余马首而南言北者斩遂纵兵深入至灵璧敌悉众来战能与丘福复先登陷阵大破之虏平安及陈晖马溥徐真等三十余将僵尸蔽原野降者数十万人获马二万匹进克泗州渡淮败盛庸兵遂取扬州渡江斩金川门阙而入遂定京师王即大位而能已前积功迁至都督佥事矣第封能为第二人遂授奉天靖难推诚宣力武臣特进荣禄大夫右柱国封成国公为左军都督府左都督岁禄二千五百石赐诰命鐡劵貂蝉冠朝服玉带兼金彩币寳钞皆与淇国公丘福同而币杀其二又明年立皇太子能遂为其太傅再加岁禄一千石又明年而安南黎氏弑其主且拒皇命诏拜能征夷将军统左右副将军左右参将及神机横海骠骑游击五将军兵八十余万往讨之上亲禡旗于龙江宴饯能等既抵广西而能病疠以兵属副将军新城侯辅而卒上时已覩星象而怪之谓侍臣曰西师其有忧乎朱能智足办也意者北人不习暑耳俄而讣闻上震悼辍朝五日诸公侯宿将入慰上为洒泣曰辅吾成大业者能也且其心行当逺到胡以止此言已益酸楚左右皆泣莫能仰视亲为文祭之辞甚哀官为治葬追封东平王谥武烈能卒时年仅三十有七又四年而有淇国公福胪朐河之败淇国公福者丘氏亦凤阳人髙帝时积战功为燕王护卫百户有膂力戆朴勇鸷不甚晓文义而善抚士卒得其心燕师之初起与千户朱能俱为王所慿倚其摹画志计不能如张玉而敢力战深入过之每胜敌诸将争前效卤获而福后王每叹曰丘将军功我自知之京师平福已累擢至中军都督佥事矣大封赏功臣第福为首赐号奉天靖难推诚宣力武臣阶特进荣禄大夫勲为右柱国爵为淇国公职为中军左都督岁禄二千五百石当是时曹国公李景隆以降臣位福上福意弗悦也景隆寻坐嫌长系福益快而是时世子当立为东宫汉王髙煦数将兵从上征伐有功以为类我而最被宠者独赵王髙燧意未决福武人与髙煦善而欲立之中贵人黄俨江保与驸马都尉李譲等窥上指阴主髙燧世子忧之甚赖仁孝皇后内主而上念世嫡皇孙材谋之学士解缙始得立而福首为太子太师明年加岁禄一千石时北敌布尼雅锡哩杀我使臣给事中郭骥上大怒发精骑十万拜福征北大将军率左右副将军武城侯王聪同安侯和真参将靖安侯王忠安平侯李逺等讨之福先驱至大漠遇敌前锋以轻骑千余摧败之遂前进武城安平二侯諌曰敌非真败也伏以诱我且后兵尚未集如何福怒而按剑曰竖子沮众耶唯余马首违者斩前薄胪胊河敌骑益众福顾势不敌乃使同安侯前为质同安侯者故胡骑帅也既行而福率帐下士从后将袭敌敌觉遂张左右翼而围福等皆杀之因急击其后军亡脱者所失亡数万上闻之大怒以福愎諌失策籍其家发海南而倾天下兵北伐凡三驾而卒莫能克敌后每言及福輙切齿至洪熙改元福当从死事例牵复而以善髙煦故郄不复録其子孙遂为海南人福长于能二十六岁死时年六十七能卒之明年而子勇嗣上怜能之为靖难首功夭且死事幸及其壮而将之勇长身頳面虬须戟张见者皆目属而中实恇怯亡他技顾颇折节礼士大夫以是负儒将声歴掌都督府上北征使佐仁宗监国颇见礼重久之始从北征将右掖兵宣徳初从平汉庶人复从征沙漠所部颇有斩获第功加太子太保时上以太师英国公张辅位望尊重不欲使掌六师而命勇代之勇亦初自强振刷有生彩其后则渐怠且不免有所朘削望实俱损而以善事中贵人故得久其位握兵符者凡二十余年尝与诸将军分道出击朶颜诸卫勇由喜峰口袭败之富裕川又追及于热水卤其人畜数百千而还言者犹谓非计得不偿失而中贵人王振隠之进太保敌额森大举犯宣府上亲讨之以勇为大帅时中贵人振擅权上春秋幼冲进止悉委焉每呼勇受事长跪惴惴惟谨六师驻土木而敌来转逼诏勇与西寜侯宋瑛驸马都尉井源等骑卒四万逆击之俱败死车驾遂蒙尘时兵部尚书于谦等参论勇罪夺其封久之始予子仪嗣岁禄仅千石至上由南城返正曲赦诸失事者王振复官赐祠而赐勇祭如例以衣冠葬复追封平阴王谥武愍仪字廷垣器宇凝重英宗既返正见而器之谓曰平阴王有子矣自是有所任使皆称久之命提督南京守备掌中军都督府者凡三十四年加太子太傅以老成静谧称卒年七十赠特进右柱国太师谥庄襄子辅嗣尝屡掌都督府加太子太傅守备南京召还以平北将军率师扞敌敌退还京师卒赠太傅谥恭僖子骐嗣使承天卒于道无子介弟凤嗣提督南京守备兼掌中军都督府以疾卒子希忠甫二十一而嗣公美姿容善举止沉静不苟为世宗所器重数更委任掌右军都督府再掌后军提督十二团营及五军营兵马一为都护将军屡充皇天后土及皇后贵妃皇太子亲王册礼使入直无逸殿应制撰草再加经筵及监修国史代郊天者三十有九方泽者二十有九其官自太子太傅以至太傅再加兼太子太师最后进太师其録荫子弟为锦衣指挥千戸三人其加禄奉至七百余石赐肩舆入内府乗马玉带蟒绣麟袍其赉予金币杂彩■〈鵕，羽代鸟〉翿寳器甲仗之类不可胜纪卒年五十八追封定襄王谥恭靖其弟希孝以兄荫得官积官亦至太保兼太子太傅卒赠太傅谥忠僖其嗣希忠公者时泰不半岁而卒子应祯嗣后以例夺王
　　
　　弇州外史曰靖难之初起称首功者独淇公福成公能而已然天子亲为大将每战必在行而二公者虽计划血战之绩多然曷能一仗旄节出号行罚哉受脤南北为大将帅能薨于师天宠莅被福败而殒坐违节制寜唯弗旌罚乃及嗣平阴失律乗舆震踬宠以真王毋废世祀覆败同轨赏罚殊执嗟乎君犹天也天之未定谁能议之曷不曰何以章轨后世
　　
　　弇州续稿巻八十二
　　
　　●钦定四库全书
　　
　　弇州续稿巻八十三
　　
　　（明）王世贞 撰
　　
　　○文部
　　
　　△史传
　　
　　定兴宣平二王世家
　　
　　张辅字文弼其先河南之祥符人父曰玉骁勇善战多智筴其仕而当元之末季积讨贼功迁至知枢宻院元帝亡与其主遁于沙漠洪武乙丑始自拔来归髙帝异其材气俾以禆校从征卜渔海子喀尔喀之宼以功授济南卫副千户又从破元将布昆特穆尔畧地抵延川而还迁安庆卫指挥佥事明年从楚王征永顺散毛诸洞又明年逐蒙古之侵边者至鸦寒山而还调燕山左护卫癸酉败敌于黒松甲戌从征野人诸夷卤获多进都指挥同知遂为覇府元僚燕王寄之若左右手靖难师起玉首佐谋画夺北平九门三日议师所出咸欲南玉曰为我肘腋患者蓟也必灭蓟而后可以安意南遂轻兵围蓟蓟守马宣出战执而杀之并擒其将毛某送北平移兵取遵化夜从敢死士坎墉而登守将拒战复破斩之遂畧宻云至永平皆致其精甲以益师还率所部从王南下进覆其众获二将长兴侯耿秉文以二十万军真定王请单骑觇之还谓秉文不能训其众且有败气急击勿失诸将犹以兵力不相当难之玉曰彼众而嚣我鋭而整胡不相当也王顾玉而笑谓必从若吾倚若一人足办遂前薄真定大败其军诸彻侯名将皆就缚斩首虏三万级获马二万匹复从王败安陆侯吴杰军轻骑驰救永平走江阴侯吴髙辰抵大寜鼔之午凌其堞斩大帅朱鉴复致其精甲益师还救北平突骑往返若风雨遂大破李景隆之众北平围解复从攻广昌蔚州进围大同皆下之时谍报曹国公収散卒及后军未传者号百万且至矣王与诸将谋之玉复进计曰兵贵神速请急往白沟河以逸待之可胜也王悦悉师而往至白沟之三日而景隆来战玉以麾下驰之挫其锋大军乗而大破之杀僇数十万追击至济南围其城不下还取沧州获其将徐凯进攻东昌与歴城侯之师遇而鏖王率数千骑绕出敌后敌聚而围之数十迎王死战得解玉不知王所在突入其阵大战手杀数十百人玉亦中创而没王収兵不见玉哭之恸谓诸将胜负兵家常事不足计所恨艰难之际失我良股肱耳复哽咽不巳诸将皆泣不能仰视遂以其兵属辅辅时从玉军中器宇伟壮顾盻有威容既居辅丧墨衰饮泣从事进攻东平捣汶上转战灵璧入泗州取扬州渡江定京师论功封奉天靖难推诚宣力武臣荣禄大夫柱国信安伯食禄一千石予诰劵世袭而追封玉为特进右柱国荣国公谥忠显居二岁上谓功臣淇公福成公能等曰吾于功臣次第封矣亦复有所恨乎二公顿首言臣等皆以微劳冐上赏亡所复恨独张玉不死臣等安敢独封公而玉之子辅颇自积战功今者尚称伯位诸彻侯下语未既而上曰吾固恨之因进封辅新城侯岁禄千五百石世袭改给诰劵又明年而安南叛臣黎季■〈牦，去厂〉诡姓名胡一元而名其子曰■〈大上互下〉挟诈弑其主且叛命上怒拜成国公为征夷将军统大兵八十万征之上察知辅沈雄有胆力诸老将皆不如遂拔为右副将军与左副将军西平侯晟佐成公而率丰城侯李彬等十八将军兵部尚书刘儁赞军事刑部尚书黄福大理卿陈洽等给馈饷凡两月而次龙州成国公病辅代总其师亡何成国公薨辅遂进师发慿祥度坡垒关禡纛前驱至隘留关走其众三万遂度关檄季■〈牦，去厂〉父子二十罪深入抵鸡陵关谍傍有伏卒发兵搜之悉遁进次富良江北嘉林县别将由芹站西道至北江府新福县谍知左副将军以云南兵至白鹤遂遣骠骑将军朱荣往会之辅用法严所至皆整谧秋毫无犯交人感悦其三带州守帅邓原等来降以贼情实告谓贼有东西都及三辅郡皆籍富良江而固其北岸为土城城与栅连凡数十余所南岸悉国中舟舰列于江外设捍木护之其伪东都守备颇严宻列象陈栅内两江士民悉发号七百万胜兵者不能十一欲以老我师辅遂移军三带州招市江口伐木造舟以进师上知成国公薨即命辅为征夷将军而谕之曰昔者开平王遇春北讨卒于军而岐阳王文忠代之遂鼔诸将建勋雁门将军努力毋使岐阳独専羙前代也辅乃遣骠骑朱荣击贼于嘉陵江北大破之辅等行视诸城独多邦最大可驻军而特髙峻下设重濠濠外复为坎坎外皆■〈疾〉藜而士马甚盛辅乃悬重赏募死士为云梯夜蠓附而上贼于城中列象阵以鬬辅夙具绘狮蒙马而冲之象皆股栗退走矢石齐发呼声动天地贼大溃遂进兵捣西都季■〈牦，牙代未〉急焚其宫室仓卒遁入海分兵破生厥潭舎二江之援卒于是三江路宣江酒江诸州邑皆望风皈命辅自注江渚进兵悉薄其诸寨获首虏三万七千三百九十余贼别将胡杜聚舟中盘滩口辅使降人陈封袭败之追奔至闷海口尽获其舟遂畧定谅江东潮等大破季■〈牦，去厂〉兵于鲁江获大舰百余斩其虏首万级溺水死者以万计还兵救咸子关大破之于富良江斩其大将以下数万人江水为赤乗胜长驱至黄江抵闷海口季■〈牦，牙代未〉父子夜遁辅自率歩骑至茶龙舟师乗涨亦集季■〈牦，牙代未〉父子走乂安遣都督栁升以舟师追之辅与西平侯循举厥江进至自南州竒罗海口获季■〈牦，牙代未〉及次子卫国王澄于海口山复获伪主苍及梁国王芮等将相大臣槛送京师尽平其地府州四十八县一百八十户三百十二万象马牛羊舟粮器物无筭行求故王陈氏之后不得遂以其地为交址布政司设卫十一府十七治之辅振旅还京师论功进封称英国公岁禄三千石子孙世世承袭赐诰劵冠服玉带上宴之奉天殿制诗歌以赐之褒称甚至明年季■〈牦，牙代未〉之党简定复叛僣号大越改元兴庆黔国公晟讨之败绩上乃复命辅帅师会晟致讨时有陈季犷者起兵以应简定而自号陈王后与旋相推复位称上皇季犷称大越皇改号曰重光势强甚辅首破其喝门江栅进平广威州走其将军黄臣钊等大兵出咸子关破贼于江卤斩以万计穷追之抵太平海口大破其酋帅邓景异卤斩甚众走景异而季犷使使来告系故陈王后兴灭继絶唯上国图之辅怒曰向者广求陈王后不应而今乃称陈王后者诈也且若已反矣即真陈王亦僇不赦枭使者首以狥麾兵由福城江转入神投海穷追之于美良县山中获简定及伪将相陈希葛等槛送京师伏诛复破贼支党伪王阮师桧等二万余尽覆其众上召辅旋师时季犷邓景异等窜海岛犹未获也乗辅之归即啸众复反使使乞降上授以布政使叅政伪若欵者而蚕食邻境自广且不巳于是季犷与景异称皇号大虞上乃复命辅讨之大破贼于常月江俘斩数万复破贼党黎等俘斩亦如之再破之于神投海生获大将陈磊等千余人遂进逼土黄县贼少保潘季佑以其众窜可雷山遣子僚请降辅承制赦之俾以按察副使领乂安府事于是贼诸将帅守令皆请降寻与黔国公合兵于顺州与贼阮帅者大战于爱子江岸辅策马先进薄其左军破之都督朱广等复破其右军遂尽获其战象并列将五十六人邓景异以其腹心路暹蛮昆栅辅追之罗蒙江身越险扪萝而上抵其栅景异复遁至叱蒲■〈扌柰〉破其南岸栅飞矢连中其胁遂擒之尽获其余党景异创甚不欲行磔之函首京师季犷以其家属走依南灵土守阮茶彚辅师追之则以前走老挝遂斩茶彚以狥辅遣都指挥师佑以兵追之老挝惧请縳季犷以献既而匿之遂克其三关纵兵大搜于蒙册南么之地生絷季犷及其妻妾子女复遂得其身伪相国驩王季揝及姊伪公主诸大将阮帅等无一遗者悉槛送京师磔于市辅与黔国公改建濵夷之地曰升华思义四州悉官其降将増置卫所振旅朝京师赐白金三十斤寳钞二万锭文绮五十袭寻以征夷将军镇交址辅用兵持重有逺畧于赏罚必信贵将黄中恃功违节度诘之不逊即手刅之枭于辕门诸将股栗莫敢仰视复有叛寇陈同湖与清化磊江蛮合而作乱辅皆捕诛自是终辅任惕息莫敢窃发矣上率六军北讨召辅前后领左掖兵而进止机宜皆宻取辅决最后穷追絶大漠无冦上与诸将计所向辅奋请曰愿假臣万骑骑给一月粮必为陛下殱此冦上壮之曰休矣吾不欲乆劳师师旋至榆木川而不豫遂崩召辅受遗命诸军悉受节度时辅有女弟为皇贵妃而女复侍东宫仁宗即位册为敬妃进辅太师掌中军都督府两赐辅羊二百羫酒五百瓿白粲千斛时大行丧服未满礼部尚书吕震请释从吉而朝杨士竒止之不获蹇义具二议以请朝上素冠麻衣出见羣臣独英公辅与士竒等三学士如上服上召士竒等慰谕之曰吾始见震疏心疑之士竒沮而后决张辅武臣而礼依之何六卿之不若辅也以辅知经筵事监修文庙实録亡何仁宗崩章皇帝即位知经筵监修昭庙实録亦如之颁赏金币为羣臣冠汉王髙煦将反乐安心惮辅而使所亲信人枚青入约为内应事成裂数郡而王之辅即执以献上鞠之得其实而会乐安之乡人李御史亦来告变上谋讨之谓辅曰机事一以付卿辅对曰髙煦外武而内怯无能为也愿假臣轻骑二万星驰为陛下縳之来上曰倚卿一人足办第朕初即位少欲以威服天下耳及汉平赐予优渥刑部奏决重囚命辅同五都督府九卿审于朝以枉者五十六人上诏谳而释之囚之有审自辅始也辅威名转盛而乆握兵上乃解其柄使朝夕与蹇义夏原吉杨士竒杨荣朝夕叅论治理赐玺书褒谕以古三公之职望之进阶特进光禄大夫勲左柱国赉白金百两绣麟衣一袭银鞍马一匹无何免常朝俾以朔望入侍岁时宠锡有加宴会腆洽正统初仍知经筵监修实録凡三被赉如宣徳时加号翊运佐理而乆之中贵人王振握内秉张甚于羣臣无所不凌侮独礼重辅辅亦折节待之正统巳已振挟天子亲北征额森强辅行然不使预军政辅老矣嘿嘿不敢言从至土黙特死于难时年七十五追封定兴王谥忠烈辅有二子其仲子懋九岁而袭辅爵久之宪庙阅骑射于西苑懋三发连中赐宴赉金带白金五十两寳钞万缗遂掌中军都督府提督五军营加太子太傅再加太傅孝宗初知经筵事监修宪宗实録録成进太师兼太子太师赐如前改掌后军都督府提督十二团营再加特进光禄大夫左柱国武宗初复知经筵事监修孝宗实録録成赐如初以老乞解兵柄赐玺书褒美白金文绮寳钞朝朔望懋为公者六十六年为太师者二十五年握兵柄者四十年再知经筵监修国史十主恩荣宴郊祀宗庙多遣代行富侈为东第冠后庭数百人皆曵罗绮以老病终寿七十五赠宁阳王谥恭靖而生平无他艺能以敦重善为仪而已万厯中例夺王爵子钦嗣未几卒子仑嗣仑卒子溶嗣溶长八尺而恇弱治军府多所干没数被论夺嘉靖中以与奉册礼加太子太保万厯初知经筵监修世穆二庙实録穆庙録先成加少保太子太傅乆之世庙録成加少傅卒年七十余子元功嗣
　　
　　弇州外史曰玉始事故元位掌武自拔归眀积伐而冠霸僚复识龙潜之运佐之谊虽不足其畧可称也辅之雄武宏筭信威荒徼儋爵九命冠秩三台赫赫具瞻者三十余年而不能抗握宪之竖身膏草野夫岂耄昏使然抑亦居不赏之地筴固宜尔嗟乎数也谁能违之不然懋遵何徳而贵富寿考令终显融至此也
  </div>
  <div class="pagination">
   <a href="弇州续稿_page127.html">
    上一页
   </a>
   <span>
    ...
   </span>
   <a href="弇州续稿_page123.html">
    123
   </a>
   <a href="弇州续稿_page124.html">
    124
   </a>
   <a href="弇州续稿_page125.html">
    125
   </a>
   <a href="弇州续稿_page126.html">
    126
   </a>
   <a href="弇州续稿_page127.html">
    127
   </a>
   <span class="current-page">
    128
   </span>
   <a href="弇州续稿_page129.html">
    129
   </a>
   <a href="弇州续稿_page130.html">
    130
   </a>
   <a href="弇州续稿_page131.html">
    131
   </a>
   <a href="弇州续稿_page132.html">
    132
   </a>
   <a href="弇州续稿_page133.html">
    133
   </a>
   <span>
    ...
   </span>
   <a href="弇州续稿_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
