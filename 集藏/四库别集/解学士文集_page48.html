<!DOCTYPE html>
<html>
<head>
    <meta charset="UTF-8">
    <title>解学士文集 - 第 48 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>解学士文集 - 第 48 页/共 68 页</h1>
    <div class="content">
　　安成李氏系出南唐南唐书称宪宗生建王恪恪生超超生志志生荣荣生升是为烈祖生后主煜以子杰为吉州刺史开宝乙亥南唐亡与俱入汴至太宗太平兴国三年后主哀请遣一子归守坟墓由是杰复归安成安成之西接湖南攸县界有南唐兴王之塜前列三十六陂人以为清道水者至今犹存也杰字邦特二子曰坦曰垓与永新刘氏贺氏江氏世为婚婣子孙蕃衍坦生四子其叔氏西英西英生升道升道生誓誓生思诚思诚生仲祥仲祥生通甫通甫生十郎某某生四七郎四七郎生四郎四郎生小生郎生郎生六二郎二郎始居吉水生元一郎二子曰天祚天佑距刺史君五十世矣天祥生原道原达原道生宗白原达生宗辅宗昉宗白以永乐甲申擢进士为翰林庶吉士奉其父与叔父之书以此谱求　京师名士大夫为之序余惟盛德之后徧于天下积累之功岂可诬哉虽微颢不同要未有崛然而兴者刺史君隐居不耀连世亦未尝显予少时得见宗白太父祥云豪迈喜宾客与先公交友予又与原道往还宗白之擢进士也予知贡举予谓李氏其将复显于兹乎而宗昉又骎骎务学其庆未可涯也书于谱以俟 

　　○东门邹氏族谱序 

　　先九世祖宣教公学者称文江先生有高苐第子邹君讳俞字某宣和中举神童绍兴癸酉举进士第仕至节度推官因家予所居之东其先盖汴人也至唐中叶有讳思道者为江殷刺史始家杭州六世至凤仕为临川刺史因家宜黄凤生瓒为镇南节度瓒生筠后唐封潞国公迁乐安之沔川筠生天纬为荆南节度使天纬生辉望字望龙宋初殿中侍御史侍御生琦琦生轼国学内舍生轼生师旦师旦生守格守格生复邦为澧州判官复邦生锡圭锡圭生希哲为太子正学愈之父也俞生恒恒生清叔为先高祖巽川之婿季布凤叔仕至兵部侍御史有传清叔生舜咨舜咨生渊渊生天成天成生元忠元信元昌元昌子字伯泰仲琛谋以家谱刻之征予言予本其世系叙之如此今仲琛徙居于邑南门缔构轩豁称其心怀视故居在墟曲指顾之间故家之风度如昔也尚日务教子孙敦诗书以与此谱俱永传哉予亦与有荣焉 

　　○吉水许氏族谱序 

　　许氏姜姓春秋许男之后以国为氏汉末靖邵兄弟显名以汝南为望族而其显于唐者欧阳公所述宰相世系表详矣吉水许氏谱出于谯国公嗣宗其上世与表合后五世有景先为福州刺史家于福之石门为石门许氏又六世至讳济者宋端拱初始以进士显名再传至讳将者元佑中仕至礼部尚书谥文定始葬无为军而其讳某者政和初征之不起隐居于抚州临川再传而讳定之者以淳熙六年通判袁州讳升之者以干道九年为吉水学官因家于学宫之傍定之之卒也葬于袁州袁吉相去接境定之子克依于叔父因家于吉水之城南是为吉水之许氏系两派而皆出于征仕加者也其迁徙由汝南而家福州在唐末五季之初由福州而临川在前宋之末由临川而吉水则南宋之初也谱继自济始阙其不可不知也予尝读南昌地志云汉末之乱许靖奔江南卒于豫章令南门五十里有石麟尚在即靖所葬处而晋旌阳令逊又为之表其子孙亦往往居江西者予尝询其宗族虽久远疏戚不同大抵多出于汝南益汝南之所积厚矣又尝读家乘获闻先君子筠涧先生余论知许氏历宋至元居于斈宫之傍者若升之子持已其孙文明皆慱斈儒者而澹然云心父子与先太子竹梧先生交游笃密太父之未出而仕也云心礼为西塾师其家子弟与乡之俊秀成斈者甚众也其居于城南者若东厓晹谷山梧云东云间诸先生相继而起而山梧于太父为同门日孜夏会稽山梧之子婿也于先君子与同门世家往来尝亲教诲元季之乱予家避水西山梧令子茂明相与扶持尤厚予自少时识今武斈训导幼导攻文急义先君子尝慨然指以示予称道其世家之文采云心有闻孙捡讨南耕先生洪武中罢官来归得侍周旋过从谈论又见其修续家谱而为之序又慨然以门衰祚薄子孙失斈为惧然予观之吉水比于汝南诚为不薄矣今俯仰二十年间南耕与幼道皆卒而予皆为铭其墓南耕子鸣鹤出其家谱俾为之序且曰予非求为夸大也所以卒先人之志也先人之志以为修明此谱俾有易其所业者覩其名字之在列而与祖宗不相似未必无所愧而改也俾其学而未成者观其先之所立未必不勉而用力以求其至也至于富贵则非所论但不失为士以无辱于兹谱者矣是则先人之所望于族人也鸣鹤之言如此而必称先人其厚之意为何如哉予知吉水之族将与汝南抗而后之许氏又必以吉水为宗也 

　　○吉水山原罗氏族谱序 

　　吉水山原罗氏出于襄阳襄阳罗氏隋唐为甲族春秋江汉列国有熊之后裔也予家谱载宋仁宗景昭元年甲戌王曾为相士类翕集放进士榜得张唐卿以下三百余人而吉水流坑一门五董世艳其荣予先族祖以童科赐出身同年进士襄阳罗拯字时济仕为吉州推官而董氏与予家及古城曾奉先龙城毛偕皆以同年而敦契谊推官遂留家吉水之河口下浪鼓鸣冈是为罗氏之初祖也生三男长日宣字三德师事太傅彭公齐公伟其才器以女妻之彭公世家白珏日宣由是居于白珏之完塘擢历二年杨宽榜进士与萧定基之子汝励犹子汝霖永豊曾朝阳董淳之子掺皆同年而淳与推官公为同年士论称赏时相则临川晏元献公甚相爱重擢给事郎守秘书省著作即知长沙县通判邕州特勑守秘书承奉官生三男长抚辰出居于外次序辰嘉佑中举进士皆居完塘其季拱辰字次纬生蚪字仲晦世有学行笃于教子是生棐恭字钦若以诗经学入汴京为太学生高宗建炎初李易榜者仕至朝散大夫知武冈军政事蔚有时望其没也文节杨公状其行忠简胡公铭其墓世称不欺先生有文集行于世始徙居螺陂之枫山生三子长齐贤以父荫仕至瑞金县簿次尚贤字子行以父荫仕至从仕郎娶萧氏周文忠公之甥也恩封孺人赐冠帔生如川周文忠公荐知黄陂县始居螺陂之山原至今为山原之始祖也一子日戣生堲传五子献可复可与可廷可日复元出为族人后予少时闻先君子与建可父兄仕宦交游甚熟而螺陂湴塘之间萧阳世家其地罗氏科苐相望累有同年之好予尝屡过山原复可之孙敬简与一门群从周旋欵曲放歌纵酒文节杨公族孙子恭为西塾师每与出其所藏名书奇迹世续家谱井然甚明有若提刑萧公深夫所为序与其家所自着皆不可污徒为之击节兴叹其何先世之多贤而后嗣之尤盛也诗书忠厚之积岂不长哉予今年归自　京师敬简遣令子持家谱示予参之旧闻若合苻节因文考实悉数余萹虽然乡衮之文章在是罗氏之先德在是其后贤之在是予也晚生末学何能为之轻重欤若敬蕳尊崇令先祖率励族人用心亦广矣夫 

　　○夏侯刘氏族谱序 

　　叔毖刘君以明经起家为令长沙甚有惠政考满来　京师公乡故人争欲举荐圣天子亲擢北京工部员外即继而所以知举选入翰林与纂书史乃以其宗谱示予其先在唐末有仕为武功大夫团练使者提兵领安成因家于固冈传至讳儒者南唐保大中徙庐陵之夏侯其讳渊明者叔毖之四世祖讳表臣者叔毖之六世祖皆宋名进士分为上下宅终宋及元仕者二十余人入　国朝伯述知山阳县洋县致仕叔毖之世父也迫迪处士慱学能文性嗜隐遯七辞征辟叔毖之父也孟毖为岳阳丞叔毖之兄也诗书之积簪笏之传照映先后叔毖以布衣再传至通显岂不有由然哉而叔毖高祖碧岩翁藏书万卷尤笃意于宗谱修辑明备不遗余力曾祖芳洲公大夫楚山公当元季之乱保藏于倾覆流离之际无所遗缺伯述伯迪以亲之所爱惜也手书一编以遗叔毖游宦所至携以自随其所以拳拳于是者岂不出于常情万万也嗟夫杞宋之文献圣人为之痛惜鲁之分器不守春秋深致其讥然则世家宗庙之祀坟墓之守谱牒之存三者有失不得为人子孙之贤矣若叔毖之祖孙父子真圣人之徒欤真足以为世家之仪欤 

　　○东门李氏族谱重序 

　　谱之作者辨亲疏验次序别同异世之孙子而能念其初者则谱也予婣兄李纶字士鼎请予叙以谱求记因稽始祖李斌字三益仕宋理宗朝为散骑都尉奉命南行由金陵至吉水见山川之秀丽遂家于东门故子孙之繁且相继登宦而非他姓可拟今东门之派其来也有自其谱也有征况盘谷图序南楼诗歌予已详之矣何必嚽乎今后人士鼎能继述于兹予筠涧先生与士鼎祖父婣契往来辄出是谱予表兄刘君子璋作序今河南大参欧阳以恭所书皆名公巨笔特为士鼎相承修其谱亦义之不容辞也故僣笔书其槩庶几为李氏子孙之征 

　　○吉水余氏族谱序 

　　始兴余忠襄公十二世孙学夔奉其父之命以家谱求予之序按忠襄公以庆历五年报使契册坐习虏语出知吉州缘家因之中以事左迁将作大监还乡里阖门绝人事凡六年吾吉与始兴相迩也于世西昌陈氏有公俭与公厚善故其子仲荀为婿陈氏因买腴田数百顷遂子孙计遂有后于吉世业儒素九世而至友梅当宋亡元兴深衣大带不为夷习为乡之宗儒学夔之曾祖也夫以忠襄之仁贤其有后固宜又得友梅诸君为之继而皆未食其报也学夔之宗族继自今其盛岂可涯哉学夔登未乐甲申进士苐在二十八人之列学于禁林忠襄公之业其载显于是欤且曲江数百年来相望而起有唐相张公与余公二人而已皆有后于吉岂非知吉多君子而士风之可依故欤二公之见又何其相似也欤孔子曰里仁为羙择不处仁焉得知若二公者其不谓之知可乎宜其非他族之可及也余之子孙其善继之哉与张抗盛为曲江之光重以为吉人之劝焉 

　　○吉水庞氏族谱序 

　　永乐四年八月吉水庞君文远与其族人某纂修其家谱若干卷其犹子明叙以能书选入翰林求为之序予方叹之吉人士多世家而能修续其谱者十无一二但侍其旧谱夸示于人而新谱谩不加省指其本宗以自夸矜于己而族人谩不知怪也亦何贵乎今文远此谱自七世之上以元季之乱毁于兵定其可知者亦世祖叔达剏置祀田百亩岁时敛所入以祀其先而族固以大叔达有子五人季安季容季云季远季文皆读书应进士举增置祀田又二百四十亩宋季从信国文公举义兵其家贫不恤也四祖良甫又增置祀田合前后为五百六十亩课耕桑者二百六十余户以供祀事之役其盛盖可想见几五十年于此矣又忆先君子当元盛时与文远之兄文昭同游北京最相亲厚及予长而见选翁先生与其子孙一门群从窃叹其家相与如此 

　　○堤平张氏族谱序 

　　予读唐书知慕曲江张文献公直道先几遭谗不用恨不生其时见其像容而挹其下风也往年上庾关见所题字仰手植松晋拜祠下自以为晚生幸遇去年归自南交过韶州观风度楼遗址谒古祠下有唐徐浩所书神道碑铭像以铁铸故久不坏其墓去城十里而近然今城非故城故城在武水南今有佛寺其退休时所居也又过平圃驿云公之别墅公之主实在今南雄始兴县初属韶州后割以置南雄以此人但知求公故宅于韶城而不知今之韶城非唐之故城但知始兴为韶属县而不知今之隶于南雄也又其祖墓近韶城者山顶有石山岿然人号为貂蝉峯者亦可见人之艳慕公者如此也然历访其子孙无在者云多然徒他郡余益信吾乡张氏谱出于文献公者不诬也公之上世事具唐书宰相世系表但其传袭以为青阳之子挥为弓正赐姓者益妄说而宣王时张仲盖人之字而亦非氏其为出于晋大夫解张号曰张僎之后则可信不疑也吉水外固堤平近族相望指顾之间谱自文献公玄孙景仲宋初咸平中为吉州太守始其讳敦庆仕为袁州司空参军太守之父也其讳藏器长水县丞太守之祖也其讳拯仕为赞善大夫者太守之曾祖而文献公之子也予考之与碑铭表皆合太守二子焴为归善令爟为乐昌令焴生亭杰有子五人弘润之后居芜湖弘深为庐陵令其后居恩江镇即今永豊县石井银山沙溪唫田皆其分派也弘泽为崇仁令居乐安南村弘渊为虔州佥判其后居恩江杏源弘海为崇仁主簿其后居恩江迁蟾塘宋季梧守唐辅自序如此而谓自景仲居庐陵亭杰为盛亭杰五子弘深之后为尤盛今观外固堤平谱盖信然矣弘深子瑢居于唫田世以诗书科苐显尝三为解元两入太学至咸淳己卯梦龙雷龙兄弟联魁梦龙官至司业雷龙仕为编修瑢之后十三世至平叔有子五人廷简廷杰廷玉廷茂廷臣廷臣外固之初祖也廷臣五子季蒙季开季迪季允季允颉颃文儒乡称其里曰兴儒里季允二子伯恭伯修二难竞秀而伯修又堤平之祖也青山赵先生称其魁伟嵬岸识度过人机畧尤深言行必依于厚尝拔人死地以为当然其子无改于父乡称景良如伯修其孙无忝乃祖乡称先传如景良先传之卒也申斋刘先生铭其墓予又读刘文敏诸公所为秋景亭诗文与先季太父苍霖往来其师弟子间书札国初诸老先生所为尚质倾家举义兵事尝窃自叹若先传父子非可谓之夫遇之文献公欤尚质令子国宾之卒也予尝为之铭其墓尝欲一访旧堤平外固之间往来于怀也伯修伯恭二难之后今又将九世后彦相承金玉辉映修明后谱与族人竞劝为忠为孝立功立言文献公之复始予有望焉予欲庐陵之望重于曲江也 

　　○乌江陈氏族谱序 

　　世臣巨室自先生之世已重之所以立德行之先正风俗之本以为民望也庐陵自宋以来尤以世家相高仕虽显非世家不以为荣也文虽工非世家不以为重也惟德行可尊则世家始爱而敬之以朂其子弟此又世家之所以奖掖寒族也皆庶几有先王之遗风焉乌江陈司户家宋元之际富贵赫奕乌江又吾邑佳山处也园林亭馆之清华衣冠文物之都聚通儒游客之揄扬亦一世之盛哉而皆诗书之泽也其先陈之宗室为江州义门再徙永豊获龙司户之先九府君始自获龙居于乌江至梦村官至朝奉大夫安抚湖南知抑州至讳琪者嘉定癸水进士先六世祖江华公姊婿也至咸淳戊辰日升复登进士第为江州司户琪初仕亦为司户信州时称陈司户家以此也司户官非崇显特为人所慕尚如此非以其出于世家素为时望故欤凡今之为子孙者其可不务德行而益衍其诗书之泽欤予忝世戚兹方凛然以不辱其先为勉者伯珪伯琮以家谱介凝节刘司训走　京师求予序予姑致此意而归之伯珪兄弟去司户几世矣 

　　○泰和王氏族谱序 

　　琅琊王氏自晋太傅导佐元帝中兴存中华文物于江左三百余年有功于世道甚大故郭璞尝为筮之曰淮水绝王氏灭淮水岂有绝哉太傅后家金陵者久而弥盛有谱牒南唐世擢王公崇文为吉州刺史金陵之世家也其从孙贽字至之从之官因家于吉之泰和天禧初擢进士苐有文武才深见知于仁宗英宗初以礼部侍郎致仕官其子亿通判吉州以便飬厥后世不失为士淳熙中有违化原开禧中有讳圭者皆以进士得官其登名太学者比比有之元盛时有讳以道字臣则者因张伯刚李道复遇仁宗于汴固邀从入京固辞曰受父母命游汴而已归而弟子弥众竟以隐终于乎此其人非抱高世之节安能若是耶太傅公之遗泽未艾也其子子与愽学尤以诗名今行于世太祖高皇帝聘与讲书擢为福建塩运副使辞不拜其季曰子启仕为监察御史迁广西按察司佥事知崇庆州归老于家子与有子伯贞继为广东佥事今历官至中顺大夫知琼州府以子直官翰林修撰蒙　特恩即致其仕其荣盛为何如哉又何其与先祖遭逢相似耶直字行俭间持其家谱示予求予之序既疏其事如上而又必推太傅之世家明积善之不可诬也予居乡时尝登青原山得侍郎公之塜又下墨潭山至中邨得通判墓碑有读之为之三复而叹与太史公登箕山之感无异其谱所传岂不信有征哉矧先公与子与君为莫逆而子启君之出而仕也与先叔父同年幼时尝及拜谒而不能知其详惟琼州公念先君子之交契忘年相友虽班荆逆旅倾竭议论退而思其风度凝远中怀旷如久处而不厌往来思之而不能已非真可谓老成笃厚之君子欤行俭亦甚似公而谨饬侍郎公父子之名位事业将有继也如是足以为此谱之光华使后之人有所凭借扶持而世守之也 

　　○泰和杨氏族谱序 

　　予尝读先贤杨文节公自序其谱称古书传杨姓皆从木或者见子云传偶阙其点遂以子云为抑杨之扬非也德祖荅子建书云修家子云老不晓事则雄与修初非异姓也由是知凡谓杨有二族且以杨氏为出于晋大夫解杨之后者其皆不足信也序又称本朝欧阳文公志大雅墓曰九世祖隐朝生燕客燕客生堪堪生承休而唐书世系表则曰朝生燕客燕客生宁宁生虞卿虞卿生堪何其自相异也及考之宋文景公作虞卿传虞卿父曰宁子曰堪乃与表合盖志误也今按欧阳公作在表之先意者其时未有所考或据杨氏家传书之耳由是知家传承讹类有可疑者不特此也大雅自叙其谱云震之后生承休在蜀从昭宗以子岩从浙真宗时以家谱授职方公职方公复以授侃真宗时岩固尚在也而文节序称岩曾孙辂仕江南为虞部侍郎按唐守官志无此官或者偏方创为名不然则传者之误也今考之九江萧氏谱其曰霁者在吴干贞初以策干伪主得仕为武宁长官干贞之敕尚在乡先生题识皆云霁长沙人其舅于辂守吉州因家庐陵则辂之守吉实在唐末杨氏吴之初年而虞部侍郎者盖伪吴官号耳以时势考之岩在唐末时尚当少而岂有曾孙已仕刺史耶予尝意其必兄弟而皆承休之子耳而文节公所序乃如此何也读王荆公所为萧世基神道碑铭亦以干贞为南唐李氏纪年较然谬误抑又何耶然杨氏既多所至迭盛予尝观其间乡谱大同谱四院谱龙啚谱靖共两院谱蜀中院谱渡江院谱浙院谱浦城谱吉水杨庄谱上径谱湴塘谱小南江谱今翰林杨公士奇所辑泰和谱何其所随寓而盛也龙图已上不待言矣其曰靖共者长安坊名其在唐元和长庆一院不下数百口族长堂前有水榻朝退问安掷笏其上堆积明旦乱取以去俸钱所入至逾百万禄仕之盛古未有也唐季之乱播迁东西浙院之盛相吴越王六十年与钱氏相终始吉水杨庄湴塘自侍郎长子锐次子鋋始迁文节序称二族人国朝以来至于今第进士者十有三人杨庄居其九曰丕曰纯师曰安平曰求曰同曰邦又曰迈曰炎正曰梦信湴塘居其四曰存曰杞曰辅世曰万里杨氏自太尉以来大抵以忠孝文学相承而近世卓然冠吾族者忠襄公也公之死节有传矣而十三人者之中公父子及一孙一家而四人焉忠襄公即邦乂而万里之为文节公也观其自叙盖亦以为杨庄湴塘之极盛也浦城谱亦出自湴塘而至文公大年始盛及元延佑中公十世孙杨载仲弘又以诗名显亦以光于湴塘也今泰和之谱自锐之孙延安从上径其孙允素始居泰和又六世而至德明德宽兄弟积善于前是以德宽五传而有贤可是为延佑进士与仲弘同年后历官翰林待制致仕元史有传为泰和杨氏显盛率先世自是而两府君之子孙苐进士与明经入仕者并侍郎公亦既十有三人矣德宽君之后居其十二举进士者曰贤可曰升云曰起予曰自立曰相有官者曰公望公安公荣仲升曰子肃曰逸民与士奇也德明君之后居其一曰守吾也而公一子曾孙玄孙五世七人相继益显又何其与忠襄文节之合辙而同符也欤岂非其本同欤天之报善人不爽锱铢固如是欤今士奇以旧谱刻于延真观者不存而据旧之失其节续者列置后巷予考之世次华甫至定甫虽失其上三世然皆德明君之玄孙于谱为苐十世惠可以下为苐十六世也元可至达观虽失其上四世然皆德宽君之五世孙于谱啚为十六世孙但以某字补其阙而上有德宽德明二府君以为之宗下有惠可升云着其绪引而申之虽百世而谱之昭穆尊卑序而秩之又何嫌于有所阙而厘之于他卷欤予请合而着之他日延真之谱复出不易吾言也 

　　○泰和欧阳氏族谱序 

　　欧阳氏书神禹之后显于汉臸?日孟唐而率更公父子名位赫奕再传而微乃有后于告至今不衰其与予家相似也汉世予家受诗而欧阳氏治尚书至晋同预赵王伦之祸至唐初予家以武功显而欧阳氏为相至唐中叶予家为吉州刺史而欧阳氏继来吉州刺史因有后予吉欧阳刺史之系黄巢也先祖朝议公又实与之戮力今其战处故老犹能知之科名宦谱先后相望两家世契甚不偶然也又非他姓之可比也洪武丁卯予与欧阳允坚同自举于乡又明年其弟允贤复荐春官得严之教授以归往过之其族祖三峯先生出示家谱着自刺史八世后生工部尚书工部之七世孙仕后周为太尉家于吉之万安宋太祖建国时太尉已薨太祖代布衣旧交追封为梁国公后七世讳德祖者自万安居泰和蜀江德祖之兄讳毅事宋高祖护军参刘琦韩世忠之军屡破金虏为秦桧所疾困于常调其所受诰敕具在予先祖太原武襄王少隶韩世忠军考其岁月又当时共事者也予既与允贤各自叹息相勉为绍述显扬遂淹留蜀江者旬月别去十五年为永乐癸未允贤入为国子助教朝夕相见明年予知贡举得三峯之孙俊而奏之擢甲科入翰林与纂修允贤以三峯之书与旧谱一编来求予序予谓乡之氏族唐宋稍废赖欧阳氏中兴之其可为法于天下传于后世者岂待予之赞羙耶谱自刺史公以下皆文忠公所著尚书以下有监丞公所述与乡之先贤周文忠公杨文节公胡忠简公及萧文林吴西林晏桂山朱古平文词具在予无以加于其言者故叙其世契如此是亦重相勉之意蜀江之谱与泷江之谱相照映无疑允贤之居蜀江纔八世云 

　　○庐陵城西刘氏族谱序 

　　予读宋丞相益国周文公所为刘长者墓碑铭称其富累千金子孙皆贤由其笃厚行谊所至未尝不为太息曰孝者必有后不孝无后无后者非天绝之也自绝于天也益公之言兆至当欤今观孝章所示宗谱乃知长者之裔孙至今长幼数千百人富而知礼好学而能贤谓非盛所至不可也长者出自安成太守遐遐生贿贿生禋世家安成其后有讳景弘者徙家永新有阴德于吉郡事见唐史景弘二子长曰煦家吉水之夏璜煦子庚徙家庐陵城西之上邳仕南唐为金紫光禄大夫入宋以来多有仕者至长者而家益饶时称万石长者之后曰　宋宣义郎生次　生　二子曰元方敬方元方生敦复敦德敦复仕天朝为桂林知府升广东参政以卒号西愚二子曰敦信敦善敦信初从敦复游宦愽文隐德晚起为吉安学官孝章之父也永乐三年知山东贡举过　京师授其谱孝章求予为之序焉嗟夫人之所以异于物者知有人伦宗族知亲疏之等而追念其先之所自出也柰何世教既衰谱牒恵官姓氏无别其诞者借华冑以自冐是犹有好德之心而不知义而不是可怜而不足责也若其不念祖宗至有祖讳妣氏皆闻知见人有用意于谱牒辄以务名讥之称述先德者辄以冐昧疑之呜呼自不能念其亲又禁他人使不得念其亲独何心也哉求如刘长者之有后如孝章父子宗族拳拳焉于尊祖敬宗者难矣哉 

　　○庐陵官草彭氏重修族谱序 

　　元季之乱先君子筠涧先生以正至甲武招谕江西至吉安时文水东尽为贼所据家毁于兵往来依止水西庐陵官草路当要冲义士彭君宝林与先君尤厚善故以女妻其子宝林慷慨雄杰初以乡兵破走蕲寇复吉安城功苐一授水军万户岁壬寅　天兵南来即知事不可为取所授虎苻北面再拜焚之号痛欲尽念其父九十余内顾未忍绝而复苏遂杜门不出子志道代领其众因内附从常遇春下贑与朱文正守江西有功不言赏亦自勉归宝林竟先其父卒先君子为哭之哀言其父源源翁平生勤俭货殖累千金布衣粝食不妄费一钱及遇乱勤王宝林将兵在外翁调馈饷给赐与日费千金未尝吝惜予皆不及见之矣见其画像生气犹凛然也及登其所居齐寿之楼虽兵燹仅存钟皷在虚楼前古木数章枝柯切云下临清池远山如画想其意气之雄凯旋饮至徒属宾客之会于兹也可谓一世之盛哉而志道兄弟尤豪爽好客轻财重义绰有父风尝盛服驰骏马射鵰系剑划然长啸疑古河朔间侠士然最睦于宗族皆诵其家谱如流水谓予序之不果为后其族弟志昭与予即其始祖钤辖公所居遗址在官草路西之塘南地势宽广规制尤壮予为徘徊久之志昭复出家谱示予谓其少孤贫无依赖宝林父子鞠育教诲以至成立宝林没时以家谱为嘱先兄志道不幸即世志昭又多病恐一旦溘先朝露日就隐昧子孙无闻知盍为之序以传予甚感其言而亦以事不果为未几志昭亦卒今永乐甲申志道之子云路以随　龙功擢锦衣卫百户其弟云龙就省之以其家谱来路遂补其父而下若于世并述其父及诸父事着为小传而序其端且曰吾父之意也于是志道没十有五年矣按谱自汉司空长平侯宣世家淮阳九世至乐北齐留王孙景直事唐为礼部侍郎居袁州宜春生兹为进贤令子倜为宜春令始居庐陵之隐原子辅为信州长史五子散居于吉水永豊之间其讳玕者是为吉州刺史其后益大玕十一子具讳彦昭者为靖江节度使年百余岁薨于永豊沙溪之第彦昭十五子其讳师?者生德颙字子昂南唐附马都尉始复居隐原有仪卫五百余家大兴第宅官为陶甓于永和贵振江乡于子皆贤曰吉寿尧嘉喜尧仕至大理评事生程字万里赠谏议大夫万里生应求号南国诗人仕至太子中允赠金紫光禄大夫应求生思永仕至御史中丞户部侍郎赐第和州因葬历阳焉程伯子其婿也史有传夫人晏氏丞相殊之兄二子曰卫曰衍皆徙家历阳卫之子曰言?恣始自历阳来归因猎于官草之塘南犬逸入藂薄中不见夜伺之若有祥光起焉明日遂芟其藂薄治第居之是为钤辖公自湖南解官草塘彭氏之初祖也六世至讳端者见所居东面周坑有孚惠神庙当大路一夕大风雨庙屋神主皆拔去他所端兄弟素饶财喜营屋室以为天授即徙居之是为宝林之父也由是而家益饶嗟夫彭氏自唐历五季宋元至于今数百年代有显者谱牒明信是大有于庸众人者子孙岂可以庸众人自弃哉云之祖父所以重慎谱牒之意在于持守其身不辱其祖宗非徒以夸示而已也 

　　○庐陵朱氏族谱序 

　　中华士大夫以阀阅相高衣冠相尚号其族于江乡非江乡不齿士类其来尚矣洪惟　大明开基我太祖高皇帝继天立极纳天下于皇极之归列圣继统渐摩仁义涵濡教飬垂万年之统绪囿海宇以礼乐雍熙之盛乃治隆虞周也何其盛哉庐陵为四忠一节之邦江有邹鲁吉水又为庐陵县渡江而西有乡曰同水故家乔木蔚乎云连而朱氏世居焉惟朱氏出自高阳无远稽古苐以唐末以来有曰绚者戍守徽州婺源迨宋文公晦庵先生始大显于天下晦庵生塾字受之受之生钦字弘敬任宜春丞由武功绩至武德大夫庐陵参佐时爱庐陵嘉山水始定居于城外上卷按钦子三人曰执圭秉圭元圭执圭号可斋任泗州通判因家于彼秉圭号省斋居于清塘其子椿任重庆太守政声籍甚由秉圭而下其世次行字显隐徙历葬厝之详具载于清塘宗谱元圭号德斋徙于北乡莪田后分为上下族至四世孙德全又分吉水谷平德全生荣叔荣轩荣叔之子伯谦居谷平庙前荣轩之子季可分为上侧阜由德全而下其世次行字显隐徙历葬厝之详其载于谷平宗谱于乎昔者宣圣能言夏殷之礼而叹夫杞宋文献不足征也夫文者典籍之谓也献之为言贤也家国虽殊文献则一然则江乡之典籍莫尚于族谱故江乡之献贤莫嘉于孝友之嗣子以孝友之嗣子世其家必能宝家乘而藏之得其真辑家乘而修之慎其族藏得其真则如孔壁之书出而行之可信传于永世修慎其族则若邓林之木一本万叶不至冐附于他枝文献之足征不至在先世欤抑韩昌黎有言莫为于前虽羙而不彰莫为于后虽盛而不传今朱氏之羙且盛者彰于前而盛于后不啻君足矣虽然学贵修省德忌满假子不见水与木乎本硕而末茂矣又从而栽培之不既益硕且茂而耸壑昂霄梁其贝乎源源而流长矣又从而浚涤之不既益深且长而源泉混混朝宗于海乎夫如是则江乡之盛羙弥远而弥芳矣噫此宝斯谱者文献之足征也此观斯谱者孝子之心油然而生也诗云毋念尔祖聿修厥德诗云子子孙孙勿替引之书此为朱氏子孙勉 

　　○永豊湖西罗氏族谱序 

　　少时读丞相信国公祭罗水心先生文及罗沧洲吊胥涛赋未尝不为之低回叹息而志为之出涕也已而复为之羡慕夫人谁不死而不冺使人读文章想其节操恨不与之同时而惟欲考求其乡里世家其人状貌长短肥瘠伟陋与子孙盛衰如念其亲戚则亦可以无憾矣永乐元年获与罗君师程同史馆间以族谱托为之序予少从事谱牒之学又感二先生之节义不敢辞按五季之乱罗氏兄弟三人自豫章徙吉其居庐陵仲氏从边后世无传季氏讳寅为永豊湖西始祖至师程七十年矣其初谱牒每派各为字号以相识别详其本枝而亲疏不渝明其昭穆而尊卑不紊总啚之下既以名行字号生没葬娶八字为则书其梗槩又于各派之首别为小啚以所出为小传备书其事其立法既羙矣而族属既繁不能无盛衰之异迁徙不一其处会合不一其时因循岁月谱牒有不得而尽详也于实宾之十六世孙曰玄字用宾者取宾之九世孙讳才智字圣卿者有五男子皆字曰德于用得为近属也遂德五德谱如初谱焉今可见知为明甚其曰德清讳性者三子长俊季深甫宋宁宗之世再举乡贡深甫生上衡宝□丙辰进士鄱阳尉江西提刑知南昌县严讳忱淳熙进士道州江华尉江西运干通直即致仕于先高叔祖宝章公龙翔为交代官德诚讳恂四子沆字文甫嘉定庚午漕贡进士郴州尉知郴州洛容县文甫生士宾理宗之世再举乡贡用理字正甫是为水心先生景定甲申举于大学于先高祖梦斗为同年咸淳庚午释褐教授袁州德佑丙子永豊勤王兵败被执不屈死吉州狱信国文公制服哭之宋史有传时年已八十矣咏字衡甫理宗时直国子言??字仁甫淳熙辛酉进士莆田丞正甫三子安世字士嵩景定间京学教谕安行字士华理宋时两举于漕司衡甫四子希正字士充宝佑乙卯举于漕司希晏字士门淳佑癸卯举神童以军功授判福建同元以旧官强之不起希杨字士鼎晚号松野先生淳佑癸卯与兄希晏无举神童时人荣之及再举漕司皆苐一仪状明秀爽郎翁舟山一见以为天下奇才欲妻之以爱女以毋丧辞之赵菊山又欲以为婿知其母丧未葬难于发言因问其故哀戚不胜遂不敢言每与巽斋欧阳公湏溪刘大慱讲明道学造诣高远至今故老尤能言之其曰德宽讳昭先四子贡字叔伯四举于乡淳佑辛丑擢进士为新凎县簿应处字春伯绍定戊子乡贡开庆己未特奏名授泉州清湘尉登崇字良伯三举于乡淳佑辛丑与兄叔伯登第时人以为荣仕为英德推官以卒齐贤字敬伯嘉熙庚子初举进士二兄已三举四举偕赴春官同年戏之曰虽弟兄尚湏后举既而擢甲科遂以凤目之叔伯一子淮字士宁嘉熙丁酉举于乡苐一春伯一子文起字士永咸淳丁卯举于漕司良六子长虞凤字士龙咸淳丁卯举于乡苐三子惠儒字士迪理宗时两举于乡咸淳戊辰登苐为武昌节度推官荆湖制干元初征为江陵总管不就其曰惪恭者讳恪圣苐五子也三男康甫享甫达讳骧龙宝佑乙卯举于漕司享甫三男曰斗元字士中其仲子也咸淳庚午漕试苐一因徙事湖广漕司此五德谱彰然甚明者于予所闻若合符节也今师程续而修之者又非特为罗氏子劝庶以为天下劝也盖水心先生之子京学教谕士嵩生三男曰公宝字镇翁叔字时翁公举字十翁时翁即沧洲水心之孙也咸淳之末年以军功尉永豊与诸父士迪当元之初上书乞存赵孤以奉宗祀弃家至汴与宗室赵孟濚再议兴复有志无成慷慨英伟读其文章犹可想见而师程所以拳拳于家谱者恐其失而可惜也按谱系水心于师程为之父沧州为曾叔祖庭直讳槐孙其曾祖也曰宗佑字建德其祖也其父母号钓隐字伯与连世续学有隐德师程兄弟二人师程自史馆为国子学官惇厚有文章与人交久而益善其弟鲁从伯善何先生习诗洪武庚申以贤良举溧水县遇既归皆无愧其家者也师程所以续谱于古法所变更有旧序者有宋丞相信国文公丞相廷鸾马公孟濚赵先生　斋曾先生为于巽斋刘湏溪刘中斋吴草庐虞邵庵皆存之萹端有不待予之赞扬者也 

　　○永豊水东罗氏族谱序 

　　豫章西山罗氏其系绪最久坟墓遶村可指而数也至二十七世有讳仪真者唐末举进士历官塩铁使于宋太祖建隆元年始居于吉州之吉水永豊乡藤田水东醴泉院后至中和析永豊为县子孙为永豊人其在龙泉之滩头明德乡之高桥宁都之鹿原大布瑶永豊之严原金龙冈近水东之平田吉州之默林渡明德乡之上坪旱龙乱石燕巢塔冈山下水东下罗傍田圳口三角丘皆其族也毌虑数千百人自昔至今诗礼相承或仕或隐何其盛哉其始居水东也建慈先寺其后当雍熙中宗族尤盛铸景阳于醴泉几四百年尤可考见非臆说也绵延若是而且崇显其后必宏今塩铁二十二世孙文俊率其族人修明此谱生卒岁时婚婣族属如指诸掌坟墓遶村文若西山之可指而数也则今虽富贵者安能及哉抑岂其所居之地信得其所而风气绵密有以为之助欤其散而居四方者又无不盛大文俊俾来求予序者默林之四十世系伯初伯初去塩铁二十有三世矣则又不系其地而系其先之积庆为足征欤 

　　○永新逢桥左氏重修族谱序 

　　先七世祖评事公敬之禾川刘丞相冲之孙女婿也由是禾川宦族多与予家往来交友逢桥左氏其一也有讳询者举进士为国子四门助教于丞相为妹婿其讳戡者奏补郴州郴县簿丞相之女夫其讳颜者宋天圣丁卯王尧臣榜进士殿中侍御史讳书言者元豊壬戌黄裳榜进士朝散大夫讳友德者建炎戊申李易榜进士朝散大夫仓部郎中其讳师召者与犹子梦高同登嘉定己卯蒋重珍榜进士第其讳誉者开禧己丑毛自知榜进士仕知黄州以朝奉大夫直宝文阁守本官致仕其弟擢宝庆壬辰徐元杰榜进士为景陵尉一门死义庙食岳阳朝廷嘉之赐谥忠闵其它举进士及苐为显官相望后先终元至　本朝仕者不绝予先世或仕与之同年官与之交代学与之同业文字与之相酬荅至于父子兄弟联魁接武又事与之尤相类也考其先世有讳邺者字富书润之丹阳人镇江丹阳也南唐保大中避乱来禾川见地名有左坊而山水又奇胜因定居焉传十世至讳利见者春秋学有名宋淳熙丙午江西举进士苐一嘉定戊辰郑自诚榜登苐终迪功郎潭州攸县尉而宋将亡矣乃叙其族谱欲镵之石事未就至十二世孙敬又重修之而锓之梓实宋咸淳丙辰至元庚戌有讳寅孙者一名敬自华容教谕历官承事郎监萍乡州务本其父事之意而复修之始列其仕者为衣冠图于首萹以显其先而劝来者又将为亭于始祖之墓而扁之曰一初买田以供祀事而岁时会其族人竟未克如其志后三十八年为至正丁亥其子善咏兄弟告其族兄升谒文于一时名卿士大夫而乡先生申斋刘公麟洲龙公皆为之序刻梓以传而屠其从兄英祖卒其族人出田构屋卒其先志又六十年于此矣十七世孙彦冲达兄弟复取其旧谱重修之不远千里来　京师求予序予感世契之重信旧间之审听彦冲之言又知其今徙居安成去禾川为甚迩不曰安成谱而曰逢桥谱其不忘始祖之意为有在而谱之修续固可嘉尚若祀田亭构又必以次修举若诗书之习尤必以时朂励敦睦之意忠厚之传礼义之厚尢必致勉而此谱所恃以为存亡者也彦冲初不识予族子庭萱以书来且致其意予是以序而为　彦冲不惟以告其族之人于庭萱亦以是语之庭萱自予吉水迁敖城自敖城迁安成与彦冲事尤相类也故宜各勉焉亦通宗相传之义也 

　　○永新厚田周氏族谱序 

　　永新厚田周氏本于胜乡胜乡本于吉水渥田渥田本于袁之分宜分宜本于庐陵乌东上下千余年不出一郡之间随寓而盛亦可羡哉乌东族自公瑾子胤封都乡侯后徙乌东而卒葬焉至随大业中有讳汾翁者仕为会稽刺史家于分宜唐长庆中有以经斈徙于吉水之渥田渥田叶氏婿畜之夫妇没后皆得异人指示葬处云子孙繁衍文儒禄仕者相望至宋尤盛靖康之乱有讳平一字正宽者避地永新之胜乡绍兴庚午岁与周文忠公杨文节公同举于乡淳熙己未特奏名授迪功郎奉岳祠事亲以孝闻晚号槐堂子讳光孙讳仁曾孙以下皆以科苐显其讳士斐者仕为郴州司户居于鹄湖子讳思诚始居于厚田生正臣正臣五子其讳忠言者为真州司户参军至今又将十世矣而子孙不失为士连因颜贺左氏皆永新之世族忠厚相颉颃其益远而有耀可期也族谱中经丧乱颇有放轶真州六世孙孟恕兄弟参考旁求证之郡志各于谱图间以质之于予予尝忝从事于氏族之斈乡之世□序次待遍且泥田于予家世有连也不辞而为之序云厚田之子孙世当宝而续之 

　　○宝应金氏族谱序 

　　洪武三十一年冬予以非辜窜斥陇右宝应金氏子讳得为千户河州与相往来知予尝斈于氏族之书也与弟义辑近谱一卷求予序予受读之着其父之行事为详其父讳兴事太祖高皇帝和阳继从渡江累着功效后从征云南千户河州未几以其习知南中复往治其叛者遂卒于军得袭其父职兄弟和睦为时所称尤喜从先生长者请问所益于是执其近谱以泣曰先人尝谓得兄弟曰吾家世衣冠文物登显仕非庸碌者所可痛者中经乱离旧谱亡失然其迁徙流源尚能记忆尔其笔之书以示后世得兄弟时尚幼文字非深晓故但记之初金世家苏州范文正公之里人也祖考自元初为淮安路宝应县卒于官兴之父因家于上坊里生三男孟季皆早逝兴其仲也梗槩如此不能道其详先人尝欲与得兄弟自宝应归姑苏访宗族上丘陇不自意入南中竟殒不返得兄弟抱恨无穷将何以卒我先人之志乎予亦方抱终天之痛闻得兄弟言大戚遂不能为序今年义来　京师袭得官而得亦以去年五月死矣是重可感也义因复出此谱求识其说是亦可示于其子孙为无穷之思矣夫 

　　○五镇倪氏衍庆族谱序 

　　婺源县城东南五镇前市倪君世安所卜居也作寝奉祠修明谱牒以示后之人令子以孚举进士来谒诸名公能文辞为之序人无间言真实记也盖曰自得姓受氏来数千百年有远有近大疏有戚有富贵贫贱之殊矣其远者在所畧近者在所详虽富贵而疏者不援虽贫贱而亲者必收惟以别亲疏惟以叙恩义惟以明源流兹帷休哉故着自赤丘冈始在宋理宗时有大十府君赤丘冈人也来居于婺源城南四十里之大田传三叶至庚三府君生士安士刚士刚生伯汉伯汉生宗献世安之先府君也今其近属盖二千余指莫不详着焉以为此近而亲者也若曰自春秋邾武子封其子于倪以国为氏俊去邑为倪汉御史大夫宽是也其后又为倪唐汴州刺史若水梁州刺史潭字秋清兵部检校尚书封魏国公讳康民字时思即徽之休宁赤丘冈之所从出者士刚之从兄弟士毅府君谱之详矣世安谨而畧之以为是皆远而疏者也是所以为信而有征也是所以别亲疏序恩义明源流而示其后之人也欤 
　　铭曰　倪在春秋诸侯世冑汉有大儒唐有循吏徽之婺源善述善继道学师传政治德器有烨其光绵绵奕世 

　　○南昌刘氏族谱序 

　　南昌刘君允佩洪武甲戌进士今仕为怀庆知府以家谱授予为之序允佩予乡安成之故家也乃祖乐溪先生讳观行字大素与其兄观国字大初皆愽学儒者而尤邃于医大初以至正庚寅徙居南昌逮壬辰之乱至乙未而极乐溪亦将家避兵南昌城中遂家于东胡之南一子从周克大其业允佩之尊君也乐溪生七月大父太史公筮仕判安福先公在侍有同年之会六十年于此矣乐溪之没以洪武庚申予不及得而见之也今幸与允佩相识而且以谱序为托予岂能忘情哉安成刘氏出于晋太守遐奉母魏氏夫人家于官所有三子曰赋曰赊曰贿生礼礼生三子曰承贶承崇承羙承贶之后柝居上村上成太和承崇之后居于永新之中村后隆吉水之夏璜富溪永豊之白茅而后隆有相承楚国公冲之为尤显承羙之后居于下村元豊中云龙先生弇为尤显承贶之后亦竞爽代不乏人允佩之所从出者也云龙楚国之盛吾知其将有待按谱承贶生谦谦生锦锦生嗣嗣生立节立节生径径生煦煦生若深若深生邦臣邦臣生时升时升生礼礼生洪极字建甫与先祖俱为宋二婿时称郡马郡马生炎意炎意生务本始得刘河间之术名誉弇然乐溪先生之父也此允之先十余年世之所积累也族有异姓者出之无嗣者续之昭穆失序者正之子孙不许为僧道丧祭不许从异端婚娶不论财贿宗族不论贫富有事必告于宗子守名节不得为人奴隶保丘陇不得伤其薪木凡此又皆其家法之存于谱者犹可考见也呜呼此谱者何可一日无也然考此谱自晋至今千有余岁承贶之后盖数世乃至谦谦必承贶之子承崇之后数世乃至景洪景洪亦非承崇之子也景洪本名宏谱避讳作洪实楚国公之大夫也楚国少时从学于予家而远祖妣又楚国之孙女炎熹之娶于左氏也亦予族祖之婣娅故以他书考之而知其必有误者允佩尚信予而正之也至遐自从远而从玊者非是系出彭城楚元王之后与长沙定王发不相干者允佩之所自考据得之矣 

　　○旴江胡氏族谱序 

　　旴江胡君子昂出其家谱一编求为之序按谱胡氏始于金陵五代末有曰公霸仕宋累赠庐陵郡开国侯家值夏遂为庐陵祖曰杞徙居南豊后迁于南城则为今健湖祖由公霸迄今十九世中间诗礼簪缨之传历历可考其尤著者宋通议大夫资政殿学士忠简公邦行上高宗封事乞斩秦桧大理评事刚简梦昱在理宗朝言济邸事忤史弥远二公刚风毅气贯彻金石名昭史册落落与星日争光至今读之凛有生气是为胡氏之显祖稽古自十一世监察御史延祯山西佥宪子孙以来尚皆修饬礼义砥砺名节不愧负于前闻人是谱重编于延祯子淳完于其子原鹏从子原牧其书则承事郎福州府知连江县事原昂遡昂而上世次历官有详有畧自昂而下则其名某行某字某官某处娶某氏葬某处地又特着之详焉系其族虽贫且贱不弃匪族虽富贵在所不录嗟乎明矣哉胡氏之谱也不强其所难知不畧其亲且近昭昭穆穆秩然有序而无冐昧欺妄之愆俾为子孙者知祖宗之一原则夫相亲相爱相勉励以相周恤孝弟之心油然而生不至于途人之讥者庶在兹欤子昂好学善仕宦其于忠公刚简之事业知之素矣予特嘉胡氏之多贤也故又表而出之是为序 

　　○新凎吴氏族谱序 

　　新凎吴君节性以洪武丁卯与予举同进士于乡今为国子助教清慎恬退予敬君之有德也余尝过君所居玉笥乡何君石下玉笥山之秀色郁然苍翠而巨石有六离立平地洞穴奇峭草树葱欝泉流锵然过者为徘徊而不能去吴君之祖正道当宋末避唐小龙之乱自永豊来归至君九世矣予尝谓家世之盛与地之灵秀相符也君辱以宗谱示予云其先出于延陵季子至汉大司马大将军广平候汉十二传至元英始居于闽之邵武又二十六世至讳邠者九子通九流之术周流四方而子虞始居永豊之层山七世至某尤邃于医通天文地理访子虞之族至于永豊有刘县判者名家也爱某之才德以其子妻焉卜居于县西北隅仕宋为医学愽士轻车都尉子杏林先生继为大医院正是为正道之父正道以来避乱何君因葬焉何君吴氏之先墓盖自此始正道生世昌世昌生才卿才卿生明甫明甫生希汉希汉生礼礼生贵伦贵伦生仲信吴君之父也医术自某七世至希满而后大显希汉父子之阴德在人不少矣至今其族人多通其术益知吴氏儒术之施未崇显而医道于人者亦方殷而未艾也且节性今为太学官遇圣天子亲视学侍座听讲宴锡便蕃此千载一时之遇而吴君方且勤勤勉勉以教育英材为己任比于他官其功效亦未可一二计者其与处医而为者仁之及物事无不同而大过之天之报之将又必有大于今日者而此谱将不一书者他谱多喜借名位为张大以华其宗以耀人耳目此谱独断断焉无假辞无一妄语诚可信而有征者是又得于天之一也彼之杂以人为者乌足道哉 

</div>
    <div class="pagination">
<a href="解学士文集_page47.html">上一页</a><span>...</span><a href="解学士文集_page43.html">43</a><a href="解学士文集_page44.html">44</a><a href="解学士文集_page45.html">45</a><a href="解学士文集_page46.html">46</a><a href="解学士文集_page47.html">47</a><span class="current-page">48</span><a href="解学士文集_page49.html">49</a><a href="解学士文集_page50.html">50</a><a href="解学士文集_page51.html">51</a><a href="解学士文集_page52.html">52</a><a href="解学士文集_page53.html">53</a><span>...</span><a href="解学士文集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
