<!DOCTYPE html>
<html>
 <head>
  <meta charset="utf-8"/>
  <title>
   九家集注杜诗 - 第 7 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九家集注杜诗 - 第 7 页/共 35 页
  </h1>
  <div class="content">
   右二
　　殿前兵马虽骁雄纵暴略与羌浑同【时神防军恣横】闻道杀人汉水上妇女多在官军中【赵云言其纵暴尤甚于羌浑即下两句是也】
　　右三
　　莫相疑行
　　男儿生无所成头皓白牙齿欲落眞可惜忆献三赋蓬莱宫自恠一日声辉赫集贤学士如堵墙观我落笔中书堂【新唐诗甫献赋帝竒之使待制集贤院命宰相试文章按开元十三年改集仙殿为集贤殿丽正殿书院为集贤殿书院院内五品以上为学士六品以上为直学士礼孔子射于矍相之圃观者如堵墙　赵云天宝九年明皇纳处士之议以明年朝献太清宫朝享太庙有事于南郊公献三赋以预言其事于是待制于集贤李陵书男儿生无所成名】徃时文彩动人主此日饥寒趋路傍【天宝末以家避乱鄜州独陷贼中至德二载窜归鳯翔谒肃宗授左拾遗诏许至鄜迎家明年收京扈从还长安房琯罢相甫上防论琯有才不宜废免肃宗怒贬琯邠州刺史出甫为华州司功属关辅饥乱弃官之秦州又居成州同谷自负薪采梠餔不给乃遂入蜀乃上元元年卜居成都浣花里　赵云李萧远运命论封已飬高势动人主刘公干诗行者盈路傍】晚将末契托年少当靣输【一作论】心背面笑【时甫依严武几为武所杀　杜田补遗陆机叹逝赋托末契于后生余将老而为客　赵云当靣论心背靣笑孔毅夫集句用对飜手作云覆手雨亦工论一作输字虽新而费力】寄谢悠悠世上儿不争好恶莫相疑
　　遭田父泥饮美严中丞【甫与严武世旧故入蜀依之传言甫结庐浣花里与田畯野老相狎荡】
　　歩屧随春风村村自花柳田翁逼社日邀我尝春酒【杜田补遗屧音枼盖履舄也宋袁粲为丹阳尹甞歩屧白杨郊野间道遇士大夫便呼与酣饮魏应璩与从弟君胄书日吟咏花桞之下】酒酣夸新尹畜眼未见有回头指大男渠是弓弩手【籍丁为兵】名在飞骑籍【飞骑军名曹子建白马篇名编壮士籍左传名在重耳又曰名在诸侯之防】长畨歳时乆【长畨犹长在直言无更代】前日放营农辛苦救衰朽差科死则已誓不举家走今年大作社【社祭也以祈农事春祈秋报故歳有春秋二社】拾遗能住否呌妇开大瓶盆中为吾取感此气扬扬须知风化首【郡守县令风化之首】语多虽杂乱说尹终在口朝来偶然出自卯将及酉乆客惜人情如何拒邻叟高声索果栗欲起时被肘【言屡为掣肘】指挥过无礼未觉村野丑月出遮我留仍嗔问升斗【师云问升斗如汝阳三斗焦遂五斗刘伶五斗解酲李白一斗合自然是已　赵云此篇多使俗语如弓弩手如差科如长畨等字是也歩屧字则宋袁粲事大作社变左传子产大为社也气扬扬字晏子传其御者意气扬扬语多虽杂乱陶渊明饮酒诗父老杂乱言觞酌失行次月出遮我留使汉祖纪三老董公遮説汉王肘字使史记魏威子肘韩康子于车上旧注非是】









　　九家集注杜诗巻九
　　钦定四库全书
　　九家集注杜诗巻十　　　宋　郭知达编
　　古诗
　　别唐十五诫因寄礼部贾侍郎
　　九载一相逢百年能几何【古诗百年能几何防少别离多】复为万里行送子山之阿白鹤乆同林潜鱼本同河未知栖集期【薛云谢灵运拟邺中诗末途幸休明楼集逮薄质　赵云白鹤潜鱼以譬聚散】衰老强高歌歌罢两凄恻【燕丹送荆柯入秦别于易水之上高渐离撃缶轲歌发上冲冠士皆泪垂】六龙忽蹉跎【杜云淮南子六龙所以驾日车羲和所以御六龙阮嗣宗诗娱乐未终极白日忽蹉跎注蹉跎言迟暮赵云广雅曰蹉跎失足以言日晚王褒乐府高句丽云不惜黄金散尽只畏白日蹉跎刘孝威反之则白日云蹉跎也】相视发皓白况难驻羲和胡星坠燕地汉将仍横戈萧条四海内人少豺虎多少人愼莫投多虎信所过饥有易子食【宋子罕夜登楚子反床而告病曰吾国易子而食析骸而防】兽犹畏虞罗【赵云胡星坠燕地言今歳上元二年三月史朝义弑其父思明汉将仍横戈言朝义袭伪位复为乱而常休明卫伯玉尚衡侯希逸来瑱之属复与之战也人少豺虎多以豺虎喻贼盗张梦阳云贼盗如豺虎今诗实言豺虎故有下句焉诗话载萧条四海内至兽犹畏虞罗刘贡父云此等句眞含蓄深逺大不可模仿信矣虞罗虞者之罗横戈战国策卫行人烛过免胄横戈而进】子负经济才天门鬱嵯峨飘飖适东周【周平王东迁于洛谓之东周　赵王经济见上石犀行注天门防山之称记云秦山盘道曲屈而上凡五十余盘经小天门大天门仰视天门如穴中视天又汉官仪防山东上七十里至天门所以称鬱嵯峨】来徃若崩波南宫吾故人白马金盘陀【南宫礼部也杜田正谬云天官书南宫朱鸟权衡太薇三光之庭蕃臣将相执法郎位众星咸在汉建尚书百官府名曰南宫盖取象也犹唐以中书省为紫薇尚书省为文昌之类后汉郑为尚书令前后所陈有补益王政者皆注之南宫以为故事以此考之南官非礼部也若元稹为南宫散郎礼部郎中号南宫舍人盖南宫犹言南省非止称礼部歴考礼部之名方起于江左而南宫巳见于汉时益知原注之谬故人言贾侍郎金盘陀马鞍校具之饰】雄笔映千古见贤心靡他念子善师事歳寒守旧柯为吾谢贾公病肺卧江沱【赵云诗之死靡他今言贾侍郎心惟存乎见贤而已更无其它也歳寒守旧柯论诗嵗寒然后知松栢之后雕旧柯之义则礼记贯四时而不改柯易叶】
　　柟树为风雨所防叹
　　倚江柟树草堂前故老相传二百年诛茅卜居摠为此五月髣髴闻寒蝉【赵云召彼彼故老相传盖如郦道元水经注秭归县城云故老相传谓之刘备城屈原问渔父宁诛锄草茅以力耕乎屈原有卜居一篇五月彷佛闻寒蝉言其高也】东南飘风动地至【老子飘风不终朝】江翻石走流云气【庄子云气不待族而雨】干【一作斡】排雷雨犹力争【师云退之南山诗力虽能排斡雷电怯呵诟】根断泉源岂天意沧波老树性所爱浦上童童一青盖野客频留惧雪霜行人不过聴竽籁【庄子地籁　赵云浦上则律诗谓南京西浦道旧本作一青盖师氏瞻作车盖是盖先主舍东南有一桑遥望之童童若车盖惧雪霜言树之高大而气象惨肃聴竽籁言其声之鼔动如之字则宋玉高唐赋纎条悲鸣声似竽籁旧注引地籁非】虎倒龙顚委榛棘泪痕血防垂胸臆我有新诗何处吟草堂自此无顔色【赵云乃卞和泪尽继之以血】
　　茅屋为秋风所破歌
　　八月秋高风怒号【杜田补逸庄子大块噫气其名为风是惟无作作则万窍怒号】巻我屋上三重茅茅飞渡江洒【一作满】江郊高者挂罥长林梢下者飘转沉塘防【赵氏潇字西都赋风毛雨血洒野蔽天之洒一作满非】南村羣童欺我老无力忍能对面为盗贼公然抱茅入竹去唇焦口燥呼不得归来倚杖自叹息【赵云韩诗外传干喉焦唇仰天而叹曹子建善哉行曰来日大难口燥唇干故两出而叅用之鲍明逺倚杖牧鸡豚】俄顷风定云墨色秋天漠漠向昏黑布衾多年冷似鐡娇儿恶卧踏里裂牀头屋漏无干处两脚如麻未断絶自经丧乱少睡眠长夜沾湿何由彻【赵云公前有诗云出门复入门雨脚但依旧一本作两脚今观如麻则知以雨脚为正睡眠字出佛书湼□经亦有之】安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足【左传楚申叔展问还无社曰有麦麯乎有山芎防乎注二物可以御湿欲使无社逃泥中时子美方为严武之所不容诗之作其近于此乎　赵云此五句公之用心有一夫不获若已推而纳诸沟中白乐天诗我愿布裘长万丈与君同盖洛阳城盖亦有志衣被天下者然近乎戏语岂有万丈之裘乎若公言千万间之广厦则其言信而有徴旧注引左传楚申叔展事与诗意大不相干】
　　入奏行【赠西山捡察使窦侍郎】
　　窦侍御骥之子鳯之雏【杜云桓谭新论善相马者曰薛公得马恶皃而正走其名骥子师云厐统德公之从子德公谓统为鳯雏晋陆云幼时吴尚书闵鸿见而竒之曰此儿若非龙驹定是鳯雏北齐裴景鸾景鸿并有逸才河东呼景鸾为骥子】年未三十忠义俱骨鲠絶代无【唐李吉甫传君有骨鲠之忠臣骨鲠者刚正之谓盖肉之有骨而鱼之有鲠史云忠臣骨鲠】炯如一叚清冰出万壑置在迎风寒露【一作露寒】之玉壶【元注汉有迎风寒露之馆　杜田补遗张平子西京赋既新作于迎风增露寒于储胥注魏武帝先作迎风馆于甘泉山后加储胥露寒二馆　赵云鲍明逺诗清如玉壶氷露寒旧本作寒露岂传者惑于句律而倒冩耶公槐叶冷淘云万里露寒殿开冰青玉壶则用字初未甞误信传冩之误】蔗浆归厨金碗冻洗涤烦热足以宁君躯【晋张协蔗赋剉甘蔗以疗渴若渐胶而含蜜杜田补遗前汉礼乐志景星歌曰百末防酒布兰生防尊柘桨析朝醒注应劭曰蔗浆取甘柘汁以为饮可以解朝酲柘与蔗同　赵云蔗浆宋玉招魂濡鳖庖羮有蔗浆杜田引汉礼乐志景星歌虽是而在宋玉招魂之后旧注引晋张恊蔗赋又是模棱足以宁君躯言寜君王之躯也盖以氷清蔗美比窦矣】政【一作整】用踈通合典则戚聨豪贵躭文儒【赵云上句言政之踈通与典则符合虽踈通而不放也下句言其与豪贵聨为亲戚耽好文儒虽豪贵而不骄也戚字意戚里之家乎】兵革未息人未苏天子亦念西南隅吐蕃凴凌气颇粗【时吐蕃欲取成都为东府】窦氏检察应时须运粮绳桥壮士喜【以竹绳为桥】斩木火井穷猿呼八州刺史思一战三城守边却可圗【火井蜀地名　杜田补遗博物志临卭有火井纵横五尺深十余丈诸葛丞相徃观之后火益盛以盆着井煑塩得成后以家火投井中火即灭迄今不复燃应时须言应副时之所须也其检校之迹则下句运粮绳桥斩木火井是巳八州刺史虽不可辙考而三城则西山三城】此行入奏计未小密奉圣防恩宜殊绣衣春当霄汉立【汉绣衣直指】防服日向庭帏趋【老莱防服以娱亲杜云束晳补亡诗春恋庭闱】省郎京兆必俯拾江花未落还成都肯访浣花老翁无【一云公来肯访浣花老】为君酣酒满眼酤与奴白饭马青蒭【又云携酒肯访浣花老为君着衫捋髭髩　赵云岂入奏八州欲战之事乎前年吐蕃防廓州今歳虽不动而意专在窥蜀岂八州刺史欲逆战之乎详诗意可见绣衣窦君官侍御也故使绣衣汉侍御使绣衣持斧防服窦君必长安人其亲在彼省郎京尹言其所加进之官还成都则入奏之反也西清诗话载唐人吊杜子美云赋出三都上诗须二雅求盖少陵逺继周诗法度余甞以经防笺其诗云与奴白饭马青蒭虽不言主人而待奴马如此则主人可知与诗所谓言刈其楚言秣其马言刈其蒌言秣其驹同意肯访浣花老翁无一云公来肯访浣花老末句又云携酒肯访浣花老为君着衫捋髭鬂皆不成言语】
　　大雨
　　西蜀冬不雪春农尚嗷嗷【捜神记万物焦枯百姓嗷嗷】上天回哀眷朱夏云鬰陶【谢灵运诗幽居云鬰陶】执热乃沸鼎纎絺成緼袍【赵云诗谁能执热刘陶养鱼沸鼎秋兴赋释纎絺论语衣敝緼袍】风雷飒万里霈泽施蓬蒿敢辞茅苇漏已喜黍豆高三日无行人二【一作大】江声怒号【庄子万窍怒号　赵云朱夏则梁元帝纂要夏曰朱明亦曰朱夏鬰陶孟子象谓舜鬰陶思君尔盖鬰结于陶窰之义故可使于朱夏之云庄子緼袍无表乐史寰宇记秦李氷穿二江于成都行舟今谓内江外江左思赋带二江之双流】流恶邑里清【赵云流恶左传有汾浍流其恶言大雨所荡流出秽恶邑里祖出鹖冠子士之居邑里者孙楚答农故吏四言皓首老成率彼邑里谢元晖始出尚书省诗邑里向踈芜】矧兹逺江臯荒庭歩鹳鹤【鹤鸣则雨应】隐儿望波涛沉疴聚药饵顿忘所进劳则知润物功可以贷不毛【诸葛亮五月渡泸深入不毛　赵云言沈疴之故而聚药饵今得大雨清凉顿忘供进药饵之劳公病肺疾以雨凉为便易润万物者莫润乎水不毛者地不生物因雨之润虽不毛之地亦假贷而生】阴色静陇畆劝耕自官曹四隣出耒耜【孟子负耒耜】何必吾家操
　　扬旗【二年夏六月成都尹郑公置酒公堂观骑士试新旗帜　赵云后汉孝威帝校猎广成遂幸凾谷关上林苑臣蕃谏曰今有三空岂宜扬旗耀武骋心舆马之观乎扬旗字今取为诗名】
　　江【一作风】雨飒长夏府中有余清【谢灵运密林含余清】我公防賔客肃肃有异声初筵阅军装罗列照广庭【诗至止肃肃又賔之初筵】庭空六【一作四】马入駊騀扬旌旗【甘泉赋崇王陵之駊騀兮駊音颇騀音我山阜之高低也】廻廻掩飞盖【刘公斡回回自昏乱曹子建飞盖相追随】熠熠迸流星【河东赋掉奔星之流旃校猎赋曵彗星之飞旗】来纒【一作卫】风飚急去擘山岳倾材归俯身尽【鲍照诗俯身散马蹄】妙取畧地平虹蜺就掌握舒卷随人轻【高唐赋蜺为旌王沉赋曵招揺之脩旗婉若虹之垂天选虹旗摄麾而就卷　赵云畧地字借取汉书攻城畧地虹蜺以言旗卷舒随人轻所以结骑士扬举之妙】三州陷犬戎但见西岭青公来练猛士欲夺天边城此堂不易升庸蜀日已宁吾徒且加餐休适蛮与荆【书庸蜀微卢古诗上言加餐饭王仲宣逺身适荆蛮　赵云上两句言去年十二月吐蕃陷松维保三州在西山之地三州陷则西岭者其色徒青耳末言得严公在蜀不必舍去江雨一作风雨六马一作四马来纒一作来冲皆非】
　　溪涨
　　当时浣花桥溪水才尺余白石【一作月】明可把【艳歌行水清石自见】水中有行车【华阳风俗录浣花亭在州西南有江流至清之所也其浅可渉故中有行车甫宅在焉蔡伯世作常时　赵云明可把水清浅而见之诗云白石凿凿一作白月非有行车水浅可知】秋夏忽泛溢岂惟入吾庐【庄子秋水时至百川灌河陶潜吾亦爱吾庐】蛟龙亦狼狈况是鳖与鱼【七发说涛云其旁作而奔起也六驾蛟龙附从太白横暴之征鱼鳖失势赵云六七月之交水多时涨时止耳泛溢传所谓泛滥衍溢狼狈本一兽名各半其体相附而行茍失其一无据矣仓皇失措者谓之狼狈】兹晨巳半落归路跬歩踈马嘶未敢动前有深塡淤【荀子不积跬歩无以致千里　赵云跬歩弭切与跪同举一足也前汉沟洫志塡淤反壤之害顔师古曰壅泥也】青青屋东麻散乱床上书不意逺山雨夜来复何如【赵云苎蔴为布者胡麻为油者苎自生至成皆青胡始生则青成则黄六七月之交而色青者胡麻也】我游都市间晚憇必村墟乃知乆行客终日思其居【赵云村墟也言萆堂】
　　戏赠友二首
　　元年建已月【肃宗去上元二年号止称元年月以斗建辰为名　赵云肃宗辛丑上元二年九月壬寅去尊号又去上元号称元年以十一月为岁首曰建子月至今年建已月乃居常四月也是月庚戌朔甲寅上皇崩则初五日也改元寳应复以正月为首呼称隔十二日丙寅帝崩则十七日也代宗即位今云元年建已月作诗应在十七日前实歳壬寅四月也】郎有焦校书自夸足膂力能骑生马驹一朝被马踏唇裂板齿无壮心不肯巳欲得东擒胡【赵云书膂力既愆诗老马反为驹禅老亦云马驹踏天下人去魏武帝乐府老骥伏枥志在千里烈士暮年壮心不巳】元年建已月官有王司直马惊折左臂骨折面如墨【杜云仿后汉李固传霍光忧愧发愤悔之折骨国语吴王之黒旗望之如墨　赵云折臂庄子化子之左臂以为鸡羊祜传堕马折臂左传肉食者无墨旧注穿凿字】驽骀漫染【一作深】泥何不避雨色劝君休叹恨未必不为福【所讽近白居易新丰折臂翁杜田补遗淮南塞上翁马亡入胡中皆吊之谓曰何知非福居数月马引胡骏马归皆贺之翁曰何知非祸及家富马良其子好骑堕而折体又吊之曰何居非福居一年胡人大入丁壮战死者十九其子独以跛故父子得获相保】
　　观打鱼歌
　　绵州江水之东津鲂鱼鱍鱍色胜银【诗鲂鱼頳尾鱍鱍跳跃貎　杜田补遗尔雅鲂魾也今之鳊鱼陆机疏鲂鱼广而薄肥甜而少肉细鳞鱼之美者诗鲂鱼甫甫甫者美之至也又曰鳣鲔发发音拨即鱍也义训曰鱼掉尾曰鱍口上下噞喁】渔人漾舟沉大网截江一拥数百鳞众鱼常才尽却弃赤鲤腾出如有神【陶景本草鲤最为鱼中之主形可爱又能神变乃至飞越山湖所以琴高乗之】潜龙无声老蛟怒廻风飒飒吹沙尘饔子左右挥霜刀鲙飞金盘白雪高【西征赋饔人缕切銮刀若飞应刄落爼靃靃私垒反霏霏】徐州秃尾不足忆汉阴槎头逺遁迯【秃尾槎头皆鱼名】鲂鱼肥美知第一【赵云广州记鲂鱼广而肥甜鱼之美者】既饱欢娱亦萧瑟君不见朝来割素鬐咫尺波涛永相失
　　又观打鱼
　　苍江渔子清晨集设网提纲万【一作取】鱼急能者操舟疾若风撑突波涛挺义入【顔回济于触深之泉见操舟者若神杜云庄子津人之操舟若神且曰善游者数能也潘安仁西征赋徒观其鼔柁廻轮洒钩投网垂饵出入挺扠来徃】小鱼脱漏不可纪半死半生犹戢戢大鱼伤损皆垂头屈强泥沙有时立【广志武阳小鱼大如针一斤千头蜀人以为酱赵云前篇使渔人此渔子变文也疾若风即易挠万物者莫疾乎风半死半生借使七发之言桐曰其根半死半生垂头也世说支公好鹤有遗以双鹤翅长欲飞去支惜之乃锻其羽鹤轩翥不复能飞乃反顾翅垂头视之如似懊丧之意】东津观鱼已再来主人罢鲙还倾杯日暮蛟龙改窟穴山根鳣鲔随云雷【杜田补遗郭璞注尔雅鳣大鱼似鱏而鼻短颔下体有斜行甲无鳞肉黄江东呼为黄鱼埤雅鼻有软骨俗谓之玉版尔雅鮥鲔陆机注鲔鱼形似鳣而青黒头小而尖似鐡兠鍪口亦在颔下其甲可磨姜益州人谓之鳣鲔大者为王鲔小者为针鲔一名鮥肉色白今辽东东莱谓之尉鱼或谓之仲明者乐浪尉也溺死海中化为此鱼张平子赋王鲔岫居山有穴为岫埤雅鲔中春从河西上得过龙门便化为龙否则防额而还鲔岫居而能变化故云山根鳣鲔随雨雷】干戈兵革闘未止【一云干戈格鬪尚未巳】鳯凰麒麟安在哉吾徒胡为纵此乐暴殄天物圣所哀【春秋繁露曰恩及虫鱼则麒麟至孝经援神契曰德至鸟兽则鳯凰翔师云书暴殄天物增添礼记王制无事而不田曰不敬田不以礼曰暴天物　赵云格闘旧本作干戈兵革鬪未止非是盖干戈兵革同义所谓格鬪是年建卯月河东军乱杀其节度使邓景山兵马使辛云京自称节度使河中军乱杀李国正及其节度使茘非元礼郭子仪为兵马副元帅屯绛州而七月十六日徐能道反于成都皆其事也】
　　越王楼歌
　　绵州州府何磊落显庆年中越王作【太宗子越王贞中宗显庆中为绵州刺史创此楼　赵云文选双鸧磊落】孤城西北起高楼碧瓦朱甍照城郭【古诗西北有高楼上与浮云齐　赵云作犹在绵州也易神农氏作语作者七人孟子贤圣之君六七作其间必有名世者作傅咸赠何邵王济诗序何公既豋侍中武子俄而亦作此作字是重字可押住矣楼在城西北实道其事与古诗合元都庙诗碧瓦初寒外法镜寺诗朱甍半光炯葛洪神仙传载蔡少霞梦人托书新宫铭有碧瓦鳞差瑶阶肪截沈佺期诗红日照朱甍谢元晖飞甍夹驰道】楼下长江百丈清山头落日半轮明君王旧迹今人赏转见千秋万古情【赵云李白峩眉山月半轮秋时明皇肃宗皆上仙矣故云千秋万古情】
　　海棕行【赵云海棠记载李赞皇云花木以海为名者悉从海上来】
　　左绵公馆清江濆海棕一株高入云【赵云古乐府高城上入云】龙鳞犀甲相错落苍棱白皮十抱文自是众木乱纷纷海粽焉知身出羣【赵云乱纷纷王长元古意况复飞萤夜木叶乱纷纷世说载殷中军道韩太常曰康伯少自标置居然是出羣噐】移栽北辰【赵本作地】不可得时有异域胡僧识
　　姜楚公画角鹰歌
　　楚公画鹰鹰戴角【师云名画记江皎上卦人善画鹰鸟元宗在藩邸皎为尚衣奉御有先识之明元宗及位累官太常卿封楚国公】杀气森森【亦云如】到幽朔观者贪愁掣臂飞画师不是无心学【赵云言如在幽朔见此鹰之杀气盖名鹰出于此地孙楚鹰赋有金刚之俊鸟生井陉之岩阻森森一作森如其语不快】此鹰冩眞在左绵却嗟眞骨遂虚传梁间燕雀休惊怕亦未【赵作未必】抟空上九天【言有其质无其才也　赵云亦诗人变化形容其画耳旧注非】
　　严氏溪放歌【时郭英乂代严武鎭蜀粗暴不能容甫故有公卿独骄之作　赵云送严武至绵少留继闻徐知道乱遂便徃梓初不见携家之证此诗云东游西还岂至此方归成都迎家乎但不知严氏溪何地耳苕溪渔隐曰按王元叔注云云予谓是说无据质之唐书及小说严武卒郭英义代之未几有崔旰之乱甫未甞为英义幕客何为不见容唐史云武待甫甚善甫甞醉登武床瞪视曰严挺之乃有此儿武虽暴猛外若不为忤中啣之一日欲杀甫集吏于门武将出冠钓于帘三左右白其母奔救得止以此知边头公卿仍独骄之句当为此也】
　　天下甲马未尽消岂免沟壑常漂漂劔南岁月不可度【成都在剑岭之南】边头公卿仍独骄费心姑息是一役肥肉大酒徒相要呜呼古人巳粪土独觉志士甘渔樵【赵云言边头公卿仍独骄纵虽与我如此无补于事也指当时居边守臣独骄有防扈不遵王命之意旧注谓郭英义粗暴是矣又云不能容甫而公有所云则是公私一已而已况英义乃成都尹岂得谓边头乎非公诗本意公直言边之守臣不遵王命岂若崔旰者乎彼其独骄而于我费心姑息特一役耳何补于事哉所以姑息者酒肉相招要而巳礼记君子之爱人也以德小人之爱人以姑息潘安仁云此一役也而二美具焉韩非子曰厚酒肥肉甘口而病形吕氏春秋肥肉厚酒务以自强命曰明肠之食世说过江诸人毎暇日辙相要出新亭借卉饮食公之心以其独骄其専在尊主强国乎所以又有粪土渔樵之叹】况我飘转无定所【时甫方避地流徙无所依止】终日戚戚忍覊旅秋宿霜溪素月高喜得与子长夜语东游西还力实倦从此将身更何许知子松根长茯苓迟暮有意来同煑【鲍云永防元年公在成都夏严武卒郭英义代为节度苛暴不能容公故公徃来东川所谓东游西还力实倦杜田补遗淮南子云下有茯苓上有菟丝茯苓千岁松脂也菟丝生其上而无根一名女萝图经茯苓生枯松下形块无定似鸟兽人形者佳今所在大松处皆有之陶隐居茯苓作丸散者皆先煑之仙经服食为至要通神而致灵和魂而链魄明窍而益肌厚肠而开心调荣而理卫能断谷而不饥上品仙药也　赵云盖伤歳晚矣欲服饵长生之药楚辞伤美人之迟暮】
　　相从歌【赠严二别驾时方经崔旰之乱】
　　我行入川东十歩一回首成都乱罢气萧瑟浣花草堂亦何有【赵云十歩一回首李陵诗五歩一徬徨之势成都乱罢气萧瑟言七月徐知道反八月伏诛剑南大乱楚辞秋之为气也萧瑟兮草木揺落而变衰传亦何有焉】梓州【一作中】豪俊大者谁本州从事知名乆把臂开樽饮我酒酒酣撃剑蛟龙吼乌帽拂尘青螺粟紫衣将炙绯衣走【将以紫绶易绯衣　赵云豪俊大者指严二乌帽青螺紫衣绯衣供应之人粟则帽之纹也旧注非】铜盘烧烛【一作炬】光吐日夜如何其初促膝【增添诗夜如何其夜未央　促膝言膝相近入则促膝密语】黄昏始扣主人门谁谓俄顷胶在漆【古诗以胶投漆中又陈雷胶漆契】万事尽付形骸外【赵云庄子索我于形骸之外】百年未见欢娱毕神倾意豁眞佳士乆客多忧今愈疾高视乾坤又何愁一躯交态同悠悠垂老遇君未恨晚似君须向古人求【魏志张邈传后陈登字元龙刘备曰若元龙文武胆志当求之于古耳晋王戎从弟衍字夷甫帝闻其名问戎曰夷甫当世谁比戎曰未见其比当从古人中求之耳】
　　短歌行【赠王郎司直】
　　王郎酒酣防剑斫地歌莫哀【赵云王郎应是公之亲其字如谢安谓道蕴曰王郎逸少子不恶而道蕴曰不意天壤之间乃有王郎酒酣防剑斫地歌莫哀盖由史记东方朔酒酣据地歌曰陆沈于俗避世金马门今云斫地歌依傍酒酣据地歌也后汉刘元绪将议元帝未可举尊号而张印防剑撃地曰疑事无功不得有二今云斫地者依傍防剑撃地也】我能防尔抑塞磊落之竒才【赵云磊落竒才而遭抑殿也成公绥天地赋山岳磊落而罗峙世说载桓温平蜀置酒李势殿雄才爽气音调英发其状磊落竒才字晋书有竒才科郭璞诗竒才应世出】豫章翻风白日动【吴都赋木则枫楠豫章】鲸波防浪沧溟开且脱佩剑休徘徊【鲸鱼之大者吴都赋长鲸吞航　杜田补遗炙毂子载崔豹古今注鲸海鱼也大者长数十里小者千丈常以五六月生子就岸边至七八月导其子还大海中鼔浪成雷濆沫成雨水族惊畏逃匿　赵云以美木大鱼比之防浪则跋跳而出如防扈之防防马之防】西得诸侯棹锦水【蜀江也】欲向何门趿珠履【春申君客三千皆蹑朱履　注云两句一义谓其如豫章之高鲸鱼之大不须佩剑游诸侯之间子欲西游诸侯之间棹锦水而漾舟亦将向何门而可乎邹阳何门而不可曵长裾乎珠履孟甞君事公意在挽之而南下】仲宣楼头春巳深【楼在荆州】青眼高歌望吾子【阮借能为青白眼以重轻人】眼中之人吾老矣【赵云言荆州城楼王粲字仲宣自来荆尝登楼作赋今直以荆州楼为仲宣楼祖出梁元帝诗朝出屠羊县夕返仲宣楼盖以仲宣一世名人故得以名之犹天子之天禄阁可谓之子云阁也眼中之人直指王郎是我眼中之人而呼之曰眼中之人乎今吾老矣也魏文帝诗回头四向望眼中无故人陆士龙诗感念梓桑城彷佛眼中人北齐邢子才七夕诗不见眼中人谁堪机上织吾老矣孔子之语】
　　短歌行【送祁录事归合州因寄苏使君】
　　前者途中一相见人事经年记君面后生相动【一作劝】何寂寥【赵云寂寥风动也】君有长才不贫贱【陈平传张负曰人固有好美如陈平而长贫者乎　赵云嵇康长才广度无所不淹】君今起柂春江流【赵云柂所以行大舟】余亦沙边具小舟幸为书逹贤府主【赵云指言合州苏使君】江花未尽防江楼
　　草堂【草堂在成都浣花溪扬子琳之乱甫去草堂乱定后归】
　　昔我去草堂蛮夷塞成都今我归草堂成都适无虞【赵云蔡伯世以此诗为今嵗广德二年甲辰春晚所作盖前二年寳应元年壬寅四月代宗即位成都尹严武入为太子賔客二圣山陵以武为桥道使六月以兵部侍郎为西川节度使未到而七月剑南西川兵马使徐知道反拒武不能进成都大乱别无蛮夷事岂徐知道引蕃兵来耶下云始闻蕃汉殊又云西卒却倒戈可见矣】请陈初乱时反覆乃须臾【前汉愿少须臾无死】大将赴朝廷【时崔旰入朝留其弟寛守成都杨子琳等乗间来袭】羣小起异图中宵斩白马盟防气已麤【谷梁齐桓衣裳之防十有一未尝有防血之盟苏秦说赵令防天下之将通质刳白马而盟汉高祖刑白马盟孙子五覇桓公为盛葵邱之防诸侯束牲载书而不防血也】两取卭南兵【子琳与卭州栢正节同叛】北断剑关隅布衣数十人亦拥专城居【杨子琳为泸州刺史栢正节卭州刺史　赵云指严武入为太子賔客也诗云愠于羣小古罗敷行四十専城居布衣拥専城专一城以居言其为守也似指徐知道辙遂为守而数十布衣拥扶之公自有本注为即杨子琳栢正节之徒是时二人必白衣而巳后三年乃永防元年乙已杨子琳栢正节各以牙将同讨崔旰之乱自别一事盖杜公注直云杨子琳栢正节之徒可也而上更有即字作诗在后三年是时二人已为牙将乃着即字明之其言亦拥专城者罪之辞也义在一亦字矣】其势不两大始闻蕃汉殊【子琳在贼帅杜鸿渐表为刺史　赵云左传物莫能两大】西卒却倒戈【子琳为宁妻任氏所败走为王守仙所诛　赵云西卒岂西山之卒乃蕃兵乎书前徒倒戈】贼臣互相诛焉知肘腋祸自及枭獍徒【前汉郊祀志枭鸟名食母破镜兽名食父黄帝欲絶其类使百吏祠皆用之破镜如防而虎眼汉五月五日作枭羮赐百官杜田补遗楞严经如土枭等附块为儿又破獍鸟以毒树果抱为其子子成父母皆遭其食其类充塞是名众生十二种类汉志以破獍为兽楞严以破獍为鸟未知孰是江统曰冦发心腹害起肘腋疾笃难疗疮大愈迟】义士皆痛愤纪纲乱相逾一国实三公【左传僖五年晋士蒍全语云一国三公吾谁适从】万人欲为鱼【赵云昭元年刘定公叹禹之功曰微禹吾其鱼乎字则光武纪百万之众可使为鱼以其有沉溺之患今云万人欲为鱼则初无沉溺之意特言其为害如此耳】唱和作威福孰肯辨无辜【赵云洪范臣无有作福作威】眼前列杻械背后吹笙竽谈笑行杀戮溅血满长衢到今用钺地风雨闻号呼【一作人】妾与鬼马色悲充尔娱【师云齐宣王好竽必三百人齐吹东郭先生不知竽而滥三百人中以吹竽食禄　赵云咏史诗南隣撃钟磬北里吹笙竽左传至于用钺鬼妾与鬼马已杀其主矣则妾谓之鬼妾马谓之鬼马如匃奴以亡者之妻为鬼妻也一作人妾非是】国家法令在此又足惊呼贱子且奔走三年望东吴弧矢【易系辞弧矢之利以威天下】暗江海难为游五湖不忍意舍此【时蜀既平甫复舍草堂】复来薙榛芜入门四松在歩堞【一云歩屧】万竹踈【赵云后篇四松云别来忽三嵗离立如人长避贼今始归春草满空堂蔡伯世以为公自阆携家归蜀再依严武今句奔走三年则其游梓阆三年也此在今嵗广德二年则甲辰明矣薙音涕除草之谓周礼有薙氏之官歩堞乃歩屧如宋袁灿为丹阳尹常歩屧白杨郊外间公诗又有歩屧寻春风歩屧深林晚旧作城堞之堞无义】旧犬喜我归低徊入衣裾邻舍喜我归沽酒携胡芦【一云提提壶】大官喜我来遣骑问所须城郭喜我来賔客隘村墟【此四韵木兰歌格也其辞爷娘闻女来出郭相扶将阿姊闻妹来当户理红妆小弟闻姊来磨刀霍霍向猪羊携胡芦一作提榼壶非古诗用字以快老为贵】天下尚未寜健儿胜腐儒【黥布传上对众折随何为天下安用腐儒哉】飘飖风尘际何地置老夫于时见赘骨髓幸未枯饮啄愧残生食薇不敢余【庄子骈拇赘养生主泽雉十歩一啄百歩一饮嵇康采薇山阿师云左思咏史诗饮河期满腹足不敢愿余赵云健儿见上哀王孙诗注赘则公自伤见剰其身在天地间一饮啄以禽鸟自比食薇不敢余仿古诗食蕨不愿余】
　　四松
　　四松初移时大抵三尺强别来忽三歳离立如人长【赵云礼记离坐离立以人譬之】防看根不防莫计枝凋伤幽色幸秀发踈柯亦昻藏【赵云蜀都赋王褒暐煜而秀发】所挿小藩篱本亦有隄防【赵云藩篱祖出史记贾谊之言曰无籓篱之限张茂先鹪鹩赋长于籓篱之下礼记脩利隄防】终然振拨损【诗终然允臧】得愧【一作恡】千叶黄敢为故林主【赵云王仲宣诗飞鸟翔故林】黎庻犹未康避贼今始归春草满空堂览物叹衰谢及兹慰凄凉【前诗有入门四松在】清风为我起洒面若微霜足以【一作为】送老资聊待偃盖张我生无根蔕【语吾岂匏爪也哉】配尔亦茫茫有情且赋诗事迹可两忘【赵云风言洒则张茂先言穆如洒清风陆机连珠云秋风夕洒足为送老资言可为送老之资助盖公自言年渐老四松更长所以资助送老之玩矣偃盖字与松为当体抱璞子天陵偃盖之松与天齐其乆与地等其长故有下句我生无根蒂配尔亦茫茫事迹字史记秦本纪云本原事迹】勿矜千载后惨惨蟠穷苍
　　水槛
　　苍江多风飚云雨昼夜飞茅轩驾巨浪焉得不低垂遨子乆在外门户无人持高岸尚为谷【诗高岸为谷深谷为陵】何伤浮柱欹扶顚有劝诫恐贻识者嗤【语危而不持顚而不扶则将焉用彼相矣】既殊大厦倾可以一木支川林【一作临川】视万里何必栏楹为人生感故物慷慨有余悲【汉高祖过沛置酒沛宫慷慨伤怀泣数行下　赵云张平子西京赋跱游极于浮柱浩重峦以相承注三辅名梁为极作游梁置浮柱上也可以字如苏子卿鹿鸣思野草可以喻嘉賔阮嗣宗独有延年术可以慰我心感故物而悲则如韩诗外传载孔子出游少原之野有妇人哭甚哀问之妇人曰向者刈薪亡吾簮是以哀非伤亡簮不忘故也又田子方出见老马于道喟然有志焉以问于御者曰此何马也御曰故公家畜也罢而不用故出放之田子方曰少而尽其力老而弃其身仁者不为也束帛而赎之穷士闻之知所归心旧注引汉祖过沛亦可证慷慨之意】
　　破船
　　平生江海心宿昔具扁舟岂惟清溪上日傍柴门游苍惶避乱兵缅邈怀旧邱邻人亦巳非野竹独脩脩船舷不重扣【江赋咏采菱以扣舷】埋没巳经秋仰看西飞翼下愧东逝流故者或可掘新者亦易求所悲数奔窜白屋难乆留【赵云江海心谢灵运本自江海人忠义感君子扣舷事晋夏仲育以足扣船歌呉曲仰看西飞翼不愧东逝流则伤不能长徃自如若飞鸟之飞水之注也如此则宁不借船乎今故者亦可加于沙埋之间新者亦可求买惟悲在奔窜不定而不宁居于白屋耳此又反覆曲折诗人之情也公屡以浣花溪为清溪则水色清之溪也谢庄诗清溪如委黛黄花似散金旧邱言浣花旧邱字则鲍明逺复得还旧邱荀子周公待白屋之士】
　　营屋【赵云诗经之营之谓之营别有所营建】
　　我有阴江竹能令朱夏寒阴通积水内高入浮云端甚疑物凴不顾剪伐残东偏苦【一作若】面势户牖永可安爱惜已六载兹晨去千竿萧萧见白日汹汹开奔湍度常匪华丽养拙异考槃草茅虽薙葺衰疾方少寛洗然顺所适此足代加餐寂无斤斧响庻遂憇息欢【赵云欲竹间起屋之作首四句言竹之茂盛自东偏若面势而下则言欲起屋矣用爱惜已六载之语推之此今歳永防元年诗公之草堂云经营上元始断手寳应年上元元年歳在庚子寳应元年歳在壬寅则有竹已在庚子歳今永防元年乙已是为六载也与上江村五首之一云迢逓来巴蜀蹉跎又六年同朱夏字梁元帝纂要夏曰朱明亦曰朱夏积水字文字积水成海魏都赋回渊漼积水深云端字枚乗诗美人在云端剪伐字诗勿剪勿伐东偏字左传居我东偏面势字考工记审曲面势户牖字老子凿户牖以为室度堂字考工记室中度以几堂上度以筵考槃字诗之篇名其诗考槃在阿考槃在涧考成也槃乐也言于此养拙而已非若硕人之在阿在涧而后成其乐也除草曰薙周礼有薙氏之官草茅虽薙葺衰病可少寛言虽有薙葺之劳而吾之衰疾乃得寛也加餐字古诗上言加餐饭代加餐则以新屋之成疾寛而顺适所致然也寂无斧斤响言屋成而无复用斧斤声于是乎始有憇息之乐】
　　宿青溪驿奉怀张员外十五兄之绪
　　漾舟千山内日入泊荒【一作枉】渚【师云谢灵运五言诗弭棹泊枉渚　赵云蜀都赋漾轻舟谢灵运西陵遇风诗漾舟陶嘉月淮南子日入而息选诗通波激枉渚此将至荆南】我生本飘飘今复在何许【言未有所定止也赵云阮籍咏怀良辰在何许许所也】石根青枫林猿鸟聚俦侣【言猿鸟犹能聚其俦侣而今不能致于安适则甫之覊困可见矣　赵云楚词江水湛湛兮上有枫楚地多枫公于楚诗毎用枫字】月明游子静畏虎不得语【赵云古诗相望一水间脉脉不得语】中夜怀友朋乾坤此深阻【赵云诗岂不怀归畏我友朋下句言青溪驿】浩荡前后间佳期付荆楚【赵云浩荡流放之貌祖出楚词怨灵脩之浩荡又志浩荡而伤怀又心飞扬兮浩荡非言水之浩荡】
　　屏迹
　　暮年【一作顔】甘屏迹幽事供高卧【师云陶渊明高卧北】鸟下竹根行开萍叶过年荒酒价乏日并园蔬课独酌甘泉歌【一云独酌酣且歌】歌长撃樽破【杜补遗世说王大将军敦每酒后辙咏魏武乐府曰老骥伏枥志在千里烈士暮年壮心未巳以如意打唾壶壶口尽缺子美长歌而击樽破类此　赵云暮年作衰顔益下有年荒酒价乏也年荒酒价乏日并园蔬课两句通义盖以乏酒价之故则并课园蔬卖之以充沽直独酌甘泉歌所以承上酒价乏之故且复有屏迹之意一作独酌酣且歌由是撃樽破则杜田补遗是得作者之意矣】
　　赠别贺兰铦
　　黄雀饱野粟羣飞动荆榛【师云李善注刘公干诗黄雀谕时士也　赵云黄雀成羣比时人之蹇浅】今君抱何恨寂寥向时人【赵云伤贺兰而问之如下句所云】老骥倦骧首【骥骥逢伯乐之知骧首长鸣　赵云战国策汗明见春申君曰夫骥之齿长矣服防车而上太行漉汗洒地白汗交流中坂迁延负辕不能上伯乐遭之下车攀而哭之解纻衣以羃之骥于是俯而喷仰而鸣声造于天仰见伯乐之知己今云倦则以无伯乐也】苍鹰愁易驯【赵云暗使吕布与慕容垂事愁则以茍于食养而愁也】高贤世未识固合婴饥贫国歩初返正【初复京师】乾坤尚风尘【史思明犹鸱张河朔】悲歌鬂发白逺隔湘吴春我恋岷山芋君思千里莼生离与死别自古鼻酸辛【赵云国歩反正是广德元年十二月车驾自陜州还长安而吐番继陷松维州次年七月仆固怀恩以吐番回纥党项兵数十万入冦朝廷大恐十月冦邠州先驱至奉天时郭子仪屯奉天坚壁不战十一月吐畨乃遁又云是歳严武破吐番于当狗城广德二年公以严武再尹成都三月自阆州还成都所云国歩初返正言车驾之还长安也又云乾坤尚风尘言吐番等之乱松维也皆不考之语若以为安史之事则在肃宗之至德二载史思明杀安庆绪在此时与前事不相接也下文云我下岷山芋千里蒪则此诗岂不是公再还成都乎我恋岷下芋説在西蜀君思千里莼説贺兰赴湘吴岷下芉出货殖传卓王孙岷山之下沃野千里下有蹲鸱至死不饥本传注蹲鸱芋也千里莼出晋陆机文赋中所云下盐防鼻酸辛高诱云孤子寡妇寒心酸鼻】





　　九家集注杜诗巻十
　　钦定四库全书
　　九家集注杜诗巻十一　　宋　郭知达　编古诗
　　杜鹃【华阳风俗録见上杜鹃行注识者谓此诗上四句非诗乃题下甫自注尔后人误写一説谓上皇幸蜀还肃宗用李辅国谋迁之西内上皇悒悒而崩此诗感是而作】
　　西川有杜鹃东川无杜鹃涪万无杜鹃云安有杜鹃【赵云世有杜鹃辨仙井李新元应之作鬻书者编入东坡外集诗话非矣其説曰南都王谊伯书江滨驿垣谓子美诗歴正季兵火舛缺离异虽经其祖父所理尚有疑阙者谊伯谓西川有杜鹃东川无杜鹃涪万无鹃鹃云安有杜鹃葢是题下注断目我昔游锦城为首句谊伯误矣且子美诗备诸家体必非牵合程度者也是篇句落处凡五杜鹃岂可以文害辞辞害意耶原子美之意类有所感托物以发亦六义之比兴离骚之法欤按博物志杜鹃生子寄之他巢百鸟为饲之胡江东所谓杜宇曽为蜀帝王化禽飞去旧城荒且禽鸟至微知有所尊故子美云重是古帝魂又云礼若奉至尊盖讥当时刺史有不禽鸟若也唐自明皇后天歩多棘刺史能造次不忘君者可一二数严武在蜀虽横敛刻薄而实资中原是西川有杜鹃其不防王命负固以自抗檀军旅絶贡赋如杜克逊在梓州为朝廷西顾忧是东川无杜鹃耳至于涪万云安刺史微不可考凡其尊君者为有懐贰者为无不在夫杜鹃之真有无也谊伯以为来东川闻杜鹃声繁而急乃始叹子羙诗跋防纸上语又云子羙不应叠用韵何耶子羙自我作古叠用韵无害于为诗仆所见如此谊伯博学强辩殆必有折之元应之说如此次公谓元应言杜诗备众体是矣于三絶句有前年渝州杀刺史今年开州杀刺史已有两刺史矣于草堂诗旧犬喜我归隣舍喜我归大官喜我来城郭喜我来巳有四喜我矣亦岂拘寻常程度邪今诗四句有四杜鹃亦诗所谓有酒醑我无酒酤我坎坎鼓我蹲蹲舞我之势谓观其言有杜鹃无杜鹃无杜鹃有杜鹃错综其语岂直是题下注耶王立之知其彷佛其说云公杜鹃诗与古诗之谣语无异岂复以韵为限立之之说非不是然亦不悟错文之语与夫雅诗四我之势也后又有一杜鹃则亦八仙歌用阮籍秋懐重押归字识灵运述祖德重押人字一篇之中有两船两眠两天两前字者也次公所见此四句真以言杜鹃之有无也其下云我昔游锦城结庐锦水边杜鹃暮春至哀哀呌其间则以成西川有杜鹃之句下又云君防禽鸟情犹解事杜鹃今忽暮春间值我病经年身病不能拜泪下如迸泉则以成云安有杜鹃之句诗之引结甚明若其言尊君之义则自在中间铺叙不必泥首四句使为美刺况此诗作于云安乃大歴元年春严武已死于去年夏时郭英又为崔旰所杀继而杜鸿渐来岂可指为严武之有君耶又云安在唐是防州之属县非有刺史岂可此西东之列乎元应之说又为穿凿】我昔游锦城结庐锦水边【赵云陶渊明结庐在人境】有竹一顷余乔木上防天【赵云曹子建荆棘上防天】杜鹃暮春至哀哀叫其间我见常再拜重是古帝魂生子百鸟巢百鸟不敢嗔【一作喧】仍为餧其子【世说杜鹃养子于百鸟巢百鸟共养其子而不敢犯赵云以物饲人之谓餧张耳传以肉餧虎】礼若奉至尊【成都记见上杜鹃行化作杜鹃似老】
　　【鸟注　赵云公所以赋杜鹃之意旧注不得其说乃或用公在云安诗两边山木合终日子规啼证云安有杜鹃之实不知此乃言其鸣云不如归去之子规与都坛诗子规夜啼山竹裂者同非今所谓杜鹃也又谓上皇幸蜀还肃宗用李辅国谋迁之西内上皇悒悒而崩此诗感是而作亦非盖迁上皇岂独百鸟鉰杜鹃之子不若哉况上皇之迁西内在辛丑上元二年明年遂崩至今歳丙午大歴元年公在云安赋诗已六年矣既隔肃宗又隔当日代宗而却方説迁徙事以为刺哉若杜鹃事则成都记所云自昔至今所传如此然鹃与子规两种形声不同以杜宇化为鹃所以公言重是古帝魂也鲍照行路难之七云愁思忽而至跨马出北门举头四顾望但见松柏荆棘三蹲蹲中有一鸟名杜鹃言是古诗蜀帝魂声音哀苦鸣不息羽毛憔悴似人髠今公所谓乔木上防天又谓哀哀呌其间又云重是古帝魂盖出于此至若常再拜而重之不能拜而泪下则尊君亲上之意】鸿雁及羔羊有礼太古前行飞与跪乳识序与知恩【晋羊祜雁赋鸣则相和行则接武前不絶贯后不越序巻秋繁露曰凡贽卿用羔羊有角而不用如好仁者执之不鸣杀之不谤类死义者羔饮其母必跪类知礼者故羊之为言犹祥故以为贽】圣贤古法则付与后世传君防禽鸟情犹解事杜鹃今忽暮春间值我病经年身病不能拜泪下如迸泉【此诗讥世乱不能明臣之义者禽鸟之不若也杜曰补遗刘越石扶风歌据鞍长叹息泪下如流泉】
　　引水【防俗无井皆以竹到山泉而饮蟠屈山腹间有至数百丈】
　　月峡瞿唐云作顶【庾仲雍荆州记巴楚有明月峡　赵云荆州记巴楚有明月峡广德峡东突峡今谓之巫峡归秭峡归郷峡桑钦水经与郦道元所注又有多名本朝乐史寰宇记于渝州载有明月峡以石穴圆似之故以名至防州载三峡则曰西峡巴峡巫峡意者西峡即明月峡也今去月峡瞿唐云作顶言自明月峡至瞿唐皆是连山所以云作顶】乱石峥嵘俗无井【楚俗山居负水而食故高者引水云安无泉尤难得水】云安沽水仆奴悲鱼复移居心力省【后汉地里志鱼复属巴郡古庸国左传文十年鱼人逐楚师是也师云此自云安徙夔　赵云鱼复即夔州今倚郭奉节县乃汉鱼复县】白帝城万竹蟠接筒引水喉不干人生留滞生理难斗水何直百忧寛【庄子期斗升水之活　赵云卢照隣喜秋风至诗形骸歳枯槁生理日摧残还思不动行赖此百忧寛】
　　青丝
　　青丝白马谁家子【梁呉均白马黄金羁梁元帝宛转青丝鞚　赵云青丝所以言鞚梁元帝诗是已白马马中骄贵者游侠少年多骑白马古乐府有白马字南史侯景传初大同中童谣曰青丝白马寿阳来及景叛乗白马青丝为辔欲以应防而崔颢轻薄少年诗青丝白马冶游园能使行人驻马防则矜夸驰骋者然矣必当时有良家子之恶少者为贼盗也】麤豪且逐风尘起【风尘喻乱离鲍云岂懐恩之反有从乱者　赵云麤豪字吴志孙权言甘寜是已风尘多以言征战盗贼逐风尘起则乗此为盗者矣】不闻汉主放妃嫔【诛贵妃师云乾元元年正月出宫女三千人】近静潼闗扫蜂蚁【师云收东西京　赵云此公戒约麤豪子之辞】殿前兵马破汝时十月即为虀粉期【赵云告以必破亡之证荘子宋王之猛非直骊龙也子能得珠者必遭其睡也使宋王而寤子为虀粉夫虀之为言若以菜为虀粉之为言散全物为屑】未如【又作知】面防归金阙【庄传克许许子面缚衔璧】万一皇恩下玉墀【时降者皆授莭镇河北之患自此起矣赵云此篇蔡伯喈以为五谷盗贼事其説是按通鉴于广德二年正月载吐蕃入长安也诸军亡卒及乡曲无赖子弟相聚为盗吐蕃既去犹窜伏南山子午防五谷所在为患下巳以太子宾客薛景仙为南山五谷防御使讨之按正月已亥朔至丁已则十九日也此诗盖公于春初闻盗贼之事未间薛景仙讨之之命所作所以有殿前兵马破汝时之句庄子之北游万分未得处一焉】
　　近闻
　　近闻犬戎逺遁逃【説文解字曰赤狄本犬种故字从犬匈奴闻汉兵大出老弱奔走殴畜产逺遁逃萧望之曰狄遁逃窜伏】牧马不敢侵临洮【临洮郡名贾谊过泰论胡人不敢南下而牧马】渭水逶迤白日浄陇山萧瑟秋云高崆峒五原亦无事北庭数有闗中使【言突厥和】似闻赞普更求亲舅甥和好应难弃【賛普吐蕃也薛云唐吐蕃传其俗谓强雄曰賛丈夫曰普故号君长賛普今西域有籛逋者即賛普之声讹而为籛逋　赵云大戎指吐蕃本西属拜必手据地为犬号今读普从逋音而公所用止从本字耳求亲事新书不载但云永泰大歴间再遣使来聘今因公诗见之临洮郡今洮州逶迤字选防余逶迤萧瑟字选蓊茸萧瑟白日浄秋云高形容其无事也临洮今在九域志为州渭水则秦陇一带所经皆是陇山今之陇州地志陇山天水大坂也其坂九囘不知高几许空峒山名乐史寰宇记禹迹之内崆峒者三其一在临洮秦筑长城之所起则洮岷一带皆是也今专以言渭川五原则今之盐州西南拶边北庭数有闗中使则又有突厥通好也或云回纥等国皆在北之地既不附吐蕃故亦遣使于国中其说亦是尔雅曰妻之父为外舅又曰谓我舅者吾谓之甥则妻父者舅婿者甥也孟子言尧之于舜帝馆甥于贰室　师正观十五年妻文成公主中宗景龙二年妻金城公主开元二年自言舅甥乞和亲见吐蕃传今言肃代时】
　　渔阳【时禄山平以雍王遥领范阳卢龙莭制而不出閤】
　　渔阳突骑犹精锐【杜云汉光武谓马武曰吾得渔阳上谷突骑欲令将军将之又唐六兴注蔡邕曰冀州强弩幽州突骑天下之精兵也】赫赫雍王都节【一作前】制猛将飘然恐后时本朝不入非高计【禄山已破朝廷不能革其积复以卢龙授藩镇故李懐仙朱滔之属得以跋扈竟不为朝廷所有　赵云渔阳突骑指雍王所统兵编年通载十月雍王适讨史朝义甲戌大败之于横水克河阳东郡其将张献诚以汴州降十一月薛嵩以相卫洺邢降张志忠以赵定深常易降时公在梓闻雍王之胜尚闻河北犹有未入朝者乃谕诸将茍飘然而来已自后时而不入本朝岂高计乎旧注模棱其说以雍王适领范阳卢龙莭制而不出閤又云禄山已破云云皆非禄山死在至德元载继有子庆绪又继之以史思明思明子朝义自禄山天寳十四载反至广德元年正月安史并灭今于雍王为兵马元帅时谓之安史并灭可也岂得止为禄山平守朱滔反又是德宗建中三年时事李懐光反又是德宗兴元元年时事岂所谓不入本朝耶至以雍王适为遥李懐光为懐仙雕本之误渔阳突骑幽州素有此兵号突骑杜曰说是战国策季良谓魏王曰恃呉之精锐而欲攻邯郸荀子汤武之仁义桓文之节制成公绥啸赋志离俗而飘然史云不后时以缩萧望之志在本朝】禄山北筑雄武城旧防败走归其营【禄山逆谋日炽筑垒范阳北号雄武】系书请问燕耆旧今日何须十万兵【赵云举徃事以惩警不朝之将鲁仲连系书约矢以射聊城中名之曰燕耆旧则本吾民之父老又托之问耆旧以警诸将耳】
　　黄河二首【鲍云黄河北岸海西军胡人高鼻动成羣谓吐蕃入冦旧注谓禄山非黄河西岸是吾蜀谓郑公军当狗之战旧注谓明皇肃宋非　赵云前章罪海西军不能御冦黄河之北大海之西则河北一带之州郡也后章悯蜀人困于供给终之以愿君王无奢移云】
　　黄河北岸海西军椎鼓鸣钟天下闻【赵云言其饮食宴乐之雄侈】铁马长鸣不知数胡人高鼻动成羣【禄山之反皆渔阳突骑及所养同罗降奚契丹曳落河并诱致诸蕃皆胡骑也　赵云传有虞坂之马望伯乐而长鸣李陵报苏武书胡笳互动牧马悲鸣吟啸成羣】
　　右一
　　黄河西岸【赵作南岸】是吾蜀欲须供给家无粟愿驱众庶戴君王混一车书弃金玉【时明皇在蜀肃宗起灵武师云庾信江南赋并吞六合混一车书赵云上之人须蜀人之供给乃至于家无粟其字依傍陶潜瓶无储粟公所愿与众庶同心御难伐叛以尊戴君王使天下车同轨书同文弃金玉而尚敦朴用意深矣书众非元后何戴黄河南岸一作西岸师民瞻所传任昌叔本取之非是盖河自西注东正定是南北岸其曲处而后有东西岸也成都路虽在中国西南以河言之虽逺而实南耳时史思明未灭车书犹未混一车书混一前人全语弃金玉传不寳金玉】
　　右二
　　自平
　　自平中宫【一作官】吕太一【吕太一代宗时为广南市舶使东坡诗话自平宫中吕太一世莫晓其义妄者以唐有自平宫偶读宗实録有中官吕太一叛于广南诗盖云自平中官吕太一故下文有南海收珠之句见书不广轻改文字鲜不为笑　杜正谬云以自平为宫名非盖巾中吕太一为市舶使逐张休作乱以兵平之故云自平中宫吕太一宫中乃中宫传印者误按旧史代宗纪广德元年十二月甲辰宦官市舶使吕太一逐广南节度使张休纵兵大掠广州中官误为宫中明矣　赵云杜田因东坡而为之说而事乃代宗时为异也今按资治通鉴亦载如此诗话岂误以代为乎中官字蔚宗宦者论于是中宫始盛】收珠南海千余日近供生犀翡翠稀【太一反赋不上供】复恐征戍干戈密【赵云以中官既平国家于南海收珠又千余日千余日二年十个月也自广德元年歴二年永泰元年两全年至今歳大厯元年十月已后是为千余日二年十个月之后近复生犀翡翠之不供无乃烦国家征伐之干戈乎公忧国如此】蛮溪豪族小动摇世封刺史非时朝蓬莱殿里诸主将才如伏波不得骄【师云杜言洞豪世袭刺史虽不奉朝请但羁縻而而今若尽取则生边患　赵云此又戒约溪洞蛮也谓其小有动摇便受吾唐世封为刺史非是从时朝之礼者不知殿前主兵之将才如伏波可辨征南之事汝不得自骄悍也与殿前兵马破汝时十月即为虀粉期同意】
　　除草【去防草防徐盐反或音潜苏东坡云防草蜀中谓之毛防毛芒可畏触之如蜂虿治风疹以此防之一身失去业背紫者入药防山韭】
　　草有害于人曽何生阻脩【言草之毒者不必生阻脩之处虽平夷之地亦有之　赵云此主除恶之义以恶防草之为害也言其直生平近处诗道阻且脩脩旧注非】其毒甚蜂虿【左传蜂虿有毒】其多弥道周【周道两榜】清晨歩前林江色未散忧芒刺在我眼【霍光骖乗上内严惮之若有芒刺在背】焉得待高秋霜雪一霑凝【一作衣】蕙叶亦难留【赵云蜂虿防上皆芒刺触之能螫人弥道周防最蔓生字则诗生于道周在眼字谢灵运诗想见山中人薜萝若在眼又欲先秋降去之若待秋则霜雪一霑蕙与防草同一衰落亦美恶俱尽矣谢灵运诗崖倾光难留霑疑自在草上一作霑衣非】荷锄先童稚【陶徴君荷锄虽有倦　赵云陶潜诗带月荷锄归旧注在后后汉邓禹传父老童稚满其车下】日入仍讨求【赵云荘子日入而息】转致水中央岂无双钓舟顽根易滋蔓【在传无使滋蔓】敢使依旧丘【鲍明逺复得还旧丘　赵云水中央诗宛在水中央旧丘自阆州归成都指草堂之居草堂断手寳应年是夏送严武至绵遂徃梓阆至今年广德二年春未又归故得指为旧丘】自兹藩篱旷更觉松竹幽芟夷不可阙疾恶信如讐【左传周任言为国家者见恶如农夫之务去草焉蒦夷蕴崇之絶其本根勿使能殖则善者信矣师云后汉张俭清洁中正疾恶若讐　赵云藩篱字贾谊无有藩篱之限】
　　客居【赵云此云安诗】
　　客居所居堂前江后山根下堑万寻岸苍涛郁飞翻【赵云王餐诗茍非鸿雕孰能飞翻本言禽鸟今转闬于苍涛愈奇矣】葱青众木稍【沈林文林簿杳葱青】邪竪杂石痕【増添沈休文许哨璧思邪竪絶岭复孤圆】子规昼夜啼壮士敛精魂【赵云江文通恨赋拱木敛魂晋阮籍咏懐容色改平常精魂自漂沦】峡开四千异水合数百源人虎相半防相伤终两存蜀麻久不来吴盐拥荆门【蜀人以麻布货易吴盐】西南失大将商旅自星奔【时崔宁杀郭英又杜云刘孝标广絶交论靡不望影星奔】今又降元戎已间动行轩【时除杜鸿渐为成都尹】舟子利涉亦凭节制尊【赵云峡闻四千里千字可疑岂自渝州明月峡至防州西陵峡而下有水路四千里乎相伤终两存由老子言人神两不相伤而变用之蜀麻久不来呉盐拥荆门以商旅不行之故旧注亦是按编年通载永泰元年闰十月劔南兵马使崔旰反杀其帅郭英又又按资治通鉴大歴元年二月壬子以杜鸿渐为山南西道劒南东西川副元帅劔南西川节度使以平蜀乱今云西南失大将则崔旰杀郭英乂今又降元戎则时除杜鸿渐镇蜀英乂以定襄郡王领节度故云大将鸿渐以宰相充尹山西劔南副元帅故云元戎舟子利渉亦凭节制尊所以结商旅星奔而麻盐不通之句诗招招舟子易涉大川节制元戎之节制字见上渔阳诗注言用兵舟子为商贾亦以节制然后免攘夺之忧】我在路中央生理不得论【甫依严武武死英乂粗暴不能容旋有崔寜之乱甫所以进退不能】卧愁病脚废徐步视小园短畦带碧草怅望思王孙【思严武増添刘安招隐辞王孙游兮不归春草生兮萋萋】凤随其凰去【鲍云岂郑公之夫人继亡】篱雀暮喧繁【言贤者亡小人喧竞也时崔宁杨子琳柏正节更来成都】览物想故国十年别荒村【赵云欲南下归长安到处留滞今尚在半路旧注非盖武永泰元年四月尽日死公五月下戎州九月在云安有客居之堂至今歳二月巳后闻子规赋此岂曽见郭英又之来邪自徐步而下四句因步小园见草见雀感于物而兴焉故见短畦之碧草则思王孙司马相如琴歌凤兮归故乡遨游四海兮求其凰故见暮雀之喧繁而懐凤凰之游徃旧注以王孙作思严武暮雀作崔宁等甚无谓也荒村故国之居十年不归为荒村】日暮归几翼北林空自昏安得覆八溟为君洗乾坤【时厌乱久故甫前有洗兵马此有洗乾坤之说】稷契易为力【言得人天下不足治】犬戎何足呑儒生老无成臣子忧四藩箧中有旧笔情至时复援【赵云几翼譬能归乡者几人自昏譬故居昏暗无有归栖之翼道路梗澁之故继之以覆八溟洗乾坤公又曰遥拱北辰纒冦盗欲倾东海洗乾坤安得壮士挽天河尽洗甲兵长不用皆此意援字曹子建援笔从此辞】
  </div>
  <div class="pagination">
   <a href="九家集注杜诗_page6.html">
    上一页
   </a>
   <span>
    ...
   </span>
   <a href="九家集注杜诗_page2.html">
    2
   </a>
   <a href="九家集注杜诗_page3.html">
    3
   </a>
   <a href="九家集注杜诗_page4.html">
    4
   </a>
   <a href="九家集注杜诗_page5.html">
    5
   </a>
   <a href="九家集注杜诗_page6.html">
    6
   </a>
   <span class="current-page">
    7
   </span>
   <a href="九家集注杜诗_page8.html">
    8
   </a>
   <a href="九家集注杜诗_page9.html">
    9
   </a>
   <a href="九家集注杜诗_page10.html">
    10
   </a>
   <a href="九家集注杜诗_page11.html">
    11
   </a>
   <a href="九家集注杜诗_page12.html">
    12
   </a>
   <span>
    ...
   </span>
   <a href="九家集注杜诗_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
