<!DOCTYPE html>
<html>
<head>
    <meta charset="UTF-8">
    <title>绀珠集 - 第 54 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 54 页/共 81 页</h1>
    <div class="content">　　元白酬和千篇元守浙东白牧苏台置驿逓诗筒及云有月多同赏无杯不共持其句都是暗合处耳

　　空梁落燕泥
　　隋炀帝作诗有押泥字者羣臣皆以为难和薛道衡后至诗成有空梁落燕泥之句帝恶其出已右因事诛之临刑问道得空梁落燕泥否

　　锦帐三十里
　　京师名倡曰娇陈如姿艺俱美陆州尹一见求纳焉陈如曰得锦帐三十里乃可盖戏之也

　　骰子
　　明皇与杨妃采戏将北惟重四可解连叱之果重上恱顾髙力士令赐绯遂不易

　　胎髪笔
　　南朝有姥善作笔以胎髪作者尤佳又有笔工名铁头能莹管如玉世莫传其法焉

　　金鳌光
　　于頔在海南日一夜方三更忽晓如日初出移时复暗徧岭南悉见复有客言某日夜见海中大鳌浮出目光照耀天地如白昼徐徐复没验其日正同

　　辅唐山
　　太和先生服饵得道请于髙宻牢山合炼明皇许之改牢山为辅唐山令居之

　　定婚店
　　韦固未娶道遇异叟持婚牍令固以赤绳系之乃曰此店北卖菜媪女乃公妻后为贵人取妇果然

　　○本事诗【孟启】

　　紫云
　　李司徒宴杜牧之在坐会中女妓皆集杜曰闻有紫云者孰是李指示之杜曰名不虚得冝以相惠众妓皆笑杜朗吟曰华堂今日绮筵开谁唤分司御史来忽发狂言惊满座両行红粉一时回

　　饼师
　　宁王宅前有卖饼者妻甚美而贫寜王厚遗其夫而娶之经岁因问曰颇忆饼师否特召之使见注视泪下如雨不止

　　结今生縁
　　开元中赐邉衣制自宫中有军士袍中得一诗云蓄意多添线含情更着绵今生已过也重结后生縁持诗白帅帅以闻明皇问之有一宫人自言万死即以嫁得诗者曰与尔结今生縁耳

　　金鏁诗
　　僖宗朝出冬裘以赐邉士或于袍中得一金鎻并一诗云玉烛制袍夜金刀呵手裁鎻寄千里客鎻心终不开帝闻之亦以宫人赐得诗鎻者焉

　　桐叶诗
　　顾况甞于御沟流水上得桐叶有诗云一入深宫里年年不见春聊题一片叶寄与有情人况复题叶于上流泛之后十余日况又得一诗其诗之意若复况者耳

　　红叶诗
　　卢渥于御沟得红叶有诗云流水行太急深宫尽日闲殷勤谢红叶好去到人间卢藏之后宣宗即位放宫女卢得一人见红叶曰当日偶题不忆君得之也

　　胡麻好种
　　朱滔军中有一士人善诗滔令作寄内诗复令作内答诗云蓬鬓荆钗世所希布裙犹是嫁时衣胡麻好种无人种正是归时君不归

　　章台栁
　　韩翃得妓栁氏既成名不敢携归留都下三岁不果迎寄诗曰章台栁往日青青【一作依依】今在否纵有长条如旧垂也应攀折他人手

　　与此韩翃
　　德宗择知制诰批曰与韩翃时有同姓名者遂具奏复批曰春城无处不飞花寒食东风御栁斜日暮汉宫传蜡烛轻烟散入五侯家与此韩翃

　　崔护
　　崔护风姿甚羙清明日逰城外叩一庄门求饮有一女以杯浆遗护意属甚厚明年思其人复往叩门乆无人应因书一絶于门云去年今日此门中人面桃花相映红人面不知何处去桃花依旧笑东风后数日复往则闻哭声遂叩门问之一老父出曰子非崔护耶曰是父曰子杀吾女吾女自去年清明后若有所失比见门扉题字遂至絶食而崔亦感恸请入视之因大呼曰护在斯护在斯女遂复生老父即以此女归崔护也

　　玄都观诗
　　刘禹锡召还作赠看花君子诗云紫陌红尘拂面来无人不道看花回玄都观里桃千树尽是刘郎去后栽有言其怨愤者引此诗为证复出为连州再召还又题云贞元二十一年春余为屯田员外郎此观未有花后贬朗州居十年召至京师人言有道士手植仙桃盛如霞遂有前篇旋又出牧于今十四年始为主客重访旧逰无复一株唯兎葵燕麦动揺春风耳因再题云百亩庭中半是苔桃花净尽菜花开种桃道士今何在前度刘郎今又来【一作独又来】

　　太痩生
　　李白论诗甞谓五言不如四言七言又其靡也况使束于声调哉故其戏杜甫云饭颗山头逢杜甫头戴笠子日卓午借问别来太痩生只为从前作诗苦

　　青楼薄幸名
　　杜牧之及第后三年狎逰甞为诗曰落魄江湖载酒行楚腰纎细掌中轻十年一觉扬州梦赢得青楼薄幸名盖谓此

　　张好好
　　杜牧赠张好好诗序云牧侍沈公传师幕在江西时好好年十三以善歌入籍后一年公镇宣城复置好好宣籍中又二岁为沉着作述师以双鬟纳之又二岁于洛阳东城复见好好感旧作诗三十韵以赠之

　　剪水作花
　　陆畅雪诗云仙人寜底巧剪水作花飞

　　米家荣
　　刘禹锡赠歌者诗云唱得阳闗意外情旧人唯有米家荣近来年少轻前軰好染髭须事后生

　　石头城诗
　　刘禹锡云白二十苦爱我石头城诗云山围故国周遭在潮打空城寂寞回我自知不及韦十九诗云春潮带雨晚来急野渡无人舟自横

　　○山海经【阙名】

　　招揺桂
　　招揺山多桂

　　迷榖
　　有木其华四照名迷榖

　　丹栗
　　矩山丹栗

　　玉荣
　　注云玉之荣华也黄帝取食之

　　宻都
　　青要山号帝之宻都

　　霜鸣钟
　　丰山有九耳钟每霜降则自鸣

　　鸣石
　　长石山石击之可以闻数里

　　三青鸟
</div>
    <div class="pagination">
<a href="绀珠集_page53.html">上一页</a><span>...</span><a href="绀珠集_page49.html">49</a><a href="绀珠集_page50.html">50</a><a href="绀珠集_page51.html">51</a><a href="绀珠集_page52.html">52</a><a href="绀珠集_page53.html">53</a><span class="current-page">54</span><a href="绀珠集_page55.html">55</a><a href="绀珠集_page56.html">56</a><a href="绀珠集_page57.html">57</a><a href="绀珠集_page58.html">58</a><a href="绀珠集_page59.html">59</a><span>...</span><a href="绀珠集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
