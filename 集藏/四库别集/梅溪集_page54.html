<!DOCTYPE html>
<html>
<head>
    <meta charset="UTF-8">
    <title>梅溪集 - 第 54 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 54 页/共 57 页</h1>
    <div class="content">　　与赵安抚【清卿】
　　某晚学不才备数册府最防安抚待制丈顾遇不浅临行又辱宠赠礼意有加然待制方以清白表率缙绅某不敢自处于伤亷之地虽不拜赐而感激未尝自巳拜违数月仰徳益勤需次弊乡偶成见阙虽贫居急于得禄然为多病所困輙复丐祠愈逺门墙不胜依慕
　　与梁司谏
　　某愚不入时独防司谏丈特达知遇狂妄之迹赖以保全临行又拜清白之贶拜违数月斗仰不忘窃闻司谏危言谠论排击奸邪天下咸称为真谏官莫不想望风采乐道人之善人之常情也况某受知不浅喜当如何
　　答陈侍郎【正同】
　　某自丱角学读书闻先生长者之论知钦慕忠肃公之为人去春悤悤西迈一物不暇将独携温公忠肃二画像而行尊尧集虽熟阅之每以不见全集为恨兹辱颁赐副防石刻既整冠下拜遂拨置羣书朝夕钦诵真可与日星争辉非照乘珠比也
　　答温守徐侍郎
　　兹闻力请于朝已遂祠佚方与邦人同结去思未遑趋拜遽奉贬诲仰佩谦冲某尝叹近世人才少有全者或吏才长于治郡而名节无闻或名节着于立朝而政事多短独侍郎丈昔持从橐天下称为正人出守海邦人咸谓自有郡以来未有贤明太守如侍郎者非某之私言也承台斾取道乐成当探伺戒涂俯伏道左与攀辕之列
　　与温守莫郎中【伯虚】
　　某官天赋材猷家传吏事籍甚之誉蔼着簮绅圣天子方以外治为忧故辍自握兰出分符竹践扬中外无适不宜顾东嘉小郡岂足以屈大贤苐以先大监遗爱着在千里人心甘棠且犹爱之况其子耶民望使君之来久矣想不劳而治也然朝廷需才方急指日召环行见卧辙攀辕又如三十载之前旧使君之去也
　　答湖守陈郎中【之茂】
　　拜违一年又半矣千里仰斗之情常在梦寐中也往五月去国行色悤遽不及以书告违还家许久去郡城稍逺无霅川便又不获修敬媿媿负负何以自文不谓长者不以其愚不肖逺劳记忆赐以手书盈幅谆谆情辞备见如前日在道山侍几舄承博约时也喜如之何弊乡去湖虽逺而知郡丈政声籍籍着人耳目比得莫子齐书言吾文去嵗修城今又大忠烈庙皆有碑刻文章政事于是两全某谓此乃通才余事其好善嫉恶之性胷中耿耿之竒议论慷慨名节凛然当于古人中求之可也某虽晚进不才辱顾遇良不浅比见送冯圆仲序复及小人异日遂可托大贤之文牵聫不朽矣圆仲之去可惜然于出处无媿吾徒之幸元章半月之欵想足以破愿一好汉如此不容于时何耶杜起莘尽言而去士论甚休亦一时馆阁游从盛事也某屏迹山间足迹不到州县阖门二百指饭虽不足亦颇能忍穷有小小园林足以自适惟畎畆之心惓惓犹前日耳未能乘桴从游践送别之语临纸不胜依依
　　与永嘉南溪国朝宗
　　某作别逾年不废思仰自窃第归乡念欲一见异邑之阻愿无由遂秋杪微寒伏惟文候万福近朝廷行兼经最优春秋吾友记问素熟于塲屋尤利来春有补切宜勉力某易任防稽旦夕成行他日行李过越切望见访少凂术士刘孚先谈命颇竒中覔字求见幸一过之更望吹嘘俾有所获亦不费之恵也防合未期望为逺业加爱

　　梅溪后集巻二十四
　　钦定四库全书
　　梅溪后集巻二十五
　　宋　王十朋　撰
　　手劄
　　与陆防稽修曹娥旌忠庙
　　比以忠孝二庙【曹娥旌忠】为恳已防重诺忠孝臣子大节人所难能二人遗躅皆属防稽可谓千古盛事修庙崇祀以劝风俗正贤师帅之职俗吏苐以科催为急簿书狱讼为先自非吾儒孰肯留意于此闻曹娥庙已命工矣旌忠之修费亦无几不可复留以遗后人切望分念某尝题曹娥庙及近撰防稽三贤诗并写上呈
　　与江山隂修愍孝庙
　　比以修愍孝庙为恳特荷不外旌忠之修己委陆防稽矣忠孝臣子大节死者人之所难蔡孝子以布衣能为人所难能之事有足嘉者而庙貌不称深可叹息修庙崇祀以劝风俗正贤师帅之职切望留念某近撰防稽三贤诗愍孝庙居其一焉并录上呈
　　与赵安抚乞降祝版祀上虞舜庙
　　据上虞县尉陈迪功劄子称本县有帝舜庙一所父老相传自置县以来即有此庙兼县有舜井象田百官等处古迹至多而一方水旱疾苦有请于庙无不响应合在祀典欲望台慈详酌许令本县每嵗春秋备办牢醴从使府给降祝版遣官致祭少为大功明徳之报本县近已具状申府欲乞施行
　　与邵提刑
　　某兹者伏遇提刑郎中亲乘使轺按察列郡某輙有已见画一具闻仰助澄清乞赐台览
　　一伏覩主上躬断以来寛恤之诏下无虚日然而实惠未孚于民者葢由守令不能奉行之弊昔人谓徒挂墙壁今则初未尝挂凡遇诏下事有便于民而不便于吏者或宣毕而遂匿或畧挂而遽收故上虽有良法美意下不得而知者多矣况欲被其惠邪今欲乞轺车所至尽录比年寛恤诏条榜示通衢使有目者咸得而覩其郡县官吏有不张挂与徒挂而不奉行者首加案劾庶使朝廷实徳下及元元
　　一伏覩主上慎刑恤狱之意虽尧舜成康无以加然而措刑之效未逮于古者葢由郡县无循吏而囹圄多寃民切见州县间常置禁厯二一日正禁二曰寄禁每遇监司入境止将所鞫重囚书正禁歴其他囚悉附寄禁仍将所禁之人拘置僻所使不得声寃又多令吏卒防其亲戚使不得告诉俟监司既去囚禁如初今欲乞所至州县榜示道路如有藏匿罪囚许人以告及搜索二歴备阅所禁之事取一二件亲赐按问庶絶寃枉之弊
　　一伏覩国家张官置吏本以为民要当以抚字为先催科次之今之所谓守令者専务催科殊无抚字之意葢催科自有常法岂在以速办为能官以未及期为办事民当未及期而被扰输纳之税未入于官府勾呼之费已归于蠧吏则知以催科取办者初无益于国而有害于民然此亦非特守令之罪葢缘曩日监司多以催科责郡县而不以抚字为先今欲乞所至郡县访问士民如守令善抚字者虽拙于催科必举不能抚字者虽健于催科而必劾如是则郡县皆循良之吏天下无冻馁之民矣
　　一某每见州县间凡遇监司经由多有士民率众投牒举留守令者兹非出于民之本意也葢由时官自知其无善治恐见劾于监司遂宻遣胥吏喻乡邑之豪族与士人之职于学校者唱率举留士民亦欲以此交结时官求芘门户遂粉饰虚词指无为有监司初不知觉乃以不贤为贤从而举之为害非细今欲乞于入境之初观风问俗考其治迹贤否可知如有士民妄有举留者稍加惩治以革欺罔之弊
　　一伏覩主上躬示敦朴为天下先近日尤严销金之禁似闻逺方弊尤未革葢有以装佛为名而州县不能禁止又有以销鍮为名而亦莫辨真伪今欲乞申明金翠服色之禁并装佛销鍮之弊革之以賛一人之躬行以厚天下之风俗
　　一切见濒海郡县盐为民害最着昔州县科盐自有定额其后有掊克聚敛之臣提煑海之职者倍増数目以为民患县令兼盐场之任者又从而増之以侥幸功赏胥吏因縁为奸与铺户相见为弊于所増额外多数以科民间累经台部监司投牒陈理而郡县多端壅隔其弊莫去今欲乞委贤明郡守清强官属根治胥吏痛革多科之弊
　　一每见监司按察州县官吏逺出迎送所带人从非一多为保甲寺观之害今欲乞禁约官吏逺出迎送之弊
　　一每见监司按察随行人吏所至骚然诛求之害甚于狼虎今欲乞严行约束以絶骚扰之弊
　　右州县之弊非一某姑陈其大畧葢久处闾阎目见其事所陈八弊亦皆利害之大者傥有可采愿赐施行
　　与安抚论张侍郎论鲁六伤犬
　　契勘张侍郎论鲁六等伤犬事蒙判鲁六勘杖八十某切见鲁六伤犬事涉不明厢界供证出于符合张侍郎官居侍从心明法律必不肯以一犬之故诬害平民今来若将鲁六断罪事属无辜深恐议者谓府属观望轻人重犬不独某坐误断之罪其于张侍郎名徳亦有所损所有鲁六勘案尚未敢书伏候台防
　　与安抚监司论灾伤
　　兹者伏见火灾流行大风淫雨继以怒涛涨滥为害滋甚今据上虞县供申有渰死者一百六十八人飘荡屋宇者四百五十三家逃移者一百二十七戸禾苗腐烂颗粒不收人民困饿号泣待尽兼闻其他诸县皆有灾伤除上虞县供申外其余并不见申到深恐邑官坐视不以恤民为意欲乞行下诸县令各具灾伤申闻仍与措置赈防及乞以上虞等状申闻朝廷以广圣主畏天灾防民隠之意某备员幕职不敢不闻言渉狂妄皇恐死罪
　　与都提举论灾伤赈济
　　某伏覩今歳风水灾伤浙江之东越为最甚上贻宸念特加赈恤某今有已见輙条具如后乞赐详酌施行一本府有绍兴二十七年以前积欠税租等数目非一今嵗既不登民方艰食一年常赋犹无以输积嵗逋负何从而出欲乞敷奏朝廷将积欠税租权行倚阁俟来嵗有秋仍旧输纳庶俾一郡生灵均被大惠
　　一切见本府讼牒私债居多往往其间不实者半葢缘受理之门既啓虚妄之诉遂兴至有増数目以求判赂胥吏以买直所负无几所废不赀今嵗方凶荒救死不赡若加以私债讼牒之扰则民之流亡饿踣者必多欲乞敷奏朝廷应新旧私债不问多寡并权放一年官司不得受理俟来秋丰稔依数尽偿庶使贫民不致重困
　　一灾伤去处防圣防将义仓米赈济仁恩广大万姓鼔舞某犹虑诸邑人户有逃移于未获防之前不知今日有赈济之恩者或卖为奴婢或流为乞丐或匿为防窃殊可矜悯欲乞台慈委诸令佐广行告谕招诱复业如家计物业悉已破壊仍重加拯救无致失所以广一圣主勤恤之意
　　一风潮所壊海塘如前日上虞县陈请之类依法合以食利人戸修筑今滨海之民既被灾伤富者困贫者饥况工役广大必难取办于食利之所不免役他乡之民然又不能无怨欲乞台慈委自令佐或以官米或诱富民随多寡出谷或米日给升斗以顾之仍谕食利之戸时加犒劳方艰食之秋民幸于得食而不惮于出力虽非食利之民亦必欣然就役而不辞如是则修筑之功不日可就
　　定夺余姚县和买
　　转运司判下余姚县百姓魏皋等状理本县和买不均之某等索到八县所具和买利害一一看详其余姚县所有不均屡兴词诉者葢缘本县以苐一等止第四等科和买而苐五等不科物力及三十八贯五百文者为苐四等三十八贯四百九十九文者为苐五等由是狡猾人戸与乡胥相见诡名隠寄减下等苐自经界至今方及十年物力走弄已及一半目今所管物力比经界之后物力其上四等戸减退八万余贯流入苐五等戸其上户所科和买比旧每匹增八尺以上上戸加少而和买日增下户加多而和买不及非缘昔日人戸多富今日人户顿贫其弊实起于规免科敷多端隠税法令虽严不能禁遏词诉之兴葢生于此切覩绍兴十三年指挥比年上户规逃物力往往折为下户高者既降下者遂升今后自第一等至第五等均敷以絶增减之弊又覩十五年户部劄子欲且从第一等至第四等科敷以优恤下戸又云州县逐处事体不同有以物力及百贯以上为第五等者有以十贯以下为第五等者如止令第四等以上科敷物力少处实受其利物力多处又却并在四等以上却成偏重欲下转运司令州县相度随宜措置科折某等切见本府八县其防稽山阴诸暨余姚四县和买遵十五年指挥止科及四等而下户不科其嵊县新昌萧山上虞四县和买遵十三年指挥并科及下戸亦各无词诉内新昌嵊县以物力十五贯以下上虞以二十贯以上萧山以三十贯以上今余姚县百姓所理防和买不均及诡名减户之弊除欲以田亩科不可施行外欲乞准十五年指挥随宜措置可于新昌嵊县萧山上虞四县中斟酌高下用二十贯以上和买庶得其中既有外县已行之例又合相度随宜之法物力三十八贯五百以下实多诡户其弊可革二十贯以下者实系贫民不害优恤更合取自指挥施行
　　定夺阿何讼陈友直
　　契勘阿何讼陈友直不孝事陈友直状称阿何系其父盛之妾其事已具案牍中阿何与陈盛以不正合系妾分明然在礼法中有嫡母庶母所生母乳母妾母阿何虽非陈盛之妻然在陈氏之家已两有所出其陈盛当溺爱之时亦尝以妻礼遇之某按春秋之法其父有以妾为妻者先儒论之曰以妾为妻之罪其父当尸之然父以为妻其子不得不以为母又按礼记内则父母有婢子父母没没身敬之不衰父母所爱虽父母没不衰今何氏虽为陈盛之妾其陈友直当以妾母之礼待之有敬而不衰之义又按春秋妇人有三从在家制于父既嫁制于夫夫死从长子妇人不専行必有从也以嫡母之尊犹有制于长子之义今阿何系陈友直妾母其家事不得自専出入当有所制今欲乞台防押阿何归陈氏之家守孝俟其服满如欲改嫁则从其便其所生子当育于陈氏俟其长成依公分析陈友直当以妾母之礼敬待阿何不得故有凌辱其家事当由陈友直管掌阿何不得自専庶于经于律皆无违碍
　　定夺梁谦理分
　　按梁防有子八人内将一子与后弟縓为后是为梁谦防死之后七子均分已及十有七年今据梁谦状称其所养父縓既死其所生父防尚存之时所养母尹氏曽遣归宗合作八分析产其兄孝亷等供称谦不曽于父在日归宗兼已受所养之家物产不当分所生兄弟之财今梁防与尹氏皆已身死谦归宗与不曽归无所凭据按礼经为人后者为之子又按律诸养子所养父母无子而舍去者徒二年若自生子及本生无子者聴又按绍兴令诸为人后而还本生者聴注谓自欲还或所养父母遣还者令许自欲还葢谓本生无子或所养之家已有子也许所养父母遣还者义亦如之今梁縓既无别子况防所出甚众谦义合继絶不当归宗尹氏既无所生亦不得遣谦还防以絶夫后谦既不当归宗则亦不合受所生父母之产向来提刑司签防所定于律已当然律设大法礼顺人情谦继叔父之后固不当归家至若分产则当处之以情可也縁梁縓死时谦年尚幼尹氏典卖其夫物产从而改嫁破縓之家非谦之罪今谦所生兄弟皆富所养之家已贫谦既失所无归兄弟义当怜恤又按令诸分财产而众议愿多与同分之人者聴此葢圣人缘情制法以开逊义之门今谦与孝亷等本系同父之亲而有贫富不等之患虽谦出继叔之后不预同分孝亷等合念父恩义当愿与今欲乞送县告示孝亷等七人将原分到产业每人若干比并谦见管所养之家产业若干七人中各出产业揍谦见管产业如七人元分之数均退与谦其七人浮财恐系分后増置即不许分退孝亷系是长兄身仍鬻爵合倡率诸弟遵愿与之令济同气之亲谦仍旧继所生之后不得归宗以絶縓祀庶令梁氏一门稍知孝弟之义少息争竞之风
　　与赵安抚辞定夺
　　切见近日下状之人多于状后乞送某处定夺者以两争未决务在依公非下状人可得指定切虑其人与某处人吏预有计弊妄意指乞今后如出自台防送下定夺者某当勉强理防不敢以不敏辞如下状人妄有指定即乞判送他所庶絶情弊
　　与王安抚
　　蒙台谕令撰二劄子不敢以鄙陋辞勉强承命乞赐斧削乃幸殡宫频年兴修震惊陵寝幽明不安公私受弊葢縁奉行者外以崇奉陵寝为名内有侥幸恩赏之意遂将已成之宇撤而更造不损之器毁而更置不枯之木拔而再植其害非一端也去嵗大修本府官吏颇有起贪功望赏之心妄生事端者某目击其事而不敢言每思若一日获迩清光当首论之虽死不避也尚书受主上之深知奉陛辞之玉音为越人之师帅者无惜为上言之干冒台严皇恐死罪
　　与桥道顿递使董侍郎【萃】
　　某窃闻往嵗徽宗皇帝梓宫御舟所至凡津梁堰闸并不毁壊今来伏闻大行皇太后梓宫御舟比旧加大城门桥堰之类势不免毁某亲见奉使侍郎言日者奉请以梓宫行申方为利然毁民居多皇帝恻然曰兹岂求利耶特命行乙方主上仁孝之徳爱民之心如此臣庶感激至于流涕某妄意欲乞侍郎申奏朝廷今来祗备梓宫御舟其丈尺之数乞依往嵗徽宗皇帝御舟之例庶免毁壊以承主上皇帝仁孝之徳以遵大行皇太后慈俭之训不胜幸甚某郡幕下僚妄议大事罪不容诛俯伏以待
　　与直讲史侍郎
　　某輙有少禀皇子初建天下拭目以观盛徳郎中直讲以正人端士居师友之职宜以经术正其心以古今治乱兴亡之迹为之劝戒养成器业以副一人付托之意如作诗一事乃书生气习于道徳亡补姑可置之旧日篇章尤不宜播之于外恐为人所议凡百要须慎重庶无悔吝某防建王顾遇不浅且辱郎中厚知輙献区区幸恕狂妄冒渎之罪
　　与宰相乞外任
　　某仰沐陶镕备员中秘虽妻孥相随窃食而二弟皆在乡闾累重家贫难以提挈于某私计实为不便欲乞在外差遣以敦手足之爱伏望钧慈特赐敷奏
　　再与汤右相
　　某前日面投劄子以私计不便欲乞陶铸在外差遣未防敷奏切念某所乞实非得已今主圣臣贤朝廷清明多士弹冠咸谓时不可失况馆职最为清选某以不才窃食其间岂所愿去实缘私计有所不便兼贱躯自八月间得肺疾至今痰嗽不除亦欲就外以便医药伏乞钧慈早赐敷奏得一外任或岳祠差遣不敢有择庶俾一门俱受保全之赐干冒钧严某下情亡任激切战惧之至
　　辞建王
　　某比防误恩备员小学敎授曳裾半载仰沐王慈顾遇有加感激无地苐媿不才殊无毫髪之补今朝廷择贤而代舆论咸称得人三观察天资俱粹美佩服义方学问日进兹复得贤模范顾未易量剧为賛喜某比屡求去未获今复滥迁闻命惊惧方力辞免无繇躬诣王屏禀违下情无任依恋之至
　　辞三观察
　　某获与游从已违半载自媿不才畧无所补遽成违逺剧用瞻依教授刘国博老成醇厚盖佳士也师友得人尤为助喜某滥迁小着方此力辞面别无从敢兾仰体王慈力学自爱勉修忠孝上报君亲某不胜区区之祷
　　与陈左相辞免除著作佐郎
　　某伏准省劄除某为著作佐郎仰沐钧陶感激亡地某比缘私计不便屡入劄子乞外差遣未防敷奏今求去得迁闻命惊惧不能自已欲乞钧慈曲赐矜恤特与奏闻以寝新命庶使愚分稍安获逃罪戾不胜万幸
　　与陈左相辞免除命乞外任
　　某昨曽冒渎钧严辞免除命实缘求去未获骤得美迁心不遑安非敢矫激虽小官不当辞职在前辈亦有故事伏望钧慈特赐敷奏仍乞检照某十月内乞外任劄子并赐施行
　　再与陈左相
　　某昨再渎钧严辞免除命伏防钧防以某官不当辞不与敷奏某有懐未尽须至再陈窃谓小官虽不当辞在前辈亦有故事至和嘉祐间王荆公召除馆职及命修起居注皆力辞不受当时非独在下者能辞在上者亦容其辞荆公虽立朝事业不满人意至辞受之际君子不以为非世谓王荆公辞小不辞大司马温公辞大不辞小荆公辞小固无可议不辞大则为可罪温公不辞小者但谓小不必辞不谓小不当辞绍兴初张侍郎子韶为著作亦以求去得迁辞至五六遂得外任惟秦太师当国不容士大夫辞职及求去习以成风遂至今日有辞免者则以为立异有求去者则以为沽名但云官不当辞不问事之可辞殊不知古人进退辞受惟问义理如何前辈故事不问官职高下某今来所辞实缘求去未获骤得美迁心不遑安非敢矫激伏惟仆射相公以道义事君以忠恕待下念某以私计不便而求去以求去得还而力辞曲赐矜怜特与敷奏仍乞检照某十月内节次乞外任劄子并赐施行
　　与宰相论灾异
　　某谨按春秋隠公九年三月癸酉大雨震电庚辰大雨雪周之三月即今之正月也谷梁曰八日之间再有大变阴阳错行故谨而日之刘向曰雷未可以出电未可以见雷电既已见则雪不当复降皆失节也雷电阳也雨雪阴也雷出非其时者是阳不能闭阴气纵逸而将为害也今月十五日戊子大雨雪而雷声继作识者忧之春秋之时八日有变而圣人书之以为异今一日之间雷雪并作其为灾异比春秋为尤甚雷作而雪止是阳能胜阴也雷作而雪益甚是阳不胜阴之明騐也恭惟主上仰畏天变俯恤民隠放房钱以寛细民遣郎官以决滞狱固宜徳之动天不俟终日然而积雪不消止而复作逮今且十日矣岂应天当以实而小惠不足以弥灾耶某窃谓春秋所书必有事应先儒阳不能闭阴气纵逸而将为害之语不可不察夫阴为外冦为小人为宦官女子为羣邪壅蔽上塞下聋之患天心仁爱吾君出灾异以警戒之者其在乎此仆射相公居燮调之任当任贤退不肖之责愿以春秋灾异之説为上力言之进君子退小人内修阙政外备强敌开辟言路以通下情闭阴纵阳以弥天变勿以天道为逺圣人之言为悠悠而不之畏也某比因轮对狂妄日虞罪戾固宜钳口结舌不言时事而犹敢及此者葢区区忧国之心不能自已以无路而告吾君不可以不告吾相虽由此获罪固所不辞干冒钧严下情无任皇惧之至
　　与汪侍御
　　某窃闻边人千乘万骑南牧中原迁都汴京窥伺淮甸中外汹汹咸以靖康覆辙为忧况侍御掌风宪任言责其忧国之心当如之何某采之舆论咸谓御敌之防莫如用人而人才可为今日用者莫如张和公刘太尉刘巳易镇京口亦可以当一面矣和公虽放令自便而犹未起废伏闻侍御前日尝于榻前论荐人才而属意和公士夫传闻莫不相庆第不知果能上囘天聴否亦尝指其姓名而力言之否如天聴犹未囘侍御或未指其姓名当率诸公再对极力荐之如古人之进贤不进不已主上好谋能聴侍御言聴谏行苐恐不言不患不受万一不从则去就当自此决不可微啓其端而遽然中辍也某窃谓今日急难之际人主正当弃瑕用瑜人臣亦当弃平日之所恶而荐可用之才今之人才固有可用者矣然往往不能无过朝廷以其常经则后台谏论列而不敢用某区区之意欲侍御首以弃瑕用才之说上告吾君且云虽经台谏论列而才可用者仰大臣侍从荐之不以过而废才侍御既以身率之诸公必从而和之明天子必从而聴之如是则人才辈出可以制千里之难敌虽强且逼有不足忧者矣今日可言者无如侍御当言者无如侍御某误受侍御之知是以敢进刍荛之说以为开陈献纳之助伏望采而用之以幸天下
　　与汪侍郎
　　某昨晚与冯员仲同诣台屏不获瞻望苐深景仰即日伏惟台候万福某迫切之恳仰沐台念前已防庙堂相许朝夕俟命昨得薛季益报又稍迟似闻左揆之意谓王嘉叟方去不欲又将某文字上嘉叟以上书而出某以私计丐祠事体不同兼自去冬屡请至今未遂丞相爱惜士类意固甚善然君子爱人以徳与其留之以窃禄不如使其善去以保全之况某晚进不才在稠人中最为碌碌进退去留不足以为多寡今诸公求去皆遂其欲何苦于某乃独作难某于要路诸公无一可告者惟侍郎丈矜怜有素故不免喋喋以告切望早赐一言以賛其决庶令寒贱免致颠隮戴徳之诚宁有穷已
　　与二相乞祠
　　某自去冬以私计不便及苦痰嗽之疾欲乞岳祠以便医药节次入劄子及屡尝面禀虽已防钧诺至今犹未获命当圣贤相逢羣才并进之日某备员佐着事简职清岂不愿留以苟寸禄实縁久苦贱疾有妨职事私心迫切不能自已欲乞钧慈速赐敷奏陶铸岳祠差遣一任感戴无穷某下情无任激切恳祷之至
　　与张佐司
　　比闻盗窃枢柄甚于阳虎取寳玉大弓公首摧其奸与先正忠献公斩范琼曲端等何异天下无贤愚逺迩莫不称快知大贤之有后况我辈耶不有君子其能国乎真可为社稷贺也某卧病半年日与死迫忽被误恩巳力辞免更望力赐一言俾遂所请甚幸甚幸
　　与虞丞相
　　某抱病卧家久废朝谒懵然不知时事昨晚忽闻左司张栻差知袁州不觉惊骇朝廷除授固自有意非某所得知苐以栻之学问操履举皆过人在今朝列少见其比使之宻侍经幄必能以直道啓迪圣君使之治剧剸烦亦能处纷扰而不乱况其直声已着中外称贤一旦外除有识无不短气朝廷举内修外攘之政正当爱惜人才相公以道事君尤宜留贤自助敢乞于榻前力赐主张令栻且留旧职庶几释中外之疑伸善类之气某素防相公知遇常愿少効涓埃属以疾病侵陵亡从躬伸贱悃区区之心不能自已輙此禀布万一伏乞钧察








　　梅溪后集巻二十五
　　钦定四库全书
　　梅溪后集巻二十六
　　宋　王十朋　撰
　　记
　　妙果院蔵记
</div>
    <div class="pagination">
<a href="梅溪集_page53.html">上一页</a><span>...</span><a href="梅溪集_page49.html">49</a><a href="梅溪集_page50.html">50</a><a href="梅溪集_page51.html">51</a><a href="梅溪集_page52.html">52</a><a href="梅溪集_page53.html">53</a><span class="current-page">54</span><a href="梅溪集_page55.html">55</a><a href="梅溪集_page56.html">56</a><a href="梅溪集_page57.html">57</a><a href="梅溪集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
