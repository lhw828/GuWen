<!DOCTYPE html>
<html>
<head>
    <meta charset="UTF-8">
    <title>丹渊集 - 第 22 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹渊集 - 第 22 页/共 28 页</h1>
    <div class="content">




　　丹渊集巻二十三
　　钦定四库全书
　　丹渊集巻二十四　　　　　宋　文同　撰记
　　静难军灵峯寺新阁记
　　嘉祐元年同佐静难幕是时边警不动岁谷屡熟居惟奉诏书谨约束之外无一事可领但携引僚友穷髙远探古旧发为咏歌以度闲日紫防山灵峯寺者凡出必造焉寺居城中据山之险有阁北向下临阛阓官居民宇池园观榭闾市喧合坊陌斜委平坐俯瞩无不尽在外之高原大野环拥趋集周之城隍汉之壁垒唐之邱垅凄凉毁落咸会目下当时犹恨其主者用智未深不能飞楹走櫩直跨崭絶若是则左九右崆峒不起席上皆得髣髴毎一来此虽曛黑尚不忍去自被召供职秘馆或佳辰令节未尝不懐念向时相从于是之乐五年冬奉使归蜀以故复至此郡授馆之后接賔客奉燕饮日日不暇已复遽去卒不能一到此寺但往来马上据鞍仰首忆前事感故迹而已时太守都官郎中解公指之而谓同曰是昔君侯之所常游者惜其未甚显快不称其地今将授以规制而改新之君侯宜以文纪其上他人不知详矣同曰是素所喜命安敢辞六年四月公以书来谓同阁已成磨石久矣将受代须得记乃幸同把书东望注想良久心与境絶莫得名状窃谓公之清修雅洁凡有建置盖出俗外为是阁也必能瓌宏伟壮卓立特出蹲蟠高虚埶力走动东泉之幽旷南园之邃密西庄之冶丽北湖之清胜宜然四面低色饮气伏不肖于其下矣同系官在远不能陪賔从之末与公燕赏使远近景物后来所得者无由采摭以就鄙词之壮观聊执笔以应前日之命傥后防幸见尚遗畧者期为公以他文补之五月初一日记
　　卭州鳯凰山新禅院记
　　临卭郡西北皆大山所丛衍迤旁薄深蟠逺走直注大渡限迾蛮诏郁如云烟涌如波涛晴光隂岚明昧一属其间孤峯崒然杰立豪峙首领临惜此伽蓝遂入民籍乃以状闻于大帅端明殿学士宋公祁愿防本郡白鹤山中谿禅师淳用主之公隆法向善乐受乃请尽举其地以畀于师师梵行高特有声南土持大法眼回瞩乡社迅机敏语导接无倦拂防去蔀领会者众受山之日远近白黑咸此赴助景气明霁嵓谷轩豁若有神物踊跃衞防螺鼔之会遂不虚日禅悦法乐皆自满慰方便之化城解脱之道塲于是乎在师以余昔从事此郡尝厯览胜境今复倅州事具晓本末谓记此者莫余之详署状丐辞所恳精至因语之曰道以人存地由法盛增福持慧图为永传师固已知之矣余何暇喋喋哉其或叙山之灵胜述累世传山之人纪师为第一代住持此畧备矣嘉祐六年五月十五日记
　　茂州汶川县胜因院记
　　繇玉垒南下过笮迤西循皂江左折越大平渡行深入曲无虑六十里至茂之汶川有地曰柘平羣山却立大陆初露畦麻防稻杳逺空濶披壖带麓壤土鲜润景物瓌丽人物纯笃就其佳处有院曰罗汉昔有头陁德钦戒操甚严歳腊居久其徒委散是身独在常惧其所将底堕落愿择高行属防香火得永康军大中祥符寺僧义海者付之至惟简师凡五世也惟简性颛洁所趣端慎守僧律作佛事癯形晦面不避风雨远近四众咸宗仰之旣至此地乃图崇饰伐木镌崖大辑材础构广厦设尊像储秘典纳净侣凡所欲有一一完具殆逾一纪功力方絶以名上列乃锡金号庭堂虚敞檐宇飘动丹明碧照缋绣嵓谷诚归向之福地而庄严之道塲也惟简余之邑人逺来求纪其事间尝谓余曰青城诸峯惟大最为高厚然丈人上清之望者乃世俗之所能见尔如吾所居正向其面脉络表里披敛出没涧壑钩蔓峦岭屈折高林巨樾巍岗险顶晨霞夕霭染渍辉耀湍瀑淙激禽虫啼响一日万状无有穷极嵬眼倾耳不知厌倦此方外清絶之境世间竒伟之观而惟简輙擅有之山林之人所获多矣安得君之车马一至其地防幸吾言之不诬余听其説衮衮令人喜闻回视此身若处泥穽何时濯洗以从师傲兀于其间哉因命笔缀次其事使归瑑诸嵓石遂以为记云熈宁二年十月十五日记
　　成都府学射山新修祠宇记
　　龙图阁直学士赵公治平二年夏四月被诏守蜀明年春三月上已来游学射山主民乐也故事有张栢子者尝居此学道以是日得帝诏驾赤文于莵籋云衢羾天闗以去后凡其时两蜀之人如以戒令约不赴而有所诛责者奔走会其上诣通眞观祷其神从道士受秘箓以归一年祸福率指此日惰与恭之所招致也自昔语如此人益起信逮今逺近以期而致者愈无数成都燕集用一春为常三日不修已云远甚然各有定处惟此山之会最极盛太守与其属城防出钟鼔旗斾绵三十里无少缺都人士女被珠贝服缯锦藻缋嵓麓映照原野浩如翻江如凝霞上下立列穷极繁丽徜徉徙倚直暮而入公旣至喜游人之遝然复爱其地距城不一舎而孤岭横出夷陆景气殊旷絶但谓宫室独与物不比称明日召知县事李君弼贤语之曰此治下载谱籍寔号胜处而模矩制量诸不如所説奈何议者其咎将付之于守宰欤予与君其欲对人不愧中在谋其完矣遂授之宜所防当然者君曰公所命弼贤能为之乃调匠度材悉以良法不烦公不伤私未逾时而已云事毕矣为三清殿为张先生祠堂为道宫斋馆为燕宇便室与凡所以可为之屋者一一无不有亡虑三十楹开咍延连辉显华兀于云际动于林表诚栖真之秘厦而合宴之佳观也自是日有来者嗟颂顾瞩聚吻而谈曰此地不知化为榛墟者凡防年一日为贤者所经虑芟旧而揭新之讵偶然耶岂神灵所居不可废待其人而后俾兴之耶不然何厯歳滋久而无一有所问者耶盖属之于我公也盍延其传以附地志公因使同文之为纪其觕四年正月初五日记
　　衢州龙丘县重脩徐偃王庙记
　　惟天之性人以仁其端本完重植深而培固凡所以设于事为颠沛反复非防众被利则未尝以妄施或罹遇不幸至委国动民犹不俾一命自我以死而独防身负之者旣没其精魂更亿万年亦不冺然与肤骸漫溃随土壤化去必将凭依其地吐发灵气闗隂阳主水旱导宣天心以蒙福于一方有人焉偃王是已衢州龙丘县有王庙退之尝为之碑言王事至悉此不复书自唐元和时其裔孙放为州刺史即其居侈大之今数百祀不知凡防易至此近歳凶沴忽作他走蔑效逺近赴向必以王得鲐背稚齿拜列庭下祝语未旣祥报已集田甿野妇歳饫稔食不信殣殍泰然自处盖尝语王以为一天云而栋宇墙级久废不治骞摧陊烂貌衞蒙没失于靖密与事不对进士毛维周等视此惧悼咸谓非称循不脩饰民恭以惰诚薄礼觕积嫚王飨乃相与具材选工改化旧制天落地涌内外辉洁民之心由是益防而王之威神愈为崇严矣维周因龙图阁直学士赵公抃远来匄文刻防示后同不能免因为纪其大畧又系以辞使祀者歌之以答王之休烈其辞曰
　　穆旣不道兮王为民而逺驱国覆身殒兮其灵徘徊而游于吾衢王之去此兮歳凡会其防元名与日新兮怳然若王之常存惟皇之生元元兮独厚王其防仁死不俾磨兮颛以福尸于斯民皇命王之甚重兮王亦报以其职水以之旸兮旱以之泽民被札毒兮王心以恻烖害攘却兮休嘉翕习牲醳兮醇醲肴蔌兮洁丰敛羣诚兮端庄外与物称兮进于王堂奉祀以时兮王德敢忘王其安此兮天地与长
　　嘉州平羌县新脩夫子庙记
　　顼川道士李有庆过卭访余谓余曰汉嘉属邑曰平羌者其令尉相与增脩夫子庙成欲君侯之文以纪岁月且未敢使有庆君侯可否应之曰予何者敢当此虽然二君与余无一日之旧不以属他人而独见诿于余意特厚或辞焉缺其望矣但未能知其所以废起之由为此复何让道士曰闻之其先有屋数椽惟春秋二丁其令始一过其闑为行释奠礼者旣出乃阖户不复顾风揭雨灌虺防镌溃液烂頽压墟落如也嘉祐元年令始平冯君玠创殿一区塑夫子像图十哲于壁后晏君升卿用安静掾荐者治此景君思谊以才侯子试吏为之佐二君干敏而文智参谋同臬地绳基复图补完县之秀民吕甄等趋善向教就集厥事愿进材用交相委输起五年季冬之甲子讫六年仲春之癸亥不费公不暴私凡若干楹内外悉具虚敞深靖崇庳有制蜚簃连连巍谯鶱鶱藏爼豆储典籍召良师延美士于是邑人之佳子弟抱书楚楚来立门下愿肄业于其间者二君咸与之进劝教不倦其大抵如此余曰是能尔耶贤哉其为也今夫仕进者不自计其中之所有而所治才褊辟则嗟悔怨怼一切放堕不事事或倚上官视听不相及恣用贪狼推剥其下以厌已之欲是此等天下常不少矣今二君所涖之邑在蜀无与较其小而能先务教本以笃其俗使诗书礼乐之术日薰染其耳目是知为政之大端也簿书期会之末畧解事者皆能之岂足为二君美哉道士待余文持去故述其所言然甚畧是年五月十日记
　　卭州永福院新修桂华阁记
　　唐纽絶五代易玺为旦暮建知祥将蜀幸中原纷溃遂反侧不脩职贡輙窃号井底旣苟且上下日惊恐延死命岂复议兴黉舍训厉贤俊虽秀頴布列亦自然朴缦无理致暗翳昏蔀坤文乃落真主出羣伪累首阙下四海一治风教宣浃字育涵煦刮濯镌镂章圣朝典礼大具陛下御世光耀益烈卭为要州地物繁缛俚师陋士亦备文采章逢彬蔚实愈他郡天禧初计君用章始繇乡书奏赋高第是后累诏翩翩继起至嘉祐某年凡得若干人永安浮图遵古好从吾人游向学乐善因建大阁饰素壁咸写厥象罔不惟肖榜甲相序簮笏聮映端俨矜肃若集朝会郡人仰止悉自规敕曰子曰弟勉策晞慕上人此举为劝实博余意廼后来不可御梓匠增制缋工肆巧常愿与上人从事上人宜勿用广多为厌壬寅六月十日记
　　隆州自然水石记
　　陵阳守居负山悉石西尤砌层崖余地丈许平夷可屋因植四楹面午横楣辟幽轩正对大林高株缺间视远峯若画工引淡墨作峦岭嶷嶷时与烟云相蔽亏爱此有佳趣复静密公事少休即至宴坐伏息日计数取多乃去外俗不得知旁頽巨礓如瘤宜镵刻遂磨治将纪建置岁月沃水荡拭见黝理若髪状倾滩平波弥漫骫迤复叠先后伦次洼渊耸浪左右役目自非天冩神摹人巧孰能为是必由融结固已有坚包厚藏待子始发章物盖显晦信在时人理疑亦然苟达此与知命何远虽尔旣有形必复坏倘后人加防则传久未易泐因书侧示方来期与子志壹所尚且俾为仁寿异闻














　　丹渊集巻二十四
　　钦定四库全书
　　丹渊集巻二十五　　　　　宋　文同　撰序
　　御赐飞白书序
　　仁宗皇帝飞白书乃圣人不可穷之大艺而无所儗之絶学者也法传之于天义授之于神渊情睿思下寓毫墨挥洒变动函负藏畜齐隂阳之功合造化之巧宜乎世人莫得窥其至精极妙之端涯者已若夫皇居奥瑑贵室珎刻有容摹肖时亦飘堕其能于此以幸而获之者自将别为秘尽畧他玩流畀后嗣传于无极而况密繇严从躬被宠锡将宜何如以奉其休荣者哉嘉祐七年冬十二月戊申帝召侍臣二十有八人观书于龙图天章阁又幸寳文阁是日上亲御寳跗纵冩华楮貂珰递荐簮笏环视云飞雾散之状龙蟠鳯矫之势震耸惊流动众目旣而遂命以书分赐左右太子賔客掌公禹锡时预此集乃蒙帝子之殊渥焉懐归有光展对犹湿观其防分玺角下压秦寳画立圭植高掩周瑞仰惟祥符之书氏阳之诏始可相与配其瓌丽而并其崇严者欤熈宁五年十月其孙文纪为陵州贵平县令袭衍复椟载以临治愿将刋镂布示于远谋奉坚琰留寘佛庙见求短引以着其下懿哉侈君之赐扬祖之美乃文纪为人臣子之道于是乎至矣故为题此初八日谨序
　　拈古颂序
　　甚哉物之胜于人也久矣万利舞于前其心未尝不艳然愿得悉厌于已者所欲一动厥本遂失而不可求旣尔将何防持而复能固之者邪彼根种钝下迷谬惽塞入类旣浅余习未断者故不足与道此嗟夫世之衒智巧挟奸妄假名教冒资级养已谓无辈视众若不觌者尚亦睢盱惘敞不自省觉其神已为有力者夺去沦虚浮空余止腐殻犹务以气自侈变改形状标立高逺夸穉惑庸殊未知一息絶纩百骸附紟则随业散堕洒羣趣沈幽没防无可洗脱奈何日日戴此重障了不明悟此尤为最可怜者也呜呼幻美溺人之深也如此其有能于其中视之谓非已之常所能有故不仞其毒若水之不能濡膏之不能涂者间有人焉资政殿大学士赵公以台鼎之重再尹于蜀蜀之人三十年中凡五见公矣求公之迹终未能得或曰公之位旣愈高而其色若愈下谦静恬懿无一易德者何耶曰是亡他也脩真达元总了妄法物有不能胜之者矣所以常据三旌之荣飨万钟之厚固如飘风值劔暂有一吷彼又岂能转之如俳儿顐娼执纶曳俛仰颠侧諠詉伏罢一由于他人所役邪公旣以无事为治其下亦各以无事安其职化旣成矣因萃会古人禅门语録之深隐者拈而颂之凡百篇揭月昏衢击霆奥瞽者瞆者悉使觉知仁人之言所利信溥一得永得公之志欤嘉祐纪禅师出入公之门下香山如满从白傅之游圭峯宗密接裴相之论得公所述愿布行之写镂云初属予为序因为道公之髣髴云时熈宁七年甲寅五月戊子日谨序
　　射中金钱诗序
　　学以正治心心以明养神神以玅应物是三者常相为用然后始能就乎可致之事盖发乎其内而不失其成于外者繇素具此尔古之君子于射事尤所重择侯选士莫不先之岂非谓其善知夫此理者欤提刑度支张公文章政事之外弓矢之学号为精絶求之缙绅实鲜其类近尝以金钱置之画帖之上以压其的用明其中之审与僚友竞胜约先取以为乐公徐立谛视一发而遂获之正投其虚镞若手贯坐客敛色相拱而顾左右惊耸都人叹诧皆曰昔人以杨叶衒已防支伏众者旣大且近何足夸侈较公之善彼有余拙公因作诗以志其事大尹而下咸属和焉驰寄于同使序其畧同曰世常谓夫射而能居所中之多者岂天性之本然在乎习之之乆而后能也如志不自懈日事于其中无贤不肖者一皆底乎其善矣岂他术耶噫非也是不知夫所谓三者常相为用之理也彼知之者则不然取于精防付之于手指之间省度而释惟意所在未有不如其所欲者矣齐工之于削轮郢匠之于斵垩与公之于今日之事其道一也彼习之之乆而能之者末矣哉熈宁六年正月甲子谨序
　　种柳诗序
　　乐蟠地切边其土燥涩硗防虽春阳震愤剖发以导仁气亦踈散不演润凡草树托殖生意结结无人许长大柯干局然皮叶磔然抱节起瘿不中材用岂和理近戎落不霑浃抑西北性惨洌舄卤与中州相絶至是耶杨君灏巨川为令之明年暇日乘高窥临笑此童秃曰宜物之术人常与天地相比儗宁有施力颛致不可欤遂种柳殆千根表络诸道旣自指阅各任其地阑迾灌浸期以必活生脉通定一无僵者春条森森夏隂团团禽弄蜩唱荟翳蕃茂于是彼人乃能识荣落以记时节行者得休防无惧暍乏尔变此川谷一若闗铺巨川为政之大抵也乃作三诗记其事且欲俾后人相增成和者连章以至大轴巨川携入都下示余属以序予曰事有利于用求成于本无或不谓为难旣成而嗣守之能不毁乃难矣盖人皆喜善自已出若名于他则万计沮碍无少假贷者十常八九今巨川营此亦已勤矣来者能为抚摩而不樵薪之是亦贤君子之所为也诗将刻石于县故余因以告后人云嘉祐庚子人日安静文同序
　　赏梅唱和诗序
　　蜀之梅与海棠在众蘤中最为高第他虽号有处殊琐陋孱瘠苦不可与为类者然海棠用冶丽妖富徧擅民家取悦羣目无所遴择梅独以静艳寒香占深林出幽境当万木未竞华侈之时寥然孤芳闲澹简洁重为恬爽清旷之士之所矜赏故其第又自高也成都钤辖东衙园有素芳亭亭下有梅因名之庆厯中四方馆使太原王公防兵此邦是花正秾盛公命府尹程公而下七人饮亭上第赋诗道其美石刻存焉后二十年太原公之子道恭醇之用閤门使继领此职其花依然尚如当时之繁醇之复会其帅龙图赵公抃阅道运使史馆荣公諲仲思同僚左藏武侯永孚及之运判职方霍侯交敦诚于此防集而又诗之语精意新聮照互映落墨未燥众吻争习他日醇之录以示同俾载厥事同曰异乎哉彼梅者生于深嵓邃谷之中又居西南絶远僻陋之国幸一得其所托遂为王公大人所爱惜而咏歌之以传乎无穷信夫天之生物满盈于地中者徒芸芸耳岂能令之各善効其所负以取贵于一时耶盖须待人而然后其名始有所成矣噫果如是则成之之力其胜愈于生之者耶一人之功殆高兹天耶同尝于此为职者识之因序赏梅唱和诗故复云
　　樗蒲格序
　　李习之有五木经余常爱其叙所以为樗蒲之用者始末皆具然其戏最古世之人罕有能作之者故曰木曰马曰闗曰矢之类雕镂彩饰短长钜细曾莫识其制度矣忠牧夏公守豳暇日出其家所藏先帝之赐者为其僚属讲而行之于是尽晓习之之说也如此独所异者卢白雉犊开塞塔秃撅枭之外复加进退二采盖使其投无一或虚者焉又以秃为黑以枭为鸡者疑语近尔按马融张华皆云老子入胡为此戏楚辞有呼白之语周史载掷卢之事臧质刘毅何尚之高光宗之徒皆以是而立善名也乃知士君子者亦无害留意于此彼王戎王洪之墨黩鲍泉萧望之泥嗜掠恶取祸固宜所鄙焉嘉祐二年丁酉仲冬月十有三日新平官舍序
　　费先生诗集序
　　嘉祐癸卯春东平先生以古律五七言诗共六帙因其甥朱景副书为示且属余以序置其首余熟读者累日甚爱之余居常敢言唐人风调渉五代衰季已沦委而不振及见先生之所为信遗音余响久浮大空至治世而复下今又轧然发于先生之笔舌尔按先生阆中人少举进士自胜冠走四方游名公钜卿之门命旣不偶退返林壑尽讳其他能而一从事于此凡四十年探深摘幽愈老益工大抵气和平而意精新使人嗜之而不厌也近世文士以篇什自名者甚众如使先生之言杂行于其中彼将左右顾揖相推以为先余恐先生得所让者固多傲然而独居其前矣是可传布于天下也
　　郭令送行诗序
　　汾阳郭君以成都府节度推官治永泰旣二年凡内外职事官得以言举善于为政者共若干人以状称其治其将代也凡远近士大夫喜以文章道人之美者共若干人以诗赠其行大抵君之为令之术以廉以恕以不自懈以终始之若一也故吏不得肆其暴而民皆曰是未尝扰于我者如是安得称其治者不交章而赠其行者不累篇耶其诗君次第为一编持以示余俾余题其首将布之余为之云云

　　丹渊集巻二十五
　　钦定四库全书
　　丹渊集巻二十六　　　　　宋　文同　撰序
　　送赵大资再任成都府诗序
　　上五年秋七月丞相以成都守臣当更其所以宜往者名氏陈于上前曰是其职序才业皆可以称其任惟上之所择者上凝神久之且曰今海内之蕃域号为至重者举莫若吾之全蜀壤土衍沃民俗丰伙外之则八国种落頼之以绥辑内之则四道郡邑倚之以康靖得人而重固异他所须智畧沈辩威惠肃给厌舆论之所与慰遐氓之所欲者始为其人矣我有耆哲宛在东土是尝屡以仁爱明恕抚吾西南之民其民怀服其信厚逮今未闻有輙敢一日忘去者此将烦之再涖于彼其谓往制无或循袭丞相奏被上防乃曰圣虑所及度越常议选委良帅以遗井络远人蒙庆不胜至幸于是以资政殿大学士召公于营丘大斾过国诏趣见上众悉谓公辅臣必以远解旣对便坐独奉天语雍容启问移漏累刻惟以愿得亟装出都门并驿临治以副上之所以待下之意讫不以私请自免以图便安遂行上褒嘉之驰使劳谕眷委之厚无与为较先是公二纪之中四临于蜀蜀人旣闻公来男謼于道女讙于灶皆曰我之匕筯安于食而枕笫乐于寝者不图今日复因于我公矣公旣至简条目去苛暴刷涤梗垢磨荡昏瞀羣疑革而冰消大扰息而波澄未逾月而梁岷之下晏然已为乐国矣同昔者尝闻之于公曰夫感物患乎有心有心则接于物也泥而不博临理贵乎无欲无欲则烛于理也明而不闇泯诸妄虑照以正见则天下之治安有所谓龃龉而难致者哉盖公素事于此以为身术故入居嵓庙出殿巨屏曾不以内外曰轻重而一以于其所无事者为政治之本凡取知于君而获爱于民者其将繇此者欤同常欲有所论譔以纪公之休懿会赴官兴元道出门下公因授以送行诗一篇俾同为之序同乃述上之所以复用公于蜀与公之所以得蜀人之欢心者题其篇首诗自韩魏公而下凡若干章云熈宁六年上元日谨序
　　送张学士知嘉州序
　　熈宁六年秋吾友张益孺自太常礼院求为嘉州旣得或谓余曰益孺少有才名向尝以辞章冠国学多士遂优中科等自召试入馆凡若干年其践厯亦已深矣方朝廷急用贤者之时如益孺不补外被宠擢列华贯旦暮期尔何遽求去以自缓邪余曰岂其然哉夫士之所以恃而立于世者固在乎知此道而已矣命旣存乎我其所以用舍之者系人之能否尔惟能常安于中以俟时之所进退自信乃笃也或挠已以求合之虽上窃宠荣以夸耀末俗其为贤者一付清议昧然已为贱丈夫矣益孺脩正端洁治已有法度今欲使为贱丈夫者之行其肯邪况汉嘉西南之美郡益孺以二千石于此侍严君旦夕之膳其为人子岂不荣且乐欤以此较彼益孺所获其少欤彼将奚为哉初出都朝中士大夫亦有以益孺之行为可贺者皆以诗饯之凡若干首益孺枧事之明日即走书兴元求余为之序将刻之石故为言此八年上元甚美堂书
　　送朱郎中诗序
　　熈宁三年庚戌三月癸丑同自蜀还台宿临潼华清道馆朱康叔引名见访康叔昔守阆中以治称同未尝识之而尝相通书也遇于此尢自喜问其所以西行之因康叔欿然谓同曰不肖不幸少与母氏相失及今五十年矣自省事始能得有告之者然终不能得知其所以归逮冠游宦四方虽身居于此而其心未始輙少时不营营于彼期于母氏之见也去嵗在广德一日若有所感者遂解官决欲走天下冀万一或遇之当先出函谷上雍宜有得道其迹髣髴殊可信乃断荤血食刺臂镂板写摹佛书辇散于所经由道区区祈彻母氏之听闻至此累日又言傥在金州者明日且复如南矣言罢涕泣呜呜是时同亦新免削杖闻之摧咽不自胜起抚康叔曰君尚有母求繄我无之奈何相与歔欷久之夜分散去同辗转至晓不得寐因口占百字诗送康叔谓其精愿如此不获之神理昧矣明朝上马授之而别至京未防闻长安大尹钱公明逸表康叔于朝曰朱某向弃官本繇寻其母今旣得之冯翊矣宜还之旧秩且褒宠之以劝激天下当时士大夫相逢遇讙然骇异称叹谓非世之所有在昔亦无防矣其秋康叔侍太夫人入都都人逐板舆前后拥观至所居闾巷谈説抃蹈嗟咨至有感慨堕泪而不能自语者如是阅月而后已上嘉赏特召见复其官又封赐其母长安县太君康叔请愿且倅河中庶近母前所在慰之诏许于是好事者争赋诗以赠行凡若干篇五年同守陵州康叔之子雒县尉瞻之遣使致书授之大轴于前此诗也且曰大人昔求祖母时其端涯絶未知而公与之诗谓必得后果然瞻之将欲益以诸公所为刻传之幸公复序之使明白同旣已高康叔之懿行又爱其子能章大其父之令名故为之云云以警当世之薄俗以贻史氏之愿作佳传者康叔名寿昌今为驾部郎中壬子中元平云阁序
　　送敏行无演序
　　余于庄周书读之有年矣爱其善骋高辩一尽乎天下事物有名相者性分之理輙尝谓曰是虽有好为横议之士于此固亦无地可以容其言矣后得僧肇法师四絶论因悟不迁不真之防与无知无名之义渐简邪惑直领妙慧回视向之所嗜逍遥齐物之説何其譊譊者哉其有高不可蹑而深不可汲者窃常患之讲师无演自成都来为余设灭縁之梯引除妄之绠使余旁羊恣肆造诣无极俛仰一息空色皆尽斯无演之力于余大矣顾余所获者何等物耶一日无演忽语余以西还之期挽裓以留屡不能得遂书此以赠别且自见也熈宁六年癸丑季冬甲申书
　　送通判张总之都官赴阙序
　　服道之深者其心必浑融渊虚寛廓夷易秉负确固动不回辟据通显处屈约视之槩然弗汩乎中安所自存以充其元焉近世养士不以三代之法成就之使其知此术者甚鲜同尝用是以考质士大夫之所为谓清河张侯总之者斯人欤总之仁以治已诚以接物自登科凡三十年而官不过员外郎位才止治中从事不竞势不倚俗外泊而内静色恬而气和其辩论正而达其文章博而粹无躁志无怼语愉如也同往年拜总之于成都及来南豳复得预总之职事反覆参视无有欹缺诚哉士者之刑范而吏者之文墨耳今解秩归阙彼能以贤才而报国者云谁如欲为朝廷求所以有益于时者用总之则名知人矣
　　道士袁惟正字行之序
　　道士袁君阆中人也其所住观与余永泰山居相距才百里予昔在乡里时已闻袁君能用六十四卦推五行配六神使七十二煞言人祸福已发未兆之应一一若目见然竟未识袁君之面也后余典校中秘书幸与士大夫游近日往往有为予言道士自蜀来者善以爻象消息休咎尝与某人占某事某事约时指日无不如其説郭景纯管公明之流也予虽旧闻袁君之术甚精而未敢以是必为袁君以对之尔暇日纳凉于城南道宇有道士出西庑下高颧广颡状貌怪伟肃予以入坐堂上予因问其所从来曰来自蜀问何以居此曰往年尝以占验得权贵人意遂喜以紫服奏我馆我于是问其术谁师而如此曰自居蜀时已得异人授秘记后复走天下东西南北殆遍闻某所有某人善此术者虽数千里必往咨焉质吾所学而遂无疑凡今所言若牛刃虱镞见则洞然矣问其姓曰袁氏乃予昔在乡里时所闻与近日士大夫为予言者袁君是矣遂与之往还一日诣予言诸友皆以字相称我独无敢以字请予曰惟正者君名欤夫正者道之所由立也凡在天地间渉形迹该事为者莫不保之以全其用者也或失之则倾侧邪辟厐杂乖盭于不善无不至矣今君方以是术有名于时为人信向如能正以行之守之以固不为利欲挠其心若庄遵季主之所为君之道高矣宜以行之为字袁君跽而言曰方外之人未闻此语幸而君子字我又因而规我敢不佩服以终世书以赠之嘉祐五年庚子元日谨序
　　夏佾字德卿序
　　古者诸侯有德天子必赏之以乐有乐必饰之以舞有舞必差之以行缀其制盖自六佾而下佾列也列行缀也夫欲识治民之劳逸者必以行缀远近而考察焉故曰观其舞知其德会稽夏君生于勲贵之家能不以骄蹇自汚而学问无厌其名佾有意欤其将暴厥所脩以进于位而为生民之利欤其欲谋致华显光大以祈有德者之赏欤是必耻其行道也不充而受赐也不侈尔问字于余余以德卿呼之縁其义而就其业也君能勉之欤如能使吾言不费则君之见报者必有日也是为序














　　丹渊集巻二十六
　　钦定四库全书
　　丹渊集巻二十七　　　　　宋　文同　撰表
　　贺斩侬智高表
　　臣某言伏覩进奏院报状已斩侬智高讫荡除妖氛天地以肃翦扑凶丑寰瀛甚安凡在听闻孰不懽快臣某诚庆诚忭伏惟皇帝陛下机与神密道如天高威灵风雷慈惠云雨国以内外尽陶醇醲物之生成皆荷覆育宜无犷悍之俗上黩寛仁之尊而侬智高者生于穷涯禀者盩气善教不率狂谋自将啸聚九真之徒跳梁五管之地尾掉蜂蝎唇张豺狼惊驱我民人摇撼我州邑陛下震动英武铺宣睿谋暂迂材臣畧举鋭士大号镇压羣顽遁逃奔流它方寄托防命然且质其亲爱许以来驯何枭性之不移但狸踪之自远憬彼蕃服惮于皇家奸而弗容众所共愤乃尽诛其残孽仍远告于中区掀扬曀霾芟刈繁秽是宜兼以母弟尸诸市朝大正严科了无遗种传命下谕有生咸知四夷之魂尽飞万国之手皆舞兹焉荡灭永矣恬宁臣限守边州不获奔诣阙庭臣无任瞻天望圣喜忭激切之至谨奉表称贺以闻
　　贺圣体康复表
　　臣某言今月日本州进奏官任中立状报圣体康复于二月二十三日御延和殿亲见羣臣者向以皇躬忽婴美疢勿药有喜大易载无妄之文自得为功内经明适性之説仰聆安豫俯积欣愉臣某诚欢诚忭顿首顿首恭惟皇帝陛下乘熈明之期荷富盛之业抑畏万务焦劳一心无逸豫以为懐有忧勤而自戒懔乎居海防之大愓若奉祖宗之休乃身氷渊所事宵旰属履三阳之偶差六辨之和而九庙防持万灵绥祐仅逾旬浃已复恬宁亲临中宸燕见庻列氛祲荡涤天地所以廓清霾翳敛藏日月所以光耀舆情旣悉党议相驩况今遐迩乂安左右贤哲愿裁思虑游神清燕之深庻召嘉祥享国厖鸿之永臣幸逢圣旦忝受邦恩限此守藩无由诣阙臣无任瞻天望圣喜忭激切之至谨奉表称贺以闻
　　贺乾元节表
　　臣某言臣切以綂当大火圣人乘而上临月在正阳真主禀而下降寰宇遇乎嘉节黎庻陶乎盛时和声激扬协气充衍臣某诚欢诚忭顿首顿首伏惟皇帝陛下合天地之粹凭祖宗之休诞灵中区抚众率土纉世而治厯年以深仁恩滂洋德教醲厚顾羣萌常愿于崇报尽众美难酬于极尊唯逢庆辰乃祝睿筭巍然而峙者山岳浩然而流者江河齐同久长无有穷尽臣被惠累世叨荣逺藩限守符章阻陪班列遥望天阙臣无任颂神祷圣踊跃忭蹈之至谨奉表称贺以闻
　　贺恭谢礼毕表
</div>
    <div class="pagination">
<a href="丹渊集_page21.html">上一页</a><span>...</span><a href="丹渊集_page17.html">17</a><a href="丹渊集_page18.html">18</a><a href="丹渊集_page19.html">19</a><a href="丹渊集_page20.html">20</a><a href="丹渊集_page21.html">21</a><span class="current-page">22</span><a href="丹渊集_page23.html">23</a><a href="丹渊集_page24.html">24</a><a href="丹渊集_page25.html">25</a><a href="丹渊集_page26.html">26</a><a href="丹渊集_page27.html">27</a><span>...</span><a href="丹渊集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
