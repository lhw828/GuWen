<!DOCTYPE html>
<html>
<head>
    <meta charset="UTF-8">
    <title>绀珠集 - 第 26 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 26 页/共 81 页</h1>
    <div class="content">
　　三台
　　三台送酒盖因北齐毁铜雀台分筑三台每宴集公人拍手唤上台以送酒耳

　　次韵千文
　　千文梁周兴嗣编次而有王右军书者乃梁武教诸王书令殷铁石于大王书模一千字不重每字一纸杂然无序武帝召兴嗣曰卿有才思为我韵之兴嗣一夕编进须发■〈击页〉白帝恱

　　铁门限
　　右军孙智永禅师住永攸寺积年学书后有笔头十瓮每瓮数石人求觅书请题额者如市所居戸限为之穿穴用铁叶裹之谓之铁门限

　　退笔塜
　　每十瓮笔头作一塜瘗之号退笔塜自作志铭

　　郑虔三絶
　　郑虔善书自写所制诗并画同为一卷封进玄宗书其尾曰郑虔三絶

　　名下无虚士
　　阎立本善画至荆州见张僧繇旧迹曰定虚得其名耳明日又往曰犹是近代佳手明日又往乃叹曰名下定无虚士坐卧观之留宿其下十余日乃去

　　宿索靖碑傍
　　欧阳询行见索靖所书碑驻马观之良久而去行数百步复还下马立观疲倦即坐因宿其傍三日而后启行欣然若有所得

　　搊琵琶
　　贞观中裴洛儿者善弹琵琶始废拨用手今俗呼为搊琵琶是也

　　上官仪咏诗
　　髙宗时天下无事上官仪独秉国政尝凌晨赴朝廵洛水堤步月缓辔咏诗云脉脉广川流驱马厯长洲鹊飞山月曙蝉噪野风秋音韵清亮望之若仙

　　东方虬
　　左史东方虬每云二百年后乞尔与西门豹作对

　　不暇唱渭城
　　刘伯刍巷口有鬻饼者每当垆讴歌一旦刘怜其贫贷以万钱自是不闻歌声问之曰本领既大心计转麤由是不暇唱渭城之曲矣

　　诸葛菜
　　诸葛所至即种蔓菁因呼为诸葛菜

　　○因话録【赵璘】

　　逓迁月令
　　徳宗常暮秋猎苑中天色微寒谓侍臣曰九月衣衫二月袍与时候不相宜欲逓迁一月如何左右皆贺翌日降旨议之李吉甫为翰林学士承旨先进言圣人上顺天时下尽物理宜编之于是李程时亦为内相议曰臣按月令十月始裘月令是玄宗所定恐不可易上遽止其议

　　大僚子安得居山
　　武宗时李徳裕荐处士王龟志业堪为谏官帝问龟谁之子对以王超子帝曰凡处士当是山野之人王龟大僚子安得居山耶德裕无对

　　不赏父之都虞候而惜母之阿妳儿
　　郭汾阳在河中禁军无故驰马犯者辄死南阳夫人乳母之子犯禁都虞候杖杀诸子泣告虞候纵横之状王叱之曰不赏父之都虞候而惜母之阿妳儿汝軰奴材也

　　好脚迹门生
　　李逢吉知贡举榜成未放而入相及第人就中书见座主时谓之好脚迹门生也

　　赞招隐寺
　　髙陵府君赵公初至金陵于知府李庶人坐上屡讃招隐寺一日锜宴于寺既归谓赵公曰常夸招隐寺昨游看何殊州中也耶公笑曰某所赏者踈野耳若以逺山将翠幙遮古松用彩物裹腥膻涴鹿瓟泉音乐乱山鸟声此则实不如在叔父大厅也

　　茶须活火煎
　　李锜嗜茶能自煎谓人曰茶须缓火炙活火煎之活火者盖谓炭之有熖方炽者也

　　晋公不服食
　　裴晋公不信术数不喜服食每语人曰鸡猪鱼蒜遇之则食生老病死时至则行

　　口占进玉带状
　　晋公平淮西赐以玉带公临薨却进口占奏状曰内府之珍先朝所赐既不合将归地下又不可留在人间闻者莫不叹其不乱

　　陆羽歌
　　羽本遗小儿为竟陵龙盖寺僧收养至成人后他适闻所养僧卒作歌曰不羡黄金罍不羡白玉杯不羡朝入省不羡暮入台千羡万羡西江水曽向竟陵城下来

　　和尚教坊
　　元和中有僧文淑者聚众论说内典托言鄙亵之事不逞同軰争效其音调为歌曲呼所居为和尚教坊又有僧鉴虚作煑肉法行于世

　　文章托名
　　才命论称张燕公革华传称韩文公老牛歌称白乐天佛骨诗称郑司农后人所托其名非真者也

　　御史三院
　　一曰台院其僚曰侍御史呼为端公知杂事者谓之杂端非知杂事谓之散端二曰殿院其僚曰殿中侍御史新入者知右廵以次左廵号两廵使三曰察院其僚曰监察御史每公堂会食皆絶谈笑若杂端失笑则三院皆笑谓之烘堂

　　台中无不揖
　　饮酒无起谢之礼但云揖酒赴朝偃息于待漏则有卧揖上马有马揖他悉以揖为礼

　　诸察院厅名
　　察院诸厅各有他名礼察谓之松厅厅南有古松也刑察谓之魇厅寝者多魇兵察谓之茶瓯厅以其主院中茶茶必以陶器置之躬自缄启故也吏察主朝官名籍谓之朝簿厅

　　东让客非礼
　　人道尚右以右为尊先宾客故西让客主人在东盖自卑也今人东让客岂礼哉

　　阁下
　　古者三公门有阁而郡守比诸侯亦有阁故有阁下之称前軰与大官书多呼执事或足下刘子玄与宰相书曰足下韩退之与张仆射书曰执事即其例也记室本王侯宾佐之称他人亦不泛称惟执亊则指左右之人尊卑皆可通用侍者士子亦可通称非特于道释也又自卑达尊例云座前尤非也阁下降殿下一阶座前降几前一等岂可僭用哉

　　文章李益
　　李益能文多有贵家子同姓名人谓益为文章李益谓贵游为门戸李益

　　七七
　　李汧公妾名七七善琴与筝

　　山公
　　李约有山林之致养一猨目之曰山公

　　孟诗韩笔
　　韩愈能古文孟郊长于五言时号孟诗韩笔

　　属意蜂蝶
</div>
    <div class="pagination">
<a href="绀珠集_page25.html">上一页</a><span>...</span><a href="绀珠集_page21.html">21</a><a href="绀珠集_page22.html">22</a><a href="绀珠集_page23.html">23</a><a href="绀珠集_page24.html">24</a><a href="绀珠集_page25.html">25</a><span class="current-page">26</span><a href="绀珠集_page27.html">27</a><a href="绀珠集_page28.html">28</a><a href="绀珠集_page29.html">29</a><a href="绀珠集_page30.html">30</a><a href="绀珠集_page31.html">31</a><span>...</span><a href="绀珠集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
