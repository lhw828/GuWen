<!DOCTYPE html>
<html>
<head>
    <meta charset="UTF-8">
    <title>曝书亭集 - 第 51 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 51 页/共 79 页</h1>
    <div class="content">　　刘氏族谱序
　　姓以别生分类也顾后世乃反合之合之自汉赐娄敬项伯为刘氏始自汉以后帝王将相惟刘氏为独多斯縁附者日众而谱系益繁其最著者七房彭城尉氏临淮南阳广平丹阳南华而北魏凌江将军之后由襄平徙河南者不与焉谱刘氏者有汉氏帝王谱宋谱余若几若晏若舆若沆若复礼各着有宗谱虽不尽传隋唐以前所重者门望大率皆逺引往牒尊之为祖源逺则支易棼族繁则难合于九族则忽之于所不可知者强附而亲之惑已辽阳刘氏其先传自太保秉忠之后至正末有讳显者仕为通州安抚司副使洪武中授都指挥佥事封明威将军予世袭其子通以军功进指挥使封懐逺将军赐鐡券免三死作镇开原世居东宁衞惜木城十一传而徙大兴裔孙某忼慨有志行述其先人之训撰族谱上下卷自明威将军始谱系坟墓灼然可信京师士大夫见者莫不嘉叹盖本支近斯宗族易敦家诫约斯子孙可守某之为是书岂惟传之于家殆吾党所宜效法者也
　　姚氏族谱序
　　吾乡族望在宋有吕氏钱氏朱氏沈氏鲁氏衞氏常氏焦氏莫氏娄氏终宋之世以科名显以家法传莫若闻人氏闻人氏族谱一册先君购而藏之约二百翻朝之诰勅家之诗文略备其逺裔请借録匿不肯还是书遂失见于至元嘉禾志者仅登科一十二人而已姚氏在吾乡有讳倬者登大观三年贾安宅榜进士明之初曰瑄以尚书中洪武庚午举人仕为监察御史死建文之难曰绶以书画诗知名于时曰谟仕至吏部左侍郎兼翰林院学士赠礼部尚书其弟谊精音律撰乐府统宗所称青莲居士者也余若文若俊若鹏若汝舟若体信皆中甲科若文通若凤若篚若□若楫皆中乙科然其家世或显或隠未详其流派万歴初光禄大夫柱国太子太傅工部尚书善长公登先文恪公榜进士由行人改御史廵视长芦盐课按山东河南回翔京尹卿士歴今官年七十余致政归九十一而终是时诸姚半消歇而公之族日大公之孙澣北若乃撰有家乗刋行又五十年其子姓愈繁衍于是公从孙澍我士复为纂辑成书而属予为序忆予八龄时犹及见公公时尚健步里居乐善好施病者给以药寒者给以衣死者给以棺槥今所传菉竹堂医方皆公手自抄又尝注律以律文简而易晦乃用小字释其下顺治初颁行大清律实依公所注本也先文恪公赐第日嘉兴同榜九人姚氏与吾家独敦丗好两姓互为婚姻而我士又予友壻也方予避兵练浦我士实与予共学其为人愿而谨不苟訾笑克持其家教三子读书又经理先世墓田以供祭祀而又奠系世族坟墓别昭穆贤者表其徳不肖者没其名俾览者忠厚悱恻之念油然而生庶几为法于乡党比于宋闻人氏也已
　　云氏族谱序
　　氏族之紊古病其分而今病其合一范也虞夏殷周异焉一桂也昋炅炔殊焉在下者得以私意纷更而上之人复以好恶变易宜其若棼丝之难理而卒易辨者则以官有簿状选举者可攷也家有谱系婚姻者有别也自簿状既废附势者以异派为同宗而亡国之裔诡姓氏以逺祸每择其最著者彼夫张王刘李赵氏族半天下岂果其枝叶独蕃与盖混而合者众矣此其谱系之传多不可尽信惟姓之希者通谱亦鲜其人序而为谱足以征信于世然或生长广邑大都往往舍己趋附去鱼而为郑去胡而为令狐稽之又难也云氏之族有三其一出缙云氏而悉云宥连魏孝文帝皆改从云文昌之云祖元行省参政从龙其子緫管海居于菟湾累丗谱系可攷裔孙生贠某集以为谱致书万里请为序呜呼氏族之紊久矣以唐之盛撰述衣冠房从齿序者不下数十家而国姓迄无定论元和姓纂作自林寳而不知己姓所由来若是其难也某生海外僻左之乡乃能攷据姓源所自有条而不紊其可征信矣夫
　　李氏族谱序
　　李氏望陇西其次赵郡陇西之系兴唐本支日蕃定着房三十有九而赵郡亦有南东西三祖之别定着六房族最大出张王刘赵之上太白诗云我李百万叶柯条徧中州其言大而非夸者邪梅防李氏其先有千四提举者元至正中自江隂州徙嘉兴六世之后始有仕宦登甲乙科者相继位虽不大显而一门羣从多有诗笔流传至吾友武曽才名为
　　天子所知征诣阙下归与兄绳逺斯年弟符分虎谭艺一时言诗者称三李焉既而取科名登仕版者踵接李氏之门才且日盛佥谓不可无谱于是斯年讨论芟综之支分派别于得姓之根源族数之逺近爵位之崇卑坟墓之阡原宗庶之继嗣妻妾之外氏适女之出处莫不一一详书之凡七卷古者睦族之道必先修谱以聮之是以有小史以奠系世有族师以书其孝弟睦婣有学者惟宗族之序明夫然故不善者同恶而无所比善者同好而无所蔽使之相保相爱各安本俗咸期于徳行道艺之归此百世之计也今之治家者惟生产是营其于睦族之典或弃而不省谱牒之不明长幼尊卑乖其分至相凌相诟侪于路人先王维世持民之道衰矣夫天下之俗固非一家之所能变然易称一正家而国定使有家者咸克明其谱牒礼文之相纠酒食之相洽有无之相通毋挟富而轹其贫毋先疏而后其亲庶几可以收族人之心长保其室家而不乖乎先王以族教安之义矣若李氏之谱有伦有要有条不紊后之君子其可以取则者欤
　　商丘宋氏家乗序
　　夹漈郑樵志氏族以国为氏者二百三十有三宋之先殷王元子名列三恪诗所云有客有客亦白其马者也其都商丘本陶唐火正阏伯之壤是曰大辰之墟厥后望在西河广平炖煌扶风利人而商丘之族防古之三坟尚存服先畴守桮棬至今犹保阏伯之故土姓源之逺莫之与京以视过江之王谢袁萧吴之朱张顾陆山东之王崔卢郑关西之韦裴柳薛杨杜皆其后焉者矣谱系之学源于世本由晋以降或撰家传或撰家纪或撰世传或撰序训或撰家世编用扬其先世之徳善功烈斯则孝子慈孙之用心补邦国之志所未备俾先正之旧典时式长以不坠别亲疎族坟墓序婚姻一书成而众善备焉都察院右副都御史宋公填抚大江左右一十七年国奢示之以俭事烦行之以简月要岁防久而案无留牍
　　天子嘉公清徳倚毗日隆公精白一心益以澹泊自持公府无事恒与賔客参考典籍扬扢风雅审定图书又有余力撰家乗若干巻予受而观之不书逺祖而书近代先王言而后国史终以文翰其述庄敏文康二公遗行辞简而事详合乎古传纪之体维宋氏门才日盛公之诸公子一官侍从一列藩屏一登贤书诸孙咸自奋功名之路公族之蕃衍何福不除继自今论宋氏之望不于西河广平而在商丘斯其为微子世家百世不迁之宗也夫
　　具区徐氏族谱序
　　徐氏之望十有北祖焉有南祖焉居吴洞庭之西山者背缥缈之临销夏之湾岩可以耕泽可以渔枫林橘田墙屋相望自元泰定间国子正字澄生子圻官平江学正爱山水之胜因卜居焉久而析为东西二房或移家湖州或居常熟或徙沔阳华容湘潭要皆祖正字明宣徳二年府学生善始撰家谱陈尚书山为作序其后诸生谅欲重缉之未果也上舍惇复从予学今年三月朔以赤马船载予渡太湖登角头于时棃花盛开迤逦二十里如积雪下上以绯桃縁之偕行者叹殊絶既而檥船于湾投上舍之故居村民散处或八九家或五六家或四三家庶人在官者无有也质库罔利者无有也垂白之叟未尝至讼庭少年不谙博塞之戏歌板之音女子足不逾门枢其风俗淳朴乃与府治相反而徐氏一门羣从布衣紃履见客恂恂然处士三级出其所撰族谱有要有伦可征可信其或一本而分支出乡而死徙宁略不详洵愼之至矣予家距洞庭祗百有余里风便一日可达顾年逾七十始津逮焉信夫胜游之难也今海宇太平人皆懐其故土然游人过此末有不生避地之想者矧予览观四方习俗之靡日甚念风土清嘉莫兹山若安得从徐氏结比邻以终老即寄居庑下所忻慕焉书以序其端








　　曝书亭集巻四十
　　钦定四库全书
　　曝书亭集卷四十一
　　翰林院检讨朱彞尊撰
　　序【八】
　　送汤潜庵先生廵抚江南序
　　统百城之吏而表率之画圻广则闻见难以悉周然则曷以劝曷以惩曷以化民成俗此其道不外察吏而已大江之南职四民之业者十仅得五而游民居其半焉安歌便舞褕衣甘食山遨而水嬉经过者指为繁华佳丽之地不知四民敝攰有穅不充者逋赋之日増宼宄之窃发有司不自救其过何能善其俗顾察吏者束于令甲举其合格者不必尽贤贤者又不得举或贤而当劾者有焉故曩之为督抚者举措一不当民心涣而不能骤合若是其难哉使居是职者却赂遗谢賔客躬亲判牍正己以率其属斯亦可矣然贤士大夫忠告之不闻小民疾苦之未悉不得不以耳目寄之属吏夫以士民之所陈或有未足尽信者矧属吏之爱憎乎以此守官可也将以劝惩其下化民成俗则必有道焉内阁学士兼礼部侍郎睢州汤先生以讲幄侍从受知天子特简廵抚江南先生之学最醇而不事异同之辨先生之节最清而不为崭絶之行信义之有根而徳之有源者已吾知先生为政遇下以仁则赂遗必不至接贤士大夫以礼而广其询谋则賔客不必谢刑平其冤者而归于简也害去其甚者而不用亟也夫条教不烦则移俗也易察吏有术则民心举安吾特言其麁者若先生之学盖挹之而不穷施之而各有当也于其行规以言先生其何以处我
　　送周郎中还琴山序
　　山阴周君官郎署十年七闽之乱奉
　　天子诏冒锋镝行万里执词不屈拘别馆卒不辱命而还持父丧除服补官京师人或讦大臣子壻辞连君君不置辨遂挂吏议落职将归朝之大夫士靡不叹息各赋诗赠行惜其平生不苟訾笑而以言获谴也古昔贤人见逐能文之士或代写其心志所欲言被之声诗乐府所传放歌行是也三代人才之盛莫过周宣王时内则虢文公樊仲山甫张仲尹吉甫外则申伯韩侯蹶父召虎方叔皇父程伯休父一贤人去国若无所损益而诗人之赋白驹一曰以永今朝再曰以永今夕当其未去思絷维其驹食以苖藿而不惜及其既去则冀其贲然来思冀其来而不得则曰无金玉尔音其萦思之切若是其谴绻也君今归乎琴山之麓江可以钓林可以游窟山宅水之楼依竹之堂可以寄傲殆诗之所云逸豫者非欤虽然君年才五十齿髪未衰
　　天子知君久终且见用必不滞于空谷宜诸朝士交望其来匪止效放歌以代写君之心志而已
　　送汪检讨使琉球序
　　古之儒者诵诗执礼非徒学为仕达邦国之政而已必以使于四方不能专对为虑故皇皇者华四牡所以劳使臣之诗于乡饮酒则歌焉于燕饮则歌焉君以此勗其臣父兄以此教其子弟惟不辱君命始谓之士而君将有大问则与卿图事择其可使者既谋其人然后命之戒宰夫官具问所宜赍夕币乃行其或聘而误主君勿亲飨食以媿厉之盖使臣之重若是然则使絶域者得与可为将相同科夫岂过防康熙二十有一年春有诏命公卿择廷臣之可使琉球者众以翰林院检讨江都汪君对
　　天子曰俞命既下君诣
　　阙上言七事其一谓迩者方颁
　　御书于封疆大吏宜并及海外属国礼部以无故事持不可
　　天子复集公卿议于廷终允君所请秋八月
　　亲洒宸翰缥囊钿函俾君赍以往盖尝稽之宋端拱咸平祥符之际其于西夏高丽交阯咸出御书赐焉是役也
　　天子命使必咨于廷君请于朝必言所宜赍者可谓合乎古而从其宜矣吾闻琉球自隋始通道至唐无闻载诸宋元史者略焉不详明之初析而为三其后山南山北复合于中山为一其所以分合之故中土之士多不能言之君史官也职修明史记宜考其本末归上诸史馆是则吾党私心属望于君者虽然驰驱而咨诹询度其亦使者所有事欤于其别序以送之且作歌以道行迈之光华焉歌曰
　　君之选兮彤庭鹤斯立兮鸾斯停乃上言兮七事帝心用嘉兮特可其四
　　宸藻兮秀霄虎卧兮龙跳受书兮北阙载旜兮东郊八驺兮道左摇三旌兮婀娜白泽袍兮猩茵邮签便兮娱亲截江流兮逾浙诞登舻兮闽越仰瞻兮天星无分野兮可经旁睇兮三老指一髪兮彭湖岛岛之树兮青青鸟了帅兮纷来迎小大兮奉酒跪防膝兮搓两手陈宝章兮殿中祝
　　皇帝兮万夀神灵兮天妃媵蛱蝶兮黄衣微飇兮七日景南至兮送君归数归年兮甲子春载阳兮来止帝益眷兮信臣被新渥兮今始
　　送张检讨还郁洲山序
　　郁洲在东海中相传山自苍梧徙此上多炎方草木仙士石室存焉崔琰述初赋所云吾夕济于郁洲者也翰林院检讨山阳张君以上疏谪官归将徙宅于洲之上行有日矣惜君之去者咸赋诗为别或谓翰林非言事之官郁洲非可居之地君所为近于好异君之言曰郁洲者吾先子考功恒思卜筑于是而未果也吾居焉以成先子之志云尔朱彛尊曰予尝好游道出淮阴者数矣其初过之植柳盈隄水下于隄三尺再过之则隄与水平又过之则水泛滥隄上聚土以为防久之如堵墙焉背郭之氓面墙而市不知墙外之皆水也城居者不知湖流之髙于雉堞也予经过惴惴焉去之惟恐不速噫淮堰之筑千年矣其幸而不溃者天也微君之言固将劝君徙宅焉诗有之矣适彼乐土爰得我所夫郁洲非淮海之乐土欤抑闻之家之始造也匪特营祭器养器而已其度幽宅也无有后艰则可郁洲之山后磊前磊延广八百里可度幽宅者不少也乐哉斯丘考功先生所欲葬焉夫水潦而改葬者古也去危而即安者人情也申之以忠告者朋友之道也君曰然吾还当聚族而谋诸遂书以为序
　　送悔人宰石泉诗序
　　吾宗悔人负拔俗之才十试有司不遇以贡士谒选得龙南之石泉县由防通河越黄河清淮溯江以上八千里而遥道步力不能具舟楫遂访故人于吴又不值则大困然不以介意琴歌酒防吟咏自得吴中旧交乐其旷达也争赋诗赠行而予为之序思夫士君子得百里之地宰之亦视其才何如耳岂悉限于地哉考唐制别县为六曰望曰赤曰紧曰上中下迨乎明验身言书判亦以上中下分授初仕者今则比而同之文选郎置签于筒听人掣之天安门外似出乎至公矣然文人才命恒两相妨石泉荒逺之地宜为悔人所掣也虽然今之所谓善地者乡曲之近物产之羙赋额之多戸口之庶置邮之便如是而已究之乡曲近则应接烦物产美则征求众赋额多则簿书积戸口庶则狱讼滋置邮便则折腰屈膝仆仆伺候于道左以有用之岁月徒结上官之懽民未受吾惠而书生之意气尽矣石泉之为县事简而俗淳民吾子也士吾门生也山水吾朋友也布可以衣药可以服食何妥之所治赵防李白杜甫之所游有著书览古之娱而无冻馁之患安见集于枯者之不胜夫菀邪今
　　天子留心民事一命之吏有荐于
　　朝辄移试繁剧之地悔人广交游岂无荐其名者予翻为悔人虑之不若安居石泉之为愉快也
　　赠顾铭序
　　写真之肖者自闽中曽鲸外吾得四人焉钱唐谢彬华亭沈韶山阴徐易海盐张逺往予尽识之今此四人者皆已老矣昔唐之丹青首曹将军霸杜甫赠之诗有曰必逢佳士亦写真其老也干戈漂泊至寻常行路之人皆貌之夫岂得已哉乡人顾子兼师乎谢氏沈氏挟艺以游于京师与予相遇于天津为予写影惟肖由吾乡至天津舟车之程潆纡三千里自吴楚齐鲁以达于燕其间相遇之人何限而顾子独肯貌予其不以寻常行路之人视予可知也今海内画手类师曽氏向之所游四人者学曽氏而有得焉者也方其未得若有所胶于中而不释及其既得于心若飞鸟之过目其形之去我愈疾而神愈全矣盖吾之所闻于四人者如此顾子试由吾说而绎焉其何必不如曽鲸氏哉
　　赠笔工钱叟序
　　砚得一可以一生墨得一可以一岁故惟笔工为难吾尝诵黄鲁直之言而是之不惟尔也羽阳铜雀香姜之瓦先吾数千岁陶之墨之寿亦百年为之者不期同时足为吾用至于笔其人必与吾书法相习缓急肥瘠先入其意中然后拔颖斩干纵吾腕之所如而无憾故必熟识其人而后可工之择豪匪一羊鼠之防山鸡雀雉丰狐虎仆猩猩防蛉狸獭麝鸭马鹿之毛各呈其能自宣城诸葛氏以散卓得名苏子瞻亟称之而弋阳李展舒城张真嘉阳严永钱唐程奕歴阳柳材广陵吴政呉说以及侍其瑛张通郎竒呉无至徐偃张耕老之徒往往因苏黄诸君子之言垂名于后洵夫一技之善有深入人心而不可没焉者已归安近多笔工钱叟所制羊毛笔最为得法予识叟且二十年每出游辄槖置叟笔百余自随恒恐其尽持以作字蕴借之妙不知有笔在吾手中而法度生焉至易以西北人及他工所为则心不相谋豪与手拒为笔所役不胜狞劣之苦无他拔颖斩干之失其宜其人又不与吾书法相习故也若叟庶几可进乎古笔工之列矣昔子瞻还自海外用诸葛氏笔至于惊叹以为北归喜事又言往还中呉说以笔工独耐久予之赠叟以言岂惟叹其一技之善殆亦犹苏子之于说也夫
　　赠汪叟序
　　汤武周孔古之大圣人也而嵇康非之薄之韩愈之文至矣而刘昫讪之天下以为贤一乡之人曰否听者从而疑之矣同调以为工异乎巳者以为拙昧者从而信之矣是则毁誉之至无定者末世之文行也因思艺事之微有一定而不可淆者宜莫如弈方其胜败决乎前某也一品某也二三品较然论定有非毁誉之所能移既极其诣则其人虽吾所恶但可诟及其人终不得诟其艺之未至孔子曰不有博弈者乎为之犹贤乎已故夫奕虽小数亦有可学者焉然艺之至者恒仅专心于是未暇究文章道徳之业则士君子虽与游未尝不厌薄之噫使其言行之际一如学弈者之心而审其得失焉不可因其人而益重其艺乎歙人汪叟善弈者第一品观其貌睟然可亲察其言蔼然可听所为小诗详雅而中律出其写真画卷当世之钜公才士莫不嘉奬若出一口将不特以艺重者欤予尝疾丗之伪为君子而勦说以为文者思力反之于古而毁者之中予虽好予者不能夺也辄悼平生知己未若叟所遇之多复自笑不能学进乎奕徒以无定之毁誉听之习俗爱憎之口而已题其卷遂因所感以告之
　　黄征君夀序
　　康熙十九年监修明史昆山徐公立斋举梨洲黄先生入史馆编纂先生辞不赴以经义教授乡里聚书万巻从游弟子数百人岁在己巳八月先生县弧之辰年八十矣其子百家游学京师请予文归为先生夀先生长予且二十年予童穉时即知先生名方忠端公与六君子同时为魏忠贤所害思陵即阼先生诣阙讼寃手鐡椎椎许显纯又揕崔呈秀之胸拔其防归而焚之告于忠端公墓勇哉先生之复父讐也既而偕两弟读书谭艺合名士衿契转徙兵戈俶扰之中不忤俗以为髙不妄交以干祸先生之明哲又有不可及者回思曩昔讼冤之日除恶难于拔山迨忠贤虽僇而其党散处四方洎乎南渡若厝火之复灼盖至十余年以来始消歇无复存者而先生犹康彊无恙忠端公特祠春秋膢腊率子姓奉祀目击其先公之大节具书于国史先生之心足以自慰于介夀日宜浮一大瓟者也予之出有愧于先生顾性好聚书传钞不辍则与先生有瓷芥之合明年归矣将访先生之居而借书焉百家其述予言冀先生之不我拒也
　　刘髙士夀序
　　于越古多志节之士逮宋之季髙尚其事者益多篁墩程氏撰宋遗民録书其什一而已以予所闻唐珏玉潜而外如王沂孙圣与王易简理得练恕可行之皆是也明之初王冕元章杨维桢廉夫张宪思防咸蜚遯离俗志不可夺外若刘涣之子绩绩子师邵罗纮之子周周子颀则丗有隠徳尤所难已自是而后越中隠君子偻指难数最髙者二人余宝应若水刘舍人伯绳一耕于山一栖于市不与世接热官就见之者遁入牀帷中披其帷则从后出两君行谊略同而刘君为念台先生子先生就义之后闭戸辑其遗书孜孜不倦忆庚子冬予偕南昌王猷定访之蕺山下入其门无门焉者升其堂阶草不除堂之左列先生顺天府尹时头踏垂苏半脱然尚存主人前揖年未艾顔色枯槁问先生遗书出三礼草稾见示明年再访之不复得见矣当天啓中逆奄用事流毒缙绅余姚白安黄公被逮念台先生送之行临别订婚姻之约时两家各未有孙也既而刘君得子是为愓庵髙士黄征君太冲得女为髙士之配黄孺人髙士继前人之志絶意功名肆力于诗古文攷次祖父所撰礼书以世儒偏用小戴记废大戴记不録此非通论乃附入焉博采诸家之说折衷归于至当辑成正集一十四卷分集四巻而两世未就之书得传晩又作吾屯子微言内外二编阐明性理经术之防于是髙士年七十矣予交征君子主一言髙士有子蕺香力学有文行因延以诲穉孙恒述过庭时家诫蕺香虽贫乎能尽洁白之养辛巳涂月归夀其亲由是东南名士咸歌诗介雅而予为之序
　　朱翁六十寿序
　　愚闻之矣古有养老之礼无献寿之文当其时若生子书于闾史闾献诸州州献诸伯伯命藏诸州府闾胥岁时数其众寡辨其施舍以年则五六七八九十之异其制以弧则梧柳桑棘枣之异其用以杖则家乡国朝之异其地以豆则三四五六之异其仪乡有耆老州有司鲜不知之而养之于学谋于賔介辅以僎相以司正告于先生君子瑟何之工俎授之弟子乐以南陔白华华黍歌以鱼丽南有嘉鱼南山有台笙以由庚崇丘由仪不可谓非献寿之词矣夫惟接之以仁制之以道敬其父而子恱油然生孝弟之心尽尊让之节故无事家燕以夸其乡曲也后丗礼废名不书于闾史齿不尚于有司异粻宿肉告存赐秩就见之典不行为人子者欲夀其亲将以致洗腆之欢乃谋于乡之大夫士乞言以祝纯嘏不失告于先生君子之义亦犹行古之礼也夫宗人某世居休宁之伦堂迁呉江之盛泽性淳厚有徳量好义重然诺轻施予不以辞章自见教其子逢源敦尚古学俾问业于予里多栗果少年禁勿往来葺紫阳书院以祠徽国文公俾肄业祠中四方名士至则设馆授餐无倦色家储秘笈古琴法书名画以供清鉴而又训其子曰人生世上寸阴可惜岂可晷刻偷安邪盖翁虽隠于市而敦崇古道有笃行君子之风其治家具有条理不察察于细务睦婣任恤恒苦不及所谓一国之善士非与朱氏之先源于小邾子其后望在沛亦在呉既而丹阳钱唐义阳永城太康各以望着自文公崛起新安于是茶院一支独盛翁系出茶院后实婺源之宗子也予家自盛泽三家村徙居秀水翁之居吾先世之桮棬存焉逢源请予为文寿其亲虽不敢附先生君子之列然诗言之岂无他人不如我同姓然则知翁者莫予若也以予言进一觞可乎
　　孙逸人寿序
　　万钟之养三簠之禄兼珍之饍啜粟饮水之欢子之娯其亲者不同要以洁白为尚笙雅所以奏白华之诗也民有四终身不去父母之侧者惟农则然通物而为商牵车牛而服贾晨昏定省先后扶持之节子职不能无违至于士生而弧矢以射四方十龄即就外傅既长负笈从师担簦戴笠以求友惟夫所游有方所习有业本乎诗礼之训克兼乎古今小大之学坚磨之而不磷腻污之而不染束修之入可以代耕广誉之闻胜于儋爵游也足以扬亲之名居也足以乐亲之志则洗腆用酒称觥上夀此贵不如贱富不如贫向平憬然而悟吾因之益信也已菊人孙翁居吴之干将里以孝友称教其子上舍起范博通九经六书结侨札之契徧南北馆谷所入悉以奉亲所云洁白之养非与今年十月届揽揆之辰上舍方归自濠上其戚懿咸奉觞于翁夫十月获稻正春酒介睂寿之期而翁身其康彊顔貌如三四十颂所云令徳寿恺者也人或惜上舍之才壮而未遇莫显其亲是非克知上舍之心者方幸其身为父母之身或游或处爵禄之不縻要防之不及朋友兄弟之具迩有歌有诗有酬有酢吾知海内封君必有闻而致羡于翁者书以为序
　　顾叟寿序
　　古之跻堂介夀不于诞日于元辰故王公上寿之歌曰百福四象初万夀三元始又曰四气新元旦万寿初今朝凡臣之祝其君賔朋之燕交友多以岁之始行之崧髙之美申甫止及其地生民之称后稷不书其时閟宫之颂鲁亦然独三闾大夫有曰摄提贞于孟陬惟庚寅吾以降举揽揆初度以示人世之读骚者莫不识其闾史之辰焉中吴顾叟幼茹古长而摩挲古人书画别其伪真晩益臻于神妙由是海内卿大夫士交重之延之上賔席舟车络绎于道比于周公谨陆友仁叟之甥陆生从予游每过潬上园居辄与叟遇闲登其堂书一牀画一幅艺花数本肃客而坐酒旨且多膳精而腆其容蔼蔼其言谆谆不及人过失有问必以直对长者也陆生语予叟年七十里人将赋诗介寿请予序之问其初度则元日也因思昔贤之嗜竒古者莫如屈子其言曰幼余好此竒服年既老而不衰观其带长铗冠切云被明月佩宝璐食玉英要勿徇世俗所好至其自信则曰善不由外来名不可以虚作澹无为而自得与泰初而为邻则其养生也固有道矣叟善善而不攻人之恶方诸屈子攸殊然善不外来名不虚作则叟之行己有焉若夫玉色脕顔精醇粹而始壮则后先一揆也桐弧既悬盘有生菜酒有屠酥自孙而子自甥而舅介雅征歌叟其可以陶然一醉也夫
　　胡母杨太君八十寿序
　　胡母杨太君年十七而嫁嫁逾十年而寡育三岁孤视其婚训之义方以母道兼父道持门戸者且六十年年八十矣乡党赋诗书诸屏请予作序予邑人也邑有贤母为之祝嘏而不善乎古者闾必有史斯一乡之善人知所劝而女子之徳亦必有女史纪之诗言彤管有炜是已周南一十一篇言女徳者十召南一十四篇言女徳者九申人之女蔡人之妻周南大夫之室息君之夫人黎庄夫人衞庄姜之傅母其诗得嫓羣雅至于小雅之材七十四大雅之材三十一美壸行者不少惟易亦然恒之六五也观之六二也家人之彖也皆以言乎其贞也盖正家之道必自内始明乎内者家自齐家也者天下之则也天下之定系于一家之正一家之正必自女始此谓家人利女贞也且夫天之报施为善者不必皆福为不善者不必皆祸往往有出于儒生论议之表者独贞节之妇定有贤子孙之报斯理也稽诸史册盖千古不爽焉今太君有子遂洁白之养设帨之辰子拜于前孙拜于后济济邦族称兕于堂太君亦荣矣哉回忆新寡之日懐抱绷子小儿蒿蓍以为簮藜苋以为食篝灯灶觚之上恒夜作理軖车唯自喻其苦而不以告人者愿太君子若孙之无忘之也岁之九月篱菊方舒有肴有蔌有黍有稌十酒十榼两壶两羭寿觞举防衣趋太君顔色长敷愉吾操赤管于是书
　　叔母贺太君八十寿序
　　嵗强圉赤奋若畅月甲午叔母贺太君设帨于闱于是年八十矣吾宗人献寿者百余有觥有壶有爵有觚或防或腒溢于庭除第十五弟彞政初
　　命授内阁中书舍人垂鱼绣鶒偕其妇拜于前孙曽孙外孙离孙归孙拜于后闾防戚懿莫不为太君荣从子彛尊进曰女有四行吾叔母克全之女有七诫十二训吾叔母克副之叔母生长富贵幼随父孝延公徧歴济南建南左江岭北诸官舍不以父钟爱而女职有阙及嫁侍君舅君姑于京邸从祖母赵淑人以命妇屡朝后宫每赐食懐归必先及叔母不以姑钟爱而妇道有阙也既年二十四而寡旋遭乱从祖尚书公旧第燬于火避兵深村乱定乃依兄公山楼以居楼东廊庑数楹内治严肃乳媪灶婢之声弗逹于外三徙而就旧第之基筑小屋以栖荻帘纸阁未尝出视门戸呉越之俗佞佛比丘尼特多恒出入闺闼尤好与孀者交结叔母独峻拒之曰此軰一与往还内言必出于梱矣以是庭无尼氏之迹居恒被服虽华盛日不好珠翠之饰其后产日落练衣布裳盥浣必洁饎防或不能继处之怡然盖自十五弟八龄教之读书通賔客食饩廪歌鹿鸣数十年如一日迨十五弟歴试礼部未第思奉檄以娯老亲叔母辄以书诫曰慎毋以赀进其甘贫守约有士君子所难几者吾家太傅文恪公以宰辅归里遗丙舍之田七十亩尚书公仅五倍之每自叹曰吾甚慙于叔父斯浙西言清徳者必数朱氏彛尊通籍将二十稔恒产祗及太傅之半而十五弟虽登仕版亦无负郭之田叔母甘贫如饴有自得之色由其持久之道恒存乎敬顺举凡纷华荣丽靡足以撄其心宜其视菽水过于肥甘也夫人生难得者夀而叔母八十如五六十时康彊善饭诸孙裙屐绕膝前居虽陋尚书之井巷犹守而勿失且有学使者题扁以旌焉朋酒既称叔母其可以辴然而进一觞矣是为序
　　蒋母沈太君七十夀序
　　吾读易而悟家人之义矣易之传曰家人有严君焉父母之谓也严也者正家之要然为人父而过于严教不行继以怒则母不得不济之以慈母一于慈将曲庇子之过使其父罔闻知父有省察且力为子讳至于夫妻反目而子反怼其父矣故父道宁慈而母道不可不严惟其严而后能正位乎内家人之所以利女贞也每见寡妇之子长多克家由其母克兼义方之训严与慈交相济焉魏塘沈太君者蒋处士正言继室正言风流儒雅乐于取友所居莲谿在县治之北后移家郡南门之外水周其堂敦槃缟纻之交往还者数太君孝养其姑为酒食防賔客下逮傔从得餍饫先是舅瞻云公崇祯初以苏松兵备副使家居有子六人女一十四人及太君来主中馈兄公女妹外内无间言既而以寡妇持门戸孱弱之躯防咀药物综理庶务力课二子诵诗读书饭以粝之餐衣以寛博之褐目不覩嬉戱之具耳不闻緐哇之音长而业成称士林领袖太君之于妻道母道靡不当矣今年夏届太君设帨之辰于是太君年七十比少壮时精神日益强健邻里乡党姻亚之戚咸思献夀隮堂而征序于余余族父东溪先生太君女公夫也侧闻太君之苦节久矣回思正言存日其治家不尚严厉宁逺兄弟乐父之慈而太君克以严教其子有嗃嗃之吉而无譆譆之吝闲有家而家正效非小矣诗曰彤管有炜若太君者洵足昭我管彤者与敬献一觞以为夀

　　曝书亭集巻四十一
　　钦定四库全书
　　曝书亭集卷四十二
　　翰林院检讨朱彞尊撰
　　跋【一】
　　李氏周易集解跋
　　唐著作郎资州李鼎祚集子夏以来易説三十二家又引张氏伦朱氏仰之蔡氏景君三家注及干凿度合三十六家题曰周易集解自序称一十卷斯为完书晁氏志惜其失七巻盖误信新唐书艺文志目録也或以其书宗康成排辅嗣然绎其序有云王氏略例得失相参仍附经末是未尝全排辅嗣论者未之察尔由唐以前易义多轶不传借此犹存百一宜西亭宗正获之亟以开雕近则流播者多海盐胡氏常熟毛氏皆有刋本矣唐史论经学易有蔡广成诗有施士丐礼有袁彞仲子陵韦彤韦春秋有啖助赵匡陆淳论语有强蒙独未及鼎祚唯宋史礼志追赠赞皇子而元四明袁桷集谓资州有鼎祚读书台今未审故迹尚存焉否也
　　书周易本义后
　　朱子易本义析为十二巻以存汉志篇目之旧较之程子易传依王辅嗣本原不相同惟因临海董氏楷辑周易传义附録一书乃强合之移易本义次序以就程传明初兼用以取士故不复分其后习举子业者专主本义渐置程传不讲于是乡贡进士吴人成矩叔度署奉化儒学教谕削去程传乃不从本义原本更正其义则朱子之辞其文则仍依程传次序此何说哉沿至于今科举试题爻象并发其亦悖乎朱子之防矣予初求原书不得今覩此本附东莱吕氏音训末有朱子后序是为完书宜亟开雕颁诸学官第恐下士见之翻大笑尔
　　书林氏周易经传集解后
　　福清林黄中金华唐与政两人皆博通经学而一纠朱子一为朱子所纠举动不慎遂自絶于君子苏平仲为与政乡曲后学虽盛称其经术然与政之遗书无一存者黄中周易经传集解三十六巻淳熙十二年四月经进付秘书省有勅襃美谓其备绎始终兼该表里防稡编图之富包罗象数之全观其书卷帙繁重传抄者难昆山徐尚书原一为其弟子纳兰容若彚刻经解黄中是书业开雕矣客或语尚书曰黄中获罪朱子若刋其书是亦朱子之罪人矣乃斧以斯之当日朱子既有违言门人多言黄中文字可毁然黄中逝后勉斋黄氏为文祭之其略曰嗟哉吾公受天劲气为时直臣玩羲经之爻象究笔削于获麟至其立朝正色苟拂吾意虽当世大儒或见排斥著书立言苟异吾趣虽前贤笃论亦不乐于因循观公之过而公之近仁者抑可见矣论者固不可以一眚而掩其大醇也勉斋为文公髙弟而推许黄中若是殆记所云憎而知其美者与
　　龙氏易集传跋
　　周易集传十八卷元湖广儒学提举龙仁夫撰仁夫字观复庐陵人学者称麟洲先生经文主朱子本义每卦爻下各分变象辞占谓杂卦为古筮辞春秋传所引屯固比入坤安震动皆以一字断卦义此类是也孔子録之以羽翼经初非剙觧今书止存八卷尔通志堂集经解以阙书未开雕写以藏诸笥
　　王氏大易缉説跋
　　大易缉说十卷元武昌路南阳书院山长邛州王申子防卿撰康熙庚申借无锡秦氏本録而藏之书其末曰易十二篇为费氏所紊经传之移易图书之异同纷纶乖合王氏之说雪楼程氏草庐呉氏或赏其平正稳当或以为确然粲然成一家之言者也易于秦火后独完似无可议而欧阳永叔王景山疑及系辞张芸叟疑爻辞窃以为非是若夫李邦直朱新仲疑序卦传防卿亦然斯先得吾心者矣
　　跋鲁斋王氏书疑
　　鲁斋王氏书疑九卷宋史艺文志着于録按汉儒于经文遇有错简斤斤守其师传不敢更易次第至宋二程子始更定大学篇而朱子遂分为经传又取孝经考定继是有更定杂卦传者有更定武成洪范者余亦不数见也鲁斋王氏于诗书皆疑之多有更易书则于舜典舜让于徳弗嗣下补入论语尧【作帝】曰咨尔舜天之歴数在尔躬允执其中四海困穷天禄永终二十四字于敬敷五教在寛下补入孟子劳之来之匡之直之辅之翼之使自得之又从而振徳之二十二字余若臯陶谟益稷武成洪范多方多士立政皆更易经文先后而次第之观者叹其用心之巧然亦知者之过也
　　尚书纂言跋
　　草庐先生今文尚书纂言四卷嘉靖中长兴顾少保应祥官云南布政使镂板以传万里遗书海盐郑端简公以草庐序文商端简为疏其是非识之简端其来书犹置巻中未及报也公以尚书义名家然夙疑古文非孔壁书与草庐意合特伏生所授二十八篇核其实二十九篇此则公本诸司马班氏之说尔草庐心非古文所云晋世晩出之书别见于后考四卷而外不闻别有所撰殆出于权辞其后梅鷟郑瑗郝敬罗敦仁诸家纷纶辨駮学者终莫之信是则草庐之识髙矣
　　书传防选跋
　　书传防选六巻明孝陵命儒臣考正九峰蔡氏集传成书稽今所存实録纪载不详按其本末自洪武十年春帝与翰林应奉傅藻典籍黄隣考功监丞郭传论及天体左旋日月五星右旋隣传咸主蔡氏之说帝乃作七曜天体循环论喻之二十四年冬礼部右侍郎张智奉命同学士刘三吾等会议改定蔡传二十七年夏四月诏征致仕编修张美和国子监博士钱宰等二十七人既至开局翰林院命三吾緫其事朝士偕入书局者国子祭酒胡季安左右賛善门克新王俊华修撰许观张信编修马京卢原质齐麟张显宗景清戴徳彞国子助教髙耀王英定公静次年春正月书成以予所传闻若是实録书法凡著书开局必具书纂修官姓名以垂后世而明祖实録其初修自建文即位之初领其事者太常少卿髙逊志佥都御史程本立等假是编在则开国之政治必粲然可观迨永乐中再修三修要不外杨士竒一手所改削避祸益巧逢君愈工而是非之心无复存焉矣迹其于考正书传诸儒仅先期书征召姓名若朝士入选者槩从削去原其故则许卢景戴四公先后咸死于难去之惟恐不尽遂并入局之朝士悉削之也呜呼为之君者革除建文四年之事置天下于无何有之乡而其臣乃并洪武三十一年之治迹变易其白黒挠乱其浊清实録既没其实由是志詹事府太学者题名多所阙遗文献不足伊谁之咎与若夫胡广等修五经四书大全专攘宋元人成书以欺其主顾髙皇帝攷正之书传反不采择以颁诸学官广等不足责然洪武君臣之用心固读书论世者所深取也
　　读武成篇书后
　　召诰顾命皆今文也其书日之法同召诰三月丙午朏越三日戊申越三日庚戌越五日甲寅若翼日乙卯越三日丁巳越翼日戊午越七日甲子顾命丁卯命作册度越七日癸酉其云越三日者中止间一日越五日者止间三日越七日者止间五日若武成则不然丁未祀于周庙之下乃云越三日庚戌律以召诰顾命书法则当云越四日矣史臣系日一代不应互异若此吾不能不疑于武成也
　　读蔡仲之命篇书后
　　成王之命蔡仲王若曰胡无若尔考之违王命也见于春秋左氏传而梅赜书増益其文云率乃祖文王之遗训异哉斯言也盘庚曰古我先王暨乃祖乃父又曰我先后绥乃祖乃父此诰臣民之辞则然若武王命康叔则曰惟乃丕显考文王又曰乃穆考文王周公告成王则曰承保乃文祖受命民越乃光烈考武王若是其庄重也而成王命仲曰率乃祖文王乃祖者伊谁之祖与吾不能不疑于蔡仲之命也
　　跋王氏诗疑
</div>
    <div class="pagination">
<a href="曝书亭集_page50.html">上一页</a><span>...</span><a href="曝书亭集_page46.html">46</a><a href="曝书亭集_page47.html">47</a><a href="曝书亭集_page48.html">48</a><a href="曝书亭集_page49.html">49</a><a href="曝书亭集_page50.html">50</a><span class="current-page">51</span><a href="曝书亭集_page52.html">52</a><a href="曝书亭集_page53.html">53</a><a href="曝书亭集_page54.html">54</a><a href="曝书亭集_page55.html">55</a><a href="曝书亭集_page56.html">56</a><span>...</span><a href="曝书亭集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
