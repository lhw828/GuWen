<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 25 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 25 页/共 115 页</h1>
    <div class="content">梦雨庵中几夜分，绿尊绛蜡共知闻。海棠小院春深雨，杨柳新词日暮云。 
贫病不愁添白发，弥留犹怅别红裙。与君花下多游迹，但遇花时便哭君。 

△其二 
箱箧萧然屏当时，为君闲理旧蛛丝。虫鱼想像旁行字，香粉凋残艳体诗。 
废圃蜻蜓栖菜甲，空廊蝙蝠扑花枝。秋来无限伤心处，邻笛斜阳又一吹。 

（赠新安汪景谟（汪精于盐，时侨居广陵）） 
十里红楼映好春，朱颜绿发紫纶巾。少年曾拟龙头客，此日真成鹤背人。 
后土祠前花似玉，轩辕鼎里汞为银。竹西歌吹重城月，烂醉从他淮海尘。 

△其二 
阅尽沧桑鬓未华，悠悠人世几虫沙？忧时尚贮桓宽论，为国空余卜式家。 
方朔旧听金马诏，陶朱终泛五湖槎。迎仙楼畔多仙侣，进酒应将枣似瓜。 

（庚午除夕次孟阳山中诗韵） 
除夜萧条风雨晨，庭萱侵雪旋生春。爆残竹似蕉园稿，符换桃仍荜户神。 
不用署门辞过客，也须谢灶请比邻。山中喜有林逋在，自与梅花作主人。 

（辛未元日次除夕韵） 
流年赴壑值斯晨，历落艰危五十春。已与昌黎同命主，更推渤海作诗神。 
移山莫问河滨叟，卜宅还招栗里邻。拜罢北堂无一事，商量蜡屐伴高人。 

（新岁有感次前韵二首） 
颂椒铭柏竞芳晨，只有寒门怕放春。世少穷交休著论，宵多愕梦不惊神。 
履霜往往悲中野，乞火纷纷愧比邻。数树江梅将破萼，未知索笑向何人？ 

△其二 
焚香散帙坐清晨，涩雨悭风妒早春。依社凭丛原是鬼，牵丝刻木总为神。 
汉臣未可营居第，齐国还须卜市邻。闻道公车征射策，少年谁似雒阳人。 

（人日书事示李一孟芳用前韵） 
澹荡风怀佳丽晨，商量何法破新春？筑台未许逃文债，作庙还应祀酒神。 
人日梅花多喜气，草堂南北有芳邻。与君便是仙源客，莫漫招他问路人。 

（言树堂诗为金坛于季銮作） 

高门何将将，兰临通衢。北堂高且静，网户缀绮疏。 
夹窗夏爽爽，复寒渠渠。堂中何所有？规地施氍毹。 
筵席肆莞簟，宾祭登牢蔬。堂背何所树？萱花满阶除。 
四垂复六出，叶跗相扶疏。寿母居此堂，有子承欢娱。 
寿觞一再举，慈颜与萱如。萱花非桃李，不随春华徂。 
萱树非松柏，侵雪长卷舒。光风转兰蕙，庭萱与之俱。 
彩衣戏堂下，翩反递相于。子洁比白华，朱萼被绛趺。 
映带萱草色，丹白纷蔽敷。嘉名应宜男，孙枝美且都。 
芳兰茁其牙，灵芝产坐隅。我思潘安仁，奉母赋闲居。 
珍木映池沼，繁荣翳屋庐。乾没有明训，止足良厚诬。 
终然负阿母，千载为叹吁。岂若树萱者，色养自有余。 
蠲忧屏其贫，养性遂厥初。小人亦有母，寸草心岂无。 
为君歌此诗，绅带还自书。 

（感秋二首（辛未立秋日）） 
扁舟约略潞河东，去国孤身似断蓬。已是三年成昨梦，漫余双鬓待秋风。 
灯前波浪中宵雨，帘外荣枯半树桐。自分无才方宋玉，不将摇落怨天公。 

△其二 
肠断都门送别人，三年怀袖字犹新。朱梦入真堪畏，碧血藏来可化尘。 
容鬓为君添飒拉，心期愧我尚轮。飘摇一叶知何处？转向秋风叹此身。 

（送南刑部侯主事入贺冬至节觐省其尊人太傅公兼奔长公之丧） 
清时贵戚总能文，琼萼瑶枝孰并君？觐省长安元近日，会朝冬至正书云。 
石城皓月悬鸠署，易水寒风掠雁群。燕市停鞭倘相忆，玉河落叶尚纷纷。 

（读汪三遗民诗集） 
柳老莺残笑白颠，长干游迹尚依然。闲寻旧句如藏谜，细读新诗当纪年。 
世事懵腾中酒后，交情约略看花前。晓来频嚏缘何事？应为衰迟缀此编。 


（戏题徐元叹所藏钟伯敬茶讯诗卷） 
钟生品诗如品茶，龙团月片百不爱，但爱幽香余涩留齿牙。 
徐郎嗜茶又嗜钟生诗，微吟短咏爬痒处，恰是卢仝饮到搜肠破闷时。 
钟生逝矣徐郎恸，吟诗啜茶谁与共？生平臭味阿堵中，生作茶邮死茶供。 
今年徐郎示我《茶讯篇》，兼携好茗谷雨前。 
坐听松风沸石鼎，手汲云浪烹新泉。茶罢还枕石涧眠，沉吟茶诗欲泫然。 
高山流水在何许？但见风轻花落萦茶烟。我不解茶，又不知诗。 
一碗两碗天池六安茗，一首两首黄金白雪词。懵腾茗{艹丁}良足乐， 
清吟韵事非所宜。还君此卷成一笑，何异屠门大嚼眼饱胸中饥。 

（星士陈叟生子） 
老蚌珠光照海东，东皋佳气正笼葱。莫嗔问字为遥集，且喜呼名是小同。 
人世但求庚癸足，生年更要甲辰雄。三奇六合人谁晓？汤饼筵前问乃翁。 


（送人之广东） 
客衣初授省装绵，南食秋衾枫叶边。不是之官持汉节，何妨过岭歃贪泉。 
兵依黄木占烽戍，吏映红蕉望海船。驿路逢人还问我，为言霜鬓正萧然。 

（戏题王德操小像四首） 
在家真可著袈裟，七尺枯藤两碗茶。还有闲情难忘却，虎丘明月马塍花。 

△其二 
静夜然灯响木鱼，清晨瓶拂赴精庐。眉间黄气缘何事？新得萧娘一纸书。 

△其三 
也是诗人是道人，等闲风月暗关身。虎丘烧了王微嫁，更觉枯禅气味真。 

△其四 
庞公灵照机相似，通德伶玄意若何？却怪画师非石恪，不将天女伴维摩。 

（辛未除夕） 
</div>
    <div class="pagination">
<a href="牧斋初学集_page24.html">上一页</a><span>...</span><a href="牧斋初学集_page20.html">20</a><a href="牧斋初学集_page21.html">21</a><a href="牧斋初学集_page22.html">22</a><a href="牧斋初学集_page23.html">23</a><a href="牧斋初学集_page24.html">24</a><span class="current-page">25</span><a href="牧斋初学集_page26.html">26</a><a href="牧斋初学集_page27.html">27</a><a href="牧斋初学集_page28.html">28</a><a href="牧斋初学集_page29.html">29</a><a href="牧斋初学集_page30.html">30</a><span>...</span><a href="牧斋初学集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
