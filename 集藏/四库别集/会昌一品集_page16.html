<!DOCTYPE html>
<html>
 <head>
  <meta charset="utf-8"/>
  <title>
   会昌一品集 - 第 16 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   会昌一品集 - 第 16 页/共 16 页
  </h1>
  <div class="content">
   李卫公外集巻二
　　钦定四库全书
　　李卫公外集巻三
　　唐　李徳裕　撰
　　评史【三】
　　賔客论
　　古人称周公吐握下士而天下归心唯周公则可何也文王之子成王之叔父于天下无嫌矣故唯周公则可禀上圣之姿邪不得入是以好士不为累也汉武为戾太子立博望苑使通賔客多以异端进者始皆欲招贤人而天下贤人少小人多贤人难进小人易合难进者鸿防易合者胶固矣何以知之刘濞有枚乗邹阳不用其言而应髙田禄伯为其羽翼刘武有邹阳韩安国不用其谋而羊胜公孙诡为其腹心刘安行隂徳好文辞虽爱神仙黄白未害为善终以左吴被败以是而知虽骨肉之亲非周公圣徳皆不可也班固称四豪者六国之罪人也今不复论矣吕不韦习战国之余风陈豨值汉网之疎濶逮乎魏其武安终以权势相倾自武安之后天子切齿卫霍改节则賔客之为害固可知矣公孙起客馆开东阁以延賔客贤人与防谋议非也然谓之贤人必非党附朝宰交乱将相者矣其时武帝躬亲万机严明御下人自中法不敢为非宰相唯有平津政出一空自然无倾夺之势其賔客故人不居显位未足为朝廷患也然主父偃言朔方地肥饶阻河防恬城以逐匈奴灭胡之本公孙以为不可朱买臣发十难不能得其一又奏人不得挟弓弩吾丘寿王以为不便上以难丞相丞相诎服则知平津之賔客不及天子之近臣明矣虽有賔客何益于谋议哉况世秉大政者常不下三四人而轻薄游相门与栁槐齐列所谋以倾夺为首所议以势利为先是以魏其武安之徒共成祸败刘班殷铁之客不相往来又役奸智献竒计者导其邪径苟合匪人世道险巇无不繇此昔汉武谓田蚡曰君除吏尽未吾亦欲除吏哀帝责郑崇曰君门如市奈何以欲禁切主上皆賔客之害也余谓丞相闭闗谢絶賔客则朝廷静矣
　　谋议论
　　欲知谋议之用舍身名之荣辱观其立论可知也切于时机明于利害人主易晓当世可行其谋必用而终有后咎鼂错主父偃是也何者切时机明利害皆怨诽所繇生享其利而自罹其害谋濶意中言髙防逺其道可法其术则疎必有髙名而不用于世贾山王阳是也谋议不行故能无患智足应变道可与权言虽切于人情意常笃于礼义谋不尽用而身无近忧贾谊是也故当汉文之世亦无髙位余门客崔世叔即宋广平之维私也又常预燕公代公之戎幕故知三丞相才业甚备曰广平好言政事燕公好言文学至于经国逺虑意鲜及之与代公言初若涉川未知其止寥廓广大莫见津涯味之既深思意逾宻代公常为西北边将帅论四夷事虑必精逺则崔之言信有徴矣凡侍坐于君子闻其言可以知其才术逺近用此道也
　　代国论
　　自古得代国之女以为妃未尝不致危亡之患者何也亡国之余焉能无怨气其立基创业之祖宗必皆一时之英杰其社稷山川之鬼神尝为一国之所奉受其血食忿其灭亡故能为厉矣必生妖美之色蛊惑当世之君使其骨肉相残以壊于内君臣相疑以败于外危亡之兆鲜不繇此史苏所谓必有女戎妹喜妲巳褒姒是也史苏言之详矣今不复论是以晋献得骊戎佚女太子有雉经之酷祸及三世符坚纳慕容娣弟秦宫有凤兮之謡败于五将梁武取东昏所幸防至危国隋文嬖陈王之妹终以殒身此皆祸败之着明者也又夏姬入荆子反疲于奔命吴人始叛楚矣吴嫔至晋世祖怠于为政疆场遂不靖矣所以王珪者可谓识微之士明于祸福矣
　　文章论
　　魏文典论称文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为全璞之寳矣皷气以势壮为美势不可以不息不息则流荡而忘返亦犹丝竹繁奏必有希声窈聴之者悦闻如川流迅激必有洄洑逶迤观之者不厌从兄翰常言文章如千兵万马风恬雨霁寂无人声葢谓是矣近世诰命唯苏庭硕叙事之外自为文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防既妙岂以音韵为病哉此可以言规矩之内不可以言文章外意也较其师友则魏文与王陈应刘讨论之矣江南唯于五言为妙故休文长于音韵而谓灵均以来此秘未覩不亦诬人甚矣古人辞髙者葢以言妙而工适情不取于音韵意尽而止成篇不拘于只耦故篇无定曲辞寡累句譬诸音乐古词如金石琴瑟尚于至音今文如丝竹鞞鼓迫于促节则知声律之为弊也甚矣世有非文章者曰辞不出于风雅思不越于离骚摸写古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气惚恍而来不思而至杼轴得之淡而无味琢刻藻绘珍不足贵如彼璞玉磨砻成器奢者为之错以金翠美质既雕良寳所弃此为文之大防也
　　任臣论
　　欲知国之隆替时之盛衰察其任臣而巳非常之才固不常有龊龊亷谨足以从政矣其次愚鲁朴鄙之人亦不害国唯异于人者可以惧矣何者陈侯爱郭绍以兴侮楚之怒伯阳任公孙以成谋社之梦屠黍称国之兴也天遗之以贤人国之衰也天与之以乱人是也然此人将至必有异物为此先兆故知逺君子近小人污泽所以兴利也鶢鶋止于鲁郊下展禽之故也鹈鹕集于魏沼不用管宁之应也是以鸜鹆来而师乙叹鵩鸟至而贾生惧戴鹪巢而张臻悲微禽尚能为害况异于此者昔殷宗惧而修徳以消雉雊之变魏明乐以酣身不免鹰之恨可以儆戒哉
　　人物志论
　　余尝览人物志观其索隠精微研防妙实天下竒才然品其人物往往不伦以管仲商鞅俱为法家是不究其成败之术也以子产西门豹俱为器能是不辨其精粗之迹也子产多识博闻叔向且犹不及故仲尼敬事之西门豹非其匹也其甚者曰辨不入道而应对资给是谓口辩乐毅曹丘生是也乐毅中代之贤人洁去就之分明君臣之义自得巻舒之道深识存亡之机曹丘生招权倾金毁誉在口季布以为非长者焉可以比君子哉又曰一人之身兼有英雄髙祖项羽是也其下虽曰项羽英分少有范増不能用陈平去之然称明能合变斯言谬矣项羽坑秦卒以结怨闗中弃咸阳而眷懐旧土所谓倒持太阿授人以柄岂得谓之合变乎又愿与汉王挑战汉王笑曰吾宁鬭智不能鬭力及将败也自为歌曰力拔山兮气葢世其所恃者气力而巳矣可为雄于韩信气又过之所以能为汉王敌聪明睿智不足称也
　　朋党论
　　治平之世敎化兴行羣臣和于朝百姓和于野人自砥砺无所是非天下焉有朋党哉仲长统所谓同异生是非爱憎生朋党朋党致怨仇是也东汉桓灵之朝政在阍寺纲纪以乱风敎寝衰党锢之士始以议论疵物于是危言危行刺讥当世其志在于维持名敎斥逺佞邪虽乖大道犹不失正今之朋党者皆依倚幸臣诬陷君子鼓天下之动以养交游窃儒家之术以资大盗所谓敎猱升木嗾犬害人穴居城社不可薫凿汉之党锢为理世之罪人矣今之朋邪又党锢之罪人矣仲长统曰才智者亦奸凶之羽翼勇气者亦盗贼之爪牙诚如是言然辨之未尽如是者皆小才小勇秪能用诡道入邪径防牙穿屋虺毒螫人如巨海隂夜百色妖露焉能白日为怪哉大道之行当韲粉矣
　　虚名论
　　夫与膏肓同病者不可治也与衰乱同风者不可理也刘向上书曰幽厉之际朝廷不和转相非怨君子独处守正不挠众枉勉强以从王事则反见憎毒谗愬故其诗曰黾勉从事不敢告劳无罪无辜谗口嗸嗸又曰分曹为党往往羣朋将同心以陷忠臣正臣进者治之表也正臣陷者乱之机也汉与幽厉之世同风矣干寳晋总论曰朝寡全徳之士乡乏不贰之老进仕者以苟得为贵而鄙居正当官者以望空为髙而笑勤恪其倚仗虚旷依阿无心者皆名重海内晋文与元成之际同风矣所谓虚旷名重者葢讥山涛魏舒之俦耳后之窃虚名者曽不得与山魏徒齿而腼貌于世未尝自愧趋之者如飞蛾赴火唯耻不及岂蛩蛩负蟨之谓哉虚名者以众多为其羽翼时不敢害后来者以声价出其口吻人不敢议以此相死自谓保太山之安可以痛心矣
　　食货论
　　人君不以聚货制用之臣处将相弼谐之任则奸邪无所容矣左右贵幸知所爱之人非宰相之器以此职为发身之捷径取位之要津皆繇此汲引以塞讪论领此职者窃天子之财以为之赂聚货者所以得升矣贵操其竒嬴乗上之急售于有司以取倍利制用者所以得进矣三司皆有官属分部以主郡国贵幸得其寳赂多托贾人汚吏处之颇类牧羊而畜豺养鱼而縦獭欲其不侵不暴焉可得也故盗用货泉多张空簿国用日蹙生人日困雄上书言汉武运帑藏之财填庐山之壑今货入权门甚于是矣孟献子有言与其有聚敛之臣宁有盗臣子舆以利国为非雄以酤兴叹称其职者必皆挟工商之术有良贾之才析秋毫之数小人以为能君子所以不忍为也卜式言天久不雨独烹羊天乃雨焉有仲尼之鸣鼓将攻卜式之欲烹致位而反居相位可为之甚痛哉
　　近幸论
　　自古中主以降皆安于近习疎逺忠良其主非不知君子可亲小人可去而不改者其蔽有二一曰性相近二曰嗜欲深桓灵之主与小人气合如水之走下火之就燥皆自然而亲结不可解也侯览张让所以得蔽君矣元成二后皆有所嗜吹箫挝鼓之娱微行沈湎之乐非幸臣无以承意非近习无以近欢恭石显所以得蠧政矣唯人君少欲英明者则能反是如文帝虽有邓通赵谈所信者贾谊张释之爰盎此所谓少欲也武帝虽有韩嫣李延年而所贵者公孙倪寛卜式此所谓英明也故君聴不惑政无颇纇近则开元初内有姜皎崔涤以极宫中之乐外有姚卢苏宋以修天下之政得元成之欲享舜禹之名六合晏然千古莫及其故何也幸臣不得干政事也后代能如汉之文武寿昌习分诛之事元致理之要虽有幸臣亦何害于理哉
　　竒才论
　　开成初余作镇淮甸防有朝之英彦亷问剖符于东南者相继而至余与之防言皆曰圣上谓丞相郑公覃李公固言李公石曰李训禀五常之性服人伦之敎则不及卿等然天下之才卿等皆不如也三丞相默然而退余曰李训甚狂而愚曽不及于徒隷焉得谓之竒才也自古天下有常势不可变也昔陈平之患吕宗而计无所出尝闲居深念陆贾繇户而进不之觉也贾揣知其情言曰将相和则社稷安矣因为画策陈平乃寤繇是以黄金为绛侯寿将相交欢以败产禄近世五王之诛二张也汉阳王召大将军李多祚谓曰将军爵服隆贵谁人与之曰太帝与之将军赀产富侈谁人与之曰太帝与之将军子弟荣禄谁人与之曰太帝与之因谓曰感太帝恩乎多祚漼然泣下又谓曰今太帝之子深居鹤禁危若缀旒将军岂有意乎多祚遂感慨受命与之定策元载之图鱼朝恩也以崔昭尹神州禆昭日请苑中牢醴以为朝恩羊及开馔因与北门大将军王驾鹤等结欢共筹隂计而朝恩竟败夫举大事非北门无以成功此所谓天下之常势也李训因守澄得幸虽职在近宻而日夕游于禁中出入无碍此时挟守澄之势与天子契若鱼水北军诸将望其顾眄与目覩天顔无异若以中防谕之购以爵赏即诸将从之势如风靡矣训舍此不用而欲以神州灵台游徼抟击之吏抱闗拥篲之徒以当精甲利兵亦犹霜蓬之御烈火矣赖中人觉其变未及其乱向使训计尽行所诛者不过侍从数百人而巳其【阙】内数千人与北门协力报怨则天下横流矣何以知之昔窦武之举事也以五校士数千人屯都亭下中官矫诏令张奂率营士与阵对阵乃大呼武军曰窦武反汝皆集兵当宿卫宫省何故随反者乎自旦至食时兵降略尽繇是知自前代以来禁军唯畏伏中官宰臣焉能使其效死嗟乎焚林而畋明年无兽竭泽而渔明年无鱼既经李训猖獗则天下大势亦不可用也
　　方士论
　　秦皇汉武非好道者也始皇擒灭六国兼羲唐之帝号汉武剪伐匈奴恢殷周之疆宇皆开辟所未有也虽不能尊周孔之道以为敎化用汤武之师以行吊伐而英才逺略自汤武以降鲜能及矣岂不悟方士之诈哉葢以享国既久欢乐已极驰骋弋猎之力疲矣天马碧鸡之求息矣鱼龙角觝之戏倦矣丝竹鞞鼓之音厌矣以神仙为竒以方士为玩亦庶防黄金可成青霄可上固不在于啬神链形矣何以知之荀卿称千万人之情一人之情是也百王之道后王是也余闻武宗之言是以知耳尝于便殿言及方士皆谲诈多伪不可信也上曰吾知之矣宫中无事以此遣闷耳余尝览曹植论言左慈封君达之类家王及植兄弟以优笑畜之耳斯言信矣大抵方士皆习静者为之隠身岩穴不求闻达如山鹿野麋是其志也岂乐翘车之召哉敢自其术面欺明主者亦鲜矣时既不用逐之可也杀之非也若以其诈而可知则公孙卿栾大无非行诈杀其干势利以自者足以大戒兰艾同焚斯为甚矣贞观末髙宗不诛天竺方士那罗迩婆娑寐逐之归国斯可为后王法矣
　　小人论
　　世所谓小人者便僻巧佞翻覆难信此小人常态不足惧也以怨报徳此其甚者也背本忘义抑又次之便僻者疎逺之则无患也翻覆者不信之则无尤矣唯以怨报徳者不可预防此所谓小人之甚者背本者虽不害人亦不知感昔伤蛇傅药而能报飞鸮食椹而懐恩以怨报徳者不及伤蛇逺矣背本忘义者不及飞鸮逺矣至于白公负卵翼之徳宰嚭遗灌溉之恩陈余弃父子之交田蚡忘跪起之礼此可与叛臣贼子同诛岂止于知巳之义也世以小人比穿窬之盗殊不然矣夫穿窬之盗迫于饥寒莫保性命于髙赀者有何恩义于多藏者有何仁爱既无恩义仁爱则是取资于道拾金于野若能识亷耻而不为是有偿金者之行矣若能忍饥馑而不食是有防袂者之操矣所以陈仲弓覩梁上之盗察非恶人以是而言盗贼未为害矣然操戈鋋挟弓矢以众暴寡杀人取财者则谓之盗比于以怨报徳者亦未甚焉何者人之父子兄弟有不相知者有徳于人者是巳知之矣焉得负之哉










　　李卫公外集巻三
　　钦定四库全书
　　李卫公外集巻四
　　唐　李徳裕　撰
　　评史【四】
　　货殖论
　　欲知将相之贤不肖视其货殖之厚薄彼货殖厚者可以回天机干河岳使左右贵幸役当世奸人若孝子之养父母矣隂阳不能为其寇寒暑不能成其疾鬼神不能促其数雷霆不能震其邪是以危而不困老而不死纵人生之大欲处将相之极休兄弟光华子孙安乐昔公孙朝穆好酒及色而不慕荣禄邓析犹谓之真人况兼有荣禄乎后世虽有贬之者如用斧钺于粪土施桎梏于朽株无害于身矣则大易之害盈福谦老氏之多藏厚亡不足信矣昔秦时得金策谓之天醉岂天之常醉哉故晋世唯贵于钱神汉台不慙于铜臭谓子文无兼日之积顔氏乐一瓢之饮晏平仲祀不掩豆仪休愠以拔葵皆为薄命之人矣如向者四贤天与之生则生天与之寿则寿穷达夭寿皆在彼苍而望贵幸之知奸人之誉终身不可得矣余有力命赋以致其意庶后之知我者兴叹而巳
　　近世良相论
　　客谓余曰子法言有重黎顔骞二篇品藻汉之将相敢问近代良相可得闻乎余曰唯唯夫股肱与君同体四海之所瞻也恩义至重实先于爱敬非社稷大计不可以强谏亦犹父有诤子不获巳而诤岂可以为常也唯宜将明献替致其主于三代之隆孝经曰天子有诤臣七人非宰相之职也必求端士正人以当言责导其謇谔救其患难而巳唯圣人言危而不持颠而不扶则焉用彼相此亦将明献替之谓也使其君昭明令徳不至于颠危也汉之良相十数人矣公孙开陈其端而不肯廷辩固未可也萧望之刚不护阙王嘉讦而犯上致元哀二后有信谗邪之恶戮忠直之名此其失者也魏相薛广徳持重守正弼谐尽忠可谓得宰相体矣近世贞以制动思在无邪松柏所以后凋藜藿由是不采贵不患失言必匪躬似薛广徳者郑丞相陈丞相有之矣麟之为瑞也仁而不触玉之为寳也亷而不刿恕以及物善不近名髙朗令终天下无怨似丙博阳者王丞相郑丞相有之矣好古洽闻应变肤敏防可以成务智足以取舍仁爱乐善勤瘁奉公逢时得君不失其正似倪寛者韦丞相李丞相有之矣困于臲卼以尽天涯虽劒光不沈而鸾翮长铩灵均之九死无悔栁惠之三黜非辜既没不瞑号于上帝似萧望之者所谓李丞相矣余亦同病莫保其生知我者以为忠亦巳鲜矣庶乎数世之后朋党稍息以俟知音耳
　　近世节士论
　　客又谓余曰近世将相既巳闻之矣敢问士君子身在下位而义激衰世者有其人乎余曰焉得无之丁生魏生是也昔葢寛饶多仇少与在位及贵戚人与为怨唯谏议大夫郑昌愍伤寛饶忠直忧国为文吏所诋挫上书曰山有猛兽藜藿为之不采国有忠臣奸邪为之不起寛饶上无许史之属下无金张之托职在司察直道而行郑昌可谓好是正直矣梅福南昌一尉耳与王章无荐宠之私无游宴之好当王凤之世权归外戚上书曰防鹊遭害则仁鸟増逝愚者防戮则智士深退折直士之节结谏臣之舌羣臣皆知其非然不敢争天下以言为戒最国家之大患也梅福可谓不畏强御矣余顷嵗待罪庙堂六年窃位而言责之官执宪之臣屡荐丁生称其有清直之操亦有毁之者曰体羸多病必不能举职余惑是説未及升之于朝而一旦触羣邪犯众怒为一孤臣独夫正言无避亦郑昌梅福之比也昔贯髙竟能以不生白王而髙祖贤其然诺戴就不忍以臣谤其君而薛安感其壮节周燕寜恨于不食陆绩岂辞于禁锢世歴千祀有此防人魏生为酷吏所逼终不诎服词义雅正有古人之风亦贯髙戴就之俦也呜呼田叔孟舒皆位显于朝而魏生亦舆疾逺窜溘尽道途疑其幽魂必上诉于天矣或曰自古名节之士鲜受厚福岂天意于善人薄耶余曰非也夫名节者非危乱不显非险难不彰免鈇锧全性命者尚十无二三况福禄乎若使不受困辱不婴楚毒父母妻子恬然安乐则天下之人尽为之矣又何贵于名节者哉
　　折羣疑相论
　　夫相之相在乎清明将之相在乎雄杰清明者珠玉是也为天下所寳雄杰者虎兕是也为百兽所伏然清者必得大权不能亨丰富雄者必当昌侈不能为大柄兼而有之者在乎粹美而巳余顷嵗莅淮海属县有旴而山多珉玉剖而为器清明洞澈虽水精明氷不如也而价不及凡玉终不得为至寳以其不粹也清而粹者天也故髙不可测清而澈者泉也故深亦可察此其大略也余尝精而求之多士以才为命妇人以色为命天赋是美者必将有以贵之才髙者虽孟尝眇小蔡泽折额亦居万人之上色美者虽钩弋之拳子夫之贱亦为万乗之偶然不如清而粹者必身名俱荣福禄终泰张良是也择士能用此术可以拔十得九无所疑也
　　祷祝论
　　语曰丘之祷久矣又曰祭则受福岂非圣人与天地合徳与日月合明与鬼神合契无所请祷而祷必感通唯牧伯之任不可废也失时不雨稼穑将枯闭阁责躬百姓不见若非避羣望则皆谓太守无忧人之意虽在亩不絶叹音余前在江南毁淫词一千一十五所可谓不謟神黩祭矣然嵗或大旱必先令掾属祈祷积旬无效乃自躬行未尝不零雨随车或当霄而应其术无他唯至诚而巳将与祭必闲居二日清心齐戒虽礼未申于泂酌而意巳接于神明所以治郡八年嵗皆大稔江左黎庶讴歌至今古人乃有剪致词积薪自誓精意上达雨必滂沱此亦至诚也苟诚能达天性能及物焉用以肌肤自苦焦烂为期动天地感鬼神莫尚于至诚故备物不足报功禴祭所以受福余以为人患不诚天之去人不相逺矣
　　黄冶论
　　或问黄冶变化余曰未之学也焉知无有然天地万物皆可以至理索之夫光明砂者天地自然之寳在石室之间生雪床之上如初生芙蓉红苞未拆细者环拱大者处中有辰居之象有君臣之位光明外澈采之者寻石脉而来此造化之所铸也倘至人道奥者用天地之精合隂阳之粹济以神术或能成之若以药石镕铸术则疎矣昔人问子铸金而得铸人以孔圣镕冶顔子至于殆庶防亦参造化之铸丹砂矣方士固不足恃刘向葛洪皆下学上达极天地之际谓之可就必有精理刘向铸作不成得非天意宻此神机不欲世人皆知之矣
　　祥瑞论
　　夫天地万物异于常者虽至美至丽无不为妖覩之宜先戒惧不可以为祯祥何以言之桓灵之世多鸾凤丘坟之上生芝草神仙之物食之上可以凌倒景次可以保永年生于丘坟岂得为瑞若以孝思所致则瞽瞍之墓曽晳之坟宜生万株矣何者为仁孝之瑞唯甘露降于松柏缟鹿素乌驯扰不去皆有缟素之色足表幽明之感贞元中余在瓯越有隠者王遇好黄冶之术暮年有芝草数十茎产于丹灶之前遇自以为名在金格畅然满志逾月而遇病卒齐中书抗有别业在若耶溪忽生芝草百余茎数月而中书去世又余姚守卢君在郡时有芝草生于督邮屋梁上五防相鲜若楼台之状其嵗卢君为叛将栗锽所害置遗骸于屋梁之下并耳目所验非自传闻由是而言则褒姒骊姬皆为国妖以祸周晋绿珠窈娘皆为家妖以灾乔石不可不察也又黄河清而圣人出征应不在于当世明矣栁谷石为魏室之妖啓将来之瑞亦不可不察也是以宜先戒惧以消桑谷雉雊之变耳
　　防数有报论
　　宣尼罕言性命不语怪神非谓无也欲人严三纲之道奉五常之敎修天爵以致人爵不欲言富贵出于天命福禄由于冥数昔卫卜协于沙丘为谥巳久秦塞属于临洮名子不寤朝歌未灭而周流丹乌矣白帝尚在而汉断素蛇矣皆兆发于先而符应于后不可以智测也周孔与天地合徳与鬼神合契将来之数无所遁情而狼跋于周凤衰于楚岂亲戚之义不可去也人伦之敎不可废也条侯之贵邓通之富死于兵革可也死于女室可也唯不宜以馁终此又不可以理得也而命偶时来盗有名器者谓祸福出于胸懐荣枯生于口吻沛然而安溘然而笑曽不知黄雀游于茂林而挟弹者在其后也余乙丑嵗自荆楚保厘东周路出方城闻于隠者困于泥涂不知其所如也往谓方城长曰居守后二年南行万里则知憾余者必因天谴譛余者必自鬼谋虽抱至寃不以为恨也余尝三遇异人非卜祝之流皆遁世者也初掌记北门有管涔山隠者诣余曰君明年当在人君左右为文翰之职然须值少主余闻之愕眙洒然变色隠者亦悔失言避席求去余徐问曰何为而事少主对曰君与少主巳有累世縁业是以言之余其年秋登朝至明年正月穆宗纉绪召入禁苑及右丞御史有闽中隠者叩门请见余因下榻与语曰时事非人公不早去冬必作相祸将至矣若亟请居外代公者受患后十年终当作相自西南而入是秋出镇吴门嵗经八稔寻又杖钺南燕秋暮有邑子王生引邺郡道士至才升賔阶未及命席谓余曰公当为西南节制孟冬望舒前节符至矣三者皆与言协不差嵗月自宪闱竟十年居相由西蜀而入代余执宪俄亦窜逐唯再谪南服未尝有前知者为余言之岂祸患不可移者神道所秘莫得预闻自古衔寃殁世者多矣防报之事或有或无遂使好乱乐祸者以神道为茫昧余尝论之仁人上哲必达生知命如顔氏之子犯而不校释门达磨了空喻幻必不思报矣其下柔弱无心者力不能报所能报者乃中人耳悍强任气如伯有灌夫之流亦其在临殁之际方寸不挠魂魄不散唯结念于此是以能报夫人之舍生也如薪尽火灭溘然则无能为矣达于理者使心不乱则精爽常存不生不灭自可以超然出世升跻神明其次精多魄强则能为厉防报之事或有或无理在此也
　　周秦行纪论
　　言发于中情见乎辞则言辞者志气之来也故察其言而知其内玩其辞而见其意矣余尝闻太牢氏好竒怪其身险易其行以其姓应国家受命之防曰首尾三麟六十年两角犊子恣狂颠龙蛇相鬭血成川及见着怪録多造隠语人不可解其或能晓一二者必附防焉縦司马取魏之渐用田常有齐之由故自卑秩至于宰相而朋党若山不可动揺欲有意摆撼者皆遭诬坐莫不侧目结舌事具史官刘轲日歴余得太牢周秦行纪反覆覩其太牢以身与帝王后妃防遇欲证其身非人臣相也将有意于狂颠及至戏徳宗为沈防儿以代宗皇后为沈防令人骨战可谓无礼于其君甚矣懐异志于图防明矣余少服臧文仲之言曰见无礼于其君者如鹰鹯之逐鸟雀也故伫太牢巳久前知政事欲正刑书力未胜而罢余读国史见开元中御史汝南子谅弹奏牛仙客以其姓符图防虽似是而未合三麟六十之数自裴晋国与余凉国彭原程赵郡绅诸从兄嫉太宰如仇颇类余志非懐私忿葢恶其应防也太牢作镇襄州日判复州刺史乐坤贺武宗监国状曰闲事不足为贺则恃姓敢如此耶防余复知政事将欲发觉未有由值平昭义得与刘从谏交结书因窜逐之嗟乎为人臣隂怀逆节不独人得诛之鬼得诛矣凡与太牢胶固未尝不是薄流无赖辈以相表里意太牢有非望而就佐命焉斯亦信符命之致或以中外罪余于太牢爱憎故明此论庶乎知余志所恨未暇族之而余又罢岂非王者不死乎遗祸胎于国亦余大罪也倘同余志继而为政宜为君除患歴既有数意非偶然若不在当代其必在于子孙须以太牢少长咸寘于法则刑赏中而社稷安无患于二百四十年后嘻余致君之道分隔于明时嫉恶之心敢辜于早嵗因援毫而摅宿愤亦书行纪之迹于后
　　梁武论【所论出于释氏故全以释典明之】
　　世人疑梁武建佛刹三百余所而国破家亡其祸甚酷以为释氏之力不能拯其颠危余以为不然也释氏有六波罗密檀波罗密是其一也又曰难舍能舍大者头目支体其次国城妻子此所谓难舍也余尝深求此理本不戒其不贪能自微不有其寳必不懆人所寳与老氏之无欲知足司城之不贪为寳其义一也庸夫谓之作福斯为妄矣而梁武所建佛刹未尝自损一毫或出自有司或厚敛氓俗竭经国之费破生人之产劳役不止杼柚其空闰位偏方不堪其弊以徼身福不其悖哉此梁武所以不免也
　　喜征论
　　陆贾称蟢子垂而百事禁不征其故何也凡人将有喜兆必垂于冠冕余尝思之盖以人肖圆方之形禀五行之气有生之最灵者也如景如火忽有歊然感气发于圆首之上其荣盛也如阳气发生烟涵煴煦其变衰也如秋气索然寂寞沈悴虽不能自覩其鉴明者必可察之唐举许负疑用此术所以望表而知穷达何以明之淑春爱景必有蟢子垂于檐楹之间室有明烛膏炉必垂于屏帏之际喜气将盛故集于冠冕之上以此推之无所逃也




　　李卫公外集巻四
　　李卫公本传
　　李徳裕字文饶元和宰相吉甫子也少力于学既冠卓荦有大节不喜与诸生试有司以廕补校书郎河东张靖辟为掌书记府罢召拜监察御史穆宗即位擢翰林学士帝为太子时巳闻吉甫名由是顾徳裕厚凡号令大典册皆更其手数召见赉奬优华帝怠荒于政故戚里多所请丐挟宦人诇禁中语闗托大臣徳裕建言旧制驸马都尉与要官禁不往来开元中诃督尤切今乃公至宰相及大臣私第是等无他材直泄漏禁密交通中外耳请白事宰相者聴至中书无辄诣第然之再进中书舍人未防授御史中丞始吉甫相宪宗牛僧孺李宗闵对直言策痛指当路条失政吉甫诉于帝且泣有司皆得罪遂与为怨吉甫又为帝谋讨两河叛将李逢吉沮解其言功未既而吉甫卒裴度实继之逢吉以议不合罢去故追衔吉甫而怨度摈徳裕不得进至是间帝暗庸訹度使与元稹相怨夺其宰相而巳代之欲引僧孺益树党乃出徳裕为浙西观察使俄而僧孺入相由是牛李之憾结矣初润州承王国清乱窦易直倾府库赉军赀用空殚而下益骄徳裕自俭约以留州财赡兵虽俭而均故士无怨再期则赋物储牣南方信禨巫虽父母疠疾子弃不敢养徳裕择长老可语者谕以孝慈大伦患难相收不可弃之义使归相晓勅违约者显寘以法数年恶俗大变又按属州非经祠者毁千余所撤私邑山房千四百舍寇无所廋蔽天子下诏褒敬宗立侈用无度诏浙西上脂盝防具徳裕奏比年旱灾物力未完乃三月壬子赦令常贡之外悉罢进献此陛下恐聚敛之吏缘以成奸雕窭之人不胜其敝也本道素号富饶更李锜薛苹皆酒于民供有羡财元和诏书停酤又赦令示诸州羡余无送使今存者惟留使钱五十万缗率嵗经费常少十三万军用褊急今所须脂盝防具度用银二万三千两金百三十两物非土产虽力营索尚恐不逮愿诏宰相议何以俾臣不违诏防不乏军兴不疲人不敛怨则前敕后诏咸可遵承不报方是时罢进献不阅月而求贡使者足相接于道故徳裕推一以讽他又诏索盘绦缭绫千匹复奏言太宗时使至凉州见名鹰讽李大亮献之大亮谏止赐诏嘉叹宗时使者抵江南捕防防翠鸟汴州刺史倪若水言之即见褒纳皇甫询织半臂造琵琶捍拨镂牙筩于益州苏颋不奉诏帝不加罪夫防防镂牙微物也二三臣尚以劳人损徳为言岂二祖有臣如此今独无之葢有位者蔽而不闻非陛下拒不纳也且立鹅天马蹙豹盘绦文彩怪丽惟乗舆当御今广用千匹臣所未喻昔汉文身衣弋绨元帝罢轻纎服故仁徳慈俭至今称之愿陛下师二祖容纳逺思汉家恭约裁赐节减则海隅苍生毕受赐矣优诏为停自元和后天下禁毋私度僧徐州王智兴绐言天子诞月请筑坛度人以资福诏可即显募江淮间民皆曹辈奔走因牟撷其财以自入徳裕劾奏智兴为坛泗州募愿度者人输钱二千则不复勘诘普加髠落自淮而右户三丁男必一男剔发规影徭赋所度无算臣阅度江者日数百苏常齐民十固八九若不加禁遏则前至诞月江淮失丁男六十万不为细变有诏徐州禁止时帝昏荒数游幸狎比羣小聴朝简忽徳裕上丹扆六箴表言心乎爱矣遐不谓矣此古之贤人笃于事君者也夫迹疏而言亲者危地逺而意忠者忤臣窃惟念拔自先圣徧荷宠私不能竭忠是负灵鉴臣在先朝尝献大明赋以讽颇防嘉采今日尽节明主亦由是也其一曰宵衣讽视朝希晩也二曰正服讽服御非法也三曰罢献讽敛求怪珍也四曰纳诲讽侮弃忠言也五曰辨邪讽任羣小也六曰防微讽伪游轻出也辞皆明直婉切帝虽不能用其言犹勅韦处厚谆谆作诏厚谢其意然为逢吉排笮讫不内徙时亳州浮屠诡言水可愈疾闻南方之人率三十户僦一人使往汲既行若饮病者不敢近荤血危老之人率多死而水斗三十千取者益他汲转鬻于道互相欺訹往者日数十百人徳裕严勒津逻捕絶之且言昔吴有圣水宋齐有圣火皆本妖祥古人所禁请下观察使令狐楚填塞以絶妄源从之帝方惑佛老祷福祈年浮屠方士并出入禁中狂人杜景先上言其友周息元寿数百嵗帝遣宦者至浙西迎之诏在所驰驿敦遣徳裕上疏曰道之高者莫若广成元人之圣者莫若轩辕孔子昔轩辕问广成子治身之要曰无视无聴抱神以静形将自正无劳子形无揺子精乃可长生慎守其一以处其和故我修身千二百嵗矣形未尝衰又曰得吾道者上为皇下为王语孔子曰去子之骄气与多欲态色与淫志是皆无益于子之身陛下修轩后之术物色异人若使广成元混迹而至告陛下之言亦无出于此臣虑今所得者皆迂怪之士使物淖氷以小术欺聪明如文成五利者也又前世天子虽好方士未有御其药者故汉人称黄金可成以为饮食器则寿高宗时刘道合宗时孙甑生皆能作黄金二祖不之服岂非以宗庙为重乎倘必致真隠愿止师保和之术慎毌及药则九庙慰悦矣息元果诞谲不情自言与张果叶静能游帝诏画工肖状为图以观之终帝世无他验文宗即位乃逐之大和三年诏拜兵部侍郎裴度荐材堪宰相而李宗闵以中人助先秉政且得君出徳裕为郑滑节度使引僧孺协力罢度政事二怨相济凡徳裕所善悉逐之于是二人权震天下党人牢不可破矣逾年徙剑南西川蜀自南诏入冦败杜元颖而郭钊代之病不能事民失职无聊生徳裕至则完残奋怯皆有条次成都既南失姚协西亡维松由清溪下沬水而左尽为蛮有始韦臯招来南诏复嶲州倾内资结蛮好示以战阵文法徳裕以臯啓戎资盗其策非是养成痈疽第未决耳至元颖时遇隙而发故长驱深入蹂剔千里荡无孑遗今瘢夷尚新非痛矫革不能刷一方耻乃建筹边楼按南道山川险要与蛮相入者图之左西道与吐蕃接者图之右其部落众寡馈运逺迩曲折咸具乃召习边事者与之指画商订凡虏之情伪尽知之又料择伏瘴旧獠与州兵之任战者废遣狞耄什三四士无敢怨者又请甲人于安定弓人河中弩人浙西由是蜀之器械皆犀鋭率戸二百取一人使习战贷勿事缓则农急则战谓之雄边子弟其精兵曰南燕保义保惠两河慕义左右连弩骑士曰飞星鸷击竒锋流电霆声突骑总十一军筑杖义城以制大度青溪闗之阻作御侮城以控荣经犄角势作柔逺城以阨西山吐蕃复卬崃闗徙巂州治台登以夺蛮险旧制嵗抄运内粟赡黎巂州起嘉眉道阳山江而达大度乃分饷诸戍常以盛夏土地苦瘴毒辇夫多死徳裕命转卬雅粟以十月为漕始先夏而至以佐阳山之运馈者不涉炎月逺民乃安蜀人多鬻女为人妾徳裕为着科约凡十三而上执三年劳下者五嵗及期则归之父母毁属下浮屠私庐数千以地予农蜀先主祠旁有猱村其民剔发若浮屠者畜妻子自如徳裕下令禁止蜀风大变于是二边寖惧南诏请还所俘掠四千人吐蕃维州将悉怛谋以城降维距成都四百里因山为固东北由索丛岭而下二百里地无险走长川不三千里直吐蕃之牙异时戍之以制虏入者也徳裕既得之即发兵以守且陈出师之利僧孺居中沮其功命返悉怛谋于虏以信所盟徳裕终身以为恨防监军使王践言入朝盛言悉怛谋死拒逺人向化意帝亦悔之即以兵部尚书召俄拜中书门下平章事封賛皇县伯故事丞郎诣宰相须少间乃敢通郎官非公事不敢谒李宗闵时往往通賔客李聴为太子太傅招所善载酒集宗闵阁酣醉乃去至徳裕则喻御史有以事见宰相必先白台乃聴凡罢朝由龙尾道趋出遂无辄至阁者又罢京兆筑沙堤两街上朝卫兵常建言朝廷惟邪正二途正必去邪邪必害正然其辞皆若可聴愿审所取舍不然二者并进虽圣贤经营无由成功俄而宗闵罢徳裕代为中书侍郎集贤殿大学士始二省符江淮大贾使主堂厨食利因是挟赀行天下所至州镇为右客富人倚以自髙徳裕一切罢之后帝暴感风害语言郑注始因王守澄以药进帝少间又荐李训使待诏帝欲授谏官徳裕曰昔诸葛亮有言亲贤臣逺小人先汉所以兴隆也亲小人逺贤臣后汉所以倾頽也今训小人顷咎恶暴天下不宜引致左右帝曰人谁无过当容其改且逢吉尝言之对曰圣贤则有改过若训天资奸邪尚何能改逢吉位宰相而顾爱凶回以累陛下亦罪人也帝语王涯别与官徳裕揺手止涯帝适见不怿训注皆怨即复召宗闵辅政拜徳裕为兴元节度使入见帝自陈愿留阙下复拜兵部尚书宗闵奏命巳行不可止更徙镇海军以代王璠先是大和中漳王养母杜仲阳归浙西有诏在所存问时徳裕被诏乃檄留后使如诏书璠入为尚书左丞而漳王以罪废死因与户部侍郎李汉共譛徳裕尝赂仲阳导王为不轨帝惑其言召王涯李固言路隋质之注璠汉三人者语益坚独隋言徳裕大臣不宜有此谗焰少衰遂贬徳裕为太子賔客分司东都复贬袁州长史隋亦免宰相未防宗闵以罪斥而注训等乱败帝追悔徳裕以诬搆逐乃徙滁州刺史又以太子賔客分司东都开成初帝从容语宰相朝廷岂有遗事乎众咸以宋申锡对帝俛首涕数行下曰当此时兄弟不相保独申锡邪有司为我褒显之又曰徳裕亦申锡比也起为浙西观察使后对学士禁中黎埴顿首言徳裕与宗闵皆逐而独三进官帝曰彼尝进郑注而徳裕欲杀之今当以官与何人埴惧而出又指坐扆前示宰相曰此徳裕争郑注处徳裕三在浙西出入十年迁淮南节度使代牛僧孺僧孺闻之以军事付其副张鹭即驰去淮南府八十万缗徳裕奏言止四十万为鹭用其半僧孺诉于帝而谏官姚合魏謩等共劾奏徳裕挟私怨沮伤僧孺帝置章不下诏徳裕覆实徳裕上言诸镇更代例杀半数以备水旱助军费因索王播段文昌崔从相授簿最具在惟从死官下僧孺代之其所杀数最多即自劾始至镇失于用例不敢妄遂待罪有诏释之武宗立召为门下侍郎同中书门下平章事既入谢即进戒帝辨邪正专委任而后朝廷治臣尝为先帝言之不见用夫正人既呼小人为邪小人亦谓正人为邪何以辨之请借物为谕松栢之为木孤生劲特无所因倚萝茑则不然弱不能立必附他木故正人一心事君无待于助邪人心更为党以相蔽欺君人者以是辨之则无惑矣又谓治乱系信任引齐桓公问管仲所以害霸者仲对琴瑟笙竽弋猎驰骋非害霸者惟知人不能举举不能任任而又杂以小人害霸也太徳宪四宗皆盛朝其始临御自视若尧舜寖久则不及初陛下知其然乎始一委辅相故贤者得尽心久则小人并进造党与乱视聴故上疑而不专政去宰相则不治矣在徳宗最甚晩节宰相惟奉行诏书所与图事者李齐运裴延龄韦渠牟等讫今谓之乱政夫辅相有欺罔不忠当亟免忠而材者属任之政无他门天下安有不治先帝任人始皆回容积纎微以至诛贬设使虽小过必知而改之君臣无猜则谗邪不干其间矣又言开元初辅相率三考辄去虽姚崇宋璟不能逾至李林甫秉权乃十九年遂及祸败是知亟进罢宰相使政在中书诚治本也帝尝疑杨嗣复李珏顾望不忠遣使杀之徳裕知帝性刚而果于断即率三宰相见延英呜咽流涕曰昔太宗徳宗诛大臣未尝不悔臣欲陛下全活之无异时恨使二人罪恶暴着天下共疾之帝不许徳裕伏不起帝曰为公等赦之徳裕降拜升坐帝曰如令谏官论事虽千疏我不赦徳裕重拜因追还使者嗣复等乃免时帝数出畋游暮夜乃还徳裕上言人君动法于日故出而视朝入而燕息传曰君就房有常节惟深察古谊毋继以夜侧闻五星失度恐天以是勤勤儆戒诗曰敬天之渝不敢驰驱愿节田游承天意寻册拜司空回鹘目开成时为黠戛斯所破防昌后乌介可汗挟公主牙塞下种族大饥以弱口重器易粟于边退浑党项利虏掠因天徳军使田牟上言愿以部落兵击之议者请可其奏徳裕曰回鹘于国尚有功以穷来归未輙扰边遽伐之非汉宣帝待呼韩之义不如与之食以待其变陈夷行曰资盗粮非计也不如击之便徳裕曰沙陀退浑不可恃也夫见利则进遇敌则走杂虏之常态孰肯为国家用邪天徳兵素弱以一城与劲虏当无不败请诏牟无聴诸戎计帝于是贷粟二万斛防嗢没斯杀赤心以降赤心兵溃于是回鹘势穷数丐羊马欲借兵复故地又愿假天徳城以舍公主帝不可乃进逼振武保大栅杷头峰以略朔川转战云州刺史张献节婴城不出回鹘乃大掠党项退浑皆保险莫敢拒帝益知不许田牟用二部兵之效乃复问以计徳裕曰杷头峰北皆大碛利用骑不可以步当之今乌介所恃公主尔得健将出竒夺还之王师急击彼必走今鋭将无易石雄者请以藩浑劲卒与汉兵衔枚夜击之势必得帝即以方略授刘汚令雄邀击可汗于杀胡山败之迎公主还回鹘遂败进位司徒黠戛斯遣使来且言攻取安西北廷帝欲从黠戛斯求其地徳裕曰不可安西距京师七千里北廷五千里异时繇河西陇石抵玉门闗皆我郡县往往有兵故能缓急调发自河陇入吐蕃则道出回鹘回鹘今破灭未知黠戛斯果有其地邪假令安西可得即复置都防以万人往戍何所兴发何道馈挽彼天徳振武于京师近力犹苦不足况七千里安西哉臣以为纵得之无用也昔汉魏相请罢田车师贾捐之请弃珠崖近狄仁杰亦请弃四镇及安东皆不愿贪外以耗内此三臣者当全盛时尚欲弃割以肥中国况久没甚逺之地乎是持实费市虚事灭一回鹘而又生之帝乃止泽潞刘从谏死其从子稹擅畱事以邀节度徳裕曰泽潞内地非河朔比昔皆儒术大臣守之李抱真始建昭义军最有功徳宗尚不许其子继及刘悟死敬宗方怠于政遂以符节付从谏太和时擅兵长子隂连训注外托効忠请除君侧及有狗马疾谢医拒使便以兵属稹舍而不讨无以示四方帝曰可胜乎对曰河朔稹所恃以唇齿也如令魏镇不与则破矣夫三镇世嗣列圣许之请使近臣明吿以泽潞命师不得视三镇今朕欲诛稹其各以兵防帝然之乃以李回持节谕王元逵何敬皆聴命始议用兵中外交章固争皆曰悟功高不可絶其嗣又从谏畜兵十万粟支十年未可以破也他宰相亦媕娿趋和徳裕独曰诸葛亮言曹操善为兵犹五攻昌霸三越巢湖况其下哉然赢缩胜负兵家之常惟陛下圣策先定不以小利钝为浮议所揺则有功矣有如不利臣请以死塞责帝忿然曰为我语于朝有沮吾军议者先诛之羣论遂息元逵兵巳出而敬逗留持两端徳裕建遣王宰以陈许精甲假道于魏以伐磁敬闻遽勒兵请自涉漳取磁路防横水戍兵叛入太原逐其帅李石奉裨将杨弁主留事方是时稹未下朝廷益为忧议者颇言兵皆可罢帝遣中人马元实如太原侦其变弁厚贿中人帐饮三日还谬曰弁兵多属明光甲者十五里徳裕诘曰李石以太原无兵故调横水卒千五百使戍榆社弁因以乱渠能列卒如此多邪则曰晋人勇皆兵也募而得之徳裕曰募士当以财李石以人欠一缣故兵乱石无以素之弁何得邪太原一铠一防举送行营安致十五里明光乎使者语塞徳裕即奏弁贱伍不可赦如力不足请舍稹而诛弁遽趣王逢起榆社军诏元逵趋土门防太原河东监军吕义忠闻即日召榆社卒入斩弁献首京师徳裕每疾贞元太和间有所讨伐诸道兵出境即仰给度支多迁延以困国力或与贼约令懈守备得一县一屯以报天子故师无大功因请敕诸将令直取州勿攻县故元逵等下刑洛磁而稹气索矣俄而高文端归命称稹粮乏皆女子挼穟哺兵未防郭谊持稹首降帝问何以处谊徳裕曰稹竖子安知反职谊为之今三州巳降而稹穷蹙又贩其族以邀富贵不诛后无以惩恶帝曰朕意亦尔因诏石雄入潞尽取谊等及尝为稹用者悉诛之策功拜太尉进封赵国公徳裕固让言唐兴太尉惟七人尚父子仪乃不敢拜近王智兴李载义皆超拜保傅盖重惜此官裴度为司徒十年亦不迁臣愿守旧秩足矣帝曰吾恨无官酬公母固辞徳裕又陈先臣封于赵冢孙寛中始生字曰三赵意将传嫡不及支庶臣前益封巳改中山臣先世皆尝居汲愿得封卫从之遂改卫国公帝尝从容谓宰相曰有人称孔子其徒三千亦为党信乎徳裕曰昔刘向云孔子与顔回子贡更相称誉不为朋党禹稷与臯陶转相汲引不为比周无邪心也臣尝以共鲧驩兠与舜禹杂处共工驩兠则为党舜禹不为党小人相与比周迭为掩蔽也贤人君子不然忠于国则同心闻于义则同志退而各行其巳不可交以私赵宣子随防继而纳谏司马侯叔向比以事君不为党也公孙每与汲黯请间黯先发之推其后武帝所言皆聴黯虽并进然廷诘齐人少情讥其布被为诈则先发后继不为党也太宗与房龄图事则曰非杜如晦莫能筹之及如晦在焉亦推龄之策则同心图国不为党也汉朱博陈咸相为腹心背公死党周福房植各以其党相髙议论相轧故朋党始于甘陵二部及甚也谓之钩党继受诛夷以王制言之非不幸也周之衰列国公子有信陵平原孟尝春申游谈者以四豪为称首亦各有客三千务以谲诈势利相倾仲尼之徒惟行仁义今议者欲以比之罔矣臣未知所谓党者为国乎为身乎诚为国邪随防叔向汲黯房杜之道可行不必党也今所谓党者诬善蔽忠附下罔上车马驰驱以趋权势画夜合谋美官要选悉引其党为之否则抑压以退仲尼之徒有是乎陛下以是察之则奸伪见矣时韦质建言宰相不可兼治钱谷徳裕奏言管仲明于治国其语曰国之重器莫重于令令重君尊君尊国安治人之本莫要于令故曰亏令者死益令者死不行令者死留令者死不从令者死五者无赦又曰令在上而论可否在下是主威下系于人也太和后风俗寖敝令出于上非之在下此敝不止无以治国匡衡曰大臣者国家股肱万姓所瞻仰明主所慎择也传曰下轻其上爵贱人图柄臣则国家揺动而人不静今质为人所敎而言是图柄臣者也且萧望之汉名儒为御史大夫奏云嵗首日月少光咎在臣等宣帝以望之意轻丞相下有司诘问贞观中监察御史陈师合上言人之思虑有限一人不可总数职太宗曰此欲离间我君臣斥之岭外臣谓宰相有奸谋隠慝则人人皆得上论至于制置职业人主之柄非小人所得干议古者朝廷之士各守官业思不出位质贱臣岂得以非所宜言妄触天聴是轻宰相陛下照其邪计从党人中来当遏絶之徳裕大意欲朝廷尊臣下肃而政出宰相深疾朋党故感愤切言之又尝谓省事不如省官省官不如省吏能简冗官诚治本也乃谓罢郡县吏凡二千余员衣冠去者皆怨时天下巳平数上疏乞骸骨而星家言荧惑犯上相又恳丐去位皆不许当国凡六年方用兵时决策制胜他相无与故威名独重于时宣宗即位徳裕奉册太极殿帝退谓左右曰向行事近我者非太尉邪每顾我毛发为森竖翌日罢为检校司徒同中书门下平章事荆南节度使俄徙东都留守白敏中令狐绹崔铉皆素仇大中元年使党人李咸斥徳裕隂事故以太子少保分司东都再贬潮州司马明年又导吴汝纳讼李绅杀吴湘事而大理卿卢言刑部侍郎马植御史中丞魏扶言绅杀无罪徳裕狥成其寃至为黠御史罔上不道乃贬为崖州司戸参军越明年卒年六十三徳裕既没见梦令狐绹曰公幸哀我使得归葬绹语其子滈滈曰执政皆其憾可乎既夕又梦绹惧曰卫公精爽可畏不言祸将及白于帝得以丧还徳裕性孤峭明辨有风采善为文章虽至大位犹不去书其谋议援古为质衮衮可喜尝以经纶天下自为武宗知而能任之言从计行是时王室防中兴先是韩全义败于蔡杜叔良败于深皆监军宦人制其权将不得专进退诏书一日三四下宰相不豫又诸道鋭兵票士皆监军取以自随每督战乗髙建旗自表师小不胜辄巻旗去大兵随以北繇是王师所向多负至讨回鹘泽潞徳裕建请诏书付宰司乃下监军不得干军要率兵百人取一以为卫自是号令明壹将乃有功元和后数用兵宰相不休沐或继火乃得罢徳裕在位虽遽书警奏皆从容裁决率午漏下还第休沭輙如令沛然若无事时其处报机急帝一切令徳裕作诏徳裕数辞帝曰学士不能尽吾意伐刘稹也诏王元逵何敬曰勿为子孙之谋存辅车之势元逵等情得皆震恐思效巳而三州降贼遂平帝毎称魏博功则顾徳裕道诏语咨其切于事而能伐谋也三镇每奏事徳裕引使者戒敕为忠义指意丁宁使归各谓其师道之故河朔畏威不敢慢后除浮屠法僧亡命多趣幽州徳裕召邸吏戒曰为我谢张仲武刘从谏招纳亡命今视之何益仲武惧以刀授居庸闗吏曰僧敢入者斩帝既数讨叛有功徳裕虑忲于武不可戢即奏言曹操破袁绍于官度不追奔自谓所获巳多恐伤威重养由基古善射者栁叶虽百步必中观者曰不如少息若弓拨矢钩前功皆弃陛下征伐无不得所欲愿以兵为戒乃可保成功帝嘉纳其言方士赵归真以术进徳裕谏曰是敬宗时以诡妄出入禁中人皆不愿至陛下前帝曰归真我自识顾无大过召与语养生术尔对曰小人于利若蛾赴烛向见归真之门车辙满矣帝不聴于是挟术诡时者进帝志衰焉所居安邑里第有院号起草亭曰精思毎计大事则处其中虽左右侍御不得豫不喜饮酒后房无声色娱生平所论著多行于世云子晔仕汴宋幕府贬象州立山尉懿宗时以赦令徙郴州余子皆从死贬所晔子延右干符中为集贤校理累擢司勲员外郎还居平泉昭宗东迁坐不朝谒贬卫尉主簿徳裕之斥中书舍人崔嘏字干锡谊士也坐书制不深切贬端州刺史嘏举进士复以制策歴邢州刺史刘稹叛使其党裴问戍于州嘏説使聴命改考功郎中时皆谓遴赏至是作诏不肯巧传以罪吴汝纳之狱朝廷公卿无为辨者惟淮南府佐魏铏就逮吏使诬引徳裕虽痛楚掠终不从竟贬死岭外又丁柔立者徳裕当国时或荐其直清可任谏争官不果用大中初为左拾遗既徳裕被贬柔立内愍伤之为上书直其寃坐阿附贬南阳尉懿宗时诏追复徳裕太子少保卫国公赠尚书左仆射距其没十年










　　李卫公本传
  </div>
  <div class="pagination">
   <a href="会昌一品集_page15.html">
    上一页
   </a>
   <span>
    ...
   </span>
   <a href="会昌一品集_page11.html">
    11
   </a>
   <a href="会昌一品集_page12.html">
    12
   </a>
   <a href="会昌一品集_page13.html">
    13
   </a>
   <a href="会昌一品集_page14.html">
    14
   </a>
   <a href="会昌一品集_page15.html">
    15
   </a>
   <span class="current-page">
    16
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
