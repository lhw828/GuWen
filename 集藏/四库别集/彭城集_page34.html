<!DOCTYPE html>
<html>
<head>
    <meta charset="UTF-8">
    <title>彭城集 - 第 34 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 34 页/共 38 页</h1>
    <div class="content">　　贺张丞相除帅启
　　眷懐旧弼诞播明纶还秘殿之隆名建上流之巨屏五侯九伯暂寻鈇钺之征一日万几即正钧衡之任庆关宗祏喜溢神人恭惟某官道冠古今勲存社稷扶世导民之术本自得于诗书忧国爱民之忠宜独贯于日月当国家二百载中天之运正君臣一千年际防之期仗大义于版荡之中变危机于呼吸之顷取虞渊之日功孰大于昌唐封函谷之泥畧岂髙于全蜀既勒铭于钟鼎旋正位于岩廊方布徳以兆谋爰整军而经武誓清沙漠克复神州然而功成者天道废有命在我何忧于用舎于时实系于重轻身虽退而道愈光望既隆而忌益众谁为巧舌敢肆流言曽蚍蜉之不量岂栋梁之可撼九夷何陋自安孔子之居四国是遒久起周人之咏斯文未丧羣枉幸消宜以人主注想之深慰八表具瞻之望遄召还于南服聊卧防于北门何烦三日之报成即聼十行之趣觐多士闻风而喜竚大老之来归四方扶杖而须知太平之有日某顷縁恩契蚤辱记怜逮风波之横兴方罗织之肆起念寒暄候问无益于门下而事机侦伺或致于防言缺然门牍之陈葢亦三年于此仰止受恩之地未尝一日辄移虽形迹之若疎尚衷诚之可鉴倘蒙毕照少逭谴诃庶几余生永有依怙重念某禀资剧陋赋命数奇蠢愚渉世之甚疎坎防抱穷而未艾缘姓字尝污于科籍故踪迹偶簉于闺台曾越日而几何亦罹谗而遽去冒宠甘分于罢黜啧言更玷于恩私俯仰懐慙局蹐无措兹跧伏于里舍获传诵于防书自叹未路之零丁将托洪钧之坱北收东隅之失意敢忘于桑榆贺大厦之成情方深于燕雀精诚并竭悃愊奚殚
　　与转运使某启
　　比者叨膺诏检出賛郡条未闲从政之方非有裕民之术矧乃连城甚广生齿实繁顾关决以无堪将尸旷而为咎伏惟某官精心格物敏智通微饰儒术而自将揜吏师而独歩勤宣使指惇懋风声某得以庸虚之资勉强自力窃幸于奔走承命或借之使令于前实冀余庥获伸素愿方趣装而便道即拜谒而踵门
　　贺运使某启
　　伏审光膺诏检出总计台朝佥刺举之权士耸澄清之志传车抗节属城望风想闻英标大慰舆颂恭以某官髙节迈世醇文析微厯试民事之难缘饰儒术之美倜傥中立固自结于主知造次义形众必推于国器眷是典州之重暂纡揽辔之威顾惟重外之嫌将有问厘之召即观翔奋以极蕴藏更冀保调少副言愿
　　贺运使某郎中启
　　伏审光被诏函宠分外计陪京奥壤地几万里之方美俗要权任则百城之重遴东攸集长材莫先想闻风声翕变舆俗恭以某官心术该敏智符廓明绍扶阳之音徽着伯起之清徳入专台妙出总使华方靣蔼于去思台阁诵其故事复颁节传益试将明必无淹嵗月之期行且隆卿辅之拜某幸分符竹实廕辉光阻前趋贺之仪徒积焉依之素
　　贺运使某郎中启
　　伏审光膺诏检移总漕台伏惟庆慰恭以某官敏智絶伦精心格物回翔中外之寄着闻尤异之声而自钦防祥刑澄清南服九牧称最三年有成惟经赋之所充眷淛河而居重遴简所付擢材叵量休命甫行舆情胥洽某窃居属邑方芘余庥虽欣涣渥之荣仍结疲轩之恋敢希上为宋社精调寝兴
　　贺运使某度支启
　　伏审光膺诏检行趣上台使车表率之功国赋课入之数九牧居最三年有成士论翕然帝心简在虚迩列而延伫严召节以授于天衢颇修国用资始伏惟治装为去啬神益康某久以材获依大庇免负乗之贻谤实栖廕以知荣瞻言四牡之归徒积疲马之恋敢冀精调寝餗以副祷祠
　　与运使某度支启
　　樗散之姿瓠落无用幸得从荐绅之后窃尝仰当世之贤虽慕用之诚在执鞭而欣愿而迂疎之效独踵门而后期防惟某官智畧逄辰徳荣冠世言行为乎士范政术存乎吏师百城畏懐名实胥用各漕所入嵗时罔虚方将极渊懿之深谋酬尤异之凝绩翔奋迩列光辉本朝某庇身小官局迹下邑绳墨所约胸襟无奇私景行于高山既防廕于卿霭敢冀上为宗祏精调寝兴
　　贺郓州安抚某修撰启
　　伏审光膺诏选出领使符跻殿撰之华资按鲁邦之旧土眷兹徳赏允协佥俞恭以某官国器宏深天材长懋明照忽微之表文含经纬之风居为吏师能简睿聴惟皥济之奥壤据海岱之上游表率百城经纬千里实借老成之智用专绥抚之权虽辍歩大农固不以重外为慊而擢材丽正尚疑其遴柬弗章谅观报政之期即有具瞻之拜某猥以衰朽获庇辉光瞥闻新命之行罙积由衷之庆
　　回济州知州某启
　　叨膺诏检滥委郡符川涂阻修坐遥于化境歌谣欢属黙聴于休声幸余润之及兹企髙风而增耸方修谢牍遽辱防缄研味绚辞着铭具臆伏承节宣有术启居降康恭以某官智为吏师材洽民誉岂弟之政固赖于惟良金爵之褒即期于不次勉加保护自副愿言
　　贺孙杭州启
　　伏审均逸斗枢开府吴会九命作牧宠数愈光四国于蕃倚毗尤重葢曰股肱之寄非有中外之殊恭以某官文茂经天器深华国极皇王之远略输社稷以元忠慷慨立朝必欲声教之及古倜傥扶义不使功名之后时而自流沙际于玉关服领极于南海和戎之防魏绛居多柔远之勲伏波为最遂正机衡之拜用严帷幄之谋朞月有成海隅胥庆遽让徳而戒宠暂偃藩而处休窃惟当宁之睠懐爰暨舆人之注意必无信宿将复奋庸
　　回知府某大卿启
　　阻侍音徽叠更嵗籥执鞭兴慕未尽其景行之心重趼而趋居常有见贤之愿仰惟偃息巨镇缉绥太和恭以某官寛裕足以有容岂弟敏于从政宏然国器耸乎士林论盛徳而必稽举良吏以为首以秩典郡九卿之选莫髙赐爵畴庸三事之拜非逺仰希上为宗祏精调寝兴
　　贺宰相某启
　　王春颁厯象魏布和风入律以应期星回天而更朔恭惟某官明诚格物渊懿矢谟咸一徳以相时钦四邻而敷化泰伯仁厚宜畀寿于勾芒周公勤劳方锡命于赤舄履兹令旦倍纳纯熙【原注一本云天以山甫实保佑于周邦帝使勾芒方下赐于泰伯】
　　回知郡某都官启
　　向者假守江介日奉宾车倾葢之欢屈指可记惟髙明之令徳常慕用而不忘分手阙然驰光迅若猥沐左符之寄求临淝水之阳侧询属城审休汝之车骑遽因介使获烹鱼之素书厚意勤劬绚辞款密披阅于再佩铭益深恭惟某官儒术自将政绩兼茂广誉备于所试遗爱存乎去思方兹求治之辰毎下旌能之诏即期飞擢以懋循良勉务节宣庸副言愿
　　囘知郡某官启
　　叨膺诏检出领郡符鸡犬相闻幸接爱棠之境简书攸畏生賖交臂之期方企下风遽承便置载披丽藻如挹绪言聆赞治以多闲矧阳和而増胜佩铭慰怿交集衷懐防惟某官干力絶伦风猷迈种出总赤车之任入严儒馆之华偃息价藩虽重惟良之寄雍容迩列方推图任之恩勉冀葆颐以须光宠
　　贺知郡某郎中启
　　伏审宠被诏函出分郡寄朝家重惟良之选廷臣先厯试之材眷惟国恩允属民誉恭以某官智推通敏器处闳深荐扬中外之聨籍甚簪绅之论是宜总专城之重任付维屏之要权士习先声咸想闻于岂弟帝胥成效将表用于深严某猥以寡才率叨聨事将遂依仁之便良多就义之欢行俟彼瞻更蕲葆毓
　　回知郡某官启
　　伏审某官涓休谷旦和布郡条郭伋治能亟上冀州之最防宗威信犹为鴈门之踦夫惟逹生徇天知命齐物道两均于进退乐无累于逍遥福履所绥启居増邵且陶钧御世尝独化于无垠而倚伏在人密施功于纠纒复自道其何咎于信处以奚繇勉务节宣即观翔奋区区之祷叩叩于兹
　　贺省主某龙图启
　　伏审光膺命书进跻延阁惟河图之秘宝邃天禄之宸居髙门之选实严儒者之荣尤重订兹慎简具曰才难恭以某官徳茂几先学跻圣奥倜傥扶义以特立珍睟入神而不穷所谓元精之生王者之佐而自总司计惇大风声谋国以忠搢绅推其轨范作法于厚遐迩赖其规模畡数经入之防繁利用厚生之广博宜其畴厥成绩峻兹宠章既全阜俗之勲必继富民之拜某効智无似防廕实深侧聆休命之行逾积由衷之抃
　　谢除直讲启
　　仰承休命俯积腼顔窃以儒林之官渊源所系太学之教道艺攸司上以聨师保之严下则总俊造之任非有专门名家之杰博闻强记之资清修雪白而无疵黄髪魁垒而特秀殆无以赞育材之化建首善之谟傥其倚席而无闻必也瘝官而致宼国家养徒至博任能实艰厯选代工未尝轻授防念某器惟苦窳志已渫卑窥陈编而几何迷大方而见笑陋骈枝之无用愧鞶帨之増华法令为师有司空城旦之愧廉能应诏皆小官累日之劳进陪东观之游出分百里之命惟小邑寡民之寄加铜章墨绶之荣无汲直之才敢耻于为令乏冉求之艺安见其非邦方期励一割于铅刀睎十驾于骥足尽力农桑之课想见弦歌之风敢谓诏除忽膺朝选脱迹下邑彯缨上庠负乗为虞冰渊自惧伏遇某官经纶王度柱石国基程百吏之器能矜一善之树立密借嘘枯之赐曲收吹吷之微底是空疎得阶甄擢谨当发愤忘老浚明自强穷经义于修行诵师言于勿失用竭鄙愿仰酬厚知















　　彭城集巻二十九
　　钦定四库全书
　　彭城集巻三十
　　宋　刘攽　撰
　　啓
　　回致政王侍郎啓
　　防审需章得谢温诏荣归擢文昌之近聨贰春官之峻秩允兹宠数繄属老成恭以某官政为吏师道兼士则慎白圭而无玷迨黄髪而好修雍容龙马之严左右虎符之寄遂从所好髙蹈乎止足之风洪惟茂恩闵劳以官职之事安车之宠赐几实荣身沐谦光首垂珍翰铭佩于愫敷述奚周
　　与运使某郎中啓
　　叨被诏函滥分符竹连城十数书社万余无尤异过人之称有防蔽寡闻之累将何以布宣明诏周察舆情俯章绶而若惊按吏民而自愧防惟某官清规格物盛徳镇浮利术析于秋毫精鉴甚乎止水洪河之润福并逮于京师庆云之辉防不遗于丛棘顾惟孱弱方頼芘庥谨当悉心刑政之间竭力农桑之本庶立涓微之效不贻刺举之忧縻此简书逋遥轩戺防冀精调寝餗以副祷词
　　又
　　假守左符浸更流籥无昔人报政之敏尝以自慙瞻使车揽辔之严毎懐多畏然而卿云之廕有素大海之荡攸归知其不遗赖以防免伏惟宣布多豫葆光益休恭以某官令望映时纯文贯道天材超乎不器心计迨于无垠利术析毫泉货流地聴声察实九牧无以居其先宣化承流千里莫不被其泽即畴异最行奉丰恩敢冀顺此长赢益绥祉福
　　谢中书舍人启
　　选抡所及无间孤生纶綍惟行抑为重任冒宠已甚抚躬若惊窃以发号施令之谓王猷考礼正刑之谓典训鼓舞四方之悟动裁成百度之经纶如春霆之有震惊喻大辰之为喉舌上徳司契中心无为必付代言之人以着扬廷之事有子产之智则润色无疑兼相如之材而视草惟允其体甚大非贤莫居伏念某禀生顽为器甈窳寡闻无约以自守曲学多辩而逾迷经为泛通不如子云之浃洽文实骫骳同在方朔之抵娸耆指何言心术弥落怅烛武之内省少不如人愧袁脩之自强老而好学方其多士之鳞集敢谓寸长之彚征擢跻内史之聨骤陟右垣之奥渐阶吁俊效智賛书厯数英游中有近属家学见付愧弗嗣于前兄宅相犹存敢自矜于似舅揆量幸防实繋扳援恭以某官伟度兼容英心乐育善不啻于已出士由是而朋来巍乎熙载之功赫矣备官之节眷兹断技振以余光夫屈首受书信于朋友者自喜以文饰吏用于州党者已希而此逢亨奚以图报临深履薄誓坚夙夜之心絜大度长颇论绳墨之外仰谢干阳之造次酬宰匠之私【原注一本云嘘枯发生尝曲加于余论陈力就列不见弃于昌时造次頺龄竟蒙殊遇犹当洁修壹志黾勉百为有益毫分颇论绳墨之外静思深薄誓坚夙夜之心上酬天造之恩次荅已知之遇】
　　贺某相公冬启
　　伏以伯赵司辰天元正统迎律风于广漠肇卦气于昆仑恭惟某官茂徳格天纯仁济物惇大谟明之业慎徽讲画之规一日万几赞赞而惟允六府三事巍巍乎可歌履此今辰倍迎丕祉某滥叨符竹侧企台躔颂山甫之清风既深于心祷瞻平津之材馆方阻于宾荣
　　又
　　防以星象回天嵗朝更厯和阳逮通而发滞青炜登平而应期恭惟某官配徳元精合符圣旦规模着于廊庙明声照于海隅傅説成功非阿衡之专美周公信处将衮服以来归端序惟新泰来协吉迎长之庆受禄罙昌某縻此小邦阻前材馆荷大钧之赐既被于陶埏惟凫藻之诚则深于豫附
　　贺宋相公冬啓
　　伏以清台测景候南发于建星神瞽攷声协黄宫于元律干阳伊始君子其亨恭惟某官懿徳秉夷潜神格物慎徽训民之典寅亮代天之工泽惠无疆功侔不宰葢靖恭守位犹足以格神岂弟不回亦称乎求福况师尹之寄勲业共兹方顺履长之休罙集降康之庆某久依钧铸适縻小邦趋门棨而莫谐仰符阶而増祷
　　贺贾侍中冬啓
　　防以气萌黄宫律正天统景迎长以建极阳来复而遘亨恭惟某官忠亮秉彛肃恭宣哲惟几所以成务谟明是以弼谐艺之风声世几久大之业载其清静兴讲画一之歌履此令辰倍迎丕祉阻前修庆罙剧驰诚
　　慰李端明侍郎啓
　　防念数舍非遥一官攸系国风庶见棘栾是先绳墨所覊倥偬无暇瞻徳闳而载耸摇心旆而实劳雨露益濡松槚増逺孝思不匮福履无他昔曾参过哀子思谓其难继弁人孺泣尼父称其可传必惟扶世而道民有以顺变而就礼仰蕲寛抑庸副祷词
　　囘省元刘槩啓
　　防审光被恩诏显登上地防惟庆慰恭以先軰天机粹茂心术渊通审问慎思独潜精于道奥席珍待聘属嘉防于昌辰夀王则海内少双陈遵为后进之冠率马以骥虽蹶块其何伤济河焚舟顾收功之未晚利器动而不括先声勇以无前多士并驱咸向风而敛衽有司妙选若刈楚而合符中以前期复兹旧物主上聆子虚之説喜于同时擢平津之文亟跻异等修涂自此广誉蔼然某早以宗盟复聨世契情同叔誉毎流连于女侯事类陶丘喜奋翔于正礼敢期厚眷垂贶长牋研味绚辞想见丰表佩铭之至敷述奚周
　　囘刘斋郎啓【原注恕之子】
　　逺承芳讯知拜新恩追惟昔游怳若宵梦嘉素风之克绍喜少成之自然周南滞留尤积子长之叹女侯盛徳徒深叔向之悲未卜披瞻但多驰仰炎旸在序福履増和益务保调伫观翔奋
　　囘谢曹相公啓
　　恭审光被防书进陞鼎辅防惟庆慰恭以某官英猷济美伟量映时知畧信乎士心倜傥以为已任厯试繁防擢寘深严肺腑懿亲穰侯有旦暮偃防之爱股肱重寄申伯成方国蕃宣之劳上惟敦崇异姓之贤褒优元舅之重国典该备廷论佥谐亟疏茂恩粤跻上衮俯聆休命方激鄙悰何谦光之过中示服宠之増戒曲垂珍牍冞挹髙风铭佩之深敷宣曷究
　　囘宗相公啓
　　局迹小邦栖防上府徳化所及实被赐于下流咳唾之音屡承教于谆诲近者仍防钧念宠赉醇醪东阁优贤雅资于燕喜西曹容士兼忍于鸿茵自惟悬瓠之姿非复曵裾之列敢期不遗疎外过沐涵濡恩顾所深麯蘖加厚感铭之素啓处不忘印韨攸縻门阑伊阻仰祈上为宗祏精调寝兴
　　囘新馆职某启
　　防审光被纶言进跻书府防惟庆慰恭以某官禀秀翘颖立诚粹和包众美以禔身纬醇文而辅徳学积微以至着身藏器而待时葢人不易知或大材莫之汲引而士亦难进虽圣朝有所滞淹及其诏书吁俊而思皇宰匠精心于推毂抜十一于千万谓寡二而无双于是腾声帝台取隽衡石沛乎巨鱼之纵壑肃然振鹭之充庭万乗为之虚懐多士是焉属目聚观李邕之顔采纸贵左思之文华奋飞叵量修途自此蓬山道室未足喻其英游金门玉堂伫前观于逸歩何谦光之过厚亦气类之不忘垂示长牋铺宣丽藻愿言佩服曷罄敷陈
　　囘章某启
　　防审论士宾兴登名举首恭惟庆慰解元著作学规圣奥文贯道真葢好古而敏求则于政乎何有士林华甚官阀荡然兴廉公车著书东观昔马周既贵恨不接于俊科陆逊厄封尚复从于州举葢乡书之重儒者为荣髙材轶足絶景横骛无出其右益知田叔之贤喜于同时方就上林之赋猥勤车骑垂顾衡茅仍坠珍函获窥绚藻既瞻风表我心则降佩服徽音永以为好
　　囘郑先軰启
　　防审光膺遴柬荣擢俊科防惟庆慰恭以先辈懿实清修瞻辞敏给升堂而覩奥抜类而轶羣本行着于州闾英声腾于庠序葢登髙能赋縻爵之端敷纳以言取士之柄诏书所以兴贤而论秀主上于是明试而程衡果惟全材实当茂选方贺得人之盛未遑削楮之仪敢谓谦光曲垂华简均与祭之深庆敦泛爱之纯诚感佩之深敷宣曷既
　　囘谢诸先辈启
　　防审光被诏俞擢陞上第防惟庆慰窃以服仁义者贵际先名实者为人故懐宝迷邦皆曰嵗不我与赢粮跃马惧乎时弗再来矧惟右文遘辰好徳锡福砥节厉行孰不毕义而愿知并驱争先亦独得道者多助乃其羣百郡而秀出冠千英而奋飞侧跋高风实曰盛徳恭以先辈气函经纬学际渊源本行配乎乡评令望蔼于士论衣锦尚褧葢君子闇然而愈章超驾绝尘则众人瞠乎其若后且中多可以与祭而能赋谓之徳音有司由是以名闻明主固许其试可得人之庆在廷所同敢谓虚懐若冲谦光自牧迂轩骑而左顾捐牋牍而见贻佩服绪言启居无斁
　　囘赵通直启
　　伏审程文华省更秩外朝防惟庆慰恭以某官器宇宏深机符明粹力学为已立操不羣信厚之风固有光于麟趾诗礼之训葢兼得于鳯毛暨于发防决科席珍待问声舂容而愈逺刃綮肯之未尝言必中伦动而有获遂分休渥粤寘周行自昔宗英率居郎选子政叅石渠之论騊駼与东观之书以多士之叹誉加本朝之惇叙奋飞自此修涂叵量想见英徽侧深耸慕敢期厚顾垂贶华牋虽倾盖之未遑而杂佩之为好感铭之素敷述奚周
　　囘頴王启
　　伏审光膺命书进啓成国防惟庆慰恭以某官纯粹天挺温文日跻大雅不羣必造次于懦术为善最乐实光辉于本朝由是剖符大邦书社东夏上惟立爱始于自近进律所以畴庸咨询在廷若稽前训备物典防益隆夹辅之尊锡山土田更重陪敦之数诞告伊始舆情翕然岂期谦光若冲逊美自牧流示绚藻曲形至言申毕于三铭表无斁
　　囘东阳郡王启
　　伏审受防大廷分茅南服兼鼎司于上衮总兵要于中权宠数优隆舆情悦洽恭惟某官经徳渊懿秉心粹和要道适乎时中力学见乎日益是实麟趾之美所谓磐石之宗国朝隆亲亲之恩益胙土以蕃王室惟善善之意资论道以持国钧大公不私夐古无愧方修铅椠驰上庆词遽沐函封曲垂芳翰宠至而戒仰钦能降之风卑不可逾罙挹谦光之素佩铭之至啓处弗忘
　　与宋相公启
　　向审观文相公改镇许田俶装周道路车乗马实元侯之旧仪衮衣绣裳幸属城之觏止辄复扫除郊次瞻企鸾音犹谢国之喜申侯甚鲁人之望髙子遽承改辕便道抗旌届涂虽阶符之晖不遥于霄汉霖雨之赐犹遗于陋邦怊怅所深启处罔措防惟跋履永久绥固和倪逼章绶之攸拘趋门墉而弗遂跋数兹舍之近邈有三嵗之恩惟祈上为宗祧精调寝餗
　　与孙观文启
　　局守陋邦坐賖賔馆谁谓河广曽微杭苇之艰畏此简书居积道隮之叹恭惟节宣时若启处用康防以某官徳崇国华智兼人杰几深开物以成务倜傥扶义而济功内叅帷幄之谋外膺方靣之寄夫倚防之效巧厯犹知其必然汚隆之期贤者葢有以无闷是故称子文之美为其去令尹而弗忧言仲华之贤亦曰褫龙章而无愠矧以全徳迈众逹生循天宜其捐芥蔕而何疑寓逍遥而自得推数循理已符倾否之占求旧记功方尽乐终之义勉祈善毓以副祷词
</div>
    <div class="pagination">
<a href="彭城集_page33.html">上一页</a><span>...</span><a href="彭城集_page29.html">29</a><a href="彭城集_page30.html">30</a><a href="彭城集_page31.html">31</a><a href="彭城集_page32.html">32</a><a href="彭城集_page33.html">33</a><span class="current-page">34</span><a href="彭城集_page35.html">35</a><a href="彭城集_page36.html">36</a><a href="彭城集_page37.html">37</a><a href="彭城集_page38.html">38</a><a href="彭城集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
