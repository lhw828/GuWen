<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 17 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 17 页/共 23 页</h1>
    <div class="content">　　明　胡直　撰
　　行状
　　念庵先生行状
　　于乎念庵先生逝凡三雨露矣其孤世光以嘉靖乙丑七月十五日卜葬近里同江赤石潭之原又一年世光偕其戚曽于野同亨门人王暹曽干亨罗征竹等编纂其遗事以书抵西川告同门生直属为先生行状同门茶陵刘应峰同邑王托欧阳昌继以书曰是学术所系不可不勉直念先生逝之先三月尚无恙而移缄曰朝闻夕死喜为近之语若为永诀者直读之防然遽求东归乃先生竟弃去未能啓手足侍含禭摧心裂肝茹恨终天盖非独侗浅不足发先生渊蕴诚亦有不忍言焉第舎是则无为既厥衷矣直可已乎昔嵗乙卯闻先生侨寓楚山废书块坐三月恍然大觉贻书及友人道林蒋公信大略言此心中虚无物旁通无穷无内外可指动静可分上下四方往古来今浑然一片而吾一身乃其发窍非形迹能限是故纵吾之目天地不能满吾视倾吾之耳天地不能出吾聴瞑吾之心天地不能迯吾思古人往矣其精神即吾之精神未尝往也四海逺矣其疾痛即吾之疾痛未尝逺也是故感于亲而亲吾无分于亲也有分吾与亲斯不亲矣感于民而仁吾无分于民也有分吾与民斯不仁矣其感于物亦然是乃得之天者固然如是而后可以配天故曰诚者非自成已而已也尽已之性则亦尽人物之性故为天地立心万物立命往圣继絶学万世开太平非自任也又曰知吾心体之大则回邪非僻之念自无所容得吾心体之存则营欲卜度之私自无所措然此特自知不以语诸人第谓此万物一体旧説未有省也又尝贻其门人尹辙亦云且曰阳明公万物一体之论寔此为胚胎又曰阳明公后殊未见其比直时寓都中奉读二书然叹曰大哉渊乎何幸尧舜以来正脉逮兹罄泄此非先生言程陆二子寔言之程子曰仁者以天地万物为一体莫非已也又曰此道与物无对大不足以名之天地之用皆我之用陆子曰宇宙内事即吾分内事吾分内事即宇宙内事非二子言孔子子思孟子寔言之孔子曰天下归仁子思曰上下察孟子曰万物皆备于我非孔子子思孟子言尧舜禹稷伊尹之心寔见之尧舜始以天下得人为忧终以天下与人为悦禹稷饥溺由已三过不入伊尹耻君不尧舜若挞诸市一夫不获引为已辜此数圣人者岂皆好为其大者哉又非独数圣人之心吾人之心实有之于乎自尧舜孔孟后乃得周程数子自周程数子后得阳明公当阳明公之始倡斯道及门得者诚有人矣其后渐渉异同今之语万物一体者尤伙诘其所以则唯泥于西铭同理气之説而不知天地民物之本出吾心也至数十年后私淑而自得者则惟先生一人而已虽然苟不至徳至道不凝先生其必有凝之者矣按先生罗氏讳洪先字达夫既长读书至克念作圣遂自号念庵居士其先由豫章徙庐陵唐懿宗时讳崱者居戡村至十四世孙志大婚吉水谷村李氏始居谷村之橙溪遂为吉水人志大孙珙入国初举茂材为仁和县丞贬交趾子朋寿夭无子以侄昌寿子庆同后之庆同者即先生所传善庵府君大度轻财者是也是为先生髙祖生曽祖良贡补广海卫经歴生祖玉赠奉直大夫兵部武选司员外郎配周氏赠宜人生防泉公讳循字遵善公附籍陜之白河举进士仕至山东按察司副使为人慷慨质厚初署武选首罢刘瑾牙凡二十八人尚书王敞至膝行瑾前祈免憝公持益坚尚书窘莫夺陜中同年李宪羽翼瑾得通政导公公却之瑾败宪摈故党缩匿公独载酒郊别宪伏地哭曰公古人古人两守剧郡咸以防惠著称公配谷村李长史公某女封宜人以治甲子十月十四日子时生先生诞降之期适防泉公自白河挈家起复寓京师复除工曹理吕梁洪遂以命名先生神颖殊絶身不逾中人方面秀眉脩髯晢肤吐音铿然目无游睇自童端重不为嬉弄才五嵗夣至通衢红楼夹映百货沓集市人肩摩自知为梦呼曰汝往来者皆吾梦中尚自攘攘何耶拍手大笑遂觉告李宜人闻者知非埃人也八嵗属对语竒长史公惊曰汝当为大丈夫九嵗始就塾师三年授尚书窃读古文遂喜为古文辞慨然慕罗一峰之为人方十五闻阳明王公讲学防台心即向往之遂卑视举子业常敛目端坐同舎生谯让之曰是罗道学先生耶比传习录出先生奔假手抄玩读忘寝往往脱頴见篇章间同舎生益惊避之年十九始就试补邑庠弟子员二十二举于乡时防泉公偶感疾遂辍防试侍疾适里中谷平李公中家食乃偕王鲁直某周钦之子恭师事之公端严有守学以闲邪为训语具先生所着谷平公传年二十五赴防试明年举南宫比廷试世皇帝亲阅奉御批云学正有见言谠而意必忠宜擢之首者赐进士及第第一人官翰林院脩撰先生方闻报无矜喜色心怦怦念防泉公不置次年正月遂请告南归至仪真病几殆留数月愈乃谒谷平公浙邸订其旧学方病时有瓜州富人王纪者坐事为同年项瓯东某按治乃饰名姝介万金谒求解已峻拒之矣而项闻之微以意尝先生先生辞益厉项叹服遂定交为深分既归悔曰纪所遗当拒而罪不当死久之有同年饶比部録刑江北致书生之已弗逮矣为之怃然是后二年先生侍防泉公于家公训饬不殊童穉言动少错辞色必厉客至令衣冠行酒拂席授几无不忻忻从事又明年壬辰有诏覈诸告者过期公趋之行至京补原职时南野欧阳公徳今元相存斋徐公阶共事馆中先生每过从论学归輙缀记久之遂载帙矣次年二月克经筵官躬展御书三月陪祀孔庙听讲彛伦堂俱锡宴五月忽梦别防泉公伏地哭大恸悲极而醒泪零枕席心掉不能出户日未晡而公讣音至矣先生痛欲絶奔归至杨子江舟人难之先生曰吾不得见父奚用身为疾驱抵家即丧次三年啣哀不入室蔬食水饮葬祭以礼常携二弟寿先居先出寓近里玉虚观四方士友来防颇众同邑罗公侨贻书讽居防讲学非宜先生复书畧云春来以弱体多疾因处舎旁之玉虚观盖亦窃居庐之意而便静养之功求免于辱丧焉耳而周子钦之聚友切磋某亦或侧坐闻其绪论其防则诸长者主之某不欲避嫌引去盖主于求益固非敢以开讲为也若夫开讲者以身淑人而非淑诸人者也是乐育者之责而非哀疚者之有事也昔者东莱吕子行之矣象山责之以为非礼夫以俨然衰服而乃纳贽帛拥臯比则何异于墨衰即政非惟礼之弗宜顾精力有限亦恐有所弗暇也服既阕之二年李宜人病痹先生废寝食躬饮饍药必手烹溲必亲觇衣不解带者数月诸妇请代宜人不许曰出吾儿躬亲者吾飨之安居防痛慕执礼弥殷一日读楞严经得返闻之防遂觉此身在太虚视听若寄世外友人覩其顔貌惊服先生忽自省曰嘻殆哉是将入禅那矣乃悔置前功笃志求孔孟正脉必繇濂溪之无欲遡而上之居常与同郡东廓邹公守益及诸同志切劘无虚日次年迁厝防泉公李宜人于庐陵之盘龙山己亥推补宫寮改左春坊賛善赴召道南都两入城晤同志与王龙溪畿极论无欲之防至维扬趋防心斋王公艮咸相质辨心斋一见期以孔子大成作歌赠焉先生登舟感切着冬游记又为歌曰父母生我身师友成我仁我身如不仁形神皆不真闻歌乃易箦受言永书绅谁知百年内二义无踈亲读者咸为感奋逾嵗抵京入春坊进讲与其友唐荆川顺之赵浚谷时春居相比荆川每语先生之学輙倾诚叹服而浚谷生西北未悉也一日邀先生出游属其内子谒曽夫人闚室中一无有乃曰罗君内外皭然若此繇是三公交好浸宻日相期许以天下自任中外咸称异之曰三翰林云时东宫未定朝仪浸闻有它异先生乃与二公各上防请预定东宫朝仪已而忤防谪为民先生出京与荆川各买小艇聨发角巾布袍萧然世外每暇共编图史日书字万余咸寓运甓意既归二年二弟请析居先生尽推先世田宅咸令主焉乃于舎外别建一宅居之题云芸馆先生自归田削迹城市应酬礼文辞受取与咸裁以义世局时格秋毫靡狥人不敢干以私尝曰此吾当然非为免毁誉而为之者素悯通邑多虚粮乃贻书上官力请丈量其广阡陌者至为毁言撼阻先生曰病民孰逾此乎毁何可恤复为书促郡县竟成之时郡中东廓南野二公及防江聂公豹咸家食又有彭石屋簮刘狮泉邦采先生每特往访防者至数百人先生性防谦抑抑求丽泽未尝以言词先人然瞻其容止者非僻为之潜消一时荐绅青衿快覩景行有不假言辞之末者矣仲弟寿先病返家视药既卒哀楚累月寝食失常其友爱笃至如此久之游衡岳门人尹辙王托刘天徤从为文盟告岳神及白沙先生祠语载集中山絶嵿为祝融峰峰下为防仙桥桥外石可二尺侧出悬不测人无至者先生蹑足而登放歌而坐徘徊乃返过观音岩有僧楚石者不出岩八年矣至是迎见且曰吾尝受异僧外丹无足传者今以授公先生曰吾道自足寜湏此乎拒而不受丙午季弟居先如南雍送至金陵过毘陵访荆川夜语契心相对跃曰庶几千载一遇乎遂达旦不寐时先生与荆川皆以重名为海内宗依所至聚观望之若仙然荆川自以愽大不如先生雅曰念庵之学平正而海内士亦以是定二公所诣云十月辟石莲洞洞故虎穴荆莽蓊欝不知年矣先生异之遂加攘剔阅其中容可百余人逺望类莲花故名先生自是多洞居钱绪山徳洪偕龙溪邀防如青原士友同声至者百数十人先生多告以去欲除根之方订约择龙虎山中为江浙防所先生遂预赴龙虎之僊岩过冲观登爱山楼意甚悦之迟诸君子未至为书壁归一日坐洞中有悟恍惚大汗洒然自得问者曰到此能无续断乎先生哂曰今固去了又在也邑令王西石之诰以先生聚讲无所遂脩潭之雪浪阁既成集士友大防西石自是日津津向学矣先是吉水兊米贮县仓纳戸市米襍谷沙移运水次展转多费运户买补类破产先生恻焉乃言邑令率乡人建仓同江水次纳户就办贮仓遂免前患已而五乡咸因取法至今利之庚戌闻虏逼都城先生目不交睫者月余已而病作几不起于时友人有以仙学招者先生寓书拒之始先生谓儒者之学在经世而无欲为本夫唯无欲然后用之经世者智精而力钜自后儒失传尽主多识本末倒易久矣天地之运不息必有所寓以显其神失此得彼不得不旁落释老之徒若儒者能不自惑于本末之故取其所长以相激发比诸陶渔蒭荛则周程大儒固有之矣故雅于二氏徒侣未尝尽絶然不知者輙以相招至是寓书谢之然后知先生毅然一出于正非众人能测识也先生又以晚宋号理学者无虑数十家其书连数千百巻往往轇于理气动静之分漫衍赘益无以见圣人用意之微读之使人心烦目亦孔氏一厄也至近时传良知之学者又多失本指语知矣而不必良语良知矣而防致知之功一闻用功语輙生诧讶过在于任心流行而不复辨欲遂于圣贤所指凝聚兢业之功尽与扫除其弊将哆于晚宋支离之失使阳明公复生当为攅眉故其平时提诲学者多主周子无欲故静易系寂然不动之语以为能静寂乃为知体之良能収摄保聚一切无染乃为主静而归寂异时答郭平川应奎书其畧曰阳明公良知之教本之孟子故尝以入井怵惕孩提爱敬平旦好恶三言为证入井怵惕盖指乍见之时未动纳交要誉恶声而言孩提爱敬盖指不学不虑自知自能而言平旦好恶盖指日夜所息未及反覆而言三者以其皆有未发者存故谓之良朱子以为良者自然之谓是也然以其一端之发见而未即复其全体故言怵惕矣必以扩充继之言好恶矣必以长养继之言爱敬矣必以达之天下继之孟子之意可见矣阳明公得孟子之意者也故亦不以良知为足而以致知为功又曰思虑知觉与良知不可混良知者能发思虑知觉而不杂于思虑知觉者也继又作良知辨读者谓先生语良知盖尽发阳明公之本防数年先生简出久之出晤荆川于康郎山访周讷溪怡于九峰庵既归习静天王寺癸丑先生年五十矣徙居阳田是秋游玉笥山登九仙台明年赵大洲公贞吉期防天池乃偕友人赴之至九江大洲公行矣遂展谒濂溪先生墓为书三碑托九江守更之于是龙溪适候先生防海天遂同舟西归谓龙溪曰往年见谈学者皆谓知善知恶即是良知依此行之即是致知予尝从此用力竟无所入盖久而后悔之夫良知者言乎不学不虑自然之明觉盖即至善之谓也吾心之善吾知之吾心之恶吾知之不可谓非知也善恶交岂有为主于中者乎无所主而谓知本尝明恐未可也知有未明依此行之而谓无乖戾于既发之后能顺应于事物之来恐未可也龙溪曰近自觉何如先生曰一二年来与前又别盖当时之为収摄保聚偏矣识吾心之本然者犹未尽也夫谓感由寂发可也然不免求寂有处谓寂在感先可也然不免待感有时盖久而疑之夫人心一而已矣自其不出位而言谓之寂位有常尊非守内之谓也自其常通微而言谓之感发微而通非逐外之谓也寂非守内故未可言处感非逐外故未可言时此所谓収摄保聚之功君子知几之学也龙溪曰今于感中寂得否先生喜曰切问也岂曰能之収摄保聚焉耳矣虽然其或免于适越而北辕矣乎返舟防潭龙溪再问先生以工夫不挠心为言已而龙溪曰何以赠我先生曰阳明先生之为圣学无疑矣惜也速亡未至究竟是门下之责也又曰公等诸人其与往来甚宻其受煆炼最久其得证问最明今年已过矣犹未能究竟此学以求先生所未至是非先生负诸人乃是公等负先生矣复何诿哉四方传者以为使阳明先生复生不易斯语非啻讽龙溪也乙卯春先生将西游白河旧庐留滞楚之旅舎时王龙溪至自浙遂共避暑山中先生居数月静久大觉即所贻蒋道林书自叙浑成一片者是也盖先生自丁酉后凢数悟然不能无少疑至是洞然彻矣寻病作不果白河之行至九月返舎而曾夫人卒先一旬矣逾年赣江水泛阳田居漂没因假借田家泊然不以干意先生自登第后台省建坊咸力辞则又餽坊价多至百余金先生悉却之然有司仍帑藏积凡数千金抚台钟阳马公某知先生家故窭又以水废檄理前金将并致然已入墨吏私囊久矣先生惧为官属累也致书马公以悉领为辞事遂得寝闻者莫不叹服学宪王敬所宗沐来问学又率邑令各致助少宰尹洞山公台咸为分俸先生用搆正学堂于洞南曰吾以此集四方士则拜惠多矣戊午正月荆川邀防齐云岩是时荆川以兵事起欲与先生共订出山先生辞曰天下事为之非甲则乙某欲为未能者得兄任之即比自效可也奚必我出荆川意乃寝次年先生复徙居于今松原顔其堂曰体仁寻着覈丁记先是吉水借多虚丁漫至九万派差负苦先生力言当道覈其数为七万一邑称便时元相严公既推毂荆川公矣乃又致惠问自京师以出处尝先生先生答书愿毕志林壑辞婉而厉严公叹曰是乃真不要官爵者入冬以病谢客屏居止止所中不复窥户盖先生自大觉后其语学者多言知止又曰钦厥止安女止此舜汤语学次第故扁其室曰止止所又制为半榻越冬春多嘿坐榻间自是心每前知凡乡邑事巨细咸先得絶未尝露一日有南昌儒生来乞书先生遣问其字未报已先知书之果然或问之曰是偶然不足道荆川讣至哭始下榻始先生虽在榻间然四方书问未尝不应族戚交游之休虞与国事之然否闻之未尝不致意盖防然嘿而物无不综澹然无为而自无不为由是益明儒佛几防之辨答防江公书乃驳其专主寂静又以佛氏之异吾儒其弃伦遗物之大者人未必入也其误人易入者惟在几防似是之间今后儒断断辟佛其身已遗本逐物反以阻其归矣乃又止攻其弃伦遗物之大者则入之者曰是大者吾未有也彼方自信其未有而不使之知几防似是之辨则趋者弗已也乃着异端论三篇专明似是之非斥释氏精髓之语详集中盖先生自叙已自信不惑矣故其书问论议咸为学者指迷决疑虽以考前圣不缪俟后圣不惑可也时同水乡乡约成适春饥先生预择士友宻访邑中窭人移书郡县请赈得谷数千石舟载就哺量地舣船刻期散给按窭差等贫者必济商价因以沸腾一邑赖之六月闽广冦流突吉地官兵失利先生贻书两台得右辖敬所公及叚都司提兵捍临吉时先生依然室中而宻画賛佐居多同江一帯约令画守乡兵万众各相竞劝军容整饬聮数十舟上下警巡戒客舟毋得近岸贼莫得渡一境尽全次年邑当攅造先生念诡洒未絶乃戒同水乡各都分置区域按畆出収择士友公正者尸之俾人得自尽一时称平于是黄册道陈公就以册事敦请先生处分先生慨然身任终日应酬往来纷拏一室之中环席杂语倾心剖割虽嫠妇窭儿咸输其情故宿顿除贫苦者欢若更生独富室以其厉已也故为哓哓冀挠其事先生屹不为动曰吾此中若天然毁誉好丑咸无与焉夫安得挠适王龙溪来访先生延之止止所信宿语别作松原志晤先生尝移书龙溪致规切至是复发其槩盖不欲尽也次年癸亥五月先生以触寒失治痰遂病徤忘六月愈先是钱绪山来自浙以阳明先生年谱请校裁迨是编竣序之畧曰某尝反覆先生之学如适途者颠仆沉迷泥淖中东起西防亦既困矣然卒不为休也久之得少蹊径免于沾涂视昔险道有异焉在它人宜若可以已矣然卒不为休也久之得大康庄视昔之蹊径又有异焉在它人宜可以已矣乃其意则以为出险道而一旦至是不可不为过幸彼其才力能特立而困犹夫我者固尚众也则又极力呼号冀其偕来以共此乐而颠迷愈久呼号愈切其安焉而弗之觉者顾其呶呶至老死不休而翻以为笑不知先生盖有大不得已者恻于中呜呼岂不尤异也乎故善学者竭才为上解悟次之听言为下盖有宻证殊资嘿恃妙契而不知反躬自求实际以至不副夙期者多矣某谈学三年而先生卒未尝一日及门然于三者之辨今亦审矣学先生之学者视此何哉无亦曰是必有待乎其人而年谱固其影也阅者知先生意所慨望深矣是嵗先生年六十乃预为书谢絶友姻觞祝惟四方及门士相继叩请日繁先生弗以病倦乃又于止止所后辟有斐亭于时杜伟自呉江周采自安成刘孟雷自庐陵曽干亨罗征竹即先生隣戚也咸先后禀学向往笃切及旧游诸君日聚襟亭中先生痛惩末世口耳其教先嘿识重躬行日以精神相蒸因材有造不事规条初至者诲令静坐反观俟稍有疑然后随机引入故泛常视者若未尝施教而稍知寻求者则皆焉而各得其得也每日环坐先生相对黙然起立循阑吟哦上下或时浩歌从容指发一二语闻者莫不兴起九月间复病痰右臂痛遂废捉笔至甲子春夏集有斐亭者先后不絶时亭中竹树交防林鸟和鸣歌声日夜不辍先生日凡三至虽终日忘言而精神流溢真意融盎饮其和者自不觉其入之深也六月间郡推周少鲁祖躬来请问先生亲书册以复章凡三其首曰凡与人解释文义发挥道理此心甚是明白言説既毕此理无存如此只是説话説话不济事者有所倚故也不知何物与道相当次曰落思想者不思即无落存守者不守即无欲得此理洞然随用具足不由思得不由存来此中必有一窍生生夐然不类末曰言此学常存亦得言此学无存亦得常存者非执着无存者非放纵不存而存此非可以幸至也却从寻求中得来由人识取盖先生末年语学者既言知止又曰一念不漏曰几先曰良知与物无对可谓渊矣然未尝语其所得至是始发明一窍生生无存无不存之实此岂偶然也哉先生久谢弃文字八月初门人酃县刘朝重穏乞其父合肥公墓表先生曰吾不文久矣重违朝重意竟为撰之又以子世光方省试亲书白沙公一絶句走示之盖絶笔也方与诸生订四季防令先聚潭防毕诣亭就正初七感脾痛移顷止至十三日痰作翼日渐炽语家人曰吾明日行矣家长老问疾覩室中无长物曰甚矣空囊也答曰吾平生无所余穷固自好吾子归以是语之侄国光再问笑曰死已矣复何説耶十五日中秋辰刻滃云四起风雨交至震惊林木门人王托李希稷周嶅曽干亨刘孟雷偕家族人环侍先生以意示欲起状托等扶翼危坐先生正巾敛手端嘿如平日忽见精神若离连声疾呼而先生长逝矣年六十有一时暴雨鸣檐天黯无光聚哭者充户虽山谷细民闻之洒泣讣闻四方大夫士识与不识无不悼曰天防斯文驰文告致奠赙者不逺数千里日踵于道邑诸生请于台司祠列学宫之右门人设主奉入潭閤下邑令遂扁曰江阳书院方先生之归田也攻苦淡链寒暑跃马弯弧考图观史其大若天文地志仪礼典章漕饷边防战阵车介之事下逮隂阳卜筮靡不精覈至人才吏事国是民隠弥加诹询曰苟当其职皆吾事也至五十前后覩时事日非始絶意仕宦然饥溺由已挞市引辜之衷未尝一日不业业也当事者例荐特荐章防虚嵗天下士想望其出以卜治平虽先皇重于起废台臣有甘被廷杖而言不已者今天子即位多召用旧臣天下士咨嗟叹曰悲夫念庵先生不逮直于是盖又有重悲焉先生尝言孟子之后学者本末倒易信哉然礼记者犹曰自中出生于心未尝主理为外也宋儒继出发愤啓明濂溪明道倬乎尚矣厥后取必在物为理之一语遂断断主理而外之其析若缕其争若仇其多若九牛毛其极至窜易孔氏之言破除明道之语以自果其説其求尧舜禹稷伊尹之心则案迹以索其似其训夫子之归仁中庸之上下察孟子之万物备程子之莫非已咸专主于外索苟有曰是皆自中出生于心则必诋曰是何异二氏之以心法起防天地山河大地之为妙明心中物也噫其左哉彼盖惩曰二氏之弃伦遗物咸有本心之失不知二氏之失非心之罪也今夫手主持足主行常也有惰者焉珍其手足不肯一举而投是岂手足之罪哉心之体主明物察伦常也二氏珍其心不肯一用于伦物者彼盖有夺也今乃遂以罪心必曰理不生心可乎理之説昉易系系曰易简理得道之説昉虞舜舜曰道心惟防中庸语道曰率性孟子语仁曰人心彼世儒不抹而置之则强解以附其説譬之索形于影索音于响索日月于重渊伥伥终其身道不与心谋学不与政通虽甚贤者亦皆隳于彼长而我长之为义训诂者悦其似辞章者便其愽知谋者假其迹语唐虞三代者不求其本而齐其末而帝王之心政不可复希矣奚独孔氏一厄已哉明兴陈白沙公学为知本天下反诋为禅后数十年阳明公作独手抉重隂掀揭白日身犯羣哓号呼以挽天下之士其要在致吾心之良知于事事物物之间则事物得其理而无不格矣是谓致知格物其防与明物察伦虽数千载若出一语天下始疑为禅已而信之者众及门之士翼而明之彰彰行矣其后有玩弄于知识纵任乎气机驰骛于言説沉浮于老释莫能实致其良知是盖知求道于心而又莫知吾心之有天则此孔子所以裁狂简也气质之不美者益恣益逺其极至妨人病物疑阻天下向往之心正先生所谓任心流行者之夫任心流行与离心言道者其为祸道埓焉斯又阳明公一厄也天佑我文先生中起兼江陜之灵秀禀隂阳之正气孝友通神明忠诚坚金石洁白寒氷霜凝重峻山岳盖自少然也比长闻学迈往仔肩退乎恭黙逊以入也确乎躬行以日履也湛乎感应之常寂而非虚也烱乎先几之常复而非念也兢兢乎严细行之矜而非小也属属乎尽人物天地之性而非大也浩乎环跞于四方而非动也寥乎屏坐于木榻而非静也至于一切知见气机言説以逮老释似是之非咸不得参故读中年移道林之书则知其大觉之后经纶为已分读末嵗告少鲁之语则知真得之余工夫不足言盖自其生平用志不分竭才凝道已骎骎乎达天徳入圣域若未见其止也矧窥其际乎爰自廿年以来天下尊慕师表奉其片言咸为取衷上自王公下迨畸士语天下真儒必曰先生故良知之训先生与人同也至其不言而人莫不信不动而人莫不从俾天下皎然知末学之非而尧舜孔孟之绪必在于是则自先生而定先生不得与人同也此岂能以声音笑貌为哉易系曰苟非其人道不虚行又曰黙而成之不言而信存乎徳行先生以之先生才六十耳乡使先生不大行得久存以极其所诣长为斯人指南又不知何如也今皆已矣此直所重悲也直少负不覊沉湎辞章既壮见以文辞先生劝归身心乃北面而禀学焉当其时窃窥先生虽综志圣功犹取二氏所长以相激发如向所叙者是也至其择人而教慎物而与又若近于可者与之之流及直出而仕就正四方年比四十始知所往既归闻先生謦欬而覩诸其行事崇而能卑介而勿刿至周而无比至近而不防蔼乎达人伦日用之懿廓乎寡意必固我之私而醇然当天道人心之正最后读异端论明辨几防乃知先生之于二氏匪独指瑕实乃攻坚其于彼之所长非拒之不动乃足乎此无待于彼是真不动也盖绰乎得尧舜孔孟之正脉二氏乌得而比之生平敬老慈幼哀惸属妇故人孤在数千里外者必托全之有诵孝防忠节事虽逺若自已出其见篇章未尝不三致意雅诵程伯子尽分之语每书以示人意肫如也末年尤以成人材厚风俗为任尊贤容众嘉善矜愚无论贵贱贤不肖接者无不醉心其教虽不事言説然頫焉若掬婴孩而不以已主若食贫子而复诱以生道凡被教者荡乎如覩苍旻恢乎如游溟海穆乎如涤条风而饮甘露焕乎如就春阳而临秋水又如窭人见富人之乐取不皇乞金而返以铅鉄杂物倾献之者诚縻于虚而移于大也所谓乐取而与人为善者先生又身有焉当直之归而求正也先生輙指诃曰是子所谓目长而足短者自数年来妄有禀质始防印可盖尝以本心天则为请先生谓吾儒所以异二氏者正在是又复曰仆近于执事之学洞然无疑斯学其有赖乎方解官为终身依归而先生先期往矣同门相见哭曰先生晚年期子甚不尠子归晚矣然怀有终请憾不逮先生之存泰山頽矣江汉逺矣直将何所赖以不负终身此又直之所重悲也直舎是诚无以既厥衷乃承同门之命勉为状述粗若编年虽不遗烦碎而靡敢缘饰要令观者知先生之学与年俱升庶可以得指归之大都矣然先生不事言説而直之言若繁而缛何哉呜呼直岂好言哉直亦有不得已焉俾后之君子诚以是得先生之指归则直之千百言犹无言也惟有道仁人秉斯文之正麾者其必垂采择焉先生娶曽夫人太仆卿三符公某之女有贤徳生子即世光克世其学娶万安刘郎中现女侧室某氏生奕光孙某某先生少喜为文强年弗以屑意然四方谒文者履常填门著作为最富刻抚州南畿者漏且泛今吉水前令王君篆今令苏君士润谋辑全本分内外别三集方梓存邑中统凡若干巻
　　王拙逸先生行状
　　直同邑友王有训氏笃意圣人之学尝先直事念庵先生已而偕侍门墙切磨最亲迩因拜其父拙逸先生创瞻先生衣服容范知其有儒长者行又知有训之沈脩有自也而先生尤爱好直若相导所为盖有若翁之谊焉嵗之已未十一月之十一日先生背弃又二年壬戌有训偕其兄宠条先生遗事贻书楚邸告曰不肖孤不孝不天不即殒越将以某年某月日奉柩葬于某山某向之原痛惟先君隠徳懿行昭灼庭除然俾黯墨不显白于世则不肖孤辠厚矣谨哀茹痛摭其大都属为状文以乞铭于有道仁人将茂着于方来某于先生事诚习之矣曰笃伦曰急谊曰厚志此其三大者焉遂按而状之曰先生姓王氏名音字于振号拙逸世居邑城西龙湾里晋大傅导之裔宋吉州刺史讳崇文由金陵徙居泰和越数世讳以道称元钜儒语载省志以道生沂洪武三年被征与诸王説书辞命归沂生泰琼州守祀名宦由琼州公而上三世俱以文端公贵累赠至光禄大夫少傅兼太子太师吏部尚书琼州公子二伯讳信字行敏号稼轩是为先生髙祖治春秋有隠徳杨文贞公拟荐以侍养辞仲即太保文端公也曽祖南坡府君讳仲祖木讷府君讳俊性孝慈好利济人如奔嗜欲父培竹翁事祖母继母以孝闻喜读书其居身未尝渉非义母清溪杨氏上舎崇明公之女慎脩孝道一如翁志先生自少奉翁教治周易年十六游邑庠锐志四方以翁早世遂辍举子业偕伯兄春谷先生慤养母志务得其欢心母孀居雅念翁輙恸哭几絶先生数长跪榻下泣劝哭已乃起事无钜细必请命行出告反面垂四十余年不废稍违即旬日不敢见尝语其子曰子分曷繇尽如吾罪负万矣言讫泣涕泗交横下春谷先生继逝乏嗣先生命次子托后之诫曰吾兄种徳弗食汝当仰承无为兄辱汝也能子即吾也能弟矣故托惟兢兢服教不敢后以故伯嫂萧孺人庶嫂易咸得以贞志终其身先生力也同舎生独孤起凰者同先生砚席一日为贵介子所死而匿之后七日索尸于沼出焉其母误诬先生与其从弟鼎邑长令执鼎抵死而释先生先生曰兄弟同诬而我独得释忍乎乃赴诉监使者被万苦不一回弟由是获释竟不死而家既落矣先世防弗能举先生又身代营葬从兄玉湖先生明为王氏宗子有贤行遗孤二先生抚之同所生二孤弗延先生又命诸子各抽产若干供祀事焉王氏祠祭田久多堙没先生既割已田若干畆増二祀之需又尝经画为永永计此先生之笃伦其大者若此其细可知也里有继母讼子不孝其姑欲贷其子而反诉其母俱及先生为证先生乃为谕其母曰子之于汝犹汝之于姑也汝讼而毒其子姑欲汝贷得乎母遂悔释其子今二十年无间然医人陈道者贫且独先生客舎养之俾之有室病亡为棺殓葬之已地嵗令家人祀其墓有窭子林苏者负先生子母钱莫能偿将谋鬻其妻先生闻急还其劵且导之生甲辰嵗荒先生节已食以食至戚者又同从弟贞穆先生倡族人设粥济活甚多终身迄无自徳之意此先生之急谊其大者若此其细可知也先生不妄言笑与人言輙出肺肝无有关城至辩是非曲直虽豪贵弗避生平无突梯孺儿态居尝偃仰一室披阅古图画为娯非素知与虽权家视若无缙绅学士识与不识咸以三代直道颂服邑长令髙其行数以乡饮礼賔请先生辞谢不往暮年其姻弟晴川刘公解诏狱归先生独相晨夕聆其论有防于心督子侄亟受学焉雅曰善不必求知分义当为名不可袭取造物最忌以是鞠躬砥行谦冲俟命终其身盖孳孳焉此先生之厚志其大者若此其细可知也盖先生天性孝友寛厚无猜人谓有娄师徳之度贞穆先生素慎许可每自称曰先生产不逾中人而恤孤赈寡若饮食然非其心有契慕不可解者其能然乎直于先生亦云先生细行以直所覩闻不皇毛举直故掇其大者着之篇以请于有道仁人倘无弗信也睠焉与之志铭俾加诸坚石垂千亿年则非独为先生为先生子若孙慰其凢为士者劝且敦矣
　　通政武东杨公行状
　　方嘉靖末廕臣窃魁柄頥指天下士平时爰书赫蹏以示铨臣列某当内某外某上某下一日飞数楮若传闺閤语虽太宰以下咸拱聴奉若画一私窃恐后而一时幽明庆罚之枢尽归私家于时予邑武东杨公以铨部郎适管选事柄家挟所为又慿乡故关説弥繁要在必从公心厌薄之久之以其来楮掷地作色不可柄家遂因大忌者乘之进熟譛伤公竟落职左官闽之将乐典史由是中外缙绅想望风采叹曰是大浸将稽天乃有兹砥石何其特立也公之名遂燀布中外矣公既出一时当事者咸弭耳惕息争先为役士大夫风习为之大变嵗壬戌柄家既败天下名流唯冀公一朝还朝与当涂上下共济然公竟逡廵补外服稍迁至银台而病作矣未几时公竟不起中外缙绅莫不痛曰是犹以巨舰出长河方未济而折覆又何其失望也嗟乎此岂独一邑一家之戚已哉公家居武山之东故号武东载鸣名虚卿字也上世华隂人南唐虞部侍郎辂来居庐陵二世徙吉水至宋盛时曰允素始繇吉水徙泰和又十三世为唫窓先生景行举元进士官至翰林待制事载史传又三世为文贞公士竒大显于世以文贞贵追赠唫窓而下及本生祖某某皆少师又再世为太仆公昱乃公之曽大父也昱生雯雯生天柱公训天柱公性严重有家范以贡补华亭学官迁岷府黎山王教授以公贵赠吏部员外郎娶七星刘先生女封太安人以正徳甲戌十月廿三日生公公生而方面或言类文贞防颖敏殊常儿五嵗就外傅静重不为佻弄七嵗业举子至九嵗天柱公方试有司归即以所试目试公公立就又尝为族人着勿斋赋咸有竒思天柱公诲曰汝大贤人后当绍烈寜学近时士止科第著称耶未几着资圣录一巻言治安事曰吾将执此以献天柱公咲而火之曰是非汝小子先务也嵗戊子以童子就试邑侯及督学使者皆首诸生补弟子员嵗丁酉年逾冠今元相徐公督学试吉安士得公定名虚位论大加赏异曰是能从韩文脱胎换骨者江西第一巻也文名益大振是嵗举省闱髙等戊戌第进士天柱公方教谕华亭先皇帝出幸承天公得从例归省如华亭时人荣之己亥补广东潮州府推官公天性方棱既居官益砥砺操节曰非独官箴盖吾有家声焉广中吏故有贴班银曰助衙钱公至首罢免有乡官自闽寄香茶公不啓封还之餽遗请托尽絶至刑名出入未尝不瞡瞡焉措意也常曰推官法吏法生杀人易耳一付吏人手鲜不为奸又或视上官指下上其手其谓法何故公于谳狱亭疑一主公正而行以详慎文出躬裁吏人袖手供钞镆无能为穴者时公方盛年然穪敏练推第一云潮故有桥税异时监者干没其间入恒寡公监未一月輙倍其入以是常例外之旌在潮凡一嵗再被荐逾年丁外艰闻防即行毎痛天柱公未面诀语輙涕泣免防补登州府推官登海国嚚讼动连数百人当道闻公至则故知名也多委艰大事公亦毕力自効不避怨瘁不数时庭无滞狱囹圄遂空代廵党公荐公有氷清玉洁鉴空衡平之语时谓知言丁未行取补吏部稽勲司主事歴陞考功员外郎满考得赠封其父母先公以推官既请封矣至是乞恩改封盖异典云公在部感激思报而当时士习事体日乖公隠于心乃退自淬厉力谢餽谒昒爽入坐署奥敕家人钥宅舎务絶賔亲之请以独行一志然遇贤者未尝不款接咨诹人材貇貇不自怠居部凡七稔始晋掌铨事时公于人材臧否既考镜了防乃首择其望而淹者拔若干人摘其圮而幸者抑若干人曹中吏多匿善缺市厚贿故应选士有数年不得出者选君未皇稽也公乃示应选者各呈报其乡之缺官不逾月缺尽出公于三大选中按次除补无复壅滞欢声为之载道往时外寮文慿付权贵家僮转鬻各外省承差至必索厚利防吏尤苦之公建白按季类付廵按御史分致其属一时大便公管选凡五易月士论翕然顾独与柄家私心剌缪或为公危公不之撼也甲寅春行取天下官员有推官郭某者素善文公少尝偕友人读其文韪之时在念至是因按其前考语最遂置取列而郭适以它事被参柄家遂摘此訾公而甘心之公既谴过家起居太安人即赴将乐未一嵗量移惠州推官道经嵢峡舟覆漂荡五十里幸免于难方覆时公自检考生平无欺君父伤人害物事可质天神决不当为死所既出未见有恇惑意扪发帻犹故也识者异焉是夜宿野舎赋诗自慰又着为嵢峡志谢城隍祭役人咸有文门人黄侍御缉刻以传而公自序题曰困喻录公之至惠州也当道不欲烦以吏事公因固请中丞王公乃从士民愿以惠志托公公殚精摅思凡五阅月书竣其有关郡邑利病兵赋善窳一篇之中反覆致意务为永鉴而随事抒谟翼教卫道意肫如也学士文人传诵谓足驾武功安阳二家矣未几得召复为南吏部主事进考功郎中故事南考竣当陟卿寮公又以地望久次入也复因考察贰于旧寮再出为四川佥事时论滋不平而公分廵川西树利剔蠧无几防不堪之色时川有采木重役使者鳞鳞载道日费千百公条布慎委手注出纳随时批答事无少壅吏抱文书睨视莫敢出气抚台黄公代廵郭公相与叹曰是絶无觖望之气者二公不以常数遇荐皆重语亡何擢广东督学副使公即毅然以复古道正士风为任其造士先徳行后文艺首揭义利为诸士辨别布行冠婚防祭饮射仪则而亮节峻履又足以表导之至文行品题明若观火公若执衡士无敢哗潮令某者墨而苛公曰予奉玺书击贪墨清化源是不可贷竟去之潮人至今树石黉宫以志感颂广大夫士谓自魏庄渠欧阳石江以来盖仅仅覩公云庚申夏转福建叅政遭母防奉柩归诸有司各金帛悉峻拒之既出境无敢以丝髪献者持防必稽于礼参酌文贞公遗约不散帛不设荤举乐为邑缙绅倡人咸服焉癸亥再免服入都佥议以公久淹当处京堂公蹙然曰仕无崇卑顾建树何若耳今某免服再仕以时清行志有地庶不负所学以忝先臣何遽以崇秩相加岂谓某乘乏来也竟不能夺仍补河南叅政时论愈髙公谓公固难于权贵挤忌之日而尤难于庙堂推挽之辰公闻自若也公未至汴即有通政之擢海内志士闻者弹冠相庆而当轴益有意显用之乃公竟不起以逝盖癸亥年之十月四日也嗟乎此岂人也哉公天性笃伦谊奉太安人曲尽至情友其兄寒松公及弟能卿无不怡怡寒松先逝抚遗孤尤厚遇天柱公故友虽下劣必侍坐出入四方谨奉文贞公像以随曰异日吾得见烈祖无腼面也尝经纪从叔给事公之防与殡送侍御党公周防其后士林义之公诗逼杜文睥睨周汉晚浸弥王苏汪洋无涯涘所着文集凡若干巻惠州志几巻困喻录一巻世多传诵生平怜才好善若出饥渴见人一语之工无不嗟羡弥日或手自抄录迄其身无倦意盖公自图史之外无它嗜玩素不问家有无诲其子首上徳谊薄势利不得口官势呌乡里又刻文贞公遗诫诫之家居未尝一干有司其防隅有人或难堪者盖自守固严也尝大书晚节二字于堂内盖有意乎再出之业也顾竟已矣悲哉方疾革无一语及家唯力一书上元相徐公末言深负师门仰惭天地意未能相从报国此为憾耳逾时竟卒其令终如此先娶龙安人继室萧氏侧室邢氏子二伯寅亨仲寅弼咸有逸才足绍公之世烈亨娶王氏太保文端公孙女弼娶尹氏宗伯洞山公女女二长适尚寳丞陈公子文扬次未聘孙男三嘉嘉谷嘉祥女一人寅亨等奉公柩归自京师以乙丑年十一月廿七日葬庐陵宣化乡蒋演江边艮山坤向穪吉兆云往公友邑中士有罗生夣传欧阳生昌皆不易才也而直虽不肖咸得相朝夕直少亦妄学古文词公见輙奬赏不置口公既先达视直濩落弃学文一无成公又慨惜不置口今罗欧与公皆先后逝矣唯直病废苟延亨弼以直公宿与也委状公行直谊不可辞尝考公晚年为惠州学记其大畧曰今天下学者咸知谈先王之道遵孔孟黜百家可谓盛矣而黉序之间三代之教未覩其科条之定于一而文辞之为艺者已失其故况于道徳之实乎惟教不出于黉序故缙绅先生时发明其学以待术党之士而愽士诸生牵文义守成业不知究大道之原其称有志者多为名髙而鲜实以哗世疑民甚者相訾诋矣又安望其道徳一而风俗同也哉其语学者之殊痛鬯盖尝读而伤曰若公之言岂独其文章节行之都盛已哉惜也其背弃蚤世不得竟其所底于斯学也是故临文为之三叹尤不能已云谨状













　　衡庐精舎藏稿巻二十三
　　钦定四库全书
　　衡庐精舎藏稿巻二十四
　　明　胡直　撰
　　行状
　　欧阳干江先生行状
　　嵗嘉靖壬寅欧阳文庄公方家食讲学浩溪之上从者如云予时方逡廵而公仲子干江君先枉过若宿善遂得从君偕其族子昌介谒公门公不予凡教之若教君昆弟也乃君遂友予而实昆弟之久之公薨予怦怦然独与君期二三十年间先后仕且返方倚君相携共老以几全归乃一旦朝飞书而夕报防逰矣呜呼痛哉先是君寓京病脾万厯壬申罹太夫人防哀毁病复作甲戌八月已逾禫以未逮襄事固持小祥服夕侍灵輼晨起盥栉拜奠如平时或与门人论学反覆而君内觉病乃作医戒以明身病贵治未然然君虽为戒而自妻孥以下咸莫测病殷也十月十四日方平且起坐与医论病状屹然不少乱顷刻痰炽遂端拱瞑目长游君庶几焉得正而毙矣呜呼岂不痛哉二孤宗符宗翰将以某年月日卜葬某山某向谓交宻知深莫若予与万安太仆卿萧公乃以行状属予将乞铭萧公予虽不忍言而谊不可诿按君讳绍庆字防承行二以家近横干江上遂号干江居士上世忠贞勲阶见前相徐公所为文庄公碑志中祖讳庸封奉直大夫六安州知州进赠通议大夫吏部左侍郎兼翰林院学士祖母萧氏封太淑人父讳徳太子少保礼部尚书兼翰林院学士谥文庄母金滩康氏封夫人以正徳丁丑十二月十三日生君于栖陇陂上之第君生灵喆五龄入塾学端静若成人书过目成诵公歴官南北皆携行经山川古今事迹咸能领畧年十二读昌黎原道篇公试问以农之家一而食粟之家六君应声对曰得非増老佛二家耶公大竒之公在翰林寡僮奴君为应门适渭崖霍公过访覩君布衣革履仪度整暇目逆叹曰此国器也翌日赠以大学衍义即手之不释未几通其大义是嵗戊子阳明先生讣至公制服设位率君兄弟哭奠君临之未尝不慤时君已知声律作古体诗及初为举子业皆有惊人语公乃属令从双溪曽公日治经义旁及外经史百家有余力焉一日曽公试李斯学帝王之术论通篇罪荀卿不及斯惟结语乃逮斯曽公与公皆竒君不置公官南都凡八嵗二亲在衙舎君适成嘉礼时年十六亟仿吕东莱故事月中摩编尚书礼记二经注以便研阅公时出郊寺讲防君未尝不从前相兴化李公暨宣州贡州守畧沈叅议思畏凡一时名流咸欣慕愿交焉时公结隣广南湛公君一夕梦骑过湛公门邀留不肯下少旋瞻新敞第阳明先生坐大门三五门人侍遂下肃谒先生咲举方寸印印君两掌中又披襟印君心既觉后久之乃纪诗二十五韵以自朂丁酉君年二十一始自南都归就试徐相国时督学异其文首选补邑庠继三督学咸列首梓其文而晋江蔡公益竒君檄送白鹿洞读书邑侯嵎斋王公尤重期许曰此必绍家学者壬寅公外艰服阕偕永丰聂公安成邹公吉水罗公出防九邑同志君得闻所未闻退必劄记久遂盈帙方天下士游公门者日盛故乐昌邓君仲质永丰宋大理卿望之新喻张侍讲仁伯万安周方伯仲含萧太仆子发安成邹方伯继甫邑庠友曽思健暨杨给舎汝容曽中丞思极其族子昌偕予先后受学与君相切磋咸称莫逆暨公复起南北成均君复与贡沈及永嘉王大参某南昌余宪副余姚杨正郎某暨诸名人订学绩文无少休至嘉靖壬子君始以易魁江省第二人时虽初荐而识者咸指目以硕儒称矣是秋公内艰服阕起大宗伯君约予偕上春官并延礼思健为二子师益相砥奋敛退人不知大宗伯子也未几公防召入直内庐君严闲私第河内郑府假它封餽至百金君为痛拒疾火其书虽四方列餽一切为寝自是门无干请之私时公为穆皇帝请婚禁中激怒世皇帝故令议传位礼公咸与君商而后进凡公所为毗主禆国君与有力而世莫得知之甲寅春公遘疾君侍汤药躬便溺器至废寝食世皇日遣中使问疾君为代草上谢寻竟不起君哀毁至柴立比防恩防柩南还予方迓于丹阳君为述公调持世皇父子间及调二相国其间曲折非公有道弗能行非君莫賛也予于是又与君相痛哭盖曰天不憗遗乃公不得秉衡佐泰阶耶君归台司檄搜公文乃夙夜编摩付梓以传且曰此非独为先公文为斯道也丙辰闽广流冦至君乃与仲父太仆及伯兄太守卜居邑城之东而邑大夫多折节造庐资问政俗凡关通邑利害有闻即言不及请托所报抚台蔡公六事皆安民御冦要畧辛酉冦至君倡各巨室捐刍粟酒脯饷兵树防为力不细是冬君赴防试过山东之利国驿防值暴客掠其行槖尽君返止滕县一寺舎杜门读书萧然弗为意翼日周方伯以入觐取道过访覩君谈笑自若因曰吾行也遽兹来也非为子之恐于虎口而有所防也吾以观子也今子其可矣君方歩月乃遂作月吟叙之曰吾始也有而忘其非吾有也已而知其非吾有而犹未知其信非吾有也逢兹暴客乃幸遇良师矣虽然吾滋惑矣吾故固存吾何所防也始以为有者固惑兹以为失者益惑也是故君子廓如而与命为徒与物俱顺时皓月在庭碧空如拭輙成短韵以复谂于周子噫观兹言也而君之胸次若遨乎无物矣已而事闻于朝山东抚臣谢公致百金为助君固却之明年复下第乃返留京又结四方名士三十余人为文防而因以程学舟过湖口触目风涛有舣舟候税之艰遂恻然贻书观察周公竟除其害戊辰君试累蹶防徐相国具题行吏部选下第举人取有问学通国体者授试中书舎人入制勑房办事仍听防试于是合试诸下第士得四巻君与焉二三阁臣伟其文又喜其出君也既授軄日读书中秘时穆皇登极纶制日颁阁臣分属各官而君独倍君摛词起草若不经意而莫不赡举若勑谕谙达及献俘乐章王文成公复爵赠官制诰咸出君手徐公曰此固非欧阳君莫辨也或以金酧悉却不受少暇輙合馆院台省部寺诸同志数十人防灵济宫西瓦厰二所其间若赵翰林某徐议部某王太仆某习脩撰某魏给舎某咸昕夕切劘善类以兴是秋奉钦差往河南周府掌行南陵王祭礼周府赠送金帛君移文长史司返之归省康夫人防兄太守防亟草防乞养而康夫人竟不可君不得已留妻子侍养独身复命在道途覩见民隐国是心不自已乃着为十二议拟陈而诸公以时忌格不上其间若处宗室酌久任明教学定驿规鍳祖训博举荐皆凿凿中当时事务庚午复命适纂修世皇实录充收掌官日食大官防例赉获与庆成宴是冬钦依实授中书舎人复赐白金十两纻表里各一迄辛未以篆书潞王册寳及礼成又册封妃献俘礼成先后防赉凡四白金表里各若干已而又充纂修玉牒官元相李公以故旧賔礼咨访抡才必之君凡李公所为毗主荐贤君与有力而世亦莫得知之是时中外争议阳明从祀事君草一防其畧曰守仁以致良知立教其防在慎好恶之独知以端治平之本遵皇极荡平之道以承精一执中之传识者谓君于阳明能识其大者又草乞养防俱格不上防徐州洪与治河相渉需才尤急秉铨者遂擢君工部都水司主事又便君迎养壬申莅洪有议开泇河者辅臣托为访騐君躬履舆参复书寝议独陈防河事凡五条一曰审泛原二曰预泛备三曰严防濬四曰坚堤筑五曰专责任盖意在防濬不必开凿朝省以为确论先是河淤徐沛运塞贮亏朝命镇山朱公两溪万公相继督理而君分理其间乃疾驰沿河下上数百里起境山至梁山审视讲求预条规画明若观火备陈二公遂创筑两岸河堤北岸梁山坝至李家庄而竟南岸自清凉寺下起至大港垍关家口而竟加筑计万丈余君咸躬督一旦屹屹并峙黄河始复归束君又为四议一言守堤当如守边定为限期各夫役许挈家从事二言夫役既有信地每三里合建一铺四铺置一老人为督听各夫耕牧如河南泰黄堤景象三言植栁四言复浅溜夫额银设浅溜夫若干助挽朱万二公韪其议行之已而茶城口及溜沟为洄流淤塞胡家庄二里泥淤旋挑旋塞遂称积患君舟居野坐风飡雨廵鸠工集材造为束水活木坝两岸对峙用木桩维系空其中与闸口等置木箕分布夫役扒捞沙泥又编板障其空稍令水积輙起泄之时积时泄泥则随溜水径去每进半里许成一活木坝如前法始一日仅过二十艘万公虞焉得君是防即数十里河沟如常越日遂过百三十艘三数日间艘尽行万公手札庆曰竒哉遂下活木坝木箕式于张秋济寜至今为成法焉自昔运艘禁越幇君独于河濶处许其后先竞劝而行愈疾万公益喜以为运务未有若是速也工竣遂荐君智可触机才堪御众官舎不治而栖迟草莽之中舟楫为家而出入版筑之地奉防纪录叙用赉银十两徐洪旧立钞关后移吕梁分司主之君至适船戸告非便朱万二公劄行勘议复其旧制乃又为八议呈二公大要欲薄征为先其省役平称防奸剔蠧咸周且当二公遂请诸朝輙着为令甲云君始用文学起家至临政处艰大而石画精智度越常人游刃有余地又悯恤人情省斥常费履任不半朞而忠猷濊泽禆益上下者厚矣朱万二公称曰豪杰之才譬若太阿断蛟割玉随投随效众咸曰然君初承康夫人迎养之命以漕事少伫事甫竣不虞康夫人讣音至自家君以不得亲诀益恨痛号擗仆而絶者凡几徐之士民日数百人排闼号呼若失慈母相与采石树碑志思君闻力阻而百余人者送至下邳乃止已援例陈乞防典上命有司给役成圹谕祭并文庄公既归侍柩防间昼夜至大祥后始暂出近地防友有答或人书引文庄公语曰古人居防读礼又立之相正恐太过不及失其本心则未免事亲不以其道又曰卜葬之暇不可废朋友讲习此与忘哀营私者不同今某之防亦求免缺失已耳非敢违礼也甲戌八月偕予聮过青原防四方同志君以中秋时祭先返感发遂着学箴其畧曰学之不讲孔子是忧厥讲伊何义徙徳脩惟此徙义匪事外求义由心集心慊日休闻过自外改悉由中何者为主良知是宗是知本明虽愚不昧果能志脩道以志防志之不立虽知弗行如就深堑迷复自阬志坚且一知烱孰夺如日天中万境尽豁又曰认识为悟翳蔽真知执识为真谓悟乃悮出以应物中和乖忤不咎其非乃谓未熟又作在田精舎记以见志读者知君之晚修笃矣自是与予相期偕隠为终焉计予方不已讵曰聮舫白下合襟青原固即与君为长别之地永诀之期矣予安能不痛哉君天性孝友家范弥敦事仲父太仆如事公公直庐恩廕舎其子以逊仲父比两从弟逝奉侍尤谨虽雨夜仲父未归必伺归乃寝兄太守讳余庆性严峻事之弥慇家帑悉兄主虽婚嫁需一请诸兄终其身无违顔色兄入仕余十年君家居侍养惟务悦亲康太夫人念外家君竭力维植之其教从子弟不殊已子暨族戚故人子弟恩意靡不周洽欧阳氏族蕃君申饬先训陈告郡邑遵行到今下逮臧获咸有约诫生平岂弟温恭无贵贱智愚遇之皆出悃愊虽寒畯下士叩之无不欵曲当冗迫意气蔼然又豁如也嗟乎行谊见诸孝友学问敷之政治上不忝乎先徳下有济于斯人若君揆诸古人可多覩耶君得年方五十八初娶灌塘尹氏生子二即宗符宗翰俱太学生世其家学继寜村萧氏皆赠安人又继万安苏溪郭氏宗符娶夏潭胡氏宗翰娶万安横塘张氏女二适南富京卫经歴王良鸿序班王良怀孙之京之畿之衡之同君自龀著作诗文颇富晚得代制草统凡若干巻予与君分友也而谊切昆弟逝时予哭之以辞曰胡浩浩之回遹仇吾徒之特酷厝万毒以蕴隆莽一朝而陨祸肆之子之遄遗若驹迅而飊促方掎角于脩途补东隅于榆阳将朝闻而夕死庻不赧夫子之门墙念尺书之予临展宿墨之犹莹何虞子之舍我曽不留信宿风驭之停乃一语之未诀虽千号其孰聆奋百身以从之亦安能返子于幽骈嗟乎辞不足以雪悲也乃幸状君状不足则幸有中丞吉水曽公太仆万安萧公为铭而少司马南昌万公为表足传云
　　先母周太安人行状
　　先太安人周氏生十二嵗失母胡而最末弟絶乳食太安人日含涕襁哺乞乳隣媪得活阃内叹曰是何其天慈笃也父樵峰翁山伯兄某素仗气槩矜门户私相愉曰吾家良娣不知当兴谁氏已而先太父谦斋先生妁来则又私相愉曰自吾祖父见其家笔耕者几世矣其后必有兴允好良宜太安人年十八归先刑部目击窭迫慨曰若是将尊章曷以堪不月间尽脱其钗钏供晨夕谦斋先生承司训府君家学言动一凖诸礼闾左右严事之姑蔡孺人端静有母仪太安人为少妇能闲内则蠲賔祭当尊章意既三年太安人初产子即不肖直也谦斋先生喜走笔书七言絶句诗报樵峰翁致期许语或言其过翁奋然曰吾女卜当大渠门讵谓过耶久之先刑部补邑庠弟子员贽币出太安人纺车先刑部学阳明先生之学丝发不妄取以故家益落嵗时多逺馆然节缩操画蒿目刿心俾翁夫鲜内顾之虞太安人力也嵗戊子谦翁先生猝中风竟卒先刑部舘雩阳太安人治防凡祔身物皆竭已奁力办一一出手制族人有感叹至泣下者寻先刑部病疬旋抱瘵太安人方病疟阅半朞矣时家止一媮一僮耄且羸太安人独力病躬药膳至伏侧气奄奄弗支人莫之知也比先刑部捐弃哀毁濵絶者再亡何伯大父继逝短后太安人曰是吾舅之伯也其办治如舅防于时太安人年才三十有七抚不肖直携二幼子俜俜伶伶朝炊不夕谋防遘多难而奉姑弥殷常时作姑饍已惟尝其余相得欢若母女乡族称孝敬妇无防戚必曰周氏然负烈气类伟丈夫有责逋者虽千百狞暴迄未肯下时时训饬不肖等曰若等乏世产絶资斧吾止防遗书贻若等耳若知所自振乎又曰若等知先世行谊瞿瞿乎已而闻不肖直从欧罗二先生学曰是女父从事也则色喜又见交游中深分有欧阳文朝王尚防曽思健思极王有训此六七君咸吉士也而六七君或时见母母輙又色喜癸卯春忽语不肖直曰吾夜梦九人歘从地腾起升空其末女也女必勉之是秋直领乡书名次九太安人曰数定矣輙又喜逾年太母病太安人侍寝卧起必躬持药食必手上既终哭擗不忍闻不肖直既三上春官不第乃仰禄得教句曲奉抵衙舎才嵗闻隣封倭警思归如命归焉又逾年直成进士而太安人适六十设帨报至喜滋三年不肖直以刑曹满考防貤典父赠刑部云南司员外郎母封太安人防时宰见谓不肖直左右言者輙出为湖广臬佥因得取道奉迎抵分司寓朗州太安人居衙日以慎刑恤艰诫诏不置口二年迁蜀藩请偕太安人曰楚可矣蜀险未可亟敕行既涖蜀驻雅黎寻督蜀学遘病时思太安人絶耗遂告归见太安人色虽煦而心弗可不肖直察太安人之弗可也又三年承命起畎畆复督楚学廼奉抵楚居臬司又日以寛教无枉才诫诏若臬佥时二年参政西粤请偕太安人复曰楚可矣粤瘴未可敕行益厉时已覩太安人足抱湿间疼行犹豫怼曰吾健饭无他恙女恶可留行不肖直勉听赴西粤二年转东粤緫宪以觐行过家见太安人足未瘳因自上章乞养防可太安人徐曰可矣可矣自癸酉歴丙子凡四年太安人虽难履间伏枕馔饮犹自适嵗时诸孙诜诜羣从子姓举觞輙娓娓于于谈往罄欢丙子季春之十三日太安人春秋八十于时辱郡邑大夫诸名贵暨闾左右族戚逺迨朝贤致绯绮髓滫介祝名言为之充家太安人一一讯玩曰吾何脩以堪之戒将命者无轻失客戒雍人伦肤酒人优尊司庖者无以草恶享从戒诸孙咸知敬承又怃然语子妇曰惜女父未逮也是嵗终忽思还故居相去二里许留月顷若与诸妇决仍复新第丁丑正月痰作稍失声稍愈再越月病泄夜数起泄止却谷食五日悉饮汤又五日饮水二月念六命取服饰散诸孙妇逮僮妇念八起坐训饬诸孙悉孝敬语持季之孤属不肖直曰女当殖其学盖季卒先十年矣至申刻却水长逝距其生治丁巳得年八十有一呜呼痛哉天乎乃不殒予乃殒予圣善母耶于时又辱台司郡邑大夫诸名贵暨闾左右族戚逺迨朝贤咸致奠词络绎如夀诞时而太安人无闻矣呜呼痛可道哉太安人虽久居床笫然阈外事靡不洞晓病革神明不少愦子妇涕泣曰生死固有时吾时且未至何遽悲耶识度豁朗若无町畦方已匮闻人匮輙倾所有絶甘分少恨不出咽下食故其殁自妯娌子姓下逮臧获哭也有泚思也有憾其感深矣性故喜俭虽贵且耄不易而最恬于殖利常戒曰吾家免贷于人足矣假有贷人无逐时多科子钱也虽季之孤素絶爱亦不令近利四方朋来讯所繇饬曰彼非利也无弛供馈平时虽听召医而不恱药虽信鬼神而不凟祷虽朔望蔬食而不佞佛凡太安人大节类此其生平茹荼甘荠细行斤斤盖靡得名状焉周之先自潭州来吾吉徙今漆田为右族里中周胡二姓世好埒陈雷子三直仕至广东按察司按察使娶聨科里萧氏谅庠生娶北门郭氏继萧氏戴氏问娶髙坪郭氏孙男四顺庠生娶西门张氏颙娶唐福黄氏頴娶江口陈氏继曲山萧氏显娶琅瑚赵氏继槎富张氏孙女四长嫁梁某次郭隆沛次陈秉镗次康宗轩曽孙三士绥士统士纪乃者卜兆得邑东郑家园牛阑冈面庚之原卜日得是年之四月十六奉毕大事顾自悲卤于养又凉于显如母之沉脩何世有元夫作者操三不朽将徼一言托诸世世廼含血摭述大较如右



　　衡庐精舎藏稿巻二十四
　　钦定四库全书
　　衡庐精舎藏稿巻二十五
　　明　胡直　撰
　　墓志铭
　　观复王君墓志铭
　　今世之谈学问称质有其行者良难以余之寡昧近取诸乡逺访闻于江汉岭表海峤其在黉校之间盖有人焉若东海之永嘉王君其一也君叔父讳叔果今为兵曹世多称贤又雅言君贤已而得读君仲弟照所为状益悼君不可置君讳勋字某少寡嗜弄目无游睇既十七八遂志圣人之学独有得于孟氏之先立乎其大者且言本朝阳明王氏之推尊陆氏诚有独契其揭云致良知者与其本心之防合盖皆出于孟氏俾聆者反躬即得不至泛滥支离之遂手辑象山语畧明其非禅而与晦翁晚年不相二者在此补邑庠弟子员为举业贵意鬯屡试髙等君故业礼经以今业者传训故不达其防乃独研求作者精意至仪章度数忽骫骳究其防归乃已既后读易至复卦则又涣然叹曰惟复然后识良知之真体所谓仪章度数三千三百其莫不繇此与遂自号观复子君沉毅庄重然与人居无城府数犯不较事父母恋若婴儿教羣从弟子乡人反复呕其肺肝下临臧获终身无诟骂声读书至深夜虽盛暑不防服仓卒不作草书郡守洪公檄行乡约首族人习礼众感其勤慤皆乐为尽乡闾观而化者翕如也读书半山十年虽手不释巻而日不辍逰有终焉意尝曰使吾老是山令所学有明于吾平生足矣而丙午夏忽遘疾遽谓家人曰吾将逝矣向八载前吾夣与顔子同寿今期至疾作其能久乎越数日又曰予虽蚤世遗孕当子是天不絶予者又十七日曰予将以丙寅终已而乙丑日夜半介在丙寅竟卒卒之时瞩弟照曰善事老亲吾行矣奄然而逝讣闻贵士寒畯莫不痛愤涕洟者先是半山巨石夜崩比君卒人咸以为贤者之应邑士遂摭遗行请于督学雷公欲列祀乡贤继请阮公二公遂为榜其闾旌之或者乃谓君无名位且夭又莫得名贤者为传诸后于乎是不足以语君也古之人曰死生亦大矣而君独轻若委蜕不少防于虑已几乎知几而神者名何足云名何足云使君不蚤殒则其质行不诡隽哲独诣必能使斯道有明何啻彼之乡族人而已此吾所以悼君而不已也君祖某父某母某氏娶某氏遗孕果生子某以某月日葬某山兵曹君使来请铭遂志其事而铭之曰悲王君乎有阏者形不阏者神灵珠渊堕复以返于真璇树芝草世不可以常珍维顔有卓陟降帝庭既嫓其筭亦几其仁君无脩短世曷戚欣岿丘千祀有道之坟
　　郑节妇张氏墓志铭
　　郑节妇张氏者谿勾章里人也生静慧父某授论语孝经通大义许聘为里中郑秀才焕者妻秀才方弱冠应解试不第婴疾归久弗愈亲族议曰秀才年少才隽视无前今乃欝欝后人此病所以剧也于是求以广秀才意者因请期迎妇庙见妇父母难之兄嫂以告妇愀然见顔面已而泣曰女业已许郑家矣今病剧脩短不可知吾柰何弗与面乎父母感其言归之既归而秀才病已革侍汤药衣不解带目不交睫越信宿秀才絶矣秀才之未絶也持妇泣曰吾死天也尔以我故至此如盛年何妇然曰君与妾皆天也君今且短世妾恨不得相从地下乃顾恡守死终身耶妾志决久矣君无虞也言已秀才竟卒妇抚棺哭不欲生已而絶复苏者数矣逺近吊客闻皆凄恻涕横下不独恸郑生而更恸妇也比禫归寜母哀其少将别议妇知即号哭祈返夫家泣诉姑曰万一吾母终弗谅吾必从吾夫地下死不憾矣姑亟为慰止繇是两家知妇志卒不可夺也遂成其节行云妇之得已志也嵗时不御绮丽孝敬勤朴终舅姑世皆为人所难能而舅之从弟长沙守某怜之乃为择犹子中贤者令子之而以时周焉既长沙君捐馆家益落妇率子媳茹苦习耕织意澹如也已而嗣子某亦逝独抚其孙儒令脩举子业时妇已遘风疾积羸且卒盖嘉靖某年月日距其生天顺某年月日年八十一葬某山有司请于朝表其宅里而余同年郑君卿者妇之从孙也又以其从父某所为状请余铭其墓余曰噫古称贞女明白之节有矣然自童迨老若郑节妇者盖古今千百人一二而已为之铭曰伊其贞哉将上薄于青旻翊彼坤寜沧海枯为桑松栢摧为薪有皭者灵行乎涬溟濯濯輷輷歴千亿禩而恒晶荧余焉用哆而铭
　　封宜人罗母萧氏墓志铭
　　吾邑西冈罗文庄公家范有栁氏之严阃内惮之独其仲子太守君珝配萧宜人事事祗慎当公所瞩宜人讳妙华性慧通书自韶齿入门即能简服御涓簠簋宜室家其妯娌臧获之间邕邕然悦也酒醴胾羮醯酱米塩果饴篚匜靡宻事井井然辨也字畜纺绩澣纫劬劬然躬而时也公曰是能不堕吾家范者继姑李夫人年相埒宜人事之终身恭顺太守君仕光禄賛督府性贞介肖公宜人为扃内户无令有防既守马湖曰吾倚宜人能事公也繇是得笃修官箴称良二千石者宜人力也始用光禄推恩封孺人继受今封制词两称贤妇缙绅家咸荣羡之子男三份企似女一适欧阳司空仲子锐孙男二材楫孙女三以是知宜人母仪为咸备萧氏先世自司空公以下科第蝉聮称聮科里髙祖贯之为溧水令曽祖元宪祖珹以输粟例授冠带父广为淮府典膳母大冈郭氏宜人自童孝敬最后事典膳公夫妇髙年尤备物而予内子即典膳公犹子杰之女宜人闻予内子将北归日盻盻望之既归乃知宜人以八月六日无疾而逝距其生治甲子二月二十一日得年五十有七而份兄弟又过予要为志铭曰以是年十二月庚申葬本里龙塘之原丁山癸向予内子闻之噭噭然泣也退而曰宜人之令模不可覩翔翔然思也其戚谊感动若此其他可知已遂为之铭铭曰人曰为妇难为罗氏妇尤难欧阳司空曰若萧宜人不可谓称也邪嗟难哉千春之遐欲稽文庄公父子家范峻洁视宜人此铭
　　王母梁太夫人墓志铭
　　嵗之癸亥予归自楚则闻王仲子有梁太夫人丧走而唁王仲子泣曰育仁以己未叨第出宰肥水过家为二大人上觞欢甚而吾母独恻然出别语心窃疑之然顾眎吾母健不忍虞也逮入官近三年私计得防貤典为二大人光宠讵谓吾母以壬戌六月之十一日暴病竟卒讣闻追恨别语又药敛未躬恸不欲生然以家君髙年遂忍死还兹卜以某年某月某日奉葬于某山某向之原非得知言士为吾母昭揭其隠阏以宣吾悰吾寜恨死矣言讫复泣且拜出太夫人行状属之铭又曰太夫人生某年月日距其终得年六十有九子二伯曰某邑庠生娶某氏仲即育仁是也娶某氏女一适鳯冈廪生萧某孙女几予同年都谏阳冈君为王仲子从叔雅曰克谷乃子者梁太夫人有焉予盖聆之习矣于是次第状语而着之篇于太夫人系出长沙炳南唐兮濬源栁溪防波庐陵宅娄冈兮祖灿侃侃飞英胄监判遐荒兮一峰白沙赓唱钜篇谱牒煌兮厥严曰奎世其谊范母则萧兮笄归东臯逮事翁姥敬恭昭兮桓桓厥翁为百夫特死冦桃兮室庐燔灼若彼防□风飘飖兮于太夫人拮据百千支鏬窳兮字畜绩纺中馈有秩供祭旅兮姥延于疴内罄簮珥医愈兮夫庐于墓忧虞毁瘠谕归处兮彼东臯公性严以格训子力兮程课弗逮色怒于室辞孔亟兮夫人于于賛督其子勤以饬兮延礼外傅手调滫瀡肤粟兮于太夫人为母俪栁妇俪孟兮慈徳防瀁含庆孕灵毓麟鳯兮鸾綍貤恩焜燿泉扉不日羾兮封茔奕奕千龄之遐覩者颂兮
　　外父萧处士碧池翁墓志铭
　　翁萧姓杰讳世英字生而颀伟隆凖髯故第之右池水洞碧娯之筑其上曰舒啸台而性又喜酒时时挈客陟台临池婆婆然落落然引觞嚼客指示之曰碧哉池也予乐之而号在是于时捾绅以下呼碧池先生既晚称翁云上世自泸源入国朝登制科者四世故称聮科里髙祖贯之溧水令祖珹父序虽席先业传翁渐约翁才足封殖然嵗取供伏腊办滫瀡不觊赢余与人絶甘分少趋急甚私唯义所在虽倒囊恐后或犯以非礼輙恀然见词色不肯挫视世之淟涊干谒人虽贵膴蔑如也賔留輙引满竟日不问家有无其賔于人亦然父性有度而迟翁独敏防父夙为懻忮者凌自翁有知始免伯兄某为邑廪生翁惧其佚业也百相左右竟贡为麻阳学谕嗟乎若翁者可谓丰于伦谊而于财利者矣母文溪康氏以治庚戌某月日生翁距其终为嘉靖壬戌某月日享年七十有三初娶童夭继室钟生女一絶爱之曰不畀凡子已乃委禽属直曰吾期子后邑之先哲名卿贵显次耳直至今碌碌学未闻道仕不禆时无以报塞方再觧官适翁子朝选卜葬某山某向之原责为铭嗟嗟直固忍铭翁耶翁初未产子育姻家子曰朝祥后虽生选然室而业之不相甲乙厚可知已孙男某某选出某某祥出某某娶某氏为之铭曰世规穴金若抱榛棘翁独引满陶然以适世拥鸣珂淟涊孺儿翁独伉直不阿以随任似朱家不以侠扬达似伯伦不以酣狂产名家兮叶昌辰笃人纲兮鬯天真岿封表兮千禩宜子孙兮振振
　　亡友欧阳生墓志铭
　　予观世多言经济才难然世非诚乏才世固有度逾包山才均剸犀力荷千钧而气吞九河者一旦试有司尺度累黍不合则沉迹蓬蔂殁齿殒牖下视汉唐士以褐衣叩阙及遇征辟至列显树勲炤后世者其事大相万然则世之异才不多觏既觏又以尺度弃且死何其悲也嗟嗟以予友欧阳生之才度与气力居今时既不得合有司尺度假令在汉唐亦自不屑叩阙之事欧阳生固庶几哉三代遗英矣乃亦终弃且死岂不尤悲与欧阳生者昌名蜀南其号家世贤科甲邑中曽祖某某郡守祖某监察御史父鉴斋先生某刑部郎中母为文和尹公孙以正徳丙子生欧阳生生自童頴敏五嵗授书十嵗攻诗赋时侍御公以文着海内因生文日起遂字之曰文朝十三补弟子员县令吕公濮阳人读生文曰是当为名士督学使者舜泽苏公亦濮阳人试其文髙等补廪生先后偕故通政使杨虚卿氏今廷尉王尚涵氏暨予六七人者咸均砚席兼治古诗赋最久且宻则予及尚涵氏咸兄事生相期许以古人有无通共邑中谈交道必推毂予三人者以生之谊激深也方壮偕予与曽思健氏事其族祖文庄公问学十年汰其宿嗜既强又偕予与有训氏事罗文恭公三年浸入于防雅曰学无逾髙逺躬行孝弟先耳事二亲先志为悦从父被难倾赀援捄辑睦一门虽内外贵贱秩秩如也相惇愉愉如也鉴斋先生守广徳生携一僮歩省官舎人莫知太守子先生意故倦游生輙賛成遂筑堂曰爱日其知者谓生与先生父子间以道交相成不谅乎哉不谅乎哉予既从仕越十年矣思老母逮生不置遂告归予归以丁卯春生特顾予持予泣曰吾欲俯仰无愧子为吾书以相究予遂书之七月生当贡期忽病痢遂困至殒年五十二讣闻无论识不识莫不浩痛虽市侩咸防然伤曰城西殒者真君子也嗟嗟生曷以致哉生天性廓达不设城府又益以问学湔涤世态其遇人情而有礼饮其和者盖忻忻为倾矣读书茶山凡三十年山隣人相习狎赈贫拯溺一呼倒槖盖待生而举炊者凡数十家隠若保母然平居忧时爱国见之词色开口论天下大计輙能破胶见中窽綮虽久渉世途者不能絶也尝见生值纷拏艰结或以事请解者立剸决厌人情辟若游刃而批大郤有余地先后邑侯至为请益质疑一不以义则生不假色词以故邑缙绅莫不悲生经济未试虽然予所为悲生者讵止是予又闻生方病革王有训省疾生目逆而笑曰死无憾独憾不终二亲养或时呼予名悲哉予负生负生予曷忍言今万厯改元某月之某日鉴斋先生厝生六十一都铜家庄癸山丁向祔母尹夫人之茔又手述行谊属其姻王信卿撰状委予志铭予以为使生用当时其才度气力其为捄世之业特若窥左足出阃限外耳然世终莫得知及予归将与生相究缮其身以俟后世生又弃去悲哉予负生耶生负予耶予曷忍言生初娶王氏继陈氏子四伯斯敬増广生婚王尚涵氏女侧室陈氏某氏生敏聘王信卿女纹聘张渊女女一聘张海子孙男二一黉聘康汝良女一举聘萧某女生终予既哭以文且作悲愤词今又为之铭以复于先生铭曰世言铜爵必征歴块世言琥珀必征拾芥惟生之为才不假征而谅其槩辟彼楚梓虽靡匠石度必为梁辟彼昆玉虽靡追琢度必为章于悲嗟哉罔试而折世乃诬乏才猗其学身抑抑兮志岳岳世标表而道郛郭阒已矣乎长之天不憗遗摧干而毁璞追畴昔兮莫从倘九原兮可作
　　勅封贺母刘太孺人墓志铭
　　曩嘉靖间予客留京同年贺伯子为兵科都给事适岛夷内噬兵帅无统几撼留京贺伯子为言于朝始建制帅控驭三省终获底定人以是伟伯子伯子曰是泾母督训殷也退语予曰泾母训云若言官也慎无以老身逭报主大谊泾敢不勉于时伯子方以最上阙下貤封刘母为太孺人而荐绅间浸知太孺人母道为今时希觏予固心识之逾二十年太孺人年八十有五考终命伯子走予山中雪涕属铭予曰是当纪史氏予曷庸辞太孺人讳某系出金竹冠缨名族自童婉嬺父某母某氏相攸得龙冈公既归事姑髙孺人独以恭慎当意姑怒輙悸伏伺稍间徐进甘言即解姑毎欢然语所亲曰贤妇贤妇时龙冈公游庠弗问家孺人时脱簮躬纴以佐弗给始公负才名登乡举累上春官弗第太孺人輙賛就铨选为养于是乃勉就铨得耒阳令再补丽水以方介忤时改应天府教授太孺人至鬻衣支旅费意恬如也公雅志姱脩继获闻阳明先生致知之学鋭志以古贤自期太孺人靡不奉意以行故公得歴称循吏蔚为儒宗实本内賛之力多也嵗丁未伯子成进士累官至藩参宪伯太孺人时时举龙冈公治行具言之且曰若寜负君父哉继从子沂典郡牧从孙一桂官御史季子沚继举于乡太孺人咸训若伯子而贺氏一门官箴遂踔踔擅郡望初太孺人已举子輙又賛取侧室张而睦若娣姒时已贵盛犹身衣皂绨严饬帷薄性最喜施絶甘分少至倒囊焚劵弗恡又逮下无猜人自弗欺谈者谓太孺人妇徳母道岂独今所希觏虽古弗数数覩也其他细行盖靡得而悉举云既终虽防逺者莫不悼痛生某年月日殁某年月日今以某年月日葬里中樟背山金钩形首癸趾丁于乎天之报施太孺人可不谓纯嘏令终哉为之铭曰璆琳菌芝嶜岑耀世孕必灵岩苍虬綘螭雨澍下土产必囦潭显允徳门缤郁名哲人曰烈矣畴知圣善之为则猗与贺氏防哉防哉百世靡竭
　　平乐府节推刘公墓志铭
　　吉水龙山刘公以万厯改元癸酉终于南洲里第其孤子韶子武涓甲戌腊之十四日奉柩葬西槎滩山之阳首干趾巽盖公所自卜称吉壤云先期二孤持曽君于健状走予涕洟交下言曰昔先师罗文恭公语先府君吾两人莫逆谁后死当为铭讵知师先往府君虽未逮铭然缌服茹蔬者月余而今则孰铭先府君耶今不得师铭得与闻其学者铭其墓以昭永世甚幸故敢以累子盖予尝就公订学而又偕二孤学于师门者也铭曷辞按状称公讳方兴字东望号龙山始祖廷尉平由新淦来邑之南岭再徙粉溪仕宋代有闻人国朝永乐丁酉乡举教郸邯者是为公髙王父曽祖枢安祖大烈有隠徳父文鸣号竹斋甫贡卒公竹斋公第五子也公生而脩癯音吐洪鬯两眸若炬竹斋公自愤不第不督公业举至年二十一室杨孺人始从防治经学文逾年又从其伯赴馆九江乡先生廖宪副竒之迎教子侄而文遂蔚然寻补邑庠生试輙髙等然非其好也是时母杨夫人在堂公能率昆仲娯养以孝称杨夫人逝公独哀毁血症已乃闻阳明先生致良知之学心窃慕之访其门有雩阳何善山黄洛村二君得先生绪论公遂走正洛村得读传习录憬然从事而黄遂以今兴安令子褒从学为久要既归则又走师邹文庄聂贞襄二公而志弥笃矣已又偕先师文恭与周七泉诸君为玉虚之防同防倚以兴立嵗嘉靖丁酉始以诗举于乡尤喜读易故三试春官俱以易甲辰落第就选授广西平乐府推官平乐当孔道又边府江冦窟号难治公至适掌郡事而当道遽以兵相属公为清赋谳狱抚猺治兵靡不斤斤然举暇则课诸生语以学郡产莲酒公既絶餽且不应索自是酒不病民囚有以四命抵一人死者久寃不服公竟辩释其三梧州有白昼攫人杀行商于市疾散而莫知犯者遂坐居民滥逮数人公心疑之乃微行亷得凶首而数人始尽释其亭疑雪寃类此故一时有刘青天之称公天性嗜防喜淡居衙食家人习之每承檄行郡查理帑藏叱例金各余百两繇是浸为同官忌一夕杨孺人夣人畀公弓矢且曰好积隂徳即休官何伤以告公公方念诸兄沦逝夙有去意闻夣欣然亡何两广督府张公议征螺石黄峒等猺半属贺县特檄公署贺以调处军务公涖贺不先理兵惟急疲民省供缩费厘正赋额禁絶包侵仍条刻家给以示永利民大懽悦而军政亦以振举且宻计峒贼出没乡道分哨战守粮粻舟楫咸豫且赡盖不遑寝食者三阅月明年大兵数万至贺民咸若袵席过师又能指山画谷不遗尺寸张公大韪之藩臬籍籍推竒畧云既事竣唯遁一贼首误传匿良民姜城村緫兵监军各帅咸拟移兵屠絶一村公抗论曰因一贼而欲殱良民数百以立功某寜死不愿闻也议遂寝诸监帅积不能平又尝忤谢督学因共排之公笑曰弓矢之夣验矣遂力求去僚属士民攀留不得道经名胜輙登覧赋咏以寄兴意先是二孤为公卜隠南洲公归大惬遂移家焉自是正祀订谱丘陇社仓咸次第就理又日持子侄从先师文恭合舫聮车大防同志犹夷于雪浪石莲青原白鹭之间罔间嵗月又常游匡庐如安城无不偕之及退则谢客捐书对圣像昼夜嘿坐动逾半年又好楼居既静久忽若天牖洞彻本真不参人力证诸经书靡不合防辛酉避闽广冦寓居城东适佐先师清赋籍议赈济咸井井可为后程隆庆丁卯公七十有四时文恭已去世四年矣公语诸孤曰吾后来日月有几恐虚此生复杜门南洲孝友堂静中有得或援笔书之其言曰妄念者邪欲障也意见者理道障也不学则都归妄念既学则多増意见二者为心病则一焉孔子曰吾有知乎哉顔子屡空诗称文王不识不知正谓无意见之知云耳公论学精确若是者多矣特姑记一二云居林端二十五年未尝一千有司裳衣幔褥萧然故物意所蓄一话不能茹必吐乃已竟后犹然而性又善忘故文恭谓其学得两忘以阳里华子方之公自賛亦云盖所自得者有在也生平无他疾先年除夕饮驩甚告子姓曰明嵗恐难得老夫语咲矣明嵗二月腹左积块渐长太常曽公以医来咲曰吾须医耶盖已口占有易箦之咏至属纩慨然言曰吾心地光明去好去好顷之目且瞑矣实六月初八辰刻也嗟乎世之绾绅先生从结发操举子业逮长宦成輙曰身事酬矣畴不谓学赘若龙山公进好行其志退克茂所脩其庶哉易所称进非为邪退非离羣者矣观其易箦属纩之语则亦岂罔生者能测识哉第惭予铭公不逮文恭足重且逺也虽然讵可已哉铭曰呜呼世珎镂氷弃白璧兮维公乎弗扬世寳康瓠弃周鼎兮维公乎早藏踔哉达人进不为邪退非离羣亶与道而翺翔昔蘧瑗左右吾夫子兮公千载其颉颃唯属纩飘飖游元化兮洵几几乎死而不亡铭兮其曷彰
　　勑封张母廖安人墓志铭
　　方廖安人之童而肤也父晴谷翁台爱最笃恒曰是子必嫁官人曷忍与凡子年及笄卜壻骂富人不与婚亡何翁弟永州同知言同水部张公峯上春官适水部失元配刘遂许安人继室报翁翁欣然嘉靖辛丑水部公筮官令南海南海岩邑附防城最号难治安人则能佐水部成防政岳岳有声称己而赠君石坡大夫终宦邸至不能办槥安人方冲年遽解钗珥应办事闻上官给助乃免钗珥水部免防补令江浦安人相从甘节如从南海入子夜犹督治女红不休水部判应天府陟治中晋水部尚书郎列官骎骎起矣先是以最貤恩赠石坡翁如已官廖氏封安人水部致政廖安人归首翠凤之冠肩云鹭之帔棣棣煌煌拜堂庑间父母欢曰向使婚富人子寜有今耶安人始归张也严奉丘嫂俨若厥姑水部故从王欧二先生学圣贤学喜延四方同志士安人办治惟所命兢兢不敢后可不谓难乎安人曽祖胶州同知銮祖仕父为晴谷翁取刘纲太守孙女以嘉靖甲申子月望日生安人距终隆庆己巳酉月朔日得年才四十有六生子宪卿补国子生饬令自树故宪卿能世其家学雅亦从余游女一适罗文庄公孙庠生云书刘安人所出子二孝卿忠卿孝卿早世忠卿补邑庠生侧室徐生子慤卿安人字若已出前侧室孙生女一适庐陵王魁南孙女二适顔学龙庠生陈杏忠卿宪卿卜今年九月十三日奉水部命塟安人于同乡第六都樟塘里艮山丁向以余为水部知廼介其姻家十洲尹大夫撰状乞为志铭为之铭曰猗沧海乎明珠伟名阀乎良因翊夫子乎防循饬嗣子乎席珎樟塘之水乎沄万有千嵗乎含灵融乎溢乎衍螽斯乎防防





　　衡庐精舎藏稿巻二十五
　　钦定四库全书
　　衡庐精舎藏稿巻二十六
　　明　胡直　撰
　　墓志铭
　　梧州知府刘见川先生墓志铭
　　始刘见川先生龆龄文才甲等适予邑王太史改斋公以忠谏死阙下郡大夫徐公钦太史风节欲为其防女择对则曰无若庐陵刘某贤当先生绾髪时父刑部公挈之介所为诗谒御史渔石唐公唐公竒先生才属徐公廪之因缔媾太史谈者希艶倾一郡是年乙酉先生得与计偕上春官明年落第归始受室乙丑再上春官再蹶而学行蒸然推儒宗矣先生方欲谒选吏部或语迟之曰焉有如此才而终蹶者先生曰不然吾窭甚亲年髙矣乃卒谒选得泰兴学谕庚寅丁罗安人忧起复补江隂六年擢广平令辛丑内补刑部某司主事到官甫三月丁刑部公忧乙巳起复刑部某司主事以太庙覃恩阶承徳郎得赠如制寻歴某司员外郎某司郎中八年始出为梧州守守凡四年赴觐在道奔继妣张孺人防既服阕先生覩时事叹曰嗟乎吾车县晚矣乃遂辟芝园山房被隠居服时年才逾六而二至甲戌年八月十三先生偶病遂不起距其生正徳丙寅之十一月念四时年才逾六而九于时先生子孟雷方登第待次都下得报痛絶乃匍匐走数千里归卜壤遴某年某月某日奉先生柩葬里马鞍山山负癸抱丁固以圹石属不敏某且曰孟雷几欲从地下矣然隠忍视息者首痛先生之学未有继明其次欲得知言士传先生神子无让某自念从雉髪亦知希艶者矧数游从聆音防交先生父子间铭曷辞先生系出汉长沙定王发后自髙安徙安成山庄转徙庐陵之藤桥髙王父某曽王父某王父某世有隠徳父某号某学经攻诗不为龊龊行一乡推儒长者以先生贵赠刑部主事母罗安人出周桥先生名某字某号某七嵗即善为声偶题壁淋漓惊座天性孝友事生死如礼训二弟有成门内雍雍如也生平私淑太史公而切劘于郡内诸公雅务躬行尤严义利不为谰言居江隂廸士功令禔身先之而督课亦殷业学舎者夜必稽勤惰佐以茗饮竟后日力论者比苏湖云广平畿辅民鸷悍难驯先生首节浮蠧计丁均役不为诇察而事至先觉邑有讼诬为杀夺先生论曰讵至是哉此必某嗾汝为之翌日鞫审果然民以是归心恐后嵗大旱独广平祷雨辄应粟入倍昔隣邑流徙载道而广平晏如也明年大蝗先生请于当道以便宜发廪令民各捕蝗易谷亡何廪倾而蝗丘积矣又为文祷神躬率民遍鼓铃铎逐蝗已而蝗尽入他境而邑内无恙广平民戴先生仁父神君不肃化行囹圄为空盖先生始至题堂柱曰视民如子知我者天已而言靡不酬刑部时分宜柄国先生方有时誉又以从叔同年通家屡招致出门下先生百计引避日散衙归即关戸赋诗自娱防巨阉子弟杀人事下而郎中某故巧宦辄因戚家求外补自脱先生署司人为危之先生曰国有宪持宪得罪分也论竟如法阉竟不敢出气大司寇石塘闻公繇是加重名益大起奉命江北恤刑尤以洗寃自盟各郡平反活者无算梧州为日南孔道绾毂南海四方贾舶夷盗出入奥区故设督府以填抚之地重且剧文武百需军帑出纳谤怨所繇丛先生之官独携二力尽裁一切民间供费方到三日郡士民闻新太守治行辄举手加额曰青天青天寻又请于督府并议商供而令甲之过者觇先生澹素坚忍辄不相挠自是商人无横征而督府事亦莫不赡举当时上官惟魏公一恭谭公大初相契许盖臭味同也既归或问槖何寥也先生曰今人指以赃吏咸色而怒不知常俸薪马外毛髪赃也吾槖安得不寥晚在山房日惟读书赋诗所为咏史篇末重悼末学墨守其于孔门黙识未尝不三致意亲友过从惟竟日谈学然所谈即所履不骛为逺聆者信而兴焉不敏某每一炙侍引瞻眉宇已若出炎埃翛然洒濯于冷风也其感深矣末年兴化秉钧防吉郡有二刘其一安成刘公阳其一先生皆属起用而皆不赴人并髙之而先生尤以天官荐剡重语絶特人称异数然独弃之若遗岂孔门所称逸民非欤嗟乎今先生溘然已矣邦家失典刑人斯文殒先觉士讵曰一人一方悼怆已耳不敏某悼尤防然幸继明先生之学有赫奕贤嗣者在焉所着诗文有暨阳广平西省苍梧芝亭咏史凡六稿又有孟子笔义恤刑闲录各若干巻藏于家子男三长即孟雷娶张布政使某女出王安人次孟雨聘萧知县某女次孟霖未聘出侧室戴氏女三适张渊黄景性胡锡命与孟雷俱王出也于戏福亦防矣铭曰山曷以珍巘翠峦虽有介丘莫逾青原水曷以珍湛波濬源虽有大章贡足观伟兹山水孕贤孔笃完节姱脩相肖何酷奚必穹广夸世肉目维介为石维真为玉世有知者伯仲太丘予曰叔度傥可与仇六九之逝形往神留有赫显嗣与道偕悠
　　乐处士十松翁墓志铭
　　十松翁者宅边有乔松十其意好素笃也故号翁乐姓葵名以字先世自长沙来泰和后梁徙邑之禾溪至十三世讳防贵州副使曽祖文鉴祖谏咸膺冠緌父泉麓公讳脩早世妣欧阳宪副之孙年十九抱节以治戊申闰正月三日遗腹生翁翁生而頴特未弱冠补郡庠生督学虗斋蔡公空同李公皆天下之钜夫文人也莫不韪翁文第置髙等欧阳恭简文庄二公尝造庐读所作泰伯至徳论咸警赏不置口银台杨公过从谈史上下数千载灿然指掌杨公服其博顾九试不得第以太孺人孀居髙年不忍违遂谢去举子业事太孺人备物腆过有禄者既没哀毁欲絶乡人以母子节孝称双美云平居寡竞食澹御防然周急拯溺育孤葬贫趋义恐后其増益祭田寳袭先世诰墨至老犹尽心焉先后邑侯举乡饮固辞不赴至邑侯杨公行丈田礼翁为都里人总领因陈便民之法十杨公欣纳着为令甲其防计劈画刬虗剔诡公明并施老胥缩颈莫为奸都里人至今赖之抚台胡公廉得其实奬以重语且檄有司建牌或者以翁之才行可施诸当时而曷止以一事一方见耶此有识所为致慨于里选也隆庆戊辰八月寝疾竟终年八十一娶庐陵北溪刘氏生二女长适县学生杨载芳次适万安赖某侧室蒋氏男女四人宗望宗锡宗箕克世其家女适某孙男八某孙女二以某年月日葬某山之原介予门人杨能卿撰著行实谒为志铭且曰翁其无防于予铭者为之铭曰徳苟腥兮虽簮绂其终秽义苟腴兮虽蓬蔂其弥贵郁郁乐翁六经为粱百家杂馔苾馥乃膓饫为孝友餍为温恭任恤足以敦忍人公廉可以激墨风嗟哉濊润曷为沼沚不为江河虽曰靡位颂者孔多祚躬既寿昌后既贤乃鑴宅千载稽焉
　　胡母刘孺人墓志铭
　　予族之庐陵芳径有贤母其夫子西园翁始游邑庠连弗第已而弃去叩正学于安成邹刘二先生二先生独伟而器之每嵗谒安成及心所向往则供粻贽缣罗列出夙备賔友以讲业至者馈飨无乏询之则其内子刘孺人手治也以是人莫不颂贤妇某年月日西园翁卒又资遣子烛游刘三五先生之门三五刘先生者名阳以髙行倾一时非其人弗与烛至则特录门墙而殷教之既归搆室曰求仁精舎延师友居之烛得以磨徳励业焉人以羡烛烛曰某则安能为禀母命成父志也人又莫不颂贤母万厯甲戌中秋之日烛不幸母亦卒又三年为丙子三月烛乃得卜吉葬万段蟠龙形某山某向于是其里中姻友文冈萧君惧母之贤节将闇闇弗闻也则代烛状母行而谓予宜铭予按状母讳某出城南故阀父某母某氏生正徳戊寅十月十九日至年十几归西园翁钟英翁家故钜母治内恊外咸有伦脊奉尊章礼尤曲至处妯娌间逮遇臧获恩义裒然嵗饥有司檄礼翁出粟翁为之倾廪人虽以颂翁然知母之賛助多矣母之终以其始哭壮子继哭翁曽防何时哭其三世遂疽发背不起距其生年五十有七子二伯某先卒仲即烛也娶某氏继沂塘黄氏侧室某氏女一适赤陂王可扬孙男一某女一某俱防文冈君曰西园生得与儒宗薫其道味自别于流俗又推所蓄为公私利其功盖有自云此母徳之大致其他勤俭敬慈细行不尠不尽述予亦云然予辱族属方欲与烛偕之斯道曷忍不彰所自以相朂哉铭曰蔚房栊之淑媛兮翊夫子于道也伟圣善之母仪兮谷其子于造也斤斤瞿瞿靡弗禔兮擢其媺不可殚号也恤恤哀此女儒兮胡殱之算弗使至皓也
　　螺溪处士胡君偕配刘孺人墓志铭
　　昔文水罗文恭公语某曰子之里胡仰斋先生为给舎时雅善予后给舎以言事謪归勅其子汝贤从予学子归可相朝夕朂之又某五从兄为汝贤君经师遂因通家往还称莫逆云隆庆改元予归自蜀君率乡士敦予问学挈二子游予门时方盗剧自辛酉至丙寅凡六年每冬盗辄昏暮拥强攅戈入门无得脱者盖无夕不惴惴度若年既晓第闻杀人事迄数十里间相吊蹙蹙不可聊生君过予曰闻子寓蜀有乡约团结御冦可仿行乎予曰然乃为删润出覧君慨然馆谷数百人偕二三友倡议决行予因题曰求仁乡约君又为捐赀梓散之曰非家挟一册不可也以是盗势浸息异时有官司为盗地者约事几殆君独翼予维持每晤对辄相悲叹久之万厯初予又归自东粤乡士以防所迫隘欲创兴求仁书院于觉山君适病革闻即捐金首众顷十年予里中士知向学家获安寝君与力不尠也丙子季春君偕康宗望过予见羲楼投壶饮酒君指见羲字曰是先师文恭墨迹最胜者相与赏慕极欢讵谓君遽以季秋长逝将不为永诀哉予忆君方恫君冡嗣则禹仲景禹卜是嵗十二月廿一日合葬君与元配刘孺人得灉江坤山艮向吉壤手予门人胡以兆状来征铭曰非师莫悉知吾父者予奚忍辞按状君讳舜举字汝贤号螺溪晚号东皋居士其先世建州五峯先生后名成提举江西家泰和蟠龙山几世生国寳徙舎溪又十三世为君曽王父曰清王父曰元让以子贵赠兵部郎中父即仰斋先生讳尧时官至贵州按察使母萧宜人出南溪以嘉靖壬午九月廿九日生君君生资頴貌伟五嵗先生携如官邸之泰闻心斋王公论学跃然有发弱冠归补邑庠生业文出人意表屡试塲屋不利竟弃去先生闻亦允之且曰吾家督得人矣故宣力四方靡内顾虞先是郎中公病君侍病旦夕躬扶抱亲药液惟谨比捐馆一一如礼先生归既痛且慰继先生官滇闻季弟之变辄欲悬车君奉书曰大人年未艾天下事寜即委乎又论征土官事曰此国家外樊似未可以一眚辄急击痛断也覧者韪其言先生末年以君才猷可被物命从例贡君曰且也以累百金博一冗散官仆仆靡所济不若举以济人先生尤韪之戊午先生背弃又十七年萧宜人亦逝君尽哀毁先后卜葬泸原靡不勤腆检遗书或至泣下谨防以谷其子曰古者教人先小学曰友道贵破藩篱皆名言也嵗侵时尝倒廪赈里族缓急无难色更仿古常平社仓遗意平籴以抑踊贵邑侯祝公多君表其闾曰敦睦之门乡里槎滩陂每旱辄醵金倡脩众利赖之盖君乐恬喜济自对庭训而已盟矣始病稍艰食已而更数医竟弗起时九月廿三日也得年才五十有五岂不悲哉刘孺人出庐陵石溪进士呉县令刘公辅宜女性静慤归君得顺道虽居华膴而持俭澹非大庆吊无逾阃阈事尊章礼尤至臧获有过亦防让之而已始自度艰子即賛君置侧室已又賛之増置睦若娣姒无何连举子又抚若已出稍长賛君延礼名师教育恐后诸子林林诜诜如也孺人贤可知己君卒孺人哀絶食不下咽届节辰怆伤乃后君一年丁丑七月十三日病且殁其生先君一年为辛巳七月十一日其算加君一年均未登乎上寿以故里族悼君更悼孺人盖尝观于今贵介子有不期进取辄严盖藏锱铢逾肌肉其下惟骛楚楚仙仙衣裳佩纫台榭尊俎骀宕乎靡贰窈之间以夸毗羣竖自为多矣畴知从师友语问学哉且捐利倡义利济不已若君岂多觏耶闻君病革犹鼓琴一曲若有遐思又何其爽然絶出也子五长邑庠生即则禹娶欧阳卿女恭简公孙次庠生景禹娶庠生张洛女亚卿公孙次命禹聘早禾渡乐迪徳女佥宪公孙次承禹聘南溪萧其遘女次纉禹尚防女五长适欧阳文庄公孙太学生宗发次适太学生欧阳宁次适漆溪周夣棨次适罗通政孙仲次亦防孙男三于汤聘南冈庠生李九来女次有汤聘甘溪庠生龙学羲女次翊汤未聘孙女三俱防君与孺人虽未上寿乃其祚振振若是天之报施其逺矣乎为之铭曰翳其才可以奋迅锋頴剸蛟截兕驰骋时髦已而退然泽于问学终匿景乎东臯翳其力可以歌钟满前呉歈越趋日酣而酕已乃防然率先倡义唯利济之勉蹈瞿瞿抑抑士也匪叨棣棣婉婉妇也嫓操灉坵培垒千载同牢胡以徴媺麟定凤毛
　　萧小峯处士墓志铭
　　予邑南以儒林墨卿世其家者右凰冈萧氏萧之先出建康始祖铨避金乱始徙泰和之凰冈自铨几世而有今小峯公公髙祖孟节仕至交州经歴事行载郡志生四子登甲第者二而伯子溢溢子贵禄禄二子天贞咸治书未逮仕天贞号晴峯翁以行谊表诸乡娶康氏生公公讳朝赏字汝勲天性孝友骨鲠谔谔始尝戮力举子业既脱頴足进取寻以家累弃之初晴峯翁拓落有大志不欲事生产以故家益窭公因出受徒为养晴翁捐世公哭踊几毁痛翁之弗禄也殓葬勉从腆居防如礼时二弟方防母老孀居公既朝夕承菽水欢退课二弟经史校文无弛嘉靖庚子始设教防郡馆金无入私槖己巳康太孺人逝公治殓葬持防如前又明年配胡孺人继卒公益防防劬劬罹危疾几不起既愈乃挈二弟偕如防防人感公诚信竞攀延不令之它塾曰是我家先生也不得师公者辄竞师二弟谓有公之风焉几年公自防之防昌防昌人争迎如防亟留挽不令之宅邑曰是我邑先生也公遂留防昌至廿年公为教其子弟邑中无老少贵贱莫不知名防昌人有急反贷之公公无不倒囊至积劵数十迄勿问也前后所有恣弟出入婚娶防食觞豆共三十余年友于之爱弥笃里中诵孝弟者必推毂小峯公虽愚下咸云公虽不为诡随然素厚重未尝臧否人环堵萧然而赈乏恤匮之忱隠若饥渴乡隣有竞得公一言必解咸曰小峯公无他膓而言不比周故醉心焉先是邑令祝大夫暨今唐大夫防公笃行为乡人推服相继署乡约长公曰此古三老职也敢不尽心而乡人前已信从自是争讼为衰晚嵗与人无长语惟孳孳劝善时语伯子廷对氏昆弟曰作善降祥贵先存心己而廷对举癸酉乡试乡人颂曰谅哉作善之食报也明年廷对防试下第归日夕承顔公逌尔而懽训曰禄位固有时吾独盼若等禔身树业不惭先君子足矣先君子者谓交州思恩两君子也嗟乎若小峯公行谊庶几不腼两公矣讵论隠显哉公不幸卒万厯丁丑正月初五距其生正徳庚午九月十一享年六十有八卒时廷对赴试归自京邸抵累川始闻讣号絶复苏卜以是年某日奉柩葬某山之原属其友萧州守君某撰状行事谒予铭予习知廷对善源之有自也铭曷辞公初娶堵陂胡氏继下模郭氏子男三长即廷对娶水南徐氏次廷防聘胡氏又次廷摈聘尹氏女一适前溪康一阳氏铭曰风积綦厚而鹏九万山积綦崇杞梓维翰业矣凰冈名才是瀚倬矣小峯儒林斯冠为行不一贞一者善既积既谹如取如劵旴彼嗣人弥久弥焰
　　处士萧挹淇翁墓志铭
　　翁萧氏讳其坤字顺龄一名晚所居濵淇塘别号挹淇人称挹淇翁云上世仕楚自长沙避地来家邑北之早禾渡几世为大承事徙南溪里几世为惠可徙今垫溪而又几世传务逺逺生慎庵某娶某氏生翁翁龆而朴天性孝友居约躬操耒畚为养已而去为贾贾不牟利辄复耕然事慎庵公悦志承顔虽半菽粗粝未尝不令公大噱日鬯如也事异母兄尝外御侮友爱弥笃既卒树其孤不后己子时从昆弟竞搆重狱几不解翁勃然作曰予其忍坐观哉遂自奔告上官直其事狱竟平生平急公甚私输税董役竣事常先乡人壮年伯子元周生隽朗辄敦明师教之敕就外傅虽力不充靡不倾诚伯子学问宻友为族父鹤臯翔曜翁一见曰国器也虽匮必欵后果为名御史嘉靖丁酉伯子偕举于乡防音临翁方挽犂耕垅端已闻报犹逶迤竟畆无惊愕态嗣是虽辍耕然与田叟谈耕牧事如饴嵗时土发督先谷种芋魁辄出诸农上秋成视获至汗淋淋下不肯休昒爽躬洒扫出课浚园豢沼夜辄问蒭牛毄畜如有程或曰贵人当如是耶翁曰吾老农耳焉知贵人其质任类如此嵗辛巳伯子下第遘病竟殒翁哭痛絶至困愦若熟寐见伯子来曰父无哭壁间不有乌龙在耶父收桑榆岂晩哉视之龙光隠约既觉愈恸时季子元冈暨伯子遗孤象侨甫十龄咸通章句时人拟曰此非乌龙兆耶于时翁室如悬罄薪桂米玉然教一子一孙遣外傅如教伯子无暂倦嵗丁巳二子咸得补邑庠弟子员翁稍慰怿既晩益喜淇塘之胜曰吾无力为亭榭惟筑一园环植松竹而优游其间吾生足矣又喜饲巽羽时从篱落饮啄之曰是其中岂庸以口舌喻哉隆庆丁卯改元翁年适八十而季子继领乡书翁遇防使不异丁酉时贺者填户翁揖拜酧献一若昔时仲冬送季子赴南宫侃侃命之不为儿女怜明年正月八日翁忽以无疾竟卒距其生某年月日得年八十有一嗟夫若翁可不谓善生善死哉翁长身鹄立目若电光音吐钟谹虽狞暴者遇之莫不屏息然谦冲恬约愈久而笃宗祠湫圮亟督羣从葺修咸画自胸臆众并功之翁曰吾事且毕吾可以献先人地下矣何功为尝自置一杉棺伫用里有刘姓者殱于寇其子遍求棺艰所宜谋诸翁辄慨然曰吾与若父躯并修今以吾棺棺之明当还一棺如长耳或曰刘事且急傥难之可倒其槖金翁大不可曰吾曷忍至是哉常时灶突不烟而意气轩豁虽子嗣冠时髦未尝华其冠服为人解争是非斩斩不为模棱处家族睦而有礼吊防问疾尝先众人賔至虽一盂酒数行无不倾竭相与蔼如也或谓翁介不贾誉朴不遗俗勤不出位厚不市恩兹四言者足以槩生平大畧矣方翁考终季子在途时梦翁已又梦翁癯然有不起状翌日而讣音至哭擗天涯絶不欲生者几矣既归卜某年月日葬翁龙目山丙向之原乃饮血为状语甚酸楚而乞铭于予予与萧世戚而季子游吾门其政声足炳炳矣予以是知翁之沈脩至茂厚而所享亦不尠天之报施善人何其弗爽也翁娶严氏伉徳安贫生子三长即元周娶某氏次元冏娶某氏季即元冈今为龙川县令娶某氏孙四象侨庠生次象侃象鲤象岱女二适某某孙男二某某为之铭曰于昔盛民耕凿作息内靡淫志外娱化日虽咸可封而安自食汉举力田亦先孝悌矧翁蹇蹇众媺攸备慨纁不贲其躬而公车乃登其嗣瞻龙目之臯如镵贞石其焉肆
　　水部尚书郎张玉屏先生寿藏铭
　　予以癸丑仰录句曲而予邑玉屏张公已判应天予见京兆扈公扈公曰子乃张公闾左右人知公才乎已而歴谒各部台大吏无弗才张公者诹之府人人曰公自判府席未温即出署溧阳公竒政着溧阳最予诹之溧阳人则曰吾邑人工逋赋嚚讼公至防知积逋者乃出令专督之而缓其余己而积逋者内悸输辄先其余咸感激争输不肯后凢四易月解竣唯成堡嵗堡二里以圩圮潦甚未输而公方剔蠧节靡谢供却馈民感切争欲得生祠之已鸠金若干矣公闻谕曰若欲树祠莫如以若金入官自营各民欢然献金公辄呼二里民曰此予祠金也以代补尔输佥愕然为之欢呼公又诇知乡謡九龙十虎名咸缉而置之法又痛治诬告者罪繇是良民始复乐业马太史曰自非司命大人禔已无防则此虎者蹄齿及门庭相寻也今何幸空境矣于是公得稽欺隠诡寄又因审编知户口所繇销亡繇前令不为民裒益故以下戸羣富室则贫者愈贫齐民班势家则伤者愈伤公乃区分易置増耗祛诡凢富室势家与下户齐民各为列繇是征输寡于稽亢徭编艰于巧免追呼鲜至凌夺它邑寄庒者莫为遁射矣公既洁且明虽强有力者弗敢哗细民欣若更生又出锾金筑成嵗二堡圩遂成膏壤民咸家奉公而尸祝焉已而句容人曰公美政讵止是公昔在予邑议革冒圣宗免徭事辞议伟且确又有豪家诬执八平民为盗得院允者三公独阅賍止一面杖又防知豪家絶无被盗事乃竟白诸上吏而八人者生矣操江卢公叹曰张判古人也己而应天人曰公美政讵止是盖公职司马八县旧有例金数百公悉革絶之己而予以耳剽目击得知尤悉公鞠狱迄无茹吐若髙淳李谏者故和奸而以强论死宣城唐徳亨等十四人咸欠户而以侵拟遣公皆为辩释之又宣城人汤纪因追摄刘登不得惧刑自缢死县拟登抵命公按验之耳后故有八字痕登竟得减死寜国曹隆与贾姓者相殴赵和赴劝曹怒炽推赵跌死讼称挺伤濶分余议曹抵死公覆审驳曰伤濶分余则挺亦矣奚能死人曹隆亦竟末减怀寜谢教与从兄弟争产辞弗直而亲叔谢元实证成之始谢元入郡门时谢教等买丸肉酒酒之元啜丸二酒半盂以其余啗从者毕乃赴官归舎夜半腹痛死理官坐教等厝毒谋死亲叔合重典狱成三嵗公乃驳曰使教等果厝毒酒中则从人啗余者曷不死而独死叔况取库贮探鎞迄无黒状此非毒谋审矣且八十而奄忽死者比比有也岂皆中毒哉于是教二命得竟释焉公又防知髙淳库役盗库银营子母钱公戒吏搜得劵置之罪量罚各贷家葺学宫适又惩逆并剏尊经阁而宿圮者咸焕然内翰邢公纪诸石公风裁最为人诵者则曰婺源有王郎中者既罢归仍结柄家仗势凌驾府县丞刘大武旋诬刘至罢免刘奏辩下新台史情知其寃而犹顾虑公激以大义乃行公防勘既两造备王独挺立言曰事有成按公必欲问则当牵聮入锦衣狱公曰锦衣狱非贤杰不能入我倘入幸矣若不闻钦依问犯例先受杖人即按王于地而同问官皇遽祈免免之乃鞠各里库咸称刘清操所指賍絶影响于是复刘职而抵王诬自新台史以下莫不欣悦而公之名愈籍甚一时矣公尤敦风教非独沾沾事簿书间故尚书齐泰溧水人革除死难臣也家故被籍嫡孙光等佣耕自活公为买腴田业之又以光有先人风白督学廪诸庠盖公之向往忠义殷矣于时公得隲本府治中南吏部题授奉议大夫公先后居应天者六年其防知抚院台史咸题荐有殊称所建白可施行者靡不允民食利者无算而大司马克斋李公操江时尝陈江洋事宜十二防咸纳行之即以边才荐嵗甲寅陞南京工部都水司员外郎时倭冦薄南都城下而徐御史者建议増髙金川等门城垣鼎挑濠十五里奉防防勘事归工部因檄公丈量合用银十四万有竒公白尚书曰所议増城顷当兴工第挑濠事关系不尠今京军以锱铢营利自活若役之挑其妻孥不免冻馁或至骄逸难制则萧墙之忧其孰当之议银两取办各府然近苏松等壮郡皆为冦患若复加征则畿内之忧其孰当之尚书曰科道督甚当柰何公曰金川门属皇陵右臂昔髙皇独不濠是门岂无意耶尚书悟乃宻具奏有防行南钦天监勘议果碍事遂寝军民获免徴役之苦公一言之力也次年公得奉勅清芦洲首追勲臣逋银二千有竒又追豪势占洲地以给细民是嵗冬予别公遽告以原职致仕知者莫不愕眙曰何世之轻捐才贤也公家居十有八年而予自粤归乃挈邹生汝瞻访公洞岩山之馆则公已营百嵗后藏室于山巅予顾邹生曰不登洞岩山不知公之达生与垂之逺也盖洞岩山称唐吉州守阎公升仙地公且筑其巅为寿藏非达畴能之故曰达生予乡人鲜不治青乌家然逞智力千万方莫能获胜者顷闻公获兹真胜今视果以是卜公泽防不故曰垂公喜即偕其三子忠卿宪卿慤卿以寿藏铭请无何三子以欧学谕所着公政行示予督铭予曰知公京兆事唯予覈若其生平则欧君覈按公名峯字子竒号玉屏世为泰和后冻里人其先有洪州叅军剌吉曰景重者家吉之城西后徙永丰及富田井头又三传曰洪则后冻初祖也六传济字待旦清字谷旦中宋绍兴开禧解试又七传讳元方为公髙祖讳孟逺为曽祖皆以耆寿膺冠服祖讳鉴号爱山以输粟授散官父讳泗号石坡赠应天府通判世称京兆公云嫡母生母俱罗同赠安人初京兆公尝祷嗣梦鲤鱼山竪皂纛掲江山清气四巨字翼日公生实治辛酉九月廿一日也公童而英喆嫡母絶爱之五嵗训礼度七嵗为程书弱冠京兆公困讼学废嘉靖改元公理旧业遽超等其族叔贰守鲁试而竒之乙酉补庠生是嵗京兆公遘危症它药防效公乃吁天刲股服之果瘥戊子举乡试上春官不第公自惟曰举业讵可毕人道乎时欧阳文庄公官翰林乃谒而师之闻正学巳亥母服阕复之留都卒业文庄公门已又游泰州禀学王心斋心斋之学与文庄公同出而指发者稍异公两契焉辛丑四试不偶于是谒选补南海令南海居防城称岩邑公至嵗当造册邑富家多分户飞洒自等贫民贫民苦之各邑寄庄户止徴税而弛役其后则并税弛之而本邑富戸争效尤公曰厉民孰逾此哉乃区分丁粮上者承里下者充甲各邑寄庄则比回该邑徴编而本邑寄者例如之虽势家者嚄唶咸弗顾贫民称快上吏亦多能公誉繇是起里长必拘正役不轻加刑独械系一二稍逋民相劝输纳不敲而竣邑中百需止办诸六库役破家者十而九公白郡守酌议使客公费郡邑分任各用锾金注籍磨算既不烦里甲而库役亦苏矣初海涯中新起沙洲成腴田简氏以其近而有之许氏者争不胜遂投诸显宦相犄具奏道断归许实隂以贶宦简益不服然毙者已数人力且惫公悯之乃谕简使并以售诸宦意者宦与之值则两利矣简从之果得值诸司叹曰张令其善济哉有潘宸者亲侄殷富则乗其寡婶孕而以用强诬之侄大称寃行公勘公曰奸非和弗孕也叔婶与亲侄和奸律各绞婶始供冯姓者奸乃坐宸诬而侄得释上下快之明年壬寅公偶得剧疾太守西村胡公知公窭乃日遣医代办槥比痊喜曰张令生则南海民生矣时有杨兵宪者聴总甲捕盗凢七人寄县狱中惟真盗一而六人者皆平民公鞠真盗语又得总甲欧六人撄金情乃为文申杨六人获生焉公又出黎南友死罪致忤陈二守其急生人不避怨类此是嵗夏京兆公病终囊无办廖安人解钗珥贸棺西村闻白两台咸致赙及行里老四民遮留哭奠更五日乃获出境甲辰服阕乙巳补任江浦江浦故凋瘵又当孔道旦夜使车绎骚旧例公费月给十六金里役不足则起通邑丁嵗约八十余度民浸不堪公曰嗟乎艰哉江浦乃定画每年仅起二十度即省民四之三凢例供节馈及展防设宴附余扛解一切禁之南京四门仓派粮不及百石而中珰科索费埒它邑公乃白上吏移置之是年旱无収防兊运期迫公白抚院请常平稲及原估赈银蹔那完兊院艴然曰若书生不肯严比徒沽誉耳公对曰民饥极矣严比是驱之逃也院怒叱不已公即拜辞文请罢职浦民闻辄数十羣行哭都市攀挽呈诉科道籍籍有言院始允假银稲下县不允罢职公乃移银起运而躬诣各乡行赈尚余银三百因为筑圩费盖邑后有永丰顺济二圩自成化间尽圮田潦税悬公増措金脩筑次嵗大获粮乃有归先是江浦原奉免江折纳而勘报者不覈所免又黄册収除与实徴大相径庭公乃稽通邑粮数履畆对勘虽焦劳昼夜餐栉风霜不以自皇遂勘出江平米千石有竒改造实徴贫民始免虚累每年预刻格眼方楮而户给之以杜伸缩其实逃无徴者则援望江例径请停征繇是江浦之粮靡不有归焉崦山周公极称异之时侍御苏山呉公道浦覩公政悦留驻因邀诸同门编校心斋先生遗录公遂割俸锓梓于浦公又尝与胡栢泉公松戚南公贤同游琅琊定山珠泉之胜相与订学不以疲邑故窘意豁如也是嵗秋陞应天府通判江浦民争为树石栢泉公制文题曰勒思丙辰公既解水部归剖已业均诸从子巻巻睦宗缉谱改建宗祠改厝先京兆及其长兄上逮曽祖显祖凢四垅其为贫族举火者几为侄孙从侄孙举聘者几为桥梁者几为利济最博者则賛佐张月泉郡公丈量邑田畆而月泉呈台司十防即公所画陈者丈田竣民咸知归徳邑令而莫知其出月泉或知出月泉而尤莫知建自公也公又约束里中输纳不后期而倡行乡约近耋尤力盖公力艰拯危维风变俗才志业业若水之必润火之必燎若越人之治病随地必効孔子曰是亦为政于公岂尠哉公又尝为义阳书院聮乡之子弟讲学读书其中又尝追邹罗二先生青原旧盟争先倡导虽耄不倦家居改刻心斋遗录属予序之公功徳于斯世斯学则并逺矣丁卯穆皇登极进阶朝列大夫士人特以为称先是甲子卜居庐陵之莲垅至癸酉乃获兹藏藏脉亥靣丙形龙啸天识者咸谓徳徴公先配刘安人尝亦刲股捄姑生二子曰孝卿先卒曰忠卿邑庠生继配廖安人生子一曰宪卿鸿胪序班侧室徐生子一慤卿女二适王魁南太宰罗文庄子太守诩之子云书孙同祖同升同伦孙女二适顔学龙生员陈杏或者谓公祚如松栢之柯条造天非遥其原本生人者多也予与公游从久至句曲辱下交既归以同志独契忠卿宪卿游予门咸世其脩慤卿朴且隽然则知公而叙以铭者非予不可铭曰伊昔圣门爰有达才乃泽庶草勿为稿荄峩峩张公孝友天培慧鉴韶朗豁度夙恢猗与循防兼济长材岩哉海邑吏窊民豗公理乱绪龙渊是裁如涤秽荟而拨雾霾孰艰江浦孰获公来肉乃孱骨生气遄回写卤而稲孰俾不莱皇皇京兆赵张寔侪訚訚水部言核功魁直气英英姱节皑皑拂衣林莽忧时孔怀显隠殊辙泽物则偕天佑祺吉卜兹崴崔华精斯啓寸云九垓藏哉臧哉百世昌哉循绩既述复颂以该告后史管暨公来
　　梅池郭君墓志铭
　　予邑边五云之东绾毂数十里间多郭氏一姓其风习相袭婚媾相缔则最梅湖而园背即攴出邑庠生天谷其族隽也天谷蠲万厯某年正月初八日窆其父梅池君五云十三都西冈山下横头之原丑山未向手其状乞予铭至再四不懈予感其孝诚韪之乃按其状志曰君讳逢义字汝宜号梅池上世出南唐御史中丞瞿由金陵徙泰和之隠义冈至宋进义校尉麾转徙荐溪几世讳仲温徙今之五云梅湖园背其后曰东昭曰祥祐则君之曽大父大父也父聪号秋岩隠居有长者风娶曾氏生君君自童警敏有心计从塾师不繁绳督而业常就稍长为门祚未遑治举子遂弃去专脩封君之业下至米盐谷纑外及更徭賔祭之需莫不劈画昈然家以饶裕天性孝友母病躬汤药必尝乃进衣不解带者数月既卒哭踊欲絶防祭以礼日偕形家者流蒲伏山谷间风雨疾病不休虽至劳费咸身荷不及其季又笃友爱终身如一日事继母若事母然生平谨祀事急利济有贷者弗克偿无论子钱虽母钱勿问也遇人开口出肺肝延礼名士训子弟以问学为他人父兄亦必以训子弟问学言故族里间莫不信惮梅池君者君其庶几有得于六行大都者耶君生嘉靖壬午三月上已日乃遽以乙卯八月十一日告逝得年才三十有四悲哉天之夺君算何早也虽然天以淑质厚君生前故能禔其行不其世以贤嗣厚君身后故能谷其子可以鸣世算脩短胡论哉君娶龙丘曾氏有节操语具其族子太守青螺君传中生子一即天谷配凤冈康氏副李氏女一适同邑严旋吉孙男二今磐今磬俱防孙女一聘予邑欧阳锡龄男文成侍郎横溪先生孙也状君行者即其族弟郡博与京而父菊潭宪伯所善族中处士唯君不辱故京之言益详覈可信云铭曰辟彼良璞不珪以璋而遽早扑辟彼良木不柱以梁而遽先拨韶有令行遗有令嗣有郁者原有永者世








　　衡庐精舎藏稿巻二十六
　　钦定四库全书
　　衡庐精舍藏稿巻二十七
　　明　胡直　撰
　　杂著
　　首约赠同年岀宰
　　古今之言吏治者多矣然而首亷曰吏亷则民之大命舒而国之元气植矣故亷吏者下为民母而上为国保也是以君子首尚之也胡子曰不然不如首约首约则无不亷矣何以言之昔者纣为象箸而箕子变色非为象箸变也以为象箸寜加于土簋乎必将尊罍而杯玉箸象杯玉寜饭粝而羮藿乎必将熊蹯豹胎椒浆芬芳以为飨熊蹯豹胎寜衣短褐而食于蔀屋之下乎必锦衣九重以御之已而果为瑶台琼榭酒池糟邱则玉府不能供而四海殚矣是不约之为过也夫天子不约则不能以亷而况其下者乎今夫越人辫髪而居跙跣而行虽进之冕赤舄将委而弗顾而况屦与缟乎粤人非能为亷彼其所以奉首足者约也夫鸟见树而翔鱼覩水而恱者性也然栖无羡于邓林而泳无觊于彭蠡者岂鱼鸟有择哉其措身者有余也是故君子之能约其躬若粤人之奉首足鱼鸟之措其身则虽有金岳彼无所用之矣是故亷者意亷者也止于守官约者不以意亷者也可以守道夫唯守道则亷非为为吏而已夫士方伏草野日啖不能重味岁衣不能十袭居不出瓮牖而安寝不越匡床而佚可谓至约矣然而一旦宅民之尊握势之便则耳必穷乎要而聼始驯目必极乎佳冶而视始悦口必殚乎甘脆而饕始厌身必恣乎逸豫而体始乐若此则孰取而供之乎是故吴歈越吟连歌于堂非不靡也而民必有愀叹忧号含声以詈者矣峨眉皓腕结袂于阃非不都也而民必有牵妻揭子狼弃以鬻者矣飞阁层榭醇醲精馔连甍充筵非不奥且芬也而民必有窜伏以给糟糠不捄者矣彼士者一人之身而前后情势若此悬者何也则以侈心之为患而末习有以煽之也今夫人之侈心其炎犹火煽之而熖则至于焦都邑燎原野不可得而乡迩也而况可扑灭乎何以言之彼通都之广钜室之众俾人人文绣纂组而衣乃令一人御鹑裳以班之则不诱而效矣俾人人复道井干而居乃令一人拥荜户而隣之则不约而甚矣何则彼其焦都邑燎原野之势有不意其为而已为之者也然则君子立于群煽之中而欲以免灼躬之毒则何道以胜之也曰君子约其身非难而约其心为难约其心非难而能有劲特不囬之志难是故必有劲特不囬之志以约其心者庸焉然后悬掲伯夷之风以招之明厉臯陶之法以防之而天下始更化矣夫君子之约其心者诚知其夲也非必窘形抑性矫而为之者也然溺者之于食色若缄縢然不能以脱于其心则曰是人性不可絶是説也则又愈于燎原之熖者也余复有以解之何以言之夫南威白台古今之所丽也尝试使之防粪秽而衣解札则鳏夫为之却足而拥鼻焉此犹以为粪秽之不可近也假令骨肉之间有姝絶姣则虽狂男子莫有萌不肖之心矣是色卒不可使不説乎炎珠之肉濩鲧之脍天下之至味也然必越山海而后至则饕者未尝一垂涎焉此犹以为道逺之莫致也彼大江之涘莫甘于河豚虽有过者必不以不甞为弗嗛也是食终不可使不甘乎非独食色左手据图而断其右手虽騃者弗欲诺之荆璞而寄悬于羿矣虽悍者弗取此又古今之所共明者也此犹以为有断手之灾射矢之危也乃若王侯之尊童子知其贵也然而懐王侯之愿者则千无一焉千金之富驵侩之所贪也然贷之千金而不偿者则千无十焉是贵富终不可使不欲乎若此者彼非有慕于伯夷而有严于臯陶人心固有所不欲也是故君子之约其心者视色之凢皆为家姝则色不为蛊矣视味之凢皆若河豚则味不为饕矣视贵富之凢莫不如王侯之尊千金之贷而不欲焉则贵富之不足以滑其中矣夫使食色贵富皆不以槩于心则非独其神德王而区理彰也其服御省而供馈寡民力舒矣民力旣舒虽由此以清内外可也而况于吏治乎然则君子之约其心者诚有其夲矣
　　养徴【有序】
　　钱塘与鹿周子以文首两浙士有年今岁春始得与予同第补令寜国之南陵识者谓与鹿子名材颇惜其去予于是作养徴一篇解之并以别与鹿子人之言曰君子之屈信小大犹日月之虚盈其循环之理不营而固然是故君子之不戚于屈小也以斯胡子曰非也夫屈非能伸也诚善为屈则伸也忽焉小非能大也诚善为小则大者勃焉今夫神龙之隠于沮泽也当其朋鳅鳝肖蜥蜴族之武者狎之而不与较神龙初不自计其能变化也故能以一日舆风云握雷电矫厉太清而霖雨乎天下繇善其为屈之道也河之发也微于星宿海蜿蜒于昆仑之足千万折而不肯囬河亦不自见其防小也故能以一日经积石贯龙门鞶带晋梁而东滙溟渤者繇善其为小之道也假令神龙先自计异日之变化则必与众族较短长其徳亦浅矣其曷能终霖雨乎天下哉河之行先自意其狭小不能不回阻则河之力薄矣其曷能终滙于溟渤哉故天下颂神龙为愽德而賛河为完力诚其所蓄者厚也岂苟能而已乎是故君子未尝无屈屈而为龙之愽徳则善为屈矣何虞其不竟伸乎未尝不小小能为河之完力斯善为小矣何虞其不竟大乎然则君子之屈且小也予将覩其霖雨天下而滙放乎溟渤者必不违矣夫是之曰养徴
　　医喻八首
</div>
    <div class="pagination">
<a href="衡庐精舍藏稿_page16.html">上一页</a><span>...</span><a href="衡庐精舍藏稿_page12.html">12</a><a href="衡庐精舍藏稿_page13.html">13</a><a href="衡庐精舍藏稿_page14.html">14</a><a href="衡庐精舍藏稿_page15.html">15</a><a href="衡庐精舍藏稿_page16.html">16</a><span class="current-page">17</span><a href="衡庐精舍藏稿_page18.html">18</a><a href="衡庐精舍藏稿_page19.html">19</a><a href="衡庐精舍藏稿_page20.html">20</a><a href="衡庐精舍藏稿_page21.html">21</a><a href="衡庐精舍藏稿_page22.html">22</a><span>...</span><a href="衡庐精舍藏稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
