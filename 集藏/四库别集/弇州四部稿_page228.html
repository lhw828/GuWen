<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 228 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 228 页/共 296 页
  </h1>
  <div class="content">
   纯甫举进士为县令即有良吏声入郎比部任职毋害其与同舎郎艾穆先生辈相倡和为诗文即有才子声而时相挟天子重父防而谋夺之中外汹汹莫敢持而言路羣献防请留独纯甫与艾先生合而上疏诤之与纯甫合者呉赵二太史邹进士皆得廷杖纯甫杖至八十而谪戍在髙之东南方为左领炎瘴地纯甫戍凡五年而时相死乃赦归寻召复故官纯甫有诗若干首文称是厘为二编其在戍者曰行戍稿而友人王世贞叙之曰自古行役之苦莫甚于征戍虽以周公在将而不能亡致念于斧斨之破至于将父将母之不遑而苍天之靡怙靡极抑何其悱恻深尤也彼皆以师行非谴行者而犹若是孔子犹谓其可以怨而许之夫贾生之去为长沙太傅太传二千石也特以卑湿逺地故思其所已失之太中大夫而轻诅其身于死吊屈赋鵩之辞姑为旷逹以文其陿薄而已后贾生而工为言者则毋若唐之沈佺期宋之问栁宗元是三君子皆以谴行者也其侘傺失志毋论前有不得死之忧而后有非分之觊战于胸中而不容已乃姑托之诗若文其于道路之艰危气候之羯羠物情之险薄皆巧诣其形容而至有过实者乃若山川之奇秀必毁而归之恶风俗之淳朴必毁而归之陋皆褊心躁意之所发君子寜有取也后宗元而工于言者宋则有苏轼氏而明则有杨慎氏是二君子虽皆以谴行也而非其罪苏氏老矣其学成矣故能取适于荘生陶徴士矢口而发者亦似之杨氏少而学未成故得以穷其铅椠之业成一家言而不能不逃之声酒其所谓逃者固即苏氏之所取适意也而于荚稍误矣纯甫才吾不知当谁左固不若三君子之谴行又不但二君子之非罪扶人纲立国是天下之人能言之而不自满廷杖且死不死戍而瘴瘴至大疠复且死不死而不为阻奉意之大帅前后摧抑之而不为动赭衣而执戈视二千石不啻渊霄而不至吊屈赋鵩倍二亲而窜万里之外虽不能无思不至呼天而称靡怙靡极也三君子辞虽工毋论不足当吾纯甫即纯甫之泊然毋以声酒累庶防苏氏肩哉纯甫日贵用事居天子左右吾固知其泊然毋异行戍也夫子删诗于其怨者犹采之纯甫之不为怨将若之何而况不佞哉








　　弇州续稿巻四十六
　　钦定四库全书
　　弇州续稿巻四十七
　　明　王世贞　撰
　　文部
　　序
　　吴明卿先生集序
　　呉明卿二十六而经术成先御史大夫识之为其省之第一人二十七而登进士第始受古文辞与不佞二三兄弟善明年进于李于鳞于鳞亟称之入叅制掖为中书舍人居二年拜兵科给事中已而古文辞成已而中者得藩幕之下僚自是再补郡司理一同守郡再真为守一视学政为臬副一叅省政复再中者明卿楚人也而所歴宦燕及东楚闽粤贵竹大梁足迹当天下半五十二而归卧下雉之薮者垂十年而买舟下大江入呉哭先大夫之墓于东海还憇余弇园则貌益腴神益王且尽出其生平诗文合若干巻余得而尽读之乃叹曰文故有极哉极者则也扬之则髙其响直上而不能沈抑之则卑其分小减而不能企纵之则傍溢而无所底敛之则鬰塞而不能畅等之于乐其轻重弗调弗成奏也于味其秾澹弗剂弗成饔也自吾束髪而窥此道者垂四十年而其人不二三遘也自夫有声之文与不韵之词岐迳而能兼者则不一二遘也夫所遘一二人而明卿与焉当其始之为五七言近体也不扬而企不抑而沈纵不至溢敛不鬰塞见以为无大隃人值之而无不瞠乎后者则明卿之所诣则也别明卿之亡何而古体如之矣既而乐府如之矣结撰序记志传之类复如之矣则所谓能岐径而兼者也噫嘻明卿其弗可及也已侍明卿行者王行父氏从旁曰子以吾先生楚人也楚于徳靖间最多才子若以吾伯父稚钦嚆矢之而顔廖童张孙氏父子翼焉子以为畴偶不佞怃然久之始应曰以子伯父庶几乎哉然欤否耶前二千年而楚有屈左徒宋大夫者其决防辞命妙天下然佚弗载所载独骚赋固足以新一时之目而垂暎乎后世然其时朴未尽雕变未尽备以故不获自见于五七言古近体及诸序记志传之属而明卿诸结撰称之独于骚赋未有继也夫合三子者为一楚才以一楚才蔽全楚则已足而又何他拟焉虽然使屈左徒宋大夫而至今在其为明卿亡论明卿甫六十余貌腴而神王所不足者非年又安知其不遂奄有屈宋也行父氏曰善日新之谓盛徳富有之谓大业请借以弁简焉为吾先生日新劝而富有之大业助
　　龚子勤诗集序
　　唐以诗赋程士士之繇科第进者往往濡首于诗而其大究亦多工于诗而拙于政至明而程士必经谊而课吏必政术葢徳以前一受符试郡县则日夜碌碌奉刀笔未有能及吟咏之事者二三豪隽虽稍不为考功令所束然其大究尚工于政而拙于诗唐之诗人独韦左司白香山皆连典剧郡皆为吾苏州刺史而白公又为杭州皆有惠利之政其政不为诗所夺而至于诗故翘然于大厯元和中韦公之冲雅白公之宏爽吾不能第其于李杜若何固非十才子所可肩并也今天下郡国防雄冲剧毋过苏杭独嘉兴介其间与相角而守之者为无钖龚君子勤龚君自进士除即得其郡之傅城令已稍迁戸部郎俱剧曹后先有贤能声至于守嘉兴精心为民祛兴便伏洞隠暇则延学士大夫顜究经籍往来邮传之客造请不废葢大江以南翕然有神君称足掩蔽数十守相矣顾君少而好为诗其诗不为政所夺自其一为令三为郎又一为守积篇至数百千余近始得而习之沨沨乎其调也隽乎其味使人易知而难忘若古体之于左司近律之于香山当其所得意匪甲而乙不至相径庭也史固称左司性髙简所至多焚香燕坐翛然物虑之表香山以直言讁外晚节与缁黄相还往通晓其理知足少欲不愧名字余尝一再接龚君虽不能尽得其人于其诗见一斑矣操觚之士间有左袒左司者以左司澹而香山俗第其所谓澹者寓至浓于澹所谓俗者寓至雅于俗固未可以皮相尽也当与龚君共味之
　　周氏族谱序
　　吾州故自昆山而割天下之姓毋若周而周姓无若昆山昆山之周若大司冦若少司冦若宪佥若郡牧若吾州之为大叅为郡牧者各以其族显盛而不相通然未有若舂陵之周最古而最不废其业周之在舂陵其留而在营道者则为元公惇颐辈以道学显割而水明者则为金紫光禄大夫尧卿辈以政术显至承直郎世徳避乱南居晋陵再世有子曰邦彦又自晋陵徙吾郡其医术益精博有四子皆以词赋取名第第三子天骥又自郡徙昆之茅家桥自是地在大虞浦南北有二陇天骥生待补进士津津生教谕大任大任生教谕良能又徙太仓之八府桥今所称大桥者也寿八十一良能子维新复大以医显寿亦如之维新生子祯是曰坦斋翁寿九十三祯子砥是曰容膝翁用荐歴郡幕凡四十余年徙不移秩亦无官过而亦至八十二有子曰康蚤卒子颐颐子深深子奎奎子炜炜为人长者有子曰应元应元跛一足倜傥好客客至若归工为诗读书负儁声应元子曰铿自铿之先世世为嫡长以故于行最卑而独称大宗颐之后至铿皆单传凡六世以故称叔祖父兄弟者若而人而皆不在五服之内自砥而后世世虽受儒而不废医其儒以医夺之故不能取官位而医至应元益大显应元所居犹良能置而其药扁为赵承防孟頫书余故与之善时时饮楼中应元间出其容膝翁所纂谱欲乞余序而余未之应也应元卒铿乃使续成之呜呼呉郡之华腴大半自中原徙往往蝉连取髙位埓素封崇甍接栋艳人耳目然不易世而不能保其家又不易世而不能保其丘墓铿之先徙自中原者四百年矣其来吾太仓者亦二百五十年矣而铿之故居尚岿然而二垅尚鬰然又能纂容膝翁之谱以合其族族之至者虽不必拥车骑盛冕服而恂恂然有孝弟力田之风岂亦非幸也耶铿为大宗子勉之惟恒可以医维礼与信可以恒以礼信而恒矣可以医亦可以儒且夫能使周世世不絶者身何必倾邑而族何必清颍也耶
　　澹游编序
　　来不疑者名相如不疑其字也或云非来不疑也而自豫章过我则尝泛彭蠡横大江擥钟山石城之胜偃息于金焦者久之而后归归而复出则西陟白岳黄山之颠下访汪伯玉兄弟于谼中道逢李本寜相与避暑西湖者两月余而始过弇园已尽出其槖中诗名之曰澹游编而谓余曰子知我之所以名澹游乎哉夫人步武而外即皆游也虽然游未有能澹者也圣贤之托欲以拯世畴物次而名者欲得其所谓名利者欲得其所谓利而已欲起于中而感于外是安能澹今夫澹者之为游也若萍浮于江湖而适相值也吾昔冠逺游而笼翮于一室之内四体若束湿以为天下之苦无逾我者今幸而获被褐离疏以从钓叟耕父之后峙而山流而水静而卉木动而人物触目而供吾乐而吾无所与也吾今而后知游者之有澹而天下之能知澹无如我者余甚称之已而读其诗曰子之自诡澹则子之诗何以秾至有味也得无有名者在乎不疑曰否否诗出吾臆而吾亦无所与也子自以为秾至吾不知为其秾至也余乃益服曰澹哉澹哉指吾弇之南而有吾弟圃又南而有吾师之靖曰是皆前子而澹者也子可以终身矣
　　四游集序
　　京山李本寜氏弱冠而成进士读中秘书晋领太史者防十年间以出入燕赵地縦观西山八陵及禅林莲勺之胜则其集宴饯纪事标志之篇十而八览眺之篇十而二其编曰北游而竟以失绛灌意出叅闗中紫防省迁副其臬专督学事徃来于三辅秦陇间得以穷终南二华昆明太液之迹葢官中之篇与輶轩所采十各得五其编曰西游乃至移省中州以方伯公忧服除不仕买轻舠而东吊鹦鹉歌黄鹤陟匡庐泛彭蠡转入谼中晤汪伯玉遂宿黄山白岳下钱唐徜徉于三竺六桥者两月余翩然而访我东海则眺览之篇十而六期集赠别十而四而官中不与焉其编曰东游本宁之访我尽出其三编而曰别子且泛太湖登缥缈莫厘之颠而观日月出没因转之阳羡探张公善权玉女之幽奇退而受简以足东游之所未备然后归归则循洞庭升衡岭度大庾而谋宿罗浮且竟岭右之名山水着之篇什者当曰南游编合之为四游集是集也序当以属子而闻子行有笔札戒以子令序则恐不能四以待子异日则恐不及子奈何余竟得卒业焉见其北游之篇宏俊爽畅若子虚之新奏西游之编钜丽沈雄与上林争胜而至东游则神逸而志凝尽祛朝市之翳而纳以山川之灵几于化矣因作而叹曰昔严夫子有云州有九游其八斯本寜志哉然未闻其能铸辞摅蕴如本寜也子长之游庶防矣夫其所自述十嵗而诵古文二十而南游上防稽探禹穴窥九疑浮于沅湘北涉汶泗讲业齐鲁之都观孔子之遗风乡射邹峄厄困蕃薛彭城过梁楚以归于是仕为郎中奉使西征巴蜀以南南畧卭笮昆明还报命当时不知其所记志者何许所咏歌者何许第史记之文成而儒林先生若以为得游助其后李白自翰林供奉出而浪迹于太行之东遂下金陵栖匡庐航牛渚武昌之南夜郎之北无所不寄畅而其诗遂神于唐又焉知非得游助也本寜今之太史公也而又李姓自供奉出其迹亦相似吾不暇辩其诗若文视二君子何若意者殆兼之矣南游之不知然觏日胜思日益奇以此为二君子夫又何难哉本寜年未四十而至上大夫官贵于二君子甚吾欲以夸本寜本宁当不受也
　　岑少谷集序
　　岑君者岭南直臣也父曰方伯公万岑君之在嘉靖末以名司理入补南垣而属世庙晏驾穆宗初即位首上书论赞圣徳陈时革故鼎新皆凿凿中窽而至于奨忠諌徴耆逸表节葢三致意焉朝上而夕无不报可若白简之所论擿必巨奸有贵势慿借天下之所不敢言者君名日益以重而敌日益以树既用久次出守绍兴而君所糺擿大臣方贵用事与中贵人结而假上防以非时考察得尽脩其郄而君削秩外补去为闽海八品幕官墨墨不自得君死而大臣败诸外补人以次登进至于今有自田间破例而还故官而君竟以死不复振矣当君之在事日余兄弟屏匿田间不能知君而君疏及之至谓可备左右史之末乃稍得其诸奏读之以为裒然中兴諌官选而最后遇君乡人今虞部郎欧桢伯颇能道君亮志苦行欣然慕説文学节概之士而所撰著亦称之及君死之十余年而余友支某某氏督岭南学慨然慕君之风猷取其所上奏藁并旁搜其诗文尽梓而行之贻书世贞使为序然所谓诗若文仅百余篇而竿尺之牍半之虽皆清雅有矩矱而骤见之若以为寥寥无当者余故尝攷陆敬舆奏疏其在翰林中书日所论建陈闭亡虑数百篇而它集之为诗若文者遂不能名一章岂敬舆尚有所短耶然十八而进士髙第举博学宏词入翰林应制酬和敬舆岂复有所短者抑敬舆自草之而自削之以为雕防之技壮夫有所不为耳不然或其家之不能守或中人所忌而故佚之也然至于今而诵其奏疏光景焕然若新而志士才臣引以为蓍蔡为指南愈久而愈不衰知敬舆之借托故在此而不在彼也岑君敬舆流亚也其无所待于兹百篇之寥寥审矣乃其后族氏之兴贤采风尤有取焉聊为序之
　　喻邦相杭州诸藁小序
　　曹子念致喻杭州邦相所为诗文若干篇余读之不觉爽然叹曰咄咄逼人乃尔哉昔君苖见士衡文而輙欲烧笔砚余且欲烧笔砚矣而后见士衡文余故不能若君苖之畏之然而乐有所托也邦相之文气雄而调古驰骤开阖不法而法乃其持论往往出人意表歌辞亦称是杭州东南大都防试牍讯牒百倍于它郡而使车之往米殆犹机织然置酒修馈夜而至丙犹未已且有三台九监司之伦皆南面而责期防即邦相分身应之犹有所不足而胡以能沛然于古文辞也古之快吏毋如刘穆之传称其朝尺牍亭午得百函耳听目视口防手批又间以宴防酬酢笑噱谈议俱有防防然不闻能为古文辞白乐天苏子瞻之刺杭州亦名能工吏事不废客于古文辞最为博丽矣然其位尊而其望隆无上官期防以敓其翰墨之晷则邦相其犹难能哉后之君子必将曰仆见邦相兹编而烧笔砚也亦甘之矣
　　郑獧庵先生集序
　　徽地险而沃其人行贾徧天下以财相倾髙而成之际乃有程克勤先生者出而以古文辞名世程先生之于文宏肆辨博诗亦埓之然不肯为精思以求超乎一代之格当时和之者不知其乡几何人亦不复有与程先生并称者嵗一甲子而为嘉隆之际汪司马伯玉氏始一大倡之其格非西京而上毋程其语非先秦而上毋述左橐鞬右鞭弭以长驱乎中原于是徽之俗尽绌其锥刀以从事楮墨彬彬洋洋防与昔之稷下西湖并雅葢自有汪司马氏而程先生之名防晦今年秋余且谢兹役一日自弇园偻行而归昙靖有伏谒道左者髪种种矣楚服而免其帻抟颡不休恠问之曰余郑绮之再从弟叔夏也绮同年之最长者问何所求曰使我有求于口腹则吾歙之水可以乐饥而何必走千里而谒子出其足曰是皆胝矣已出其防草曰是吾王父獧庵公之诗若文也非子恶能传余受而卒读焉则故程克勤先生客也其齿少于先生而先生爱之与相唱和颇伙度郑公之才不能如程先生髙而根抵理道有矩矱善持论亦有足相当者余乃叹曰以子王父之业不显于程先生日而欲以兹日显则甚难当子王父日欲以其业显必易而子王父箧而秘之则甚长者子不病难必欲及而身以显子王父则甚孝且而兄世之所称循吏也而之先世待制胜国之殉节臣也某共为子职者也其寖逺矣且吾欲忍子不能忍子千里之足虽然吾又安能为子王父显子其亟归质之汪司马氏曰程先生于其时足称大国之赋而无后辞则郑公之为邾莒何难焉
　　欧虞部桢伯归岭南诗巻序
　　南海欧桢伯守虞部郎中于留都之三年上书致其事归天子为之下太宰太宰惜其才嚄唶者久之而俾予告以行命既下而燕中之士大夫髙桢伯之归者争为诗以赠之凡若而人畱都之士大夫率醵以饯桢伯于龙江之浒而赠诗者若而人既由京口入晋陵遂抵吾吴郡操觚而和之者又若而人桢伯间道访余于东海尽出箧中所有则为诗防五百篇文亦称是自此而南迳钱唐入豫章泛彭蠡度岭而后叩五羊之城其操觚之士响应而为诗者当又不知其防也夫杨巨源者唐之诗人也年七十而谢国子司业丞相有爱而惜之者白以为其都少尹不絶其禄又为歌诗以劝之京师之长于诗者亦属而和之昌黎韩愈举以比汉之二疏而谓二疏之去有是事否夫当二疏时尚不知有歌诗以侑行色固不能如巨源巨源之时天下久已盛言诗然其传者自昌黎一序而外何寥寥也毋论送巨源诗即巨源所自为诗不能超元和长庆之乘而上之且其传者又何寥寥也明兴一代之诗无盛于今日靡不称大厯而祖黄初亦靡不知有桢伯者桢伯少即已工诗其在岭南与黎民表齐名岭之士得二君而兴起不可屈数黎君前桢伯三载归归而物故今虽不能起之九原与桢伯唱和而其所兴起后进之士当不使桢伯落莫也桢伯之齿虽小与巨源埒而精饮噉徤步履神明之用不衰异时近而越台之云逺而罗浮之雪大之梅唯杖履之所之又寜若巨源之迹仅一乡而所指顾某丘某水某树而已也度桢伯所挟持事事胜巨源若太宰之惜桢伯请予之告与丞相之惜巨源而请不絶其禄其优贤右文之指均而独世贞之叙诸君诗其辞不能如韩愈桢伯如不以为辱姑取弁焉可也
　　汤廸功诗草序
　　汤廸功者吾呉中前辈汤珎子重先生也先生小于文待诏徴仲数嵗而相友善其与待诏齿者翰林蔡孔目九逵少于先生数嵗者王履吉禄之袁永之其又少者陆子传称门人者待诏之子寿承休承彭孔嘉辈皆后先自致其力于诗得列名家而先生颉颃其间亡所让诸倡和聨属相切劘亹亹雅为少年所称慕先生在太学久次谒吏部选当得京朝官而无气力者为之奥援仅受邑丞以去余守尚书郎时先生奉檄至京青衫羸马以二尺绢掩面去之黧皱不可辨其须髪骤即之若鬒者而其本则戢戢作白螘集先生于余大父行每见过輙逡巡却立不敢当敌礼与语官中事黙不对稍次及诗则颷发波涌齿颊霏霏习习吐芬屑盖移夕而不倦故余赠先生诗有云逢人羞作吏竟日坐谈诗葢实录也未防而先生挂冠归又未防而捐馆屈指于今三十余嵗矣而其孙少叅聘尹始刻其遗集属余为之序嗟乎自先生之壮时天下之言诗者已争趣北地信阳而最后济南之非黄初而下开元而上无述也殆不知有待诏氏何论先生虽然声响而不调则不和格尊而亡情实则不称就天下之所争趋者亟读之若可言徐而覈之未尽是也先生与文待诏氏之调和矣其情实谐矣又安可以浮响虚格轻为之加而遂废之抑不特诗余向者与先生接而所谓待诏诸君子亦半相及今是三十余年中待诏老寿死禄之子传寿承休承孔嘉相继死其他陆叔平俞仲蔚之流亦死而硕果不食仅一周公瑕耳后进之士寜不亦鼓颐吻张旗鼓以縦横于作者之塲然辞日以华而器日以窳薄欲如先生与待诏诸君子肫肫笃厚长者胡可得也诗云虽无老成人尚有典型故余序先生诗而于所谓典型者致余慨焉今刻先生诗仅四百篇而阙七言歌行五言律散佚当不少其曰汤廸功集者先生秩第八品用徐昌谷例也一曰小隠堂集
　　诗纪序
　　嘉靖中故光禄卿北海冯惟讷氏集古诗诸三百篇之所逸而不载以至孔子没而逮秦者凡十巻汉十巻魏九巻呉一巻晋二十巻自是而南宋十一巻齐八巻梁三十四巻陈八巻北则魏一巻齐二巻周八巻复合而为隋十巻又外集四巻则仙真神鬼之什焉人各叙其畧与诗之所繇作矣已又采昔人之所统论及品藻杂解辨证而复志其遗凡十二巻合之而名之曰诗纪共得百五十一巻惟讷竭生平之精力为此书书成而御史甄敬刻之陜西行台其刻既不能精又无为之校订者豕鱼之误相属盖至万厯中而古鄣呉琯氏与其乡人谢陛氏江都陆弼氏呉郡俞策氏相与讐校而复刻之金陵大约呉氏居其资而谢氏陆氏俞氏居其力其书遂完好无遗憾属不佞贞序之序曰昔者孔子删诗三百篇诸国之风皆在焉而乱以雅颂复戒门弟子何莫学夫诗而谓其可以兴可以观可以羣可以怨逺迩之事君父而至于多识鸟兽草木之名亦在所不废迨孟氏而亦叹曰王者之迹熄而诗亡于是孔子之门弟子遂尊之为经而不敢以他有韵之言并盖千余年而河汾王氏出而慨然以两汉魏宗庙之音及曹刘以下之所咏撰删而叙之以续三百篇之后天下后世羣起而攻之曰僣自王氏之为僣而天下后世卒不敢以其诗而望三百篇嗟乎雅颂固无敢论而诸国之风寜尽有出于情而必止于礼义者夫子故不尽废之今试取汉魏之合者而较国风之稍离者亦寜至大径庭且夫时代之污隆风俗之敦衰与政事之得失物情之变异可约畧而得之即孔子生河汾其所取舍与王氏不可知要之未必不为王氏删也然自三百篇之外遂无一完什而虞夏之际其时固太朴不斲然治而为明良喜起乱而为五子之歌世岂无一二兴者必至殷周而称始孔子既没而为七国其人固日寻于干戈无暇及篇什而亦岂无一二可传者必至于汉而称始且区区夷僣之楚侏防鴂舌尚有屈宋之徒为之抒发其文藻而齐鲁之褒衣博带宾筵雅歌又岂无一二能赋者而乃竟寥寥也毋亦孔子之前故有之而不为太师之所采因而有未睹者乎三百篇之所舍与孔子之后其为诗者佚于兵烬于秦火而不存乎抑亦竹简漆书巻帙重大为之既难而守之又未易以致此寥寥也汉之兴竹更而缣鸟足更而笔篆更而若稍易矣而非有富势大力者不能为以故不获周藏于阛阓而极于舟车之所至自唐而逮五季始以五经子史之属书而登之木付之剞劂而后授墨焉母之体一而子之用数百千同文之化遂徧于四海今冯氏能尽鸠古诗之逸与汉魏以后至隋之诗千余年而悉合之呉谢陆俞四氏又能校甄敬之所行而重梓之即不必富势有力者损一月之食而可得不必通国大都自鸡林之西玉门之东以一襥载之而可致嗟乎毋论其皆可以兴可以观可以羣可以怨逺迩之事君父要之不无毛髪益而于鸟兽草木之名当亦不乏也吾甚爱夫冯氏之与四子者能得孔子之遗意以嘉惠后学故为序之虽然孔子而在吾尚欲其删者与余者之并存毋使若古之寥寥而无可述也
　　冯子西征集序
　　冯子之集所为西征者何其自武部迁而视贵竹学也则南戒之南而极于西矣故曰西征读其集武部之搆撰皆在焉而何以独称西征也要其成也冯子之搆撰其在武部者毋弗良而其成莫过于贵竹故以云冯子天才秀峻朗拔独得其至而又以专精之力求之目营营日若与千古接而不复置一世于其第武部之作不能不扰之以事而胶之以酬应之目故不获尽人而进之天迨至贵竹而其天全矣夫是以若庖丁之解牛而轮扁之斵轮也吾始读其纪行之三篇而怵焉古无是也欧阳氏之滥觞而范氏周氏陆氏之横流然其辞蔓而枝今者若镂矣若绘事矣其至者若化工之肖物矣凿凿乎古路史选也纪行之诗而酬赠附焉出于机入于渊五言其尤长城哉若八珍之为味至舌而甘愈咀而愈不忍已矣悠乎古诗选也彼夫记序之典而裁也志传之法而纵也表啓之丽而则也竿牍之防而俊也贵竹得其七武部得三矣其疏移之博辨也与防事之晢也则武部之与贵竹也均矣吾以为冯子之才近栁子栁子之去礼部而游于岭也冯子亦似之然而无忧谗作劳恋故而慕新之念以为之梗是故冯子之天全而栁子之天琢今冯子深以为累拂衣而归卧于泰伯季札之墟曰向者吾学于武部为之而有以为者也学于贵竹为之而无以为者也今造物者惠我以日而不胶扰我我将无为而无不为而岂直一雕虫而已哉窃自谓今而后而天始全虽然余未之敢必也夫能使人不用者才全而徳不形窥冯子之绪言与行事之晳亡但贵竹固已置四垂于股掌而蜣弄之夫徳机露矣冯子能不为世用而不能使世之必不用世且姤而夺之则何如曰不得已而有功者与有言者剂也亦所谓无为而无不为者也











　　弇州续稿巻四十七
　　钦定四库全书
　　弇州续稿巻四十八
　　明　王世贞　撰
　　文部
　　表序
　　同姓诸王表序
　　防哉班固之引诗曰介人惟藩大宗惟翰怀徳惟寜宗子惟城夫岂直以昭展亲敦睦之谊葢首广树肺腑以夹辅王室有深长思焉然天子之号仅为王王畿不过千里诸侯之杀也十之故以至亲勋徳无两周公而爵靳九命地裁百里衞郑以下可推已自秦始私天下孤立自雄诸公子无尺寸之地拱手以成闗东诸侯之势汉祖大鉴其失故襄王王齐元王王楚王濞王呉如意王赵文帝王代皆跨州兼郡连城数十宫室百官并制京师识者讥其矫枉过正焉易世而后势不得不分其地降其官属苛责以法而削其权至东平宪王遂兼骠骑将军虽以王故位三公上而隠然臣庶之列矣魏晋而后入为常伯出领岳牧积资累望始迁鼎司当是时一字二字皆同国封无所轩轾隋唐之世始以一字为国王天子之亲子弟为之正一品二字为郡王属之稍踈者为之从一品以逮于宋大抵因之葢国邑不及两汉而事寄不及六代豢之以禄食崇之以虚器如是而已元起沙漠其自大祖以下咸分部西北或为行国以畜牧自娯乐或控西畨赋城郭为食邑又竭府库之金帛绵钞以资之至世祖之昭穆始约畧如唐宋时而爵秩稍崇事寄亦稍重明兴髙皇帝损益百代以成彛典而其大指在封建本支翼衞磐石即位之元年立皇太子三年封诸王秦王都西安晋王都晋阳燕王都燕周王都汴梁楚王都武昌齐王都青潭王都长沙鲁王都兖从孙靖江王都桂林皆据名藩控要害以分制海内至十一年复封蜀湘诸王国置相傅以下官属与京师亚防衞精兵万六千人牧马数千疋其冕服则九旒九章车旂服饰仅下天子一等靖江嵗禄虽薄冕服亦次而设官置衞宗庙社稷俨若亲王天子之臣贵重至太师丞相公侯不得与讲分礼伏而拜谒可谓隆崇之极矣亲王之支子尚得为郡王郡王之支子始为镇国将军从一品镇国之子为辅国从二品辅国之子为奉国从三品皆将军奉国之子为镇国中尉从四品镇国之子为辅国中尉从五品辅国之子为奉国中尉从六品自是虽支庶皆得称中尉不为齐民而亲王之女称郡主尚之者曰仪宾从二品女自县主郡君县君乡君仪宾自三品至六品皆得袭冠带享禄奉推恩可谓广矣髙皇帝既厌羣臣太孙御厯而二十三王者皆叔行以意行国中自如礼乐刑政几不自上裁之则伤恩縦之则伤法于是齐黄以鼂大夫之谋进而掩袭时下僇辱继之诸叔惴惴人不自保文皇因燕之成资奋戈南向仅三载而易大物虽神武絶伦猛将僇力葢亦有天助焉髙煦狃前胜宸濠乘国瑕用其螳螂之斧蛙黾之鼔而当伏轼不旋踵而糜碎虽顺逆之理悬亦强弱异也所以云弱者防衞不设不得臣一切吏民进止机宜一切不预百口之命仰给于县官即小有淫佚越志者片纸旦下而夕繋于请室百世之社顷不屋矣然而麟趾振振螽斯日蕃殷之孙子其丽不亿虽尽大农之赋不足以养之而浮繋一城禄请不给仕宦永絶农商莫通于是禆王不知南面之愉支子更起齐民之慕虽大司马之九伐可以无施而司农宗伯技殚策困而无所措手乃有请减嵗禄者有限宫媵者甚而有限支子者要之徒损天子亲亲之名而无益于大计愚窃以为海内大省十有五六其得封者独河南山东山西湖广陜西江西而已蜀仅有一王不足累自两直及浙西三郡财赋之地不可以开朱邸其他若闽若广若滇若贵若蜀之重顺浙之东南诸望郡可以举周韩晋代郡王而下其困不给者分徙而居之官为量给道里居室之资所徙非大国则其民易支所徙皆困宗则其人不恋土奉国中尉而下止以筑室取妇官给资装而不通属籍不予冠带不奉嵗禄不限城野材者听其补博士弟子取科第不材者习四民之业以自给年至六十始予本品服优之诸仪宾自镇国以上以品为冠服而亡奉廪辅国以下如齐民而不絶其仕路庶几可以展转而支百年夫疎不间亲下不议上此在天子独断而行之非可以人臣与也易曰穷则变变则通通则久此又不可舍置弗顜悉也作同姓诸王表
　　公侯伯表总序
　　封建古制也而莫详于周周之天子仅称王而其下为公侯伯子男不能子男者为附庸其命则自九而至五其别则有同姓有异姓而其封则以功徳不以亲踈秦始并天下创尊为皇帝废封建公族无尺寸之土而犹存侯爵为三等以待有功者列侯则如武城通侯之类伦侯则如建城武信之类皆有邑名而不称国下者则闗中侯有封食而无邑名然皆金印紫绶而列侯伦侯至位丞相上丞相之尊重者莫如李斯九卿之见幸有大功者莫如防恬兄弟而皆不得沾其慎贵可畧推已汉髙豁逹裂天下以王诸子弟及大功臣而其次则因秦之旧为彻侯亦有闗内侯凡二等第功臣之为王雅非其意至白马之誓而独侯国存武帝狭海宇鞭诛四夷不爱通侯之印以待有功者即功虽尠细或见录天下之壤地不能侯而国用则益侈于是苛为之禁以伺其过即尠细亦见削而髙帝身与共创业之臣所余无几封拜日下而侯国不日益汉地不小损自武帝而后封拜之与削亦渐寡而终西东二京其制畧相彷佛中间虽以吕氏之擅王与新莾之益为公未防輙罢自魏氏之末司马擅制始复为五等曰郡县公侯伯曰县子曰县男皆得称开国金印紫绶而闗内侯有不开国者顾反居子男下晋氏以至齐梁陈皆因之若北魏之与北齐皆崇设王爵以待勲旧而其更有功者则别封郡公侯或一人而儋三四爵然同姓异姓皆不得为国王而郡县公侯益卑矣后周宇文泰辞安定王遂以安定公终其身而其子簒魏进封功臣晋赵等大国然皆称公而不王隋氏因之至唐而始定以子弟为亲王正一品其稍踈而有功者为郡王功臣之有功者为国公皆从一品郡公以至侯伯子男则递降焉如赵公无忌梁公龄之类皆得世袭而他以恩赐者或世与否自安禄山之为东平王遂毁周例而隃之然中兴以后王公之格益轻至有佩櫜鞬捧酒炙而趋走于节度之庭者而封亦不复世矣宋兴复唐初之制以宗室之懿叙封王爵而其踈者与文武大臣自国公以下至子男往往以郊恩递进徒以媺其名而已戸不得言禄爵不得言世然犹斤斤守其靳焉自蔡京之公两国而公制紊矣童贯之为王而王制隃矣南渡以后所谓王者遂冐于宰执如桧如伌胄如弥逺矣元承辽金之后王爵尤易即将相非勲徳可以一嚬笑而得之独汉人至国公而止明兴髙皇帝之下建业草创未遑呉元年始拜功臣李善长徐达常遇春为国公而其他功臣之死勤事封疆者有国郡公侯伯子男之赠然往往一狥元旧洪武三年始大啓封建皇帝之子为亲王亲王之从庶子为郡王而功臣则公侯伯三等有世袭有流爵罢子男不置公侯位正一品上伯位正二品上朝服进贤冠加笼巾貂蝉世袭者领铁劵流爵则否当是时封伯者仅二人忠勤之禄仅当侯三之一诚意至不能当六之一而其轻可知矣十年以后封东莞徽先禄遂与侯等至永乐初而始定居侯之下正一品之上其阶勲皆与侯等而伯益重矣凡公侯伯之任入则掌叅五府总六军出则领将军印为大帅督留都管钥辖漕纲独不得预九卿事大抵视汉以下独隆崇云
　　髙帝功臣公侯伯表序
　　余读髙皇帝洪武之三年功令未尝不三复而叹也曰呜呼厚而裁则而可久矣当是时封公者六人而魏公功最大禄秩亦最重中山侯宿将也以一言之誖而不获公德庆侯钜勲也以一事之纰而不获公永城封而贬东胜封而夺训词葢凛乎斧钺焉夫孰敢有恣睢而陨于法者然至吉安江夏临川东平之类抑何其殱夷狼籍也三年而后续侯者独西畨之役最盛平云南次之其他以旧勲相错封然至蓝氏之株累而几若埽矣夫以冯宋公傅颍公之雄而卒不免死嫌谓其不蔽法也而讳之即讳之犹不为置后呜呼可叹也太史公言幽厉之后见于春秋尚书有唐虞之侯伯歴三代千有余载自全以蕃衞天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百戸后数世民咸归乡里戸益息萧曹绛灌之属或至四万小侯自倍富厚如之子孙骄溢忘其先淫嬖至太初百年之间见侯五余皆坐法陨命亡国耗矣防亦少宻焉防哉所以称防少宻者人主不覩其先得天下之所繇是以轻视其功臣而重利其土地人臣不覩其先得国之所繇是以易为慝而难为守明之国邑薄不过再倍一公卿而已天子亡所利之然而至嘉靖百余年之间初所封六公仅一公在二十八侯其二侯进为公者亦絶而余二十六侯亡里土乘驷之奉后封四公二十一侯二伯亦仅西平武定在耳其故何也当是时天子绍明先世之道慨然下明诏太宰大司马追攷故实收录故鄂国公遇春曹国公文忠衞国公愈信国公和后俱为彻侯诚意伯基后仍为伯増其秩天下翕然归厚焉而一时奉行之臣不能推广徳意至使宋颍二公遂不获一比肩曹衞而李韩公廖徳庆呉江隂靖海之裔寥寥斳一命之泽将无望于后圣哉夫继絶世举废国天子所以怀诸侯也则自古记之矣夫岂欺我故特纪之而表其篇兴废云
　　永乐以后功臣公侯伯年表序
　　文皇帝以建文之四年七月下京师即大位用其年为洪武之三十五年又二月制诏吏兵部差次从靖难功臣遂封淇公等二公成阳等十三侯兴安等十一伯已又录降附公増曹公嵗禄封永春一侯忠诚等三伯明年封驸马都尉袁容等二侯遂追旧功封丰城一侯宁阳等五伯三年复追旧功进封新城侯至是靖难封始究六年论平安南功进封新城西城二侯皆为公增丰城侯云阳伯禄各五百石已进封清远一侯安远建平二伯终文皇帝之世凡再大封至睿皇帝之元年论夺门迎驾功进封武清侯为忠国公封太平一侯兴济文安等四伯已又封武功一伯自是终诸帝世仅一大封而其它破军杀将戡乱僝工之特封者不与焉嗟乎靖难诸将臣从藩邸起以一旅之师弹丸之地出万死者三载而遂定宗社于太山之固此其绩诚巨然英主实在军攻坚履危防自神授又大战不过十余所定军府不过三四而已毋论中山开平其视曹衞宋颍而下抑何径庭也定兴之埽安南固自伟亦何能超颍川之下滇蜀且久复失之今髙帝之盟白马指黄河而誓其功臣鲜有存者易世而后所当仅如线之敌与萑苻之盗卤级数十以至百积封自伯而至侯遂有公者今胡以貂绵蝉聨也以此况彼诚不可同年而语自孝宗而后执政者始知爱守名爵不轻畀而不能无畏于首尾未暇一一厘正之然至新建之取叛王不烦天子玺书不废太仓水衡金钱缚之于股掌寜逺之摧西蒙积级至万余其所遘敌固皆瑕然其绩岂与他彻侯等而搢绅大夫犹龂龂有后言者何也少所见多所怪恒也又陋而不习掌故余故表之以告夫司勲者
　　恩泽公侯伯表序
　　古恩泽侯凡有三曰外戚则如吕武之为王与王氏之五侯丁傅梁窦之类曰中官则如赵髙孙程单超之类曰嬖幸则如董贤赵脩之类是三者皆能干斁章典变动象使帷幄汗马之勲臣解体而不可收志节之士轻视貂冕而不乐于用明兴髙皇帝毋外家三尺之以故王爵庙貌虽极隆于扬徐而朱邸自功臣外无两者他若李陇西繇尚主而儋爵然亦岐阳大勲所推本而成穆椒房之光宠其兄楧贵不过叅省而又夺之独于晩年梁公之劵施于充妃之从子显出相贵邸入陪禁籞至建文而削夺识以为非不幸云文皇入纂之顷中宫犹在邸而仲氏已前开国夫固悯其祸收其悃而执经者犹疑之然以中山之勲塞天地家百两公胙及百代不为幸也昭皇后母仪奕世几于文姒以故张氏得封二伯其后渐因之至有自侯而进公者自保傅而正太师者然防昌主兵符而不能易人主之喜怒寿宁建昌能易人主之喜怒而不能与外庭之进止其极不过富贵其乐不过宫室狗马声色其威怒不过行闾闬雏匹而已世庙愤寿宁建昌之积侈执而繋僇之一时肃然而又申明考功令下所司悉裁诸外戚之世封者独定公以中山故彭城惠安以昭皇后故且半援帷幄汗马焉他则拥防心乎孝烈而家一袭晋接穹乎荣恭而不予世天下服其公快其防而不敢以少恩病之斯所以为肃也若夫中贵人之擅柄代有甚矣幸而未凿其窍不敢身冐封爵而正徳之乱其昆从以迨厮养皆得滥竽焉嘉靖之斁方士之无頼者居一矣皆未几而绌削继之着为令甲万世晓然知其非当可无虑也作恩泽公侯伯表
　　追封王公侯伯表序
　　髙皇帝之始定建业也于他官制皆草创而大捐其爵封以厉庇主殉义者故于死事之臣必有赠而胡大海廖永安至首开公国而是时帝尚称呉国公云葢不嫌肩并矣第其他郡公邑侯伯子男皆仍元之故不阶极品迨即大位洪武之三年始进公侯位一品上而罢子男仍与诸功臣约其殁也公则王之侯则公之自是而后诸功臣之显终者不及半而其他或以大愆丽辟或以微諐忤防皆格不复举都督繇佥事而下至指挥间取死事间追旧恩往往超登侯爵而都督同知以上未有沾被者至洪武二十年而后上春秋髙有司怠于脩举彛典遂寥寥矣永乐初大槩仍髙帝之旧而丘淇公以北讨失律不得王而朱平隂以嗣公北讨失律独得王其他有开国邑非罪而弗获封者或嗣公侯伯非公而获封者都督有以恩而获伯者有以功而不伯者有舍爵邑而赠公孤者有六卿舍公孤而称爵者易世之后不必尽出独防政府与操割者上下惟以意焉语云后主所是则为令其然岂其然哉今考而表之追封王公侯伯表
　　公孤表序
　　三公古官也自周公制为一代经典而系之曰太师太傅太保曰三公少师少傅少保曰三孤又曰官不必备惟其人葢坐而论道者其体诚重而其选诚不易矣汉承秦制设丞相大夫以至九卿而罢三公不复设至安汉公莾窃政始自为太傅而以虚名崇故丞相孔光为太师东汉以后惟代置太傅一人踞三公上而隆其秩曰上公至董卓窃政自相国拜太师踞诸侯王上而几成鼎革矣晋以避讳故改太师为太宰然犹在丞相下大将军大司马太尉司徒司空上江左以后自王导谢安外非宗属尊贵者亦不及而北魏之季太师与大丞相并加以待执国之臣北齐因之太师与太宰并设至太师而序迁太宰乃叙迁左右丞相则又舛矣宇文泰之执国始仿周官自为太师大冡宰兼总五官之柄而宇文防因之其事虽美其心则慝矣乃欲与三代比隆得哉自隋迨唐大抵以太师太传太保为三师曰上公而以太尉司徒司空为三公而宋氏亦因之然三公不时置而所谓三师者抑何寥寥也太师重矣乃有谓太尉次重寜与太传而不与太尉者宋徽宗政和定官制始以太宰易左仆射少宰易右仆射为真宰相太师太傅太保为三上公以少师少傅少保易太尉司徒司空为三孤无职而有秩以隆宰执之资深绩崇者南渡而后因之元人得中土公孤皆如故而复置太尉司徒司空环衞之微劳与言色之昵合朝拜暮加不可胜纪明兴髙皇帝始厘正之罢太尉以下官而李韩公善长徐魏公达以旧徳元勋为太师太传然亦无职事不置掾属防阁洪武十三年罢中书省采御史言欲特置三公府竟不果而仅设四辅官位尚书上聘耆儒自布衣径为之赐坐倡和分四时以寄燮理之任而无何复罢师传之官自魏公薨韩公雉亦絶响矣将下视博采鲜所当意所谓无其人则缺者耶建文永乐代不置此官仁宗初即位谓羣臣皇祖考神圣无所借毘师傅即末何敢于是拜张英公辅太师沭黔公晟太传陈寜阳侯懋太保蹇吏部义自少保娄进少傅至少师杨殿学士奇自少保进少傅夏戸部原吉进少保于是公孤之官备矣然以是寓美称耳非必有燮理之实也独宣徳三年诏太师辅少师义少传士奇少保原吉太子少傅荣俱辍所领从容谋议以不时召对凡所游幸必从庶防若真授矣而士奇荣理阁务如故自是而后三公仅公侯伯而文臣限三孤以为常嘉靖二年以大学士杨廷和一品满十二载且有定册功加太传四辞而止万厯九年大学士张居正一品满十二载遂拜太传其后病甚以辽左功加太师不久卒缙绅聚而哗之以为非故典然而嘉靖中加大同帅左都督周尚文锦衣帅左都督陆炳武弁也其非故典尤甚而未有哗者何也夫燮理责之纨袴论道以施乳臭即公侯伯奚取焉然则文臣而加者非德嫓则哗非绩崇则哗非齿宿而资重则哗以哗江陵可也夫四者备矣而哗不必也政和之制又有以太尉冠武阶者窃谓可采云
　　东宫三师表序
　　东宫三师古官也汉独置太子太傅二千石至东汉为中二千石少傅比二千石后亦为二千石魏晋以还虽并设三师而往往不备官大约太师太傅太保为一品下少师少傅少保二品上髙帝初因胜国之制自太师至宾客皆无所闗掌而詹事以下至于坊局始实为宫臣然洪武元年丞相善长逹平章遇春带少师少傅少保右都督冯胜带詹事平章廖永忠赵镛带副詹事都督康茂才等带左右率府使副御史大夫汤和邓愈带左右谕徳中丞刘基章溢带賛善大夫善长基溢理省台防事烦日不暇给而达遇春等诸大将帅征讨之不遑然则以虚名被之而已所日授经者宋濂辈耳洪武二十二年公冯胜传友徳领太师公蓝玉李景隆领太傅公常升侯孙恪领太保而尚书詹徽兼少保尚书杨靖领宾客亦不闻有闗掌永乐初以公李景隆丘福领太师朱能领太傅尚书蹇义金忠侍郎墨麟领少詹事而学士解缙等七人皆兼坊学士庶子谕徳中允等官顾独僧姚广孝专为太子少师防上狩北京广孝与义忠麟留辅太子学士杨士奇亦以谕德辍阁务辅太子而自是以后三师至宾客仍为虚衔以待文武大臣之资重或有功者然三师视三孤三少在尚书上宾客在侍郎上故为表之使有考焉
　　赠公孤宫臣表序
　　髙皇帝下江左因胜国之旧为五等爵以赠勋臣及文武之死绥者其后有王公侯伯之典而罢子男至公孤絶不以为赠文皇帝复因之有赠爵而无赠官中间仅一惜朱长史复之相藩邸胡学士广之侍左右皆久而皆五品未及贵故追崇之然亦仅至尚书而止葢五十余年而寥寥如也仁宗即位复置公孤官以居英公辅尚书义等于是姚广孝胡广得少师马京得少傅墨麟得少保文臣之赠三孤自广孝等始也宣皇宠寄夏原吉其卒也欲爵之而不果故特崇以太师而蹇义因之文臣之赠三公自原吉始也嗣黔公斌之薨也欲王之则无功欲毋赠则不容已故特优以太师勋臣之赠三公自黔公斌始也周太保尚文之卒也岳都督懋之战殁也宜伯而靳之一崇以太傅一崇以少师武弁之赠公孤自尚文懋始也邹济少詹事也王汝玉賛善也于仁庙为旧宫臣故即位而赠之太子少保宾客文臣之得赠东宫大僚自智济汝玉始也王一寜侍郎也以阁臣而得太子太师三品之躐得三太自一宁始也凡国家之典始则若滥觞继则滔滔焉又继则汤汤焉今而犹若有所裁者则诸典司力也作赠公孤宫臣表
　　柱国表序
　　柱国古勲官也战国之世楚以处髙勲有上柱国柱国以待相及令尹之选而其后絶不闻北魏之初以太尉拓防嵩位望尊重故特置柱国大将军崇宠之至尒朱荣亦因而遂进号为天柱西京之魏太师宇文泰而下八人皆用髙勲拜柱国葢所以表阀阅叙门防也宇文周之世为柱国者日益伙而亦渐轻故复设上柱国冠之然品止正二而柱国为从二炀帝之末复置光禄大夫左右金紫光禄为一二品阶罢上柱国柱国不用唐初复置然遂为三四品勲而自是以上则止称大夫大夫而上曰特进曰开府仪同三司而阶勲不甚别矣元始复以上柱国为正一品勋加中书丞相而它官之至一品者虽加至三公而不可得明兴因之以授左右丞相李善长徐达及中书平章军国重事常遇春后更定官制正一品曰初授特进荣禄大夫加授特进光禄太夫再加或赠曰特进光禄大夫上柱国从一品曰初授荣禄大夫加授光禄大夫再加曰光禄大夫柱国而亡所谓左右柱国者然洪武三年诸功臣国公独李善长徐逹得为左柱国其郑曹宋卫四公皆为右柱国左柱国贴以光禄右柱国仅曰荣禄而列侯皆以荣禄冠柱国当是时伯爵仅二品勲亦仅为防军而至永乐初大封功臣伯爵至正一品而诸伯自茹忠诚瑺以下皆得为柱国然其授亦自诸功臣而止所谓加授之令甲为虚设而蹇义以少师满九载亦称荣禄而已正统四年大学士杨士竒杨荣俱以少师加柱国而文臣之有柱国始矣然亦内阁而已成化之二十年吏部尚书尹旻以太子太傅满考加而尚书之有柱国始矣然亦吏部已耳治九年兵部尚书马文升以太子太保满考加而诸部之有柱国始矣治十八年天子即位推恩内阁而少师刘健以官重毋可加因特加特进左柱国而文臣之阶勲与上公等矣嘉靖十八年少师夏言以册上帝号加上柱国其后上复以加少师严嵩辞不敢当谓人臣无上葢欲以形言之僣恣上果大悦其后复以加少师徐阶阶亦不敢当万厯中加太傅张居正居正亦不敢当居正卒遂以为赠而言者不审谓其实为之也至形之论劾且谓无将之罪而不知上柱国在唐世不为重官而二品勲所谓正治上卿者故自若也文臣一品不时满柱国亦不易得故备志之






　　弇州续稿巻四十八
　　钦定四库全书
　　弇州续稿巻四十九
　　明　王世贞　撰
　　文部
　　表序
　　内阁辅臣年表序
　　内阁故翰林学士任也始髙皇帝渡江剪荆棘日不暇给矣而稍稍从诸儒生受经而是时文学士基最贵幸当帷中寄丞相以下亡敢望之已益勌马上业进学士丞防同及濂濓又最幸得偕上坐起其职大抵纪注言动备顾问云而上时时授以防使为诏草濂独多所当久之上仿宋益置华葢谨身文华武英殿四文渊东阁二俱大学士秩正五品徴诸明经长者以次代擢而防丞相惟庸败析中书六之尚书寄天下任而大学士称近臣不为置僚属亡所治天子方自操威福亦亡所寄裁至文皇帝继大位始即文渊阁召侍讲等七人日入直左右已益亲上上所与谋羣臣甚秘稍迁至大学士嵗时赉予同尚书矣仁宣朝用太子经师恩累加至三孤益尊而宣皇帝右文遏杀内柄无大小悉下大学士士奇等取报行而吏部蹇义户部夏原吉以不时召得迭入省可六尚书事与士奇均而大学士陈山等或鲜所闗预岂非无颛职繇上轻重裁耶论道之体创尊仁宣迨景及宪大权始集今视之赫然真相矣夫阁臣于礼至贵倨也视百司乃无重相压何以相称焉其喜怒借上意故上不嫌逼也威福间已意故下屏息也创白由六曹故难不与也取以诏行故众无敢訾也贤者当之不见迹而治不肖者当之不及败而乱此在人主择矣起永乐之壬午其姓氏嵗月备攷见云
　　翰林诸学士表序
　　学士非古官其职初散寓于中秘诸省至唐文皇开天防府而始有学士之目武后中复置北门学士间以亲昵充之如汉鸿都而加重其后至徳宗朝始定设学士繋衔于翰林与中书舍人对掌内外制然无定品往往寄禄于他官其资重者至散骑谏议而浅者仅拾遗叅军尚不能与舍人埒独其长一人最贵曰承防往往竟拜宰相其次亦不失三司观察卿监至宋一切因之而益加重然不为定品如故元丰制行自是稍稍有恒秩元之初兴定学士承防正三品学士以下递降有差其后进承防为从一品视中书平章政事学士视左右丞髙帝初下江南庶事草创有所聘擢仅寓名以备顾问而已呉元年五月始置院学士正三品侍讲学士正四品直学士正五品修撰典簿正七品编脩正八品洪武二年正月定学士承防正三品学士从三品侍讲学士正四品侍读学士从四品直学士正五品典簿正七品待制从五品修撰正六品应奉正七品编修正八品典籍从八品九年闰九月诏承防与六部尚书同然班在其上十四年而改为正五品罢承防直学士待制应奉检阅典簿十二年二月始定学士一人正五品侍读学士侍讲学士各二人从五品孔目为首领一人未入流侍读侍讲各二人正六品五经博士五人正八品典籍二人从八品侍书二人正九品待诏六人从九品皆称属又修撰三人从六品编修四人正七品检讨四人从七品别为史官亦系属焉是嵗侍读始列侍讲前建文初大有所更置然于职事无损益永乐初仍髙帝旧寻擢史官解缙而下七人入内阁预机密典纶綍然自学士王景卒解缙胡广杨荣辈犹相继领院篆洪熙之嵗大学士士竒等骤迁至三孤踞六曹上遂不复领院矣第文渊内署于诸曹异文移往复犹以翰林行之令虽稍稍变革而犹有一二存者如史成焚草中贵传防犹传大学士为翰林学士翰林公署中左设大学士三座学士一座而讲读学士东西对列是也学士秩虽卑而职与内阁通故系其名氏于后
　　中书省表序
　　自周六官废而秦及列国皆设丞相其重者曰相国掌丞天子佐理万防汉设一丞相以御史大夫副之东汉曰司徒其职分于太尉司空而权移于尚书令仆自晋以至宋其省或尚书门下中书其掌或令或监或仆射其佐或叅知政事或左右丞或侍郎要皆为人主理庶务无所不统摄葢真为相而名避之三公为贵官以加其资望之重者而南渡以后至孝宗而正其名曰左右丞相其佐仍曰叅知政事元因之置中书省令一员正一品以皇太子为之左右丞相品同令平章政事从一品左右丞正二品叅知政事从二品叅议正四品髙帝定江左以至即大位仍置中书省罢令不设余俱如故洪武三年革平章政事食禄者不在革十三年以丞相胡惟庸专僣诛之因罢中书省散其柄于六尚书而系之甲令曰后有请立丞相者文武羣臣劾奏其人凌迟处死呜呼圣矣百余年来天子不独防必有所寄不能不归之内阁而至嘉靖中遂操丞相之柄而出其上万厯初遂并人主之尊而兼其详势重矣是不可不变而通也作中书省表
　　六部尚书表序
　　尚书非周官也自秦寄国事于丞相而内庭有尚书其为令丞不可攷但其职仅以通章奏而已汉兴至武帝而始削丞相权躬自揽防而设中书令以叅尚书至临崩而始命大将军霍光领尚书事裁防万几可否保防万乘兼驭宫禁而九卿将军守相所谘白不之丞相而之大将军富平继之稍自抑绌至大将军王鳯而复修光故事权至侔人主丞相取充位而已成帝始置尚书仆射一人尚书四人凢四曹曰常侍曹二千石曹民曹客曹后又益四直三公曹是为五曹然不过一大将军掾属而已后汉光武不以政委三公天下章疏皆尚书与人主叅决乃下三府而至孝明以后天子初即位輙置录尚书事以太傅居之或以太尉叅之然时置时罢而令仆射及尚书号八座其可否庶务即今之内阁而案考功法诘责公卿又有今所不敢望者然今秩不过千石仆射八百石尚书六百石铜印墨绶令以久次始得为郡守毋望九卿而尚书至有补大县令者以故委寄虽重而不敢萌肆心至魏晋时令仆不出为他官往往迳为三公如山涛衞瓘或领开府如荀朂而居然端揆自命矣魏分尚书五曰吏部左民客曹五兵度支晋分为六曰吏部三公客曹驾部屯田度支而尚书始以其职入衔矣渡江后定为吏部祠部五兵左民度支凢五歴宋齐梁陈又加都官为太常是时六尚书虽分寄省事于令仆不称属而吏部尤重沿至北齐周隋有录公则录为真相而令仆为叅执无录公则令为再相而仆射为叅执无令则仆射真相矣而中书主奉行门下主封驳与尚书省次体而为叅执唐自太宗为尚书令遂罢令不复置而左右仆射遂为闲秩开元初改左右仆射而左右丞相姑美其名以为侍中中书令优老之阶而归重于文武二选其后遂以中书令为右相兼文部尚书而李林甫杨国忠居之左相兼武部尚书而李适之陈希烈居之尚书之重葢未有甚于此时者而左相武部其权寄不能右相文部之十二亦人主为之耳至徳以后侍中中书令复以重故为勲臣加秩而二侍郎同平章事为真相资望之深重亦有至中令侍中者其左右仆射或以为加秩或以为优资大抵省事非闗系天下大计而六尚书亦因之矣宋初以至元丰政和淳熙宰执之更改不常而六尚书之系尚书省如故元制中书省令丞相平章左右丞叅政以厘天下之务而吏户礼兵刑工六尚书为曹官率属分职其尚书遇理财则以权幸臣为之往往夺中书柄然不数嵗輙革而以尚书部中书省于职名颇不维矣明髙皇帝下江南即置行中书省自领之即呉王位改置中书省而于六尚书势不遑设洪武元年始备六尚书皆正三品而侍郎正四品郎中以下品秩有差而皆中书省一仍元旧独戸部事烦设三四科尚书寻亦罢十三年丞相胡惟庸以专擅蔽诛分其职于吏戸礼刑工兵部分大都督府为五而摄其枢要于兵部陞尚书正二品左右侍郎正三品虽并称政府而名位不极事权不专天子之威福无下移葢隠然周世六官之而独冡宰不制国用司徒不掌邦教以此小异耳建文之主归重左班以故进尚书正一品増设侍中正二品侍郎品如故欲以据五都督之上而权轻位崇迁拜太骤识者以为未然至文皇即大位而悉更从洪武之旧矣是时改北平故燕国为北京设行部尚书以总布按二司事行都督府摠都司事永乐四年上狩北京幸滦河经畧定鼎之业虽备行九卿印以从然皇太子以元良监国大小庶务悉以委之唯封爵大辟及除拜三品文武职六科都给事中以闻而戸部主粮饷兵部主军旅礼部主朝仪始以行在尚书夏原吉方宾吕震扈从而九卿印务往往令原吉兼摄是时六部政本犹在南十七年而皇太子归青宫以皇太孙留守南京六部政悉移而北十八年行在六部落行在字诸九卿大小省署之留者皆称南京洪熙元年天子留意丰镐诸九卿大小之在南者皆落南京字而六部复称行在宣徳三年始定如永乐正以还内阁日益重而六尚书日益轻然老臣勲业稍重加三孤东宫三师若吏兵之长犹能与之抗而至分宜之得政则若外藏矣江陵之当国则若曹郎矣呜呼人主不可以太阿授人哉余因攷六尚书姓名自永乐四年而后十七年而前其在南北者皆列之本部十七年而后在南者始列之南京葢以政本为重故也
　　都察院左右都御史表序
　　都察院古御史府也自周官御史掌賛善授法令秦人因之自汉益重置大夫以贰丞相银印青绶位上卿于万几无所不叅摄每丞相阙则大夫以次选代成哀之际遂为大司空与丞相大司马俱封侯位三公金印紫绶后虽旋复旋改而建武以还遂定与太尉司徒仍三公故鼎足承君矣当御史大夫时有中丞二在内则掌兰台秘典受公卿奏事举劾案章外则督部刺史与丞相司直司校尉察举非法自大司空设而中丞废献帝时尊权将曹操并太尉司徒于丞相俾任之而郄虑以御史大夫为之副然不复置中丞至魏黄初建司空官仍罢大夫不置而歴晋宋南北朝以至北齐后周别设中丞王台事而御史府自是称台矣后魏以至北齐改中丞为中尉最号雄峻若李彪崔暹之类紏按戚贵威行朝省琅琊帝子之尊尚假赤棒之威以自张余可推也隋始复置大夫罢中丞唐初亦因之有以其官为大司宪者以台为肃政者而职任如故开元之际复为御史台而大夫与中丞不并设其职俱以振纲纪察奸弊中丞秩虽卑于大夫然雄峻过之至有径入相者宋初有中丞而无大夫其属有侍御史监察里行知杂之类大约三司使学士承防以为班知谏院司谏正言以为表里叅知枢副丞郎佥院以阶进监司牧守以待退至元而尤重其任设大夫从一品中丞正二品侍御史从二品治书侍御史正三品皆为长官当是时济雅图帝有恒言中书省枢密院吾左右手也御史台治吾左右手病者也防矣明兴其初制一循元旧当是时左右大夫汤和邓愈数膺斧钺寄外出而中丞刘基章溢理台事其后汪广洋陈寜辈俱迁大夫洪武十三年胡氏之事发而御史台仅设左右中丞俱正二品侍御史正四品而已十四年始改为都察院然仅正七品其官有御史而无都御史十六年仍为正三品明年为正二品于是定设左右都御史正二品左右副都御史正三品左右佥都御史正四品职糺劾官邪申辨寃抑而所属御史分为十三道御史廵按以至他公委出则奏请还则考覈然御史独不系都察院以示得相纠察之意建文初改为御史府设都御史一员左右副都御史各一员品如故十三道御史曰左右两院监察御史永乐鼎革悉复洪武之制其后移都察院于北京而畱者曰南京都察院畧如六部矣其以左右都御史而下摠督提督叅賛巡抚各镇者初自本院出曰公差事完或得代则囘理院事其后不胜多则往往自部佐卿寺藩臬迁转亦不复归院以为恒久表御史大夫中丞左右都御史及左右都御史之出镇者
　　大都督府左右都督同知佥事表序
　　大都督府因枢密院而改建之者也枢密院之职实古太尉大司马诸将军而其名则循唐宦官之旧五季托肺腑其权寄宰相上宋颛兵政稍与宰相次而号两府然皆搢绅大夫为之至元而用其国人与汉人之以武功显者第往往叅互一二搢绅以賛其摹画至明兴而截然武弁薮矣髙皇之下集庆置中省即置行枢密院而自领之功臣宿将得序迁为同知佥院同佥判官其品秩皆仍元旧至四年辛丑之三月始改置大都督府拜皇侄文正为大都督节制中外诸军寻増置左右都督同知副使佥事官以中书叅议李善长兼司马宋思顔为叅军经厯都事皆极一时之选而同知佥院之在军行者尚仍其故不改呉元年甲辰正月即王位定大都督从一品左右都督正二品同知从二品副使正三品佥事从三品寻大都督坐罪废罢不设以左右都督为长官十月进阶俱正一品同知从一品副使从二品佥事从三品三年革副使陞佥事正二品凡天下将士兵马大数防授迁除与征讨进止机宜皆属之十三年分大都督为五军都督府见若以为品秩如其故者而兵部隂移之其权渐分矣至永乐而尽归之兵部所谓五都督者不过守空名与虚数而已其左右都督以下至同知皆以加边将之有功者其佥事以待序迁者而掌印佥书之类必以属公侯伯间有属老将之实为都督者不能什一也故断自十三年以前表之后不复赘焉
  </div>
  <div class="pagination">
   <a href="弇州四部稿_page227.html">
    上一页
   </a>
   <span>
    ...
   </span>
   <a href="弇州四部稿_page223.html">
    223
   </a>
   <a href="弇州四部稿_page224.html">
    224
   </a>
   <a href="弇州四部稿_page225.html">
    225
   </a>
   <a href="弇州四部稿_page226.html">
    226
   </a>
   <a href="弇州四部稿_page227.html">
    227
   </a>
   <span class="current-page">
    228
   </span>
   <a href="弇州四部稿_page229.html">
    229
   </a>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <a href="弇州四部稿_page233.html">
    233
   </a>
   <span>
    ...
   </span>
   <a href="弇州四部稿_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
