<!DOCTYPE html>
<html>
<head>
    <meta charset="UTF-8">
    <title>遗山集 - 第 51 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 51 页/共 86 页</h1>
    <div class="content">　　景玄年十六七许时，其先人朝请君官四方。景玄留学陵川，己能自树立如成人，老师宿学，多称道之。而朝请君独未知也。及罢官归，行视景玄所舍，见其架上书散乱无部帙，意不怿，因问：“读书有后先，汝宁乱读耶？”漫取一书试之，则随问随答，无所忘失。朝请君始大惊，拊其背曰：“及吾未老，当见汝耸壑昂霄时耳。”乃名之昂霄，字景玄，别字季房。泰和中，予初识景玄于太原。人有为予言：“是家读《广记》，半月而初无所遗忘者。”予未之许也。杯酒闲，戏取市人日历鳞杂米盐者，约过目，则读之，已而果然。大率景玄之学，无所不窥，六经百氏外，世谱、官制、地理与兵家所以成败者为最详。作为文章，渊致密，视之若平易，而态度横生，自有奇趣；他人极力追之，有不能到者。为人细瘦，似不能胜衣。好横策危坐，掉头吟讽，幅巾奋袖，谈辞如云。人有发其端者，征难开示，初不置虑，穷探源委，解析络脉，漫者知所以统，窒者知所以通，旁贯径出，不可窥测。要之，不出天下之至理。四座耸听，噤不得语。故评者以为承安、泰和以来王汤臣论人物，李之纯玄谈，号为独步；景玄则兼众人之所独，愈叩而愈无穷。诗与文，则或有之；其辨博，则不知去古谈士为近远。余者不论也。其与人交也，不立崖岸，洞见心肺，世闲机械，皆不知有之。河东梁仲经、浑源雷希颜、王官麻信之，皆海内名士，交久而无闲言。人以此多之。至其善恶太明，黑白太分，则亦坐是而穷也。初举进士，不中，以荫补官。调监庆阳军器库，非其好也。诸公期以明年荐试辞科，而景玄病不起矣。正大乙酉夏，予自京师来，哭其墓，太夫人谓：“好问言吾儿有当世志，今郁郁以死矣！子与之游，最为知己，当为作铭，无使埋没也。”好问泣且拜曰：“铭吾兄者，莫好问为宜。”乃作铭。景玄，陵川人，自言系出楚元王交，祖讳溥，不仕。朝请君讳俞，第进士，官至管勾承发司。太夫人上党宋氏，封彭城县君。妻永宁李氏。子，男一人，名庸；女一人，尚幼。以元光二年六月十三日，春秋三十有八，终于永宁之寓居。权殡郭西南一里所。庸将以某年月日，举二世之柩，归葬陵川之先茔。铭曰：

　　深心而文，泄人天和。声光一流，有物禁诃。君起太行，学自为家。元精当中，散为雯华。有发其谈，泻江倾河。坦其正途，不涉诞夸。有喙三尺，有书五车。噤不得一本作时施，万古长嗟。望君天门，奉璋峨峨。蓬蒿一丘，窘此涧阿。天如天如，命也奈何！

　　文儒武君墓铭

　　铭曰：真积力久，积久而博，其所立也卓。百家浩浩，未害其说之约。故虽涉于红女之纂组，其破而圜斫而朴者，固自若也。博士三年，诲诱循循，子弟秀民，自我作新。投之万金良剂，以湔浣漱涤，易形而炼神。朱墨进为文儒，钩距化而真纯。庚桑丰羽山之年，邹律发寒乡之春。是之谓神而明之，存乎其人。教育之废久矣，安得敦庞耆艾、仁信笃诚如先生者，以复三代两汉、风土完厚之秦乎？河东人元某铭。

　　郝先生墓铭

　　泰和初，先人调官中都，某甫成童学举业。先人思所以引而致之者，谋诸亲旧闲，皆曰：“濩泽风土完厚，人质直而尚义。在宋有国时，俊造辈出，见于黄鲁直、季父廉行县之诗。风俗既成，益久益盛，迄今，带经而锄者四野相望；虽闾巷细民，亦能道古今，晓文理。为子求师，莫此州为宜。”于是先人乃就陵川令之选。时乡先生郝君方聚子弟秀民，教授县庠。先生习于礼义之俗，出于贤父兄教养之旧；且尝以太学生游公卿闲，阅人既多，虑事亦审。故其容止可观，而话言皆可传。州里老成宿德，多自以为不及也。某既从之学，先生尝教之曰：“学者，贵其有受学之器。器者何？慈与孝也。今汝有志矣，器如之何？”又曰：“今人学词赋，以速售为功。六经百氏，分裂补缀外，或篇题句读之不知。幸而得之，且不免为庸人，况一败涂地者乎？”又曰：“读书不为文艺，选官不为利养，唯知义者能之。今世仕宦，多用贪墨败官，皆苦于饥冻，不能自坚者耳。丈夫子处世不能饥寒，虽一小事，亦不可立，况名节乎？汝试以吾言求之！”先生工于诗，尝命某属和。或言：“令之子欲就举，诗非所急，得无徒费日力乎？”先生曰：“君自不知：所以教之作诗，正欲渠不为举子耳。”盖先生惠后学者类如此，不特于某然也。先人既罢官，某留事先生又二年，然后归。先生殁于成皋。其子思温，归葬乡里，以书抵某，言：“吾子往年赴吊成皋，曾以墓铭为请；今卒事矣，愿有以慰不肖孤之心。”某谢不敢当。六七年之闲，思温之请益坚。辛丑之秋，又属其外兄牛元伟来，致辞曰：“先子生无一命之爵，殁无十金之产，赍志下泉，有识兴叹。授业得如吾子者，且不能一言半辞以见于后世，其命之矣！”某再拜曰：“仆有罪。”乃叙而铭之。先生讳天挺，字晋卿。先世有自太原迁上党者，宋末又迁陵川，遂为陵川人。曾祖讳元，祖讳璋。考讳升，以选择为县功曹。至先生之伯父东轩先生，始宦学，蔚为闻人。先生少日举进士，豫春官氏荐书，便能出诸公之右。多疾早衰，厌于名场，遂不就选。贞祐之兵，避于河南，往来淇、卫之闲。为人有崖岸，耿耿自信，宁落薄而死，终不傍贵人之门，故时无料理者。以某年月日遘疾，春秋五十有七，终于寓舍。临终浩歌自得，若不以生死为意者，其平生自处为可见矣。前娶同县张氏，继室高平司氏。子，男一人，即思温也；女一人，嫁进士侯公佐。男孙三人：曰经，曰恒，曰彝，经最知名。女孙一人。弟天禔，从弟天祐，犹子思忠，皆有声场屋闲。铭曰：

　　笃于其资，诚于其思。行可以士矩，政可以吏师。奉璋峨峨，其谁曰我私？畀镃基而夺之，时操利器而莫施。穷巷抱书，在涅而不缁。曳履商讴，长与世辞。宁以一寒暑往来之暂，概细人而怨咨。良璞含光，平价不赀。弃掷泥涂，识者涕而。孰物之尸？孰命之司？吾欲问之。有如先生者而止于斯，有如先生者而止于斯！

　　曹征君墓表

　　岁丙午秋九月日，曹征君子玉，以疾终于襄阴之寓舍，春秋七十有四。鸣呼哀哉！世岂复有敦庞耆艾之士如君者乎！始予在京师，登君乡先生礼部闲闲公之门，公每论人物，及君姓名，必极口称道，谓：“今人少见其比。”其后，见君于方城，介于太原王右司仲泽，乃定交焉。君长予十七岁，予以兄事之。壬辰之兵，君流寓宏州。癸卯冬，予自新兴将之燕中，乃枉道过之。死生契阔，始一见颜色，握手而语，恍如隔世，不觉流涕之覆面也！又五年，予闲居乡里，与君相望六百里而近耳。妄人有传予下世者，君闻之，寝食俱废，至问之卜筮，及就日者王希道，推予禄命，以自开释。已而，知其妄也，又为之喜见颜闲。居未几，闻君九月之讣，予为位而哭，且为文以哀之。孤子汝弼，徒步至云州，求予铭先人之墓，不及见而去。君之孙孝，待于镇州者，又三数月矣。追念平生之言，乃泣而铭之。君讳珏，姓曹氏，子玉其字也。世为磁州滏阳人。曾大父圆，大父莘，父璇，皆潜德弗耀。君生数月而孤，养于祖母史氏。少长，教之读书，学性颖悟，有成人之量。及就举选，即有声场屋闲，以两赴廷试，移籍大学。时辈翕然推重之。君资禀厚重，接物诚实；世俗机械，举不知有之。居方城二十年，教授为业，仅可中人之产。长子国器，力于干蛊，故君得优游自便。宾客过门，厚相接纳，为具丰洁，不类寒士家。不独公卿达官爱敬之，至于军府悍卒，闾巷细民，望君褒衣皤腹，言笑和雅，亦皆欣欣焉。尝再娶。未几，妇卒。其父哀悼成疾，君往候之，问之所亲云：“公初不病痛，女嫁未几，而徒捐殓具耳。”君尽其所得者值百金，并两女使，悉归之。方城人有仓猝避吏，留一箧而去者，君敕家人毋敢窃视。事定，其人复来，发箧验之，贮金满中，而封识宛然如手未尝触者。君之廉，类如此。正大末，京南大司农杨公叔玉、丞康公伯禄荐君及猗氏嶭曼卿、武陟宋予之、武清张仲升、汴梁高振之、大名王大用等六人文章德行，乞加官使，以厉风俗。事闻，征聘有期，会兵动而罢。里中郭提控者，丧乱中聚老幼数千，守一砦自保。人有诬郭啸聚为乱者，州将捕系之，将至不测。时立州治大乘山。君就为申理之。郭以无罪；而君几为道梗不得还。避兵之民，无所逃死，君择贫病之尤者留养之，赖以全活者甚众。群不逞乘乱欲以兵相加，父老有晓之者，云：“而曹粗暴如此，独不愧曹先生父子邪？”居襄阴又十年，依尚书李仲臣。仲臣为之起庙学，以师席奉君。州人化君之德，文风为之一变。君既老，自号嚣嚣老人，有《卷澜集》三卷，藏于家。君凡六娶，曰陈氏、徐氏、张氏、陈氏、顾氏、前君卒；曰姞氏，今无恙。子，男二人：曰国器，字大用，陈出也，端愿而信，有君之风，不幸殁于京师之兵，士论惜之；汝弼，顾出。孙一人，即孝也。曾孙二人，幼，未名。女孙一人，尚幼。铭曰：

　　仁信而笃诚，宽博而和平。以儒行概之，众善具并。何负于人，而不能百龄？岂无百龄？孰愈君之名？城郭千年，贞石有铭，曰：是维子曹子之墓，尚可以为乡人之荣。

　　卷第二十四

　　碑铭表志碣

　　真定府学教授常君墓铭

　　元光癸未，予过郾城，见麻征君知几，问所与周旋者，知几以镇人常仲明、中山赵君玉对。及仲明来馆客，因得接杯酒之欢，然未款也。北渡后，来镇阳，仲明在焉。予首以知几存殁访之，仲明言：“辛卯秋，边报已急，以内乡深固，可以避兵，且有吾子在，吾三人议南下。知几卜之，不吉，乃止不行。及被兵，知几病困中，尚以前日犹豫不行为恨也。”予初谓知几少许可，而独于仲明有“端人”之取，固已慕向之。及知几将迁内乡，托于予者为甚厚。仲明之先世，又出于代雁门，用是交遂款。如是六七年。岁辛亥九月晦，自太原东来，过仲明之门，而仲明之下世十许日矣。孤子德雅知予敬其先人，涕泗以墓铭为请，予复之曰：“此吾之志也，奚以请为？”乃作铭，并谕次之。君讳用晦，姓常氏，仲明其字也。上世家崞县大木张家里，而墓于泉福乡之石鼓原者，不知其几昭穆矣。见于元祐中进士赵子良所撰墓铭云。常氏世豪于财，以孝弟力田见称。宋初世，有讳素者，娶皇甫氏，生子庆；庆娶康氏，生子玘；玘娶檀氏，生子五人：长曰俊，次曰善。俊材干宏博，殖产益丰，取予之际，己薄而厚于人。家近云朔塞，群从率以武艺相尚，有“捉虎常氏”之目。娶王氏，生四子，二子起家。善以胆勇推择为乡兵指挥使。俊之长子曰宗亮，慷慨多气节，中武举，官修武郎、鄜延路第四将，仕至知文水县事；宗彦以骑射应募，官保义郎、河东路第四部将。文水，即君之曾祖也。金朝初，避汉阳质子之役，族属散居，有从建炎南渡而贵官者，有留居东门卢利者，有析居柏仁坊鹿者。文水居迁河朔，寓居平山，遂占籍焉。生九子：其一为比丘，余八子，娶两族，先后无闲言。时人为之语曰：“三刘五李，和义无比”，是则文水之家政可见矣。君之祖讳大安，初东来时，道卒于黎城。父讳振，孝悌忠信，不学而能，好结交文士，自以不习儒业为愧，一意课二子学。君之弟鼎，字仲华，甫成童，能属文，乡长者以伟器期之。未冠，而卒。故君强学自立，以成父志，自少日，有声场屋闲。游梁之后，交文士益众，赋业外，他书亦能研究。国医宛丘张子和推明岐黄之学，为说累数十万言，求知几为之润文，君颇能探微旨。亲识闲有谒医者，助为发药，多所全济，病家赖焉。资禀淳质，言行有法：遭值乱离，知时命不偶，安贫守分，不为风俗所移；旅食仅足，而继困之义无废；年德俱茂，而卑牧之心愈笃，评者谓：“先世之义侠，闺门之婣睦，传至于君，故家遗俗，有自来矣。”真定幕府以君承平学舍旧人，文行兼备，任师宾之位，辟本路府学教授。在职数年，士论归之。不幸遭疾，临终二三日，执笔纪先世事迹，垂示来裔。饮酒谈笑，与家人诀，怡然而逝。春秋七十有四，实辛亥之九月十九日也。夫人刘氏，前君二十七年卒。继室李氏。子德，彰德府宣课使。男孙小字举孙，尚幼。德以某年月，举君之柩，祔于滹河西岸班家里之先茔。礼也。铭佚。

　　善人白公墓表

　　岁辛亥，冬十有二月，河曲白某，持雁门李某所撰先大夫行事之状，请于某曰：“先大夫弃诸孤之养，内翰王君从之实表其墓，礼部闲闲赵公为之书，并以“善人白公墓表”篆其额。某时阶止六秩，未及赠官之制，故王君弗克载；遭离板荡，闲闲手笔亦复失之。某惟先大夫积德累行，躬不受祉，子男之爵，仅见于告弟之书，而使之旌纪寂寥，随世磨灭，孤奉义方之训，不肖孤死不瞑矣。敢以通家之旧，属笔于吾子，幸为论次之。”谨按，公讳某，字全道，姓白氏。其家于河曲者，不知其几昭穆矣。曾大父讳重信，大父讳玉，父讳仲温，皆潜德弗耀。公生十二岁而孤。妣李氏，弱无所依。舅氏僧法澄为经纪其家，拊育训导，恩义备至。及长，乃能自树立，营度生理，日就丰厚。其后澄殁，公不忘外氏之故，丧祭之礼有加；又为建贰茔于白氏丘垄之侧，一以祔外祖氏，一以葬澄。初，僧舅既奉浮图，愍其家事不传，为李氏置后，意甚专，初不以异姓为嫌。已而事不果行。公承舅氏之意，挈此子养于家，以昆弟待之。大定初通检，因附属籍。舅已亡，又历三推之久，弟为妄人所教，遽求异财。公欣然以美田宅之半分之。人谓：“同胞而至别籍，往往起讼。白公乃无丝毫顾藉意，是难能也。”太原赵进规从其子文卿在官下，尤相叹异，云：“古人以阴德见称。如白全道，非但阴德，乃显德也。”司户王伯常尝都督部民之不率者云：“汝独不能效白君，以礼治身，以义教子耶？”其为名流所重如此。崇庆壬申，避地太谷，不幸遘疾，春秋六十有九，终于寓舍，实八月十九日也。越七日，诸孤护丧归，祔于河曲王家里西原之先茔，礼也。初娶王氏，再娶李氏，皆前公卒。子，男五人：长曰彦升，留心典籍，而不就举选；次曰贲，广览强记，尤精于《左氏》，至于禅学道书，岐黄之说，无不精诣，弱冠，中泰和三年词赋进士第，历怀宁主簿、岐山令，远业未究，而成殂谢，士论惜之；次曰华，贞祐三年进士，历省掾，入翰林，仕至枢密院判官、右司郎中；次曰僧宝莹，以诗笔见推文士闲，有集行于世；次曰麟，蚤卒。女四人：长适州吏目杨桂，次适大族张访，次适进士贾铎，次未嫁而卒。彦升、女杨、女张，王出也。男孙五人：曰嗣隆，以荫监荥泽酒；曰忱，曰恒，皆习进士；曰常山，曰中山，皆尚幼。女孙二人，皆适士族。曾孙三人：中和、泰和、安和。女一人，尚幼。公资禀聪悟，而谨厚自持，略通经史，精究历算，中年耽嗜佛书，皆所成诵；为人敦信义，乐施予，一言所诺，千金不易。家人化之，皆以贤行称焉。正大中，累赠中大夫、轻车都尉、南阳郡伯。两夫人，南阳郡太君。维火山自太平兴国中升为军，虽有学校，而肄业者无几。宣和末，仅有上舍宋生。历大定、明昌官学之盛，然后公之二子擢巍科，取美仕。邦人筑亭。以‘荣乡’名之。屏山李君之纯为作记，辞与事称，相为不朽。故公虽躬不受祉，所以起其家与善化一乡干，其利岂有既耶？铭曰：

　　齿以德尊，师以道存，习俗以教迁。惟仁人君子之所居，若时雨然。羽山之颜，疵厉为蠲。愧心发之彦方，学业复于谯玄。礼所以祠乡长者，而传书先贤。在昔兵屯，河曲雄边；爰及公家，乃诵乃弦。身为义方，奉之周旋。两息蹁蹁，起为儒先。岌彼荥台，大伏在泉。振而鼓之，有光属天。仲也铜章，惠浃岐岍；叔也奉璋，入侍禁垣。蔼兮芝兰之庭，炯兮珠玉之渊。州里趋风，媚学跹跹。至于余波所及，且孝弟而力田。古有之，种德欲深，望岁百年。有相之道，理无空捐。禄匪我荣，殆以为党塾亡穷之传。乐石有铭，表公之阡。异时配县社之食，尚有考焉。

　　南峰先生墓铭

　　先生讳豫，字彦先，姓吕氏。怀州修武人。祖道，父炎，皆力田为业。先生自成童知读书；既冠，游学东州，以《易》为专门，经明行修，高出伦辈。醇德先生王广道，特器重焉。一时名士，如秀容折安上、济阳王善长、安阳苗景藩、馆陶段彦昌、冠氏孙希贤、田子发，从之学者甚众。故家近太行五峰山，因以为号，示不忘本也。有《易说》若干卷，传于时。宗室复兴镇大名，闻先生之名，延致门下，以师礼礼之。初取馆陶汲氏，继室清平丁氏。先生往来两县之闲，为人廉介沉默，为里人所尊。贞祐之兵，谓所亲言：“吾年八十有四，天数当尽癸酉，唯有坐待归尽而已。”是冬，在所残破，吾民老幼相与逃亡。先生喟然叹曰：“癸酉之期至矣，明日有乘白马、衣皂衣、挟弓矢、驰逐于社原桑林之下者，吾死此人手矣。”诘旦，果有逻骑到，物色悉如所言。先生欣然就戮，实十二月之二十三日也。兵退，孤子天民收葬于馆陶大张里之东原。壬子之冬，距先生之殁四十年矣，天民与好问有通家之好，以墓表见属，余亦惧先生之潜德将随世而磨灭也，乃为之铭。天民尝任冠氏主簿。孙二人：长曰长庆，次曰公孙。铭曰：

　　被发衔刀，祸孰与迁？弹琴视景，命何可延、诚使之禽息鸟视而终白首，固已无贵于期颐之年。老聃玄虚，庄周氏之自然，死以为真，兀以为全。宁薪火之可续，直土梗之自捐。若夫鸿毛权重轻所宜，熊掌定从违之先，有岩墙之疾趋，有白刃之径前。唯其知命而安于命，此深于《易》者之所以贤。

　　临海弋公阡表

　　公讳润，字天泽，姓弋氏，系出临海。占籍汝州之梁县者，不知其几昭穆矣。大父整，生二子：长曰洪，次曰海。洪娶张氏，二子：曰祐，曰福。海娶酒氏，公，其所生子也。弋氏自先世不异财，公蚤孤，能自树立如成人，事从兄祐殊恭逊。祐尝以事客内乡者二十年；比还，公殖产倍于旧。祐归，求分居，公谓祐言：“家所有，皆父兄所积，润但谨守，仅无损耗耳。兄幸归，请悉主之。润得供指使，足矣。”祐悔悟曰：“吾弟忠敬如此，我乃为谗口所闲，惭恨无所及，尚欲言分异邪？”乃更相友爱。官以公家赀雄一乡，且胆勇过人，选之督捕盗贼。所至以恕心为质，盗亦不敢犯。由是名声籍甚，县豪杰多畏服之。乡之恶少，以犯法为常，每以理训谕之，遂有向善者。贞祐丙子，潼关破，汝、洛被兵，居民保险，多以私怨相劫杀，官不能制。公杖策往来山闲，为之开谕，辞情恳到，斗者感悦，各平分而退，多所全活。公出大家，举措不碌碌，振赡贫乏，婚嫁孤幼，有古豪士之风。手力绝人，而资禀谦退，有相犯者，未始与之校。喜为人解怨嫌，乡邻诉讼，往往不于官，而于公。长吏亦时以委之。尝曰：“县外有弋某，横逆无从生矣。”其为人所倚信如此。中年，喜儒学，折节下士。以实丰多文士，结夏课者多，故久居之以便诸子之学。士子不能自给者，为之经理日事，使得卒业。同郡张翥雄飞，资颖悟，日诵万言。公得之童丱中，妻以甥，且招致其家，遂登进士第。及将莅官，复殷重教督。翥卒为良民吏，河阳人至画像事之。壬辰，河南破，公挈家避于西山。山栅破，公家亦被驱逐。一卒见公稠人中，请于主帅云：“此吾乡善士，其纵遣之！”帅遣公举家去。是夜，所俘悉坑之，里社为空，公家独全。亲旧叹曰：“为善之报，见之今日矣！”明年春，乡郡游骑遍满，公自度不能受辱，乃自投水中，得年若士，实某年月日也。娶田氏。子，男三人：长彀英，师事程内翰天益，未冠，为乡府所荐，再赴帘试，文学行义，高出时辈，兵间，以功授本州防御副使；次世英，亦业进士，信厚如其兄；次庭英，七岁应童子举，年十八，义侠有父风，州被围，率壮士三十辈，溃围而出，与千骑遇，且行且斗，从旦至暮，有被数十创而战不衰者，骑兵解去，远近莫不叹伏。北渡后，殁于某所。女一人，适张氏，仁让有“女士”之目。孙二人：惟敬、惟友，皆习儒业。彀英等以某年月日奉公衣冠，葬于同德里西南原之先茔。彀英，予交游中最可保任者。以墓表为请，义不可辞。乃为论次之，而系以铭。其辞曰：

　　汝水兮洋洋，山木兮苍苍。有墓其旁，是惟弋公衣冠之藏。子孙豆笾，岁时蒸尝。魂兮来归，安此故乡！吁嗟公兮，百夫之防！惟其勇而进于学，所以为自胜之强。沉潜可以屈犷顽，直谅可以扶善良。禁诃瘅刚，莫我敢当。徼巡周庐，而辱在抱关；为王前驱，而弃之戎行。孰侯伯之不如，仅斗食之见偿。惟禄不计庸兮，知赋分之靡常。颓波天来，一柱独障。彼囚虏之自甘，此慨然而国殇。志士不忘在沟壑，宁以假息而为长。使夺志而皆可，在立懦其何望？自古皆有死，惟义亡与亡者为不亡。铭其表之，尚以发幽潜之光！

　　蘧然子墓碣铭

　　泰和以来，天下以能书称者，礼部闲闲赵公。学者多效之，而但得其形似而已。南渡后，始有蘧然子已。蘧然子笔势飞动，得公不传之妙。故一时学公者皆不及，而公亦有咄咄逼人之叹。宗室胙国公，文采风流，照映一时；而蘧然子乃得以布衣从之游，与之商略法书、名画，笔虚笔实之论，独得于任南麓王黄华之后。君于真赝，则望而知之，胙公亦以真赏称焉。予官京师，始用二公意交之，而未款也。乱后，予客冠氏，蘧然子亦来东州，每见之，必连日竟夕而不忍去也。大概蘧然子少出闾里间，其晓音律、善谈笑，得之宣、政故家遗俗者为多。及长，厌于游荡，乃更折节，取古人书读之，久而学书学画学诗学论文，立志既坚，力到便能有所得。为人强记默识，不遗微隐。唐以来名家者之诗文，往往成诵如目前。考论文艺，解析脉络，殆若夙昔在文字间者。画入能品，诗学江西派，至于《黄石庙》等作，今代秉笔者或亦未可轻议。东京大内隆德、太一故宫，楼观台沼，门户道路，华木水石，悉能历数之，听之者晓然如亲到其处。至于宋名贤所居第宅坊曲，与其家行辈群从，孙息姻娅，排比前后，虽生长邻里不加详也。尝往长清一禅寺中，与僧谈，僧言《五派传授图》大不易作，蘧然子笑曰：“易与耳。”因索笔作图坐中。他日以旧本证之，不毫末差也。予居东州久，将还太原，行有日。蘧然子闻之，诵予诗文，恨相见之晚，而相从之不得久也，为之泣数行下。丁酉冬，复来东州，而蘧然子下世已数月矣。其婿商挺孟卿为予言：予已北归，蘧然子为之饮食不不美者数日。家人辈问言：“元子得归，在渠为可喜事，而公为之捐眠食，何也？”蘧然子曰：“是岂儿辈所能知也哉？”他日，孟卿示予蘧然子故书，凡予所谈，往往记之纸墨间，予诗文则闲亦记之也。因窃为慨叹：蘧然子平生交不苟合，人与之言，一不相入，挟杖迳去，不返顾。其所以爱我者乃如此！予愚谬，不足比数，何以得蘧然子如此哉？天下爱予者三人：李汾长源、辛愿敬之、李献甫钦用。是三人者，皆有天下重名，然长源瘐死西山狱中；敬之则被掠而北，为非类所困折，死于山阳；钦用从死淮西，时年未四十也。予常以三人者之后，当无有收众人之所弃，曲相奖借如渠辈者；晚节末路，乃复有一蘧然子。思欲与之邻屋相往来，杯酒相乐就，渠所谈如东京故事者，悉记录之。曾不五六年，而又若有物夺之而去者。岂予赋分单薄，善于招殃致凶，所与游者，皆为所延及邪？不然，何夺吾蘧然子之遽也？蘧然子讳滋，字济甫，姓赵氏。本出冯翊。其大父天会、贞元间来，为汴梁户籍判官。卒官下，妻子不能归，遂为汴人。父讳青，字汉卿。蘧然子三男：长某，次某，兵乱中所失；小子尚幼。二女，次即孟卿所娶者。蘧然子春秋五十有九，以病终，权葬于东平沂州门之外若干步。庚子。岁除日，予实铭之。其铭曰：

　　积之之深，守之之坚，传人之所不传，兼人之所独专。自拔泥涂，如蜕而仙。文以表之，慰彼下泉。顾虽爱我，岂以一言而敢私焉？

　　苏彦远墓铭

　　彦远讳车，姓苏氏。世为真定人。彦远，其字也。高祖，中大夫、通判成都府。子赟，以父荫补官，中遭大乱，不能归。赟，金国初，由换授至朝散大夫。祖仲文，胡内翰砺榜登科，终于朝奉大夫、潞州黎城令。父世偁，以荫补官宣武将军、。宿州灵壁主簿。彦远，灵壁君之长子也。初以父任为河北西路转运司押递、监平舆阳步店商酒，再监曲阳之龙泉，俱以课最闻。升真定酒使司监，羡及百分。贞祐二年八月朔，当满替，明日，府官吏以兵至弃城，而彦远守职如故。事定，以羡余进四阶：城守三阶，循资一阶；授归德下邑主簿。未赴，丁太夫人王氏忧。服除，新制行，当再历诸司，授蔡州税务使。羡及二分有奇，擢卫州获嘉县令，召为南京广贮仓监支纳，除蔡州观察判官，留为丰衍东库副使，官镇国上将军。北渡之后，闲居州里，以壬子年二月晦日，春秋六十有四，终于家，后三日葬于元氏县赵同里之先茔。先娶马氏，前卒。再娶邓氏。子一人，名庆，蓝田尉，官宣武将军，年三十二，殁于王事。弟信武将军、陈州项城主簿，卒。犹子四人：德谦、德普、德恒、德履。彦远资禀仁厚，自幼重惜物命，有不忍之爱。及登仕版，喜于结纳，周急继困，不为明日计；力或未足，亦强勉为之。故人人得其欢心，至于当世名士尝与彦远周旋者，亦皆称道之。予识之汴梁；汴梁破，见于夏津，于镇阳，凡二十年，每叹其安贫自乐，不肯一傍时贵之门，虽士夫之守死善道者不能过，而或者乃以任子概之，可乎？盖予于是乡，得两人焉：曰常先生仲明，而彦远其一也。仲明之殁，予既表其墓矣；若彦远者，可独使之随世磨灭与？乃作铭，授其弟彦和，使刻之。铭曰：

　　其应物也圜，其立节也坚。有来千金，散而浮烟。虽游道日广，而所得皆贤。幅巾来归，一室磬县。州里督邮。漠然少年。顾不屑于谢仁祖之米，宁就陶生而乞怜？贪夫徇财，夸士死权。河朔诸豪，角逐相先。万物并流而金石止，信贤否之天渊。赵郡之苏，族世蝉嫣。南渡崩奔，混为齐编。盖君以宗起，而名氏待君而传。我为铭诗，表君之阡。百世而下，有考于乡人之传信者，尚有警言焉。

　　卢太医墓志铭

　　卢尚药讳昶，世家霸州文安，今为大名人，以方伎有名河朔。政和二年，补太医奉御，被旨校正和剂局方，删补治法，累迁尚药局使。自幼传家学，课诵勤读，老不知倦。岐、黄、雷、扁而下，其书数百家，其说累数百万言，闳衍浩博，纤悉碎杂，无不通究；而于孙氏《千金》，尤致力焉。故其诊治之验，颇能似之。春秋虽高，神观精明，望之知为有道之士。年寿八十有七，自克死期，留颂坐逝。著《医镜》五十篇，《伤寒片玉集》三卷。今其书故在。方伎之外，复达治心养性之妙，如云：“人生天地中，一动一息，皆合阴阳自然之数，即非漠然无关涉者，所为善恶，宜有神明照察之。”又曰：“人为阳善，人自报之；人为阴善，鬼神报之。人为阳恶，人自治之；人为阴恶，鬼神治之。”又曰：“养气莫若息心，养身莫若戒慎。”又曰：“冥心一观，胜负俱捐。”此虽前贤所已道，至于表而出之，既以治己，又以及人，非仁者之用心乎？其康宁寿考，五福俱备，非偶然也。昶与予有姻戚之旧，因其子孙归葬，书以贻之，欲其乡人知此家出予门久，而予亦知其人之深也。铭曰：

　　岐、黄圣学，炳如日星。苟非其人，道不虚行。惟尚药公，有得《内经》。探病之源，起死而生。为医作镜，底里洞明。道风既扇，取重汉庭。阳报沓来，寿考康宁。翛然坐逝，归神太清。大河安流，扶卫厥灵。扁鹊汤阴，实魏大名。遥遥华胄，复起魏京。古今世业，前后家声。遗书具在，永为世程。

　　张遵古墓碣铭

　　南宫张伯全，将以某年月日，举其先人之殡，祔于县西南张平里之先茔。伯全雅从予游，因以碣铭为请，曰：“维张氏上世自太原来，居南宫，以医为业者八世矣。先人资禀仁恕，切于利生。贫家来谒，率欣然为诊治，或资之糜粥之费，不特不责报谢而已。州里医流，无虑百辈；先人之学，号为该洽，恂恂退让，不自炫鬻。文士过门，接其余论，以自裨益，故时誉独著。先人殁于大安庚午。不肖孤才二十许耳，遭罹兵乱，转徙南北，仅有归顾之望。今当勉卒大事，勒铭墓道，诚得吾子论次，使不随世磨灭，瞑目不恨矣。”伯全往往在郾城，洎麻征君知几、张尚医子和，推明河闲刘守真之学，所以通其塞而救其偏者，用力为甚博。尝谓人言：“不肖于世业，不敢不勉，至于以医为治生之具，则死不敢也。”予谓伯全斯言，可以考见其先人平生矣。乃为之铭。伯全之先人讳师文，字遵古，年六十，终于家。其铭曰：

　　茫茫之原，累累之阡，行人而归，何千万年？有子而传，孰不欲扬其先？今君独然。修德则人，而死而不亡则天。吾是以知人之贤。

　　张君墓志铭

　　洺水张澄仲经状其先人博平君行事，谓好问言：“澄不天，生四岁，先君捐馆舍；愚幼，藐然不克当大事，至有旌纪寂寥之叹。二十年之闲，蒙赖先德，得俎豆于士夫之末。念欲追志墓穴，以俟百世；诚得吾子辱以铭赐之，不肖孤死不朽矣。”好问不敏，然以不腆之文，得幸于仲经，侧闻先大夫之字有年矣，其可辞哉？乃述而铭之。按，张氏本出于辽东乌若族，国朝并乌若，迁之隆安，以世官统之。至公之考黄县府君，讳某，字某，正隆闲，官洺水，遂为洺水人。公即黄县之仲子也。讳某，字子厚。资颖悟，略通经史，工书翰，医学亦过人。黄县初令栾城，召赵隽德新授馆。德新名士，仕亦达。公与兄腴味道从之学。德新爱公，有“千里驹”之目。年十七，黄县下世。太夫人吴氏，出介休衣冠家，治家严肃，人莫敢犯。知公有成人之量，即以家事付之。公内事母兄，外睦宗族，乡人称焉。凡有新衣，必先其兄之子，货财不以入其室。御童仆，有恩信，不妄笞骂，而人人敬畏之。味道娶妇不谐，日致恶语，尝欲绝之。公辞释百至，味道为感动，乃叹曰：“负此妪易，而违吾贤弟难。”嫂用是得不弃。太夫人疾病，公盛暑不解带，药必尝而后进。及居丧，以孝闻。明昌初，岁艰，以饥死者，十室而五。公日设糜粥，以赡旁近，病者亲诣护之，赖以全活者甚众。及公殁，人多为感泣。公以承安四年八月某日，春秋三十有五，终于洺州之寓居，葬城安吕彪从太夫人之茔。娶束鹿刘氏，同知睢州军州事德温之女。子男三人：长曰文，次曰庆，皆早卒；仲经，其季也。女二人，长适成安温氏，次适云中谷氏。公尝用黄县荫仕为监博平酒税，然非其好也。尝谓：士之有立于世，必藉国家教育、父兄渊源、师友讲习，三者备，然后可。杜牧之论唐舜以来，下迨列国之贤大夫，皆出于公侯之世。传记所载，有不可诬者。承安泰和闲，文治熠然勃兴，士生于其时，蒙被其父兄之业，由子弟之学，而为名卿材大夫者，尝十分天下寒士之九。要不必尽为公卿大夫，而公卿大夫之具故在也。古有之：“力田不如逢年，仕宦不如遇合。”又曰：“秖系其逢，不系巧遇。”如公者皆是也。今仲经学精而行修，声光烂然，高出时辈，隆安张氏，遂为海内文章家。推究源委，公可以无恨矣。铭曰：

　　履洁修体，柔嘉内美，充福不遐。哀哀苍天，孰使然邪？天邪人邪？其父母邪？从容以思，其得之邪？茁其芽，郁其华，其实孔多。父播而子获，穰穰满家。故曰：其源滥觞，其流江河。渊兮其未涯，不有以浚之，其末奈何？然则古所谓“不于其躬，必于其子孙”者，尚信然邪？尚信然邪？

　　卷第二十五

　　碑铭表志碣

　　族祖处士墓铭

　　公讳滋新，字仲美。弱冠就科举，一不中，即以力田为业。年五十有七，终于家，距今天子开兴壬辰，四十年矣。初病革，沐浴，具衣冠。子婿郭生者就诸妇取一物，将奉公，公恶其非礼也，而切责之。其平生自处为可见乎！为人寡言，言则微杂诙谐。所居韩严五社，聚落千余家，里中人日有聚话者，公时诣焉。山夫谷民，性既鄙朴，语又无根蒂，每及一事，则粗气叫吼，攘臂纷竞，移时不罢。公不得忍，必为解之。已而曰：“人言田舍翁不通晓，果然。”其人惭而去。日久惭者多，公至则稍又引去，至无一人留语者。叹曰：“乡人恶我邪？我不复出矣。”乃敕其子之规，之矩：“凡家之服食器用，必取诸左右而足，吾宁假人，不能假于人也。”自是，人罕见其面。妇班氏事公如事长，每问公：“今日欲何所食？”鼓腹良久曰：“此腹欲何食乎？此腹旦欲某食、午欲某食、晡欲某食。”家人如言而办。如是三十余年，乃终。世衰道丧，是非好恶无有当其实。其处是非、好恶之闲者，又不能以理自固，闻誉而喜，闻谤而怒，为一人所轩轾者多矣，况一乡之人乎？故尝论公：不合于一乡，将不合于一邑；不合于一邑，将不合于一州；不合于一州，又将不合于天下四方；不合于天下四方，其耿耿自信者，当犹一乡也。群众不能易其介，一物不能屈其志；生而知所以养，殁而知所以顺。古之特立独行、轻世肆志、隐居放言之君子，如是而止矣。殁而不书，族党之过，乃追为之铭。呜呼！此先君子之志，吾敏之兄欲成之而不及者也。铭曰：

　　志必于同，同则诡随。且欲异焉，是谓自欺。理有固然，荡如通逵。先之以司南，无容背驰。人取而已遗，百从而一违。匪直里闾，世所骂讥。吾宁汩浊流之泥？吾宁醊餔余之醨？吾宁反关乐我所知！来不为所招，去不为所麾。不屈之高，无贵可几。孰能自信于毁誉失真之后，如是之不疑？

　　承奉河南元公墓铭

　　公讳升，字德清。少不羁，喜从事鞍马闲，欲复以武弁取官；及长，乃更谨饬，举措不碌碌。明昌泰和，入仕路，非有梯级不得进。公闲居乡里，郁郁不得志，然日课家人力田治生，厚自奉养，禄食者不及也。贞祐丙子，自秀容避乱河南，客居崧山。时公已衰，无复仕宦意。亲旧竞劝之，乃始以兄陇城府君荫，奏补得系承奉班。明年，当调官，而以疾终于登封寺庄之寓居，春秋五十有五。曾祖谊，宋忻州神虎军将领。祖春，不仕。考滋善，柔服丞。夫人同郡史氏，无子，以从孙好谦之子搏奉其后。权厝金店东北一里所。道路阻绝，未卜归葬，遂为南迁第一祖矣。铭曰：

　　豪侠则乡土之旧，干局则父兄之传。武可以材选，可以吏迁；一命不沾，而老于编齐之闲。钻辞幽石，以慰下泉。

　　敏之兄墓铭

　　兄字敏之，讳好古。性颖悟，读书能强记，务为无所不窥。年二十，就科举。时东岩已殁，太夫人年在喜惧，望其立门户为甚切。及再试不中，意殊不自得。又娶妇不谐，日致恶语，遂以狷介得疾。尝作《望月诗》，有“莫倦夜深仍坐待，密云或有暂开时”之句。或言诗境不开廓，非佳语也。曰：“吾得年不能三十，境趣能开廓乎？”未几，殁于贞祐二年三月北兵屠城之祸，年二十九矣。呜呼悲哉！铭曰：

　　贾傅南州，鹏鸟告凶。买臣歌讴，戹死沟中。冯衍幽忧，桀妇是逢。子云自投，乃脱歆丰。莫难生才，百蛇一龙。有物妒之，随以祸攻。穹巷抱书，薇藿弗充。天门九虎，十上莫通。长恸之途，万辙一穷。斯前人所不免，顾独欲亢吾宗邪？

　　赞皇郡太君墓铭

</div>
    <div class="pagination">
<a href="遗山集_page50.html">上一页</a><span>...</span><a href="遗山集_page46.html">46</a><a href="遗山集_page47.html">47</a><a href="遗山集_page48.html">48</a><a href="遗山集_page49.html">49</a><a href="遗山集_page50.html">50</a><span class="current-page">51</span><a href="遗山集_page52.html">52</a><a href="遗山集_page53.html">53</a><a href="遗山集_page54.html">54</a><a href="遗山集_page55.html">55</a><a href="遗山集_page56.html">56</a><span>...</span><a href="遗山集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
