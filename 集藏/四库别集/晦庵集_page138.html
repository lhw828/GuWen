<!DOCTYPE html>
<html>
<head>
    <meta charset="UTF-8">
    <title>晦庵集 - 第 138 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 138 页/共 166 页</h1>
    <div class="content">

　　晦庵集卷八十三
　　钦定四库全书
　　晦庵集卷八十四　　　　　宋　朱子　撰跋
　　跋赵钤辖墓志
　　先王封建子弟蕃屏王室所以厚人伦而宁天下非独私其为力于已而已下及汉晋莫不由之虽其治乱得失有不齐者然要为宗社久长之计也唐自明皇疑忌诸王不令出閤后遂相踵以为家法是以享有天下余三百年而其子孙絶无闻于今者然则神祖之出宗支以仕州县其所以法前圣而鉴后王者圣谟逺矣以故靖康之祸近属虽颇北迁而疏逺在外者往往能建勲绩其抗羣盗拒仇敌而死其官守者亦不乏人若江东钤辖赵公是已其孙崇遵出此轴以见示因得反复诸公所记并感前事为太息而书其后独恨东莱吕舍人所撰碑铭今不复存当为求之其家以附益之又记顷年守潭考其祀典有绍兴初年死难之士四人其一兵官赵侯聿之亦宗室子城陷巷战骂贼而死防退事闻诏赠右监门衞将军然皆未有庙貌而寓祭他所因窃仰叹而深悲之即教纲纪并晋故刺史谯闵王等立象奉祠而为请于朝不旬日间即蒙报可赐其号曰忠节之庙徳意所加神人歆动非独诸君之灵为有归也今闻钤辖诸孙且将自列求所以易其名者以熹所为请额之事推之窃计厚骨肉之恩崇节义之劝圣朝于此正有所不宜吝也谯王亦晋宗室事具本传云庆元丙辰七月庚子具位朱熹谨书
　　跋刘杂端奏议及司马文正公帖
　　士大夫出身事主上则欲致其君为尧舜之君下则欲使其民为尧舜之民至于谏不行言不聴而洁身以去岂其心之所乐哉是以虽圣贤之处此不免迟迟其行而不忍为茍去甚或眷恋徘徊三宿而后出境其于君臣大伦恩义之际笃矣固不以茍得一时之虚誉为喜而轻去之也今观熙宁杂端刘公之奏议知其致君泽民之愿勤恳切至不啻其身之疾痛观司马文正公之遗帖见其忠君爱国而相勉以正之意又不胜其拳拳也呜呼盛哉然而道胜名立之言或者犹窃病之以熹而虑彼葢有激而云尔不然夫岂不知既有其实则名自随之在我固有不得辞者而当时风俗之厚习尚诚慤亦不以是为嫌也又况忠贤去国一时之心固不能无慨然者司志之士忧之过甚恐其以是而不能郁郁以久也则姑为是説以寛譬之是乃忠君爱国之尤者而犹深有望于他时也岂以近名为累而故为回隠以避之哉刘公之事绍兴大防晋陵张公记之已详一时众贤又从而推明之亦皆足以见其乡慕之意矣公之【阙】世孙君房又出以示熹使得托姓名焉自惟晚出何敢复賛一词于其间特因或者所疑而妄论之以附于后云庆元丙辰八月戊申朔朱熹
　　跋张忠确公家问
　　熹尝铭张忠文公之庙因得读其遗书而叹慕其风烈今又得观公子忠确公汾州家问尤深敬仰窃惟国家承平百年徳隆泽茂世臣乔木不为无人而一旦危难之际忠义之节乃独萃于张氏之一门其亦盛矣公之大节如青天白日固不待賛述而后明而熹独于其笔札之精谨见其神气之安闲于其家人父子之间见其誓死之外唯以收防遗孤为寄而无一毫内顾下流之私也呜呼非其胸中有以大过人者何以及此先觉有言慷慨杀身者易从容就义者难若公之死其真所谓从容就义者邪公孙行俭因友人余克忠以此轴见视三复以还为之感涕因敬识其后云庆元丙辰十月己巳
　　跋东阳郭徳辅行状
　　东阳郭君徳辅将葬其子淇不逺数百里过予于建溪之上状其行事一通以请铭而今四明帅守林公和叔前太府丞吕君子约又皆以书来言君之为人如状不诬可铭无愧也予虽不及识徳辅然以二君子之言而读其状见其好学乐善之诚忠厚防退之实心固乐为之书顾念比以多病心目俱衰凡铭之请所诺而未及偿者前后以十数所辞而不敢诺者又不止此今复安敢越次开端以来怨詈因谢不能而淇请益坚予悲其意乃为书其行状之后如此而归之抑林吕二君子皆非轻许人者其言固足以信后世矣又何竢于予铭哉庆元二年九月丁丑朔旦新安朱熹书
　　跋许侍郎诗卷
　　侍郎许公经事综物之才见于已试其为文章盖直吐出胸中之蕴未尝屑屑焉为如是之言也其孙建阳丞公视熹以公手书诗卷观其长篇大句固自雄健豪逸磊落惊人而新宅书懐近体诸作又皆律切精穏不留缝罅亦足以验其才力之有余无所施而不可矣熹与公俱江东人所居徽饶之间相望不百里独恨生长闽峤不及识公顾今如此乃获窥其笔迹而因以得其为人岂非幸耶庆元丙辰十月丙午朔旦婺源朱熹书
　　书河图洛书后
　　世传一至九数者为河图一至十数者为洛书考之于古正是反而置之予于啓蒙辨之详矣读大戴礼书又得一证其明堂篇有二九四七五三六一八之语而郑氏注云法文也然则汉人固以此九数者为洛书矣閤皂甘君叔懐欲刻二图山中览者未必深考又当大启争端聊书以识之庆元丁巳上元节日遯翁书
　　跋万君行事后
　　自乡举里选之法废取士者先文艺后材实于是野多遗贤朝多旷位而治具民俗每不能无愧于前世读正父所论著其舅氏万君之行事而以视于当世之人材其亦足以观矣正父好古多学深有志于治道而其笔力从横词气雅健又如此亦所谓似其家姓者耶
　　跋吕范二公帖
　　后山谈丛记苏端明当国恤时与人书疏疑于当慰与否而罢乃载前辈往还慰状以正之今观吕正献公帖乃知当时此礼固已通行亦臣子之心不能已者不审苏公何所疑也仁宗皇帝慈俭之徳冠冕百王而因山之奉烦费若此岂其心哉宜乎老苏先生有华元乐举之讥而忠献韩公不敢辞其责也然此帖所云置司裁损仍是韩公当国时事亦足以验其悔悟之实矣此其所以为韩公者耶吕公幅纸之间爱君及民拳拳不舍其于刘公心期所防必有不约而同者览之令人感叹不能已范忠宣公平淡忠恕雅不欲以智名勇功自见故熙丰间授钺临边数被谯让观第二帖可槩见矣然迹其平生排濮议争新法干忤君相无少顾避最后论捄元祐诸贤卒与同贬盖终身无所屈则又岂非所谓仁者之勇哉其于刘氏姻好绸缪盖亦声气之同非茍然者子夷得其家学之传不卑小官直道自信东莱吕舍人亟称之览者其亦考焉庆元丁巳中元节前二日朱熹敬书
　　跋度正家蔵伊川先生帖后
　　颐谨诣行馆拜谢长官秘书十月日河南程颐状正为遂宁户掾友人王君世垕数数为正言城西傅君光家蔵先正韩范诸公手迹甚富乃祖大夫公嘉祐初实见濂溪周先生于合阳求教先生手书家人艮遇等説赠之其后程太中公知汉州大夫公时为邑西川又得交伊川兄弟间手笔相问往往皆在正每见王君必悉意咨恳属以访求周程诸先生手迹庆元二年正月四日王君忽自山中来谒讲礼已袖出伊川先生手状一幅徐加考订殆先生入蜀时笔也大夫公集以为日记册此版起六月终七月十六日内载王氏父子吕氏兄弟迁擢盖熙宁间日报作细字背面皆满先生字处阙之独得不谩又问濂溪书曰亡矣正且悲且喜谓王君曰正不敏读诸先生遗书学其学求其道今十年余矣每见当时一事一物如南国之棠曲阜之履旁皇不忍去之也今此纸幸脱于败烂之中然诸先生所以开示后世者世方以为竒货安知叔孙武叔辈见之不遂投之水火耶为我谢傅君正奉藏之俾勿壊其年秋傅君来言曰先生之书谨如命大夫公讳耆字伯夀名在元符党籍光字用之世垕字叔载后学乐活度正谨书
　　傅君周旋周程师弟子间知所主友而伊川先生手刺谒谢为礼亦恭则其人之贤不问可知度君求访之勤意欲甚美濂溪先生往还遗迹计其族姻闾里之间犹有存者度君其广询之当可得也尝读明道先生顔乐亭诗其卒章曰井不忍废囿不忍荒呜呼正学其何可忘然则熹之所望于度君者又不専在于此也度君其益勉之哉庆元丁巳七月二十二日朱熹书
　　跋张敬夫与冯公帖
　　此张敬夫与缙云冯当可书也味其词意知其一时家庭之间定省从容未尝食息不在中原之复令人感慨不已冯公独不及识然尝见故端殿汪公甚推重之近得其文集读之论议伟然而所论人主正心亲贤为所谓建极者明禹箕之传破诸儒之陋乃适与鄙意合尤恨不得一见其面目而聴其话言也庆元丁巳七月二十五日新安朱熹书于建安坤峡之野店
　　跋孔君家藏唐诰
　　阙里裔孙孔仲良以乡贡明经仕唐正元大和间至莆田令卒官因家焉子孙散居民伍无复显人绍兴中熹之友括苍吴任授室其门间以其家所藏告身家牒世谱相视皆唐世旧物牒又其应举时所通具列三世官讳独曽祖文整名见谱中乃袭文宣王齐卿之别子而齐卿实先圣第三十有七世孙也考之元丰版本袭封家谱皆合推而下之得莆田令君则为第四十有一世矣牒颇残缺无州里而以洪州之印欵其缝视其告则以为泗州连水县临淮乡进贤里人岂其寓于洪耶告身凡七通其二为令君之父丞公所厯南顿溧水二县尉其五为令君明经冬集全椒尉青阳丞及莆田考课皆尚全好独莆田令为誊本而其家自令君至此又已传九世矣熹得其书审订不谬乃以告于莆守傅侯自得令丘君铎请得更其版籍为至圣文宣王第四十九世孙孔宜户二公欣然许诺即施行之时绍兴二十五年乙亥嵗也后二十有六年宜之子幼夏乃以乡举试礼部又数年知县事廖徳明为摹刻其告于县斋然其跋语以令君为三十八世则为小差幼夏以其墨本来因记旧事辄为书之且使摹其家谱世谱及南顿溧水二告并刻于家而附以令君以来世次之属使后有考云庆元丁巳中秋日朝奉大夫朱熹书
　　跋孔毅夫谈苑
　　孔毅夫谈苑清江张元徳藏其手稿然多是抄取江邻防嘉祐杂志中语此本方是一传以失校已多脱误又世传孔书有珩璜新论者多是类集古今事实之近似者而一本附记近世见闻数十事自赵献公以下无不遭其诋毁尝细考之笔势不甚相似或好事者附益之惑乱后生甚可恶也因阅此帙笔其后以晓之庆元丁巳八月晦翁
　　跋十七帖
　　官本法帖号为佳玩然其真伪已混殽矣如刘次庄有能书名其所刻本亦有中分一字半居前行之底半处后行之颠者极为可笑唯此十七帖相传真的当时虽已入官帖卷中而元本故在人间得不殽乱此本马庄甫所摹刻也玩其笔意从容衍裕而气象超然不与法缚不求法脱真所谓一一从自己胸襟流出者窃意书家者流虽知其美而未必知其所以美也书词问讯蜀道山川人物屋宇图画至纎至悉盖深有意于逰览而竟不遂岂所谓不朽之盛事信难偶耶因念顷年庐阜终更诸公议遣使蜀而孝庙记怜不欲使之逺去议乃中寝然东留讫无补报而徒失西逰之便每以为恨今观此帖重以慨然又念僊逰之日逺无复有意于人世也熹记
　　跋杜工部同谷七歌
　　杜陵此歌豪宕竒崛诗流少及之者顾其卒章叹老嗟卑则志亦陋矣人可以不闻道哉
　　跋李伯时马
　　观龙眠飞骑图及读延之廷秀大防三君子佳句因思法云秀公语尤物移人甚可畏也庆元三年孟冬八日朱熹仲晦父
　　跋东坡书李杜诸公诗
　　东坡此卷考其印章乃绍兴御府所藏不知何故流落人间捧玩再三不胜敬叹但其所写李白行路难阙其中间八句道子胥屈原陆机李斯事者此老不应有所遗忘意其删去必当有説老翁并诗在老苏送蜀僧去尘之前必非他人之作然不见于嘉祐集亦不省其何説也彼欲并中老翁改顔易服不使人知而后篇遽有嫌瘦废弹之叹何耶然其言怨而不怒独百世以俟后贤而不惑则其用意亦逺矣哉庆元丁巳十月丁丑新安朱熹观玉山汪季路所藏而识其后如此云
　　跋杜祁公与欧阳文忠公帖
　　杜公以草书名家而其楷法清劲亦自可爱谛玩心画如见其人庆元丁巳十月丁丑新安朱熹观
　　跋东方朔画赞
　　平生所见东方生画赞未有如此本之精神者笔意大槩与贺捷表曹娥碑相似不知何人所刻石在何处是可寳也朱熹仲晦父
　　跋蔡端明写老杜前出塞诗
　　蔡公大字盖多见之其行笔结体往往不同岂以年嵗有蚤晚功力有浅深故耶岩壑老人多见法书笔法髙妙独称此为劲健竒作当非虚语庆元三年十月戊寅朱熹
　　岩壑再题势若飞动可见字随年长也
　　跋吴道子画
　　顷年见张敬夫家藏吴画昊天观壁草卷与此絶相类但人物差大耳此巻用纸而不失色又有补画头面手足处应亦是草本也张氏所藏本出长安安氏后有张芸叟题记云其兄弟析产分而为二此特其半耳顷经临安之火今不知其存亡而此巻防裂之余所谓天龙八部者亦不免为焦头烂额之客岂三灾厄防仙圣所不能逃耶是可笑也吴笔之妙冠絶古今盖所谓不思不勉而从容中道者兹其所以为画圣与季路所藏法书名画甚富计无出其右者既以得观为幸因记嵗月于其后时庆元丁巳十月十日己卯也朱熹仲晦父襄阳张舍人笔法出其家存诚子先君子甚爱之而世莫之贵也因览遗墨不胜悲叹熹谨书跋欧阳文忠公与刘侍读帖
　　欧阳公与刘侍读尺牍一卷汪季路持以见示因得窃观前辈之笑谈风味于此犹可想见其彷佛然当是时朝廷清明风俗醇厚国家致治之美莫此为盛而公犹有薄恶之叹盖其所不可及者独有嫉善之言不胜公论此为治乱之分耳三复之余掩卷太息而记其后季路其谨藏之庆元三年十月己卯书
　　跋旧石本乐毅论
　　沈存中笔谈云皇祐中尝于髙绅之子钱塘主簿安世家见此石后十余年安世在苏州石已破为数片以铁束之后安世死石不知所在或云苏州一富家得之亦不复见存中所记与欧阳公不同如此延之所谓锡山徐氏者岂又得之苏州富家耶延之又谓损泐糢糊则石虽幸存亦无复如此本之清劲矣续阁帖中所刻全文又不知所自来顷年曽于折子明家见其所藏旧本笔意絶类徐季海要皆非此本之比也庆元丁巳十月己卯朱熹
　　跋东坡祭范蜀公文
　　汪季路所藏苏文忠公祭范忠文公文稿庆元丁巳十月己卯朱熹观于考亭溪居
　　跋富文忠公与洛尹帖
　　富文忠公与洛尹帖以史考之尹者李中师也熙宁元年公自河阳被召入京以病请汝而归过洛少留连遭三丧赴汝后又一遭丧【劄子云丧骨肉大小四口】是时李以天章阁待制知河南府营奉应天防圣两神御殿故此一帖自言附庸悲恼而賛李二役毕工者为第一公既至汝神庙遣中贵人冯宗道挟太医陈易简来治足疾故此一帖言中珰太医者为第二移囚不知何事冯来恐亦即宗道也故此帖为第三明年被召入相故此一帖云诏使到郡即交州事办行而东者为第四三年李自权三司使进龙直再尹洛故此帖致贺始称龙图给事者为第五四年公在亳州坐不散青苗罢归洛未至改判汝州故此一帖言近赴小邑胜于穷坐里闾且感君相厚恩而恨不得时奉谈笑者为第六公至汝不久即请归洛故此一帖言择日就第者为第七既而告老遂以司空使相致仕故此一帖答其封示单报者为第八凡十三帖其嵗月先后可考者如此其余似亦皆是在洛时徃还者盖李之事公不为不谨而公之遇李亦不为不厚矣而其后李因奉行免役之令乃籍公户使出泉同于编甿以媚用事者小人观时徇势反覆异态何世无之览此卷者可为发一大笑也庆元丁巳十月庚辰朱熹
　　跋韩魏公与欧阳文忠公帖
　　张敬夫尝言平生所见王荆公书皆如大忙中写不知公安得有如许忙事此虽戏言然实切中其病今观此卷因省平日得见韩公书迹虽与亲戚卑幼亦皆端严谨重略与此同未尝一笔作行草势盖其胸中安静详密雍容和豫故无顷刻忙时亦无纎芥忙意与荆公之躁扰急迫正相反也书札细事而于人之徳性其相闗有如此者熹于是窃有警焉因识其语于左方庆元丁巳十月庚辰朱熹
　　跋朱希真所书道徳经
　　岩壑老人小楷道徳经二篇精妙醇古近世楷法如陈碧虚之相鹤黄长睿之黄庭皆所不及唯湍石喻公之典引诸书为可方驾耳季路得之逺以相视恨目已昏盲不得尽见其妙处把玩不足因记其后而归之季路能攻石传刻以与好事者共之即大幸盖此书难得善本读此数章似少譌谬又为可传也庆元丁巳十月庚辰云台子私记
　　如俨若客语意最精今本多误作容殊失本指此本为不误也
　　跋赵清献公家书
　　赵清献公之为人公忠孝慈表里洞彻固所谓无间然者然其晚嵗学浮屠法自谓有得故于兄弟族姻之间无不以是勉之前后见其家间手帖多矣如此卷称其弟心已明莹见性复元教其侄以不失正念要使纯一不杂又教以公私谨畏践履不失便是初心佛事且引古人二业清浄即佛出世之语以为此亦直截为人处则与今之学佛者大言滔天而身心颠倒不堪着眼者盖有间矣呜呼圣学不传其失而求诸野者若此尚为有可观也予是以表而出之庆元丁巳十月十一日庚辰朱熹书
　　跋汤叔雅墨梅
　　墨梅诗自陈简斋以来类以白黑相形逮其末流防若禅家五位正偏图一矣故汤君始出新意为倒晕素质以反之而伯谟因有冰雪生面之句也然白黑未分时一句毕竟未曽道着诗社髙人试各为下一转语看汤君自云得其舅氏杨补之遗法其小异处则又有所受也观其蕴借敷腴诚有青于蓝者特未知其豪爽超防之韵视牢之为何如尔病眼眵昏不能覈论故愿与诸君评之戊午三月病起戏书
　　跋王信臣行实
　　庆元纪号之初余友吕子约谪居庐陵间遣询其动息子约报书具言罪大责轻念咎之余复何所道独所寓居得王氏别馆有台榭花木之胜而江山云物晨夕万变足以逰目骋懐尤过望不落寞耳因极道王君之为人以为好贤乐善所交尽其乡之名公卿才大夫又能同其忧乐不随世俗为俛仰既又以书来称王君之子岘为方有意于学谓余当有以告语之者岘亦以书来贽甚勤余读之信子约之言不诬也无防时子约内徙髙安以卒而岘亦以王君之没来赴且述其事状一通而以铭墓为请余病疾久废笔研既吊且谢不能而岘请益坚乃记其后而归之以见余意又以见岘之状君词有不尽而无所溢也四年戊午中冬丙申朔旦云谷老人朱熹仲晦父书
　　跋程沙随帖
　　离骚九章云乘鄂渚而反顾兮欸秋冬之绪风説文欸譍也亚改切又焉开切史记范増撞破玉斗曰唉説文唉譍也乌开切二字音义并同如叹与叹欬与咳实一字耳其声则皆楚语也故元次山有欸乃曲而栁诗亦用此二字皆湘楚间作栁文旧本作霭袄音上字正协亚改之声集韵亦于皆韵收唉字海韵收欸唉二字为一其説盖与説文不异但乃字之读如袄者未有考耳近世乃有倒读之者又或写欸为欵则其误益甚矣【欸乃歌】○唐肃宗中兴之业上比汉东京固有愧而下方晋元帝则有余矣故许右丞之言如此盖亦有激而云者然元次山之词歌功而不颂徳则岂可谓无意也哉至山谷之诗推见至隠以明君臣父子之训是乃万世不可易之大防与一时谋利计功之言益不可同年而语矣近嵗复有谄子妄为刻画以谤伤之其説之陋又许公所不道直可付一笑云【语溪诗】○顔公刚毅忠烈得之天资与其学之不纯而谄道佞佛自不相掩有志于道者师其所当师而戒其所可戒可也浅闻卑论易以溺人不足为法览者详之【麻姑山诗】○余少尝学书而病于腕弱不能立笔遂絶去不复为今观沙随程丈此卷饶娥一纸盖有意于黄绢之碑者亦可爱也饶娥故居小庙在乐平县东二十余里余尝特往沃茗酹之防阙已不复存矣因语州县宜増葺之且为请敕额列祀典而莫有应者甚可叹也【辨饶娥】○余尝为沙随言孝经独篇首六七章为本经其后乃传文然皆齐鲁间陋儒纂取左氏诸书之语为之至有全然不成文理处传者又颇失其次第殊非大学中庸二传之俦也程丈报书云吾尝闻之玉山汪公亦若吾子之言是也今览其手书遗论因记其语于后云【孝经论】
　　庆元戊午十一月二十六日刘用之为刘伯醇携此卷来求跋为书以归之
　　书钓台壁间何人所题后【此词实亦先生所作】
　　不见严夫子寂寞富春山空留千丈危石髙出暮云端想象羊裘披了一笑两忘身世来揷钓鱼竿肻似林间翮飞倦始知还中兴主功业就鬓毛斑驱驰一世人物相与济时艰独委狂奴心事未羡痴儿鼎足放去任疎顽爽气动星斗终古照林峦
　　顷年屡过七里滩见壁间有胡明仲丈题字刻石拈出严公懐仁辅义之语以厉往来士大夫未尝不为之摩娑太息也然亦不能尽记其语后数十年再过因觅其石则已不复存意或者恶闻而毁灭之也独一老僧年八十余能诵其词甚习为予道之俾书之册比予未久而还则亦为好事者裂去矣因览两峰赵傁醉笔钓台乐府偶记向所尝见一词正与同调并感胡公旧语聊为书此庆元己未人日云谷老人云
　　钓台故有范公记文词义甚伟后人不容复措手矣中间有江子我一记独书作新嵗月最为得体而粗述其以羊裘题轩客星命阁之意名义亦为髙雅今屡经火不知此石尚存否也近年乃有作记力辨严公非诡激素隠者盖邵康节作安乐窝中好打乖诗明道程先生和之曰时止时行皆有命先生不是打乖人而康节又复之乃有安知不是打乖人之句此言有味也使严公而可作当为此发一大笑云
　　跋吕氏嵗时杂记
　　右吕公嵗时杂记熹得而伏读之既于周退传陆放翁之所叹窃亦深有感焉又意公之为此亦前贤集録方书之遗意也然则后之君子又将有感于余言也夫庆元己未二月辛巳新安朱熹书
　　跋张安国帖
　　安国天资敏妙文章政事皆过人逺甚其作字多得古人用笔意使其老夀更加学力当益竒伟建阳张大夫珍蔵此纸间以视予展玩恍然如接谈笑书其后而归之庆元己未三月八日
　　跋山谷宜州帖
　　山谷宜州书最为老笔自不当以工拙论但追想一时忠贤流落为可叹耳云谷老人因览窃识庆元己未三月八日
　　跋米元章下蜀江山图
　　米老下蜀江山尝见数本大畧相似当是此老胸中丘壑最殊胜处时一吐出以寄真赏耳苏丈粹中鉴赏既精笔语尤胜顷嵗尝获从防今观遗墨为之永叹庆元己未三月八日新安朱熹仲晦父
　　跋蔡端明帖
　　蔡公书备众体此卷评书一纸独有欧虞笔意甚可爱也庆元己未三月八日云谷老人观县大夫张侯所蔵为识其后
　　跋欧阳文忠公帖
　　欧阳文忠公与蔡忠恵公手帖前辈交情笃厚语意真实于此可见庆元己未三月八日新安朱熹仲晦父书
　　跋东坡帖
　　东坡笔力雄健不能居人后故其临帖物色牝牡不复可以形似校量而其英风逸韵髙视古人未知其孰为后先也成都讲堂画象一帖盖屡见之故是右军得意之笔岂公亦适有防于心欤庆元己未三月八日朱熹仲晦父观永福张氏所蔵墨迹叹赏不足因记其左方
　　跋曽南丰帖
　　余年二十许时便喜读南丰先生之文而窃慕效之竟以才力浅短不能遂其所愿今五十年乃得见其遗墨简严静重盖亦如其为文也庆元己未三月八日
　　跋彭监丞集
　　余顷使淛东时诸郡民以保伍之役不便相与自言者众独台之临海为无有问其故则曰前此县令彭君视其聚落之贫富而稍正定其疆理使贫里得免频役之苦以故皆乐趋事无所为诉余念聚落贫富之不均最为役法大害间者虽设歇役年嵗倍半之差而犹有所不通今彭君所行虽律令所无有然亦非有禁也真可谓得法外意矣间颇推其法于他郡县人果皆以为便后以按事至台留甚久闻临海士民称彭君之政不容口曰吾邑数年之前唯顔侍郎度为有去思而近嵗乃得彭君其恵爱恻怛酷相似而综理详密殆过之既又得其所为户口财赋之书读之益知彭君之志不但为百里规模而已也然余自是罢归不复出者累年亦闻彭君登朝出守持使者节而竟不及试以卒每深以为恨也庆元己未君之中表林生补持此集及叶卿所撰墓铭过余三复感叹因书畴昔所闻以附焉以为有志于民者尚有取也三月丁丑既朢新安朱熹
　　跋刘司理行实
　　长乐刘砥及其弟砺相与来学累年于兹更厯变故志尚愈坚察其居家孝友交朋友信实临事谨畏不敢畔绳墨知其教习之有素也一日出友人赵君昌父所状其先府君行事一通因以铭墓为请余读其文考其事有以信余所知之不谬矣然余久以疾病忧畏不能文比年以来所辞且十数家以故虽知刘君之贤而不能有以少答二生之意独识其后而归之后有君子尚有以识此心也虽然二生勉尊闻行知而有以卒就其徳业则所以显扬其亲者于是为大铭之有无初不足为重轻也庆元己未四月乙酉新安朱熹书
　　跋家蔵刘病翁遗帖
　　病翁先生壮嵗弃官端居味道一室萧然无异禅衲视世之声色权利人所竞逐者漠然若亡见也熹蚤以童子获侍左右先生始亦但以举子见期而熹窃窥观见其自为与所以教人者若不相似暇日僭有请焉先生欣然嘉其有志始为开示为学门户朝夕诲诱亹亹不倦其后先生属疾熹适行役在外亟归省问先生喜甚顾而语曰病中无可与语幸吾子之来归也自是日奉汤药先生所以教诏益详期许益重至为具道平生问学次第倾倒亡余一日从容因出诗一篇见授先生性不喜书常时诗文率多口占使诸生执笔独此与赠刘致明丈长句皆手书之其意可见也【赠别诗有小几清香慰临别极知了了万縁轻之句子妷或恶其语之不祥者先生笑曰此何足讳然亦为汝更之因别定为愁絶字】既又发故箧得碎纸数十皆平日省躬自厉之言稍以先后次为一篇命熹与同舍生黄铢笔之复取阅视手自更定数十字间不一日遂啓手足诸子妷乃共发其先所缄封遗书数幅皆熹未归时所留处画庶事遍及遗孤复有片纸属熹为作张公书末有勉力大业之语熹始得泣受而寳蔵之以至于今不敢失坠然而躬行不力老大无成不能有以仰副当日付授之意抱此愧恨每念将无以见先生于地下今病已力何所复云姑取遗墨聨为一编而序其本末以示子孙且以示诸同志使于前修景行之懿知所跂慕而又视熹之慵惰亡闻以为前车之戒也熹字元晦亦先生所命其祝词具在以非临终手笔别附他卷先生没以绍兴十七年丁卯后五十三年庆元己未五月丙申门人朱熹谨书
　　跋病翁先生诗
　　月髙夜鸣筝声従绮窗来随风更迢递萦云暂徘徊余音若可玩繁互相催不见理筝人遥知心所懐宁悲旧宠弃岂念新期乖含情郁不发曲宣余哀一弹飞霜零再抚流光頽每恨聴者稀银甲生浮埃幽幽孤凤吟众鸟声难谐盛年嗟不偶况乃容华衰道同符片诺志异劳事媒栖栖墙东客亦抱凌云才
　　此病翁先生少时所作闻筝诗也规模意态全是学文选乐府诸篇不杂近世俗体故其气韵髙古而音节华畅一时辈流少能及之逮其晚嵗笔力老健出入众作自成一家则已稍变此体矣然余尝以为天下万事皆有一定之法学之者须循序而渐进如学诗则且当以此等为法庶防不失古人本分体制向后若能成就变化固未易量然变亦大是难事果然变而不失其正则纵横妙用何所不可不幸一失其正却似反不若守古本旧法以终其身之为穏也李杜韩栁初亦皆学选诗者然杜韩变多而栁李变少变不可学而不变可学故自其变者而学之不若自其不变者而学之乃鲁男子学栁下恵之意也呜呼学者其毋惑于不烦绳削之説而轻为放肆以自欺也哉己未五月二十二日
　　书先吏部韦斋记铭并刘范二公帖后
　　右剑浦罗先生仲素为先君子作韦斋记而沙阳曹丈令徳又为之铭家蔵遗迹数十年矣恭惟先君子名斋之意不唯自警乃其所以垂裕后人者盖亦至深至厚而无以加而熹践修不谨陷身危辱今病且死大惧无以奉慈顔于地下故敢收辑遗文蔵之家庙以示子孙使永永奉承不至失坠庶防得以少伸省愆念咎之万一其横渠西铭寔外舅草堂刘先生所授首尾有先生手笔二十字造字祝辞病翁刘先生所作及秘阁范公手帖今皆以附于后三公皆先君子执友其所以教熹者今皆不能有以副也庆元己未五月丙申孤熹敬书
　　书先吏部与浄悟书后
</div>
    <div class="pagination">
<a href="晦庵集_page137.html">上一页</a><span>...</span><a href="晦庵集_page133.html">133</a><a href="晦庵集_page134.html">134</a><a href="晦庵集_page135.html">135</a><a href="晦庵集_page136.html">136</a><a href="晦庵集_page137.html">137</a><span class="current-page">138</span><a href="晦庵集_page139.html">139</a><a href="晦庵集_page140.html">140</a><a href="晦庵集_page141.html">141</a><a href="晦庵集_page142.html">142</a><a href="晦庵集_page143.html">143</a><span>...</span><a href="晦庵集_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
