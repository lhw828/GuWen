<!DOCTYPE html>
<html>
<head>
    <meta charset="UTF-8">
    <title>林登州集 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林登州集 - 第 20 页/共 29 页</h1>
    <div class="content">
　　营丘刘君彦璋来主龙巗簿未及三阅月士乐其有礼民信其能惠吏服其通练明决桀骜知畏而改行弊蠧废坠以次而革举邑中翕然余既闻之而异其感人之速矣漳卫兵无居屋杂处民郡府檄君营之至则鸠工委材分令诸里胥督其成先期而事集他郡莅役者啧啧叹其神速暇日访余梅雪斋中容修而不矫论正而不剿向之所闻于是益信因记曩游齐中周览形胜羣山抗其西大海拒其东其人皆沈厚峭直敦礼好义太公之遗风盖有存者君生于是而锺其秀学于是而成其材亦尝仕于是而善其政矣宜其设于一邑恢恢而无滞也昔者太公治齐三月而报政君特有得其要者故于新政之施有以感于士若吏民之心如此然则及民之浅深固不可以在官之久近而槩言也余闻彦璋所与游者多伟人硕士青云知己将必有栖其羽于上林之枝者枳棘固不能为鸾凤留也故于其竣事归邑书此以为赠

　　赠林子方序

　　国子助教髙君逹善谓弼曰林君子方其医之良者欤察病必知其源用药必知其要不屑屑于古人之陈言而惟以意求之或攻病而取速效或磨病以图后功惟求其愈而已迟速则随其宜而不爽焉故能上被圣眷下慰人望子方亦可谓不负其业者矣去年春予被命使安南五月至其国瘴乡暑道感触既深去苍梧秋气稍凉伏暑内发体热可炙手靖江王遣医诊视连进数剂热虽稍退而泄痢作矣至京痢转剧有旨命子方赐问既切脉曰君脉与症无大可畏然不可即治必渐消之则病根可除而他疾不生矣于是日服其药阅两月而后愈余念其恩而难于自言也愿借子言之重用为子方赠呜呼二气交荡容有乖离而人之疾疢生焉医以济之使夫乖者顺离者合而疾疢以安其功用亦不细矣然能察阴阳之变审三因九候之微者几何人哉此逹善之徳子方不能不为之啧啧称道也弼曩以使事两至安南稔其山溪之险恶竹树之蔽翳一遇灾暑则毒蛇猛兽之气蒸而出林莾流而出涧谷虽水泉蔬茹皆不可食及再至之日即不能食及道左江复染岚暑转为伤寒既泄且痢或曰伤寒自痢医家所忌前后进医数十皆罔效至韶已三月矣有医曰尚有积也饮予药二剂痢稍缓罗某庐陵人固有得于医之意者然未若林君神且明也昔人以与相并言盖爕理阴阳之在是也林君真其人哉予与髙君皆使安南而林君实宗人也故为书此不辞君居姑苏今为太医院御医云

　　赠陈执中序

　　青云负海在昔擅鱼盐之利入国以来田赋既増而漕运辽东道必繇之于是事始剧矣晋安陈执中用荐为吏部考功主事朝廷以莱之昌邑素号事剧辍其职出知县事噫有地数百里民数千室邑宰视古子男亦足以行其志矣治剧有道寛简以立志勤敏以莅事则裕而不扰执中优学以逹政犹扁之斵轮庆之削鐻固不待勉而能也莱自禹贡已作牧矣今其地称殷富吾知邑事为易集也君行矣他日名著循吏齐名太丘将于君焉卜之毋以古人为不可几及

　　林登州集巻十二

　　●钦定四库全书

　　林登州集巻十三

　　（明）林弼 撰

　　○集序

　　阳山苍桧图诗序

　　宋氏子子宣髫齓有远志弱冠客游四方尝以武功为监当官寻引去则尽去游侠之习每与文人墨客相徃来予友钱塘马性之淮南顾孟仁皆情分寡合闻子宣在门则倒屣迎之觞咏欢洽移日其为人可知矣子宣之言曰昔余未有知也孟浪江海间学之未力况于仕以行之乎阳山之麓有先庐焉环庐有桧数百株先人手植也吾虽欲骋桑蓬之志而不能不兴松槚之思每登髙望逺则阳山之苍林茂树瞭焉若在心目今将归葺故庐以奉先祀爱护植桧以无斩先人之手泽庶几失于前者或可得于后也予曰子宣其知本哉诗曰维桑与梓必恭敬止子宣于先桧瞻而思之爱而护之岂不曰先人逺矣见其手泽犹见先人也其纯孝之念油然而生推是心也则忠君仁民无适不可子宣勉乎哉子宣方年富异日耸壑昻霄以备栋梁榱桷之用则于是桧为无忝将不徒爱而护之之足尚也性之孟仁作而曰子言可规请书于桧隐图后用以为子宣赠

　　栁江送别图诗序

　　栁江送别图者漳士赠赵居贞之别也别而图之何曰时也时而栁江何曰地也时则情寓地则景存情与景会图不容己矣况别之时与地乎江文通赋曰春草碧色春水緑波送君南浦伤如之何此时此地也此景此情也感而发于一时孰与异日之无已乎予观是图逺而风帆沙鸟近而汀云浦树凡栁江溪山之胜莫不毫分缕析盖目一时之景而心无己之情者也居贞居清凉山中必日展而玩之曰栁色依依吾友别我之时也江水弥弥吾友别我之地也友之所以赠我者何朂我者何吾不忘乎所以自勉也若然则是图也庶几仁者之意非啻赠鞭赠剑之云者矣居贞温陵旧阀善学工文辞故漳士爱之于其行既裒诗于图左遂属某为之序 

　　梁山樵唱集序

　　梁山樵唱者古定倪君孟明乐府集也君蚤岁自大江以南游扬州歴览燕赵齐鲁之墟嵩岱河洛之雄侨京师十数年巨公闻人定文字交贵游豪士气谊相许其伟迈奋发酝藉风致一寓乐府故或追事吊古以舒情泄愤或嘲花诮栁以赏心行乐其意雄其词婉其声浑和壮厉有中州作者气大为酸斋贯公玉霄滕公称赏洎来漳爱梁山泉石之胜卜筑其下酒酣耳热浩歌一曲樵夫牧子皆狎闻之而知其谱因名曰梁山樵唱云一日出示余余虽不审其声而粗识其语意知其足以鸣国家治平之盛与阳春白雪集并行于世也然余闻长短句者诗之余也虽南北之声不同其为诗之余也则一君能诗得李杜家法具在别集是编特其绪耳知孟明者当不专于是也

　　华川王先生诗序

　　古人之诗本乎情而以理胜故惟温厚平易而自有余味后世之诗局于法而以辞胜故虽艰险竒诡而意则浅矣夫三百篇者诗人情性之正而形于温厚平易之言也后世能言之士有极力追仿不能及者则固非无法也非无辞也其法非后世之所谓法其辞非后世之所谓辞也盖情之所发者正理之所存者顺则形于言也自有其法自有其辞有不待于强为者也惟能有得于古人之法之辞则后之作者皆可以与之方驾并驱而无愧矣华川王先生子充甫以文名海内而诗声复出间出其集示余长篇短章徃徃有古法上遡风雅下拟汉魏与李杜韦栁辈颉颃后先情真而法严理臻而辞工余固知其非茍作也近世以诗名家若范江西虞蜀郡杨浦城诸公皆有以鸣乎治平之盛而黄文献公独以平实流丽为本华川盖得其心授之微者也夫平实则理胜而有温厚平易之气矣流丽则辞亦胜而无艰险竒诡之病矣诗之为诗殆不出乎此也先生文集若干巻宋太史景濓胡先生仲申既序之矣而嘱唐臣【后更名弼】序其诗之集余于诗所造者浅不足以知先生而辞不获命故书此以求质焉

　　秋山髙隐图序

　　景之可乐者在秋居之可乐者在山得其景与居之乐而归隐焉亦可谓髙士也已古杨谢元初氏学老氏之学者也游方之外名山大川既足厌而目饫则曰吾隐者也游非有求于世亦适吾志焉耳玄发以出今种种矣盍亦归故山以修吾初服耶林君梅隐闻其言而髙之为作图命以今名请余序首简余曰夫隐心隐而已矣心隐则虽游亦隐也市廛亦山林也何必归隐秋山而后为髙哉原初曰秋于时为清山于物为静吾教以清静为宗梅隐善名吾隐者吾将归隐以清静吾身心焉庶几有得于秋山之意也余曰是可叙已博陵林唐臣既叙重系以诗

　　喜雨诗序

　　天下之喜大而公者其惟喜雨乎喜或在于一身或在于一家或系乎一国而雨则泽乎天下者也其为喜不既大乎有以禄位而喜以寿康而喜喜于燕享喜于际遇空谷而喜足音破敌而喜折屐足或一人之私一时一事之偶然孰与无一地之不被其泽无一人之不快于心者乎故曰雨之喜天下之公也传曰若时雨降民大悦所谓喜之大而公者欤至正癸夘春三月不雨农作方时而田不可耕秧不可莳溪涧且涸原隰若焚札瘥已兆南靖尹朱侯元宾蹙然曰旱莫苦于春春莫甚于三月吾受百里生人之寄农事无所施则民命无以存吏职将何以称乎乃阖门蔬素诚以致祷檄龙于湫雩祀山川百神翌日云兴雷奋雨大作三日而后止于是涸者濡枯者起民之望者如渴而饮饥而食咸曰是我尹之雨也相与欣忭鼓舞不能自己来请于余曰云汉忧旱形于诗六月喜雨书于春秋凢以系乎天与民也吾侪小人将志斯喜于亭焉则吾尹重劳我力也诗之书之则吾民之贱无以信于简册也子幸为我志是喜庶几有以白侯之德慰我之心焉嗟夫古诸侯祭封内山川诚以能出云致雨以泽民也县尹为古子男爵而封域之广盖过之境之旱亁水溢实于山川有系焉者也朱侯不雨而诚祷宜其应之不爽欤朱侯可谓知所职矣邑之士子裒诗謡若干首以为侯美余嘉侯能诚于惧灾民能义以爱上也书此以为序

　　块沤集序

　　块沤集者贾君彦芳自名其所为诗也余尝异其所以名君笑而不言余曰子之得于幽且遐者吾固不能知姑以吾之所及者为子言可乎今夫山土之至髙者也自其一块言之则块亦山也海水之至深者也自其一沤言之则沤亦海也三百篇者昆仑也渤澥也汉魏李杜乔岳也大川也昆仑乔岳固不以一块为加损然一块之助亦所不弃也渤澥大川固不以一沤为余欠然一沤之溢亦所不辞也块反于土沤反于水虽不足为髙深而谓无资于髙深焉不可也向使古人之诗极其髙深后人举不足以得其一二则虽皆无作可也然则一篇之佳亦古人之一块一句之善亦古人之一沤也吾观彦芳之诗长篇得古意短律合近体殆有造于髙深者而集以块沤名盖卑以志崇浅以图浚而心不自画焉者也谁谓华髙企其齐而谁谓河广一苇杭之积卑以为髙滀浅以为深吾于块沤焉卜之矣彦芳谢曰非所及也然可朂吾怠请书集首以为序

　　梅隐诗序

　　昔者吾宗和靖先生隐西湖之孤山环屋植梅吟啸其中盖托梅以隐者也宗人林文奎氏雅性好梅时执笔为梅写真心景前哲因以梅隐自号间谓余曰此吾一家言也子能为我序所以广余以未达之旨乎哉复之曰和靖托梅以隐夫人能知也抑孰知梅为花隐者君子寔取之以自况也菊芳老圃兰秀深林谓之隐者可也然而未为隐之至也梅其隐之至者欤菊兰隐于秋而梅乃隐于冬当霜饕雪餮之余羣卉摇落万植委槁梅也秉其贞白孤芳独洁卓然自见退不隐乎泉石荒寒之濵进不慕乎桃李纷华之场易曰天地闭贤人隐此梅得隐之时而于幽人贞士嘉遯之义为有契其所取之也固宜然则托梅以隐未为知梅之深者也知梅之善隐而与之俱隐则人与梅一矣虽然和靖之得于梅也以诗子之得于梅也以画虽所得不同而所以得者则未始有间也香影一聨模写入神脍炙人口子之惨淡经营模写形似其得趣之深亦不减前人矣古人谓诗有声画画为无声诗梅之隐也殆于诗画而显矣梅隐之号朱先生原道林先生清原常序而歌之而张公师夔又图之矣兵余悉化去复征予言予重违其请故既述其托隐于梅之意并以梅之善隐者广其义焉

　　夏指挥游赤松观诗序

　　赤松观者金华洞天之絶胜也昔上驻跸是州以其地为淛东要郡命夏侯仲毅镇临其所侯静中而寛外又以无事遂得放情山水间每遇佳时胜日良宾清友必游赤松游必有作人能传诵之洪武庚戌春与淛省镇抚李君同游为诗二首清婉流丽大夫士倚而歌之既成轴矣余被旨以来得而读之则作而曰皇上神武克绥四方以治道不专在是诞敷文德熙而洽之以武臣而诗书礼乐焉是务盖有得乎德意之微矣思昔戎事方殷逺近警急虽山水之胜一登一眺有不遑及矧咏而纪之者乎古人谓政治得失诗可以观读侯之诗金华之治于是乎见矣故因其巻之成书此以为序

　　夏指挥春日倡和诗序

　　轻裘缓带羊叔子之在镇也雅歌投壶祭征虏之在军也孔子曰有武备必有文事予于指挥夏公而有征于古矣公作镇金华幕府多暇日与诸生游从讲求忠国仁民之术既则觞咏以娱于献酬交错之顷而成赓倡迭和之篇太原籧君彦敬裒而为巻征予引其端予尝观古人之诗在盛际者其辞乐在衰世者其辞苦今朝廷清明海宇宁一如日之旦如时之春明良赓歌于内而治音逺播于外读是诗者当于麟趾驺虞求之叔子征虏未足为公期也

　　白云孤飞图序

　　孝子思亲之心惟于登髙望逺之时为最切盖所履既高则所见益逺虽云山千里如在目前其思念之切有非常时之可比者矣古人陟岵陟屺而瞻望父母良以此也唐狄梁公登太行山见白云孤飞曰吾亲舎其下怅望乆之夫云之漠然若非人心之所存也其孤飞也未必下直于亲舎也特以登髙望逺而思亲之切故彷佛想象而若有见亲舎之所在耳后世孝子行役在外违定省温凊之节不得展承颜养志之敬而无以少慰其孝思之心于是即望云为故实或为图或为诗以寓其意于以见孝思者人心之所同初不以古今彼此而有间也噫云虽无心而孝子则有心也云之孤飞亦违颜之有似也狄公望云于一时图而诗之则非一日之可言矣丰城邬烈翁氏纯孝士也游宦汝蔡间母以老故弗获迎养而思慕不置因命善画者作白云孤飞图诸大夫士从而咏歌之来征序余尝令其邑知邬君之孝称于人人故序而不辞

　　熊太古诗集序

　　豫章熊先生太古以其诗之集二授弼一曰燹余一曰熙真燹余盖兵后集失而仅记其旧作彚为编熙真则先生尝避兵龙虎山得道家丹经玉诀之学因寓兴于冲虚髙逸之表者也弼读终巻则叹曰古音邈矣犹幸于先生之诗见之集中诗多五言燹余巻端数十首真有汉魏作者家法熙真若干首绰乎晋人之风于景纯之游仙子昻之感遇相颉颃后先者也夫四言肇于唐虞而盛于周五言昉于周之行露等篇而盛于汉魏晋宋七言权舆于张衡之四愁魏文之燕歌而大盛于李唐之世然汉魏以来五言七言皆古体也至唐则流于声律而为近体矣然则五言本三百篇而汉去古未逺作者固当以是为准的也余尝谓诗为文之一而与文并立虽体制不同而同归乎古文无古人之气骨则不臻于雄浑奥雅之妙诗无古人之音节则徒为秾纎靡丽而无温厚平易之懿矣诗体与世变相乘必光岳气完然后可以复古周汉之世气之完也气完则音完然后可为治世之音燹余之诗作于元之盛时熙真之作虽当变故而寔我皇明开一统之初也气完音完宜其诗之浑和雅厚无愧古之作者诗不可必世之传而世不能不传余于先生之诗有以必其传而世之传之有不容遂已者矣故因先生自号合名其集曰巢云而书此于巻端

　　琴隐轩序

　　古之隐者不暇择其地惟即所处而乐其常焉若尹之于耕傅之于筑吕之于屠钓百里奚寗戚之于饭牛君平隐于卜子陵隐于山孺子隐于市伯伦隐于酒君复隐于梅夫暇择所隐哉身之所处乐之所在也后世若伯牙之俦盖善琴者也其志在髙山流水子期知之子期死而伯牙遂破其琴噫琴趣得于己知不知在人何至于破琴乎吾惟自知吾趣不求人之知而与琴俱隐可也胡君朝辅雅志好琴尝蓄琴一张于书轩之内闲居独处或鼓一再行以自适趣初不求人之知也因自书琴隐于轩之前楹请予说之夫君子之道惟自修于内而不计于外故视内者重则视外者轻而凡用舎穷达无所徃而不自得伊吕之徒固皆以此自乐其乐也下数子者亦岂能外是以为心哉琴有道之器也朝辅而知好之固足以见其性情之正矣自知其趣其厚己者欤不求人知其薄人者欤君曰昔陶潜琴无弦岂有望于知音者哉吾将以陶为师故以琴为隐也朝辅文定公裔孙常用荐为校官今以亲老授徒为养无复仕进意人多其行云

　　望云轩诗序

　　昔者狄梁公仁杰登太行见白云孤飞曰吾亲舎其下怅望乆之云移乃去后世孝子行役宦游于外思慕其亲率以望云为故实而名其侨居之舎夫亦寓其思亲之切有不能自己者尔然余尝谓望云而指亲舎则所望犹不甚逺若亲在数千里外而亦以望云为言则其情尤可悲矣予闻狄公懐人也于太行为近故云在望而亲舎亦在望盖目在云而心则亲也心之所思深则目之所望逺而况于近乎秦川张君与贤谓弼曰某来京师将及十寒暑而亲老在堂弗获一归省每登钟山望孤云则吾亲舎了然心目间信乎古人先得我心之同然也因名吾侨轩曰望云庶几目焉少慰吾心焉耳朝之大夫士有知予心者咸为诗而歌之先生幸序其端嗟夫秦川去京师仅数百里子之望秦川之云亦犹狄公望懐州之云也虽未得奉晨昏候温凊而音问之易达甘旨之可致视亲舎之逺者其于梦云之顷心思之切又当何如也其心旌之摇摇者盖将与云俱徃矣与贤之望云岂非同是心哉与贤盛名方起异日跻膴仕食厚禄轻舆迎养日在亲侧以怡以愉至是则云不必望轩不必名诗不必作可也

　　林登州集巻十三

　　●钦定四库全书

　　林登州集巻十四

　　（明）林弼 撰

　　○集序

　　壶山图诗序

　　壶山图者进士贾君克勤图其居邑之胜也大河之东其山最多而太行为大太行雄絶跨数州县而壶闗据其要其中一峯若壶然千岩万壑傍环角立有若拥矢待投之状此壶山揽结一邑之秀而图之所以作也他日克勤持以示弼曰吾闻游子懐故乡身在异国虽山水信美曽不足以慰其心焉某也宦游四方萍踪梗迹昔彼而今此每一兴懐则家山数千里钓游之水丘桑梓之井落松楸之墟垄瞭焉在目也因命善画者写是图庶几展玩之顷如见壶山胜概之旧而暂忘乡井之思也诗而歌者凡若干篇矣子先世晋人而游歴所至太行之雄壶山之胜子之所悉也序是图者非子其谁哉嗟夫人皆有君之思而君先得人心之所同然则玩是图者孰不为之感叹咏歌而不能自己乎昔狄懐英登太行望白云而思亲舎壶山之图盖同是思非徒爱其胜而已吾将与子繇孟津泝大河歴九折之坂访三老之故墟徜徉于李愿之盘谷以遂子荣归之愿以寻我旧游之迹将有在于后日至是虽以图为刍狗可也克勤笑曰请书此言以竢

　　报德庵诗序

　　报德庵者括苍管増所作以报其亲之德也増兄弟四人长定次禧次某増其季也好老氏学遂脱俗为道士蚤丧父事母孝养备至他日以父墓逺弗便祭扫乃谋诸兄别卜地于所居道观之东凤凰山龟潭之原而迁柩葬焉虚左为母寿圹复于墓傍筑舎若干楹设主其中晨夕香灯以为展敬之所即所谓报德庵者也定方为钦天监掾朝之大夫士闻之莫不善定之兄弟而尤嘉増虽在方外而于事亲之道能惓惓以致其谨也咸为诗歌以述其事请予序之嗟夫老子人中之龙非真遗世絶俗者柱史不足以行其道故巻而懐之终于隐处而不见后世学其道者脱畧世故过为诡异殆将絶伦纪弃纲常以游于方之外立于物之表呜呼是果老子之所谓道者哉増也学老氏之学而不为世之习事亲之道葬祭之礼不敢纎毫之或怠民彛物则之天人皆有之夫岂不信矣乎虽然亲之德未易报也诗曰欲报之德昊天罔极天之生物万有不齐形而色之羽而仪之华而实之或洪或纎或髙或下或变或化凡为物者孰能效报于天之万一哉父母之恩如天罔极人子思报之心虽切而其恩广大不知所以为报也然则如之何亦尽吾所得为者而已管氏兄弟其殆庶于此乎故喜而为之书以告为子者

　　浣花渔者诗序

　　吏部主事张君积中其先蜀人大父双蕉公宦游松江因占籍焉积中思蜀之不得遂归也筑草堂江上读书赋诗其中稍休则乘小舟钓游五湖三泽间因以浣花渔者自号其言曰地不必同景则无异人不必同志则有似吾惟先里之思前哲之慕则松江亦浣溪之水而吾草堂则子美之居也昔者君子隐居以求志不以渔钓为可贱夫亦即其所处而乐其所有事云尔磻溪之钓非失时也严濑之钓非忘势也一出而溥其泽于天下使夫溺者拯屯者亨出之有其道也一处而髙其节于千载使夫顽者廉懦者立处之有其道也吾才不逮古人而窃有志焉大夫士闻其言伟其志而謌咏之积成轴矣来命弼序弼惟浣花之名不忘水木本源之义渔钓肥遯虽乐其乐而束帛之贲即为时出积中忠孝之学于是乎在矣君年方富将大设施于时岸花水竹之懐莼羮鲈鲙之兴固未得以直遂也他日功业既成角巾归第当携渔童樵青求所谓玄真子江湖散人者而与游焉余倘未及耄尚能买鱼酤酒以登草堂歌少陵之诗以助君之一莞也

　　梦彩堂诗序
</div>
    <div class="pagination">
<a href="林登州集_page19.html">上一页</a><span>...</span><a href="林登州集_page15.html">15</a><a href="林登州集_page16.html">16</a><a href="林登州集_page17.html">17</a><a href="林登州集_page18.html">18</a><a href="林登州集_page19.html">19</a><span class="current-page">20</span><a href="林登州集_page21.html">21</a><a href="林登州集_page22.html">22</a><a href="林登州集_page23.html">23</a><a href="林登州集_page24.html">24</a><a href="林登州集_page25.html">25</a><span>...</span><a href="林登州集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
