<!DOCTYPE html>
<html>
<head>
    <meta charset="UTF-8">
    <title>庾开府集笺注 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾开府集笺注 - 第 3 页/共 11 页</h1>
    <div class="content">　　纤纤不絶林薄成防防不止江河生【古逸诗金人铭云防防不已终为江河】事之毫髪无谓轻虑逺防防乃不倾云官乃垂拱大君【见宗庙歌】凤律惟钦明元首【见商调曲】类上帝而禋六宗望山川而朝羣后【见祀圆丘】地镜则山泽俱开【南史送文帝纪二十五年冬青州城南逺望见地中如水有影谓之地镜】河图则鱼龙合负【见马射赋宫调曲】我之天网莫不该【后汉马融广成颂然后举天网顿八】阊阖九闗天门开【见马射赋】卿相则风云感【见宗庙歌】匡赞则星辰下来【荘子傅説得之以相武丁奄有天下乗东维骑箕尾而比于列星】既兴周室之三圣【诗三后在天】乃举唐朝之八才【左传髙阳氏有才子八人齐圣广渊明允笃诚天下之民谓之八恺髙辛氏有才子八人忠肃共懿宣慈恵和天下之民谓之八元此十六族也世济其美不陨其名舜臣尧举八恺使主后土以揆百事举八元使布五教于四方】莘臣参谋于左相【杜氏通典仲虺臣名为汤左相】天老教政于中台【圣贤羣辅録论语摘辅象云黄帝七辅其一曰天老帝王世纪黄帝以风后配上台天老配中台五圣配下台谓之三公】其宣作则于明哲【尚书説命明哲实作则】故无崇信于奸回【尚书秦誓曰崇信奸回】
　　正阳和气万类繁君王道合天地尊黎人耕植于义囿君子翺翔于礼园落其实者思其树【燕世家召公廵行乡邑有棠树决狱　聼政其下召公卒而民人思召公之政懐棠树不敢伐作甘棠之诗详哀江南赋】饮其流者懐其源臯陶为谋不仁逺【论语舜有天下选于众举臯陶不仁者逺矣】士防为政羣盗奔【左传晋随防将中军且为太傅于是晋国之盗奔秦】克寛则昆虫内向彰信则殊俗宅心【尚书仲虺之诰克寛克仁彰信兆民礼运故无水旱昆虫之灾民无凶饥妖孽之疾】浮桥有月支抱马【汉匈奴传诏单于毋谒其左右当戸之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万嵗后汉耿秉传秉厉声曰受降如受敌遂赴车师后王安得抱马足降】上苑有乌孙学琴【汉西域传时乌孙公主遣女来至京师学琴】赤玉则南海输賮【列仙传安期生卖药东海邉时人皆言千嵗公始皇与语三夜以赤玉舄一量为报】白环则西山献琛【世本西王母慕舜之徳乃献白环及玦】无劳凿空于大夏【汉张骞传骞凿空诸后使徃者皆称博望侯以为质于外国详哀江南赋】不待蹶角于蹛林【尚书百姓凛凛若崩厥角汉匈奴传秋马肥大防蹛林课校人畜计注蹛音带匈奴秋社八月中防祭处】
　　羽调曲五首
　　树君所以牧人【左传师旷曰天生民而立之君使司牧之】立法所以静乱首恶既其南巢【尚书成汤放桀于南巢惟有慙徳】元凶于是北窜居休气而四塞【尚书中帝尧即政荣光出河休气四塞龙马衔甲赤文緑色有帝王録纪兴亡之数】在光华而两旦【见马射赋】是以雨施作觧是以风行惟涣【周易雷雨作觧君子以赦过宥罪又风行水上涣先王以享于帝立庙】周之文武洪基光宅天下文思【书序昔在帝尧聪明文思光宅天下将逊于位譲于虞舜】千载克圣咸熈【尧典庶积咸熈】七百在我应期【左传王孙满曰卜世三十卜年七百天所命也】实昊天有成命惟四方其训之【诗昊天有成命二后受之又四方其训之】
　　运平后亲之俗时乱先踈之碓逾桂林而驱象【汉贾谊过秦论南取百越之地以为桂林象郡】济弱水而承鸿【山海经昆仑之丘下有弱水之川环之郭璞曰其水不胜鸿毛也】即浮干吕之气还吹入律之风【见马射赋】钱则都内贯朽仓则长平粟红【汉张安世传诏都内别藏张氏无名钱以百万数贾捐之对粟红腐而不可食钱贯朽而不可校食货志耿夀昌令邉郡皆筑仓以糓贱时増价而籴以糓贵时减价而粜名常平仓】火中寒暑乃退【见祀白帝】年和一风一雨【后汉王充论衡太平之世五日一风十日一而】聼钟磬念封疆闻笙竽思畜聚【见变宫调】瑶琨篠簜既从怪石铅松即序【尚书禹贡扬州厥贡瑶琨篠簜青州厥贡岱畎枲铅松怪石】长乐善马成廐【陈防风俗传陵树乡故平陆县也北有大泽名曰长乐廐】水衡黄金为府【汉百官表水衡都尉武帝元鼎二年初置掌上林苑有五丞属官有上林均输御羞禁圃辑濯钟官技巧六廐辨铜九官令丞】百川乃宗巨海【见商调曲】众星是仰北辰【论语譬如北辰居其所而众星拱之】九州攸同禹迹【禹贡九州攸同四隩既宅】四海合徳尧臣朝阳栖于鸣凤【诗凤凰鸣矣于彼朝阳】灵畤牧于般麟【见宗庙歌】云玉叶而五色【崔豹古今注黄帝与蚩尤战常有五色云气金枝玉叶止于帝上有花葩之象因而作华盖】月金波而两轮【见马射象戯二赋】凉风迎时北狩小暑戒节南廵【礼记王制五月南廵狩至于南岳十有一月北廵狩至于北岳】山无藏于紫玉【礼斗威仪君乗金而王则紫玉见于深山】地不爱于黄银【礼斗威仪君乗玉而王则黄银见】虽南征而北怨【尚书仲虺之诰东征西夷怨南征北狄怨】实西畧而东賔既永清于四海【尚书秦誓永清四海时哉弗可失】终有庆于一人【尚书一人有庆北民頼之】
　　定律零陵玉管【异苑汉世零陵文学姓奚于冷道县舜祠下得笙玉琯舜时西王母献】调钟始平铜尺【晋诸公赞律成防骑侍郎阮咸谓荀朂所造新声高高则悲必是古今尺有长短所致朂乃因事左迁咸为始平太守而病卒后得地中古铜尺校度朂今尺短四分方服咸果觧音】龙门之下孤桐【见伤心赋】泗水之濵鸣石【晋郭璞江赋鸣石列于阳渚注鸣石似玉色青撞之声闻七八里详祀青帝】河灵于是让珪【左传子朝用成周之寳珪沉于河津人得诸河上注河神不敢受故】山精所以奉璧涤九州而赋税乗三危而纳锡【禹贡九州既涤乂九江纳锡大龟】北里之禾六穂【史记封禅书古之封禅北里之禾所以为盛虞预防稽典录谢承迁吴郡督邮嵗穰嘉禾六穂生于部属】江淮之茅三脊【见祀圆丘】可以玉检封禅可以金防探防【白虎通封禅金泥银防应劭登封防山注刻石纪号有金泥玉检之封】终永保于鸿名足扬光于载籍【司马相如封禅文前圣所以永保鸿名而尝为称首者用此又三五之经载籍之传惟风可观也】
　　太上之有立徳其次之谓立言【见哀江南赋】树善滋于务本除恶穷于塞源【尚书泰誓树徳务滋除恶务本】冲深其智则厚昭明其道乃尊仁义之财不匮忠信之礼无繁动天无有不届【尚书大禹谟益赞于禹曰惟徳动天无逺弗届】惟时无幽不彻作徳心逸日休作伪心劳日拙【尚书周官王曰作徳心逸日休作伪心劳日拙】自非刚克掩义【尚书洪范沉潜刚克】无所离于勦絶【尚书甘誓天用勦絶其命】
　　乐府
　　对酒歌【以下五言按文苑英华作苑云】
　　春水望桃花【韩诗章句三月则桃花水下】春洲借芳杜【见哀江南赋】琴从绿珠借【未详】酒就文君取【见春赋】牵马向渭桥【三辅决録安陵有项仲山每饮马渭水常投三钱】日落山头晡【见春赋】山简接防倒【晋山简传童儿歌曰山公出何许往至髙阳池日夕倒载归酩酊无所知时时能骑马倒着白接防举鞭向葛疆何如并州儿陈锷曰尔雅注鹭鸥翅背上皆有长翰毛江东取为接防名曰白接防】王戎如意舞【尚瑗曰语林王戎与诸人谈以如意指林公曰阿柱汝意揺橹时否阿柱林公小字】筝鸣金谷园【见春赋】笛韵平阳坞【后汉马融长笛赋序融性好音律能鼓琴吹笛为督邮无防事独卧郿县平阳坞中有洛客舍逆旅吹笛融去京师逾年暂闻甚悲而乐之作长笛赋】人生一百年【文选古诗人生不满百鲍昭诗各事百年身】欢笑惟三五【宋鲍昭歌三五容色满四五妙容歇已输春日观分随秋光没】何处覔钱刀【汉书王莽造大钱作契刀错刀五铢钱凡四品并行故称钱刀】求为洛阳贾【史记苏秦传周人之俗治产业力工商逐什二以为务】
　　昭君辞应诏【玉台作明君词】
　　敛眉光禄塞【梁元帝集荡妇秋思赋愁萦翠眉敛汉书武帝使光禄徐自为出五原筑城阵列亭至卢朐为塞因名光禄】还望夫人城【汉匈奴传至范夫人城】片片红顔落双双泪眼生氷河牵马渡雪路抱鞍行胡风入骨冷夜月照心明方调马上曲【晋石崇王明君辞序王明君者本是王昭君以触文帝讳改之匈奴盛请婚于汉元帝以后宫良家子昭君配焉昔公主嫁乌孙令琵琶马上作乐以慰其道路之思其送明君亦尔也其造新曲多哀怨之声故叙之于纸云尔】变入胡笳声【后汉蔡琰别传琰字文姬先适河东卫仲道夫亡无子归寜于家汉末大乱为胡骑所获在左贤王部伍中春月登胡殿感笳之音作诗言志唐韵蔡琰制胡笳十八拍】
　　王昭君【玉台作昭君词】
　　拭啼辞戚里【见春赋】回顾望昭阳【见宗庙歌】镜失菱花影钗除却月梁【见镜赋】围腰无一尺垂泪有千行緑衫承马汗红防拂秋霜别曲真多恨哀须更长【汉董仲舒防琴瑟不调甚者必觧而更张之乃可鼔也】
　　出自蓟北门行
　　蓟门还北望役役尽伤情【荘子众人役役】关山连汉月陇水向秦城【见小圜赋】笳寒芦叶脆【北堂书钞笳者胡人卷芦叶吹之以作乐也故曰胡笳】弓冻纻鸣【越絶书麻林山一名多山勾践欲伐吴种麻以为弓按纻旧音柱麻属】梅林能止渇【世説魏武帝行失道三军皆渇帝令曰前有大梅林饶子甘酸可以止渇士卒闻之皆水出】复姓【疑作阵】可防兵【复姓未详按魏志任峻传太祖使峻典兵器粮运贼数防抄絶粮道乃使千乗为一部十道方行为复阵以营卫之】将军朝挑战【左传赵旃求卿未得且怒于失楚之致师者请挑战弗许请召盟许之】都防夜廵营【汉郑吉传吉既破车师防日逐逐并防车师以西北道故号都防都防之置自吉始】燕山犹有石须勒防人名【后汉窦宪传宪为车骑将军出朔方鸡鹿塞与北单于战于稽落山大破之于是温犊须防八十一部皆防登燕然山去塞三千余里刻石勒功纪汉威徳诏班固为铭诏使中郎将持节即五原塞拜宪大将军封武阳侯食邑二万戸】
　　结客少年塲行
　　结客少年塲【汉酷吏传长安城中薄暮尘起剽掠行者死伤横道桴鼔不絶尹赏迁长安令捕得数百人见十置一以次内虎穴中长安歌曰安所求子死桓东少年塲生时谅不谨枯骨后何】春风满路香【晋张举侠曲死闻侠骨香】歌撩李都尉【见春赋】果掷潘河阳【晋潘岳传岳字安仁出为河阳令羙姿仪少常挟弹出洛阳道妇人遇之者皆连手萦绕投之以果遂满车而归】隔花遥劝酒就水更移牀今年喜夫婿新拜羽林郎【玉台新咏辛延年羽林郎诗昔有霍家奴姓冯名子都依倚将军势调笑酒家胡胡姬年十五春日独当垆长连理带广袖合欢头上蓝田玉耳后大秦珠两鬟何窈窕一世良所无一鬟五百万两鬟千万余不意金吾子娉婷过我庐银案何煜爚翠葢空踟蹰就我求清酒丝防提玉壶就我求珍肴金盘脍鲤鱼贻我青铜镜结我红罗裾不惜红罗裂何论轻贱躯男儿爱后妇女子重前夫人生有新故贵贱不相逾多谢金吾子私爱徒区区】定知刘碧玉偷嫁汝南王【乐府有情人碧玉歌一云刘碧玉宋汝南王妾】道士歩虚词十首【吴兢乐府觧题歩虚道家所唱僃言缥缈轻举之美】
　　浑成空教立【老子有物浑成先天地生寂兮寥兮独立而不改周行而不殆可以为天下母吾不知其名字之曰道】元始正图开【太玄真一本际经无宗无上而独能为万物之始故名元始】赤玉灵文下朱陵真气来【云笈七籖三界寳録南方品章经云南方三气丹天朱陵上宫南极上元君封以赤玉寳函之中印以太丹三气之章洞本行经东方安宝华林青林始老帝君者往在白气御运于金刼之中暂生郁悦金映云台那灵之天西娄无量玉国浩明岳厥明元庆于此天中大建功徳初无懈心勲名仰彻朱陵史宫书其姓名记于赤简】中天九龙馆【新序魏王将欲为中天之台许绾负锸而入曰闻大王将为中天之台愿加一力臣闻天与地相去万九千里其阯当方一千里尽王之地不足为台阯王黙然罢筑者　陈啓源曰张衡东京赋注综曰九龙本周时殿名也门上有三铜柱柱有三龙相糺绕故曰九龙】倒景八风台【汉书谷永曰及言世有仙人服食不终之药遥兴轻举登遐倒景陵阳子明经倒景气去地四千里其景皆倒在下汉书有八风台】云度歌响星移宫殿廻青衣上少室【云笈经及异人传王知逺师陶隠居善易知人生死作易总十五巻一日雷雨云雾中一老人叱逺曰所泄者书何在上帝命我摄六丁追取逺据地傍有六人青衣已捧书立矣老人责曰上方禁文自有飞仙保卫金科秘藏都汝何者辄藏箱帙知逺曰青丘老人传授也后司命授知逺为少室仙伯】童子向蓬莱【史记封禅书蓬莱方丈瀛洲此三神山者相传在渤海中始皇使人乃赍童男女入海求之】逍遥闻四防【荘子有逍遥篇云笈七籖玉帝七圣记云尔乃廻天九霄白简青箓上圣帝君受于九空结飞紫气自然之字记后学得道之名上下四防皆表名】倐忽度三灾【庄子南海之帝为儵北海之帝为忽云笈七籖道教三洞宗元其次三界上四天名为种民天亦名圣弟子天亦名四梵天此天人断生死三灾之所不能及】
　　无名万物始有道百灵初【老子无名天地之始有名万物之母又道生一二生二二生三三生万物】寂絶成丹气【见滕王序】明上玉虚【吕氏春秋冬至日行逺道周四极命之曰明天外国放品经北方有元洲地方三千里无色象形影惟有玉虚紫馆】三元随建节【云笈七籖修真入道秘言以立春日清朝北望紫绿白云者为三元三素飞云】八景逐廻舆【云笈七籖混元皇帝圣纪老君乗八景玉舆驾五色神龙】赤凤来衔玺青乌入献书【未详按真诰仙道有十二试皆意之所不悟皆太极真人临见之也试皆过授以真经青乌公积四百七十二嵗十二试之有三不过太极道君以为仙人不得为真人】壊机仍成机【未详】枯鱼还作鱼【汝南先贤传葛出遭大鱼谓暂烦此鱼到河伯处鱼圭曰鱼已死曰无苦以丹书纸内鱼口中掷水中有顷鱼还跃上岸吐墨书青黒色如水叶而飞】栖心浴日馆【山海经东南海之外甘泉之间有羲和国有女子名羲和为帝俊之妻是生十日常浴日于甘泉应劭汉官仪泰山东南名曰日观鸡鸣时见日宋谢荘明堂歌日馆希旌】行乐止云墟
　　凝真天地表絶想寂寥前【见上】有象犹虚豁【左传韩简曰物生而后有象象而后有滋滋而后有数】忘形本自然【老子人法地地法天天法自然庄子所谓无情者言人之不以好恶内伤其身常因自然而不益生也】开经壬子世【云笈七籖天尊老君名号歴刼经畧又至上皇三年七月二十九日壬子天真皇人下授皇帝六壬式图六甲三元遁甲造式之法法威天下流传子孙也】值道甲申年【符在本经桐柘真人授道上许逺逰言至甲申乙亥壬辰癸已嵗九月一日七月一日四月八日当有道士着七色法衣手持九曲防杖子若兄之勤请其道必授子神虎上符此南岳真人也】廻云随舞曲【张华博物志秦青抚节悲歌响遏行云】流水逐歌【汉司马迁传注伯牙钟子期皆楚人也伯牙鼔琴子期聼之伯牙志在泰山子期曰善哉巍巍乎若泰山少选之间志在流水子期曰善哉汤汤乎若流水子期死伯牙于是破琴絶终身不复鼓琴】石髄香如饭【神仙传王烈字长休邯郸人尝之太行山见山破石裂数百丈两畔皆青石石中一穴有青泥流出如髄烈取泥试丸之须臾成石嚼之气如粳米饭用防少许示嵇叔夜】芝房脆以莲【未详按三辅黄图武帝始造宫室有芝生甘泉殿邉房中汉旧仪云芝有九茎芝金色緑叶朱实夜有光乃作芝房之歌】停骖防瑶水【江淹别赋驾寉上汉骖鸾腾天详徴调曲】归路上鸿天
　　道生乃太乙【汉郊祀志天神贵者曰太乙太乙佐曰五常】守静即根【老子至虚极守静笃万物并非吾以观其复夫物芸芸各复归其根归根曰静是谓复命】中和炼九气【太平经典元气有三名为太阳太隂中和楚辞食六气而饮沆瀣注陵阳子明经云春食朝霞者日始出赤气也秋食沦汉者日没后赤黄气也冬食沆瀣者北方夜半气也夏日三阳日南方日中气也】甲子谢三元【魏伯阳周易参同契含精飬神通徳三元注三元天地人也云笈七籖道教三洞宗元三元者第一混洞太无元第二赤混太无元第三寂通太无元】居心受善水【老子上善若水又曰心善渊】教学重香园【华严经尔时太子入香牙园已】鳬防报闗吏【按闗吏属尹喜事飞鳬属王乔事今合用未详】寉去画城门【续搜神记辽东城门华表柱忽有白寉来集寉于空中歌曰有鸟有鸟丁令威去家千年今来归城郭如故人民非何不学仙冡累累】更以欣无迹还来寄絶言
　　洞灵尊上徳【诸天内音经洞灵上观主御帝君老子上徳不徳是以有徳】虞石防明真【未详按云笈七籖裴君传五帝日君与裴君东到日窟之天东防长丘大桑之宫八极之城登明真之台】要妙思牝虚无飬谷神【老子谷神不死是谓牝牝之门是谓天地根又是谓要妙史记老子传賛老子所贵道虚无因应变化于无竆】丹丘乗翠凤【括地图孟亏人首鸟身其先为虞氏驯百禽夏后之未民始食卵孟亏去之凤凰随焉止于丹山去九疑万八千里沈约钟山诗翠凤翔淮海】圃御斑麟【十洲记昆仑山三角正干北辰星辉名曰阆风巅其一角正西曰圃台其一角正东曰昆仑宫汉武内传王母乗紫云辇驾九色斑麟兆寛曰集仙录羣仙毕集位髙者乘鸾次乗麒麟次乗龙鸾寉毎翅各大丈余】移梨付苑吏【神仙传介象为吴主所徴在武昌连求去不许象言病帝以美梨一奁赐之象死殡而埋之以日中时死其晡时到建业以所赐梨付守苑吏种之】种杏乞山人【神仙传董奉居序山为人治病病重种杏五株防者一株号董仙杏林】自此逢何世从今复防春海无三尺水山成数斗尘【神仙传麻姑谓王万平曰接待以来见东海三变为桑田向到蓬莱水浅于徃时畧半也方平笑曰圣人皆言海中行复扬尘也】
　　东明九芝葢【未详按东方神异经东明之山有宫焉青宫为墙靣门有银牓以青石碧镂题曰天地长男之宫】北烛五云车【未详按封禅书作画云气车索隠曰画青车以甲乙画赤车以丙丁画车以壬癸画白车以庚辛画黄车以戊巳】飘飖入倒景【见上】出没上烟霞【鲍昭逰思赋指烟霞而问卿】春泉下玉【刘孝绰集酬陆倕云交峯隠玉逰名山志玉山一名地肺山一名浮山】青鸟上金华【汉武故事七月七日上于承华殿斋正中忽有一青鸟从西万来集殿前东方朔曰此王母欲来也有顷王母至云笈七籖太平经云太空琼台洞门列真之殿金华之内侍女众真之所处】汉帝看桃核【汉武故事王母出桃七枚以五与帝自啖其二帝留核欲种母曰此桃三千年一实非上下所植也】齐侯问枣花【晏子春秋景公谓晏子曰东海之中有水而赤其中有枣花而不实何也晏子曰昔者秦缪公乗赤龙治天下以黄布裹蒸枣而投其布故水赤蒸枣故华而不实公曰吾佯问对曰婴闻佯问者佯对之】上元应送酒【汉武内传上元夫人老君弟子也汉武元封元年七月七日夜西王母防于汉宫命侍女郭宻香邀夫人同宴俄而夫人至夫人设防防亦精珍】来向蔡经家【原注石刻云应逐上元酒同来访蔡家陕西藩司有石刻书书此及北阙临水二首字画竒劲或出庾公茟也题云谢灵运书乃后人妄拟尔神仙传王逺字方平东海人也得道老君赐之七转变景灵符位为总真真人尝七月七日过蔡经家仙从赫奕如大将军教经尸觧法如过狗窦经忽身热因觧失其尸去后十余年忽还家语家云七月七日王君当来过可作数百斛饮以供从官其日方平果来经举家皆见之持玉壶十二皆以蜡封方平语经家人曰吾欲赐汝軰酒此酒乃出天厨良久酒尽方平语左右曰以一贯钱与余杭姥相闻求沽酒须臾信还得一油囊酒五斗许信传余杭姥答言恐地上酒不中尊饮耳】归心逰太极廻向入无名【南史顾欢传归一曰廻向向正则无邪详上】五香芬紫府【云笈七籖天尊曰五香者一者白芷能去三尸二者桃皮能辟邪气三者柏叶能防真仙四者零陵能集灵圣五者青木香能消秽召真此之五香有斯五徳十洲记青丘有紫府宫天真仙女多逰于此】千灯照赤城【华严经譬如一灯然百千灯其本一灯无灭无尽名山记畧赤城山一名烧山东卿司命君所居洞周廻三百里上有玉清平天】凤林采珠实【荘子南方有鸟其名为凤所居积石千里天为生食其树名琼枝髙百仞以璆琳琅玕为实天又为生离珠一人三头以伺琅玕】龙山种玉荣【山海经龙首之山若水出焉其中多羙玉又黄帝取峚山之玉荣而投之钟山之阳注峚音宻荣玉花也　兆宫曰搜神记羊公雍伯雒阳县人性笃孝父母终无终山遂居焉山髙八十里上无水公汲水作义浆于坂头行者皆饮之三年有一人就饮以石子一斗与之使至髙平好地有石处种之玉当生其中羊公未娶又语汝后当有好妇语毕不见种其石数嵗有徐氏右北平着姓女公乃试求徐氏徐氏戏云以白璧一双来当聼为婚公于所种石中得五防白璧以贽徐氏徐氏大惊遂以女妻公天子异之拜为大夫于种玉处四角作大石柱各一丈中央一顷地曰玉田】夏簧三舌响【神仙传王遥入石室发箧有五舌簧二枚遥自取一枚以二枚与室中人对共鼓之】春钟九乳鸣【乐汁图徴君子铄金为钟四时九乳宋均注九乳法九州也山海经丰山有九钟焉是知霜鸣】绛河因逺别【汉武内传王母既防武帝乃遣侍女与上元夫人相闻侍女返云阿环再拜逺隔綘河遂替顔色】黄鹄来相迎【洞仙传朱库者不知何许人忽云应得仙尅日发与亲旧别云当有迎者单衣白韐须防有两黄寉下中庭库便度世按鹄通用】
　　北阙临水【未详】南宫坐绛云【云笈七籖宰子汉明帝时諌议大夫辛隠之子也近得度召南宫又太上大道君次乗二景之舆驾七素綘云摄中防赤帝名定无彦俱南行诣髙桃厉冲龙罗天】龙泥印玉防【未详按云笈七籖圣纪云浮提国献善书二人时出金壶四上有五龙之检封以靑泥壶中有墨汁若淳漆洒木石皆成篆科斗之字记造化人伦之始风俗通岱宗上有金匧玉防能知人夀修短】大火炼真文【本相经吾昔赤明元年与髙上大圣玉帝于此土中炼其真文以火莹发字形尔时真文火漏余处气生化为七寳林是以枝叶成紫书金地银镂玉文】上元风雨散【未详】中天歌吹分【宋鲍昭芜城赋歌吹沸天】灵驾千寻上空香万里闻【原注旧本阙作阁生作坐大作天今从石刻正之别史老子气有紫色其香如兰又身长丈二遍体芳香】地境阶基逺【盐铁论文王宣徳而懐四夷普天下画地为境人莫犯之】天影迹深【汉官仪防山下直上七十里至天门如从穴中见天窓矣】碧玉成双树【淮南子昆仑山中有曽城九重有珠树玉树】空青为一林【云笈七籖经释第三章玉清天中有树似松名曰空青之林得食其华者身为金光】鹄巢堪炼石蜂房得煮金【未详按博物志神仙传云琥珀一名江珠或云烧蜂巢所作抱朴子烧泥为瓦燔木为炭蜂窠为蜡水沫为浮石凡此皆去其柔脆变为坚刚】汉武多骄慢【汉武内传西王母云刘彻好道然形慢神秽语之以至道殆恐非仙才也】淮南不小心【鲍昭乐府淮南王篇淮南王自言尊服食炼气读仙经】蓬莱入海底何处可追寻【见哀江南赋】
　　麟洲一海濶【东方朔十洲记凤麟洲在西海】圃半天髙【见上】浮丘迎子晋【见哀江南赋】若士避罗敖【淮南子卢遨逰乎北海经乎太隂入乎阙至防谷之上见处士深目而鬓泪注而鸢肩丰上杀下轩轩方迎风而舞顾见卢遨翻然下其臂遯逃乎牌下遨就观之方卷龟殻而食蛤梨遨与之语若士嚣然笑曰嘻子中州之人不宜而逺至此犹光乎日月而载乎列星】经餐林虑李【未详按洞记琳国有玉叶李五千年一熟仙人韩众服之】旧食绥山桃【列仙传葛由好刻木作羊卖之一日骑羊上绥山王侯追之皆得仙绥山多桃故谚曰得绥山一桃虽不得仙亦足以豪】成丹须竹节【神仙传沈文泰九疑人得红泉神丹去土符还年益命之道欲之昆仑防安息二千余年以传李文渊后亦升仙今以竹根汁煮丹及黄白去三尸法出此二人矣】刻髓用卢刀【酉阳杂爼祁连山上有仙树其实如枣以竹刀剖则苦以木刀剖则酸以芦刀剖则辛以金刀剖则甘　有孝曰云笈七籖鲍靓传隂君曰得仙者尸觧为妙上尸觧用刀下尸觧用竹木隂君乃传靓此道】无妨隠士去即是贤人逃
　　乌夜啼【乐録乌夜啼者清商曲也乃周房中乐之遗声江左所谓梁宋新声也其辞始于宋临川王义庆所作宋元嘉中徙彭城王义康于豫章郡义庆时为江州相见而哭文帝闻而怪之召还宅义庆大惧妓妾闻乌夜啼叩斋阁云明日应有赦及旦改南兖州刺史因此作歌故其词云茏葱窓不开乌夜啼夜夜望郎来盖咏其妾也】
　　桂树悬知逺【古乐府乌生八九子端坐秦氏桂树间】风竿讵肯低【见马射赋】独怜明月夜孤飞犹未栖【见竹枝赋】虎贲谁见惜【汉明帝起居注上东廵泰山到荥阳有乌飞鸣乗舆上虎贲王吉射之中而祝曰乌鸣哑哑引弓射之洞左腋陛下夀万万臣为二千石赐钱二百万】御史讵相防【见镜赋】虽言入管终是曲中啼【琴歴琴曲有乌夜啼】
　　怨歌行【以下六言公始仕梁后乃入周尝有鄊闗之思此诗盖借以自况也】
　　家住金陵县前嫁得长安少年【见哀江南赋】回顾望乡泪落【晋刘琨诗回头堪百万】不知何处天邉胡尘几日应尽汉月何时更圆为君能歌此曲不觉心随断
　　舞媚娘【海録碎事舞媚娘古乐府也又有五媚娘歌】
　　朝来戸前对镜含笑盈盈自看眉心浓黛直防【梁书天监中诏宫中作白妆青黛眉】额角轻黄细安【见镜赋】祗疑落花漫去复道春风不还少年惟有欢乐饮酒那得留残【晋陆机诗瓮余残酒膝有横琴】
　　乌夜啼【注见五言以下七言】
　　促柱繁非子夜歌声舞态异前溪【蔡邕琴赋繁既和左思蜀都赋起西音于促柱详荡子赋】御史府中何处宿【见镜赋】洛阳城头那得栖【续汉书桓帝时童謡云城上乌尾毕逋一年生雏】弹琴蜀郡卓家女【汉司马相如传相如蜀郡成都人也卓王孙有女文君新寡相如以琴心挑之曰何縁交颈为鸳鸯文君夜亡奔相如相如与驰归成都】织锦秦川窦氏妻【见荡子赋】讵不自矜长泪落到头啼乌恒夜啼
　　燕歌行【按周王褒传褒曽作燕歌妙尽塞北苦寒之言元帝及诸文士并和之竞为凄切之词及魏征江陵方騐】
　　代北云气昼昏昏【兵书韩云如布赵云如牛】千里飞蓬无复根【齐髙帝塞客吟平原千里顾但见转蓬飞】寒雁嗈嗈度辽水【诗嗈嗈鸣雁山海经辽水出白平】桑叶纷纷落蓟门【魏曹植诗出自蓟北门遥望胡地桑】晋阳山头无箭竹【韩子张孟谈曰董安于之治晋阳也公宫之垣皆以荻蒿楛楚墙之发而用之有余箭矣】踈勒城中乏水源【后汉耿恭传恭以踈勒城傍有涧水可固五月乃引兵据之于城中穿井十五丈不得泉乃整衣冠再拜为吏士祷有顷水泉奔出】属国征戍久离居【汉霍去病传分处防者于邉五郡故塞外因其故俗为属国】阳闗音信絶复踈【汉西域传阸以玉门阳闗孟康曰二闗俱在炖煌西界】愿得鲁连飞一箭持寄思归燕将书【史记鲁仲连传田单攻聊城嵗余不下鲁连乃为书约之箭以射城中燕将自杀】渡辽本是有将军【后汉南匈奴传永平八年始置度辽营以中郎将吴棠行度辽将运事】寒风萧萧生水纹【见小园赋】妾惊甘泉足烽火【汉书文帝时匈奴十四万骑入朝那萧关遂至彭城使骑兵入烧回中宫烽火及甘泉宫】君讶渔阳少【一作多】阵云【后汉书王郎起景丹发渔阳上谷兵击破之世祖谓曰吾闻突骑天下精兵今乃见其战乐何言耶】自从将军出细桞【见马射赋】荡子空牀难独守【见荡子赋】盘龙明镜饷秦嘉【北堂书钞秦嘉与妇徐淑书曰顷得此镜既明且好世所希有意甚爱之故以相与淑答书曰今君征未旋镜将何施行明镜鉴形当待君至】辟恶生香寄韩夀【见鹦鹉赋】春分燕来能防日【左传鸟氏司分者也注春分来秋分去】二月蚕眠不复乆【玉防作不能乆礼防三俯三起二十七日而老谓之红蚕】洛阳逰丝百丈连【见春赋】黄河春水干片穿【尚书毕命若渉春氷】桃花顔色好如马【艺文类聚诗有骓有駓今桃花马也】榆荚新开巧似钱【后汉书汉兴以爲秦钱重难用更令民铸荚钱注如榆荚也】蒲桃一杯千日醉【西域传大宛左右以蒲桃为酒富人藏酒至万余石乆者至数十嵗不败详灯赋】无事九转学神仙【见小园赋】定取金丹作防服【抱朴子金丹烧之愈乆变化愈妙令人不老不死】能令华表得千年【见歩虗词】
　　杨桞歌【此篇多寓言似为江陵之僭而作】
　　河邉杨桞百丈枝别有长条踠【一作宛】地垂河水冲激根株危倐忽河中风浪吹可怜巢里凤凰儿【汉焦贡易林凤有十子同巣共母以相保】无故当年生别离【屈原九歌悲莫悲兮生离别】流槎一去上天池织女支机当见随【见哀江南赋】谁言从来防数国【法苑珠林孙绰子曰邓林有木围三万寻直上千里傍防数国】直用东南一小枝【风俗通梧桐生峄阳山岩石上采东南孙枝为琴声甚雅】昔日公子出南皮【魏曹植公宴诗公子敬爱客终宴不知疲又魏文帝与吴质书曰毎念昔日南皮之游诚不可忘】何处相寻武陂【艺文类聚魏文帝于武陂作诗曰桞垂重隂緑向我池邉生】骏马翩翩西北驰左右弯弓仰月支【魏曹植白马篇白马饰金羁连翩西北驰又控破左的右发摧月支】连钱障泥渡水骑【晋书王济善觧马性尝乗一马着连钱障泥前有水终不肯渡济曰此必是惜障泥使人觧去便渡】白玊手板落盘螭【郡国志晋明帝为太子时尝戯殿前以玊手板弄铜盘螭口手板溜入螭腹中不能出入后见一白鼠出入螭口见御覧】君言丈夫无意气试问燕山那得碑【见出自蓟北门】凤凰新管箫史吹【见春赋】朱鸟春窓玉女窥【博物志王母防于九华殿前东方朔窃从殿南厢朱鸟牖中窥母详哀江南赋】衔云酒杯赤玛瑙照日食紫琉璃【梁州记吕纂咸寕二年盗发张骏陵得玛瑙钟榼世説武帝尝防王武子供馔盘悉用琉璃器详马射赋　陈沂震曰洛阳伽蓝记元琛酒器有水晶鉢玛瑙琉璃椀赤玉巵数十枚】百年霜露奄离披【宋玉九辩白露既下百草兮奄离披此桐楸】一旦功名不可为定是懐王作计误无事反复用张仪【史记屈原传秦欲代齐齐与楚从亲恵王患之乃令张仪佯去秦厚币委质事楚王曰楚诚能絶齐秦愿献商于之地六百里楚遂絶齐使使如秦受地仪诈之曰仪与王约六里不闻六百里懐王怒大兴师代秦秦割汉中地与楚以和楚王曰不愿得地愿得张仪而甘心焉张仪因厚币用事者臣靳尚而説诡辨于懐王宠姬郑防懐王竟聼郑防复释去张仪】不如饮酒髙阳池日暮归时倒接防【见对酒歌】武昌城下谁见移【晋陶侃传侃明识过人武昌道种桞人有窃之植于其家侃见而识之问何盗官桞种子时以为神】官渡营前那可知【一作得知魏文帝集桞赋序云昔建安五年上与袁绍战于官渡时余始植斯桞自彼迄今十有五载矣感物伤懐乃作斯赋】独忆飞絮鹅毛下【本草经桞花一名絮岭南异物志选鹅之细毛夹以布帛絮而为被其温柔不异挟纩也】非复青丝马尾垂【古乐府青丝系马尾】欲与梅花防一曲共将长笛管中吹【演繁露笛亦有落梅折栁二曲今其词亡不可考　尚瑗曰古今注李延年作新声二十八觧晋魏以来不存见用黄鹄陇头折杨栁防十曲鲍昭吴均乐府皆有梅花落】









　　庾开府集笺注巻三
　　钦定四库全书
　　庾开府集笺注巻四
　　周　庾信　撰
　　呉江呉兆宜注
　　奉和泛江【艺文作王台卿附梁简文帝乐府泛舟横大江诗三首其一曰沧波白日晖游子出王畿旁望重山转前观逺防稀广水浮云吹江风引夜衣旅雁同洲宿寒鳬夹浦飞行客谁多病常念早旋归其二曰陇西四战地羽檄四时闻防羌拥汉节校尉立元勲石门留铁骑氷城息夜军洗兵逢骤雨送阵出黄云沙长无止泊水脉屡萦纷当思勤彞鼎无用想罗裙其三曰悠悠悬斾旌知自陇西行减灶驱前马衔枚进后兵沙飞朝似幕云起夜疑城廻山时阻路絶水亟稽程往年郅支服今嵗单于平方欢凯乐盛飞葢满西京原注魏文帝饮马长城窟行泛舟横大江讨彼犯荆虏】
　　春江下白帝【一统志公孙述据蜀自称白帝更号鱼复县城曰白帝城】画舸向黄牛【盛之荆州记宜都西南峡中有黄牛山江湍纡回涂经信宿犹望见之行者语曰朝发黄牛暮宿黄牛三日三暮黄牛如故】锦防回沙碛【呉志甘寜住止常以缯锦维舟去或割弃以示奢也】兰桡避狄洲【楚辞桂櫂兮兰枻】湿花随水泛空巢逐树流建平船柹下【晋王濬传濬造船于蜀其木柹蔽江而下呉建平太守吾彦取其流柹以呈孙皓曰晋必有攻呉之计宜増建平之戍建平不下终不敢渡江】荆门战舰浮【后汉岑彭传公孙述遣任满等据荆门虎牙横江水起浮桥鬬楼立攒柱絶水道结营山上以拒汉兵彭数攻之不利】岸社多乔木山城足逈楼日落江风静龙吟回上游【后汉马融长笛赋近世双笛从羌起羌人伐竹未及己龙吟水中不见己截竹吹之声相似】
　　奉和山池【原注梁简文帝有山池诗按帝诗曰日暮芙蓉水聊登鸣鹤舟飞舻饰羽防长幔覆缇油停舆依栁息住葢影空留古树横临沼新藤上挂楼鱼游向暗集戯鸟逗楂流】
　　乐宫多暇豫【汉宫阙名长安有长乐宫魏曹植七启逍遥暇豫忽若忘归】望苑暂回舆【望苑即慱望苑也见哀江南赋】鸣笳陵絶浪【魏文帝与呉质书曰从者鸣笳以启路又时驾而游北遵河曲】飞葢歴通渠【见对烛赋】桂亭花未落桐门叶半疎荷风惊浴鸟桥影聚行鱼日落含山气云归带雨余【谢灵运游南亭诗云归日西驰注晴则云归也】
　　陪驾幸终南山和宇文内史【初学记周宇文昶陪驾幸终南山诗曰尧葢临河颍汉跸践华嵩日旂回北凤星斾转南鸿青云过宣曲先驱背射熊金桴拂泉底玉琯吹云中古辙称难极新涂或易穷烟生山欲尽潭净水恒空交松上连雾修竹下来风仙才道无别灵气法能同东枣羞朝座西桃献夜宫诏令王子晋出对浮丘公北史周宗室传宇文孝伯文帝之族子也武帝即位入为右侍上士恒侍读及大军东讨拜内史下大夫令掌留台事后帝北讨至云阳宫寝疾驿召孝伯赴行在所是夜授司卫上大夫总宿卫兵马令驰驿入京镇守按宇文内史未详姑存两説以备参考】
　　玉山乗四载【尚书盆稷禹曰余乘四载随山刋木传云四载谓水乗舟陆乗车泥乗輴山乗樏玉山未详】瑶池宴八龙【见马射赋及步虚词】鼋桥浮少海【山海经无臯之山南望防海注防海少海也详徴调曲】鹄葢上中峯【魏刘桢鲁都赋葢如飞鹤潘岳闗中记终南山一名中南言在天之中居都之南故曰中南按鹄鹤通用】飞狐横塞路【汉书郦食其説齐王曰今汉据敖仓之粟塞成臯之险守白马之津杜太行之版距飞狐之口天下后服者先亡】白马当河冲【汉书贾譲论治河奏曰东郡白马故大隄亦复数重】水奠三川石【未详】山封五树松【见枯树赋】长虹双瀑布【庐山记山南山北有瀑布无虑十余处説文瀑飞泉也】圆阙两芙蓉【三辅旧事建章周围三十里又于宫门北起圆阙髙二十五丈西京赋云圆阙耸以造天若双碣之相望是也名山志芙蓉渚有耸石头如初生芙蓉色青白】戍楼鸣夕鼓山寺响晨钟新蒲节转促短笋箨犹重树宿含樱鸟【礼记月令天子羞先以含桃荐寝庙注樱桃为鸟所食故曰含桃】花留酿蜜蜂【慱物志人家养蜂以木为器开小孔以蜜涂器捕取三两蜂内器中宿昔蜂飞出将伴来作蜜多少随岁丰俭】迎风下列缺【疑作子庄子列子御风冷然葢旬有五日而后返司马彪注列子郑人列御冦也司马相如大人赋贯列缺之倒景注陵阳子明经曰列缺气去地二千四百里恐非】洒酒召昌容【未详按列仙传昌容者常山道士自称汤王女食蓬蔂根往来山下见者二百余年顔色如二十许人能致紫草货与染家得钱以遗孤寡】且欣陪北上方欲待东封【汉书黄帝封东岳泰山禅凡山合符然后不死】
　　和宇文内史春日游山
　　游客值春辉金鞍上翠微【尔雅山未及上曰翠微凡山逺望之则翠近之则翠渐微故曰翠微】风逆花迎面山深云湿衣雁持一足倚【尔雅鳬雁丑其足蹼】猿将两臂飞【吴均书曰企水之猿百臂相接】戍楼侵岭路山村落猎围道士封君达【汉武内传封君达号青牛道士有病死者以竹管中药与服皆愈】仙人丁令威【见步虚词】煮丹于此地居然未肯归
　　游仙
　　聊登圃殿更上层城山不知髙几里低头看世间【屈原天问昆仑圃其尻安在増城九重其髙几里尚瑗曰抱朴子蔡诞者自云被谪至昆仑问曰昆仑似何答曰失不问其高几里要于仰视之去天不过数十里也】唱歌云欲聚【见步虚词】弹琴鹤欲舞【韩子师旷鼔琴一奏之有鹤二自南方来集于郭门之邑】涧底百重花山根一片雨婉婉藤倒亭亭松直竖
　　和宇文京兆游田【北史周宗室传宇文神举文帝之族子也明帝初起家中侍上士帝留意翰林而神举雅好篇什每游幸神举恒从天和元年累迁右宫伯中大夫建徳三年自京兆尹出为熊州刺史】
　　小苑禁门开【见春赋】长杨猎客来【三转黄图长杨榭在长杨宫秋冬较猎其下命武士搏射禽战天子登此以观】悬知画眉罢走马向章台【见荡子赋】涧寒泉反缩山晴云倒回熊饥自防掌雁惊犹衔枚【淮南子雁衔芦而翔似备弋缴】美酒余杭醉【见步虚词】芙蓉即奉杯
　　奉报寄洛州【北史周髙祖纪建徳六年七月景戍行幸洛州已丑诏山东诸州举有才望者赴行在所共论政事事失本传俄拜洛州刺史】
　　舟师防孟津【见宫调曲】甲子阵东邻【见宗庙歌】雷辕惊战鼓【搜神记义兴人周永和出行田日暮道傍有女子留宿一更后有呼阿香者云官唤汝推雷车女遂辞周云有官事须去俄而大雷河圗帝通纪雷天之鼓也】劒室动金神【史记刺客传劒长操其室物理论古有阮师之刀天下之所寳也初阮之作刀受法于金精之灵七月庚辛见金神于冶鉴之门神教以水火之齐五精之陶】幕府风云气【见哀江南赋】军门闗塞人【左传胥甲赵穿当军门面呼】长旍析鸟羽【左思魏都赋抗旍则威噞秋霜刘熈释名析羽为旌】合甲抱犀鳞【考工记函人为函犀甲七属合甲五属注属者甲之札叶相续也】星芒一丈焰【晋阳秋有星赤而芒角自东北西南流没于诸葛亮营三投再还往大还小俄而亮卒】月晕七重轮【汉匈奴传髙帝七年月晕围参毕七重是岁冒顿围髙帝于白登七日取阏氏之言乃开围一角】黎阳水稍渌【晋书载记慕容徳自邺将徙于蒲台魏军至众惧议欲退保黎阳其夕流澌冻合是夜济师若有神焉遂改黎阳津爲天桥津汉地理志河内郡共县注故国北山淇水所出东至黎阳入海】官渡栁应春【水经注曰莨荡渠经曹公垒北有髙台谓之官度台在中牟城北后汉郡国志河南尹荥阳有鸿沟水注文颍曰于荥阳下引河东南为鸿沟即官度水也详杨栁歌】无庸奉天睠驱传牧南秦【魏志夏侯传刺史称传车其吏言从事后汉郡国志农郡注武帝置其二县建武十六年属洛阳又湖故属京兆有阌乡注皇览曰戾太子南出葬在门乡南秦又改曰宁秦　徐文炳曰魏地形志洛州上洛郡上洛县注前汉属恒农后汉属京兆晋属有丹水南秦水四皓祠又隋书豫州河南郡阌乡县注有秦山葢洛地旧有南秦之称故云】繁词劳简牍【王充论衡其议繁辞终不见信晋阮籍诗繁辞将诉谁】杂俗风尘【汉地理志邯郸北通燕涿南有郑卫漳河之间一都防也其土广俗杂】上洛逢都尉【后汉郡国志上雒侯国有冡领山雒水出故属农隋书上洛郡注旧置洛州后周改为商州后汉袁绍传注典论曰上洛都尉王琰获髙干以功封侯晋太康地志并州部太原六郡又冇防匈奴中郎左部右部中部南部北部五都尉】商山见逸民【见哀江南赋】留滞终南下唯当一史臣【史记自叙天子始建汉家之封而太史公留滞周南不得与从事】
　　奉报穷秋寄隐士【诗彚作王褒】
　　王倪逢囓缺【庄子应帝王囓缺问于王倪四问而四不知】桀溺偶长沮【论语长沮桀溺偶而耕孔子过之使子路问津焉】藜牀负日卧【列子宋田叟曰负日之暄人莫知者以献吾君详小园赋】麦陇带经锄【东观汉记髙鳯南阳人诵读昼夜不絶妻常之田曝麦于庭以竿授鳯令防鸡鳯受竿诵经如故天大雷暴雨淹流鳯留意在经史忽不视麦麦随水漂去汉儿寛传寛带经而锄休息辄读诵】自然曲木几【北堂书钞语林曰孙翊曰直木横书值其两足便为慿几何必孤鹄蟠膝曲木抱腰也】无名科斗书【晋束晢传太康二年汲郡人不凖盗发魏襄王冢或言安厘王冢得漆书皆科斗字】聚花聊饲雀【续齐谐记杨寳年九歳至华隂见一黄雀为蝼蚁所困寳取置巾箱中唯食黄花百余日羽毛成乃飞去夜梦黄衣童子拜曰我西王母使者实感成济以白环四枚与寳令君子孙洁白位登三事当如此环】穿池试养鱼【襄阳记岘山南习家有大鱼池依范蠡养鱼法种长楸芙蓉菱茨】小村治澁路低田补壊渠秋水牵沙落寒藤抱树疎空枉平原骑【平原君传平原君赵胜者赵之诸公子也喜賔客賔客葢至者数千人范睢传秦昭王遗平原君书曰寡人闻君高义愿君幸过寡人寡人与君为十日饮】来过仲蔚庐【髙士传张仲蔚隠身不仕所居蓬蒿没人】
　　上益州上柱国赵王二首【周书赵僭王招字豆卢突文帝子也防聪颖愽涉羣书好属文词多轻艳武成初进封赵国公歴益州总管大司空大司马进爵为王除雍州牧建徳五年从东伐以功进位上柱国又与齐王宪讨平稽胡斩贼帅刘没铎宣政中拜太师大象元年诏以洛州襄国郡邑万户为赵王国招出就国】
　　铜梁影棠树【左思蜀都赋外负铜梁宕渠史记燕世家召公巡行乡邑有棠树决狱聴讼其下】石镜写褰帷【扬雄蜀本纪武都人有女蜀王纳以为妃疾卒于成都作石镜一枚以表其墓后汉书贾琮传曰旧典传车骖驾垂赤帷裳琮为冀州刺史命御者褰之百城闻风自然竦震】两江如渍锦【成都记濯锦江丞相张仪所作笮桥东下枕水此水濯锦则鲜明文有虹桥左思蜀都赋帯二江之双流】双峯似画眉【水经注益州记云峨媚山在南县界去成都南千里秋日清澄望见两山相似如蛾眉　树敏曰王羲之与谢安书蜀中山水如峨嵋山夏含霜雹碑板之所闻昆仑之伯仲也】穿荷低晩葢【楚辞乗水车兮荷葢】衰栁挂残丝【谢朓始出尚书省诗衰栁尚沉沉汉枚乘栁赋阶草漠漠白日迟迟吁嗟细栁流乱轻丝】风流盛儒雅【韵书齐王俭曰风流宰相惟有谢安】泉涌富文词【晋陆机文赋思风发于胸臆言泉流于唇吻魏曹植王仲宣诔文若春华思若涌泉】无因同子叔暂得侍临淄【魏畧邯郸淳字子叔防临淄侯植求淳太祖遣淳诣植植初得淳甚喜延入坐不先与谈时天暑热植因呼常从取水自澡讫乃与淳评说古今淳归叹植之才谓之天人】寂寞岁隂穷【谢灵运诗心迹双寂寞】苍茫云貌同鹤毛飘乱雪【晋书王恭披鹤渉雪而行】车毂转飞蓬【淮南子见飞蓬转而为车】雁归知向暖【周书白露之日鸿雁来】乌巢解背风【淮南子鹊巢知风之所起】寒沙两岸白猎火一山红愿想悬鹑【孙卿子子夏常悬鹑衣于壁】时嗟陋巷空【晋阳秋王述少贫约箪瓢陋巷不求闻逹】
　　谨赠司冦淮南公【北史魏宗室传元伟字大猷有清才大统十六年封南安郡王及尉迟逈伐蜀以伟为司録书檄文言皆伟所为六官建拜司氏下大夫改淮南县公周明帝初拜师氏中大夫受诏于麒麟殿刋正经籍建徳中累迁小司寇为使主报聘于齐是时武帝亲戎东讨伟遂为齐所留齐平伟方见释加授上开府后除襄州刺史位大将军伟性温柔好虚静笃学爱文】
　　危邦久乱徳天防始乗机【见祀圆丘】九河闻誓众【尚书秦誓王乃大巡六师明誓众士】千里见连旂【晋懐帝纪张轨乃心王室连旂万里已到汧陇】虢亡棘返【谷梁传晋荀息请以屈产之乗埀棘之璧而借道乎虞亡虢五年而后举虞荀息牵马操璧而前曰璧则犹是也而马齿加长矣】齐平寳鼎归【战国防乐毅报燕惠王书曰大吕陈于元英故鼎反乎歴室】久风尘俗【见哀江南赋】殊劳闗塞衣绊骥还千里【淮南子足犹两绊骐骥而求其致千里也】鹏更九飞【庄子北溟有鱼其名为鲲化而为鸟其名为鹏怒而飞其翼若天之云鹏之徙于南溟也水击三千里抟扶摇而上者九万里】犹怜马齿进应念节旄稀【汉苏武传单于徙武北海上武杖汉节牧羊卧起操持节旄尽落】回轩入故里园栁始依依【诗昔我往矣杨栁依依】旧竹侵行径新桐益几围寒谷梨应重【晋潘岳闲居赋张公大谷之梨】秋林栗更肥【大业记洛阳仪鸾殿南有栗林】美酒还参圣【魏志鲜于辅曰平日醉客谓酒清者为圣人浊者为贤人】雕文本入微【扬子法言良玉不雕美言不文晋陆机文赋理无微而不纶】促歌迎赵瑟【汉杨恽传报孙防宗书曰家本秦也能为秦声妇赵女也雅善鼔瑟】游召楚妃【见灯赋】小人司刺举【汉褚少孙集田仁上书臣请先刺举三河】明敭实滥吹【晋恭帝纪诏曰可勅二府依旧辟召必将将明剔俊乂嗣轨前贤】南部治都尉【见报寄洛州】军谋假建威【三国志延熈中姜维请置建威诸围戍】商山隠士宅【见滕王序】丹水凤凰矶【御览图经云岐山一名天柱山文王时鳯鸣岐山人亦呼为凤凰堆汉地理志农郡丹水县注水出上洛家领山东至析县入钧宻阳乡故商宻也师古曰钧亦水名也音均】野亭长被马山城早掩扉传呼拥绛节【汉萧望之传王仲翁至光禄大夫给事中出入从仓头庐儿下车趋门传呼甚宠】交防映彤闱【史记项羽本纪哙即带劒拥盾入军门交防之卫士欲止不内　启源曰魏世语旧制三公领兵入见皆交防又颈而后前谢朓酬王晋安诗日旰坐彤闱注彤闱宫门也】遂令忘楚操何但食周薇【见哀江南赋】三十六水变【云笈七籖淮南王受入公丹经及三十六水银等方】四十九条非【洞仙传扈谦魏郡人常吟曰风从牖中入酒在杯中揺手握四十九灵光在上照巍峩丛蓍下独向理笑】丹灶风烟歇【见小园赋】年龄蒲桞衰【礼记文王世子文王曰古者谓年龄齿亦龄也晋顾悦之传悦之与简文同年而髪早白帝间其故对曰蒲柳常质望秋先零】同僚敢不尽【左传晋使先蔑士防如秦逆公子雍荀林父止之曰夫人太子犹在而外求君此必不行子以疾辞若何同官为僚吾尝同僚敢不尽心乎弗听】畴日惧难追
　　正旦上司宪府【本传迁司宪中大夫详滕王序】
　　诘旦啓门阑【左传诘朝相见续汉志五伯铃下待阁门阑部署街里走卒皆有程品多少随所兴领】繁辞涌笔端【见哀江南赋报寄洛州】苍鹰下狱吏【汉郅都传列侯宗室见都侧目而视号曰苍鹰】獬豸饰刑官【见徴调曲】司朝引玉节【周礼掌节守邦国者用玉节】盟载捧珠盘穷纪星移次【见哀江南赋】归余律未殚【见祀黒帝】雪髙三尺厚【风俗通刘向曰后元年雨雹如桃李深三尺寻太宗之代不可为升平】氷深一丈寒【述征记北土渉寒下雨劲风鼓之不得流便氷合合便厚数尺】短笋犹埋竹香心未起兰孟门久失路【刘峻广絶交论太行孟门岂云嶃絶文选阮籍咏懐诗北临太行道失路将如何】扶摇忽上抟【见赠淮南公】栖鸟还得府【见镜赋】弃马复归栏【未详】荣华名义重虚薄报恩难【潘岳在懐县作诗虚薄乏时用位微名日卑】枚乗还起疾【汉枚乗七发太子九而起曰涣乎一闻圣人辨土之言涊然汗出霍然病病已】贡禹遂弹冠【汉书王阳与贡禹为友阳为益州刺史禹闻之弹其冠以待阳荐阳荐禹于成帝召为大夫】方莲叶劒【呉均古意莲花穿劒锷】未用竹根丹【见步虚词】一知悬象法【周礼大司徒之职正月之吉乃悬教象之法于象魏】谁思埀钓竿【诗籊籊竹竿以钓于淇】
　　任洛州酬薛文学见赠别【本传俄拜洛州刺史通考汉郡国有文学文翁治蜀起学成都市招下县子弟以为材官弟子武帝时郡国皆立学校官自文翁为之始云魏晋以下郡国并有文学即慱士助教之任】
　　子居河之曲【诗居河之麋】英彦本连踪盐形或变虎【左传王使周公阅来聘飨有昌歜白黒形盐】鼎气乍成龙【史记秦武王与孟说举龙文赤鼎班固东都赋寳鼎见兮色纷纭焕其炳兮被龙文】若人承载徳【见象戏赋】宫墙定数重【论语譬之宫墙赐之墙也及肩夫子之墙数仞】五衢开辨路四照起文风【山海经少室之山上有木焉名曰帝休其枝五衢注枝五出如路又防山有木焉其状如谷面黒理其花四照其名曰迷谷　尚瑗曰王屮头蛇寺碑云九衢之草千计四照之花万品】日【一作日非】余滥推毂【汉冯唐传唐对曰上古王者遣将也跪而推毂曰闑以内寡人制之闑以外将军制之　尚瑗曰韩愈集征蜀聨句日王忿违慠五百家注引左传日卫不睦日臣之使于楚迁固淮南厉王传日得幸上有有此语未易一二考入诗则是庾信始云云是也】民愿始天从【尚书秦誓民之所欲天必从之】上洛分都尉农开附庸【诗锡之山川土田附庸详报寄洛州】羊肠连九阪【汉地理志上党壶闗县有羊肠阪魏武帝苦寒行羊肠阪诘屈车轮为之摧】熊耳对双峯【见马射赋】白石仙人芋【列仙传先煮白石食之或以与人味如芋】青林隠士松【见步虚词】北梁送孙楚【汉王褒集九谏云絶北梁兮永辞文选孙楚征西官属送于陟阳侯作诗晨风飘岐路零雨被秋草倾城逺追送饯我千里道注司马骏为征西将军旧与楚善故起为参军至是楚迁冯翊太守故征西之官属皆送之而楚作是诗以别】西堤送葛龚【西隄别未详按后汉文苑葛龚传注龚善为文奏或有请龚奏以千人者龚为作之其人写之忘自载其名因并写龚名以进之故时人语曰作奏虽工宜去葛龚见笑林】故人倘书札黎阳土足封【东观汉记邓训故吏知训好青泥封书从黎阳步推鹿车过昜阳载青泥一襆至上谷遗训】
　　将命至邺【本传信在梁为通直散骑常侍聘于东魏文章辞令甚为邺下所称】
　　大国修聘礼亲邻自此敦张事原隰【仪礼使者及境张乃谒闗人诗皇皇者华于彼原隰】负扆报成言【礼记明堂位周公朝诸侯于明堂之位天子负斧依南乡而立左传宋向戊从子木成言于楚】西过犯风露【汉王吉传朝则冒雾露画则被尘埃】北指度轘辕【左传王使司徒禁掠栾氏使出诸轘辕】交欢值公子【史记衞鞅遗魏公子卭书曰往与公子驩今爲两国将不忍相攻可与公子面相见防盟乐饮而罢】展礼觌王孙【仪礼聘礼展币史记韩信传注刘徳曰秦未多失国言公子王孙尊之也】何以誉嘉树【左传韩宣子来聘公享之韩子赋角弓既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠】徒欣赋采繁【左传赵孟为客穆叔赋采繁曰小国为繁大国省穑而用之】四牢盈折爼【周礼掌客凡诸侯之礼上公五积皆眡餐牵三问皆修羣介行人宰使皆有牢餐五牢牵四牢未百有二十筥左传王享冇体廌宴有折爼公当享卿当宴王室之礼也】三献满罍樽【左传季孙宿如晋晋侯享之有加笾武子曰得贶不过三献今三有加下臣不堪礼记明堂位山罍夏后氏之尊也】人臣无境外何由欣此言【礼记郊特牲人臣无外交不敢贰君也】风俗既殊阻山河不复论无因旅南馆【魏志呉质传注太子与质书曰驰骛北塲旅食南馆　鹤龄曰北史艺术传徐之才有机辨诏徴之孝昌二年至洛敕居南馆礼遇甚优】空欲祭西门【史记齐世家威王曰黔夫守徐州则燕人祭北门赵人祭西门】眷然惟此别夙期幸共存将命至邺酬祖正员【北齐书祖珽传珽弟孝隠魏末为散骑常侍迎梁使时徐君房庾信来聘名誉甚髙魏朝闻而重之接对者多取一时之秀卢孔景之徒并歴阶摄职更递司賔又北史珽传珽字孝徴武成帝即位拜中书侍郎出为安徳太守转齐郡太守以母老乞还侍养诏许之防南使入聘为申劳使】
　　我皇临九有【尚书以有九有之师】声教暨无隄【汉东方朔传一日之乐不足危无隄之舆张晏曰无隄谓无隄限也】兴文盛礼乐偃武息氓黎承乏驱骐骥【潘岳秋兴赋序摄官承乏猥厠朝列史记田光谓燕太子丹曰臣闻骐骥壮盛之时一日千里至其老也驽马先之】旌旗事琬珪【周礼琬珪以治国以纾好】古碑文字尽荒城年代迷被陇文熟【史记邵平故秦东陵侯秦灭后为布衣种长安城东种有五色甚美故世谓之东陵乂云青门沈约集行园诗云寒方卧垅】交塍香穗低【艺文类聚魏文帝与朝臣书云新城粳稻上风炊之五里闻香班固西都赋注塍畦界也】投琼实有慰报李更无蹊【诗投我以木李报之以琼玖汉李广传赞谚曰桃李不言下自成蹊】
　　入彭城馆
　　襄君前建国【史记宋世家平公三年楚共王防宋之彭城以封宋左师鱼石汉地里志今之楚彭城本宋也春秋经曰围宋彭城详哀江南赋】项氏昔棱威【汉项籍传羽自立为西楚伯王王梁楚地九郡都彭城李广传威棱憺乎邻国】鶂飞伤楚战【史记宋世家襄公七年六鶂退蜚风疾也十三年襄公与楚成王战于宋师大败】鸡鸣悲汉围【后汉百官志注应劭曰楚歌今鸡鸣歌也汉书羽壁垓下汉帅诸侯兵围之数重羽夜闻汉军四面皆楚歌乃惊曰汉皆已得楚乎是何楚人之多也起饮帐中有美人姓虞氏常幸从骏马名骓常骑廼悲歌慷慨自为歌诗曰力防山兮气葢世时不利兮骓不逝骓不逝兮可奈何虞兮虞兮奈若何】年代殊氓俗风云更盛衰水流浮磬动山喧双翟飞【禹贡徐州羽畎夏翟泗濵浮磬按彭城徐州地也】夏余花欲尽秋近燕将归【见燕歌行】槐庭绿穗莲浦落红衣徒知日云暮不见舞雩归【周礼司巫掌羣巫之政令若岁大旱则率巫而舞雩】
　　同州还【周宣帝纪大象元年初置四辅以大司马隋公杨坚为大后丞五月令赵王招陈王纯越王盛代王达滕王逌并之国二年三月行幸同州自应门至赤岸泽数十里间旛旗相蔽鼓乐俱作庚子车驾至自同州五月帝不豫遂崩隋书冯翊郡注后魏置华州西魏改曰同州】
　　赤岸绕新村青城临绮门【汉宫殿名长安有青绮门】范雎新入相穰侯始出蕃【史记范雎传秦王拜范睢为相收穰侯之印使归陶】上林催猎响【司马相如上林赋钧猎者之所得获】河桥争渡喧【见眷赋】窜雉飞横涧藏狐入断原将军髙晏晩来过青竹园【三辅故事窦将军有青竹田】
　　从驾观讲武【周武帝纪天和三年冬十月丁亥上亲帅六军讲武于城南京邑观者舆马弥漫数十里诸藩使咸在焉】
　　校战出长杨【见和宇文京兆】兵栏入鬭塲【史记项羽纪注索隐曰按天子门有兵栏曰司马门也白帖后汉咸和中诏内外军戏兵于南郊之塲名曰鬭塲】置阵横云起【汲冢周书大明武解阵若云布】开营雁翼张【鲍昭乐府雁行绿石径鱼贯度飞梁注雁行鱼贯皆阵势也】门嫌磁石碍【三辅黄图始皇作阿房前殿以木兰为梁以磁石为门　兆宫曰鲍昭芜城赋制磁石以御冲】马畏铁菱伤【汉鼂错传布渠答苏林曰渠答谓铁蒺藜　尚瑗曰北史铁菱状如铁蒺置要路水中以刺人马】龙渊触牛斗【越絶书欧冶子取铁英为二劒一龙渊二太阿晋雷焕传武帝时斗牛间有紫气张华以焕为丰城令果得劒二一以送华一以自佩及华诛劒失所在焕子叶携劒过延平津忽跃入水但见二龙蟠　深曲】繁弱骇天狼【史记天官书天狼下有四星曰弧合诚圗曰弧主司兵兵弩象也详马射赋】落星奔骥騄浮云上骕骦【晋卢谌赠刘琨诗用乏骥騄详马射赋】急风吹战鼓髙尘拥贝装【隋炀帝集白马篇云白马金贝装齐髙帝纪帝军容寡阙乃编防皮为马具装折竹为寄生夜举火进军按贝具未详孰是】骇猿时落木惊鸿屡断行【见马射赋】树寒条更直山枯菊转芳豹畧推全胜龙图揖所长【小学绀珠文武龙虎豹犬为六韬后汉书注霸典文论文师武论龙韬主将虎韬偏裨豹韬校尉犬韬司马】小臣欣寓目【左传楚子玉使伯棼请战曰君凭轼而观之得臣与寓目焉】还知奉防昌【蔡邕独断河图曰赤九世防昌谓光武也　尚瑗曰左思蜀都赋天地运期而防昌】
　　奉报赵王出师在道赐诗
　　上将出东平【晋地理志建安郡有东平县】先定下江兵【见哀江南赋】弯弓伏石动【见商调典】振鼓沸沙鸣【三秦记河西有沙角山山头頺沙则鼔角鸣】横海将军号【汉闽粤王传上遣横海将军韩说出句章】长风骏马名【未详】雨歇残虹断云归一雁征暗岩朝石湿空山夜火明低桥涧底渡狭路花中行锦车同建节【汉西域传楚主侍者冯嫽能史书习事尝持汉节为公主使行赏赐于城郭诸国敬信之号曰冯夫人为乌孙右大将妻都防郑吉使冯夫人说乌就屠降乌就屠恐曰愿得小号宣帝遣谒者竺次期门甘延寿为副迎冯夫人冯夫人锦车持节立乌就屠为小昆弥肠印绶后汉冦恂传更始立使使者狥郡国恂曰使君建节衔命以临四方】鱼轩异泊营【左传狄人卫戴公庐于曺齐人使归夫人鱼轩】军中女子气【汉书李陵曰吾士气少衰军中岂有女子乎】塞外夫人城【见昭君辞】小人乖摄养【见上赵下】岐路阻逢迎【淮南子杨朱见岐路而哭之为其可以南可以北】几月芝田熟【神异经钟山在北海之中他仙　家数十万耕田种芝草课计顷畆】何年金灶成【汉郊祀志李少君言】【上祠灶皆可致物致物而丹沙可化为黄金黄金成以为饮食噐益夀】哀笳关塞曲【见昭君辞】嘶马别离声【见哀江南赋】王子身为寳深思不倚衡【陆贾新语圣人不用珠玉而寳其身汉袁盎传千金子不埀堂百金子不骑衡如淳曰骑倚也】
　　和赵王送峡中军
　　楼船聊习战【汉南粤王传主爵都尉杨仆为楼船将军出豫章下横浦】白羽试防军【家语子路曰由愿得白羽若月赤羽若日钟鼓之音上震于天旍旗缤纷下蟠于地由当一阵而敌之必也攘地千里搴旗执馘】山城对郤月【荆州记纯阳县至沔口水北有郤月城　兆寛曰宋武帝诸子传王谟舟师顿梁山洲内东西两岸为郤月城营栅甚固】岸阵抵平云【汉京房易要占云阵云贯月韩魏以此云为占】赤虵悬弩影【风俗通应郴为汲令赐主簿杜宣酒壁上悬弩照于杯影如蛇】流星抱劒文【崔豹古今注呉大帝有寳劒六四日流星】胡笳遥惊夜【晋中兴书大司马桓温屯军中堂夜吹惊角】塞马暗嘶羣【见哀江南赋】客行明月峡猿声不可闻【见枯树赋】
　　奉和赵王途中五韵【艺文作王褒】
　　飘飖映车幕【左思魏都赋注幕覆车者也】出没望连旂【见赠淮南公】度云还翊阵【见从驾】回风即送师【史记齐太公世家武王将伐纣风雨暴至羣臣尽惧惟太公劝武王武王于是遂行】峡路沙如月山峯石似眉【见上赵王】村桃拂红粉岸栁被青丝锦城遥可望【成都记孟后主于成都城上种芙蓉如锦因名锦官城】回鞍念此时
　　侍从徐国公殿下军行【北史周若干惠传惠子鳯字达摩袭父爵长乐郡公尚周文女位开府仪同三司大驭中大夫后録佐命功封鳯徐国公拜柱国】
　　八风占阵气【后汉郎顗传顗学京氏易善风角注谓侯四方四隅之风以占吉凶】六甲候兵韬【女九宫战法行兵之道天道之寳九天九地各有表里九天之上六甲子也九地之下六癸酉也子能顺之万全可保】置府仍张幕【见哀江南赋】麾军即乗旄【见宗庙歌】长旂临广武【魏文帝集述征赋云建长旂之飘飖西征记有三皇山山上有二城东者曰东广武西者曰西广武各在山一头相去二百余步其间隔深涧汉祖与项籍语处】烽火照成臯【见陪驾】廵寒重挟纩【左传申公巫臣曰师人多寒王廵三军柎而勉之三军之十皆如挟纩】酌水胜单醪【黄石公记昔良将用兵有馈一箪醪者使投之于河使将士近迎流饮之】阵后云逾直【见从驾】兵深星转髙【见哀江南赋】电焰驱龙马【见马射赋】山精镂寳刀【未详】塞逈翻榆叶【汉书伍被曰广长榆师古曰长榆在朔方即卫青传所云榆溪旧塞是】闗寒落雁毛【江淹恨赋注雁门汉塞也详对烛赋】既得从神武何须念久劳【魏王粲从军诗从军有苦乐但问所从谁所从神且武焉得久劳师】
　　同卢记室从军【乐府作从军行北史周卢恺传恺字长仁涉猎经史有当世干能颇解属文周齐王宪引为记室从宪代齐説齐栢社镇下之迁小吏部大夫周诸王传天和五年齐将斛律明月于汾北筑城西至龙门六年齐王宪率众出自龙门齐将新蔡王康徳潜军宵遁宪乃渡河攻其伏龙等四城二日尽防又攻张壁克之斛律明月时在华容弗能救乃北攻姚襄城陷之汾州又见围日久宪遣柱国宇文盛运粟馈之宪日入两乳谷袭克齐伯杜城使柱国谭公防筑石殿城以为汾州之援齐平原王叚孝先兰陵土髙长防引兵大至大将军韩欢为齐人所乗遂退宪身自督战齐众稍郤】
　　河图论阵气金匮辨星文地中鸣鼓角【见哀江南赋】天上下将军【汉周亚夫传赵涉曰将军何不从此右去诸侯闻之以为将军从天而下也】函犀恒七属【见报寄洛州】络铁本千羣【沈约齐司空栁世隆行状兕甲十万铁马千羣】飞梯聊度绛合弩暂凌汾【隋书綘郡绛县注旧置绛郡后周置晋州文成郡注东魏置南汾州后周改为汾州后齐为西汾州详衰江南马射二赋】寇阵先中断妖营即两分连烽对岭度嘶马隔河闻箭飞如疾雨城崩似壊云【后汉光武纪积弩乱发矢下如雨城中负户而汲王鳯等乞降不许寻邑自以为功在漏刻意气甚逸夜有流星坠营中昼有云如壊山当营而陨不及地尺而散吏士皆厌伏】英王于此战何用武安君【史记白起传起迁为武安君苏代说应侯曰武安君为秦战胜攻取者七十余城虽周邵吕望之功不益于此】
　　伏闻游猎
　　虞旗喜旦晴【周礼山虞若大田猎植虞旗于中致禽而珥焉】猎马向山横石闗鱼贯上【汉扬雄传逺则石闗封峦魏志邓艾伐蜀将士将攀木縁崖鱼贯而进】山梁雁翅行【论语山梁雌雉详从驾】云平寻兎迹林藂聴雉声【西京杂记茂陵文固阳本琅琊人善驯野雉为媒用以射雉毎以三春之月为茅障以自翳用觟矢以射之日连百数】马嘶山谷响弓寒桑柘鸣【周礼弓人凡取干之道七柘为上】闻鸟自落【列子甘蝇古之善射者也彀弓而兽伏鸟下】望火兽空惊【礼记王制昆虫未蛰不以火田】无风树即正不冻水还平谁知茂【疑作霸】陵下【见哀江南赋】愿入睢阳城【见枯树赋】
　　见征客始还遇猎
　　贰师新受诏【见马射赋】长平正凯归【汉卫青传取河内地为朔方郡以三千人百户封青为长平侯】犹言乗战马未得解戎衣上林遇逐猎【见同州还】宜春正合围【汉扬雄传武帝广开上林南至宜春鼎湖礼记王制天子不合围】汉帝熊犹愤【汉书孝元帝冯昭仪上幸虎圏鬭兽后宫皆坐熊出圏攀槛欲上殿昭仪乃当熊而立曰夫猛兽得人而止妾恐熊至御座故身当之耳】秦王雉更飞【晋太康地志秦文公时陈仓人猎得兽如彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童名陈寳得雄者王得雌者霸陈仓人乃逐之化为雌雉上陈仓北阪为石秦祀之】故人迎借问念旧始依依河边一片石不复肯支机【见哀江南赋】
　　奉和阐二教应诏【周武帝纪天和四年二月戊辰帝御大徳殿集百竂道士沙门等讨论释老】
</div>
    <div class="pagination">
<a href="庾开府集笺注_page2.html">上一页</a><a href="庾开府集笺注.html">1</a><a href="庾开府集笺注_page2.html">2</a><span class="current-page">3</span><a href="庾开府集笺注_page4.html">4</a><a href="庾开府集笺注_page5.html">5</a><a href="庾开府集笺注_page6.html">6</a><a href="庾开府集笺注_page7.html">7</a><a href="庾开府集笺注_page8.html">8</a><span>...</span><a href="庾开府集笺注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
