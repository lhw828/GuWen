<!DOCTYPE html>
<html>
<head>
    <meta charset="UTF-8">
    <title>云溪居士集 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 10 页/共 17 页</h1>
    <div class="content">








　　钦定四库全书
　　云溪居士集巻十四　　　　宋　华镇　撰论【七首】
　　论志【按论志一篇总叙著论之防为目三十有四篇四十今缀辑编次得三十一篇而佚去论相论事论人材论科举论教化论财用论兵论邉事论言等凡九篇】
　　昔孟子言士之尙友者论古之人颂其诗以观志之所趣读其书以察事之所行论其世以稽合是非而辨其得失志趣于事变行适于物宜圣贤之士也斯可以为友矣志之所趣则悖其变事之所行则失其宜是亦踈妄之人已又何足尙哉故论古之人者如此盖古之有道之士志不虚适事无茍为心之所之必有以振一世之行之所从必有以致一世之利昔者舜积盛徳禹成大功圣神相因雍容揖逊而在上者以征诛应顺为慙徳巢许不屈伯成退耕随光之流深潜逺引在下者以髙蹈不返为洪义虐政如虎生民涂炭莫肯顾恤故伊尹起而任天下之重説汤以伐夏救民武王援成汤之义以拯世太公申伊尹之志以济物天下之士知进而不知退故伯夷起而殉洁清之节采薇首阳之下至死而不顾夷齐之风既振静退之俗浸长硕大寛博之人温纯如玉之士考槃在涧防驹空谷者多矣故栁下恵起而尙圣人之和直道事君三黜不去洁身乱伦者既失君子之通义隘与不恭者又非其人之全徳故孔子起而以时制行茍合于义无所不可茍非其义无所可也然辙环天下歴聘列国危行言逊畏敬大人后世邦君莫知尊徳乐道鲁缪友士齐宣召贤恃富倚爵骄轻仁义者比比皆是故孟子起而以道为任危言辨説藐视巍巍上稽唐虞下斥杨墨此皆适时之变而得其宜者也故其志可尊其事可述其言可传于后世士无振弊之志兴利之事而驰骛英华捃摭枝叶为无用之空言难以言智矣镇退不敢安饱食之佚受无文之耻进不敢忘文采之美为无用之辞乃著论以述素志而商畧行事庶明心有所用言不茍为或有禆于世道之万一言君者一十六言官事者一十有三言民事者四言国事者五序事属辞之所及发心志之攸趣者二凡四十篇道有王覇失其所从则事业卑浅不可不先知也其初曰论道治有纯疵纯而无疵始尽善矣其次曰论治势有强弱制在人主而不在事其次曰论国势天下之本心心正而逺近一出于正矣其次曰论本道有常而无知常然后道存其次曰论常法有变而无常知变然后法立其次曰论变济功业者必资于人人之正邪未昜知也其次曰论知人帝王之功起于一相其次曰论相四海之治本于郡县其次曰论守令去风俗之蠧弊革羣心之邪僻则美意无异而良法有行志公殉私依违承和理性异道时命邪説皆蠧之甚者也其次曰论蠧弊事有缓急序有先后不可昧也其次曰论事仁义王道之本也法令政事之末也末不可以胜本乆矣其次曰论本末代天理物缉熈庶事莫尙于建官其次曰论官分曹设官职用斯异人材无备各有所宜不可不因其次曰论人材摠阅多士分任庶官铨择有方然后材徳无僭其次曰论铨选任贤举能君子之通义惩奸责实宜有常典其次曰论任举百官有成庶士乃治防计详谨则事无敢惰其次曰论考绩功罪必分淑慝异处威徳并建而贤不肖可驭其次曰论赏罚疑贰失士苛宻生奸濶达大度推诚待物帝王之髙致也其次曰论法令监统刺举所以维制天下侵官専事过轶弗纠失其职矣其次曰论监司人主慎聴纳而审用舍逹见正邪之情消朋释党则小人弗用而君子安矣其次曰论朋党豪杰之士不待文王而后兴者常少教养成造实赖王政其次曰论养士寸长片善咸有所施搜采之道广则羣才毕用其次曰论科举设非常之选待非常之人宜畧小道求以逺到其次曰论制举旱亁水溢神实尸之严奉之道不可不尽其次曰论事神尧舜行徳则民人夀汤武拨乱身及治平民无淳疵由帝王之陶冶其次曰论教化名分之际治乱所起失之虽防其流甚大不可不慎其次曰论法禁民之力役休戚所系法有利害宜详求而损益之其次曰论役法食货财用王道之本世变不通经理斯异其次曰论财用兵以遏乱亦以起乱制置蓄养其术宜慎其次曰论兵夷狄异心圣人不保其信义疆埸无虞则中夏靖谧其次曰论邉事怀柔以徳震强以威文武交畅外患斯弭其次曰论御戎帝王之职必疆理天下而奉禹功始勤终逸文武所以定大勲也其次曰论事业利害不明言则踈妄踈妄之言不足以经世士之所不可为君子所不可用者也其终曰论言物变无穷识思有际事遗利敢谓尽于此哉亦识夫闻见之所知志意之所及尔古之人六合之外存而不论六合之内论而不议经世之事议而不辩兹论也亦经世之事也然位卑官防职司非已安敢窃预其议哉析是非之理以论之而已析之精防议亦斯在
　　道论
　　人主不能成王道不足以绍周后徳愧二帝法慙文武不足以成王道成王道者有六昜曰仁曰材曰志曰识曰勤曰粹六者成王道之昜者也六昜不明则有六难曰薄曰弱曰卑曰蔽曰怠曰驳六者成王道之难者也仁以存厚厚以博爱爱以恤民有恤民之心然后有致道之质材以达心心以趋善善以成徳有成徳之资然后有济道之具志以立诚诚以致逺逺以图大有图大之谋然后有向道之虑识以通理理以辨物物以知方有知方之明然后有见道之得勤以从实粹以尽美美以致一一以为精有精一之功然后有备道之善由是六者而图王昜矣薄者仁之反也薄而趋恶忠厚忘矣弱者材之反也弱而不武善难济矣卑者尊之反也志不及大逺业晦矣蔽者识之反也明以蔽防是非瞀矣怠者勤之反也为之弗敏实斯逺矣驳者粹之反也驳杂之政纯徳防矣由是六者而图王则难矣昔孝文帝恭俭自克徳厚与人轻租除刑息兵慎罚使天下饮徳生民允懐四百年间讴吟称汉可谓有其仁矣中宗赏罚必信循名责实吏称其职民安其业武昭之后防而复隆可谓有其材矣世宗表章六经钦崇道术兴学养士设科选贤改正朔定厯数讲修礼物百度咸举号令文章焕焉可述可谓有其志而勤于从事矣使太宗抗髙眀之志临功名而有勇孝武守絶世之业见侈大而不惑孝宣帝逹覇王之政脱习俗而无蔽则二帝之絶徳文武之典章尽在是矣惜乎卑以自弃杂而败猷蔽于因循莫尽其美故文协成康武资雄大宣侔武丁皆三代令王之比然而汉之声猷不足以争骛商周齐光虞夏亦三主之过已前史知叹息恭俭于武帝而不知论谦揖杂覇于文宣其于言殆亦有所缺欤
　　治论上
　　凡民养之则庶厚之则富教之则善去患害兴功利与之防里室庐以居之凿井耕田以食之无杀罚以伤其生无劳役以挠其安男女不失其时老幼得以相保盗贼不作水旱有备劳来安集抚循长养至于鳏寡孤独无不得其所则民庶矣付之田畴教之种息桑麻以为衣鸡豚以为食山林川泽时入而无禁勤者劝之惰者督之时使轻役不夺其时赋敛以度不尽其财衣服食用吉防之费为之节文使无侈靡则民富矣进礼乐之教退刑法之政畅醇厚之风惩刻薄之俗示之以君臣父子之伦风之以孝悌忠顺之义循理者旌异之不率者放弃之则民善矣夏商之季民尝雕耗匮乏奸宄暴乱矣汤武革之及身而治成康之世户口蕃衍人民忠厚至于四十余年天下无一人之狱昔者秦人虐用其民壮者殱于征役老弱转于沟壑疾耕力织不足以供赋道之以刑名刼之以功利天下之人不闻徳义之教至于父借耰锄虑有徳色母取箕箒立而谇语民物耗竭风俗薄恶未有甚于此时也刘氏革之与民休息十有余年天下阜安文景之时衣食给足兴亷举孝断狱数百几致刑措隋炀帝外事夷虏内纵侈心穷生齿之力竭天下之财以奉其欲民不堪命盗贼并起唐太宗因之以有天下大业既定与房魏之徒论平治之术务以仁义之道牧养天下数年之后人民蕃息公私富赡至于外户不闭行旅不赍粮一嵗之中断死罪者二十九人三百年间惟贞观为盛庻几成康之隆由是言之何世不可以致治何民不可与为善治乱之时善否之俗何常之有顾人君经制之如何耳若曰古之民也淳今之民也薄淳薄之性不同古治之效难致则夏之末年商之季世秦隋之民甞奸暴滛虐沦于不类矣汤武因之卒为善俗汉唐之道亦底淳厚何独至于今而疑之董生曰今之天下亦古之天下古之天下亦今之天下共是天下则明帝王之术逹治乱之道者必不以古今为异论亦计其措置施设之方而已措置施设之方诚合乎时宜达乎道术足以庶之富之教训之调齐之则文武之功唐虞之徳复见于今日奚独文景贞观之事业哉措置施设之方诚不合乎时宜不衷乎道术则庶者耗矣冨者贫矣淳厚者变而为雕薄矣循良者化而为强暴矣虽有成康之绪业将不足以乆其治安况其次者哉周穆王继成康之后至乎末年耄荒奸宄不胜而训夏赎刑周之颂声于是熄矣汉武帝乘文景之资内外兴事费用百出其后户口减半盗贼蜂起几至于乱唐髙宗缵贞观之业永徽之后浸防浸昬终以陵迟此皆前世已然之效后来之商监也
　　治论中
　　治者何事有条理而使民各得其所之谓也仲虺曰惟天生民有欲无主乃乱惟天生聪明时乂乂者治也傅説曰眀王奉若天道建邦设都立后王君公承以大夫师长不惟逸豫惟以乱民乱者治也非特是二人之言为然凡昔之言治者皆以民为本治以民为本则人君有能使其民滋息而繁庶衣足而无寒食充而无饥老有以养防有以长鳏寡孤独废疾者皆不失其性闺门之内父慈子孝兄友弟悌夫义妇顺男女有别乡党之间长防有序朋友有信朝廷之上君君臣臣尊卑有伦智愚贤不肖各当其分为善者必见録为恶者必有诛强不陵弱众不暴寡智不诈愚勇不欺怯人有礼节之文知荣辱之所在轻率仁义重干有司盗贼不兴祸乱不作刑罚措而弗用夷狄之人畏威懐徳慕义来享边境无虞兵革不试斯可以播之歌颂荐之郊庙为至治之世矣二帝之隆三王之盛如斯而已耳岂必井牧其田野什伍其人民封建万国肉刑三千然后为帝王之事哉昔者三皇以道莅天下其法甚略其事甚简而世不乱五帝以徳其法加详矣事加多矣而物亦理三王以功或损或益事为之制物为之防威仪节奏曲尽其文而人不厌适时之冝而简者无不足详者无有余也盖为商周之文于伏牺神农之时则赘矣用三皇之法于汤武周公之世则脱矣皇王之迹如圆方氷炭不可以相通而为用然后世言治者必以为称首不敢有优劣异辞知其事虽殊而功相似也帝皇之事异于成周今以功同而同谓之治则后世圣人不袭成周之迹而有其功者奚独不可以谓之治乎今去成周千有余嵗矣亦犹成周之时视五帝之世也其应变致治之宜必有异乎当年者将狥其虗文而遗其实效乎将收其实效而遗其空文乎善致治者必将为今日之可为以要其实效与帝王相望于千载之间而并隆矣不知出此必将修往圣之法而用之何异推舟于陆驾车于川虽使奡挽维繂造父执辔弗能济矣
　　治论下
　　昔贞观中民康物阜盗贼衰熄人知自爱而不犯法至于户阖不闭行者不赍粮天下断死刑二十九人几至刑措盛矣当是时也魏公建言乃有不克终之渐十非惟在唐为然也两汉盛时亦有之孝文帝时海内繁富兴于礼义断狱数百世称其仁贾生上书有可为痛哭流涕长太息者九永平之治号居前代十二后世言事者多称之钟离意宋均亦有察慧之讥夫孝文明帝与唐文皇皆中智之君非有上圣之才甚盛之徳志虑卑浅未能尽美嗜好偏倚不必无过天下之势初成茍安徳业乆大宏谟伟烈拟迹治古容有所憾通达政体明于世务略小效而图大功者所冝激切而纠绳之也三代之盛帝王之纯徳异于是矣然而良臣哲辅未甞无指擿之事正救之言者何哉周武以圣徳而受天命成大勲而济王业太保有旅之戒武丁振衰替之绪朝诸侯而有天下祖已作丰昵之训成汤因次国之地一征而得九有仲虺陈自满之诰大禹建平成之功天人并与而当厯数伯益賛至諴之感有虞氏起侧陋之地以盛徳而践帝位功业善美至于百兽率舞鳯凰来仪而臯陶咏丛脞之歌盖治者物得其平事得其理小大终始曲折纎悉无所不治之谓也一民之不善一事之不序一物之失所一日之乖戾皆不可以为治恶一事之不序故武王之受在所戒武丁之丰昵在所训大禹之至諴在所賛惧一日之乖理故成汤之自满在所歌训之戒之于一过而百度无复过矣诰之歌之于未然而终世无复然矣故三王四代纯治之功无有遗恨使二三大臣意不及此而武王髙宗大禹遂其过事成汤帝舜一日有缺其成功盛徳虽未即亏蔽然不得为纯治之时矣由是观之贾生魏公宋均钟离意之徒可得无言于汉唐之世乎是故人主贵知治之説知治之説则其志髙其术逺其事慎其心诚志髙则无卑趣术逺则无近効事慎则无过举心诚则无怠荒不知治之説者异此可不念哉夫孝文世宗宣帝明皇汉唐之贤君近世甚好治之主也然而孝文自卑无髙志也宣帝杂覇无逺术也世宗侈大无慎事也明皇乱终无诚心也此四者皆有过人之聪明不世之大略小者蔽于茍简甚者几于防乱何也则亦不知治之説也使四君者知治之説帝王之功成矣
　　国势论
　　世或谓周以封建而天下强其也凌夺秦以郡县而天下弱其也土崩汉封同姓矫枉过正数十年间七国内向孝武分析侯国削弱已甚强臣无惮坐移鼎唐重方镇浸以强大乆而不变至于灭亡因谓法有必国有定势法而势偏不知矫革数十年之后则患不可支矣是果然乎夫汉初列国过制孝文盛时贾生已患之矣厥后诸侯防弱不与政事武宣之间已与哀平时类矣唐世方镇强大天寳末年范阳干纪不在数世之后彼制置之失者祸乱之机其初皆已暴见第未有强者发之尔茍有强者则如范阳之起于天寳矣此贾傅所谓火未及然者也是岂百年之形势哉不足引以为论至于周室封建秦人郡邑亦非所以制国势之强弱定修短之期数者也试粗言之周建万国亲贤并任列爵惟五分土惟三大者无不掉之势小者有自全之方维之以法统之以道率职有功则庆赏必至犯分凌制则刑诛随之方其盛时如指臂之附支体莫见凌夺之渐也后世浸强不可制役者由天子失道王法不行征伐自専并吞无禁纵之使大也使穆王无耄荒之政夷王无下堂之失厉王无板荡之风幽王无滛昬之行守文武之成法无所失坠虽万世如成康之隆可矣何陵夺之有哉若曰封建之势必至于强不可制厉王之时诸侯已强大矣宣王将不能复防于东都因其力以南征北伐复文武之业矣秦置郡邑守令分治汉家因之与侯国并建文景而上诸侯强大僣乱不轨无屏翰之益孝武而下列国防弱等于郡邑无磐石之势东京郡国轻重相若不足以维持然而两汉用之四百余年天下安寜不见土崩之秦人所以二世而亡者频征逺戍厚赋重役人不见徳而为繁苛惨切之痛以失天下之心也由始皇二世之道而为政虽建万国亲诸侯殆无救于乱亡若曰郡县之势必至于孤弱而土崩文景武宣世祖明章之时将不能康民阜物讲道息刑比隆成周之盛矣由是言之天下有道封建郡邑皆足以底平治而保无患天下无道封建则陵夺郡邑则土崩制国之势果在建侯乎在郡县乎人主务隆道而已主道世隆则天下世治俯而师二汉文景明章之主也仰而遵商周汤武成康之君也尙何土崩陵夺之有哉禹之法非不善也传之二世至太康而失其国成汤之法非不善也传之五世至小甲而商道衰文武之法非不善也传之四世至昭王而王室弱西汉之法不羙于三代也传之七世至宣帝而愈盛东汉之法不劣于西京也传之四世至和帝而防唐之法亦二汉之比也至中宗而防其寳圣贤不世主道弗隆则禹汤文武之法不过一再传而衰中智之君继世有为振隆主道则髙祖孝文之法行六七世而愈盛盖安其位而忘危者天下虽甚安而危常及之保其存而忘亡者天下虽甚固而亡常及之有其治而忘乱者天下虽甚治而乱常及之夏商之君保有成业而不知惧轻为逸豫而重为兴造轻为逸豫则多过失重为兴造则鲜功徳夫功徳不见而过失日加危乱防亡之所由至也西汉之主不忘危乱而自知勉轻为兴造则重为逸豫轻为兴造则有功徳重为逸豫则无过失过失不作而功徳日増治安存固之所由至也国家艺祖以成汤之勇智周武之圣徳受天休命戡定大业身及太平纲纪法度经置施设之方所以垂裕诒谋者固已跨絶汉唐简杂之术兼该四代乆大之美矣太宗平晋征燕王业大定敦崇文教光济丕烈真宗总文武之两端合威徳以并用震叠殊俗协和中夏礼乐既偹然后告成岱宗祈谷后土垂拱乎法宫之中明堂之上味广成之训师黄帝之治以清静无为涵养天下仁宗检身以俭抚民以慈敬赏慎罚视之如赤子生而不伤厚而不困扶而不危节而不尽举三王之善政以宠天下四十余年生灵熈熈如在春台之上英宗挺睿哲之资知人间利病即位之日振权纲修法度慨然有兴造之意虽享国未乆而规模宏逺矣神宗继文考之志述文考之事宵衣旰食厉精庶政发明道术讲修武备制作日新典章咸举表餙绍兴奋扬声采炳炳然三代之文物凛凛然中夏之威棱帝王事业益可观矣今慈母与陛下复以仁恕忠厚之徳济之神圣相承兢兢业业视已治如未治视已安如未安克艰克勤世有兴作故百三十余嵗而主道益隆天下益治三代之治未之有矣考之以古凖之以今国之强弱盛衰本无形势之可定顾人主之徳何如耳人主务明徳以隆道道隆而盛大之业固矣区区形势之论何足道哉
　　本论
　　安治尊荣人主之所同好危乱卑辱人主之所同恶然得其所好者常少溺其所恶者常多此两者非天时非地利人事之修否而已修者得所好否者致所恶修否之道较然并列如途路之在左右由左而左由右而右知之无难昜为之无劳逸然时而好恶同而所由异道者则心有不同故也夫醉者狂逸而走赴水火蹈崖壑曽不知避父母妻子随而告之往往攘臂大呼瞠目而视不可复止焦没颠坠而已彼岂恶生好死与人异意哉徒以酒乱之也物之乱人者有甚于酒不可不察惟诚正心乃能无蔽心茍正焉不蔽于物惟善是与贤才可得而用政事可得而成安治之功至而危乱之祸消矣昔管仲奉公子纠与桓公争入齐亲射桓公中其带钩讐也厥后相之惟管仲之言是用使桓公不相管仲亦足以有齐国忘其讐而相之九合诸侯一正天下为五覇长其心明也王子比干箕子微子与商王受非诸父则兄弟亲也聴其言则生不聴且死受卒不聴而杀比干囚箕子去防子以失天下其心乱也夫心明则舍讐而图功乱者至于忘亲戚而不避死是何异于任酒之人临水火崖壑而恶父母妻子之言乎是故人主贵知本本者何养心是也



　　钦定四库全书
　　云溪居士集巻十五　　　宋　华镇　撰
　　论【五首】
　　常法论
　　昔三国之雄运深机挟利器鸱张虎视伺巇投隙以相噬皆有并包宇县剪仆敌雠混合车书莅中国而抚四夷之意当是时又有荀彧张昭孔明厐统之竒为之腹心而定其谋仲达公瑾闗张之才为之爪牙而致其力甞以大汉威命举百万之师乘胜而东征三川精鋭屯据渭曲北掠闗辅全吴选士制胜于赤壁得隽于马鞍卒之迭为雄雌一彼一此终不能芟夷梁益启辟河冀跨制江峡陟禹之迹而一天下至于司马文王慿世禄之资得曹氏之政挟计数以驾驭豪杰经营四方然后西戡成都东睨江介魏之鼎虽未见移而天时人事已尽在于晋矣文王既没武帝因之不下堂席而有神器大业既定毅然与羊祜张华之徒协策定谋屏羣议而奋神武于是荡涤江湖奄有吴防号令正朔东极嵎夷西被流沙北至幽都南通交广土宇人民名声位号防夏商而绍周汉晋之基业可谓盛矣吴蜀之君俛首在列无仲康燕昭之谋其臣改心受事无豫子渐离之愤虽未成成康之太平文景之刑措天下之势亦粗安矣身死之日四方晏寜枝叶扶踈实未有害至于虐后内恣八王力争诛锄老成翦弃俊乂戈矛交于禁闼鈇锧用于骨肉朝为伊周翼亮之权夕为莾卓夷灭之罪争防凶器自揺本根忠良既残黎庶涂炭神祗丑怒人心怨离大隙一开羣盗蜂起刘石凶丑践蹂中原衣冠世族播迁江外天下大溃而南北断隔矣两河唐虞之旧封商亳成汤之故地丰镐文武之名都成周定鼎之乐国西京东汉三辅河洛之郊分为十六合为元魏髙齐宇文东并西据使义礼之乡襟带之俗三百余年被髪左衽不闻先王之训自生民以来未有中国弗竞蛮夷内侮猾乱华夏如晋之甚者也孟子曰天之所废必若桀纣恵懐虽昬未有桀纣之不善何天厌晋徳而废之速耶盖创业之主所以垂裕诒谋者有未尽也昔禹有天下修典则以经济大业成汤得之纉其旧服率由典训武王克商天下大定反商政由其旧汉髙帝既诛西楚南面而朝诸侯则引陆贾以论诗书委叔孙以定仪礼光武大盗既克彛伦方叙于是退功臣进文吏息兵偃武讲道劝农以保成功而固基业是故三王两汉多歴年所夏启仲康太戊武丁成宣文景明章之君得之则益以隆平光于祖考太康雍已幽厉元成桓灵之君继之亦足以扶持全安未遽以败晋武亦有经营乆大保固无疆之畧如禹汤文武髙帝世祖之所为乎何曽曰吾毎晏见未甞闻经国逺图惟説平生常事非诒厥孙谋之兆也及身而已后嗣其殆乎由是言之恵懐之乱武帝之失也使武帝眀照事物之先虑周数世之后则付畀神器当在元良选纳后妃必取淑令经制蕃翰有磐石之固无相蹂之势而衅隙不生矣岂至如暴秦之季鱼溃土崩二世而亡乎贾生有言曰立纲陈纪轻重同得然后可以为万世法程虽有愚防不肖之嗣犹得防业而安至明也诚哉
　　变论
　　汉兴以来千有余嵗有为之君得志之士莫不以唐虞成周之治为己任然而未云获者有稽古之心而无稽古之道也何则建功业者有名有实有迹有心名以物成迹以事立世殊则事异时变则物迁古之人因时制物所以成实也物有名而实不在焉随世立事所以达心也事有迹而心不在焉稽古者得其名不获其实循其迹不见其心实以名丧而心以迹遗此唐虞成周之治所以未云获也夫农人春以耒耕夏以镈芸秋以铚刈冬以廪藏事物不同名迹殊异然生之长之敛之藏之皆所以为稼而足食要其心等其实一而已矣世变之异犹四时也因时之物犹耒镈也随世之事犹刈藏也经世之心图治之实犹为稼而足食也知此则知稽古之道矣夫代结绳以书契昜穴居以栋宇者三皇之事也更云鸟之名纪民事之目舍三坟之大用常行之道者五帝之事也去与贤而尚世及变揖逊而用征诛者三王之事也夏商官倍唐虞成周属建三百昜贡为助増助为彻至于文质循环繁简迭用无所不有古之稽古者若彼后之稽古者柰何欲尽复唐虞成周之法乎拘儒曲士虑不及此谓井牧九州封建万国三雍四学肉辟五刑然后可复古治之隆不知二三大法未昜修复徒使世主惑于难用之名迹虽慨然有复古意徘徊退避而不肯为并与其心实俱丧之矣此王道所以不兴也若汉宣帝持杂覇之説非宣帝之过激于拘儒不通之论然也使得通儒之论成周之政则宣帝知覇术不足任而王道兴矣昔齐宣王好世俗之乐孟子谓之今犹古也夫郑卫之音与雅颂之音逺矣孟子引而同之岂为侫乎急其本而缓其末也夫与民同乐者乐之本声容节奏者乐之末使孟子进雅颂而退俗乐则雅颂未必见售而与民同乐之乐不得明引而同之则宣王遂好之矣遂好之而道之与百姓同乐其本举虽得古人之名迹而乐民之心与乐民之实已无愧于古之人以善稽古者也汉髙帝之初朝廷鄙野无纲纪武夫健将至于斫柱争功安危之机朝不及夕安得百年之余暇而积徳哉髙帝患之使叔孙制礼仪取诸生于鲁鲁之二生尙持以为不可嗟乎学古所以传道拘文曲説使其言可弃而道不兴古之圣人何所望于后世之士是故君子贵通变通变者黄帝尧舜之所以使民不倦者也士之制行不诡于黄帝尧舜亦足矣
　　知人论
　　书言尧畏壬人而以知人为难壬人共工也共工静则能言用则违之言则甚巧行则甚拙色则淑令心则匪臧夫有言而实不至善外而不称视之似君子察之为憸人苗莠乱真朱紫夺色人物之难知而圣哲之所不敢昜者也然聴言而观行行既形而真妄之言辨视色而察心心已得而情伪之色分静言庸违象共滔天者尙可以表里参察而无失也至有静则无言用则成效言则非巧行则可观色则未令心则甚善视其初真忠臣良士也无纎芥之可疑至其终或腹心不可保而违负顾托背忘徳义以败大事者人之难知一至于此可不慎哉昔徐世勣保黎阳之富据李宻之地西界于汝北抵魏郡东济于海南临大江人众土宇足以为功矣世勣不自以为功而使李宻献之终始之际有可观者及平建徳俘世充破延陀降突厥所至尽力动有成效又非行与言违心与貌异者也故文皇谓之忠力可托大事至于断须和药以治其疾所以待之者至矣文皇既没髙宗即位宠以三事之任委以宗社之计隠然以元功重徳为国老成人君恭已视其所左右以为轻重于斯时也当挺然特立与社稷存亡临大节而有不可夺者捐躯碎首无所顾恡至立武氏髙宗迫众议而未决视其言以定可否利害之几大矣乃忘公徇私图宠避难不肯正救至谓为天子家事无忌遂良见诬至死无一言论列低徊循嘿与义府敬宗之徒相为表里与李宻何厚忘文皇何速欤盖世勣非本忠义而能厚李宻善观形势以要可喜之名者也以神尧之兴运文皇驰骋而经营之宻之骁雄犹为降虏人众土宇岂勣之所能保哉知其不可有也由已上之赏不加厚而负掠美之名归之于宻义不防旧而无失赏之患文皇见其一不见其二视其外不察其内未甞少加意而防校利害审观情势按其迹以为忠义而信之误矣人之难知也如此夫利小则舍利而为义利大则去义而徇利包藏隠匿相时而动奸憸之尤者常出于此不可不知也故人主贵知人夫人之难知虽尧舜不敢以为昜然人主知尧舜之不敢以为昜则人可知矣天下事常失于慢昜而得于艰难慢昜则简畧简畧者白黒在前有所不见钟鼔在侧有所不闻而况深厚之情貌乎艰难则审详审详者体物相形长短必见志趣左右真伪斯得防考疑似虽情貌之深厚无所藏其防人之所难者终亦可以无难矣昔髙祖论平勃之才世宗托金霍之重卒赖其用以安社稷言若符契无有僣差嗟乎髙祖世宗之智未优于文皇然而所知异效者则亦有难昜详畧之辨也
　　相论【阙】
　　守令论上
　　覆载之间有一物不得其所则圣人以为耻而况于民乎故施徳布政有先后之伦若恵泽之所浸被则内外逺近一而已矣天下方知万里元元之民散乎山林川谷中异趣殊尚情状万态然而利害之端虽在数千里之外必闻于上良法美意虽出于九重之深严必逹于下者郡邑之官有其人也人情之所难通徳泽之不昜及常在逺不在近在小不在大逺小之官尤人主之所宜慎近治而逺弗洽内见徳而外有受其者未可以言功业之成也千里之命制于一守百里之事聴于一令善郡邑之官者亦善其守令而已守令善则天下之民受其赐矣守令之官得贤者而为之则善否则旷而不治人主昜其事而弗慎泛然与人而不加择则贤不肖并进而莫能尽善积资累任人人可以循致世之所谓豪杰茂异之士取而聚之于中有不称者乃以补外未可以言慎而有择也一郡之大一邑之小当有事遗利使贤者为之必将更张兴造去其所病而建经乆之业上下牵制而不得有为虽有善者无所骋其才无以异于不贤者也操成法以从事进退之权制于上官宜于民者或戾于法闗于法者或弗当于上官之意后时而失利者十常八九未可以言不牵制而得骋也事有速成而功浅利溥而效迟者贤者之所为寜迟而不欲速慕博而践事浅数更昜而不得乆于其事则事浅者或成而慕博者不效守令之官逺者不过三嵗近者一再朞而巳未可以言乆于其事也人情劝赏惩罚诱之以所好则贤者尽心而能者尽力随之以所恶则奸憸昜虑而偷堕抗志勤弗见异旷者无害谁不解体公卿有阙取之台省近侍不及乎二千石之贤者贤牧良宰与断断自守之人同条共贯踈怯愚堕憸巧奸欺弗见黜罚未可以言惩劝也任人以事得其心笃于所务则坚致而有成心不得则啙窳偷脱无所不至去来有时进不待公人谁尽心守令之官未得者计日而望得既得者计日而思去譬如行人之更逆旅传舍尔非志意之所止未可以言得其心也五者之有一于此不足以驾驭豪杰经世而济功而况兼有之哉故法不可不慎昔之人以侍从之贤九卿之贵牧养逺民郎官髙第外吏积功乃得为邑知不可以非其人也子贱去掣肘之法龚遂奉便宜之诏知不可以有所牵制也汉宣之时守令有劳则增秩赐金玺书劳问未尝輙迁徙知不可以数更昜也刺史课最天下则入为三公令长政绩尤异则升为刺史髙者或以治三辅否则放弃斥逐不复顾视知不可以无惩劝也守令之官非以功迁非以罪废无輙去之理不以序进之法诱之知不可以引其心也龚黄卓鲁非有大过人之才际防以成其名尔后世岂无其人哉所以驾驭之法异也辀之良者马力虽尽辀犹能一取焉法之于人无异辀之于马操良法以驭竒士所就非直龚黄卓鲁而已当有可观者焉不可不勉也　古王朝之官尊者止于八命及其出封皆加一等所以重诸侯也重诸侯者为其与天子牧养下民也后世与天子牧养下民如古诸侯者守令也守令之官亦宜在所尊重乎夫督税租配力役聴词诉决刑狱不足以尽牧养之道尽牧养之道者必有宫室户牖以居之米糓鸡豚以食之蚕桑麻枲以衣之百货器用以利之教化训道以善之好恶礼法以制之使民无冻馁之患而渐仁义之训入有父子兄弟之恩出有君臣上下之义不冐宪禁而有耻且格然后及于租税力役词诉狱讼乃牧养之功也然守令不见尊重则牧养之功不立何则不尊者其势卑不重者其势轻守令之官卑而轻之则吏民不训不尊者人弗荣不重者人弗懐为守令者弗荣而懐之则贤不尽才以不尽之才临不训之民牧养之功无时而立矣又况非其才者乎故守令之官贵尊重若计任举以为令积资考以为守长才雅望擢任台阁列为监司循黙之徒分处郡邑依资补授守令髙第未尝褒进清要不称出为外官或执政大臣盘渊进退者悉典上郡为小邑者既以踈浅而废功业据名都者自谓流落而不事事中下之郡上中之邑因资驯致者茍简嵗月指日待去不以吏民为心有肯为者或牵制上官逼迫迁代谋不得遂制置如彼风俗若此皆非所以尊重之也夫执政大臣重劳以事者留之京师奉朝请可清要之官有不称者置之散地示沮劝可也何必剖符分竹寄以民事乎郡邑长吏宜一切选才去资考任举之格称职者使乆于其事展尽底蕴监司上官董领大略勿为苛细如汉刺史六条之制使得驰骋略小节旌片善令长髙第擢补守倅郡守尤异入为公卿则守令尊重而牧养之功立矣兹数事者皆世之可行者也不知变守令之法以图治皇皇然求天下之平难以言智矣夫公输子工之巧者也无规矩斧斤则虽有楩柟豫章不能成器械无目力臂指则虽有规矩斧斤不能致其巧天下者人君之楩柟豫章也良法善政天下之规矩斧斤也不得良吏奉承而颁宣之何异公输子而无目力臂指乎今之郡守县令人主之目力臂指矣成周之时以六官之属分治乡遂中郡之吏犹足以训导千里今宫城之外则尹之职也国门之外则令之任也人主岂直正朝廷之上厘百司之事而已哉必将协和万邦使黎民于变时雍也天下方制万里州郡以百数县邑以千计星陈棊布徧于海内逺去京师数千里近者亦百余里川谷异制风俗异宜虽尧舜为君不能家至户晓而道其善伊周为相不能身为人给而致其恵亦选贤任能黜陟幽明振其纲领要其成效而已千里之命制于一守百里之俗宰于一令使贤者为之则诚心正意尽公屏私不以位卑而弗勤不以地逺而弗敬识虑明达周知利害情伪事至必断动无过举奸黠佥佞不能营惑术业赡富政事淹练足以长善惩恶宣明教化劝相劳来抚循吏民朝廷有善政良法则悉心尽力达之于下虽山谷僻陋之地海隅荒忽之俗必使受其赐有不便者请之于朝不以挠民敬君之事如父之令爱君之民若保赤子茍利于国茍便于民虽触忌讳冐威怒不敢顾望徇私忘公以求便安如是则户口滋息财用赡足率礼训徳而有耻且格矣使不肖之人为之不肖之人猥琐防蔽浅陋轻脱已不足以周物之利害照人之情伪立政立事胜残去杀矣加以无向公之心挟徇私之意不量材不度徳惟利是嗜茍得无耻思虑经营不及所职朝廷虽有良法美意不能推明宣布于下具为虚文使民不被其赐有不便者民虽甚病顾望畏避不以上闻専务以趋和为事时务辩治则肆为惨毒残剥生齿而不顾济以寛厚则法之所禁者一切纵弛败壊纲纪而不问以谓不如是则不足以奉朝廷之意趋时变之冝彼其心非通知治道之理真有意乎奉朝廷之法也直奉迎时事干誉慕进以成其私耳所使承流而宣化者若是而欲使天下之民冨庶以善底于平治其可得乎唐元紫芝为鲁山令明皇大酺召郡县声伎捋较胜负时守令人人争饰倡优为瑰丽之玩紫芝独将乐工数十人而歌于蒍李徳裕观察浙西敬宗命造脂盝妆具索盘绦缭绫千匹諌而弗进阳城守道州嵗贡矮奴奏而罢之此皆近世守令之贤者无顾望趋和之心者也故当时頼其徳前史载其美使为守令者忠于国爱其民皆若是三人何虑不治鲁国之政未及于善子贱为宰单父之民弹琴而化汉宣之治不为无术龚遂未用渤海盗贼弥嵗不解故知人主之吏惟守令为急守令善而郡县治郡县治则天下无事矣　世或有谓两汉多循吏者去古未逺世质民淳故俗昜训而政昜成此殆不然试粗论之夫民犹水也水之为物防髙以注下则隤崇崖转巨石无所不至潴之以为渊则湛然澄寂寄遗箨泛脱羽而不运是岂水之不同哉驱制之势异也故纣桀在上百姓鄙夭汤武因之跻于仁夀若曰古则淳厐歴世既逺浸以雕防自有生民以来迄至于兹不识几千嵗矣天下之人当为魑为魅诡谲变怪不可复治何今日之好恶趋舍曽不少异于古之人是知民无有不善亦无有不恶世无有不厚亦无有不薄视训道者何如耳太上示之以徳故淳厚之风立季末牖之以刑故佻薄之俗成使今以商周之政治民虽使为商周之民可也何但两汉而已哉循良之绩盛于二京后世守令鲜或可拟有自来矣昔秦人以烦苛宻察吏民罢瘵防其大宝刘氏得之以秦为鍳矫枉便民道崇寛大政尚简昜故虽建守令以分治郡邑而驾驭维制之方不异于古分符竹者擅一郡之政绾铜墨者専百里之权贤能之士得举以自辅奸猾之党得诛以正法乆于其任民吏服习虽丞相遣吏分部按刺所问止于六条纠其大过而已法既美矣加以闳规夷旷禁纲踈阔期防簿书目不烦数郎吏贤者始得补令郡守髙第入备三公两汉之盛其制若此故龚黄抗清尘于前卓鲁振髙风于后其余英猷茂绩应时而造者不可胜纪咸足以光华帝载表着方来夫鲁邑为政先虞掣肘渤海胜残终以便宜郡邑之势古今之情未之或异后世驭县以两汉之术则两汉之吏出矣不由其术而冀其效何异指燕然而驰辕庶防目于七泽乎
　　守令论下
　　心不灵者神志瞀乱腹不寜者血气滛衍目不见者不识日月耳不闻者不知雷震鼻不通者羶香不分口喑呜者疾痛不言手不遂者食饮不执足跛躄者跬足不前五官四体心腹六脏皆得其类不失故常则生理足而无憾一物有一疾一事委废虽未遂殂殒不得为康寜完具之全人生生之意无聊矣故君子内外并爱而小大兼养然则世言手足之病可缓而心腹之疾不可不养者非欤曰存性保命运脏荣气以立生理涵精养神发挥思虑以役手足者心腹也此身之本也经营往来传心腹之意逹于事物秉执践履采物滋之美以养心腹者手足也此身之末也心腹手足不幸而皆病势不可以兼治则先心腹而后手足急其本也若心腹和寜靡有疵疠手足之末或失其平又恶可缓而弗治乎此养生之大畧也古之人观养身以养天下斯可以言养天下之术乎夫朝廷天下之腹心也郡县天下之手足也腹心安而手足病者不得为完人则朝廷正而郡县有不洽于理者未可以为纯治之世郡县之本繋于守令守令之才何代不生弱鲁之防而有宓子童子之智而有子竒龚黄赵张卓茂鲁恭之徒皆非有大过人者而名实之美后世若不可及何哉今畎垅之上圭荜之人有一畆之园环堵之室必索绹乗屋筑理藩垣育鸡豚殖桑麻虽勤而不舍者已之有也非此则无所归也乗轩服冕之使籯金懐璧之贾更传舍过逆旅视其室宇之頺落垣墉之圮毁器用之敝乏草木之荒萎如目不见虽昜而莫肯为者暂托宿之地也晓则舍此而进于彼也此岂人心之不类哉物使之尔故驱道之势君子慎之使为守令者视郡邑如野人之视一畆之园环堵之室无若使者之更传舍商贾之过逆旅托宿于此而希进于彼将见宓贱子竒龚黄张赵卓茂鲁恭之才续续而出矣不独称于齐鲁二汉之世矣








　　钦定四库全书
　　云溪居士集巻十六　　　　宋　华镇　撰论【六首】
　　蠧论一
　　圣王所以阜安生民善美风俗济平治之功者进贤退不肖振遗革以正官人以善政事而已后世亦尝进贤退不肖振遗革矣然而官人不加正政事不加美平治之功未云获者则志之所趣有不同也人各有志志之所趣有公有私公私相反如氷炭方圆不可得兼狥公则忘私营私则背公夫志于公者惟君民之念茍益于君而便于民则为之不以恩怨踈戚好恶利害之情自贰谓可进者必仁贤也谓可退者必邪枉也谓可振者必众之所欲也谓可革者必人之所厌也故仁贤在位众职咸举邪枉见黜而庻官无旷良法必用而上无遗善宿必去而民无受其患者故官人正而政事脩平治之功起也志于私者则不然计其身不惟其君顾其家不思其国茍利于己虽负君而贼民为之不疑谓贤而进之者非厚亲戚则善故旧也非报恩徳则媚贵势也谓不肖而退之者非复仇怨则倾素望也非嫉违戾则茹寡弱也谓遗而振之者非趋世之所向则茍异前人之事也非谋己之私利则徇私智之所好也谓而更之者非嫉前人之功则迎时事之变也非避巳之害则持偏见之所恶也故贤者未必进不肖者未必退振而起之者未必利革而去之者未必故官人不加正政事不加脩而平治之功未云获也夫进贤退不肖者沮劝之所在人主操之以驭多士振遗更者利害之所繋人主审之以定理乱士有进者天下咸知以亲戚故旧恩徳贵势援而见进也未必贤也士有退者天下咸知以仇怨譛愬违戾寡弱毁而见退也未必不肖也事有兴者则以媚时茍异谋己私好之人献计而兴之也未必利也事有废者则以嫉善迎时避害私恶之人自谋而废之也未必也若是则所进退者尚足以立沮劝之权而废兴者尚足以定利害之防乎非惟汩利害之防败沮劝之权而已贵者为之贱者斯效之矣大臣行之小臣斯从之矣有诸内必形诸外发于近必逹于逺贵贱小大内外逺近人人背公家而营私利蠧莫大矣昔萧相国与曹参不平至何且死所推贤惟参参代何举事无所变更一遵何之约束齐桓【案原本作威系避讳】公还管仲于鲁取之桎梏之下位于髙国之上鲍叔之力也管仲病桓公欲用鲍叔管仲以为不可而举隰朋汉昭帝时宫中尝夜惊扰霍光疑有变就郎索符玺不与将夺之郎按劔曰头可防玺不可得明日光荐郎诏増秩二等郭子仪与李光弼同在朔方雅不相善及子仪为使有诏光弼中分其兵光弼匿诏不敢言入要之以死子仪下堂执其手曰今非公不能东伐岂怀私忿时邪遂分兵遣之勉以忠义执手相别至于泣涕天下之士言必称姬孔视萧曹管霍汾阳临淮犹碔砆尔至好恶予夺之际或有媿于二三子者何哉岂书所谓知之非艰行之惟艰者乎
　　蠧论二
　　世俗之言曰甚矣法令之难善而天下之不昜治也济寛以猛则于刻核而其害与寛同不可以为治救猛以寛则于纵弛而其害亦无异于猛不可以为治甚矣法令之难善而天下之不昜治也天下果难治而世之法令果未皆善欤殆或不然天下甚昜治世之法令非未善也然而治效不见而随以至有可疑者则亦未闻持衡之说也果闻持衡之説则法令之未善世治之难成不足多怪矣何谓持衡之说夫持衡者心手相得则权之所厝动与物钧而衡平心知轻重而指无凖绳则终日进退而不得其正虽铢两之物莫能权矣何则夫前仰者心知其轻则引其权而进之进之已甚仰斯俯矣前俯者心知其重则抑其权而退之退之已甚俯复为仰一俯一仰皆非平也故终日进退而铢两之物不能权矫枉革图新治功者必有法以成其政然制法在上而推行在下人主虽知之所在而寛猛时用各有攸趣矣推行之吏意或不然近臣希望风防逺方迎合朝廷郡县趣向监司上下风靡弥甚勑法则洗垢索瘢慎罚则轻释有罪理财则锥刀必取厚下则国用不虑问其纵弛则曰朝廷方尚寛厚不得不尔也问其刻核则曰朝廷方务谨严不得不尔也不知谨严不在于刻核寛厚不在于纵弛刻核纵弛则过于已甚而害治失寛厚谨严之意矣忘公徇私不顾忠义之责者早夜思念自以为不若是则不足以容身固位希进茍得持其说甚牢行其志甚笃坦然自以为善谋而得计不可或异特立之士不徇流俗守常徳以从事无俯仰将迎之意者不见恶于等夷必见怒于上官甚者或沿以摈斥矣朝廷虽有良法美意无与推明而奉行之皆转而为故下不得受其赐上不得收其效上下之势果有异于持衡之人指不应心者乎由是言之经世者未可谓法令难善而天下不昜治也亦务去蠧政之人革承望之风而已
　　蠧论三
　　昔者圣王不作道术散天下之言不归于杨则归于墨当是时也儒有孟子者负命世之才传圣人之学惧邪説之芜民悼王道之不昭于是骋仁义之辩以正人心息邪説距诐行放滛辞谓扬墨之害侔于洚水滔天蛮夷猾夏猛兽祸物乱臣贼子距之所以承禹周公仲尼三圣人之业也盖杨子以为我而无君墨子以兼爱而无父夫君臣父子人道之大伦治安之纲纪也立言设教而率天下之人灭大伦乱纲纪同于禽兽之非类矣是冝君子力距痛诋而防息之也故子云曰古者杨墨塞路孟子辞而辟之廓如也释氏以理性之说倡道天下谓至妙之理本无名物善恶空有悉从妄起人之灵性此理皆具惟五官接于外七情感于内心之思虑道不足而引于物故灵性雕防而至理逺矣惟为佛者乃能外觉万有之为妄内觉一性之为真真妄已分则契至理为佛之法去妻子之属弃父母之养絶祖宗之绪舍君主之事兼忘则视形骸如粪壌兼爱则视草芥如君亲以杨墨之道观之其为絶灭纲纪废乱大伦甚矣天下之言皆曰三者之教本乎一道至于尽理性之说则儒不如老老不如释至谓小民不畏刑诛而畏报应之说刑诛不足以惩恶报应人惧而不敢犯是为有补于王道此亦未之思也夫小民所以不畏刑诛而畏报应者为刑诛僣滥而报应不可侥幸也使世之刑诛如报应之说无僣滥而不可侥幸则小人知畏而无待于报应之说矣不知正法以为治而恃无形莫考之说以冀万一智者弗为也举天下之言不及仁义忠信而惟理性之说不称尧舜姬孔而惟释氏之诵先王之道不着西域之教流行使孟子复起不识在所取乎将在所距乎如在所取则吾不知也果在所距则天下之风靡然惟理性之尚者不可不革夫鲜衣美食溺妻爱子耽黩玩好奔走势利兹数事者释氏之所先去者也天下之人未能忘此而喋喋然曰理性哉理性哉此释氏之罪人遵其戒律尽其宗防如其书之所谓佛者本不足以经世又况未免为其罪人者恶足以济王道乎徒舍仁义之学而论理性捐名教之习而谈清净使志意隤惰辞气烂漫至于尊主庇民忠义名节之际徃徃逡巡而不肯为所至之地庠序不顾兵刑未省聫镳方驾慇懃塔庙与一二缁流促膝剧谈侧影移晷而不知倦俯仰如意片言适情则过誉借声便同佛祖徒使无知小民观望承效竞先奔走破家废业黜妻亲毁形骸捐性命者多矣蠧风俗其有大于此乎夫杨子取为我其义失于无君非舍君也墨子兼爱其情失于无父非弃父也然昔人距之甚力释氏弃君亲灭忠义过于杨墨逺甚天下之士恬不以为怪方且誉之不暇尚距絶之何有哉昔两晋之风所以不竞者当时士大夫非无竒伟磊落之才经世济功之术徒以承汉末之流风习曹魏之逸韵祖述柱史宗师园吏尚清谈贵名理窅然慕林下之风气以礼法为桎梏视政事为尘垢士有不由此者天下共指而笑之谓之拘儒俗吏及风俗旣靡而礼法坏败政事颓弛于是鱼烂氷释不可支维鉴晋人之流荡视清谈之败俗理性之渐殆不可长
　　蠧论四
　　仁义礼智孝弟忠顺为之在人求之可得者谓之性死生寿夭贵冨贱贫制之在天求之不可致者谓之命性有正有否命有吉有防正者吉否者防天人之理报施之常也然正者未必吉不幸而防者有矣否者未必防幸而吉者有矣修性而不失其正以顺受吉可以无媿以不幸而或防可以无憾性之不修而失其正者以顺受防自取之也能无憾乎幸而或吉非所宜也能无媿乎故君子修性而不言命命之在天者听之而已商王受曰我生不有命在天则祖伊述之以为戒武王数之以为罪天命之说微矣故孔子罕言而子贡不得闻古之善言天命者莫详于孟子孟子曰莫之为而为者天也莫之致而至者命也言天命之所制非人之所能为也如此则知天命可听而不可图可图而为之者修已而已又曰存其心养其性所以事天也殀寿不贰修身以俟之所以立命也言不以天命贰其心敬修其可愿也知此则知天命不在人事之先已又曰莫非命也顺受其正是故知命者不立于岩墙之下尽其道而死者正命也桎梏死者非正命也言人事尽然后可以言天命人事未修自贻伊戚未可言命也如此则在我者君子之所当尽也又曰哭死而哀非为生者也经徳不回非以干禄也言语必信非以正行也君子行法以俟命而已言尽其在我者而不度其在天者也如此则知物之在外者虽出于性君子不敢殉理之在内者虽制于天君子不敢怠又曰口之于味也目之于色也耳之于声也鼻之于臭也四肢之于安佚也性也有命焉君子不谓性也仁之于父子也义之于君臣也礼之于宾主也智之于贤者也圣人之于天道也命也有性焉君子不谓命也言外物在所忘而徳性在所善也如此则知求此而不求彼已又曰求则得之舎则失之是求有益于得也求在我者也求之有道得之有命是求无益于得也求在外者也言物不可必得而善昜致也如此则知志于道而不惑于物巳志于道者其为善也安不惑于物者其所遇也自得此穷理尽性而逹乎天命之极致者也尽性命之说则冨贵不能滛贫贱不能移故舜受尧之天下不以为泰顔回簟食瓢饮而不改其乐内外之分素定荣辱之境素辨故也古之人所以贵知天命者贵其能与此也天下之人亦贵知天命矣然不合于古之人天下之言命也考时推日约消息满虚以求吉防祸福之期计死生夭寿之数也谓有其期者积日累月时至必应贤者无所补不肖者亦无所失有其数者脩短疾徐物无僣差仁者无所益不仁者亦无所损以功见赏以仁致寿则曰时命然也非才力徳善之所预以罪见罚以鄙致夭亦曰时命然也非愚暗过恶之所召夫贤者贵不贤者贱仁者寿不仁者亡圣人之训也有功者赏无功者废有罪者诛无罪者置帝王之法也此两者相资以为用人主操之以劝善惩恶砺世磨钝济功业而杜暴乱者也举天下之人皆曰有期有数则是贤才不足尚事业不足为徳善不足勉罪恶不足避爵赏刑诛委为虚器而沮劝之权不行矣人主何以诱善良禁奸宄济功业止暴乱乎天下媮脱茍简陵厉恣肆不以修饰笃懋敦厚畏敬为意其弊起于命说胜而人事轻命说之为蠧亦已甚矣王者将大有为命说之蠧不可不去
　　论事【阙】
　　本末论
　　今有人曰我能已疾疢肤凑之间攻以砭艾心腹之内涤以汤剂善矣然俗医知之有曰我能胗脉理视顔色听声音审趣舍知隂阳虚实浅深缓急之变而识其疾之所在益善矣然良医能之有曰我能少私寡欲节情养性饮食有度起居以时俾血气不乱于内而众邪莫入固和平之真素而疾疢不作则善莫加矣然非有道之士不能为之盖识砭艾汤剂之宜者未能知疾疢之所在故俗医不若良医知疾病之所在者不能使之无疾故良医不若有道之士善养生者必从有道之士而舎良医之术良医之术犹在所舎而况于俗医乎养民者犹养生也刑奸诛暴称情定罪上下轻重不失其中防狱之能也有司守之察言观色参伍以事情伪无爽曲直必明听讼之贤也师尹任之和之以乐节之以礼渐摩仁义之术使民陶陶然日迁善逺罪教化之善也王者尚之故圣人道徳齐礼不先政刑道之有弗从齐之有弗一迭相陵犯或失其平至于狱讼然后师尹听之以要其情有司明辟以治其罪防狱听讼既非圣人之軄又非圣人之意不得已而用之者也故孔子曰听讼吾犹人也必也使无讼乎使无讼者礼乐教化之功非法律听防之所能与然则善防狱者识砭艾汤剂之宜者也善听讼者知疾病之所在者也善教化者能使之无疾者也养身则慕有道之士养民则用有司之术是所用以养民者或未尽矣律令之书有防狱之具也士学律令而得利禄与经术之人俱进吏通律令而见优擢与勲徳之士并升上之所求下之所向今之所学后之所用以律令之选取律令之人任以养民不谓之以有司防狱之术养民乎善斯术者不过于张汤赵禹圣人之治岂直使一世之士为张汤赵禹哉岂直以汤禹之术养斯民哉何士而无徳何世而无才顾上所以求而取之者如何尔汲水者以杯则满杯以罂则满罂临鉴者在西子则美形在嫫母则丑见世之才如鉴而士之徳如水以伊吕之事求而取之则士学伊吕而伊吕之士出矣以申商之术求而取之则士亦惟申商之学而申商之士出矣律令申商之遗术也申商之术安足以美圣人之政者也
　　官论
　　事非官不治功非事不立设官以治事立事以济功三五所以成帝王之业也后世官冗而事不治无以济功适以为蠧其势必有异于先王而为者不可不察设官不欲多多则冗省而不善其事亦未免为冗官任事必惟其人非其人则事不举置官而不因事亦无补于治功故官有四冗事有二不治庸堕邪枉不与焉不知去四冗二不治而务并官省吏复古之名以要成效其为术亦已踈矣并官省吏不审则事有阙复古之名名同而实不至故踈而不切人主清心寡欲不务兴造则事简而不冗随时建置趣于无缺则员少而不冗为官择人不求备员则当贤而不冗官必任事不以假所好则有功而不冗如是而四冗去矣当贤则事治有功则事治如是而二不治去矣四冗去而吏无蠧二不治去而功业可济三五帝王之隆其庻防乎昔太皥氏以来纪官以瑞物故有龙火云鸟之号髙阳氏而后不复逺纪命以民事而帝王之道殊途同归然则官不在名书称唐虞稽古建官惟百夏商亦克用乂成康之盛四十余年天下无一人之狱刑罚厝而不用颂声交作有以告于神明帝王之功业何异哉然则官不在多寡汉世因循简昜兼用秦官不闻有二世之宇文氏尽复成周之制炳然可述不闻有成康之效张洪靖并省官吏时多缺事天下汹汹李泌行之利归县官士论无恨然时亦不加治此皆前世已然之事也其为术何如哉智者可得而察矣　先王驭吏之大权有四曰官爵禄赏旌以车服厚以金缯所以劝有功也故赏以功加国君兼十卿之奉大夫倍上士之秩所以称其官也故禄以官制列五等以辨王侯之分建六等以异诸臣之名所以彰其徳也故爵以徳进明水土者使为司空善播殖者使为后稷所以因其能也故官以能授以能授者才有所善则命之徳虽未纯无害于以能善其事也茍非其能虽有甚盛之徳不强之以其所短以徳进才虽不完无害于以徳受其名也茍非其徳虽有髙世之才不假之以其所无以官制者居其官则食之功虽未立无害于以官受其秩也茍非其官虽有可赏之功不给以常廪以功加者功有可旌则与之虽能非所官徳非所爵无害于以功受其赐也茍非其功虽有尊爵髙位不益之以滥赏爵号旌劝之虚名禄赏役使之实利虚名人贵而不怀实利人怀而不贵先王以是四者相权而用之故贤者致其心能者竭其力百官以治庻功以成后世沿革有散官有勲官有职事官有爵有禄有赏散官尚名犹爵也勲官尚功犹赏也其所以分职厘事立中外之政者职事官一官而已此则古之所为官也夫唐虞建官惟百夏商倍之以治事以时异官以事设名称不同则职业相逺矣仲尼之门渊骞二冉以徳行称宰我子贡以言语显冉有季路以政事逹子游子夏以文章名一人之才不足以兼善天下之事也久矣黄覇优防于结课而寂寥于论道者通近务而昧逺图也管仲谋鲍则鲍困相齐而齐覇者拙于用小而巧于用大也故丽于天者不可使潜于渊翔于夜者不可使奋于昼班倕妙絶于械器使之调丝竹则曽不若郑卫之伶官旷冕致察乎韶濩使之辨五色则曽不若三尺之童子故曰尺有所短寸有所长长者用之不勤短者强之不能粤人巧于为镈胡人巧于为车使越人为车胡人为镈久于其事必有能者然不若因其所善而用之敏且工也故唐虞之世五臣分职终身居之不昜其事夫禹臯陶之徒皆资圣哲之才负该明之术然犹官有常职不能相代况后世之士乎故选任必因其能得能必常其任然后百工称职而庻事咸举矣若夫有功见赏假以显要有好见宠置之清切才不过于中人而职兼数官居未阅于岁月而骤以迁陟者谓之为人择官可也如曰代天理物缉熙庻事则其效逺矣成王曰明王立政不惟其官惟其人设官分职临莅天下者无违成王之言然后可
　　人材论【阙】
　　钦定四库全书
　　云溪居士集巻十七　　　　宋　华镇　撰论【八首】
　　铨选论
　　士贵多得多而非贤不如其少而贤也取之不慎则贤不肖必并进虽格以流品限以资序终与贤者并官官有大小若代天工治民事则举相似耳一以贤者任之一以不肖者为之民之幸不幸何相辽哉仕进之门不欲杂夫承学之士虽机悟敏慧超絶伦类必十年观书及史讲明道义考合古今渐摩师友之训涵泳庠序之教然后能应有司之程中科第之选阀阅子孙虽生而见任必既冠然后莅官聆父祖之话言视先生之行事渐渍名教之益由有知以来亦十有余年矣此两者犹或愚不达事佚而败度彼诵经而不知防论法而不见德刀笔憸巧之人奴奔走之徒农桑百工输纳金粟者其人可胜言耶果无异于承学之人世胄之子则流品可去而资序不必用流品资序贱彼贵此则是道有所在而才有不足任者使有道之士与不足任之人并流交骛更用迭舍三人守一官六载一任事何哉新造之世人材未富务博选以集事如彼等者或在所録然犹审较短长因能任使承平既久多士济济奈何舍有道可用之人俾阘茸不足使之徒积劳循格指日任事而夺之治乎此弊之大者也夫官尚选任选而不尽其才无以异于不选听言语则有言者不必有德昜言者常以败功观容止则禹行舜趋无顔闵之贤巧言令色非仁者之器等劳効则积资累日可以得常人绳墨委曲不足以致竒士省过失则庸夫以循嘿自守憸人以机巧侥幸此皆不足以尽人才故选任之法欲精汉世之士为善于家然后召于郡邑著名郡邑然后辟于公府因乡里之选而察举之其后也士无三代之才非选任之法未周所以教养之者异也李氏专委吏部以四事选士事同者差以才德劳効其弊也士无雨汉之人非人才之不同所以择之者异也舜之称尧曰咸若时惟帝其难之故忧驩兠畏巧言令色孔壬臯陶之戒舜曰亦行有九德亦言其人有德乃言曰载采采夫尧舜圣之至也以舜之濬哲不能以貌言知士必因事考行以行观德智愚贤不肖果身言书判之所能察乎以尧之聪明不敢以知人为昜而忧畏凶人千万人之心果一吏部之所能知乎李氏之术固已疎矣若夫视拜起观书礼问年齿其法不过察手足耳目之有无疾痛而已凡无疾痛者皆在所用曽不少问其才否视李氏之四事又何如哉观人之术观之者众而所观者寡则审而无遗久与其人游则心术可得故先王之建官也慎选其长而已若其属则使官长自择取焉朝廷之所选者庶官之长官长之所择者一官之属则观之者众而所观者寡将命之以为长取之以为属非久与之游而得其心莫敢或用故世无遗才而官无匪人先王盛时教养致详人才致美选任之法犹精慎而不敢昜后世教养人才不迨先王逺甚而吏部之官至则拟授为之铨选其术亦异矣
　　任举论
　　世之治乱生于事之修否官得其人则事修而治非其人则官旷而乱由之以生今取士不由乡党黜陟不由考比外官委郡守监司保任之内官则本司长官保任之吏部据其所任而受用其人任以为令则因以为令任以为幕职则因以为幕职任以为京官则因以为京官其人茍无大过皆得序进至其贤否吏部一不可得而知也则吏部第为出纳之地若铨择审察之权则举在于郡守监司与在京诸司之官长矣执铨择审察之权者果聪明足以识别贤否于取舍无所蔽尽心公家唯才是任不以寒素贵势亲疎德怨贰其间则嵗举之数诚亦足以得天下之贤才矣一有不然而嵗举之数不可损则贤者未必被举举者未必皆贤虽才如屈宋行如曽史或不契其所好或裔出于寒素或无一日之雅或有纎芥之怨则必摈弃而不顾贪污之徒冗末之类茍有所挟将冒荐论与贤者同升于上矣况断断自守者哉然知人之妙尧舜所难赏识之间鲜或无蔽又髙贵势下寒素厚亲薄疎録德匿怨者常多是焉足以尽天下之贤才乎虽朝廷约束举非其人者有从坐之责然乗权借势挟亲怙旧者傥有过恶例相为隐茍至贯盈罪不可掩则举者得以首原故人不慎所举而侥幸之徒得以公事营私也今天下清夷多士并用郡守监司与诸司官长皆一时髙选然习以为常其来有素弱者挠于权势欲者溺于私计非见善明用心刚者未能不混于流俗今膏粱子弟资考未盈荐者数倍寒素之士周旋勤劳鲜或登格岂贤才皆出于彼而此无一介可赏之善哉诚所居之地不同耳今嵗举有限而选格三五为约及格之外乃为虚器忍遗寒素之可举以益贵势之无用则在彼何优而在此何劣今则制科条俾举职令者不得过四人举京官者不得过六人已及格而阙者听举及格而止任其终身有累不得以首原则人知慎其所举而朝廷尽得天下之士矣
　　考绩论
　　庶绩咸熙而帝道成兆民阜成而王业固卿大夫尽瘁于内五侯九伯效职于外内外庶官人人治业赴功不为趋竞故庶绩咸熙兆民阜成道格上下德施方外帝王之事业备矣夫登三迈五比隆前圣者世主所愿得于身者也治业赴功不为趋竞者世主所愿得于人者也自汉兴以来千有余嵗欲治之主可为之时多矣人主未尝不以此为意议臣未尝不以此为説所以讲求之意甚笃然而趋竞之风浸盛赴功之俗愈逺庶绩无咸熙之效兆民无阜成之利帝王功业未足以拟唐虞成周之盛者岂无説乎试粗言之夫天倾西北而七政无左旋之象地缺东南而百川无西倾之流非天地之类有殊则势使然也由汉以来人臣急趋竞而缓事功不及唐虞成周之士者岂皆人材行义之不逮乎亦驱导之势异也故人主法制施设用舍之际不可不慎夫唐虞之际黜陟幽明本于考绩成周之隆废置诛赏诏以防计汉兴以来考绩之法不行防计之术不复黜陟幽明废置诛赏一出刺举资序矣由考绩防计而无刺举资序则有功者见进而知劝无功者见退而知沮沮劝之典必行积累之资不用进退两端取之自已不制于人无事请托故唐虞成周之士知赴功而不知趋竞由任举资序而废考绩防计则进不待功而无劝勉退不以罪而无畏忌劬劳职业者毫髪不获积日累月者寸进有序驰骛躁进者荐拔常及恬淡亷退者谴怒是虑故汉兴以来人知趋竞而不知赴功由是观之果人才行义之不逮乎亦所以驱导之势异乎今吏部授官有给以印纸者厘务朞嵗则所属以一嵗之功罪书之谓之课绩代日持纸赴部攷其所书然后拟授谓之判成有意乎考绩之术矣然所书不能尽所攷不以诏废置进官增秩者皆资序任举合格之人殆亦未足以要唐虞成周之效诚恐不复考绩功实不可致不去资序媮脱不可变不废任举趋竞不可息古之导人者如彼后之导人者如此而望治业赴功不为趋竞如古之人亦异矣
　　赏罚论
　　士有由义而行者动则出于义非见利而为之不待赏而后劝不污于不义非见害而避之不待罚而后惩赏罚之典可以厝而弗用然斯人也世所希有万国之广百执事之众恶能尽得斯人而用之亦选贤任能材德并建振长防以驭之而已中人之性见所好则劝励而赴功见所恶则惩戒而逺罪人人务赴功而知逺罪天下之官治矣圣人建中道以为民极宠锡之利虽非所志有功实者未尝辞赏所以俯已而立经制也故虽尧舜之圣不能去赏罚以为政而况后世乎书曰三载考绩三考黜陟幽明赏罚之谓也赏罚之权经世之砥砺不可不用设之不当犹不用也夫有赏无罚则缓而纵奸有罚无赏则薄而遗善赏不以善则民惑而弗慕罚不以罪则下疑而弗威功浮于赏则确而少恩罚轻于恶则懦而不胜以上赏而加小善则费资而难继以重罚而责防罪则失士而乏才此数者皆设之不当者也不当则沮劝之法不行赏罚用而沮劝之法不行何异于不用人主所用以为赏罚沮劝者非名器廪秩废置予夺乎后世官吏积日累久自下升髙名器之尊荣廪秩之饶厚不待功善而后得人人可以驯致庸惰邪枉之人茍过恶败缺侥幸不暴于外非惟不见废夺亦得与贤能之士交骛而并进夫名器廪秩所以为赏得以驯致不必有功庸惰邪枉所宜加罚得以侥幸又从而序进之茍非盛德之士而有待乎赏罚沮劝驱防者孰不务媮脱而缓事功忘畏忌而轻义乎若然者不可以为设之当也呜呼建官吏以图事而官吏之情若是难言治矣
　　法令论
　　禁奸宄防诈伪使人心一出于中正诚实者莫尚于法令法令先王之所用也前史言汉世法出而奸生令下而诈起者汉之法令不美于先王耶汉之人心机巧而不可以制耶何效用之异也夫先王之法令不美于汉之法令先王之人心不淳于汉之人心其用与汉异效者先王之治不本于法令而汉本之也先王之人不发其巧心而汉发之也何则人主正心诚意率德而用道以临莅天下辅之以庠序之教申之以孝悌之义敦礼乐以导和睦示好恶以明避就则中林之逺兎罝之贱皆知好德而有贤者之美又况在位多士豪杰美材莫不兴起而为士君子之行矣人有士君子之行则法令可以无用故先王之法令大为之防不胜德教人无所用其巧而机变之心不发汉之德义不足以风动流俗又无善教以振发多士之性而辅成其美及其弊也忘公徇私违义死党依势倚法蔑弃亷耻风靡波荡日趋于罪戾矣务正德以治其本乃滋益纲目稹致科条专以法令笼之不知法令有限而智变无穷故防禁愈防而机巧愈出卒之奸诈不胜而法令为虚器然则驾驭豪杰临莅士君子德义教化而已非法令防禁之所与能也德义明而教化行则君子益其德能者増其才蔽愚不肖之人有以发明善心而变昜志虑法令多而防禁宻则义士耻于见疑而不为用智者迫于绳墨而不得为小人投隙伺便骋其巧而莫之能御是教化行而善否兼得防禁宻而君子小人并弃也夫善否兼得与君子小人并弃其效逺矣为政之术可弗慎乎天下名川三百而江河为大江无一夫之役块土之费而自昔无患者得其性也河防之用嵗以亿万计髙厚如丘陵坚强如铸金然而决溢时报其未决者惴惴然不能以一日为安失其性也夫水有东倾就下之性顺之则行逆之则决得其性者虽无隄防之备水行而不为患失其性虽隄防隆固水决而不可遏天下之性犹水也法令之禁犹隄防也知江河之性知为政之术矣
　　监司论
　　记言三王之制天子使其大夫为三监监于方伯之国国三人周官载成周之法小行人以五物书邦国之事而反命于王以周知天下之故监统刺举之术三王四代之所用也夫四海之内九服诸侯地方五千里锡土数千国大者制一州之广小者亦五十余里近则王圻之外逺则荒忽之表逆顺敬慢能否淑慝何所不有王者有所弗知而诛赏废置之政弗加焉则纪纲法度将遂凌迟天下不可得而有矣故虽盛世监统刺举之术不敢忽也汉制侯守杂治则丞相遣吏分部按刺唐悉天下为郡县则十道置使巡省观察此皆广览逺驭防奸杜防宪章先王图久安长治之业者也迹前世制置施设之方虽名位不同政事殊用因时适变各有攸趣要之皆刺恶举善録功记过察防伺奸陈利明害领畧维纲振举法度而已未尝与邦国之事夺守令之治繁苛细碎牵制肘腋使贤才不得为而事功以废也今州郡有观察钤辖之名而无监统刺举之实监统刺举之实一切委之宪漕两司两司之任总一路而监统刺举之由郡守而达名位虽异于商周汉唐而职守则三监行人刺史巡察之使而已其可缺乎诚使监统刺举如三监行人刺史巡察之官不为苛细不与郡邑之事而夺其治则所以幸天下者甚厚夫人柔亦不茹刚亦不吐不侮鳏寡不畏强御如仲山氏者常少柔弱之地茍在所茹而事见侵夺刚强之徒虽有罪恶畏而吐之不敢绳纠是曽无补于天下而适所以扰之也朝廷尊其位命厚其禄秩崇其车服重其权寄期有以补于世非期扰之也然事行而与朝廷之意异者岂制置之术有以使之欤抑选任之官未得其人欤亦在所宜察也
　　朋党论
　　昔之言朋党者多矣陈司败曰吾闻君子不党则是小人然后有党也孔子曰吾党之直者则是君子亦有之盖党类也人之德志万殊要其大致两端而已不出于义则出于不义出于义则义者之类君子之党也出于不义则不义者之类小人之党也君子有党而无比故无适无莫惟义之从而不害物小人有党则比周故忘公徇私惟利之得而恶直丑正是故正邪不可并进而朋党在所察也虽然膏壤不能无稂莠山林不能无樗栎治世不能无奸憸要之增收倍获之田良苖无稂莠之害明堂路寝之材杞梓无樗栎之杂光明盛大之世君子无朋党之患何则良农早辨而不使滋蔓大匠精别而不使防错明主照知而不使封殖故也驩兠尝舍舜禹而引共工矣尧识其是非而小人之数不售管蔡尝比霍叔而谤周公矣成王悟其奸妄而君子之道不消上官父子亦尝与燕盖桑羊为朋而倾霍光矣昭帝察其情状而妖焰自息惟李德裕与牛僧孺李宗闵挟世隙之私立党相轧文宗听之不明择之不审断之不果执之不固而使德裕进则去宗闵之所善宗闵用则去德裕之所进四十年间为搢绅忧观文宗叱宗闵之辨杨虞卿拒黎埴之论李德裕非不知党人之所在贤否之所归卒使二人更为用舍而进退朝士大夫未尝少问其当否功罪也二三人者片言援之则宠以爵位单辞却之则加以窜逐至于荧惑舛误而不自得乃谓去此难于河北之盗为之慨然叹息是不明不审不断不固之甚也由驩兠管蔡上官牛李之事观之明主能消朋党而已不能使小人不为也小人能为朋党而已不能使朋党必立也为之在下立之在上人主进退予夺之权不为小人窃取以援已之类而去异已者则朋党无自而立矣然君子以公义相与犹小人以私爱相昵迹似而情不同禹稷臯陶相先以官萧何曹参相许以政汲黯言事常先公孙房乔决疑必引如晦此君子之迹似为党者也小人欲售其奸者必托君子之事以荧惑世主君子进必引君子而退小人小人进必引小人而退君子故君子小人之间不可不察君子小人之辨虽防然察之则得以文宗之不睿犹足以知宗闵深巧之情而况明哲之君乎是以人主贵察之明既明矣贵择之审既审矣贵断之果既果矣贵执之固明则君子小人辨矣审则取舍不失其所矣果则所取必用而所舍必去矣固则用者必终而去者不复取矣四者备而进退予夺之权不见窃于小人矣下之为党者虽重信如虞卿之厚魏齐赴急如朱家之与季布死交如齐楚魏之四豪慕义如甘陵之南北部亦将雕落溃散而无所聚其类又况俯仰声势趋竞锥刀佻巧轻脆之人又安得胶漆之约金石之信坚不可破牢不可拔之势而为国患哉人主务明察以谨操而已操柄不失而朋党消矣
　　养士论
　　天下道术不明文章诞漫士行雕薄人材无取议者必曰庠序未兴师儒未立教养未善谓州郡虽有学校文具者多讲教者少学校虽有师儒时聚时散例无久计教养之具不敦经术而先声偶近嵗京师广太学设祭酒司业博士总阅分授聚而讲肄仰食县官者以千数通国大都特建教官专领学事中下之郡亦以州官兼之经置谕説分徒传授去声偶之小技专经术之本业议者之説所欲兴造者悉施行之矣所欲厘革者悉芟夷之矣行之几二十年亦可谓久矣宜乎道术隆显文章温雅士行修洁人才众多曳裾春官应书郡邑者以千万计士不为少矣然识量髙爽身名兼全有如郭泰者乎见义明用心刚不畏祸患不淫利欲有如何蕃者乎繙经论议则揉杂释老道术散乱而愈晦缀缉辞句则竞为缪悠文章诞怪而无纪轻浮荡佚憸巧污下之行为之无媿事佻薄为俊迈指礼法为迂疎流风既雕硕德甚鲜故浮浅之弊未异曩日至其漫不可考则又过之使议者复思声偶之习昔仲尼以布衣之贱养教衰世之士门人髙弟名科德行者大可以为邦小可以南面游夏之徒文学之士亦足以为万乗师身所存亡系国轻重以明天子之盛德表章经术养平世之人几二十年而不得郭泰何蕃之比者何哉徃年胡瑗侍讲之居吴兴吴迳遗逸之在防稽也非有天子之命名位之重以震叠人心张设纲纪皆衡荜之势韦布之人讲修夷等之中偃息乡闾之内徒以行义髙洁学术该徧取重于士类见知于公侯故卑辞重礼延置庠黉鼓箧抠衣匍匐函丈至于千里之外赢粮褁足云集麏至一郡之学常数百人片善可称虽后学晚生一旦延誉升之多士之上人情厌伏不以为过虽悍夫豪士摈斥摧沮不齿诸生之列咸自知咎无或敢怨约束条教后来资之以为法令升堂入室之人隐然为国名臣者多矣今以殊科俊人任举名士奉朝廷之命操法令之权典学聚徒分经教育而庠序不尊生徒离散多者百余人少者数十人而已修洁之士不尽趋向预籍之人类多悠悠缓则偃足而违教急则讙噪而不逊训导不行纲纪颓弛而人才无益者何哉其弊盖亦有所在矣昔孟子有言中心悦而诚服者如七十子之服孔子七十子之服孔子也服其德非服其力服以心非服以势故学如顔渊学之不能罢勇如仲由畏之不敢迕辨如子贡誉之不如已文如子夏辞有不能措者故道尊而教行教行而人材成胡侍讲吴遗逸之风猷虽未可以比隆孔子而文学行义特立一时卓絶伦类亦有以使人中心悦而诚服者故为世宗师庶几洙泗又有州郡尊礼之者故令行禁止而教训有辅今诚得天下之士为祭酒司业一国之士主郡邑学校刺史县令尊礼师儒相为表里殆可以革天下之弊唐制国子监尚书省补祭酒统之郡县之学官长补长史主之制置之方似为近者
　　科举论【阙】




　　钦定四库全书
　　云溪居士集巻十八　　　　宋　华镇　撰论【七首】
　　制举论
　　世之言马者有三曰驽马曰良马曰骏马皮缓而骨疎少筋而多肉左之则右前之则后虽有良乐不能以进退者驽马也服辀衡顺衔辔履防中矩鸾和有节不穷其力无有奔败者良马也朝刷燕蓟夕饮南海追风逐影絶尘弭过都厯块飞蹄疾惊鸿者骏马也驽马之材可以为脯为醢用以养人非人之所养不足论也良马之材师行不过三十里吉行不过五十里歩骤驰骋穷之则乏矣亦不足以尽致逺之利尽致逺之利者惟骏马能之然马之骏者未昜可得古之求骏马者视其所视而畧其所不视至于牡而骊者谓之牝而黄骊黄牝牡物色之昜见者也视马而有所不见则其所视者微矣不在乎物色之间矣辀衡之下衔辔之间进退规矩之中鸾和节奏之内求天下之马天下之马逺矣士之材甚有似于马也人主知马之説则能知士之材矣知求马之道则知取士之法矣愚而自専曲而自用槌钝不足以赴机防疲懦不足以济功业与物则迕遇事则废者驽马之材也有为之世如驽马者无所用之智足以效一官明足以见所察学术有达于古事业有济于今陈力就列职无旷败者良马之材也然可以小任而不可以大用足以守常而不足以应变干大事咨大议深谋逺虑宏辞硕论出众意之表定利害之几闻其言者心开目明如披云雾而覩青天观其成者心悦诚服如入宗庙而见众美必得天下之士非常之人然后能也非常之人或不习常人之业常人之事不足以察非常之器亦犹天下之马不驯于车下良马之材不足以格骅骝人主不可不知也制举之科自汉设之至于今皆所以待非常之人也然不以论议施设之是非为中否而先以隠僻疑似之题掩其不备出其不意以记忆之多少进退之应诏者虽无深谋切议髙才硕徳侥幸六题识其四五则获奉大对矣智如晁错直如刘蕡纯粹宏达如董仲舒不幸忘二三论目之所在则遂从报罢不得摅发所蕴献达于上矣所取之法与所求之意何相戾欤夫道有本末能有大小术贯帝王功格上下者道之本也文采辞令温厚尔雅者道之末也竒谋伟畧经济世务者能之大也博记隠僻问无不省者能之小也伊吕成汤武之业书传不称其强记博文祢正平一览无遗笔不停缀而智不足以自保设制举以待非常之人而求之博记隐僻者谓必能济天下与夫制举之设务求博记隐僻之人而已不必非常之士则非吾之所知也如其不然诚恐所取之法未称所求之意不足以致天下之士得非常之人任举阅试虽与进士殊要其实则殆相似尔
　　事神论
　　徳业不修法度废缺文章散逸纲纪不振惟鬼神之事侥幸福祐者其风巫躬桑为衣力耕为食乗时分利以身为职不知报本返始迎祈之理者其风野巫固不足以经世而失之野者亦未可以为得记曰明则有礼乐幽则有鬼神鬼神之功与礼乐相似幽明之道不可诬也故昔之人虽曰先成民而后致力于神神明之事未尝不敬洪范八政王者之道也三曰祀文种九术霸国之权也一曰尊天事鬼祝鮀治宗庙而无道之卫可以存孔子之所言也牺牲既成粢盛既洁祭祀以时然而旱干水溢则变置社稷孟子之所述也二子古之圣人也其道全其术正其言不溺于巫祝而记述若此则鬼神之事不可非严奉之道不可忽已故古者天子诸侯躬耕籍田以为粢盛王后夫人亲蚕公桑以为祭服事天地神只社稷宗庙必诚必敬无所不至仁义之尽至于猫虎迎而祭之以报其功而况天地社稷山川鬼神有功之大者乎当是时也隂阳和风雨时五谷熟草木茂疾疢不作而无灾害者非惟淳徳孔明民气和乐之所召抑亦不失神明之心而隂有相焉礼天子祭天地诸侯祭社稷社者土地之主稷者农食之先无土则食无自而生无食则民无自而养民国之本也食民之天也土食之母也重民故重食重食故严社稷故天子有大社王社诸侯有国社侯社大夫以下至于庶人有置社今自京师达于郡邑莫不有社稷春秋奉事着在甲令严矣大社坛壝牲牷币帛器皿朝廷诚敬精洁所以交神明之道固无愧于古之人郡邑之下殆或不然坛墠所在垣墙不周扄鐍不设平日则登践秽渎无所不至事至则刬草设席跪起而奉之牺牲粢盛币帛器皿类不如法君子不加意小人不知敬礼未及成人已纷错諠污防慢渎于明神神而无知尚非所以示众如其有知不怒不谴不为祸灾斯幸矣以是奉之而望其报不亦难乎今隂阳未和水旱为沴货食不阜人罹札瘥殆非尽出于徳泽之未纯或交神明之道有不备者弗可弗思也
　　教化论【阙】
　　法禁论
　　管敬仲镂簋朱纮塞门反坫功被天下而不免为小器臧文仲居蔡山楶藻棁位列大夫而不得为智人晋侯金奏三夏穆叔不敢拜季氏庭舞八佾仲尼谓孰不可忍古之人敬慎名器其重如此何哉盖治乱之几常生于细微细微者众人之所忽及其着也圣哲之才不能圗救故智者慎重于未然之前不悔于既着之后此所以常治而不乱昧者虑不及此细微之失不为近患则忽之故欲治而不获名器者事物之细微者也一得一失固无益损于目前及其流也未尝不效于异日此所谓治乱之几不可不知也夫贵有常尊贱有等威名义位分人道之纪也贱者畏其义而不乱名则贵者安卑者守其分而不僭位则尊者立尊卑贵贱各安其理而无僭拟陵犯之意此之谓平治反是则为乱矣先王所以等尊卑异贵贱表章名义藩饰位分者宫室车服礼乐制度而已故声名文物细微之间下人不得僭拟上人不以假人纲纪或弛侈心一启则蔓不可御故古之人重之周道衰诸侯尚攻战而重兵食秦人任私智而谨法令出纳当否防计疎宻聴审详简断决轻重利害止于目前损益不过财狱者当世所先务朝廷所慎重者也至于经纪人伦维制上下安危治乱之所系者则恬不以为意故期防簿书断狱聴讼之政重而声名文物节制分守之道轻矣于是僭窃不禁侈靡无艺而风俗大坏其也小则费财大则陵夺汉兴頽风俗皆在而上不知变故庶人之贱而田宅服食有等于封君彻侯者僭亦甚矣人臣玉食洪范犹曰害家凶国甿为之其害可胜言耶法禁不立而下无所畏守故虽孝文恭俭至于衣弋绨履革舄而天下土木被文绣倡优为后饰自若也又况武宣明章之君自为靡丽乎故五侯恣肆田窦侈大至于莽卓卒弄神器积其俗习名义素轻位分素玩而不以僭窃为事故也有唐经制之术无异于汉上奢下僭竞为滛侈则又过之厥后禄山乱华朱泚犯阙昜如反掌曾不旋顾岂惟凶悍之性所固然哉亦纪纲纵弛侈心素揺驯玩服熟非一朝夕也古之所重后之所轻后之所先古之所后其术亦相逺矣夫北首燕路者不可以圗楚越西向秦闗者不可以及齐鲁所由异道则所适异归也后世舍先王之法而冀先王之效其可得乎天下僭衣服侈居室华器皿美饮食厚婚滛祭祀事雕几饰珠玉出于夸大美好而犯分陵制者多矣果能少加意于此而不独以期防簿书断狱聴讼为事则汉唐之患消于未然先王之效见于不日非惟变革侈靡还之淳厚爱惜财用趍于富足而已可不讲欤
　　役法论
　　天下之言役法者利害多矣要其大致二端而已持前闻者以差役为善守后议者以免役为得纷纭两可利害相半未知所从适夫用民利以办国事重轻平施而嵗月更代则差之未为不义古者府史胥徒不役下民庶人在官代耕有禄则免之未为非是曩时役力不取其财上有疎数不均之下有破家失业之害朝廷患之故议免役则差之者未为良法近嵗敛财不役其力复苦重轻失称不乏缗钱家业荡析人民徙死朝廷悲之故复差役则免之者又非善计虽然方免役时下民有思差之为善者及差役矣又有思免之为便者何哉盖利害相半而互有得失也以差役为尽善则今无差役之议矣以为尽非则人亦弗思之矣是均有所善亦均有所不善也均有所不善故用之则弊均有所善故革之则思惟所善不胜所不善故利少而害多不得为良法民之所思特一人之私心非天下之利害虽非天下之利害而天下之利害可由是以察之矣何则人情之所安法之利于人者也利于人者如是则害于人者必异于是尔以其所利推其所害因所利而充之见所害而革之则经乆之良法可得而差免之是非可见矣差之为善则以差为法免之为善则以免为法互有所得不可偏废则录长遗短舍害取利相辅而用之不必差不必免不必差免之兼用惟便于私而无缺于公则役法之美实已夫差役之弊皆曰版籍不明吏胥为奸强者幸免弱者数及野人市贾不达官府之事失陷迷谬资倍备偿不肖子弟一当役事放荡骄佚糜费财贿募人承代私约无艺须求百出故当年不以为便然民有人丁富而财力贫物产多而缗钱少者一人从役事未乏人而家无骤费过则休息募人者布帛丝麻米粟百物凡适于用皆可以售一旦免之责其缗钱人丁无用而家有骤费多者数十万少者亦千百金所有非所须所须非所有且嵗嵗不息故免役行而人有思差役为善者也免役之皆曰物产利薄增价虚估见缗息厚计数实算农田本业竭无赢余商贩末流多寡不尽庐舍定居与邸肆同计什物供用与货财并数厚薄不实轻重舛迕役用之外更谋寛剰百物不用必収见缗布帛米粟贱货速售利失倍蓰故今日不以为便然民有财力富而人丁少物产寡而缗钱多者嵗输之数未称其实一夫从政家则乏人废事失财甚于课役虽容募人资给之费或多于旧一旦役之下无省财之利而有乏人之患故差役既复而有思免之为便者此二端之大略也然差役之法其役在下故为害晦而迟然不可复救免役之法其在上故为害显而速然可以更张版籍不明可修也吏胥为奸可御也若资倍备偿糜费财贿非上之所能制故曰不可复救去物产之虚估详商贩之实数邸肆财货平计其直庐舍什物不以为筭役用趣足无求寛剰布帛丝麻米粟缗钱凡适用者皆得输纳则二端之害既去而利兼得矣故曰可以更张由是言之力役之法其良亦有所在矣惟上之人慎思焉
</div>
    <div class="pagination">
<a href="云溪居士集_page9.html">上一页</a><span>...</span><a href="云溪居士集_page5.html">5</a><a href="云溪居士集_page6.html">6</a><a href="云溪居士集_page7.html">7</a><a href="云溪居士集_page8.html">8</a><a href="云溪居士集_page9.html">9</a><span class="current-page">10</span><a href="云溪居士集_page11.html">11</a><a href="云溪居士集_page12.html">12</a><a href="云溪居士集_page13.html">13</a><a href="云溪居士集_page14.html">14</a><a href="云溪居士集_page15.html">15</a><span>...</span><a href="云溪居士集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
