<!DOCTYPE html>
<html>
<head>
    <meta charset="UTF-8">
    <title>徐文长文集 - 第 58 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 58 页/共 61 页</h1>
    <div class="content">　　●徐文长文集卷之二十五

　　公安袁宏道中郎评点
　　钱塘许尔京士魏校订

　　碑

　　会稽吴侯生祠碑 
　　徐相公碑 
　　季先生祠堂碑 
　　知清丰沈公祠碑 
　　庞公碑文 
　　刘公去思碑 

　　○会稽吴侯生祠碑　得娥陪说风神自长

　　会稽典史吴侯成器徽之休宁人其始仕会稽当海上宝初入内地侯以能将兵知名于是承大吏命提兵守水陆阨塞历浙东西南直隶与贼遇大小数十战斩贼首数百级生获数十人还虏者亦以百计凡战之处休止督发设守出鬬有方法禁士卒无毫毛扰居人又能舍死先士卒民多知其功者往往就所战处为建祠刻石今曹娥江其一也父老某等来告厥成请予序事予感而叹曰。曹娥一弱女子耳。当其吚嘤婉恋。乃不知有门外事。至其赴父之难。眇大江。蹈洪涛。慷慨激烈。有猛丈夫之所不敢为者。夫典史下僚也。动为人所箝傫然何异一女子。至其当国艰难。乃惟知曰吾臣而巳。其仗剑舍身以当事。乃不复知有他计。此其人皆以忠孝植性。历千万古而同一道。今其祠若庙岐然两相望岂偶然哉诗曰
　　伊昔孝娥。垂笄紞珥。当斯之时。一女子耳。愤江痛父。不得尸所。被发乱流。娥猛如虎。今之仕者。沈伏下僚。傫然长叹。则怨其遭。有寇在庭。孰敢攘臂。世将弃戈。何况邑尉。桓桓吴公。天植忠孝。先国后身。与娥一道。启宇崇功。娥江之沚。祠木相望。照暎江水。

　　○徐相公碑　事与鬼谋文疑史削

　　神姓徐名龙佛世凤阳人宋端平三年三月十三日生当父官会稽学时尝从道上拾鸡卵腋之得白鸡以鬬莫有敌者父母憎其侠遂去家为县狱长未几改行读书归事其父母以孝闻殁而为神至动人主咸淳三年诏封神白衣顶圣入　明人争奉之天顺成化间再拓其居于故所称学西鬬鸡场所、至弘治初乃有沈润王世威事、润曰我尝夜半胶舟浅水、鬼火萤遶、忽失楫、我迷怖号神、忽闻空鸡、遂获楫以归、世威曰我为老人随祭南镇夜归、忽一白衣告虎至、巳而果赤虎至、我怖不能号、白衣诧虎、虎去、翼我以归、及别问为谁、曰老夫会稽学西徐姓者也、于是众益趋信始请乡先生陆建宁记于石而狱有众以□神神之迹顾漫不知也某车?系之六年始删定建宁记复碑于此而举其义曰、今世之祠神者、固以神神也、至问其所以神神者何、则徒知曰不神、胡获封于人主、又安能□二男子于鬼窟虎口中、以予按建宁记神之得为神、与其得封、直云相传耳、而二男子事亦仅出其口、有无不足据、又乌足以证神之神不神哉、独鬬鸡有场。则眞非无据者鬬鸡而出于卵腋卵腋而直从道上无故获之此则眞神者事耳意当其时用博用狱以自掷弄必有诧呼束纵于圜场中绝奇特异其祸福善滛可以动天而宰幽者。端平咸淳、终神之世、仅三十年、正南渡兵时、宜典籍之不备也、今狱既祠神即不备不宜绝无所识即识又不宜以无据者充也故予取于神卵而腋且拾者以存信、为作歌曰、卵兮伏兮。雌所軄兮。拾且腋兮。倮代羽以翼兮。孰思其故而能得兮。博愊愊兮。战靡北兮。舍博而徒。掌索纆兮。生侠而雄。殁而不可测兮。遶圜者棘兮。彼稷稷兮。俦善而冤。俦慝而殛兮。

　　○季先生祠堂碑 【 代】 

　　先生蚤闻新建致良知之旨既浸溢惧后之学者日流而入于虗也乃欲身挽其敝著书数百万言大都精考索务实践以究新建未发之绪四方之士从之游者数百人自筮仕至老且革无一日不孳孳问学者亦且数十年此其卓然以继绝学觉来者为巳任而处心制行光明夷坦孝友忠信盖卜诸鬼神、鬼神许之、质诸儿童、儿童信之者矣、间有稍疑之者、谓先生当长沙时以严以湼、为人所弹诋罢、罢而独居禅林着礼书、将有所迎而希也、嗟乎是乌知先生哉、先生先人秉宪为大夫家世禄先生知长沙为太府罢归者不两纪身死几不能殓、骨且未寒而三子巳寄舍于他人、湼者固如是乎、火烈民望而畏之故鲜死萑苻之尽杀子大叔之不猛也芟稂莠植嘉禾治何病于严哉而况先生之或过于严也又其壮年养犹未粹之时乎当长沙之　觐善当轴者以书畀先生先生疑其荐巳也怀之不达及罢启书果然始推官建宁会宁藩变先生提兵壁分水关院史以乡试役檄府长及先生先生移书并绾长令城守再二拒院檄勿往即得罪勿顾若为御史得谪则以　慈寿太后及　肃皇帝两宫故批逆鳞即兹三事其所志不在荣进也亦明矣拂之于显然之章奏、而顾迎且希于不可必达之故纸、迎且希者固如是乎、先生之学与行仕与处其懿美不可殚举其大约为人所疑与信则如此噫一疑之、一信之、彼从其疑、我从其信、亦足称贤矣、乃不得与槩无可信者、一食于乡之贤、殆十有二年、而先生时往往语其徒曰、吾子孙无显者、而显者之先吾所知也、吾死慎勿随世俗为乡贤举、与闻者咸志之常怏怏、一日越中荐绅暨家大人以先生即不乐于校未必不乐于社而祀于社又吾辈之力所易为也议始倡和者向应郁颖上言遂撤巳所居旁舍四楹徙置禹迹寺西林实先生旧着书所以祠先生陈按察鹄胡通参朝臣奔走督率益力助赀者既众祠所需用旬日告成门以二重垣径略备洁牲卜吉治主以升鼓吹道周国人喜跃以某职史□□书、某始见先□□木知学也既□从事于学而先生则巳殁、殁而尝追师之、窃比于聂兵部事新建之义、于是举也诚快之、书其敢辞、考之古凡功德与言三立者有一焉则祀于国而今先生居其二昌黎乃曰乡先生钓于某水游于某树某丘其可指而乐者有三则宜祭于社而今先生独苦于学其为三可指而可乐者未尝居其一顾不即祀于国而亟祀于社也于法虽有遗亦从我之信以俟夫疑者之久而自信云尔于是谨书其举事始终之岁月、与鸠工之人、若先生之世、曰祠始于万历二年二月之朔越十五日而成又越五日而主以入鸠工者为里人王炼先生名本字明德别号彭山以进士仕始推官召拜御史以谪历县佐长起为礼部郎中再谪历府佐止长沙知府他若助赀者例得书书于碑之阴为作歌曰
　　修篁兮丛枝黄熊子兮招提湘潭兮牧长、解佩组兮言归、依短寮兮长席、载六籍兮以卑栖、髠管毫兮杵杵、惟以遗兮将来、 【 叶】 淹日月之逾几、灵冉冉其何之、祠灵兮享灵、匪他人兮吾侪 【 叶】 灵之来兮总总挽北斗兮乘箕中参差兮延伫劳骋望兮何如

　　○知清丰沈公祠碑 【 代商督学】 　后传较胜此文

　　赠光禄少卿沈公炼嘉靖中以进士知溧阳与御吏争可否再调补清丰凡十年稍迁锦衣卫经历会虏入古北口逼都城时　肃皇帝久居西宫至是特视朝且　诏下百官议众莫敢声独赵公贞吉一开口公辄和之触讳忌巳而上书请兵二万人愿自效虏退会大风霾公又上书诋分宜直甚乃得罪杖阙下徙置保安既至则益结豪贤为御虏计虏蹂大同塞臣败绩则割汉首以上幸赎公移书诋之又作射虎行筹边赋及诸谣词以弹激风刺稍稍闻京师分宜若塞臣畏且衔之其后又削木为桧象令决耦射中则举觥相赏喝值饥则又散巳财粟活殍以千计将卒割汉首公得之毙杖下者复数人于是远近无不颂公眞忠气益功齿分宜党党为计日深公由此遂遇祸不数年党败　庄皇帝下诏录旧忠公得赠与荫而后公知清丰者相继为某某因邑人意后先经营相与祠公于故唐南将军霁云祠畔后若干年某奉命以御史督学北畿至清丰吏士相率以记属佥曰光禄之死事于曩昔也虽以劲然治兹邑实有惠爱于民且公乡人也敢以书请予喟然曰西国之刀其锋之铦至断犀兕然人得环之则遶指也等于韦今夫忠爱一道也于民则为爱于君则为忠爱柔而忠刚视用之而巳矣柔于邑而刚于廷公眞能审所用哉公三仕为县其治爱多不能悉录录其大槩如此至公为士以文名吾浙中然文主于雄藻类西京、其居常以孝弟节义为经而稍喜侠以故每事必奇乡人至今谈之犹凛凛若生云诗曰
　　韦缓弦急。各专所长。水柔火烈。不能相通。鷃翔蓬蒿。鹏抟苍苍。庄周所短。智效一乡。于惟沈公、知柔知刚、方其作宰、用宽斥严、如牧而笠、求刍饱羊、及其在廷、掣绦以扬、抟击恶鸟、则为苍鹰、等为令耳、一弛一张、式矜小鲜、或借尚方、柔可遶指、劲不留行、我仪图之、西国之钢、公死国事、论定棺盖、乡里垣塞、祀公者再、清丰之祠、则以遗爱、岂偶然哉、宜南也对、

　　○庞公碑文 【 代】 　序述无一稚语

　　天顺间御史朱英所疏行两役法籍县民为十年而统于坊里之长每一坊一里中长各十人以倾之令民按丁若田五年而卒钱与长为吏办公私费在坊者主宴在里者主馈曰甲首钱又五夫而长率民诣县庭审诸役曰均徭岁环逓以为常盖五年一用民也时颇称便其后吏肆而长饕所云甲首钱有一贫男子出白金至四五两者即富家按田而率有如亩满千出金不数百不巳于是贫者走徙往往以钱累其长其富者不免于诡其亩半其输与例得蠲丁者至若均徭一不幸得驿库或捕盐诸役其在榜中顾直役不过七八金富民承之则诛攫百出不数百金亦不巳又不幸富者兼得两里役贫者或分得十之一二则身家立破碎于是每当书榜则老胥黠长有朝持空手暮金满囊者与诡输相唇齿而民之病极矣南海庞公旧为御史来按浙其所因革予夺悉匪故常知前两役为病既大且久乃一破其法如一邑中调剂官百所需费若诸顾役不缩不盈与民之丁土相厘合凡丁一田亩十率出若干钱与秋租岁并输于邑吏明年百所费与诸所役亦岁出库中钱择其人掌之且买且顾名一条鞭又刻帖人给一纸令晓然无所谓甲首钱长不得滥索无均徭富者不入驿库役最重且苦若盐捕等者不得勒富者募而且岁输仅若干钱受诡者不得行胥吏无所用其役以自殖盖自诏下行之至今农始知贵田而柜檐而食者亦重去其土闾阎熙熙畧始苏息然亦既十余年矣诸父老子弟乃始醵金买屋以祠公而属石上言于予何晚耶诘之则相顾以对曰公亦知永州事乎柳大夫将夺、蒋氏之蛇、而复其赋、蒋氏出涕汪然者以蛇之毒人不若赋法之毒人甚也、庞公易两役为条鞭是出我水火加之袵席、今也闻且将夺我袵席而复之水火、其毒于蛇也倍几、予曰诚若是、则父老等之言众言也。予言者一人之言也众言也者能致于闻者也予一人言也而又言于石是不能致于闻者也诸父老更进曰、急父母之病者、医药不巳也、而兼事于祷祠、甚则且糜股上肉、又安问祷祠、不如医药哉、噫是亦可哀也巳、予亦何容于喙、公名尚鹏字少南广之南海人嘉靖癸丑进士今为副都御史

　　○刘公去思碑　崭秀

　　今夫以百里之长。而听断百里之民。长之心一耳。非有二也。耳与口目一耳。亦非有二也。而百里之民。盖千万其心。亦千万其耳目与口。夫以千万其心与耳目与口如此其众也。且鬼匿而狐奸者百出而乘其所不及。至欲以一心一耳目一口以临之。一不当则强弱倒置。淳黠无所别。书史起而阴把其衡。平者十一。而不平者十九。谤讟兴而怨声作矣。噫然则孰谓听断非难哉。刘侯名某者之长我山阴也其才能眞足以起敝而完补破裂特以承某侯后侯恬然安之欲不取赫赫事更张独其听断则眞若止水须眉靡所不烛若禹之铸鼎即有魑魅魍魉亦夔夔睢睢毕露而不可迯其折而低卭之又若权石然无不惬其轻重而后巳自一事至百千事自一日至三年。民蹙而入者。无不踊而出。于是一邑百里之间帖帖若无□而史胥舆台之辈亦缩手重足而退听无有攫民□钱一粟者在汉史刘陶以孝廉宰顺阳无他事特以县多奸猾陶能摘而发之既去吏民思之复作歌曰悒然不平、思我刘君、何时复来、安此下民、今侯之以召入也、民思而歌之、亦如之未巳也、谋共祠而碑之而属书于予、噫固其宜也、异时邑校圯侯新之不令劳且费于民江汰天乐侯堤之可十万丈广狭长短视田业而责之主者民亦不知有劳凡此皆教与养之大者也。然学不圯。堤不坏。则侯亦不作。吾所谓不猎取赫赫。而必欲功自巳出者。大抵然也。噫有才而不急于名此更难

　　徐文长文集卷之二十五 【 终】 

　　●徐文长文集卷之二十六

　　公安袁宏道中郎评点
　　钱塘许尔京士魏校订

　　传

　　赠光禄少卿沈公传 
　　白母传 
　　王君传 
　　彭应时小传 

　　○赠光禄少卿沈公传　悲愤激荡故其本色

　　青霞君者姓沈名炼字纯甫别号青霞君生而以奇骛一世始补府学生以文奇汪公文盛以提学副使校浙士得君文惊绝谓为异人拔居第一嘉靖辛卯遂举于乡戊戌成进士始知溧阳以政奇御史惮之卒得诋徙茌平再徙清丰巳乃擢经历锦衣卫以谏奇庚戌冬虏入古北口抄骑至都城大杀掠时　先帝仓卒集羣臣议于廷大官以百十计率媕婀不敢出一语君独与司业赵公贞吉历阶抵掌相倡和慷慨论时事严氏党执格之君遂坑声诋严氏父子又上疏请兵万人欲出良涿以西护　陵寝遮虏骑使不得前因得开都门通有无便不报无何又上疏直诋严氏十罪有　诏廷杖君五十削官徙保安为布衣以戆奇当是时君怀愤之日久而忠不信于主上乃削木为宋丞相桧象旦莫射捶之随事触景为诗赋文章无一不慨时事骂诃奸谀怀忠主上也当是时边人苦虏残掠、而杨顺者方握符镇宣大、虏杀人如麻、顺不敢发一矢、虏退则削汉级、以虏首功上、君飞书入辕门、数顺罪、顺痛忌之、承严氏旨、日夜奇构君、及甲寅虏复寇大同右卫顺计不出前辙君飞书益急而君在边久、尝思结客以破虏、或散金募土人豪宕者为城守保安、饥又散金市远粟粥僧舍活万余人、顺谓诸事非放逐所臣宜为、可以叛构君、遂与御史廵宣大者路楷会疏入告君叛状严氏父子从中下其事弃君宣府市连坐死者五人既又驰捕其长子襄械抵宣府杖系糜且死会给事中吴公时来疏上有　诏逮顺楷襄得免戍时丁巳秋月也　先帝始再听谏臣邹公应龙林公闰等说悟向者严氏奸罔斩世蕃西市夺嵩官　籍家再踰夫而　先帝崩遗　诏录嘉靖以来以言事得罪者君得赠光禄寺少卿荫子一人　今上立一年襄复疏父冤顺偕坐死　上感君戆为制文命省臣祭其墓
　　外史徐渭曰余读离骚及阅青霞君塞下所著鸣剑小言集筹边赋。扼腕流涕而叹曰。甚矣君之似屈原也。然屈原以怨而君以愤。等死耳。而酷不酷异焉。虽然。死不酷。无以表烈忠。今夫干将缺且折。其所击必巨坚也。君结发庐越山至入仕至放居塞垣其特奇行多甚言之人无不骇心堕胆者然其要卒归于孝忠君少时君父翁暌其室走京师誓终焉其后君举于乡入京悉要其乡人为供具长跽请归其父翁哀痛恸号路人无不洒泣者父翁遂感动、亟命驾归、翁妪相欢如初迹君所为孝如此兰固有自哉、然余尝至京师、过君故舍、舍旁人为余道沈大夫盛时车骑集门如流水、及祸起、门张雀罗、所不去者永嘉张尚宝逊业乡人胡通政朝臣耳、然两公者卒以此得祸悲夫宋玉为屈原弟子原死玉作些招原魂余于君非弟子然晚交耳君徙居塞垣时余直寄所怆诗一篇愧宋玉矣

　　○白母传　国史有藉之文

　　白母者山阴某里葛氏女也年十六归白公瑾公素弱母为善调节使读书成所学成化中以进士为分官知县母与俱往其明年公病踰时而库所贮折银尚数千两邻境有因饥而作乱者聚徒百余人将刼取之县固无城郭寇仓卒将及门诸簿丞与其妻孥既弃署走匿他所母独分命家人力拒其两门乃始迁公别室埋其银污池中着公之服升堂以俟贼贼至则阳为好语相劳苦、益尽出其所私藏钗珥衣服诸物以与贼、贼谢而去、而不知阴巳表识其间、用是后稍捕得之、未几公竟以病死于县、先是县阻江水一方舟渡人多争溺死者、母劝公为浮梁以济而公之政治有恩惠又大畧时出母之意母之贤既巳闻县中、至是丧公而归也、民哭声溢郊野、其妇人载橐哭以送者、途相次如鱼鳞、母都一毫无所取以归、时年若干矣、归若干年而后卒、其始归时独闭门谢外事修饰谨慎以率先其帷中教子孙使治行谊里中人贤母亦如其在分宜也至其末年皓首时、乃始听邻人诸族戚之请、为之决疑难、断不平、有不讼于官而谋于母者、即桀猾、母一言冰解而兽伏、于是府若两县学诸生数百人以母走告知府汤公公令榜其门时母巳老就枕席至榜目独呼其孙宪令起沐浴更衣坐堂中、益遍召其诸子孙使来前榜声绝而母逝矣
　　论曰古今称节妇贞女者多矣、兼才与智而有之、唯孙翊妻徐氏耳、纡缓图之而乘时以亟发、殆兵家所谓彍弩发机者与、然徐既许览以昏、则可延日时、得自为谋、有两故将可召则可与共事、未闻以文吏妇与其家众数人、阻百余创起之寇于呼吸之间匿贮金徙病男子假冠服出所藏又默识其所欲与若母之敏给而奇者也、假令母与翊之妻、不为妇人在今日得提数万之众以与闽越东夷之寇相从事其所谓敏给而奇者又不知何如也余于斯重有感焉、母之曾孙贲数为余道母事且曰母死时出其箧中所计族人婚姻巾括衰带至麻缕系缀之细无不具、其它物称是、子孙男妇人哭泣成礼而巳、噫观于斯而母之慎密计深远又如是哉、

　　○王君传　点次清妍

　　吾友王君讳某字某卒之又明年其子府学生某以葬其考时缺志铭惧遂殒殁其素也乃书状来请传余读巳喟然者久之夫以王君少颖敏苦学未弱冠以儒充试一不售乃为生于府学中便廪食其后试有司无一第不高等且间甲诸同学生百里之外褁粮而趋学者无一不就王先生塾乃弛担如是且三十年数奇伏然犹以贡拔此人人能知之某亦能言之者至其以文受知一府公府公怜其贫颇风之人持百金为寿请府事而君不为动先是又一他府公授一乡翰林托令简壻以属君君对曰某薄命业巳约妇无以承使君厚惠府公复翰林戏举旧事曰事不谐矣此虽人人未必尽知之然某犹能言之也至君以一经教弟子、致束修若廪食凖铜钱以个计可百万乃悉以同诸弟瑜者教之股者食之终其身为一窭人此则人或知之生君未尝言之死某亦不得言之者也今夫身至大官镪盈藏乃嫂叔矜耰锄兄弟以故业而鬬者岂少哉噫可传巳君有胆量、尝读书山中雷破庐木弗怖多鬼稍来弄人弗迷白晳面满月应法匪特文当显也而竟止此命也夫
　　论曰懋新君虽窭然喜植花木畜鱼于盆池。买古书帖及名人畵箧笥。数饾俎衔杯。喜翩也。即为举子业然亦时为诗。及好人为诗。城中大家治园池不少。友人中为诗者亦往往有之。然予不数过也而特数过君。君之办景岂眞过富人哉。而乃今则巳矣。庄周曰自惠子死。无以发吾言也。

　　○彭应时小传　言简却有气韵

　　彭应时山阴人始以文敏为生员既以侠败乃□武中武科为镇抚又以亢被黜家居困郁甚久之都御史王公抒来镇浙知其材檄使练士会参将卢镗自松江击走萧显公令应时截诸海塘乍浦为贼所掩乃奋鬬被鎗堕马死死之时犹恠骂其马前卒促使巳脱身走者应时性聪敏能诗文、材力武技、一时盖乡里中、而驰射尤妙、几于穿叶少年时使气人莫敢忤至是善抚士卒士卒且乐为之用而竟以败死命也夫

　　徐文长文集卷之二十六 【 终】 

　　●徐文长文集卷之二十七

　　公安袁宏道中郎评点
　　门人锺人杰瑞先校订

　　墓志铭
　　墓表

　　◆墓志铭◆

　　高君墓志铭 
　　萧女臣墓志铭 
　　吴孝子墓志铭 
　　嫡母苗宜人墓志铭 
　　伯兄墓志铭 
　　仲兄墓志铭 
　　亡妻潘墓志铭 
　　自为墓志铭 

　　○高君墓志铭　公志铭跌宕多风生色堪把今之名家匠谓象龙刻凤虽美不情

　　君讳升字进之其先江都人靖难师起五世祖观音保以从征转徙遂来居绍之紫金里始官百户后落秩总旗三传至贤有子五人其季名奉者娶谢氏生君与按察经历阳君为人如出冶剑少即露锋锷师参议胡公某、某数睨以语人、君时尚窭、其伯父泰无子尝提千金产欲后君、君谢去、人奇之、无何果以贾数至千金归则跽进其尊人恣所以、既又泽其宗连若窭旧故必遍、且岁袭、了不见厌倦时、于是自家至燕齐数千里内皆知高髯公孝友嗜义有古侠士风复善料有急辄投君益为营且费往往倾囊然至贵游或黠少年有所挟者欲出其一铢于匦不得也晚光好结贤豪文士与磨切事、一裁于义、时召客把髯以谈切齿不平风雨飒飒集座中忠孝人遇灾祸辄揽仇思有以快以故客燕一旦跨驴度居庸驰保安把沈锦衣袂痛哭旅寓锦衣出匣中猫睛睒睒若果核意以酬旧逋君笑曰沈大夫仕荏平清丰时当吾贾道寸步耳吾不入取金今投穷边万里雪没颈来取金耶掷不顾去大抵君所为皆此类也。君敏绝、素解文理、其交我也实以文、乃终不请乞一字、人恠之、君曰辟诸山川其秀止耳何用采掇为及系、君每入饷我、必日久而唏以出、噫岂亦有痛哭保安意耶。君殁之前三日、其长子文明持君书来诀、故今葬也诸子来告日曰今隆庆之壬申闰二月之廿有八日。告所曰荻埠。告铭曰先生幸铭之。予以罪不可。某君涕曰君志也。余遂涕以铭。铭曰
　　驰雪塞哭霜臣掷狸睛眇蚨缗遏我之日兮风伐木朴兮樕尔兮孰

</div>
    <div class="pagination">
<a href="徐文长文集_page57.html">上一页</a><span>...</span><a href="徐文长文集_page53.html">53</a><a href="徐文长文集_page54.html">54</a><a href="徐文长文集_page55.html">55</a><a href="徐文长文集_page56.html">56</a><a href="徐文长文集_page57.html">57</a><span class="current-page">58</span><a href="徐文长文集_page59.html">59</a><a href="徐文长文集_page60.html">60</a><a href="徐文长文集_page61.html">61</a><a href="徐文长文集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
