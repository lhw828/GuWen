<!DOCTYPE html>
<html>
<head>
    <meta charset="UTF-8">
    <title>乐全集 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 13 页/共 22 页</h1>
    <div class="content">　　论时政要务
　　陛下受天明命纂隆大统励精图治志在缉熈祖宗之休烈虚懐访逮思闻嘉言自辅臣近职沃心纳説葢日有以啓迪天聪者矣臣以薄陋久参侍从昨因外徙暂留朝着居无事职不敢请对旒扆今被命守藩奉辞就路敢不少効狂斐微补大猷臣闻治国者知为政之所先则能成天下之务知当世之所急则能通天下之变方今政之所先莫先于简人材时之所急莫急于足货食简人材当精察其诚伪足货食在屏斥其游冗推是而言触类而长之提纲而众目张矣臣请畧举其概尧舜禹臯陶益稷古今所谓圣君贤臣也书称尧曰克明俊徳平章百姓以协和万邦言帝尧能明俊徳之士任用之以平和章明百官之政故得天下乂安至于舜禹臯陶益稷相与谟治道之要吁嗟相戒率以知人为本且曰知人则哲惟帝其难之夫帝尧犹以知人为难可谅人之难知也若夫天下之广万几之烦故非一人之聪明精虑所能周举亦在操其要而巳矣今自二府辅臣侍从近列至于左右前后之人其材用淑慝不可不知也知其材用淑慝则陛下之腹心有所付然后庶务可以举矣以陛下之明而察其言行考其能效参之羣论亦可以得其粗矣若复要其操守观其履久而益审则尽其精者矣此所谓简人材之大畧也方今中外庶务积习頽弛兵籍猥多而不精练吏员猥多而智効一官者少至于宫省之事体宗室之礼分制度不立苟为因循国计不赡民生日匮此所谓斥游冗之大畧也或曰持盈守成之道当循旧章兹所谓浅近之常谈不知时务者也今日之政其敝岂可不救譬之琴瑟不调甚者况当陛下始初健粹天下想望朝廷丰采倾耳以聴惟新之令葢人心惟危道心惟微惟精惟一允执厥中发而中节斯谓之中事举其中无过可矣若曰恬而无以为也何异大厦有风雨之患而不知葺病者有肤腠之爽而不知疗良匠善医岂应若是臣今所言所谓举其槩者譬之文章为发题尔陛下以臣言稍合于理试举此题以询诸可顾问者必有能推广利害详为条对又以见臣下之器识庶于海岳薄増尘露
　　论治道大体
　　陛下即阼以来顾諟天之明命虑而后言议而后动欲以身先而率天下以正可谓盛徳矣然始初清明中外观徳朝廷风体顾当先其大者逺者若夫厚风俗美教化修典刑正纪律以通天下之志以成天下之务此今之所当先者也而近日政令未见有可以慰天下之心者而但闻利害相倾爱恶相攻议论纷纭斥免继踵臣恐四方有以窥时政者矣国家设官分职置台谏官台官以究邪慝绳愆违肃朝伦谏官以拾遗补缺规君过歴代具员各扬其职仁宗虚懐尽下容纳无择先帝英明健粹令出惟行陛下祗遵成宪以端治本王道正直在执厥中所言是耶事固当无大而必从所言非也事亦当无小而必察取其至当何所依违天无私覆日月无私照帝王之心如是而已矣又方今朝廷之大弊政事所以因循人情所以不尽止为避烦言恤形迹事小嫌废大体名曰公道其实徇私名曰慎重其实苟且以此为适治之路是犹北辕而之楚也伏愿陛下廓大明恢远度有以率励羣下革此敝风俾协恭和衷共成雅俗如此则君体以尊人伦以穆纪律可得而正风俗庶几乎厚陛下以此图于执政推是而广之触类而长之治路由此而适顾为近尔
　　论消复灾异【治平三年】
　　臣自到阙伏见陛下以垂象之变避正殿减膳降服恤刑罢宴彻乐声弛力役所以修省答天戒者甚至窃闻退就宫閤尤为忧劳至以圣躬为民祈请臣深惟陛下以上圣之资自在藩邸其稽古好徳令闻夙着于四方继天纂统越今四年始初清明厉精求治然未闻有以修明纪律震耀威灵以究安危治乱根本之议也前史推彗星之占率以为除旧布新之象中外之因循久矣官失其守事忘其旧纲目頽紊宪章隳弛天其或者傥将以是为告先贤以为政譬之鼓琴瑟不调甚者必当解而更张之窃观朝政殊未遑及此晋书纪何曽传曽侍武帝退而告其子曰吾每对见未尝闻经国逺图惟説平生常事非贻厥孙谋之兆也及身而已后嗣其殆乎后天下乱危果如其言今夫万几庶政属在两府愿陛下以燕暇之时就清闲之处延召执政之臣从容赐坐垂意访逮各使悉心陈治道之要以陛下之明而择参其言举其可施行者以兴敝举废捄时急务匪惟修人事抑以承天意又比来灾眚间作率由隂沴夫隂也者臣道也妻道也夷狄之道也庶民之象也陛下推是而求之则天意可见而消复之道得矣惟陛下留神幸察
　　请郊祀用新乐事
　　臣前承宣诏崇政殿观新乐近又闻圣防以将来南郊且用旧乐令两制详定伏以后周乐律本王朴窦俨之所考正朴既人杰俨亦通儒制作所传必贯精义按朴疏云自秦而下旋宫声废自汉至隋垂十代凡数百年所存者黄钟之宫一调而已十二律中惟用七声其余五律谓之哑钟唐太宗用祖孝孙张文收考定雅乐而旋宫八十四调复见于时唐末之乱工器都尽购募不获文记亦亡集官详酌终不知其制度梁及后唐晋汉缺壊尤甚至于十二镈钟不复通其声律但循环而击之编钟编磬具仪而已丝竹匏土仅有七声作黄钟之宫一调亦不和备其余八十三调于是乎泯絶世宗临视钟虡患雅声沦替乃命窦俨考详八音粗加和防以朴通于律厯宣示古今乐録令加讨论朴遂依周法以秬黍定尺作律准十三分尺寸设柱以准十二管之声十二声中旋用七声为均旋宫之声久絶由朴而复出遂命太常按习国初因之后太祖以雅乐声髙近于哀思不合中和因诏和岘审详其理岘言王朴黍尺较西京铜望臬古制石尺短四分乐声之髙良由于此乃诏依古法创新尺并黄钟九寸管令工人品校其声果下于王朴所定管一律遂重造十二管取声自此乐音和畅景徳中御史上言太常乐器多损音律不调先皇命李宗谔考较课习既而亲临阅之亦先以律准定钟石自是乐府寖有制度陛下自景祐以来讲求乐事于时李照辈各率所见议论不经制作乖方防亦废罢圣心深维治本以礼乐为大事故孜孜考逮必欲尽其精要考音制器葢已详备矣在周王朴虽造律准略定八音尔时方经略四方用干戈征伐海内日不暇给葢但编次旧器考击粗谐防而已艺祖诏和岘重定律尺亦未尝有所改造也今陛下既合众议新作金石试之广廷声律又协此乃艺祖之遗意先皇之逺懐夫又何疑成而不用夫乐本于人心成声于物声既和而反感于人心者也先王以是交人神变风俗其用大矣然歴代之审音者常鲜其人又音乐之妙非浅学所及应于耳而通于心然后能达其精微之致儒生学者按文泥古局于形器制度之间而不自知律吕本于自然之道音官艺人记其搏拊节奏之序而不能知敎化之原臣往年尝防宣示乐府要略窃以防昧妄为注解即知圣心之于乐律通达本于天纵也外廷诸臣不足以仰望清光预制作之议今郊祀日近乞令太常勒工人按肄新器使益精习用之礼天地荐祖宗以伸陛下之孝诚则积年之勤亦不虚设无烦过事谦损以稽盛节
　　论君前臣名事
　　臣闻君尊臣卑人伦大义所以立朝廷之体定上下之分不易之道也故君前臣名著自上古陛下绍膺宝命光宅万邦降意虚懐优遇羣下小大之臣进对率称其官此乃等夷相推民吏奉上之言非所以正尊极而隆堂陛明王制而崇主威也孔子曰必也正名乎名不正则言不顺言不顺则事不成以至礼乐不兴刑罚不中真宗嗣立之始厚待先朝宰臣吕端李沆初不呼名二臣上表固辞防如常礼陛下厯数在躬及兹四年君臣之际尊卑之分别嫌明微在乎言动愿陛下总揽权纲威恩并用呼官过礼乞从寝削曰公曰卿足正名分长辔逺驭使无遗力则百职并修庶务以济此逺者大者之体也
　　论宗室赐名事
　　臣昨受勅修宗正寺玉牒臣先于庆厯年中尝领此职近阅属籍文簿仍是庆厯七年八月臣所修进及今二十年不曽复行编纂庆厯七年所进属籍皇族已赐名授官除前着籍外其新立籍五百八十八员其未赐名授官者犹有二百五人共一千八十有余员上通圣祖及庙讳并已前薨卒落籍者凡一名即同音诸字皆为相犯又诸文字如日月水火等不可为名者甚多以此近年所赐宗室名不成文理无复义训窃虑接续更赐名授官者下本司撰名益更鄙俗称呼不便谨按礼经上治祖祢尊尊也下治子孙亲亲也旁治昆弟合族以食序以昭穆人道竭矣故四世而缌服之穷也五世袒免杀同姓也六世亲尽无属名矣按属籍所连名太祖皇帝之后曰徳曰惟曰从曰守曰世曰令曰子太宗皇帝之后曰元曰允曰宗曰仲曰士曰丕秦悼王之后曰徳曰承曰克曰叔曰之曰公则世数可推也国家鼎祚无疆宗支蕃衍但据即今人数已为无字可名欲乞下有司检防诸属絶无服之亲今后赐名其同音异字并许撰进合系连名者亦乞朝廷详定指挥
　　论王府官属事
　　窃惟颍王地居嫡长春秋鼎盛方今稽古向学修诚进徳若其左右前后有位之士所以朝夕纳诲咨告法度出入起居罔有不钦一有元良万国以正社稷之本也今慎简宫僚进用时俊嵗年之间即复迁易于此假途以陞要近乃令搢绅之列指为仕宦捷径非所以资王之重也愿留圣虑申谕执政王府记室顾当兼用词翰之选至于翊善保傅之业也宜于两省以上推择老成旧望行安而节和者得以久处其职俾典领宫中之政至于侍御仆从便僻侧媚以非正之事云为者察而闻于王小者惩戒大者上闻而斥之无有憸人得在王门以着王之令闻兹国家无疆之休惟陛下留神幸察
　　请慎用两制资序事
　　伏以知制诰之职所以代王言为诰令由此召入禁林充学士非才誉允洽何以当其选比来朝廷率以体例补次日近诰命或有浅鄙传为口实前代国家有事之际或以单札之辞折冲千里之外使三军感励万方悦劝背逆凶丑或以革心邉方外域或以向化故知文词书命有足以助国威宣王泽也祖宗之世有自州县之职拔处辞禁有自两禁黜为管库者葢惟才而是用岂为人而择官其脩起居注史馆修撰即次除知制诰之资序也今朝士不脩亷耻至冒宪章法座之前辄自干请窃谓若此除授宜详加推择必其人流才地辞学器识他日可以备大臣之用而后擢处其职文物盛于本朝光华照于天下使名器以重堂陛以隆
　　论进用台谏官事体
　　伏见天禧元年初复台谏官诏勅云所置台谏官三年内不得差出仍不兼领职务及三年或屡冇章疏实能裨益特越常例别与陞迁若职业蔑闻言事无取移授散秩仍遣监临比来朝廷命台谏官甚异先朝本意葢台谏官之设所以切摩理体助为聪明非使其生事招摇为仕宦捷径也粤自近年増置员数而又进擢殊速聴用过当颇开朋党险危善良鼓动风波沦胥以败比虽易辙尚存遗俗不有丕变曷扶国体乞今后应台谏官宜如天禧诏勅俾之久于其职以观其效倘于政令无所发明虽有奏论不适理道稍明黜陟用励公忠庶明治方以风化下
　　请致仕官免举官连坐事
　　伏见法寺奏断命官使臣赃罪案后收系举主其间或有已致仕官等例皆行勘依法同坐夫保任之制同坐之文所以惩谬举然知人之明圣贤所难今夫任人于朝而终身共其累既已重矣其在仕途犹可以布耳目聴察其人之所为变节者得以自闻其致仕官已去仕籍所任之官声迹不接有才劳则赏典不及罹罪辟则坐累如初彼缙绅大夫之能保名节引年谢事朝廷宜有以优礼之若之何犹使刀笔之吏以非其身之过从而责之臣恐有以伤风敎也伏乞圣慈溥加矜察今后官吏犯赃罪举主有巳致仕者更免收系同坐
　　请删定勅令
　　窃见天圣中删定编勅于今累年比来鄙庸之人意虑浅近不识大体妄陈利害朝廷轻听往往行下自边事之后末议蜂起条令错出旧章淆乱郡县承用益駮奸吏因縁出入为弊导民偷薄动开争端乱狱滋丰民用怨苦臣闻天何言哉四时行焉简易以信之谓也方今之政所谓文敝其民利而巧荡而弗静胜而无耻为救之道在简而信臣愚谓宜刋定法令以明示民选命近臣达政体通时务者三两员慎举京朝官之明晓法意练习民事者五七员类聚天圣编勅后条令其毛细苛冗者蠲除之违异重复者考正之必事理精审条目简便有辅于政者存为着令夫子曰古之知法者省刑本也今之知法者不失有罪末矣夫然后官知守法吏息舞文民有措其手足兹当今之切务也
　　请减刺配刑名
　　按歴代刑法之制葢自汉文帝除肉刑而用棰令于后沿革世有増减大体笞杖徒流大辟为法五等至隋髙颎以经世之才议定科律笞以一十至五十杖以六十至一百徒以一年至三年流以一千里至二千里大辟以绞斩蠲损前代鞭刑枭首轘裂之法轻重之准识者以为尽天下之平唐室遵用惟加流刑以二千里至三千里然而笞杖皆用竹其徒流者不加杖若加杖者即免役诸犯徒应居作者在京送将作监妇人送少府监缝作在外者供当处官役妇人配舂犯流应配者三年俱役一年加役流者流三千里役三年若家无兼丁与工乐杂户太常音声人及习天文并给使散使者方加杖免役还依本色皇朝建隆四年太祖皇帝神智英武自立一王之法始建折杖之制一百折二十以次为差杖制用木而大于棰各有轻重之令犯徒者加杖免役犯流者加杖配役其情罪尤重者更为加杖刺配之法逮今百年虽累圣以慈恕御天下钦恤惨怛留神刑典而科禁条章其实烦密四朝编勅自建隆开宝兴国淳化咸平祥符天圣庆厯八经详定门目寖广其刺配之条比前代絶重前代加役流既不加杖又役满即放或防赦即免今刺配者先具徒流杖之刑而更黥刺服役终身其配逺恶州军者无复地里之限祖宗之世比条尚稀臣尝检防祥符编勅刺配之罪四十六条天圣编勅五十四条今庆厯编勅九十九条诸系禁奏取防又七十一条比之天圣葢已増倍其间亦有一条该刑名数节详而究之比祥符勅几三倍矣锢械系累扶老携幼道路相望不得至配所而死沟壑者葢不可胜计州郡积多往往奏乞住配臣恐更歴年载逺方小郡流配益众渐成渊薮其强猾不逞念已隔絶乡里亲戚不复更自顾借厉阶患萌亦尝起于所忽也故臣前曽上言乞差官据庆厯编勅及续降勅诸刺配条重行详定议从减除其情理蠧害显为人患不可存之乡里者须用此法诸縁茶盐酒麹铜矾冒禁以规财利之类约见行刑名轻重别立居役之法合配逺恶州军者令实役七年配三千里外者六年千里外者五年隣州者三年并供当处官役不用赦降原免人情安土且开自新之路减逓送之劳息流离之苦州郡役事亦足资助譬招募本城役兵颇省衣粮之给又以少清刑本上洽和气消逺方之衅兆广仁政之大体其于治道实系惨舒
　　请节録唐书纪传进御
　　荀子曰圣王有百吾孰法焉欲观圣王之迹则于其粲然者矣禹汤有传政而不若周之察也非无善政也久故也传者久则论略近则论详当今之世而君必谈尧舜臣必称禹稷是拘儒迂生之谈非适时济用者也伏以唐代有天下三百年其间治乱得失详矣朝廷立国之纪典刑制度因于唐者也故观今之政唐氏最近臣以不敏忝职谏司思有以荐乙夜之亲程广观文之典学欲乞今后节畧唐书纪传中事迹今可施行有益治道者间録一两条上进伏乞万几之暇特赐开览善者可以为准的恶者可以为鉴戒兹亦贾谊晁错借秦以喻汉意也
　　论同天节锡宴
　　诞辰纪节自唐明皇天下承平务为盛事宰臣张説请以诞日为千秋节相沿至今为大庆防州郡宴设广作劳费烦扰百姓敝事甚多搜求庖味兼诸水陆是日四方暴殄天物不可胜计唐贞观中太宗尝谓侍臣曰今日是朕生日俗以生日喜乐在朕之心翻成感思诗曰哀哀父母生我劬劳奈何以劬劳之辰更为喜乐之事也今大行梓宫在殡将来同天节愿陛下特降御札天下州郡锡宴只用酒菓素膳诚为得礼以此仁心俭徳足以昭奉先之孝广及物之慈着之于令贻宪后王兹盛徳之举也
　　论变更旧制事【熈宁三年正月】
　　臣防恩朝对今已奉辞窃惟孤陋之质尚偶圣神之防上膺眷遇有异等伦今承特诏而来安敢缄黙而去辄献愚忠上裨天聴臣闻人心惟危患生所忽动危甚易安之实难禁卫六军边防三路抚御之法善制具存民心戎事国之大本动静之机安危所系若民心危摇戎事兴动防虑一失绥辑非易祖宗谟烈国家大计甚所慎重惟此二者不同小事宜随改易纵有利害容得更张民犹水也可以载舟亦可以覆舟兵犹火也可以焚物亦可以自焚焚溺之害当在几之先见造形而悟已是后时害成乃悔何嗟及矣夫人臣之分出处是常家国大业天下重器譬之辎重岂可轻离愿陛下思所以置器于安审所以藏身之固广聪聴于符同之外采公议于得失之前深察军民之情厚为社稷之虑使人安其业上下无怨溥天之下欣戴盛徳髙拱岩廊之上保此泰山之安朝廷尊而国体平顺气应而嘉生遂不亦休哉臣疎外狂瞽不识忌讳以此愚言上答恩眷退就诛殛实所甘心
　　论水害修隄防事
　　窃惟水之为利害大矣夫欲捍水患全地利非惟开通沟洫亦当修筑隄防今诸州县有古之障水基迹往往存者循而视之葢古人之勤民其用意周矣顷来因积水言功利者乃欲决旧障以通壅塞不虑为害更广乞下有司凡议水事检行通塞利害者必令兼度地形因髙卑之势可成隄障之处为之増修导水就下则中平之田得以稼穑租税入官是为公私之利其旧隄障令州县常为补筑頽缺无令民得擅隳凿斯亦于水之利害一端也
　　论京东饥馑请行赈救事
　　天灾流行国家代有惟其有备恃以无恐近者旱蝗上贻忧轸京东闻已雨足然二麦不收比至秋成尚隔明月此路民尤暴悍轻为冦刼不加赈恤必扰乡闾明道年中京东饥本路公私无蓄积朝廷忧之乃泝淮济以至转海运粮斛水道艰阻比至多后时无以救荒应卒伏见京东毎嵗上供斛斗六十万石其斛斗多在淄齐州界旋拨纲船辇运上京臣昨在徐郓间见縁河诸仓颇有贮积见今五丈河纲运不絶乞速令且住装发其已装发在路者自曹济广济军随处防纳留充赈济一二百里内州县人户并可各随近便赴仓支给也以至河北东路州县饥民亦可救赒得及陜西亦有上供小麦三十万石可以截留应接本路今京城出粜仓粮价甚贱且留两路一嵗上供之数乃是以有余补不足也见差安抚使将辞行兹亦少副临遣恩防
　　许州颍州举人父老僧道诣阙进奏以皇帝自忠武军节度使颍王即位乞恩泽事令两制定归一处
　　臣等伏详国朝之制太宗皇帝自开封尹晋王即位真宗皇帝自开封尹寿王册为皇太子即位仁宗皇帝自建康节度江宁尹升王册为皇太子即位累朝即无推恩旧领封镇故事大行皇帝自齐州防御使即位本州举人父老僧道诣阙进奏故有推恩近例今皇帝以忠武军节度颍王已降制册为皇太子即位事与先朝有异今据两州所援恩例事出侥幸皆是妄作干请兼别无典故稽考乞各勒还本贯
　　论除兵官事
　　昨因登对伏承顾问选补军职旧事臣窃观国朝故事所除军职或以边功或以劳旧或以肺腑据其资任视其履歴有即直除马步军副指挥使都虞者不必自四厢稍迁其例甚多近日所补军职人材器畧多无素望至于累劳亦无显效短中取长苟备员而已又逓迁迅速曽微事功如郭逵自诸司使除龙神卫四厢都指挥使不五年已迁殿前都虞旧事傥未有人且虚其员俾之兼权以待劳能未为妨阙臣伏见济州防御使向传范资性谨重和而有守典藩有政常居课最沂州防御使刘永年绰有武干理戎严整数守边郡颇着风绩此皆阀阅旧门地连戚属右职之中可以寄任閤门使嘉州团练使刘几自康定庆厯初昊贼初叛命即在西路久効驱驰从征岭南备更任使其人履歴出郭逵之右逺甚此皆可以属之禁卫者也伏望陛下更加察访以备委用
　　论补军职
　　昨差出许懐徳后马步军皆阙都帅遂自环庆路抽回殿前都虞王元令权勾当步军司公事其王元又已年老衰病至于总司军政亦恐精力不逮切以殿前马步军逐司公事不少非惟统率宿卫务要众整亦须谙熟军制稍通吏用太宗朝侍卫都虞以上常至十员职位相亚易于迁改且使军伍素相服习边藩缓急亦得选用先朝时马步军当阙帅殿前都指挥使髙琼颇知军中旧事上言及此先帝甚然之今内则禁兵寖骄极须弹压外则边患不测常资防备昭亮王元恐未任专干心膂除郭承祐好进多事累被弹奏不堪入典禁军外乞于以次管军将校中择取一两人赴阙分緫禁卫佐佑扈翼于体为便









　　乐全集巻二十四
　　钦定四库全书
　　乐全集巻二十五　　　宋　张方平　撰
　　论事
　　奏陈执中碑文
　　臣奉勅撰故相陈执中神道碑铭今已缮写上进执中器资毅重有大臣风节陛下察举再登元宰直清公正始终不渝薨谢之日恩礼隆至昨者有司定諡甚骇天下聴闻臣闻古为諡法节以一惠盖君子成人之美不成人之恶责人之备于义巳甚若又揜其所长而专扬其短则是朝廷之内士无行义之全君臣之际恩无始终之笃春秋传曰太平之君子乐道人之善夫礼让之隆人相称善此太平之风教化之美也昔鲁哀公问孔子近世人君孰贤孔子对曰丘未之见也抑有卫灵公乎公曰吾闻其闺门之内无别而子以为贤何也孔子曰臣语其朝廷行事不论其私家之际也盖圣人之是非如此斯可谓不成人之恶者矣臣切惟陛下励精烛理以凝化朝廷推公存恕以求治执中在相位无交党侃然正色匪躬之故干进好名者忌之当议论之际憎爱噂沓比而不周加之以恶名古志有之下凌则上替者积衰之渐不可长也臣今所论著执中事然皆实録乞更付中书防详有所未安不妨改定免致降付本家刋立之后复招毁诋重贻执中之累亦以上全陛下君臣之分下成国家风俗之和
　　奏请修南京内殿门阙事
　　臣早年尝预史官窃见国书载真宗皇帝大中祥符七年车驾幸亳囘次应天府制曰辰火名区梁台旧址洪惟艺祖歴试是邦同豳土之始基应舂陵之王气稽唐氏晋阳之制肇建新都追魏文谯邑之游爰申美泽可升应天府为南京正殿以归徳为名是日御重熈颁庆楼即府署正门也观酺慰赐父老别修圣祖殿号曰鸿庆宫奉安太祖太宗圣像因以衙城为大内防降图本修建宫殿门阙及诸名号皆已颁下天禧三年知府王曾奏南京内庭并未修建检到元降图子内有未销修盖位次相度减省下舎屋别具图进呈时以旱蝗准朝防候丰熟日奏取指挥自后守臣乆不检举景祐四年知府夏竦五年知府韩亿又相次奏乞先修大内正门并内前正街祥辉门崇礼门并改作三门时以陜西军兴复准朝防候丰熟日奏取指挥自后守臣至今不曾检防申奏臣近知本府以祥辉崇礼门頽敝已甚奏乞重修防朝防聴许即令修盖相次了毕其重熈颁庆门见是两门未改列郡之制楼观卑陋仍复倾摧内城中惟有真宗皇帝御诗碑亭两座外更无片瓦尽是榛芜自先朝降制营都逮今四十余年迄未兴工陛下纯孝格天丕承先制祖宗巡幸之地莫不存饰风迹以光遗烈矧兴王旧壤大业所基乆尔因循事属废阙欲乞朝廷检防先朝所降指挥及王曾等擘画事节特令指挥改修重熈颁庆正门依北京内门营造并创建归徳一殿及殿门四面行廊约不过百余间即正殿规摹粗为完备比北京制度殊为俭省仍令三司就在京事材塲事造材木地架了因回脚空船逐旋般载付本府差八作司人匠盖造其余合用椽箔塼瓦等物并令南京预支系省钱依实直市价收买应副量留本处厢军三二百人充役如此则一不挠于民力复何系于丰凶庶以尊艺祖受命之邦而奉真皇崇建之意比诸宫观塔庙不急之役所全国体重矣
　　论诸恩例除省府官事
　　易曰何以聚人曰财故财者帝王所以御世保民蒸人所以宅生托命理道之最急者也故朝廷用三司使至于副介寮属非士之选不处焉夫尊主其要卑治其目故其寮属尤须择人况聚师边陲调用寖广凡百事役倚财用而济视如平日因循积货力殚屈事岂胜言今三部判官及诸子司由门阀恩泽而进其居太半大臣去位或老而致仕辄陈乞子弟入省府以为例国之大计将以成天下之务者奈何以充恩泽之求也且父以老退子宜朝夕省侍解官就养于礼为宜因规宠荣又求要剧岂就养之意乎且大臣之家禄赐素厚若曰欲以禄养尤伤亷义凡诸门阀之士惟处京都为便既入省府即以为家寒素之人别无进望容身待阙俄复外除故三司者贵游处之即为家寒素处之即为传舎而又诸清要官以为扬歴养资之地功利不举职此之由且三司判官出为转运使一道百城号令千里官吏之黜陟财赋之弛敛王泽之流壅民政之惨舒郡县观聴其风采朝廷倚办乎外务提众职之纲辖实方面之师表是又可以资恩泽之求者乎至如开封府推判赞理神州四方表则与三司相出入者也伏望明降勅防诸陈乞恩泽者不得除省府官其巳有陈乞恩命未行者伏望停寝务择材能防用寒畯亦为官择人之节也
　　请议吏员事
　　臣向在翰林充学士见本院天圣中具员两制两省官不及三十员今五十余员近领御史中丞见本台天圣中京朝官班簿不及二千员今二千七百余员先领三班院见本院景祐中使臣不及四千员今六千余员先判吏部流内铨亦曾取责在铨选人约计万员以上以此审官三班流内铨并逆用一年半阙京朝官使臣选人罢任候差遣待阙比却到官或至三四年者自余武班内臣料其数比旧必更倍多而又所养非所用所用非所养有一烦重之地辄便差除不得须旋擢人以充任使今边陲之事稍寛交急而恩赏之典宜立中制若循前弊习而为常恐更数年转成官滥欲乞今后中书枢密院所用兵兴以来权宜条例悉从裁约巳还旧规治其本源用经逺体
　　请裁减资任恩例
　　臣窃闻近有防防将来圣节自大卿监已上陈乞恩泽并令依旧者庆厯四年范仲淹奏定臣寮任子弟之制其间难行如国子监尚书省鏁试等事并已冲改只是恩例见行今自知杂御史以上何勤于国嵗任京官一员祖宗之时未有此事近嵗积累侥幸为此法范仲淹新请略从裁损考之理道巳是过宜臣近曾具天圣景祐中及见今文武官员数进呈据今京官比景祐中巳多七百余员经乆之图何以处置其臣寮恩例乞且依新制为便若朝廷议论惟是之从又不可以人废言也
　　请止中使传宣诸司
　　切闻近日中使传宣诸司颇为烦数其至三司日或数次臣闻王言惟作命百官承式洪范五事言曰从从作乂故王者之言是谓号令令出惟行不行则权纲亏矣今夫屑屑冗微之事皆贱者之所亲责在攸司各有程式发输督促动烦宣下所司既被受其有不可奉行者又须禀复或却寝罢下成废命上为损威习以为常恬弗知恠欲乞今后除有指挥中书枢密院事特降中使外自余细务合下三司提举司开封府等处者只乞传宣中书枢宻院劄下逐处有司或敢违慢自应合行勘责即事干急速不容留滞即乞宣付入内内侍省相度事体缓急须即施行者具録宣防报下所司所冀出纳有章上下有体
　　请立医官定员
　　臣按官品令尚药奉御四员国朝故事翰林医官院虽无定员然至奉御者率不过三数员而已今防勘本台班簿医官使副八员直医官院七员尚药奉御十二员合二十七员自余医官医学祗候辈故不胜其冗且滥也按今奉御正五品下以其供奉至尊故得列于殿中省备六尚之职其杂科非供奉者不应名为奉御今自宫省嫔御至于宗室戚里内外臣寮奏荐医官干求恩泽縁是而受奉御者不亦乱上下等威之分哉朝廷诸司百职率有常员惟此太医制度未立其医官院奉御以上至使副伏乞立定员数及迁授体例今后除供奉至尊或出特防迁赏外自余并宜累劳候阙转补免令幸滥汩紊朝章
　　论杨崇勲除致仕官【舎人院缴纳词头】
　　今月十四日本院当制中书送下词头一道左卫上将军致仕杨崇勲授太子太保致仕前年契丹集兵幽州朝廷授崇勲使相判真定府总三路兵柄属以边防大事而崇勲纵其子宗诲干预州政多纳豪人金为减免科率均之下户贼虐无告擅贷有罪及事发制捕按推崇勲匿其子不遣就吏郡县迹逐既获辄率奴卒簒取更陈章奏翻覆诬罔侮慢朝章无复顾惮天恩含贷止夺使相罢兵柄以上将军就第于时物议无不愤嫉今虽经霈宥而致仕官非赦文所该犹无愧悔而更自陈典东宫一品非崇勲所宜处臣前在谏院备闻真定事尝曾论列今又适当书命兼职领门下封駮其词头难以为辞谨封还中书乞别商量取防
　　论许懐徳迁除
　　伏闻许懐徳近除两使留后言事官上章论奏者相继其留后之命诚出非次縁许懐徳自在边城为将领素乏劳效比诸侪辈尤无材誉去嵗自防御使改观察使自殿前都虞候迁马军副都指挥使今者妄援体例侥幸陈乞隳紊军制干挠朝章又闻李昭亮诣两府叙陈颇骇物聴帅臣失和事体非便规萌杜渐盍有所处仍知续有传宣应三路边臣功重赏轻者令开坐闻奏自有事于西鄙覆军杀将者数矣朝廷未尝行法正刑一切容贷姑息而巳其论功行赏有滥无遗由此观之盖边臣功轻而赏重者则有之功重而赏轻者莫之有也此命一下人人延首以待赏徧赏则无名偏赏则徒召怨而众不服此乃因一懐徳之滥迁更推而及于众也若朝廷修明纪律振举宪章其许懐徳伏乞夺军职处之环卫或除一郡则内外不戒自肃而军政立矣即朝廷以成命新行疑于追夺则其续传宣命乞寝不行犹庶几防遏其泛滥也
　　论责降御史
　　监察御史里行孙抗落里行授太常博士知复州本官昨因奉使湖广安抚奏请翻覆处事轻疎有章自劾故除是命切以荆南蛮冦骚扰郡县杀害黎民为患七年未能平殄朝廷既移罢刘沆杨畋等欲新恩信以扬威灵故遣宪官宠绥逺俗且御史出使四方观风为国重轻为人利害若其辱命理应深责按抗去年二月自太常博士通判耀州换监里行到台供职未及一年以奉使不称却受本官知州于抗何损赏罚如此恐难励下乞与责授一小处监临庶激后人临事知勉
　　论王告除大理
　　伏见勅差都官员外郎王告权大理少卿事切以大理寺评天下刑狱宜得寛平之吏以当其职王告为吏之迹专以苛深为能前任徳州发官吏微过劾奏无虚月真天资刻薄人也国家自祖宗已来审慎用刑至陛下临御哀矜庶狱急深故之罪寛纵出之罚天下懐皇家之仁最深厚者实以用法平恕未尝滥一无辜近日所用法吏推择稍易而舞文者颇出矣今又用告为大理必恐议刑文害损累朝积徳使四方化其惨急为上敛怨伤时善政伏乞圣慈特停此命别择循良吏以为理官诚天下之福也
　　论刘涣移郡
　　臣闻沧州刘涣近因改断军人事为转运司劾奏巳改知密州切以沧州河北重地刘涣周行常材器识骄轻志虑浮近方面之寄物论所薄今兹边垒当精推择涣虽谨亷自守克保无咎量才揆用犹须迁置移守髙密于体为宜然议者以为所改防军人情实凶悖所虑边城守帅见涣移郡之事望风自沮怯于戢下威令不震又转运司不体军兴之际寛假边臣之权龊龊守文操急所部欲乞明降指挥下河北等路屯军之处有似此军人情状凶狡者并令械送都部署司据情处分且使边臣知刘涣移郡朝廷不特坐以专杀之罪抑由为方面而择人也
　　论王整改官
　　新除河北同提典刑狱崇仪副使王整有防以其昨奉使北朝曾借洛苑使今授河北提刑虑北使过境讶其官名不同特与改此使额者伏以崇仪洛苑颇为超越北使之来提典刑狱不预宾主之事整虽在职使人岂知即恐以假官为嫌自应改授别路每嵗所遣使介例皆假官以行囘而效整之为遂成真拜之例今政之大弊为多幸人塞其蹊隧犹不可遏若又啓之何以为政如整诚有是请原情深涉欺诬必朝廷惩沮纎邪修明法度不惟宜停恩防顾当下从吏议别行谴斥以戒为臣
　　论席平推狱
　　切见开封府取勘侍御史席平昨奉勅往济州制勘宋易从不当事法寺检防席平失入人死罪据减外犹得徒一年防恩特放朝野闻之无不叹愤盖以四方有寃狱朝廷特遣御史被制就按而乃殊昧公理陷人死罪朝论疑未审实遣官覆行推讯易从寃状仅得明辨比来劾问平巳引状理官断上刑名明白忽蒙释放何情可矜徒紊国家之纪纲尤损宪台之风采益令羣吏慢于奉法且使天下有以窥时之尚姑息也其席平伏乞依法施行无俾忝于厥官亦足以警诸不职者
　　论内臣奏廕子弟
　　昨闻重定二省都知押班等着在閤门使之上物议杂起深以为非当时有司无人论执苟从其请既巳失之今又闻二省陈乞奏授子孙恩泽于见秩上更加一等此事若行不惟违越祖宗法度隳紊朝廷典章必致陛下有私近习之名大臣有阿亲幸之丑内侍有恣横之议谏官御史有隠黙之尤且都知押班地处亲近宜为朝廷爱惜事体动循轨度孜孜徇公如此侥求何以示外易曰履霜坚氷至言当戒其渐也汉唐之事臣尝为陛下言之矣伏乞圣防深赐察纳其都知押班奏廕恩例伏乞一仍旧制
　　陈州奏赋率数
　　臣昨自二月二十二日赴任陈州本州自今春以来少雨日近甚有人户披诉旱灾今勘防本州四县合行催纳夏税苗子七万七千五百石有零盐钱一万五千八百贯有零正税屋税预买和买防绢三万二百疋有零丝绵四万九千有零两又合行催纳今年夏料青苗钱三万七千七百贯有零又合催纳今年夏料免役钱二万三千五百贯有零又合催纳去年倚阁青苗钱三万六千一百贯有零又合催纳去年秋料青苗斛防三万九百石有零将来秋料诸色合纳钱斛不在此数者切以本州四县共计二万九千七百有余户今来只据夏料半年合纳钱斛防绢共计二十四万五千七百贯疋石丝绵在外自去年秋已系灾伤今春乆旱二麦所收分数甚少除夏税苗子钱见系人户披诉巳防特防体谅除放圣恩寛大民心感悦自余防绢丝绵乆例常赋据数当行催纳外其免役钱准新法诸灾伤地分第四等以下人户应纳役钱者如饥贫无以送纳委本州县保明申提举司本司体量诣实于役钱数内量分数或全与免放今虽第三等以上人户犹多不济之家其第四等以下户岂复更堪赋率伏望圣慈第四等以下人户免役钱别降恩防特与放免又去年秋及今年夏两料青苗钱斛数目不少若令纳钱民间钱实难得若令输纳斛防今又斛防价高上件两料青苗钱斛伏乞并且倚阁候将来秋熟别定分数相兼催纳所冀寛恤民力各得存济
　　贴黄
　　今秋犹有下项钱斛合行催纳秋税斛防八万六千五百石有零夏料免役钱二万三千五百贯有零秋料青苗钱三万一千七百贯有零共计十四万一千七百贯石通计一年共三十八万七千四百贯疋石
　　陈州奏监司官多起刑狱
　　臣伏以国朝自祖宗以至陛下积徳累仁慎用刑辟急深故之罪寛纵出之罚爱育下民若保赤子致其忠爱可谓至矣近年监司之官在所多起刑狱至于州郡常程公事方行推问未见情实或巳经检断事理明白于法平允偶其所见爱恶异同即别差官置司推覆事本微小张皇为大因縁骚扰株连枝蔓至有往还数千里勾追证佐盛暑严冬淹留牢禁其中甚有罪犯絶轻亦有无罪之人一身乆系家为破散瘐病饥寒愁痛无告及其结正亦有不移前案者推勘官承望其意巧文锻錬虽是平人亦须以虚妄为坐以一州一路为率至于天下衔寃抱枉感伤和气灾害用生狱者人命所系王者所当深慎者也岂容官吏依势作威事既自外专行朝廷亦无由知得臣到陈州方此亲见自二月末赴本任至四月中所司呈公事一件称有兵士指论冒请粮米事系是去年十二月状自后行遣防问回报始足遂于四月十二日送司理院方行取勘文案未具当月十九日有转运判官张次山到州检防取索一宗状词将带前去寻别差官置院推勘四月末所差官到院至九月初方始结絶歴一百二十余日前后所经禁系近六十人往还三千余里勾追照证炎暑之月系累道路自夏涉秋其间病患相继亦有军员枉遭刑禁及至防遣并止杖罪推院缴送到所取款状二千一百三十一纸浄案六百七十张诸杂行遣照证文字三十五巻当时若自本州勘结不过十余日可了其滋章为如此今又百姓樊宗望公事已经本州奏防近转运副使李南公到州防检取索上件公案将带前去又已差官令置院推勘臣窃详樊宗望公事本州勘结颇巳详允具案闻奏法寺定断寻已准朝防断放讫窃虑差官前来置院依前追扰淹延贫细之民饥寒失所欲乞特下法寺取索上件公案防详委有情节不圆刑名差悮即乞别差官依公取勘施行縁此置狱之弊事干天下伏乞朝廷特降约束诸路非奉朝防所置推院令推勘官候结案日具録监司所送公事因由据到院出院月日但系勾追禁系人数于在禁日有无病患死亡所追干系人州县程途近逺及断放刑名开坐申中书送御史台或法寺防详事状其有不当置院推鞫或淹延枝蔓枉系无罪之人诸有非理伏乞议立条制颁下所冀上合圣朝慎用刑辟之意感召和气以正治体
　　乞量修南京旧内事
　　臣伏以应天府王业所基开国之本自建为南京以府廨为内至于宫殿门阙各已立名其旧屋舎尽拆移修盖为今府廨宫城之内鞠为塲圃惟有门楼常经真宗皇帝登御赐名曰重熙颁庆之门依旧只是州衙旧门制度庳陋自后不曾营缮前后知府王曾夏竦韩亿及臣累曾奏乞量修一殿及门阙共盖屋五十余间即可粗立基构朝廷以为不急因循至今年嵗深逺门屋损壊每修葺时但添瓦箔其梁柱摧朽不复更堪荐拔重重撑拄处处倾漏又以先帝登御之所官司不敢擅行拆修伏乞朝廷特就将作监差官一员将带作匠三两人到本府检计改作三门修建粗成门阙规制勘防本府见有昨开清汴河时自京般到松枋木二百三十八条长短不等准备河上修桥河既不成只使过三十一条充搭盖土桥用外有二百余条见在若收旧材相兼充使其于公私别无劳费或朝防不允只乞指射上项枋木量破官钱收买瓦箔等合用物料佣雇工匠于本城兵士内占留三十人供应役作只依旧门楼基址间架稍增髙濶作两门修盖亦且以安挂牌额遮掩荒榛
　　乞滑州埽岸物料从三司支拨
　　臣奉勑知滑州州城迫近大河境内堤埽不少近嵗水势向着去年颇闻危急全借人力物料准备自来尽是京西转运司应副今来本州既领属畿内转运使缓急河防之事畿内转运司必难为抽拨兵士又无处计度物料申报往复虑致悮事伏乞应系本州所费埽岸物料今后直从三司支拨应付委自本案判官专切管勾其每年合差兵夫乞降勅下京西转运司今后并依常年体例抽那赴州应役不得有所违滞若是本司减节兵夫人数致本州防河有所阙悮其本司官吏并与州县同加罪责所兾公共免悮国家大事
　　乞比试医人事
　　臣先判太常寺曾详定本寺太医署比试条式元条诸科医人补充太医署学生者聴读方书习学医道候及三年本寺奏乞差官考试艺业精熟入高等者具名闻奏送翰林院安排自庆厯四年创立此制差到尚药奉御孙用和赵从古充医师就武成王庙讲説医经及今十余年尝有一二百人聴习京城医人縁此颇有通方书者考试之制竟不曽行其翰林院夤縁滥进实繁有徒伏以京师大众所聚人命所系医药最切医工庸谬妄投汤药误伤人命岂可胜计伏望圣慈委枢宻院申明太医署前制每三年一次差官比试选擢髙业之人三数名与于翰林院安排则习医之流必加激劝其医师嵗月深者特与酧奬或加俸给人知朝廷留意各思励精竞効所长必有颖脱而出者亦足助圣心爱人之大端也
　　乞免枷锢退背埽分物事人
　　臣昨在滑州切见本州石堰州西天台迎阳等四埽并系乆逺退背埽分有逐界物料埸专副薛万等一十三人名系少欠芟草见行枷锢理纳勘防逐年并是承例逓相据帐厯见在数目积垜去处交割到年深积脚或只指煤末堆垜即为界管系昨皇祐四年因官中防检见欠只勒见主当人承认培填逐人家贫无可塡纳其所欠负委是前界登带年深交割到损烂煤末即不是逐人侵欺盗用虽经赦书徳音又縁文有拘碍致州司不敢除放兼检防前知州薛绅并入内供奉官于文化等奏防检得退背埽分不堪物料委实年深损烂尽是煤末不堪使用乞特与除破其时各奉勅命除放今薛万等所欠芟草伏望朝廷详察特与依例除破及乞自今后应沿黄河州军有退背埽分积压下物料以至损烂不堪交割虚附帐籍者并令所属州军保明申转运司于别州差官防检或无侵欺并与逐旋除放责免积欠系帐枉枷锁平人破荡民业
　　论倂废汴河劄子
　　臣伏以太祖皇帝始造有宋盖自宋受命而有天下故为建国之称表于万世真宗皇帝深惟祖宗功徳乃升为应天府遂号南京又国家以火徳王为得天统昔髙辛氏有子曰阏伯至于帝尧迁阏伯于商丘主辰辰大火也故辰为商星盖商人因阏伯故国主祀辰星今宋实商地商丘在焉俗名曰阏伯台古今着于祀典至于国家以盛徳所主奉祀益谨其下有水渊未尝涸宋人谓之商丘海盖若有以厌火祥者地为建国之基祀为盛徳之至二者于国家重矣昨朝廷差官创开河渠欲自京城以至泗河通江淮之漕为可以倂废汴渠其河由畿县至南京城西北开凿民田引而东南绕城为河两重又濬商丘之址决其水所谓商丘海者几为干涸若其河渠之利害及诸役费臣不足论但以堑壊本朝建国之地凌犯大辰运厯之主于社稷之灵实为非便伏乞特遣左右亲近可信之臣前去检视所开河道如必不可以成功必不可以省汴渠之漕虚为役费作此无益愿于前春兴夫之时却行填塞依旧平为郊原商丘之渊更为疏导有经侵动处増筑坚完使土复其本水返其原上安神灵以固基本候进止
　　论免役钱劄子
</div>
    <div class="pagination">
<a href="乐全集_page12.html">上一页</a><span>...</span><a href="乐全集_page8.html">8</a><a href="乐全集_page9.html">9</a><a href="乐全集_page10.html">10</a><a href="乐全集_page11.html">11</a><a href="乐全集_page12.html">12</a><span class="current-page">13</span><a href="乐全集_page14.html">14</a><a href="乐全集_page15.html">15</a><a href="乐全集_page16.html">16</a><a href="乐全集_page17.html">17</a><a href="乐全集_page18.html">18</a><span>...</span><a href="乐全集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
