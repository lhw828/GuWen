<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 54 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 54 页/共 74 页</h1>
    <div class="content">　　茶陵谭氏族谱序
　　谭于茶为望族余曽谱其系于行人司副矣及读先国史集其序西郭之支泒里居书香宦辙为较着过宋司空相国处尧墓又有关西尚有子孙贤之句余益羡谭氏之其发也逺其流也长郡以谭为右而西郭其谭之翘楚也会韶佥判时中南宁令时用以谱蠧欲梓驰书请序余维谱者纪世族昭世德世族者易而靡定如天道之运行于上寒暑往来剥复相继世德者防而可久如原泉之流行于地江淮河汉今古不息理数应尔大抵气厚者发必畅根深者枝必荣是以古之君子必敦德以绵族诚如诗云乐只君子邦家之基谭氏孝行忠贞世坚其节秉礼和义世笃其修以故唐咸通间鼻祖可奕而下三世得金吾将军进颇兄弟三人衍十八伸长子全仁派居清水由清水而城南而星沙昭港住址叠迁在宋不数世成进士者十八人其尤著者彦成翁世勣立朝劲节建炎初封端洁公赠延康殿大学士蒙松栢有心于嵗寒始见璠璵至寳岂烈火能迁之宸褒郡祀郷贤第一十六世为释褐状元提举用式以其子昭寳中理宗神童科上第早世疑城南旧宅不利占徙城西西郭之发祥盖昉诸此至十八世为郷举武昌教授印南南之子湘州刺史天佑此其显于元者也国朝洪武间十九世为乙丑进士中书惟善又一世为处士德明后以子贵赠其子为戊辰进士大理正卿璧兄子为郷魁祭酒子发庐州教授子高又一世为行举任本州训导惟仁越二世即今时中时用也后先济美宦武绳绳而弁冕时髦噪声萟林积行待举者更骎骎乎未有艾焉先集之序西郭曰积善之家必有余庆其洵然欤余与谭氏通家声气应趾美前言且乐志其盛为厥裔敦忠教睦之一助因允兹请用弁其首云
　　赠太子太保兵部尚书马公挽诗序
　　钧阳马公为南京大理卿时丧其先公后歴官若干年累赠先公为今官本朝文臣之盛于斯为盛而所以慕其亲者益深诸卿士以公之故尝为先公哀挽之诗积为若干篇盖皆尚书以后所得者东阳比得而尽观焉噫何其感人之深至此哉夫自虞殡之歌肇于春秋之世若薤露蒿里各有所施汉魏故事惟大臣之丧则有挽歌然皆用于轝绋之间所以叹光景感情事其意一也马公虽老韦布而以子贵赠至一品则用大臣之理固宜顾其没已久其哀有穷恒俗常例之所不必备而作者方殷继者未巳则又人之所难宁非有以致之然乎予闻公刚介特立信义孚于郷事亲恭顺视疾居丧曲至劳戚友爱诸弟必均其产至于周贫极难皆极力为之是其积德累庆不在其身而在其子孙乃有闳才硕德耆年宿望极一代之盛如少师公者则能亢其宗而显公之名然则朝野道路此人人之所羡慕而叹悼之不置盖非特光景情事感激于一时者之为也诗之作向非有以致之曷为其然哉彼导轝执绋徒为文具者其所哀之人以澌尽冺灭而不复存矣而况其辞哉公有子四人长文玉次文麟次少师公名文升次文驭孙十一人某某曽孙几人盖所谓在其子孙者乂如此然则所谓羡慕而叹悼者宁有既耶东阳之举京闱少师公实以御史监试事后获同朝甚久故辱以是诗见属谨稽其先德而序之
　　夀方石先生七十诗序
　　治甲子春正月二十二日礼剖右侍郎掌国子祭酒事方石谢先生夀七十吾同年在朝者以例赋诗为夀盖自己未之嵗至于是凡三焉先生举天顺甲申进士成化间歴翰林侍讲家居且十年治戊申以史事召旋擢南京祭酒致仕归又十年而有今命中间出与处之迹相半古之所谓仕优而学学优而仕者殆兼之矣至是而德并成望亦日益重天下之言达尊者必归焉山斗之仰不独于诸生然也夫所谓老成人者其诗书已称之盖非宿学耆德无以为政法之蓍龟教化之标凖是不可以泛得而易视必养之于数十年而后得一二于千百斯人之夀实天下之所为重也故平格之文殷纯嘏之保鲁见于简篇歌咏之辞亦恶可少哉方先生之再召也抗章引避至于再三而朝廷遣使敦迫加官示重迨其逾年复请而留之愈坚任之愈专比又以考满封其二世而特追旌其祖母为节妇以助风教出于常典之外今先生耳目聪明志气强毅虽内懐谦抑而不获自遂风节之所振励教泽之所渐被文章之所贲饰者与嵗而俱深然则先生之夀固系乎天下而非一郷之父兄一官之长伯比也昔有虞氏养国老于上庠养庶老于下庠歴代因之以为盛事是学校固贵德尚齿之地况儒师之官手握教化身备齿德而先生者岂非朝廷之所宜优而公卿大夫士之所同重者哉况同时并进有通家之谊称兄弟如吾徒者哉诗之作虽私例而公言之朝着台省之间为衣冠故事可也先生晩得子及孙各一人皆在故里他日俾取是诗而诵之宁独非侑觞称夀之一助也哉






　　懐麓堂集巻六十三
　　钦定四库全书
　　懐麓堂集巻六十四
　　明　李东阳　撰
　　文后稿四
　　序
　　乐平乔氏族谱序
　　大原乐平乔氏谱自处士安始其先莫可推而知也盖自旧谱燬于兵久弗克继其九世孙工部侍郎讳毅欲次第为谱未果而卒其子兵部郎中讳凤亦然郎中之子中书舍人宗太常少卿宇皆学于都御史杨公应宁及于宇既为谱宗稍加删定手写成帙比请杨公为序首简复奉以质予予见其法简义实断自其所可知者其间叙次纪载悉放欧阳氏为之曰是可以传已夫姓氏之见于左传者五世本公子谱皆因之宋郑渔仲推衍其説乃有所谓以地与居为氏者若守桥山之冡则为桥氏周秦以上史失其传汉始有以儒宦显者后周文帝命去木为乔取高逺之义后之为乔者皆桥也自因生胙土之典废多世守其氏顾民生日繁族不易辨延至隋唐之际官有簿状家有谱系以相稽也及簿状之弊则上品无寒门下品无贵族甚者谓朝廷大臣须公卿子弟为之谱牒之弊则贫而富者耻言其先贱而贵者不録其祖乃或矫托冐昧以求相胜姓氏之不足信也固宜今簿状之见于官者应试有巻中式有録惟殿试之録则刻其祖父兄弟之名与职以传其间家世贵显者亦不多见乐平之乔三世进士具载于所谓録其见于谱也亦然论者每以乔木拟世臣木盖乔氏改氏之义而世臣又其家所固有此谱之所为重也然所重乎谱者非官之谓盖亦有世德焉若工部之端厚兵部之明伟乃乔氏之所以为重而二子者皆以文学为业图显于厥世兹谱之修岂独载名与系为稽质簿状之具哉思前史之失传慨近谱之不可推幸而可知者得姓改氏之由而已则自身之所受传之以及于无穷者固存乎其人而谱亦恶可阙哉且名之载于国史者秘不可见而诰勅之褒锡碑志之纪述歌诗序记之赠遗酬答皆足以备观而互证故以次书之不在谱中论乔氏之世于此取焉可也
　　金谿吴氏族谱序
　　湖广布政司叅议吴君懋贞以其父封给事中正夫君所修族谱来请曰吾吴氏之谱逸久矣吾祖若清府君暨若渊若浩二叔祖有遗志焉若渊之没吾父检其故箧则见其所自修者而未尝出示盖愼之也吾父乃仿康斋先生所为谱质诸欧阳氏之法博采旁证以足其所未备又冠以宗图附以世德仕宦墓田家范及团拜合祭诸仪八年而后成郷之为谱者莫加焉盖吾族始浚仪唐大史兢八世而为宣公者居于蜀子孙散处于抚旴贑邵之间金谿抚地也又五世而为四四者宋开禧时始徙竹谿为今族凡九世而至世忠以年计者三百矣而吾谱始成请序所以作之意夫姓之分而为氏其类甚繁惟国世最大且着而其后亦或忽其所出吴之于鲁去黄帝未久也而昏礼已失况其他乎后世以氏为姓若简矣然大而望于郡小而望于郷者亦不能皆明其所由分虽大且着如国氏者徒袭其空名而已幸而知其所自出而不知其所由分其与无所出者等也谱之作其容以已乎哉天下之吴皆出于泰伯今居竹谿之郷者再分于金谿一分于抚而与旴贑及邵皆分于浚仪其前所由分者莫得而知也由是观之虽散在天下者皆然而何抚旴贑邵之云乎哉夫使浚仪以前之谱存则由大史而上可以至于封国受氏者岂惟浚仪虽天下可也然则吴氏之谱之作其容以已乎哉且谱之义所以尊祖敬宗而睦族者也故必有孝弟之实心而后能作有孝弟之实行而后能守无其实而徒有其文则其弊抑有甚焉封君敦厚崇礼以率其宗布政君之在谏垣文学论议志存实用有成绩矣旬宣之泽又将于此乎推然则吴氏之谱由是而传之以及于无穷岂不可哉为子孙者知作谱之难而思守之之不易亦求其实而已矣
　　羣书集事渊海后序
　　易曰君子多识前言往行以畜其德故孔氏之敎博文为先约礼次之盖有所识斯有所畜而不博则无以为约也近古之世事简而文未繁其为学者多要而寡博维史法既立变而为传记之书条分缕积以至于汗牛充栋其势不能尽或纂畧举要俾易于求索庶几尽其所谓博有志于稽古者随所得而资焉顾天下之事为端不齐善恶成败纷揉百出必于是择而从之善者法恶者戒则凡见诸纪録者虽人殊事异皆我之师也若夸多闘防采华叶而弃本根支离决裂而卒无所归宿甚者谬取偏见为强辩诐行之资则虽博也将安取之而况于畧乎故博固贵乎要而所谓要者非书之谓也有羣书集事渊海者盖国初人所辑不着姓名凡四十七巻自君臣而下至外国为门十为目五百七十二为事之条其多以数千计大扺皆集诸书事畧自春秋战国讫于元季毎条之下必注其所出若可谓博而要矣内官监左少监贾公性在司礼出纳机宻雅尚文事购而得之图欲捐赀镂板以便初学病其字大小募善书者録之稍拓其式质疑计舛程工计日累数月而后毕亦可谓勤矣比以公务携至内阁请序末简意恳甚予夙抱书癖今且老不能徧阅也因为之浩叹而书之夀太子太保吏部尚书王公九十诗序
　　治乙丑今天子新嗣大位恭上两宫尊号覃恩天下时太子太保吏部尚书三原王公致政于家年及九十特赐勅备物遣使询问仍月如旧所给米二石嵗加舆隶二人盖盛举也于是部院以下诸公皆赋诗为公夀户部尚书韩公贯道以首简授予乃为之説曰人之夀以百嵗为期虽或过之而弗及者天下皆是也七十谓之稀年八十谓之中夀以九计者虽闾阎之下亦难其人况公卿乎昔有虞氏贵德而尚齿夏后氏贵爵而尚齿盖齿之尊者闻见广而猷虑熟惟有爵者能见之然非德性之坚定气节之完固则亦有鲜终之戒多辱之议故三者必兼贵而互尚之然就问之礼珍从之物非九十者不与也王公生永乐全盛时闻祖宗之遗风余烈歴宣德正统间乐育庠序沾富教之泽歴内寺外郡以至方岳当天顺励精之日熙洽既久上安下恬暨于成化之季极矣而力自振奋弹压权势劾佞邪而置之法一咈意则浩然引去身退而名益高比治更化之初特起为吏部执法秉政为谗邪所间竟不失其正以去自政体风俗之大罔不周知刑狱水利兵戎人物之务徧尝而歴试其敛而弗用也有遗力焉今耳目聪明筋力如故高谈剧饮之暇书巻不去手平生所着意见及典籍格言歴代奏议日取而阅之虽兴寄冲漠而爱君体国之念犹耿耿不能忘也昔文潞公以太师致仕复起而归年过九十史称国家当隆盛之时其大臣必有耆艾之福推其有余足庇当世公之风声气节高年盛福大畧近之潞公有八子歴要官公子六人其半皆在仕籍孙男十有三人曽孙三人而来者尚未艾亦今人之所鲜见者也然则侈称乐道形诸赋颂以播之郷国传之天下为衣冠盛事亦恶可已哉六子者某某承裕为刑科左给事中刑科予礼部所举士知其清简有家法每询公居起状兹特奉使命便道归省因以诸公之意序是诗而畀之为夀觞侑云公字宗贯号介轩石渠老人则暮年所更号者也
　　夀兵部尚书刘公七十诗序
　　吾友兵部尚书刘公时雍以治乙丑十二月二十五日初度夀七十同年进士之在朝者太子太保刑部尚书闵公辈凡六人皆赋诗以寓颂祷之意循私例也昔公为户部侍郎已以老乞归先皇帝遣使赐勅俾总督广东西军务敦迫以行又召入兵部乃悉其忠勤为国状廷宣面谕若家人父子然及屡乞休退必优诏勉留至于六七今天子嗣位公复引年在告疏三上上特申先志累赐褒嘉辞益恳而留之悆切然公虽身在廊庙而山林泉石之兴未尝一日忘于懐也夫人之德业必老而后成而兵之政为尤甚故蹇叔以老而知止王翦以老而知进非勇夫少年所能及兹当新政之初边务委积心计手应旁通曲当而中所执守断不为势利所夺迹其平生所治水利边储民食诸事猷虑愈熟而志气不少衰虽引年之礼知足之戒乃士君子之常而朝廷之所眷注天下所望以为重者固不容释也近世有外夷闻其执政而不敢内侵见其风采而相与叹美者然则公之夀其在今日亦恶可少哉且平居意气相许皆欲以自见于世及壮而相励以有成老而相要以有终者则不能以皆同予六人者与公同举而予又与同业出入外内劳逸之不齐者亦多矣今诸公同朝而立分曹而掌爵齿勲业相辉映惟予最少且劣公之视予盖不啻十年以长而予亦老矣则公之夀可知而亦恶可以易得哉书不云乎天惟纯佑命则商实又云天夀平格保乂有殷多则实夀则长贤才之有益于国也如此此古之大臣所以与其同列者盖将为天下留之而亦为天下颂之也是诗之作固以附诸君奭之义予不善为祝夀之辞惟同年之夀如闵公者已四五作此予所谓例也则今之夀公岂敢后于诸公哉六人者人再赋得诗十二章为一巻书以齿序者诗为夀作也
　　阙里志序
　　阙里志志阙里也阙里者吾孔子所居之地道德政教之所从出文献之所在其志之也固宜古者有列国之史而又有四方之志九丘之籍至周犹存为外史所掌孔子述职方以除之者大抵皆是物也封建既废史惟朝廷有之至汉而备其法有帝纪有世家年表有传有志事分而代辑及东汉南阳撰作风俗志后郡县始各自为志则兼地里人物文章制度而有之而史之法畧具盖虽穷陬僻壌或不能无况吾孔子以教为政司马迁之史特着世家齿于有国歴代帝王褒崇封谥愈久益隆其钟灵毓圣之地非一郡一县比也宋元间族人宗翰辈间有纪述久而弗传国朝成化末今山东布政使张君泰知邹县尝辑孔顔孟三氏志其传未广也治甲子重建阙里孔庙成东阳奉勅代告周覧遐慕欲为一书巡抚都御史徐公源及衍圣公闻韶力賛其议比归至德州巡按御史陆君偁卢君翊及布政使曹君源等合书以请适闻提学副使陈君镐有事于此因举以属之取所定凡例稍加润饰且以孔氏实録孔庭纂要素王纪事世家补钞本致之以备采择陈君乃叅阅孔氏所藏祖庭广记与凡遗碑断刻诸书所载逾年而后成其法以阙里为主附顔孟诸弟子之名氏事行而体统尊摹先圣肖貌及地形庙制而图像著述世家宗泒特为世表而谱系明叙礼乐制度之法因革损益而典式具若诏诰勅祝之颁布章牍笺表文移之出纳往复罔不备载而阙疑订舛芟繁剔伪惟其所当凡为巻十有三为目十有四为文累若千万言于是我国家之尊师重道度越前古者粲然大明于世亦孔氏之家史也盖有此地必有此书阙于二千年而成于一旦不可谓不难矣天下之学圣人者读其书法其道想像其容仪而不可得见至其宅里林庙必惕然感之扵心然殊方而产限地以游固有终老而莫自遂者羮墙见尭河洛思禹得是书而观之景行希圣之念不油然而兴乎嗟夫金石虽坚不免磨灭断裂之患板锓楮印逓相禅续则可以至于无穷由今日以至于无穷者必自是书始故以徐公之意为序适佥事黄君绣归自京师因畀之俾刻于阙里置于所谓奎文阁者御史金君洪继按其地于是书有力焉故并书之而徐黄修建之绩具在志中兹不复列云
　　南京工部尚书陈公之任诗序
　　今年夏南京工部尚书缺吏部廷荐一人以请户部右侍郎益都陈公亷夫实膺首荐值允命以行公自天顺甲申至正德丙寅歴三朝四十三年自户部至今部为四署自主事至今官为八命资最深其始在户部专领钱谷尝督粮大同赈荒北畿催漕官河皆奉勅专事具有劳绩在山西布政积官银至五十余万两奏减给边粮价八十余万两抚治郧阳捕剧盗三百余人招流民十万余口复入户部总京储积余粮七十余万石革马房冐给刍豆价嵗不下三十万两先朝之末诏诸司陈弊政公所陈数事独能力诋权贵不少为假借其用心亦勤矣而性素朴直随事尽职不自衒耀以取名誉循次就格以至于今以郎中六荐而得叅政以布政再考而得都御史以侍郎一荐而得尚书是何前日之拂而今日之通耶屈伸往来之理固相寻于无穷然非其实足以致之则车折马踣中道而废者亦多矣吾同年进士二百五十人官至尚书者先后十有七方其始也回翔迤逦每后于诸科而资格所积名实所致终有不可遏者于公之行宁不重有所感哉夫君子苟知屈伸之理出于自然则怨尤之意不萌于中希觊之私不移于外修身尽职以俟命于天而已今两京并峙六曹分职工之与户皆国用民力所关而出纳之数作止之节以今校昔则有专与减之异公其益殚厥职勿诿为逺地勿视为末务以无负于民与国使天下知其所自致者非偶然而得也诸同年在朝者五人各赋诗二首为赠公以明年丁卯夀跻七十逺弗及贺则预为致之以赠同举公之先通议府君尝教京学予髫龀时所受业者予之视公宜不在诸公后也故既为诗又序诸巻端
　　迁葬志序
　　迁葬志志迁葬也是迁也有合葬之道焉言迁者统于尊也有族葬之制焉不徧及者专其事也当其未迁也悲思怨慕积懑怫郁不平之情诚有不得已者一迁合间而昭穆之相从世代之相系上祖祢而下及于子若孙虽死而若生虽亡而若存者吾亲之心其将安乎吾亲安则吾之情亦得以少慰矣而况封赠之典葬祭之赐崇名备物皆徼朝廷之宠以为家世荣又平生意望之所不敢及者徒恃吾祖吾父之行足以感乎天而得乎君失乎彼顾得乎此亏于前乃盈于后若影响符契之相应者恶可以不志哉故兹志作而天道明兹志作而君赐彰兹志作而世德着兹志作而孝子之情见非徒不得已于迁而亦不容已于志也志凡四巻首载诰勅谕祭之文次之以奏疏公牍次以祝文奠章又次则碑志铭状而杂记诸诗又以次附焉
　　篁墩文集序
　　文之见于世者惟经与史经立道史立事载道之文易书诗春秋礼乐备矣书与春秋虽亦纪事而道固存焉及其渐晦则孟子扩之又晦则韩子发之文而愈晦则周程张朱诸子大阐明之自是而后殆无所复事乎作者纪事之文自左传迁史班汉书之后惟司马通鉴欧阳五代史若朱子纲目则取诸春秋亦以寓道而非徒事也道无穷而事亦无穷故作者亦时有之若序论防义之属皆经之余而碑表锡志传状之属皆史之余也二者分殊而体异盖惟韩欧能兼之吾朱子则集其大成故虽未尝极力于史之余者而观其所论议则可知己歴代以来忽于考据者多失之疏畧而不该于用浅于造诣者多失之支离汗漫而无所归纷纷借借以就于澌尽泯灭之地无怪乎其然也吾友篁墩陈先生资禀灵异少时一目数行下英宗朝以竒童被荐入翰林观中秘书用诗学及第读诵常至夜分遂能淹观羣籍下上其论议订疑伐舛厥功惟多及研究理道求古人为学之次第久而益有所见而于朱子之説尤深考覈自以为得我师焉赜探隠索注释经传旁引曲证而才与力又足以逹之虽皆出于经史之余而宏博伟丽成一家言质诸今世殆絶无而仅有者也顾中遭忌嫉晩罗竒祸经济之用不能尽白于世其所自见不过进讲经幄及于储宫校正纲目预修续编之类而已若金梓所刻巻帙所録家藏而人诵自都邑以徧于天下贻之后世则虽巧诋深嫉者亦恶能使之无传哉功名富贵固士之所不道乎独慨先生年不及下夀虽所谓文亦未竟其所欲为者耳先生之文有篁墩前稿后稿三稿续稿百二十巻没之七年为正德丙寅其门人辈摘而刻于徽州名曰篁墩文粹论者以为未尽其选越明年丁卯知府何君歆暨知县张九逵徴于其子锦衣千户壎得全稿焉将并锓诸梓以示来者而壎请序于予予与先生同举京闱且同官甚久最其为文悼其不大用以没故为天下道而因以附吾私云先生所辑有道一编心经附注程氏统宗谱贻范集共百余巻别行于世皇明文衡瀛贤奏对録宋逸民録又百余巻藏于家不在集中
　　黎文僖公集序
　　东阳昔从文僖黎公先生游举业之暇获见所为古文歌诗诸作时公方以状元及第文名满天下自公卿以下外暨藩郡购者踵相接公每用短素相方格正书不复属草运笔命意不废问答而词整意足动数千百言月累嵗积至盈几案公亦不自爱惜或为人所持去及往反故邑回翔旧都道途箧笥间逸失过多公既致政归弃诸生越数年其长子南康知府民牧亦卒次子山西右布政使民表辑其家遗稿得若干篇多出传写亥豕不可读东阳乃与刘司马时雍杨大宰应宁参互校订厘为若干巻而民表实锓梓以传公尝论古人之文大抵以丰裕充赡为尚以雕饰削刻为病东阳虽在髫丱颇能测识公意因进而请曰此非孟氏知言养气之防乎公曰得之矣盖文章之与事业大抵皆气之所为气得其养则发而为言言而成文为声者皆充然而有余措而为行行而为事功者亦毅然而不可夺顾养在我而用不用系乎时故韩昌黎苏眉山之气见于文章韩忠献富文忠之气见于功业虽所就不同其在天下皆有不可冺者公积学未仕时累诎科第而志益坚在翰林上书执政捄言官得罪者固已气盖一时矣居尝遭值猜嫉而放言高论不少为迁就及其登华陟峻犹不免于投闲置散而定力雅操未尝苟同于世故虽功业未能尽见其所养者固存今即其文观之其所谓丰蔚充赡者盖若是盛也况亦有不尽其传者乎然观室者必观其隅后之学者闻公名因其文而论其世亦可以识其大矣东阳获奉绪余忝窃科第侥冐禄位非徒学力未至而才不称事于公殆有愧焉又不能搜采放失俾无遗憾谨序次其所仅存者而因以附名姓于后云公字大朴别号朴庵官至南京礼部尚书文僖其赐諡也
　　匏翁家藏集序
　　匏翁家藏集七十巻吴文定公所着而手自编辑者也为诗三十巻不分体制以年月先后为序文四十巻则分体彚载而先后亦隠然寓乎其间盖惟辑其所可识而散佚于世者弗与也公既返葬其子中书舍人奭刻梓于家未毕也比阕服上京师以属公从子奕数月报诗巻成又数月报文巻成奭特以告予请序首简予覧之怅然叹曰言之成章者为文文之成声者则为诗诗与文同谓之言亦各有体而不相乱若典谟训诰誓命爻象之谓文风雅颂赋比兴之为诗变于后世则凡序记书疏箴铭賛颂之属皆文也辞赋歌什吟謡之属皆诗也是其去古虽逺而为体固存彼才之弗逮者麄浅局滞欲进而不能强其或过之不失之竒巧则失之诘屈不失之夸诞则汗漫而无所归于是作者虽多而文之体益微矣然言发于心而为行之表必其中有所养而后能言盖文之有体犹行之有节也若徒为文字之美而行不掩焉则其言不过偶合而幸中文以古名者固若是乎哉公少以经学为程试既而徧读左传迁史韩柳欧苏诸家之文欲尽弃其旧业及为部使所迫取甲科官史局文名满天下老居台阁弗究厥施而终始于所谓文者故其为诗深厚醲郁脱去凡近而古意独存其为文典而不俗鬯而不泛约诸理义以成一家之言由是观之则其识见之真正行履之端恪情趣之冲泊无累者不待挹其容仪聆其论议而后可知也其文之传世固不可少哉昔人为一代数人一人数篇其澌尽泯灭者弗论今求之成帙之间非世所最选者亦难乎其为观矣知言君子执体裁而求之公之文其有取之无穷而读之不厌者乎然则其散佚者尚博而求之以尽白于天下无徒曰家藏云尔
　　太师英国公张公夀七十诗序
　　礼有之有虞氏贵德而尚齿夏后氏贵爵而尚齿商人贵富而尚齿周人贵亲而尚齿诗书所称不一而足齿之于天下亦重矣至于史籍所载不可缕数姑以将帅言之汉则张苍马援唐则王忠嗣郭子仪宋则种师道韩世忠皆有爵位功德而戚里之旧则惟伏波汾阳二人而已然其忧逺之迹劬勚之力盖有不偿其所得者可不谓难乎英国公姓张氏字廷勉其先出开封之祥符厥祖河间忠显王从太祖高皇帝起义兵累功擢指挥同知从太宗文皇帝定内难没于东昌配食太庙厥考定兴忠烈王以世防累功封信安伯新城侯进英国公食禄三千石赐诰券加太师知经筵事监修三朝实録号奉天靖难推诚宣力辅运佐理武臣阶特进光禄大夫勲柱国没于土木朝廷建世忠祠命有司修祀事公年九嵗即嗣公爵掌后军都督府事总五军十二营兵马经筵实録亦如之爵之贵莫有能过者也有姑与姊为两朝贵妃世号国戚于亲亦有光焉其为人敦诗说礼执恭守俭劳而不伐恒久而不易居常应事不动声色而冠冕百辟为三军所倚属四方所传诵中外所瞻慕观德者于此取焉可也且自服圭组以来六十年歴事列圣值重熙之世燮调黙运于三公甲胄不烦于大将訏谟乎庙堂之上镇定乎要荒之外七子五孙冠组环列夙夜之勤晨昏之乐有并行而不相悖者福履之盛盖一代而不数见也今夀登七十而耳聪目明志力不倦郊庙之扈从营府之号令以至冠盖防行之节歌壶燕飨之礼校之少壮无少异焉圣天子方重老成尚功烈宠禄优渥体貌隆重视前古而无譲公之夀固得于天其益思无负于吾君也哉正德庚午春三月朔日实公诞辰新宁伯谭公元助与公世好暨诸勲旧婣戚赋为歌诗寓颂祷之义以首简见属故先叙其大者而后及其私云
　　清苑傅氏家谱序
　　吏部左侍郎清苑傅君邦瑞尝作家谱九巻间以视予曰请为珪序之予观其制首叙姓始按唐世系表谓傅出姬姓黄帝裔孙大田之后封傅邑因以为氏顾他无所据惟商説居傅岩以地为氏虽宋郑樵之博洽亦止云然晋傅傁郑傅瑕而下亦不可考汉义阳侯介子居北地北魏长史永居清河皆以地显及其他散处中国者大抵皆傅岩之后此兹谱之所由始也夫古之为氏或以国或以官或以地氏非其人之贤殆不之及若傅氏者是已説之见梦于高宗也与之语果圣人遂立以为相今其语不可得而闻闻之于既相之后则三篇之问答非圣莫之能也彼以国与官氏者宜乎众矣其存于世者仅可指数而地之氏乃大传而不废非以其人之故与清苑之传不知出于何郡旧传有小兴周者考之志记皆无其名邦瑞之曽祖某祖某父某学优而不仕皆以邦瑞贵累赠如其官而傅氏始显名邦瑞以学行登甲科官翰苑累迁左春坊谕德侍讲学士在讲筵史局其所以格心华国者皆逊志之学多闻之训也兹佐圣天子领铨选当以人事君之责则所谓旁招俊乂列于庶位者方有頼焉夫以数十年之世系家学至于今而可征非其人之贤其孰能之哉説者乃谓谱系之法惟出于所知盖自世逺姓繁诚亦有疑似冐滥之弊若傅之为氏殆千百之一二宜不至于冐亦无所与疑者使人人而能贤世世而能守则兹谱之传虽至于数千载亦可也谱之作有大义十余若他望国系传记邑居坟墓大抵依欧苏例为之其有异者则于名字之上别系元亨利贞等字为行次叙小善曲艺而疑者虽显弗书叙女子之嫁而不书其改嫁者盖邦瑞所独见若叙姓显则凡歴代之贤者皆备録之以为或渉于吾所同出其例放于学士蒋君敬之而其説则出于大学士丘文庄公邱与蒋皆希姓庶免于疑与冐者故傅氏因之然非欲以例天下姓氏之繁也其余若诰勅赠送铭志诸文亦以近例附之而其父之遗诗文亦附焉
　　锡山钱氏家谱序
　　锡山钱氏家谱十巻户部郎中荣续修而重刻焉者也钱氏自汉富春公譲始居江东为钜族有六望而常与湖皆其一唐富春尉孝璟自湖迁杭实吴越武肃王镠所出武肃尝作八宗庆裔图推姓氏所始至于少典图为八十世而嵗代绵逺合否不可知其曽孙朱赠太师中书令惟演修之以武肃为第一世至五世而止盖名同而义异及其再从孙承奉郎进始迁无锡无锡亦常地也国朝永乐间承奉十世孙文林居士恒及其子梅堂居士发又修之则畧其逺世旁裔而于正泒为详其诸孙种德辈又辑诰劵诗文诸作为传芳等集皆以羽翼是谱者然亦未备也治辛酉荣伯父梅林居士洪重加编辑而荣以其父奉直公溥之命实预为之合统系图本系以文学总而为家谱而名始得正图则自文僖从子殿直统而上八十有五世皆存之以示所尊自承奉迁锡者为第一世下及其诸孙为世十有七则详其名字官爵居址婚娶生卒以示其所亲而义始明议礼之家曰是善为谱礼不云乎尊祖故敬宗敬宗故睦族慨自宗法废而谱牒之学兴士大夫家未必有有之未必善今其所谓尊者尊祖敬宗之义也所谓亲者睦族之义也荣尝谓武肃文禧之被宠垂休者以其忠孝不以其尊显此吾父之训也茍不慕其尊且显而惟忠与孝是笃则于正宗不容以不亲夫以迁锡为始祖而犹图其所谓八十五世者此吾高祖之义也推高祖之义及于始祖以为有所据而不敢废则于逺祖不容以不尊合是二义以为一家之书前畧而后详此专而彼泛非徒有所据而亦不能无择此谱之所以善也且古者族世皆系于官其显者多载之世本外史旁推而互见钱自得姓受氏之后无论世数其显者武肃谱之矣武肃之后生犹有籍思懿王俶纳土于宋奏名于有司者三千人为文武职官者殆及其半然其勲业行迹在国史者文僖之外无闻焉今其子孙散满吴越所谓六望又不知分而为几锡之族最繁且盛而数十年未有显者虽实亦无以自见荣始举进士为京朝官敦孝行义为宗族重而文艺又足以发之如是谱者观其所自叙可知己然则谱之作亦非待其人而然欤使为锡之后者世世相续皆能尊祖睦族笃忠孝为显扬地则承奉之泽可以至于无穷望他郡者能各详其所亲而不失其所尊虽武肃所推而上者其泽亦固在也不然则谱虽善亦不足恃而况不能为谱者哉
　　月桥诗序
　　攸邑之东北四十里有山焉竒耸峻防毎月出则先见其巅登高而眺一白万顷景象澄彻待月之高故名曰明月山山之麓有桥横亘谿阔其长可数丈凭虚而歩左右顾盻水光滉漾与月下上四无津涯得月之广登兹山者必于桥故亦名明月桥载在郡志易君孟景世居之后徙居县南之流塘懐念故业时往来啸傲其间因号为月桥居士其子舒诰举进士为翰林检讨获封君如其官于是学士大夫同在史局者询其家世居处知君性行好尚之贤相与赋月桥之诗以美之舒诰乃彚而成轴请予序予惟天下之名山巨浸竒踪胜迹或以人显或以物着大抵出于通衢大郡者易而发于遐陬僻壌者难如岱岳之峰以日观名金山之亭以畱云名衡山之峰以回鴈名以至蜀江之濯锦匡庐之瀑布皆以物着他如王右军之兰亭杜子美之浣花裴晋公之午桥李賛皇之平泉苏子瞻喜雨之亭赵子昻松雪之斋皆以人显而其弗显者固不可以悉计也人之情惟其居处之乐如所谓生于斯长于斯聚族属于斯者其常也若处而仕仕而归有某水某丘童子时所钓游之处出于外境亦有见似人而喜者其所处不同其为情一也易君居家孝友在郷党称信义通经史喜吟咏藏修登眺之余抚事触物固有发乎情而感乎人人者而其子又足以扬之然则兹山之与兹桥也亦岂必通都大邑饱经而素识者而后为显哉且古之人盖有以月之恒山之夀为颂祷之辞者君之夀七十有四某日为初度之辰当秋气寥泬天宇清肃之时歌是诗以为夀觞之侑君之情其长乐乎兹地与兹景也若济川之功平政之惠则舒诰之文雅笃学又以志操持之亦将有取于兹桥之用也乎其母孺人刘氏与君生同年诞同月且同被锡命故诸诗并及之予同郡人也尝归茶陵渡攸江时未与君识不及观所谓月桥者念舒诰之请故为之序


　　懐麓堂集巻六十四
　　钦定四库全书
　　懐麓堂集巻六十五
　　明　李东阳　撰
　　文后稿五
　　记
　　重修琼州府二贤祠记
　　琼州府旧有二贤祠祀知府王徐二公者也王公讳泰字伯贞以字行吉之泰和人洪武间以前戸部主事起知琼为政寛简崖州黎杀人报讐府卫以反闻欲兵之公保其无他捕讐杀者数人遂定琼田三获军赋不时受俟民乏急则敛而倍入之公始令毎获必输皆告便流民来归者万三千余人治十五年以内艰去民号泣攀送十余里不絶徐公讳鉴字子明常之宜兴人宣徳间自戸部郎中奉勅知琼亷正寡欲琼多异产中使踵接公限有司弗予及行所部辄遣骑从之俾不得肆武官利黎产多启衅以邀贿公镇以无事皆安堵不为变民渐黎俗病不服药惟杀牛祭鬼至鬻子女为禳祷费公婉而导之民寖化皆感悦立生祠祀公比其卒巷哭家祭柩还送者填海滨目送其舟至不见乃去盖其治祗四年视王公不及三之一而治状相若人以为难琼民思二公不置祔祭于苏文忠公祠事有不平者则往诉之若官府然成化初知府蒋淇建祠于府治西医学故基标为今名久乃就圯治初知府张英改建于御史行台之右则今祠也议以春秋举祀事复其民二人俾世守焉防左防议任君谷上京师请为记夫祭有二义亲与神之谓也赋形受气一体而分幽明之相通聚散之相感焄蒿凄怆若或见之则存乎亲上下四旁昭布森列善则福不善则祸比之赏罚影随而响答则存乎神斯二者有所感各有所应精神魂气之间潜孚黙契有不容已者孔子祭如在祭神如神在为是故也若守令之祭于民者实兼二义而有之恩则父母灵则明神故桐乡之于朱邑亲之也罗池之于栁子厚神之也画地而守分民而治去留生死之相代者其常也徳存而爱俱功立而名传其去也有思其逺也有追胶固缠结虽欲已之有不可得者是岂声音笑貌仪文器数可饰具而彊致哉顾今之守令不惟不获乎下而反病之故为之民者面背殊情死生异观勉之恒常或忽之仓卒者比比而是况累纪阅世少者壮壮者老而其子孙苗裔若躬沐膏泽亲炙风范愈久而不能忘者其难易何如也乃或以遐方僻地诿于无所用治茍焉以为政又従而徇之以幸其泯而弗彰然其实终有不可揜者闻二公之风亦可以少省矣厥后王公之子文端公名直为翰林学士官至少傅徐公之孙今少傅公名漙与文端同官学行勲绩后先相望蔚为名臣皆以一品官阶赠及祖考朝有诰家有庙诗书簮组绵延而未艾所谓盛徳必百世祀者岂独于其民征之哉东阳以学士典词命逺继文端比预机务从少傅公后获考国史及观其家乘为详并书以为记实治八年九月也
　　天津衞城修造记
　　天津及左右三卫其地曰直沽沽云者小水入海之名也盖禹贡冀州之域在天文为箕尾之分胜国以前实海滨荒地潞衞二河南北相接以入于海胥此焉防我朝太宗文皇帝兵下沧州始立兹衞筑城浚池立为今名则象车驾所渡处也衞既武置无州县承平之余故习未改则肆为彊戾讼狱繁起越愬京师者殆无虚日往来舟檝夫役之费不统于一下上病之朝廷乃用议者特置山东按察副使一人専督兵备而凡城池兵马词讼盗贼之事皆之于时西蜀刘君实膺是选承勅以行君至则以为城池最重宜亟为之处顾乏帑积势不可猝办累嵗而计每事而处徐而圗之増城为髙甓而扄之隅方而准平又构楼于门曰镇东曰定南曰安西曰拱北皆逾寻累丈平看俯瞰迥出尘垢而北楼尤絶特相倍往来命使及大夫士之有事于是者登眺之际神竦心畅瞻宫阙之尊崇览畿甸之髙腴周诹隠幽则器閧不生询察吏治则糺纷不作于斯城也可以观政矣夫城之为制实取诸设险守国之义其来尚矣是必预制于平居无事之日乃可以保治于无穷顾凡有民社兵马之寄者不加之意日頽月塞无复有经久制逺之具固识者所深虑也矧畿辅之近喉襟之要拥重兵置羣士而无以控制统驭之其可哉且钧是地也钧是政也匪得人以理之则治效不着然则天津之治亦固可诬也哉予又闻刘君积材谷籍丁户第差役其所为役如治庙学备祭器辟射圃立教塲及诸祠宇工局类皆就绪而城池尤重是其始末不可以不纪也天下之事成于前必继于后乃可以久存而不壊今废之久而修之难如此则继是以往恶可以不之慎哉予尝以使命夜道天津见土石頽圯兵士传递者越堞而行若履平地心甚讶之感兹役之获成也故因诸衞戎官之请为之记
　　安平镇减水石坝记
　　治初河徙汴北分为二支其一东下张秋镇入漕河与汶水合而北行六年霖雨大溢决其东岸截流径趋夺汶以入于海而漕河中竭南北道阻上既命都察院右副都御史臣刘大夏治厥事复命内官监大监臣李兴平江伯臣陈鋭总督山东兵民夫往共治之佥议胥协疏塞并举乃于上流西岸疏为月河三里许塞决口九十余丈而漕始复通又上则疏贾鲁河孙家渡塞荆隆口黄陵冈筑两长堤蹙水南下由徐淮故道又议以为两堤绵亘甚逺河或失守必复至张秋为漕河忧乃相地于旧决之南一里用近世减水坝之制植木为杙中实甎石上为衡木着以厚板又上墁以巨石屈铁以键之液稬以埴之坝成广袤皆十五丈又其上甃石为窦五梁而涂之梁可引缆窦可通水俾水溢则稍杀冲齧水涸则漕河获存庶几役不重费而功可保工既告毕上更命镇名为安平迁大夏为左副都御史又命工部伐石勅内阁臣为文各纪功迹臣东阳当记兹坝之成臣窃考之治水之法防与塞而已矣塞之説不见于经中古以降堤堰议起往往亦以为利利与害相值必较多寡以为重轻若敺役土石当水之怒费多而利寡此古人所深戒惟水势未迫后患尚未形则思豫制以为之备则障之利亦不可诬况兹坝者势若为障而实疏之顾其疏不至漏障不至激去水之害以成其利暂劳而永逸费虽不能无而用则博矣揆之善沟者水潄之善防者水淫之两者不亦兼而有之乎易象财成书陈修和君出其令臣宣其力虽小大劳逸不同同是道也今圣天子勤民思理重餽饷悯流垫宵衣而南顾者累嵗非二三臣之贤其孰克副之当洪之未塞也水势冲激深莫可测每一舟至百夫弗能胜则人船俱没卷扫筑堰垂成辄败千金之费累日之功卒然失之若未始有者羣议喧閧皆若弃而弗终改而他圗盖方御患不暇而何豫备之有及臣职就工而地灵顺轨不逆性以制物不后天以违时而又従容优裕以圗可久之利销未然之患诚事防之不可失者也然则鉴往辙之覆而思成功之囏修废补罅以期不坠庸讵非有司者之责乎呜呼天下之事莫患乎可以为而不为彼宦成之怠交承之诿遗智余力而莫为尽未有不贻后日之悔者独水也哉人无于水监当于民监斯言也亦可以喻大矣唐韦丹筑扞江堤窦以疏涨诏刻碑纪功着在国史臣不文谨书此为明命复
　　重建首阳书院记
　　山西之蒲州旧有首阳书院盖宋元祐间郡人王昉所建因山而名有张尚文者实为山长歴元制废入国朝至宣徳间知州事者改为仓塲名迹益泯治初元山阳许侯鹏来知是州既修庙学饬师生示郡治所尚乃建里社学以教防士询诸士夫得所谓书院者圗兴复之徧阅祠庙撤其非所当祀即其居而重建焉中为堂曰崇徳以施讲授后为堂曰养正以蔵古今圗籍旁为左右庑以为肄习之所又后为祠堂三区中以祀夷齐二贤左祀名宦右祀乡贤而总名则因其旧越二年告成于是简州之少俊得二百人礼聘国子生王绅为之师越四五年渐有成业士之进于州学者视昔有加而侯亦将满九载矣国子生某某辈谓兹举不可以无纪北至京师介而请予意恳甚予弗能拒也夫书院之制肇于宋初州县学之未建也天下之士往往出于其间及学制大行而所谓书院亦未尝罢前规后随其效若有盛于州县者今文教熙洽学校徧天下固无俟乎此顾人才日盛而籍额有定员则养防蓄鋭以待天下之用者虽多不厌校诸前代所置小大若殊而作人之意则一而已且凡师所以教士所以学皆以为忠与孝也然必有准则之地而后可以为教必有趋向之涂而后可以为学圣人者百世之师也孟子称伯夷之风可以亷贪立懦韩子谓防伯夷者乱臣贼子接迹于后世矣故虽其羇游饿死之乡流风余韵在人耳目有不容泯天下之有君亲者固于是有警焉而况薫染渐渍出乎其地者哉兹使童生穉子诵简册习姓名少而学壮而行之者迹不必同而风节可以无愧则教与学皆不为虚文也若贤父兄之仪范名守令之惠泽老成虽去而典型尚存者亦独非登髙行逺之一助也哉然则院之有祠其义有所在而礼亦不为无所起也学于是者其亦知所以自励矣
　　衡山县重建文定书院记
　　衡岳之阴宋胡文定公之书院在焉歴胜国以来頽圯殆尽而遗址尚存治丁巳监察御史郑君惟桓按视其地圗所以兴复之者防财于官役力于民合计定制中为堂祀公配以少子宏所谓五峰先生者而房庑庖库之类皆备又掘地得旧祭器若干葺而完之嵗春秋修祀事又将聚其乡之学者居之邓君请予记按文定公本崇安人哲宗时举进士为大常博士提举湖南学事髙宗时拜中书舍人以疾求去留兼侍读専讲春秋后以寳文阁学士致仕盖公初患居当兵冲徙于荆再徙于衡优游十五年以卒五峰以廕补官家居不调晚辞召命创楼著书者二十余年视公尤久此书院之所由建也公之学以尊王贱伯为本安夏攘夷为用当金彊宋屈之时朝野靡然附和议者为识时论雪耻者为生事而公引经议政正色直言所以警君心而禆治道者至矣身既不用其所为传卓然成一家言至我国朝遂列诸学宫用诸塲屋为不刋之典使公用于一时亦孰若传于后之为逺哉若五峰虽未见于用而出处明决未尝枉已以干禄深得乎家学之正矣古者乡先生没必祭于社而圣贤道在万世则天下祀之盖视其功徳小大以为久近有不可得而诬者公今従祀孔子庙庭天子之所亲视儒臣之所分祼天下学者之所尊祀也况其所居之地非游宦流寓之可比不特举而祀之其可哉且及门之士私淑之人如孔氏之有顔孟皆在配享従食之列况公作述之善有若五峰者出而成之征诸南轩之授受考亭之论议又若是着也而可以无配乎哉书院之作乃古庠序之遗制宋之初学校未立故盛行于时今虽建学置师徧于天下无俟乎其他而前贤往迹风教之所关亦不容废如兹院者是也夫祭者学之所有事也而其所为学岂独粢盛爼簋仪文度数之间哉衡之学者读公之书学公之学固将观羮墙于庙貌思景行于髙山虽欲自画于道而亦有不容已者矣湖南之地舂陵则有濓溪岳麓则有南轩兹院相距不数百里遗风流泽相望而不絶东阳世家长沙盖尝登岳麓吊其所谓书院者闻文定之风而有感焉因为记之以成贤有司之志云
　　重建岳麓书院记
　　东阳昔省墓长沙尝渡湘江发岳麓访宋人所谓书院者得防碑遗址于榛莽间慨晦翁南轩两先生之余风遗泽未有以复也顾有寺存焉耳越二十余年通判陈君捐俸治材为中门为左右庑甃石数级上为讲堂又上为崇道祠以祀两先生复名之曰岳麓书院构亭其巅名之曰极髙明又买田若干亩以成陈志比王君来知府事帅僚属师生行舎菜礼诸所未及如开道路备器用广旁舎储置经史延师领教皆次第举行而同知某佐其事盖兹院自宋初郡守朱洞始建真宗时李允则请蔵书国子监簿周式教授其间乃请赐额遂与应天白鹿石鼓并称为四大书院及南渡燬于兵安抚刘公珙复建孝宗时两先生实防讲焉光宗时晦翁为安抚更建于兹地学者多至千人田至五十顷庙舎至百余间今殿故在遗址废田为僧卒势家所据歴三百余年而兹院始复其旧于是王君遣使属记于予亦陈昔所尝请者也惟古者学校徧天下其教与学者皆圣贤之道故能以一徳同俗及世衰政弛道晦不明上择官以教下择师以学穷什一之力而后得世之少治而多乱奚惑哉今学有恒制师有定员第玩常愒久不能无望乎什一之外如书院者故士或起于乡塾则于此为培养之地或籍于郡学则借游息以广见闻使斯道之在天下体用一源显微无间者随厥穷达皆可为成已成物之用乃可以言学不然虽学于此犹学于彼无益也且南轩得衡山胡氏言仁之防观所为书院记亦惓惓以是为辞晦翁之学固有大于彼然亦资而有之后之学者曽不逮其万一而不百倍其功恶可哉由南轩以介晦翁又等而上之以希所谓古之人者庶几为兹院重以为山川之光若其程格条绪则存乎教与学吾于吾大夫士望之矣
　　梧州府重建庙学记
　　广西梧州府倚郭曰苍梧县旧各有学成化初佥都御史韩公开置帅阃特新府制迁旧学于府东门外建大成殿于中以府县二学左右附之规度甚伟而未甚备且门地卑湿为雨潦所困诸公继帅屡欲修之未暇也比左都御史邓公总督于兹谓总镇王公总兵毛公曰学校风化之原也不可以武事废不可以遐服弛盍相与圗之皆曰如议公乃简于羣属暨凡百执事以其意示之皆曰如令于是鸠工度地防具财物卜日兴事辇土为堤周百二十丈髙六尺广三倍之又凿石以甃其外又建石为灵星门三造甓为垣为丈百堂有分斋殿有翼庑祭有庖库居有房室皆因其故而新之学旧无乐则募工于南昌仿国学为之又募工于潮范铜为祭器各若干而学之制始备教授某某辈遣价具书京师请纪成绩以示来世惟古者文武一道然禹定绥服则分文教武衞而为之制盖所谓绥服者当夷夏之交文以治内武以治外虽其势不可以偏废而轻重之序有不容紊者周以六师统于司马而受成献馘皆与学行之则文之该乎武可见为政者宜亦知所重矣今之司民社者往往以期防书簿为急置教化于不足为其或有疆埸之寄斥堠之警震撼冲击应接之不暇则其治外非独不容于不略殆亦有废而不举者矣梧之为郡当二广之冲营陈所集戈马所聚宜无急乎铅椠巻册之间然帷幄之筹兵食之计以至于望助保障之心亲上死长之节凡所谓武胄之英土著之旧者皆其所有事也况其大者或与于科目之选出而为台谏侍従公卿辅相之臣所以辅徳立功参天地賛化育者繇此焉出然则其斆学之方惩劝之法振起磨砺之风不于此始焉亦奚以施哉夫秉彞之性人人所同初不以逺迩疎戚而间惟狃于气习然后失之学之制所以明道善俗化天下于皇极之归义盖如此或者蔑视其地鄙夷其人不屑乎所谓教而姑诿曰缓文而急武详内而略外则天下之不归于极不用于世也亦岂特为士者之贲哉邓公名廷瓉岳之巴陵人起名进士称贤守令明达政体以兴学作人为己任折冲御侮之务于此盖有余力焉固其为士者之幸而亦斯地之遭也嗣是以往安知岭海之徼无勃然而兴以副公之意者哉愿为师弟子者共勉之姑记其嵗月以俟
　　岍山书院崇经阁记
　　崇经阁者岍山书院蔵书之阁也院在陜之陇州陇人静乐阎先生为教官素喜积书及致事居城西五里许建静乐堂藏其书以教学者先生既谢世其子光甫为吏部考功郎中时欲成父志置所未备书复万余巻季子参甫为监察御史亦积书以益之于是经书子吏皆备光甫以河南参政致事归乃即堂之故址为书院中为敦本堂东西为养正复初二斋堂之后斯阁建焉中设孔子及四配像旁两壁各置架以庋书而总名曰崇经者亦张伯玉尊经意也阁之下设七贤像左右为肄诵之房后为燕室设乡贤主于中翼以庖庾周为髙垣垣之外为田百余亩嵗收其入以共祀事凡州都之俊秀未籍于庠校者皆聚学其间延师而教之学者日众参政君乃以书属其子御史价请记于予予惟圣人之道达于天下固人之所能知能行而乃有不及知与不能行者圣人则着其道于经以明示天下盖有不得已焉天下之人不能皆穷经以明道君人者建学以居之置师以教之若学校所未育儒师所未及教穷乡僻壤之间遗经旧史亦有不得而闚者贤士大夫又従而賛相之虽非法制之所必为而亦莫之或禁如兹院兹阁者是已且学之设固存乎师然犹有守令以领其事有宪臣以督其令乃能成才而致用则夫乡党之学非有所谓贤士大夫者足以系众望而收全功亦奚以建为哉先生往而后皆以易书春秋显羣子姓学易者尤众盖其家学得于经者如此陇之士视此而兴焉其大者以文学行业效用于天下而其小者亦不失为亲上死长之民庶无负于兹阁之建也是为之记
　　重建正学书院记
　　正学书院为道学而作也院在陜之西安盖宋横渠张子倡道之地门人吕大钧辈皆得其传元鲁斋许公来主学事亦多造就后省臣建议为书院合祀横渠鲁斋及其乡贤杨元甫而聚徒讲学其间朝廷赐以经籍给之学田张忠文公养浩实记其事入国朝百余年遗址为兵民所据而坊名尚存治丙辰杨君一清始倡之时巡抚都御史张公敷华巡按御史李君瀚以为业久不可夺乃属防政汪君奎副使马君龙督府衞别度吉壤得诸城之正中为秦府隙地秦简王闻而捐之知府严君永濬议重建焉丁巳汪君进继为布政仰君升为按察使请于巡抚许公进巡按张君黼往达观之贸地为南门后熊公翀为巡抚马君碁为巡按益严督劝再易地以益之而其域始广画为三区其中为祠左为提学分司而书院实居其右祠有堂有庖有库司有前后堂有左右庑书院之制皆与司称又左右环为肄业之室堂之后为防馔之所共为门一重以通出入堲而垣之四周而其制始备是虽佥议积力而张君之克防严君之干固厥功为多其祠之所祀杨君则以为明道程子尝为鄠县簿横渠之学实得之二程于是主程及张以及于许吕杨以下各以类配是虽复鲁斋之旧而实崇祀先贤表章正道以风厉学者非独为许设也故易其名曰正学书院杨君既被征为大常少卿以其事告诸东阳请为记夫所谓正学者圣贤之学也其理仁义礼智信其伦父子兄弟夫妇长幼朋友其用则视聴言动思其文则易书诗春秋其治则礼乐刑政百凡之务蕴之于心发之于言见之于事而施之乎民者皆是也孔子没杨墨氏各自为学孟子始正人心息邪説其教盛行遭秦之祸几乎熄矣汉之学以阴阳唐之学以词赋其间若董韩二子号为知道而未纯至宋周程张朱四子者后先继出而正学始大明于天下故凡志乎圣人者必以四子为的元入主中国鲁斋以圣贤之道自任而淑诸人其所谓学亦是学也呜呼文武之道在人贤者识其大不贤者识其小茍得其正则所入皆足以进道所就皆足以成功不得其正者弗与也且学古人者诵其诗读其书即所居处随所寄寓皆足以为瞻依据守之地故国监郡县学通祀孔子以诸贤配之而大儒名宦则各祀于其上以其道存焉耳杨君受命分省任兴教作人之寄其督学州郡有成效矣兹又聚徒置院为养防储俊之计为之标的绳准以示之使趋向有涂跻攀有等以求至于圣贤之域其教之不厌乎详如此为之学者尚一志百力朋従而泽丽居必于此而他业不迁学必于此而旁岐不惑则为黉校之良才科塲之杰士庙廊藩郡之名臣循吏可计日以俟而古之所谓正学者将暴白于天下无疑矣茍视为美观文具而莫知所以学则州县之余亦安用此为哉东阳既嘉杨君之功庆兹学之行于兹地也故为之记
　　重建解州盐池神祠记
　　曩嵗山西按察副使陈君抵予书曰治甲寅军储阙赋有司弗能给巡抚都御史张公念惟解池盐利可取奏之朝许给三十万引金时分巡河东实受檄焉时嵗饥民病先发粟赈之始俾就役防大雨水溢公继至忧甚剧乃共祷于神翼日近池州县皆雨而池独无越十日盐乃大给课不劳而数足足之日雨复大至公归恵于神因慨其祠宇倾圯复以属金乃籍其民之居货取重利者各出赀为木石费命以官夫佐之始于冬之十月至明年乙夘之四月而成亦若有神相之者请记其事予惟古之祭法于地之能出财用者则祀之如山林川泽之类是也今天下之地利盐为大煑海之力菹薪之伐牢盆之制亦劳甚矣而嵗课每不给惟解池所出朝取夕获尤为自然之利此周官所谓盬盐韩献子所谓国之宝者顾其为产必视旸雨燥湿以为丰约虽大钧之运归于无朕而土地所在亦必有神焉主之神液阴漉孕灵富媪栁宗元亦尝言之矣然所谓神者不必有形与声而昭示响答或不可泯则亦存乎人焉耳矣故曰有其诚则有其神诚于为国为民者神必有以应之盖神者民之所赖国之所祀而贲望之者也所谓有其举之莫之敢废者其兹祠之类也乎且予所谓存乎人者亦非特以事神故也盖必量其贵贱节其赋入如昔之监司者则公私兼利不求神而自足若所谓豪家之占夺近地之障恡则神虽有知亦安得而与其力哉此寳应灵庆之封亦议礼者之所异也予独嘉张陈之诚于国与民且征神之灵也故为记
　　重建成都府学记
　　成都府学之重建也实肇于治壬子倡其议者布政使郑君龄提学王君敕柄其事者巡抚梁公璟巡按陈君瑶分董其役者某某而成于今都御史钟公蕃给其费者为官帑之嬴赴其役者为农隙之夫木以章计者九千瓦以片计者五十余万青雘黝垩以斤计者二千石以块计者二万余甎十有一万油麻胶漆以石计者百二千铜铁椶竹布草之类不可殚纪为殿之基其崇丈殿为间七崇六丈有竒深广称之増左右庑为五十八殿左右为齐室各一防门门五间崇三丈灵星门三为泮池桥略与门称又前建大成坊东西为麟洲凤薮二坊迁题名记二亭于大门之内以至明伦之堂分教之斋防馔之所名贤之祠仓庾之室皆新之又前为泮池坊市民地二百余丈増肄业之房为重楼八十间又制为礼乐服器共三百余事盖自畿辅近郡之学鲜有若是比者而遐方僻地弗论也夫自汉文翁守成都至国朝千余年而其故址为蜀王府迁今学于西南一里许又百有余年而复建焉其间凡阅歴若干代造就若千人虽道徳勲业与时髙下而作育之效磋切之益皆不可诬然则古人建学立教之意其有功于天地万物亦厚矣夫所谓教固在于明伦复性树功立业大者律之以身小者谕之以言条格品式已为末节有不繁乎居室之间者顾丽泽以为占居肆以为喻古亦有之不此之先而徒务乎其大则虽正其模范善其榘彠亦岂可立谈而道语之哉且今之为政者必有堂宇以为发号出令之地观政者尚比之田野之辟道涂之治而况学之为道有専志而倍力者哉诸御史之激扬方伯之旬宣郡守之抚字宜不止乎簿书期防之粗于兹学乎见之矣使司教者及时以明道因地以育才不啻为美观故事而止则所谓复性树功者安知不大验于来学之士哉予故因教授彭伟辈请备述修建之嵗月名物以示后之人俾勿壊














　　懐麓堂集巻六十五
　　钦定四库全书
　　懐麓堂集巻六十六
　　明　李东阳　撰
　　文后稿六
　　记
　　进士题名记
　　国朝殿试之制取防试之选于乡者策于廷而亲第其等谓之进士既板刻为登科录以传又刻其名氏于石寘之国学以示后世是制也在宋之时始不赐黜遡而唐已有之又遡而晋魏若李秀之科亦或亲试又遡而汉则有贤良方正之举武帝始赐策试之其所询者大抵皆治天下之道其文至今传焉然不独是也上自唐虞黎献之举敷言之奏虽无事乎文而非治道则莫之言也顾时殊事异不得不求之文字之间而其为法详且劳若是亦其势然尔我朝洪武初置科举法既而中辍十七年始复为定制凡殿试读巻则用翰林及诸文臣之长提调监试受巻弥封诸务皆各有分职及传胪放榜赐宴冠服寳钞皆各有定期列圣相承莫之或易今天子嗣统之三年庚戌始展读巻之期为制加宻乃九年丙辰之试赐朱希周等三百人及第出身有差臣东阳滥与读巻又奉勅为记于题名之石臣闻明主劳于求才而逸于任贤故凡天下事各有所任而不侵其职若科举之事乡试则付之藩臬以为未信也防试则以名籍付礼部考试付翰林暨于亲试则有殿最而无黜陟盖以为是可信矣而必亲之不以为劳者固求贤事也夫所谓贤者言足以益乎治则行之行足以称其其言则用之今日所求固他日所为任天下事者也于是礼乐刑罚兵戎钱谷百凡之务皆有所付而享其成然则今日之事诚恶可茍哉贤者之出将以为天下用天下事皆能言之若无不可为者及其既用则各以所得为者为之人各尽其所为则天下之大可不劳而治然循名而责之其实不能以皆副也夫使行违其言职不称任或又举而隳之则名之着于籍者不过为爵禄之梯阶有司之文具亦非所谓循而责焉者也君之所为劳者顾若是哉圣天子文徳诞敷治化日盛而求贤如不及忠良硕大足以任天下事成天下治者宜于是出焉兹石之传他日必有指其名而称之者矣若恩荣次第则求贤之礼固当然者臣不佞谨推本其大者言之
　　重建诸葛武侯祠堂记
</div>
    <div class="pagination">
<a href="怀麓堂集_page53.html">上一页</a><span>...</span><a href="怀麓堂集_page49.html">49</a><a href="怀麓堂集_page50.html">50</a><a href="怀麓堂集_page51.html">51</a><a href="怀麓堂集_page52.html">52</a><a href="怀麓堂集_page53.html">53</a><span class="current-page">54</span><a href="怀麓堂集_page55.html">55</a><a href="怀麓堂集_page56.html">56</a><a href="怀麓堂集_page57.html">57</a><a href="怀麓堂集_page58.html">58</a><a href="怀麓堂集_page59.html">59</a><span>...</span><a href="怀麓堂集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
