<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 176 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 176 页/共 296 页</h1>
    <div class="content">　　其六十八
　　昭明秉岐嶷其用稍文弱晋安一继之靡靡成轻薄而况于湘东豹文乃羊鞟何必侯司徒然后成危削奚俟宇文公江陵方面缚人主执天权操念为美恶浑浑西京词已矣不可作
　　其六十九
　　尔朱起秀容结侠倾魏室众不满万人所至无衡敌立空葛荣众逺授天光策有才足为乱惜靡戡乱德贺六曹瞒亚黑獭仲谋匹混合由真运鼎峙乃材力咄咄广武叹令人歌阮籍
　　其七十
　　魏氏起索头统万驾勃勃太武及文成兵氛犹未歇髙祖力用夏三灵为之恱人文外以炳天纲内多缺易世曽几何奄然遂改物礼着忠信薄斯言吾敢蔑
　　其七十一
　　髙氏恣淫昏为周剪明月烱烱血一刬之终不灭英辟风后人吠尧亦昭雪易世有狂童舍旃寻故辙亲贤若齐王睚眦见屠裂为隋抑何厚为周抑何蔑掩巻感废兴令人思明哲
　　其七十二
　　周武平晋阳六合在掌指如何后嗣昬庙社同齐址诚臣抱訏虑直哉乌丸轨徐方接陈壤守经以俟死卫瓘终不免伯阳竟逺徙为身计若疎为君斯可矣
　　其七十三
　　唐公固隋臣宇文啓茅土阿隃商辛毒乃痛海宇何必禅让迹无害干戈取为德固未深功亦肩周武反顾靡愧心髙光絶千古若夫黄虞上赫赫我皇祖
　　其七十四
　　唐髙甘聚麀妖瞾窃皇纲淫羶易庙社三灵为惨伤维城拉然崩蹀血染天潢莽卓为一人寸斩不足偿惜哉无絶母完归于上阳当时极兵威万愤亦少扬养虎自遗齧遗恨在英王
　　其七十五
　　梁公古明德昭代实无伦濒死不改节所涖惠必臻婉谏复皇储密引皆俊民五龙既夹日万古归其仁危哉再相时齿暮宦亦陈万一先朝露此志竟何伸阿姨自有子不作女主臣
　　其七十六
　　少陵实沈雄太白擅豪华当其盘礴时口吻皆烟霞一字翰墨林千秋归大家生平宦不达晚节各天涯奉谴窜夜郎乞食困浣花而我独何幸获保青门
　　其七十七
　　文饶一材臣所至树风谊防昌式微代皇纽将解坠立决万里防手挈三镇地宠多器不任为汰复为忮垂老涉鲸波白骨无所寄但称裴司徒不及李太尉
　　其七十八
　　唐德初告衰宇宙正佳兵前有郭汾阳百折必东倾万死不易心后有李西平万古立人极岂惟宗社桢彼燧亦何论为罪亦已盈惜哉临淮谬遗恨在齐名
　　其七十九
　　裴公大将材不解深州围韩公大将材不戢好水师决胜或先登宁如一偏禆及乎坐庙堂天子所蓍片语转乾坤匹身系安危信哉尼父言大受难小知
　　其八十
　　唐室将贾乱髙明俱倦勤轩龙不安位鹤驭将帝宾两武称贤助二李亦纯臣云陛下家事何必问外人爱州与荆州不惮批逆鳞幸以首领完沈沦竟终身
　　其八十一
　　兴庆帝父尊重华天下养如何猜疑际天伦遂板荡抱景等幽囚跬步同流放生时亿兆主弥留向谁傍牝鸡一司晨豺虎成兹谤
　　其八十二
　　牛李相树敌进退为是非刺刺唇吻间人主至宵衣如何洛蜀党贤者亦为之涣羣表大易不比有明规矛盾起方寸所读何书诗窃窥五鬼章至今令人疑
　　其八十三
　　阳公为谏议四载閟其口一作惊人鸣出为道州守鱼及稻糜与众均所受催科自注考能令督邮走兄弟凡三人相与日饮酒醉即共衾宿不娶竟无后钓竒性理僻于道能知否
　　其八十四
　　顺宗长谅隂伾文遂窃柄生终被窜僇死犹蒙佞幸及观所厘革往往多敝政颇收遗老还力与中贵竞栁吕一自没欲速成蹭蹬不覩快心人时有膏肓病
　　其八十五
　　自古心人毋与朱三伍狙诈曹瞒流狞凶亚石虎狂锋既犯跸王公尽碪斧沙陀首弄兵乗时窃边土破巢稍臣分刼揆仍凶虏力屈聊避尊夫岂崇故主窃陋司马公帝纪安足数
　　其八十六
　　天厌五季腥时复一扫之存者旦暮人焉能辨华夷冯公岂不伟于节安所施信心白刄间荣贵保期頥千秋蒙垢污所救亦不訾二石一海鸥古称图澄师儒者所不道西竺将取斯
　　其八十七
　　有宋躬柔德台谏执天衡与帝争是非物论时见凭念无九苞彩爪距若苍鹰桧冑肉餧之搏击中所憎士气一为夺千秋犹不胜侧耳平津馆嗫嚅承明廷咬咬双鸂豸角何峥嵘窜头复揺尾宁不愧其名
　　其八十八
　　艺祖惇友于淳熈不良弟空宫閟丘嫂隂刄二嗣奚必柱斧声然后乃成弑普也社稷臣驱除毎先意其悮不在今悮在书金柜何物一老妪乱经狥所庇毎读梁孝书窃贤窦詹事
　　其八十九
　　宣和负与国复渝海上盟一念不胜贪宇宙遂佳兵朱仙十三诏竟分南北形奕世言恢复聊尔美其名开禧大辱国符离亦无成孱然史越王持重见讥评贵夀复世延毋乃当帝情
　　其九十
　　伯纪与德逺忠志贯金石量隘而才疎焉能剪强敌忠简差练事其气已萧索等彼王与谢雍容防揆席矫首眺大河苍苍七陵色安得刘奴纯心为宗国
　　其九十一
　　强敌震四垂天地为之裂铁骑过独松宋胆悉以夺信公仗忠羣僚乃乌合弱卵压泰山犹能整其辙天运久已去人事那得说掩卷惜公才世儒但称节
　　其九十二
　　賛皇谢膺试鲁公戒求辟于中岂泊然大小犹有择奈何策华腴而夺隠士职前辙既已迷后轨践其迹是巧靡不师畴能已日革浮云翳其眸欲辨人间色何如皓魄澄羣曀自辟易
　　其九十三
　　天厌一世人英雄生马足兵刄周八荒所至皆鱼肉中原冠带地几希付樵牧时维耶律公捐身不违俗宛转中所嗜从容解其毒遂令孑遗民生齿成代续万古祠禹功从配当不恧
　　其九十四
　　边马躏中原遂扫东南陲天地尽为元生人安敢违伦物俱澌尽存者仅一丝许生当色辰强起修饰之虽复风俗頺犹守六经遗奈何拘方士龂龂生哫斯不闻夫子言吾欲居九夷
　　其九十五
　　巴延善居功师出能以律中废同汾阳晩荣等髙密廉公当鼎沸一出秦陇谧正色抑降臣改顔崇儒术莫谓秦无人江左乃无匹天意惜未纯阿桑时间出
　　其九十六
　　髙皇提一劔力抉乾坤翳圣武振八荒荣名迈五帝时维中山王独任心腑寄坐连百万兵手挈中原地才宏识更逺功大心转细两都对珥貂茅土垂世世
　　其九十七
　　开平卒于师曹卫亦早逝所以保令名爵赏亦延世宋公拓中原功多罪亦细颍公辟西南未种纎介戾苟免钟室诛难辞杜邮赐为燕剪名将焉知非天意
　　其九十八
　　韩公佐开国雅若何在汉尊当百僚师戚则东第冠贵富既已极君恩未终涣胡陈小竖子何乃与其乱投缳应星陨谁能明非叛但读虞部章窃深投杼叹
　　其九十九
　　吾怜革除际诸贤何不辰齐黄既首祻希直亦谋臣白刄亘天来谁能保生存桓桓铁尚书血战挫燕人捐脰不肯回一死识其真魏公椒房旧大义乃灭亲下见武宁王慨焉不辱身
　　其一百
　　己巳边马狂上皇困鱼服举朝一于公嶷然回地轴天子忧万年鹤驾将改卜代言当上赏孤卿尽公禄于独再坚辞于心了无恧彼权借文忮谁知非实録






　　弇州续稿卷四
　　钦定四库全书
　　弇州续稿巻五
　　明　王世贞　撰
　　诗部
　　五言古
　　肖甫有中山开府之报喜而有寄
　　衡门掩疲病稍与尘事絶峥嵘嵗莫天覆盆何由雪忽枉故人问令我屐齿折尚书尺一下符玺行当发蹙金双蟠螭天子所赐钺铁冠嶷其角豸绣殷猩血内台捩眼鼻左辅当喉咽始知中山箧更成中山节太阳吐朝晖羣翳俱消灭崇兰泛宾筵亩蕙成私恱荣卑虽异势物性区以别子其奋驰骛余衰安寂蔑
　　奉安道经一藏于阁西室敬述
　　太上携众真逍遥于玉清蚁观下土士秽浊锢三灵慈悯激流徽贯珠自泠泠精微缀宸章错绣何青荧轩辕启隂符女驻缁軿灵威抉潜宫禹文不沈冥约五千言致柔澹无营洸漾漆园叟防戯与道并内景散蕋珠洞玉启丹扃南真纡初秘縁防在兴宁滥竽昉灵期殽玉实光庭及乎宣和季紫色复蝇声误解抱朴书九咽焰烟生妄讴紫阳咏怳焉丧其精罔象获珠中智谓非诚将配西天言及我东鲁经含辉各垂照皦若日月星澄乳出醍醐和美故无争分流虽殊派不悖当并行小兆匪南董慨焉慕赤明上论九度下纪万椿生窃从卿后良常勒新铭
　　孔阳宗侯有亭曰依隠亭四傍皆竹余为赋之
　　东方昔翫世大隠金门侧【朔传云依翫世】之子固沈沦宗正通属籍家有淮王招人歌嵗星谪饱飱淇澳菉啸弄潇湘碧唐李百万叶疎者曰太白结友栖竹溪举世宗六逸子亭以子名子名借亭得试一展吾诗是否人间色周郎蚤夭项女未适而死殉之合葬于周
　　君是岐路人女是父母身父母业已许那能不属君君今既玉折女岂独瓦全生当愧白日死当快黄泉丹旐从东去素旐从西来两旐东西合纒绵不得开黄蘖化为松那知苦中久十六项家女千年周家媍君面女不知女心君应得不似郄家儿仓舒浑未识团栾女贞树煜若银河洗不似韩凭木将情作连理伯夷岂殷民为殷表君臣首阳一抔土万古归其仁我欲竟此曲此曲悲且长结为金与石融为冰与霜
　　题双松巻盖岭南萧公之手植而其子别驾君读书其下者也
　　赤松游南海手实贻萧郎自云温山种鸾凤所庇藏峭蒨双乔柯矫若龙双翔东树延夕舂西枝媚朝阳归云不只栖偃盖必相当谡谡元礼风劲节抗霜飕飕景飔清音韵素商有子馔铜盘书声出琅琅丁梦终见叶贾对良岂荒下当种灵珀上当栋明堂宁学家少府斋前俱白杨
　　答赠曹子大同
　　荆玉游中土连城不复偿武夫迫相淆璠璵蔽其光所以神自泣黯然思陵阳空谷产猗兰无人自芬芳菉葹羣来狎根株不相当所以希拂拭愿登君子堂淮南富耆硕曹子乃其良渔猎六代薮驰骋百氏场五十困公车六十钓沧浪著书累万言不博俸一囊鹖雀暮来栖万目呼凤凰窃悲千秋瑞长铩五色章惠而好我音携我以同行知已何必多寸心暴秋阳结交何必早嵗晚见冰霜
　　敬美弟杜门信州移文乞休赋此之
　　寒霜日夜零廓落成晏嵗羁羽坐空条畴能不愁思愁思望故乡安为久留滞故乡足稻粱处者甘其惠伏罗更以详忽来诚可畏不覩双飞凤摩空适其志晦显何足陈无营乃为贵
　　其二
　　侯生縻抱关防计委宣尼不复知身贱焉知贵为谁大块博物形自古多参差得失若浮萍泛者偶值之髙位多折腰韦缟乃信眉黄鹄游于田尺鷃笑其卑狎世诚非易避人良岂宜
　　其三
　　彭蠡滙大江洪波浩洋洋零雨久滞淫牛斗摄其光匣中双飞龙生不铲名王一旦埋槁壤时时啸寒霜【阙】貌若兰不因风菲芳盛年中自失垂晚怨朝阳逝晷不我还抚壮当自详无为爱一壑坐使髩苍
　　题小桃源图
　　出郭只十里种桃近千树主人非避秦亦不嫌客顾有酒且赏花酒尽应须去试语刘麟之何如此中住胡楚玉法门之龙象也虽混迹防士而超契应真一旦别余游五台礼文殊大士感此赋古体一章以赠
　　五台小五岳梵天作真境一岳为一台秀出太行顶青分鹫岭润白破鸡足瞑七宝蟠紫空【树也】三珠喷香井【泉名】灵花时自秀法雨长夏冷吾闻古师利结法当兹岭不避老宿嫌时时神猊骋楚公乗古来少小发精猛服从居士便心作苾蒭静托鉢行别余去去入幽迥圣灯悟来现佛日尘内永不畏毒龙摄所畏在光景若叩清凉台翛然在衣领
　　赠卓征甫光禄见访弇园作
　　我爱卓王孙隽声满人口牀头一鹔鹴时时为客有已工光禄吟复耽步兵酒白榜叩紫荆青丝系杨栁不为噉名来能谈尘外否
</div>
    <div class="pagination">
<a href="弇州四部稿_page175.html">上一页</a><span>...</span><a href="弇州四部稿_page171.html">171</a><a href="弇州四部稿_page172.html">172</a><a href="弇州四部稿_page173.html">173</a><a href="弇州四部稿_page174.html">174</a><a href="弇州四部稿_page175.html">175</a><span class="current-page">176</span><a href="弇州四部稿_page177.html">177</a><a href="弇州四部稿_page178.html">178</a><a href="弇州四部稿_page179.html">179</a><a href="弇州四部稿_page180.html">180</a><a href="弇州四部稿_page181.html">181</a><span>...</span><a href="弇州四部稿_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
