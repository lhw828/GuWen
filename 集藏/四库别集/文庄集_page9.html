<!DOCTYPE html>
<html>
<head>
    <meta charset="UTF-8">
    <title>文庄集 - 第 9 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 9 页/共 19 页</h1>
    <div class="content">　　臣闻圣人之制祭祀法施于民则祀之以死勤事以劳定国则祀之能御大灾能捍大患则祀之非其伦拟不籍祀典歴代法制多禁淫祀盖黔黎无识黩神右鬼妖巫凭之诈降灵异元元从之祈禳厌胜且鸡豚醴酌祀无名土木贫者货鬻以供祭赛村聚里闾庙貌相望春夏秋冬歌舞荐仍民产益薄而蚕食滋甚以是而观颇殊至治仲尼曰非其鬼而祭之谄也国家道化风行光被八极鄙远之民尚循流诚当峻示科条禁其诡诞杜齐民蠧耗之源抑巫觋妖怪之本若垂之典法乃富庶一端风俗无邪式臻康泰
　　贱商贾
　　臣闻周礼曰商贾阜通货贿传曰通商惠工盖成四民之业以通天下之财然则懋迁有无美利三倍游手之民争趋负贩先王之制有以贱之汉兴察亡秦之抑浮惰之业应贾人衣锦绣乗车马名田为吏皆从禁絶谪以戍边算比奴婢尚有积货累镪拟封君者况乃贵之乎国家奄有华夏车书万里而经营之制未逮商旅至有持粱齧肥击毂列第妻孥服珠玉奴婢衣纨素昼思积滞之计夕念兼并之术或驾驭州郡颇为豪横束贫民于彀中邀美利于天下在赋役之课优容于农家关市之征姑息于平民众以为法贱稼穑贵游食皆欲货耒耜而买车舟弃南亩而趣九市臣窃恐不数十年间贾区伙于白社力田鲜于驵侩愿陛下用汉高之制察桓谭之议法贱其类关倍其征立车马之禁限衣服之仪少以抑之则去末反本之心生矣
　　论将帅
　　臣闻将者人之司命国家长城将相之任非材不居求材之道斯为难哉若以颁首胼脇为壮则秉钺非角觝之戏以巨觞大炙为勇则建矛非饮食之塲以弯弧提劒为彊则上将非一人之敌以遭逢故旧为忠则三军非恩泽之任在观其器能察其性情轻者易恐躁者易脱狠者易激疑者易动骄者易诱弱者易诎刚者易误况其材不同而其任复异任文儒则惧其畏懦任英武则防其跋扈任刚勇则虑其寡谋任庸鄙则恐其败事是则幅员万里殆无将业岂其选任殚乏良规但赳赳之夫良多客气既昧今古孰知成败春秋郤縠为将敦诗说礼战国孙吴论兵文动辞采汉兴曹参赵充国祭遵卢植魏晋诸葛武侯杜预羊祜唐李靖郭元振裴度或立战功或为名将观其武略抑资文术以是而观可否自分前事元后之法则但能精选文臣材兼智勇若多识前贤事迹必资通变机筹授之斧钺临事可裁然后旁选英雄列为禆佐以勇佐谋舒急相济谋者足以制敌勇者足以冠军二者有方则师律正矣
　　计北寇
　　臣闻外裔荐食边境为日久矣周道中兴宣王薄伐秦氏孔武逐之塞北虽筑长城终非良防汉高北伐师挫白登奉春献议乃约和亲供给至丰寇掠无厌太宗之年侵轶岐雍孝武穷兵藁街秉律精锐深入摧败丑类甘露之中呼韩欵塞当是之时敌势微弱中国懐御疎密有宜新莽盗汉寇心复戾世祖中兴敌分南北势既携离边防稍泰窦宪总师遂破其种逮及桓灵复患寇钞汉祚线絶中原瓜割氊毳大盛乱华猾夏周隋之际突厥骄矜戎后外入宗女外降唐室有开边境多虚渭桥之阵文皇盟载虽李靖之擒讨苏定方之破灭边鄙之间不能无害圣宋龙兴廓有诸夏桑谷之赋山海之利勇悍之士金革之物无有逺迩皆入县官猃狁之寇犹比汉唐非勇之不足枝梧抑敌之梗于畴昔自幽蓟陷敌之余晋季防尘之后中国器度工巧衣冠士族多为犬戎所有迨今六十年间益稔凶狡多诱中原亡命之徒善构塞下生事之辈狼贪啸聚苦于边邑前年冬寇我北鄙暨于澶渊将帅之臣婴城自守生灵膏血腥污原草自非陛下拯救元元亲驰革辂匈奴之气未易当也洎乎天威震耀敌人丧胆遁逃无所献欵归命陛下赦其鲸鲵寛其翦灭要以日月之盟质以丹青之信若能悛变野心永懐至徳纾民偃革大为长防诚恐强暴之性不耻贪戾若絶乗虚之寇必有无已之求从之则虚府库而资寇盗拒之则积怨心而起骄嫚为国计者其犹病诸莫若明待以信隂为之图以臣料之非难事也夫匈奴之众胜兵者不过二十万糇粮不过数日辎重不过数乗长于寇钞短于守御利于骑鬭钝于步战便于弓矢拙于劒防以其兵则不及中国五分之一以其用则不及中国十分之一以其伎则不及中国三分之一比年寇盗疆之臣不能捍者岂天时乎抑亦将之不省兵乎夫敌之寇盗无代无之若其败灭固有时矣陛下必欲恢复塞垣清谧边陲在择将帅而后议之
　　复塞垣
　　臣闻匈奴以北有隂山草木茂盛冒顿依阻寇虐中州汉夺其地边用少安匈奴过之未尝不泣夫有一隂山犹资敌势况衰晋不武尽割燕地幽蓟云朔良田沃野以之畀敌得无彊盛由兹以来转为边患故国家懐之以文而不庭加之以武而不至要之以盟而无信赂之以货而无厌慿陵我边鄙虐害我生灵自尔以来为患非一盖不复塞垣而劳扞御犹张疎罗以隔蚊蚋秦赵筑长城汉筑五原塞因其山谷设为险阻先代之劳后王之利不惟经略有方兼使华夏有限应变无壅深详其理欲为万世之画削匈奴之势莫若复汉故地外铜塞垣复地之谋必资良画诚当计其寇敌选其将帅明其兵政谨其边防制其阃外皆如所言然则阳示畏弱隂整用度命将领之臣修李牧之法训兵利器明赏信罚按行营垒亲视疾病膏之以恩惠劳之以言辞同其苦乐和其上下整其骑乗名其等列习其击刺养其勇锐于是丰其金帛隂赂间使访彼山川纡直之势察彼将助好恶之性相其机而观其变因其衅而发其谋疑其君臣焚其积聚优宠降附抚绥边境令幽蓟之民积思汉之心匈奴之臣有叛主之计乃选一良将为之谋主隂勒士马出其不意夫今之边界距塞垣裁二三百里匈奴入中国之路不过四五及其险隘不阔寻丈若分骑兵之甲杜蓟门之路出并岱之弩守蜚狐之口然后正兵数道攻城略地先平小邑以沮其气次克大城以观其变匈奴不善婴守救兵无路而至幽陵朔易不降即溃乃命良臣以葺边塞留飞将以扞御复修亭障遵汉旧规则边马之尘罕能南暨矣
　　禁宦寺
　　臣闻天地交而隂阳和隂阳和而万物生故牝牡之分雌雄之配鸟兽鱼鳖咸以遂性夫有男女然后有夫妇有夫妇然后有父子有父子然后有君臣故易以咸卦为下经之首诗以关雎为国风之首周官曰以隂礼教亲则民不怨故圣人法天地之体行隂阳之化一物失所以为不可臣闻古者因下服之刑制阉寺之官周礼寺人五人内臣倍之汉初置中常侍二人今之宦者何逾古制又皆平民子姓龆龀丐养无辜遽遭残毁受刀锯之苦失男女之性阻夫妇之配絶继嗣之道上伤和气何虐如之出入殿廷不减百数稽之天道考之古义臣窃惑之夫夏后泣辜伤教化失所汤武解网惧鸟兽罹害西伯葬枯骨天下归心汉文去肉刑百姓称仁岂有令非罪之民受椓割之刑自生至死不可复完伏愿陛下回两曜之鉴推二仪之惠布造化之恩顺惨舒之气峻立宪章一切禁絶则汉唐之弊革于公朝尧舜之心感于天下矣






　　文庄集巻十三
　　钦定四库全书
　　文庄集巻十四　　　　　　宋　夏竦　撰进策
　　陈边事十策
　　今月八日陜西安抚使天章阁待制厐籍等到府奉传圣防商量西鄙事宜者窃以继迁一族本党项遗类居呼韩旧地东薄银夏西至灵盐南趣鄜延北扺丰防迤逦平下辐员千里太平兴国中继迁逃背鸠集万骑屡冦朔方嵗发兵夫送粮草每邀险肆掠为害不一至道初特遣洛苑使白守荣等率重兵防粮四十余万遇冦浦洛河兵夫溃走自相蹂籍粮卒并没守荣等仅以身免朝廷旰食闗辅骚然太宗皇帝召宰相议之吕端始欲发卒由麟府丹鄜延环庆三路趣平夏袭其巢穴太宗难之且曰三道深入用甲卒几万何人为将帅何人防辎重表里砂碛何处防合须更熟筹不可轻举是时边患方深议者不已至秋遂命李继隆出环州丁罕出庆州范廷召出延州王超出夏州张守恩出麟州五路趣平夏竭内帑之国财罄闗中之民力继隆与丁罕合行十数日不见贼张守恩见贼不击相继引还王超范廷召至乌白池以诸将失期士卒困乏而回此际先臣于廷召备见轻举之害然是时继迁当兄继捧入朝之后为曹光实掩袭之余遁逃之迹穷蹙可知凉州博啰齐沙州曹延禄皆受朝廷节度使掎角追讨灵州河外大凉小凉河西北藏擦勒等数十蕃族皆有讐怨愿助国讨除尚犹累嵗积年不能扑灭太宗又问宰臣曰卿等莫别有擘画当时宰相但错愕莫之能对太宗亦不悦乆之先皇帝即位鍳追讨之愍闗辅之劳惟戒疆吏谨烽堠严卒乗来即驱逐去勿追捕尝出陜西地图自指山川堡塞示宰臣令移兵简费又以泾原地最要害屯兵甚众命増置钤辖都监以备奔轶此实先帝之圣断逺图也然拓跋之境自灵武防没之后银绥割弃以来假朝廷威灵聚中原禄赐畧有河外役属小蕃徳明元昊乆相继袭贸易华戎捃剥财用拓地千余里积货数十年较之继迁势已相万其于妄作名器僣制车舆夸咤旃庐跳梁沙幕亦有日矣朝廷待以遐荒置而不问刍豢过饱猖蹶遽彰所宜诛夷以塞公议然而兵者凶器战者危事圣人不得已而用之自昔兵家皆欲先胜后战则举无遗策以继迁穷蹙比元昊富实势可知也以先朝累胜之士较当今闗东之兵勇怯可知也以兴国习战之帅方沿边未试之将工拙可知也继迁逃伏平夏元昊窟穴河外地势可知也若分兵深入则军行三十里自赍粮糗则不能支久须载刍粟则难于援送师行贼境利于速战傥进则贼避其锋退则敌蹑其后昼设竒伏夜挠营栅师老粮少深可虞也若穷其巢穴须渡大河既无长舟巨舰则须浮囊挽绠苟贼列寨河上以逸待劳我师半渡左右夹攻未知何谋可以捍御臣以为不较主客之利不计攻守之便议追讨者是谓无策若缮完壁垒修利器械约束将佐控扼险隘但辄过于嵗月不豫计于胜负是今之常制也则虑体分势异众力不齐旷日持久军食难继事不先定则有后忧若威以文诰格以干羽胜决帷幄师行袵席必有成算繋于前筹此非臣之所及也臣今但有十防十事列上如左
　　一今之闗塞延安险阻秦州地逺易为控扼所最忧者泾原次则环庆泾原莫急于镇戎环庆莫急于庆州戎人狡猾必不肯舎平易而趣险阻此敌情之易料也古之用兵皆择其精锐先当矢石谓之握竒跳荡是为竒兵其次疲软则以守城壁近年之强弱兼用强为弱累战多无功又中国长技莫先强弩近年之防以他兵不能専用已长攻彼之短今若令泾原环庆两路各于土兵禁兵或弓箭手内择弓刀鎗槊手三二千副之泾原令髙继嵩张亢主之环庆令刘平赵振主之日夕训练常如冦至如有警急则令自泾原界望环庆路横絶边徼数百里间徃来交击互为首尾矢持满俟中而发一发万矢三得一中则十发之矢以殪三万余人羌戎氊毳不易支也仍乞立为强弩指挥特升兵额稍増月给以震军声以壮士心但恐贼界闻有此谋必不敢容易窥塞其偏裨将校道路堡塞并委刘平等临时选择处当此实制胜之大端也
　　二縁边熟戸号为藩篱除延州李金明胡继谔二族与贼世讐受国厚恩势必向汉自余熟戸如二族者十无一二羌戎之性贪利畏威若不结以恩信惮以威武而欲仓卒驱之御敌汉强则助汉贼盛则助贼必矣其敏珠尔等蕃族又纳质贼境居既首防战必倒戈元昊窥见此隙所以勾招打敌胁以锋镝诱以货财国家非不知其若此所宜速见良画深破贼计及早羁束以固藩篱此西陲之急务也臣前后累状陈啓未蒙开可伏乞采臣前奏下臣令勘防逐州部族首领量人马事力授以职名第给禄赐蕃官俸料至微所费不厚若控制有宜得其死力则为利至大或其间向汉不坚即令重纳有力量质子或有自恃凶强招抚不至者则令刘平等非时伺便以强弩屠其种落此策若行足以破贼计而张国威也军志云先人有夺人之心伏乞观此事机早赐裁定
　　三甘凉首领河西大族继迁赐爵之后徳明承袭以来仰恃国威呑噬畧尽囘鹘吐浑去朝廷地逺难収其効惟有吐蕃与贼世仇罝勒斯赍住总噶尔对贼巢穴辖戬来都锡据贼上防臣累奏乞诏罝勒斯赍进讨破贼之日许以西平之封授二子灵夏节制又乞遣使都锡抚存辖戬令父子和恊共力破贼未奉囘防窃虑议者以为元昊既破地入吐蕃则罝勒斯赍势大复生一敌此议乃计之不熟者也平夏逆党习于刼掠吐蕃虽众兵技不敌但欲使且牵贼势必未能尽平狡穴若此际不収实效而徇空言非国家之利也伏乞采臣前奏早赐指挥先朝博啰齐充灵州西面都巡检使尚欲蛮夷相攻遥制迁贼况罝勒斯赍向化父子受官不于此时遂其忠愤差之毫厘深可惜也若前议得行必恐昊贼未敢轻离巢窟伏乞圣鉴深察此议【案宋史吐蕃传罝勒斯赍始居都锡城既居叶公城徙居总噶尔城后乂徙莽沁又徙居青达罝勒斯赍三妻乔氏生董戬其二妻皆李立遵女也生辖戬及玛克占觉立遵死李氏宠衰斥为尼置郭州锢其子辖戬玛克占觉结母党李巴全窃载其母奔总噶尔罝勒斯赍不能制玛克占觉因抚有其众辖戬居康古此防罝勒斯赍住总噶尔辖戬来都锡与史文不同未知孰是故附记之】四陜西四路兵甲不少但地有险易路有逺近寨栅有多少军分有勇怯易防处合减兵难守处当増兵兵之増减即须察其险易量其逺近计其城寨均其勇怯使各尽其宜朝廷去边陲逺但因逐路所乞差发士卒所以臣前后累奏乞均匀加兵今来伏防朝防许令那移驻泊尚虑边臣占恡甲兵鲜克公共方今西鄙唯泾原环庆最须备御其两路犬牙相入烽相望分之则势孤并之则势大物理之常也欲乞刘平罢鄜延安抚兼泾原总管所贵表里相助首尾相应张大军势壮励士心亦防边之最要害也
　　五设使元昊谋犯边境量其事势岂能四路俱来必是择一平易路分并兵冲突其余边界即分三二千骑徃来出没牵制我师此贼计之可前料者也今来沿边兵马总而计之数亦不少若各守路分则不足互相策应则最近者虽奉朝防许令互相照应窃恐缓急边臣执守文义不肯分兵相援欲乞朝廷详酌特降指挥有贼马犯边令四路互相闗报分兵策应鄜延可以策环庆秦陇可以策泾原若此则沿边势合军声大振是计傥行固足以预制狂贼也
　　六元昊旅拒以来陜西加兵所费粮饷不少尚頼累年关辅大稔易为计置今夏稍旱二麦薄熟粟豆苖晩秋成未克设使元昊复称臣纳欵沿边亦未敢班师若宿兵塞上边稼不丰持久之谋未知安在所以臣前奏乞令陜西诸州各招置神虎保防等军各一两指挥令逐州训练精熟却乞那移闗东兵马归囘有警急则令逐州量留士卒外并勾赴边臣一则闗中土兵劲悍耐于驰骋二则减省沿边刍粟三则可为悠久之计
　　七关右沿边旧俗轻悍喜为冦盗山林深阻难为捜捕加以近边蕃戸以藏盗为业若敌骑犯边人情恐动或飞挽稍频丁夫逃溃互相扇摇聚而为盗闗中官司不可不预为之计也咸平中陜西转运司曽抄防保毅军六万八千余人防城备边今来西陲安静多年若遽行此法则恐人戸惊扰别生冦剧前奏乞添置弓手三两倍及乞置壮丁猎戸缓急可以防守城壁把截要害却那得正兵出入野战此实今之寓令也朝廷检详前奏早赐行下付臣当司差官添置贼平日即却罢遣一则不费供馈坐获其用二则不动羣情易为办集比防保毅军及抄弓箭手利害相万也
　　八沿边小寨多是曹玮建置常时御备讐寨防遏逋逃似有小利羌戎入冦则难于处当分兵固守则州郡势危守御不定则所蓄刍粟翻为冦粮又逺近传闻亦是亡一城寨滋益贼气且损军声欲乞宣防沿边总管司勘防小寨有兵少粮多不闗要害先支沿边巡检等军马就食尽粮草所有小寨逐月廪给却令就大寨旋请如有大叚警急势必难敌则令并小寨士卒入大寨把隘相杀一则免资冦盗二则并得兵力于要冲之处以御奔冲
　　九方今备边之计最宜积谷故赵充国云籴三万斛谷羌人不敢动矣况闗辅税租有限嵗时丰俭难常若卒调兵食急赋横敛则秦民轻悍咨怨易兴此不可不预计也近者有诏入粟拜爵须是巨富之民方能佐县官之急欲望朝廷诏闗中州县有犯过误连累之罪情愿收赎者许令召保于沿边诸郡入粟赎罪每铜一斤准粟五斗良民救患何止乐输谅不逾年塞下之粟必稍充羡寛宥过误全民肤体足以上副陛下至仁之徳又虑议者以为国家全盛之际不当货刑示弱此议亦思之未切也且爵者名器尚许拜授若寛刑赦过得粟便民比之拜爵此为优矣
　　十教习劲弩指挥招置土兵添差弓手各有次序即乞委任当司差官拣选沿边冗兵于近里州军及减骑军囘闗东仍省沿边闲冗吏员古者将帅授命本朝皆假之威权许以便宜使得尽力今来朝廷傥采所陈则乞特依古制借以衔勒令竭疲驽仍乞指挥诸路总管司臣僚今后每事遵禀安抚司指挥不得怯懦自谋妄説事理开奏上惑朝听如有冦贼奔冲并须出兵守险持重伺便痛行杀戮不得披城玩冦放过贼马令入他处如违以军法处分如此令行下则边防畏懦之臣预谋战鬬不敢只作守城自全之计
　　右谨具如前伏以国家富有四海重熈累洽物力全盛忠贤间出昔魏有一叚干木晋人不敢窥西河江左有一谢安苻坚丧百万之众以此计之蠢尔羌戎岂敢轻犯边境但元昊资性凶忍轻背国恩鬼得而诛灭亡可待未授首间朝廷之议不得不过为备御然贼境最多奸人尽知縁边虚实料其逆党聚谋必须潜闚间隙方敢作过若国家处置得宜任人不杂使陜西内外城邑战守有备元昊岂敢容易轻离巢穴自取败亡况闗塞防秋古今常事传云无恃冦之不至恃吾有以待之此言诚得守边之要也顷继迁亡没徳明尚防族中亲属强梁者众徳明甚惧仓惶送款当时有司不能裂河南之地封拓跋诸亲令其势分间起自相残贼而乃并锡真命爱一孽童数十年间禄赐豢养资冦粮者多矣至今义士为之叹惋是知此际岩廊裁处不可不深图逺算也臣素业刀笔不谙军旅昨防推择付以西事虽继陈方畧多以迂阔不合廷议进退维谷忧骇可知岂谓天慈更容访逮拜恩沥恳敢不自竭其所陈十事实臣在职见闻夙夜惟忖心虑所及咸罄于是伏乞圣慈下两府裁酌如稍近于理即乞特赐详择施行敢不防奉徳音渐图逺迹然而成大益者忌小害获逺利者无近効方今许国者多言事者众或不周知利害别议建明事未成间遽有更改则边臣之计惑矣此则须頼陛下倍赐主张左右大臣専主斯议自古内外相维则有成绩羊祐杜预非张华主之则不能平吴石雄刘沔非李徳裕主之则不能平上党布在方策较然可知若臣所陈庸昧不逺前谈徒烦聪聴无足采録即乞早选能吏代臣经畧西事别询竒画免误公朝矧将者三军司命国家安危之主不可一日轻付常才忽于大计若西陲失备则他冦相因伏乞朝廷深赐哀察干冒宸严臣无任祈天沥恳激切之至谨録状陈乞以闻伏勅防
　　募土兵奏【附】
　　陜西防秋之敝无甚东兵不惯登陟不耐寒暑骄懦相习廪给至厚土兵便习各防乡土山川道路彼皆素知嵗省刍粮钜万且收聚小民免饥饿为盗代兵东归以卫京师万世利也偕欲以寡击众殆虚言也【按宋史竦所上十事当时颇采用之其募土人为兵令下而杨偕奏言西兵比继迁时十增七八县官困于供亿今州复益一二千人则嵗费不赀若训习士卒使之精鋭选任将帅求之方畧自然以寡击众以一当百矣竦云土兵训练可代东兵此虚言也自徳明纳欵以来东兵犹不可代况今日乎朝廷下竦议竦奏云云偕复奏云自古将帅深入殊庭霍去病止将轻骑八百直弃大将军数百里赴利斩捕过当又将万骑逾乌盭讨遫濮渉狐奴厯五王国过马支山千有余里合兵鏖臯兰下杀楼兰王虏侯王执昆邪王子收休屠祭天金人赵充国亦以万骑破先零李靖以三千骑破突厥又以精骑一万至隂山斩首千余级俘男女十余万擒颉利以献自汉以来用少击众不可胜数竦在泾原守城垒据险阻来则御之去则释之不闻出师也竦惧战或败衂托以兵少为辞尔竦言上兵各防乡土自古有九地士卒近家谓之散地言其易离散也第以近事言之閤门只王文恩出师败北而土兵皆窜走惟东兵仅二百人杀敌甚众以此知兵之强弱不繋东西在将有谋与无谋尔今边郡参用东兵土兵若尽罢东兵亦非计也古人有言非陇西之民有勇怯乃将吏之制巧拙异也今防边东兵人月受米七斗五升土兵二石五斗而竦乃言东兵廪给至厚又不知之甚也竦又言募土兵训练以代东兵且土兵数万须募足训练虽二三嵗未得成效兵精犹恐奔北岂有骤加训练而能取胜哉竦议遂屈今竦奏全文已逸惟本传存其大畧谨附録于此以补其阙云】






　　文庄集巻十四
　　钦定四库全书
　　文荘集巻十五　　　　　　宋　夏竦　撰奏议
　　择牧守奏
　　伏以今之牧守当古诸侯权有生杀祀有社稷其人存则王泽下流天时无害庶官各守其序四民不迁其业其职废则旱蝗肆孽疮痏徧野政出于吏胥狱成于赇赂故国之股肱莫先其任汉宣有言曰与我共治者其惟良二千石乎国家之制贵尚州牧在显忠遂良于斯为盛而求贤审官或未纯一颇有因縁久次出分符竹结托贵要遂领藩条或得用于虐刑或成名于厨传以是奉法各异为政差殊强者失于猛寛者失于纵谨者失于凝滞敢者失于造次和者弊于党狠者弊于戾或贪而有能亷而无材明于法令拙于化育喜于慈惠疎于防戒虽材不求备难以适中而任官惟贤固宜慎选然则罪莫大于贪暴愚莫甚于闇懦去此而徃其失可追伏愿陛下委任台司议新其职明考课之令重刺举之权自非该通学术熟习政事者不得除授仍嵗诏尚书省上其殿最明示赏罚若为治有状则即郡进爵但其善化不渝何必三年而代无使人疲于迎送官弊于数易惟陛下念之夫隆守文之业增太平之基不在斯人谁塞其责
　　择令佐奏
　　伏以国家安危夲乎苍生苍生治乱繋乎宰字之官于民甚亲古者子男之国今为令佐之任故汉诏郎官出宰百里百里之任非材不居国家之制若何轻之春秋之义用贤治不肖用贵治贱方今令佐弊居丛脞或医师画工之诉贫窭或京百司吏之论久次贵游子弟之序资防京朝职官之遭削夺者皆得调授州县之间吏道益杂率多不善文法罕谙政事下有妻孥以牵其心上无清华以诱其望乐于因循甘于赇赂皆曰过且罚不失为同类罪且弃不失为豪民以是而观非用贤治不肖者也况州县之仪苦于庸贱稽首阶墀厮役公府民之疾苦不能抗行州之蚕食不敢力御或牧守非材好自尊大轻视王之命臣不若已之仆御贤者忍耻懒图政事愚者狥财不顾轻辱以是而观非用贵治贱者也夫用不肖治不肖则政弊用贱治贱则民不服以水济水谁能食之呜呼县境相压令长比肩一清九浊尚为多贤比屋空虚百里疮痏伤天之和致时之灾不在斯人谁当其咎伏愿陛下轸念元元垂意令佐择其材能除其不肖贵其爵服去其庸贱合仲尼春秋之义流先王爱民之惠则太平之化可阶而至矣
　　去贪吏奏
　　伏以货赂不行之谓公朝脂膏不行之谓良吏公朝正则齐民悦良吏存则善政举故政以贿成传书其罪贪人败类诗刺其奸盖为政者忌贪贪则憎爱憎爱则舞文暴物无所不至故于宪法特峻其科拒其诛剥则泾渭莫分饵之币帛则钩共直铨选之司贪吏先而亷吏后鞫询之寺豪民直而贫民枉防府不絶于请求棘寺颇闻于市法幸居清要则市甲乙之科觊防超擢则买清白之举中官受命率访珍竒武士在官多谋聚敛牧守纳赂于珠金令佐受献于丝谷郡遇督察之官则疮痍累月邑经简稽之使则罢弊逾时或吏防其上朝输其货则夕沦受福暮违其求则辰起当咎富者倾资竭产以赴其急贫者质妻鬻子以救其苦苍生虽痛诛求赃吏罕闻败露盖人惧仇雠事防证引旁无纠擿之吏上多容匿之徒君子忍耻而不言有位制奸而寡术伏愿陛下寛直言之罪嫉幸民之内择宪台之吏专察百司外选刚正之官分按天下探聼民声稽验政迹无状者投畀荒裔坐赃者禁锢终身庶当仁义之朝皆励亷平之节
　　厚文德奏
　　伏以文乃国章国寳文体观盛衰鍳兴亡察奢俭考爱恶莫近乎文唐虞之典辞大意明益禹之谟气直体壮太康失邦五子之歌悲且怒太甲不明伊尹之书戒而谅周德盛而闗雎乐王道衰而黍离怨秦风旧而车邻大唐德遗而蟋蟀俭説辞伪而战国乱仙诗邪而秦室壊汉德寛大文比三代义本六经而旁引灾异岂杂覇之道见于文乎哀平之衰防纬乱典迁洛之后其弊风流但著述之文气尚清壮魏晋以降文采胜质江左之风虗澹为工裴子野刘勰之讥谅不诬矣李唐氏作缉熈礼乐多士盈庭辞有雅气迨其叔世旋亦轻靡五代乱离诸侯僣窃辞体巽懦防于坠地国家骏命攸隆王道驯致材为世生文德宏壮四代而下无或比崇而近嵗学徒相尚浮浅不思经史之大义但习雕虫之小技深心尽草木逺志极风云华者近于俳优质者防于鄙俚尚声律而忽规箴重俪偶而忘训义况陛下睿谋如天圣政淳素若何逢掖之生乃循流荡之伏愿朝廷进用醇儒激励浮俗考试之制推先防问非五经不得以对非常道不得以言但以义理为尚不以声韵为限则学无滥进人知向方不数年间文必大变跨东周郁郁之美抑西汉焕乎之盛惟帝念之其道非逺
　　议贡举奏
　　伏以隋设进士之科唐氏特隆其选嵗登榜帖不过三十贤俊之噐将相之具在其中谅不虚语然主司慎选于囬挠豪右角逐之衢是非锋起之塲进孤寒则道直而有悔私权贵则道枉而无咎贡举之间因循滋国家大设场屋旁求髦俊虽捜贤之礼博于虞夏而登科之士冗于隋唐滥者或辈进材者或旅退荐书未逹于冕旒驰声已满于涂路求夫厥由其弊斯在始则天下州郡荐送冗杂祝谒已先秋赋里选何有至公择官一郡选贤数县铮铮佼佼推为翘楚故大藩动盈百数支郡不逺百里一贤无乃多矣次则省试有司优容过当或以三应五上华颠鲐背尝对扬金殿授荐边城皆防姑息取预科级明试之道无乃逺乎若万方上计扄键贡闼衣冠鳞萃而万数巻轴山积而亿计良楛相杂精粗交半铨品之官不逾五员考试之限不越三旬虽周孔无以施其鍳荀孟无以展其材况主司不一好尚差殊学古者注意于防论修辞者宅心于诗赋简畧者鄙其闳衍绮丽者轻其质直鍳裁既纷品题乃惑缁素无常色金土无定价燕雀遇便风则髙翔千仭蛟龙无尺水则困于泥涂故工拙之状多乖外望致躁竞之士腾口谤议为朝廷计者莫若改立制度颁下郡国自今本道举人各于都防取觧专委输运之使慎择秋赋之官选采良士上名礼部朝廷于是选官十员立限一季先则品题所业次乃详考呈试不得以场籍年齿御试逺人妄分条目滥居等级但诗赋防论俱善为上等诗赋优而防论劣防论优而诗赋劣者为中等自余不逮皆从驳放择材而升不限其数奏名之日则榜列程试合格者自省门而右丹笔题注明下臧否标其警防之辞识其疣赘之语凡于巻末统论得失合送合落各令知悉如有不当并聼言上是则主司无启幸之门薄徒有知过之心进人以礼
　　平筦奏
　　伏以齐桓彊主夏盟始议盐铁汉武外事夷狄乃兴筦魏晋周隋沿革非一唐氏因之兼增数贞元之际复行茶税山海之饶尽于国矣夫天地之利与民共之藏财于民非欲尽取故曰民之不足君孰与足又曰百姓足矣君孰与不足盖君以民为心民以君为体未有心劳而体逸支瘠而身壮者也国家富有徴税充牣府藏虽君王之心务推寛大而聚敛之臣竞为苛细刻取羡余不知纪极至于海滨之民食无盐滋山居之人饮无茶味若有负贩必与吏共是网宻于平民而法寛于奸猾酤之制近年尤急或增见在之课或追已亡之额或明下诏条公相刬夺所入至微而争端锋起州县之狱自此滋丰窃为陛下惜之夫筦不可废可以平其法法不必急急则民望于上亦不必缓缓则利归于下在任亷平之官使喻朝廷之意削除冗制务存大体上不虚国下不迫民则政在其中矣孟子曰文王之囿七十里人以为小盖与民共之也夫以利共之以道取之以禁防之以籍正之徧行而不尽虽禁山锢海而民不为怨矣
　　抑僊释奏
　　臣闻舜禹商周之有天下文以经邦国武以戡祸乱政以齐民教以导俗故家给人足元元丰厚汉氏陵迟鱼目入珠树黄老之谈导浮屠之源嵗月滋深枝寖茂萧梁之佞象教勃兴李唐之谲真风益广招藏防隋蠧耗衣食诞诳吾民十室而九虽间有钜儒输诚献谏深根固蒂无以防去国家经启古义深抑流弊狭度人之制峻修崇之禁九州穆若有识交庆而大藩尚逾千人小郡犹登百軰访诸舆议其幸可知皆言京城寺观毎嵗颇得度人或暂考经业或但闻久次便受戒箓即登名籍四逺之徒防手之民皆担簦负币求度辇下诗云商邑翼翼四方之极又曰率土之滨莫非王臣岂有书轨混同宪章殊异又闻其徒豪右多聚货泉因诞降圣辰仰望王泽或徼幸命服或希觊宠号仲尼曰惟噐与名不可以假人忍使恩耀光被髠褐求之典籍甚为无谓伏愿陛下恭循典法锡命司存省度人之禁去紫衣之制庶令骄嫚之民罕趋浮惰之业圣朝善政自可遵行仁义何必恢崇释老而后教化式孚区区之言伏待裁择
　　总大纲奏
　　臣闻易曰尧舜垂衣裳而天下治语曰无为而治者其舜乎诗曰不识不知顺帝之则非谓端拱黄屋不亲庶政纳进熟之计受防成之福盖言圣人劳于求贤逸于得士左右前后股肱耳目皆任循良一人虚心以顺天下则可以无为矣夫天者君道也四时者臣道也君当清明以象天臣当生杀以象四时仲尼曰天何言哉四时行焉百物生焉古先明王靡不由此国家中外清谧朝廷肃雍陛下临视万防劳神日昃至有论报刑徒简稽卒伍皆抵轩陛实烦清问臣闻百官承式各有司存正则有赏滥则有罚但令恪守条章岂皆取必于上若陛下英睿圣神无得而量至于耳目视听固亦有限日出临朝表奏云集决其大纲奋以宸断犹不暇给况亲其委细劳勤圣躬臣窃恐违上事宗庙下抚亿兆之意愿陛下选任贤逹责成官事至于阅罪简卒之比自非国家大计理千政教者稍委之所贵庶政简务清符合太一宸体逸豫永享万夀是则尘露之微少禆万一
　　谨边防奏
　　臣闻防边扞冦其要有四逺候明约束谨闗梁慎间谍逺候则冦钞不至明约束则守御不怠谨闗梁则奸觇不行慎间谍则敌情可得不知候约束之道者不能无御敌之患不知闗梁间谍之事者不能有得敌之利善守边者令敌不知所攻掠奸不知所刺探敌动静之计进退之期山川之势法令之制知之而后制之譬如乗髙建瓴方今边邑使领循守规辙政无竒状以警冦心昼日喧呶唯诺昏夜传呼更漏暇则饮醊殽觞急则方陈甲马冦至则扄键城郭受围则坐食刍粟内无竒兵外无相援四野苍生任为鱼肉以此守边殆非良画诚宜选任枭雄列分逺镇坚甲精金匀于给授冦来勿纵敌去勿追仍任偏禆经畧边境相为肘腋互张声势数年之间深务完葺是则边民既安边用亦足矣
　　洪州请断祅巫奏
　　臣闻左道乱俗祅言惑众在昔之法皆杀无赦盖以奸臣逆节狂贼乱规多假鬼神揺动耳目汉之张角晋之孙恩偶失防闲遂至屯聚国家宜有严制以肃多方窃以当州东引七闽南控百粤编氓右鬼旧俗尚巫在汉栾巴已尝翦理爰从近嵗传习滋多假托禨祥愚弄黎庶勦絶性命规取货财皆于所居塑画魅魑陈列幡帜鸣击鼓角谓之神坛婴孺襁褓已令寄育字曰坛留坛保之类及其稍长则传习祅法驱为童民之有病则门施符术禁絶徃来斥逺至亲屏去便物家人营药则曰神不许服病者欲饭则云神未聼飱率令疫人死于饥渴洎至亡者服用又言余祟所凭人不敢留规以自入若幸而获免家之所资假神而言无求不可其间有孤子单族首面防妻或絶户以图财或害夫而纳妇浸滛既久习熟为常民被非辜了不为怪奉之愈谨信之益深从其言甚于典章畏其威重于官吏竒神异像图绘嵗增邪箓祅符传写日伙小则鸡豚致祀敛以还家大则歌舞聚人食其余胙婚葬出处动必求师刼盗鬬争行须作水蠧耗衣食惑里闾设欲扇揺不难连结在于典宪具有章条其如法未胜奸药弗瘳疾宜颁峻典以革祅风当州师巫一千九百余户臣已勒令改业归农及攻习鍼灸之脉所有首纳祅妄神像符箓神衫神杖魂巾魂防钟角刀笏沙罗等一万一千余事已令焚毁及纳官讫伏乞朝廷严赐条约所冀屏除巨害保宥羣生杜渐防萌少禆万一
　　文庄集巻十五
　　钦定四库全书
　　文荘集巻十六　　　　　　宋　夏竦　撰上书
　　上章圣皇帝乞应制举书
　　景徳二年十一月将仕郎守润州丹阳县主簿臣夏竦谨斋戒昧死再拜上书崇文广武圣眀仁孝皇帝陛下伏以国家采汉唐故事恢复制科网罗贤俊镕范太平陛下圣政日跻广分条品崇二圣之丕绪冠百王之盛事万方文眀多士勇进嘉鱼有得贤之咏白驹无空谷之恋臣生逢圣眀防肄简谍久困寒贱不能自达去年秋荐名天府属邉障多故羽书蠭午陛下临遣宰臣折冲河朔先臣供传遽之职立矢石之地忘家狥国失身行阵陛下哀臣孤防任之州县鞅掌之暇服膺稽古欣睹眀诏遽释忧虑何则陛下广文武之科而兴文武之治夫铅椠方策文之器也辞藻辩博文之用也御器以道则仁义忠信无所不至矣御用以变则刑政教化无所不逹矣步骑金革武之器也敢毅勇防武之用也御器以道则竒正威恵无所不逮矣御用以变则盈虚纡直无所不计矣盖古者爱其道而今也爱其器古者观其变而今也观其用故文武之材比及于古者可多得若能临器而知道临用而知变精儒墨者兼之以韬畧善攻取者賛之以学术则将相之材去此焉往愿陛下详而察之若陛下必择狂夫之言思纳愚者之虑垂旒下拱渴待忠谠则臣愿以贤良方正能直言极諌科召赴眀试则贤良之科斯为具体夫贤者智之苑囿良者徳之蹊径方者慎履名教正者斥逺邪佞直言足以陈时极諌足以敷谠议时既陈则眀于体用谠议既敷则造于教化眀体用者岂昧于六建达教化者岂微于七徳故臣之区区尽在于此惟陛下【原本缺二字】所志辨而眀之裁而择之若陛下以枕石潄流为逹则臣世居市井若陛下以金榜丹桂为材则臣未忝科第若陛下以鸠杖骀背为徳则臣始逾弱冠若陛下以荷戈控为勇则臣生本绵弱若陛下令臣待诏公车条问急政对扬紫宸指陈时事犹可与汉唐诸儒方辔并驱而校其先后矣伏愿陛下念忠臣之后寛万死之责召诣阙下令毕其辞退就鼎镬死且无恨干忤圣听臣无任待罪战汗惶惧之至臣某稽颡顿首死罪死罪
　　状
　　降圣节进奉状
　　伏以真防降鍳诞启于僊源令节凝祥茂宣于帝祉臣谬尘枢近叨奉恩荣庆东戸之期久披于丹质祝南山之夀幸及于嘉辰载惟缕带之防愿续乾坤之徳
　　进瑞稻图状
　　伏以嘉蔬吐秀黔首告祥初擢一茎异刘钦之界内乍分三穂疑蔡茂之梦中既介祉于清流爰考灵于瑞牒此盖尊位皇帝陛下四方无事万国可封嘉雨霈乎仁恩阳春流乎恵泽河洛图书而并至元符黄瑞以偕臻将让徳于岱宗致耀祥于嘉谷足使维扬昔日追媿稆生南海遐方遥惭九熟未让竒于頴麦讵贻诮于两岐掩周祖之维穈陋汉宣之灵稷臣叨提郡印获覩国祺既当列状以升闻敢不奉图而称献天孙助祭愿陪百里之禾清庙荐新敢继神仓之谷
　　再进瑞稻图状
　　伏以一茎三穂已告灵休逾月再生益符馨烈祥经阙载鸿策靡闻陋唐侯异畆之祥冠周室盈车之瑞此盖尊位皇帝陛下仪三五之景铄宪八九之眀光当时龙半汉以爰飞致嘉谷葳蕤而荐秀臣敢不重图瑞頴再贡丹墀愿随缩酒之茅广备泥涂之礼
　　谢宣召入院状
　　右臣今月某日翰林待诏某至臣所居奉宣圣旨召臣入院充学士者使轩倐降恭被于褒言宸泽旁流擢升于内禁循涯失措荷宠若惊伏念臣本乏异能仰逢昌运先皇帝初临轩陛首赐科名遂结绶于仕途俄滥巾于显次本西垣更直叨预于司言内阁参荣弥慙于备问自尔践更中外迁贸星霜出则分铜竹之符乏龚黄优异之绩入则防龙鳯之馆非严乐待从之才去嵗以式罢藩条归朝法坐改画省贰卿之列附神臯内史之权辇毂宻清盖仰遵于圣训条纲眀具实动禀于朝经仅免旷官敢期进秩遽推恩于中防俾厠职于内庭矧玉府之近扄拟金鳌之真境论思为重或接于睿谋演润攸施式严于宻命岂期孱昧可称甄陞此盖伏遇皇帝陛下上智烛幽纯仁求旧以臣一门遭遇荷异宠于累朝念臣孤迹践扬歴清涂于二纪特垂纶渥擢寘禁林谨当仰副文眀防脩职业虽已临于暮齿亦勉励于才奉四境之文谨裁于书诏循三辅之政用肃于都畿报国是图捐躯斯在
　　谢赐御书诗状
　　右臣今月二十四日宣和门御阁防恩面赐臣御书侍宴诗一首者宸极凝晖方参于进牍奎躔分曜猥奉于匪颁蹈跃相趋庆荣交及伏惟皇帝陛下文眀继志刚徤承天畅谟训于七经精字书于八体毎罢华光之讲即抽路扈之毫载挥鱼网之牋屡竭金壶之墨翻回鸾鹊盈溢缣缃言念侍臣曲记龙潜之旧特推恩赉俾瞻鹤企之踪但传世以宝藏固无阶而报塞欢呼感抃倍万常钧
　　谢赐马状
　　右臣今月某日右侍禁张永徳到府伏防圣慈赐臣细马二匹者战功未立蕃锡载加乗拜靡胜荣惧交集伏念臣本防凑畧误委半符闗陇宿师赋发滋广河湟伐叛诛纳尚防怅无毫髪之勤稍増营坞之气不图使驿辍赐乗黄事异仲都之能礼厚仪和之赉军容増壮幕府相趋此盖伏遇皇帝陛下俯念旧臣久居邉将安戍役曲示眷懐天廐分颁既误及劳之典具装是饬誓先尽敌之行冀效铢分仰醻赏劝
　　乞脩南京大内状
　　右臣伏覩大中祥符七年二月一日赦勅节文应天府升为南京正殿以归徳为名臣到职后躬诣大内谨视筦籥其正南内门上有先朝题其榜曰重熈颁庆之门楼皆损动其下只是依旧双门未变列郡之制虽有两闗雉堞又无朶楼内城之中并无归徳之殿但是頺垣茂草内有真宗皇帝御制御书南京颁驻跸诗碑石一片小屋遮蔽未曽建立其东北隅小亭子一座内有先皇御制御书驻跸诗四首粉版门牖不严尘埃所闇臣职在居守理合奏陈者伏以商丘仰当大火宝势形胜佳气郁葱艺祖肇基之邦圣朝根本之地发祥荐祉应天顺人由七十里而兴天乙是资于景亳累三十世之王文昌始大于岐周用建名都实陪上国与中天而对峙企洛宅以相望至官局廨居咸从改革而乃阙廷宫掖悉未缮修汉启南阳之都唐重北门之馆并资壮丽以示威神况茂陵之余烈方宣真庙之鸣銮未逺必欲仰模太紫上宪觜陬备九寝之仪敞千门之式虑烦力役或费财征臣今乞依先朝勅旨只创归徳一殿安驻跸诗版又以宫室之仪门闑为重犹取诸侯之制未成王者之都欲乞于南端辟正门三阖东西増朶楼二座所贵庀工至鲜不日可成仍乞选差八作司臣寮将带工匠到此计度却于东京木场事造材植系栰浮汴赴当京修盖伏望圣慈特赐开可所贵宫阙之度稍合于彝章祖始之基益隆于景命有光鸿祚永贲皇圗
　　王相公谢赐手诏状
　　右臣伏以鳯蕴灵文方承于睿览芝函宻诏曲喻于慈衷祗诵巳还兢荣并集伏念臣素防材识窃慕希夷猥奉纶言总讐金格尝以三清真境宫室殊名六洞僊游羽仪异品虽沿波而糅见尽物本以兼该因宝藏之纵观有琼编之斯在咸区分于部类可悉数于名称紫府绛台临文而备见云裳藻卫伸纸以咸窥爰奏御于穆清用仰资于钦奉伏遇皇帝陛下祗膺道荫昭事真源遽班温雅之辞俯示褒优之意荜门辉耀永誓于宝藏蘂简研覃更期于率励荷照临之莫报积感惧以増深
　　牋
　　正旦贺皇太子牋
　　某叩头言伏以缇管发春清台启厯举椒觞而第颂爰表着仪徇路铎以宣风甫新元朔恭惟皇太子殿下眀诚渊塞粹性昭融趋帝室以问安隆天枝而继体闱门讲学茂胄席之温文秘箓储休荷太霄之顾諟珍图大定景贶日跻式膺献嵗之祥永固重离之祚某肃将眀命逺托倅车效秋实以无阶望日围而尚逺无任抃跃欢呼之至限以守官不获称庆宫庭谨奉牋陈贺以闻某以欢以抃叩头叩头谨牋
　　启
　　谢生辰礼物启
　　伏以函钟纪律当炎景之宣威大昴储精属钜贤之命世伏惟某官嘉猷济俗懿业代工渭水凝祥蚤协佐姬之兆嵩髙发咏爰逢生甫之辰顾禆賛以非勤唯颂延而増恳有少防礼具如列牋
　　五月旦启
　　伏以气正南讹日纒东井当沐兰于楚俗仍聚药于周官伏惟某官任重麾旄功昭彛鼎逹宏规于义府耸谅节于宗藩履此令辰倍増休祉岂期台念先示钧函感佩之私不任下恳
　　六月旦启
　　伏以格长嬴气当溽暑雨濯枝而泛洒萤化草以流辉伏惟某官金石存诚箕裘济美荷封崇之茂宠宣保鄣之殊勲履此令辰倍増嘉佑特承睿奨先示诲函感荷所深不任下恳
　　七月旦启
　　伏以西颢司辰素商纪节湛清曦于鹑陆泣瑞露于僊盘伏惟某官寄重藩宣诚坚翊戴着抚封之令望扬分阃之英风履此佳辰别迎殊渥岂期台念先示钧函感愧所深伏増下恳
　　中书回夏州七月旦启
　　伏以金方戒序夷则纪辰起越桂之凄风腾楚兰之文露伏惟大王忠规夙茂亮节允孚早膺祚土之封克奉誓河之宠履兹令朔倍纳清休岂谓钧慈先贻台翰感铭之至但切下情
　　八月旦启二首
</div>
    <div class="pagination">
<a href="文庄集_page8.html">上一页</a><span>...</span><a href="文庄集_page4.html">4</a><a href="文庄集_page5.html">5</a><a href="文庄集_page6.html">6</a><a href="文庄集_page7.html">7</a><a href="文庄集_page8.html">8</a><span class="current-page">9</span><a href="文庄集_page10.html">10</a><a href="文庄集_page11.html">11</a><a href="文庄集_page12.html">12</a><a href="文庄集_page13.html">13</a><a href="文庄集_page14.html">14</a><span>...</span><a href="文庄集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
