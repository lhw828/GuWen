<!DOCTYPE html>
<html>
 <head>
  <meta charset="utf-8"/>
  <title>
   念庵文集 - 第 9 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   念庵文集 - 第 9 页/共 28 页
  </h1>
  <div class="content">
   念庵文集巻十
　　钦定四库全书
　　念庵文集巻十一
　　明　罗洪先　撰
　　序
　　困辨録序
　　双江先生系诏狱经年而后释方其系也身不离椄槢视不逾垣户块然独居羣圣诸子之言涉于目者不虑而得防之于身动则有信慨曰嗟乎不履斯境疑安得尽忘乎于是着録曰困辨以明寂感之故归质之友人友人或然或否或曰阳明子所谓良知不类往歳癸夘洪先与洛村黄君闻先生言必主于寂心亦疑之后四年丁未而先生逮送之境上含涕与诀先生曰嘻吾自胜之无苦君辈也其容翛然其气夷然其心渊然而素自是乃益知先生遂为辨曰先生于师传如何吾未之知请言吾所试昔者闻良知之学恱之以为是非之心人皆有之吾惟即所感以求其自然之则其亦庶乎有据矣已而察之孰感以为心即不免于为感所役吾之心无时可息则于是非者亦将有时而淆也又尝凝精而待之以虚无计其为感与否也吾之心暂息矣而是非之则斯亦不可得而欺因自省曰昔之役役者其逐于己发而今之息者其近于未发矣乎盖自良知言之无分于发与未发也自知之所以能良言之则固有未发者以主之于中而或至于不良乃其发而不知返也吾于暂息且有所试矣而况有为之主者耶夫至动莫如心圣人犹且危之苟无所主随感而发譬之御马衔勒去手求斯须驰骤之中度岂可得哉道心之言防性心之言定无欲之言静致虚之言立本未发之言寂一也而何疑于先生先生闻之曰斯言知我哉録有之良知者未发之中寂然天公之本体固吾师所传也问之友人或然或否洪先曰吾学也困辨弗明弗可以措叙而梓之质之于知言者
　　困辨録后序
　　余读双江聂君困辨録始而洒然无所疑已而恍然有所防久而津津然不能舍于是附以已见梓之以传而或者谓曰言何易也自阳明先生为良知之说天下议之为禅哓哓然至于今未已也夫良知合寂感内外而言之者也议者犹曰此遗物也厌事理之讨论者也今而曰吾内守者寂也其感于外者皆非吾之所能与其不滋为可异欤夫分寂感者二其心者也分内外者析其形者也心譬则形之目者也目不能不发而为视视不能不发而为万物离物以为视离视以为目其果有可指乎吾惧哓哓然于聂君者又未已也余应之曰言果未可齐也昔者孔子不云乎曰吾道一以贯之当是时未能以其一者示之人也而曽子乃曰是忠恕也今之言与忠恕者同耶异耶彼以得之心者应之而世儒之言从而分曰孰为一之体孰为一之用而后忠恕者始明呜呼使曽子若然其尚能闻言而唯乎夫聂君亦各以其得之心者为言固未暇为良知释也子以心譬目有问于子曰寂感于目奚譬必曰视者感也物之不留者寂也无有分也呜呼似矣而未尽也子谓目之所以能视而不容翳者何哉夫天地之化有生有息要之于穆者其本也良知之感有动有静要之致虚者其本也本不虚则知不能良知其发也其未发则良也事物者其应理者其则也应而不失其则惟致虚者能之故致虚者乃所以致知也知尽其天然之则于事事物物而理穷理穷则性尽命至而奚有于内外虽然知所先后而后近道此学之序也故无乐乎其専内也所以求豫于外者非是则无以先也无乐乎其守寂也所以求神其感者非是则无以先也彼禅固贼道也而其内之寂者固皆离事物以为言彼视所谓理者何啻于其目之也而岂患其相入哉故言有相徇而非也者乃其无与当之谓也言有相反而是也者乃其喻所指之谓也子徒畏人之哓哓矣而独不惧夫已之胶胶者乎今世言聪明才辨见闻强敏孰与聂君所谓表然才大夫也其持世儒之学以见先生反之也非师之也而卒俛首以聴今又尽知其故兢兢焉自守一言以触世之所讳其为逐声与块也夫且吾亦尝闻而哂之以其为亿也及逮而送之境无戚言怜色以乱其常盖未几而是録作其曰困辨是遇困而益辨非辨于困者也而余为之言者亦若辨焉何哉盖余困而后能知又信于未言故也
　　重刻一峯集序
　　天地有气义大和乘以代其运阳春赖以敛其成震而为雷霆激而为风颷惨而为霜霰起而为山岳奔而为湍澜其凝于物为坚金为完璞为后凋木其灵于人为刚严为果毅为直遂为无侧颇得之而诸欲亡言之而异端熄用之而羣奸屏四夷宁而不用则为万世法孟子曰我善养吾浩然之气先立乎其大者则小者不能夺也呜呼若吾罗文毅公其将庶几乎公名满天下童孺皆能道其行事至其所得虽学者不能尽识也死生之际大矣公家贫日中不能举火而对客谈学不倦得新衣遇道殣辄解以瘗而身无完裳今之言处贫贱者未必皆困于衣食者也困于衣食者少矣至于冻且馁者益加少矣公冻馁几于死亡而一无足以动其中他尚何有哉名位不能使之荣摈斥不能使之辱功能不能使之乐祸患不能使之忧言论不能使之惑意气不能使之改所谓浩然而刚大者性成然也非有事于勉强者也吾独怪夫学者之为言也或病其僻或疑其矫纚纚乎聼之非不和且平也语其平生虽丝发之防亦足以动心而变色而犹自以为知道岂非世教之虑哉洪先幼闻公于人辄有不获执鞭之叹且欲以身私淑之然止叹其难能耳固亦未知求所得也二三年来渐悔其谬于是再读所谓一峯集者不牵章句不涉蹊径不执意象不事雕镵慨乎其于辞沛乎其于气而皎乎其于先得之心出之言懦者惭鄙者惧然后乃知孟氏之学至公一明其言实天地义气之所发也而乌可视以空文为桂林张君思黙以进士来令永丰首考文献风厉诸生闻公之文有遗刻者请于双江聂君搜辑编次俾为全集以传遂因君索言于余呜呼公之所得不系集之有无与全否也有欲知吾之浩然者观于是集将不为濯热之清风苏蛰之迅霆也夫
　　诸儒理学要语序
　　古之学者无多言也各得其本心尔耳方其未得也必皆由悟以入所入之途虽有不同而其为力皆若有不容己者惟其不已于力而后所求者不阻于难惟其有待于悟而后所得者不假于外既得矣于其心已不能有所意必况欲执其所从入哉于心且然况于人之言哉譬之适国跬步者其不容己也自问途至国门虽有逺近之殊则皆所由入也居国中矣回视向之所问者犹不免于骛而闯焉则得与未得之辨也六经四子圣贤所以示人适国者也吾之资有难易力有勤怠故于择言亦因以殊惟夫用力者鲜而不究其所以难则既未有得矣乃或病其略而求益之呜呼果言之罪耶自有宋至于今诸儒之语六经四子者不啻六经四子之多也彼既未有得于六经四子矣求之诸儒而犹阻于难于是乃更病其繁而约取之呜呼果言之罪耶夫未跬步而谈登坂涉川穿林入箐之宜虽详略何补于道路六经四子所以未大明于世者非皆阻于难而未之有求矣乎如使其一日不能自安于心而奋然有不容己者焉则必求所以为用力之方欲求用力之方则必攷圣贤已试之法用其说而取足于自得则是终身诵之非畧也终日语之非详也盖吾得以为用力之方虽道听亦益矣况于六经四子乎如反之而不为吾用虽羲画亦赘矣况于六经四子乎甚矣夫人之身未出户而言则观国也方其言之不已合也则亦以为不容己而力争之不知所不容己者日吾遇而不自觉盖有大辨焉而不免于为言欺呜呼其必有待其人乎吾观泰和曽明卿所择诸儒理学要语自宋至近世凡十有五家意曰求于此者亦已足乎吾以为苟得其人自有择矣非其人不犹以为游谈乎夫游谈者不必其逺于事之谓也非吾之不容己者皆是也呜呼吾已不能自免于此而暇忧人乎明卿知吾必有正之者
　　谷平先生文集序
　　孔氏之传自濓洛闗闽诸大儒出而其说益详说之详其指不能以不异学者视诸大儒之说有如法家律例一字既不得轻有出入又必一一求合于异同之间以为按据否则人且以杜撰谯之于是自宋以来号为理学者无虑数十家其书至连数十百巻往往轇轕于理气之有无动静之存省转相驳难至于漫衍赘复顾益无以见圣人用意之防读之使人心烦而目斯亦孔氏之一厄也我朝理学始推薛胡其后乃归白沙此三家者其说异矣今其书并传而不废岂皆有自得耶谷平李先生抱浑朴之资负刚正之气早縁授经有感师训即能独立于童穉之后絶意于财利之媒习忘累嵗恍若得门其大要以求仁为的以闲邪为端以自作主宰不致纎亳之力为功以生生不息不与以已为体以心正而动自有分殊为用以脱然无系常如太虚为乐以遯世无闷不求人知为至其他一切支离纒绕饰驰骛之说曽不足以入于中而摇其聼盖不假朋友之助翼不杂佛老之绪余真可谓雄伟不常者矣已而见世之学者务髙虚而遗行实则益肫肫于隠脩嘿省而且以徒事讲论为切戒侍其侧者未至密契固莫知先生之为深也先生平生无习染之凿故其简静近于夙成无逆亿之懐故其知识全于质任而又益以精思深诣之勤固能直信乎已而无分于外视附和他人口吻依违似是自以为得者岂直不可同日语哉议者谓先生倦于诲人缓于从政疑有所诎此非然也昔横渠晩嵗勇撤臯比延平隤然有如野老不揣本而齐末谁则无疵必比而同之是参鲁柴愚固有歉于速肖而公绰之短于滕薛又安所取于成人也岂不悖哉洪先弱冠执业老益固陋无以光显旧闻惧就湮没乃与先生之子元生庚生手録遗集次第删订将以传之呜呼先生之学固不求知于人矣乃若详说而反之约可无求正于先生里讳官行附在末编盖诵诗读书必且尚论其世亦曰患不知人固孔氏家法也
　　重刻文山集序
　　吉安旧刻文山先生文集简帙厐杂篇句脱误嵗久漫漶几不可读中丞徳安何公吉阳来抚江右既出素所养者布之教令复表章列郡先哲以风厉士人防郡守浦江张公某始至即举属之张公手自编辑厘类剔讹出羡帑选良梓刻将半复致中丞之命于余俾序所以校刻之意尝观孟子论北宫黝孟施舍之养勇而有感焉彼其不挫与无惧者若诅盟而要结之终其身不可解也夫二子凭气者也犹有为之所者以主于中矧其进于是者耶余于是反覆先生之事取证其诗与书因得其平生之详而论之始先生弱冠及第忧归四年授京兆幕未上而边事起董奄力主和议首应诏数其罪乞斩之以安社稷且自罢免既改洪州复自罢寻用故事以馆职召进刑部郎而董奄复用即又上疏求罢自知瑞州转江西提刑为台臣论罢后兼学士为福建提刑即又连论罢如江西已而权学士院草制忤贾似道嗾台臣劾之罢其少监及除湖南运判又论罢之遂引钱若水例致仕去当是时年才三十七耳当其甫入朝着非有兵革艰大之委而国事他属又无台諌紏弼之权其言与否宜未有訾及者乃不能一日稍待何哉人之遭蹉跌者往往回顾而改步三已不愠古人难之今罢而仕仕而复罢经歴摧创至于六七志愈坚气愈烈曽一不以自悔此其中必有为之所者矣且自始进而遽早休当盛年而甘退处目为猖狂而不辞置之危地而不变彼非异人之情也亦曰为世道计吾之心未能已也与吾相持而不使其直遂者势也吾屈势而违心耶亦求以自尽耶故言宁不用不能容嘿以避权事宁无成不敢隠忍以阿世身宁终废不可苟且以趋时其必为此不为彼决絶审固于死生之间秋毫无所皇惑是先生之平生也余观其文辞矫乎如云鸿之出风尘泛乎如渚鸥之忘机械凛乎如匣剑之蕴锋芒至于陈告敷宣肝胆毕露旁引广喻曲尽事情则又沛乎如长江大河百折东下莫有当其腾迅者此岂一朝一夕之故偶得之者哉及其洒泣入卫捐家饷军流离颠顿出万死一生以图兴复力既不支犹以拘囚之余从容燕市收三百年养士之功迹愈久而声光不灭使天下后世晓然知有人臣之义莫不以为处死之难古今未若是烈者不知其屡罢而不悔诚有以为之也使幸而不值其变则处死者人必不闻不幸而闻于人人且叹其难矣或拟之凭气而莫能原其所以为心使先生平生所养卒不暴白于天下后世是尚为知论世矣乎夫不幸非人所常值也值其幸而能自尽则亦何至于屡罢夫惟不免于屡罢则知决絶审固于死生之间者乃所以豫为之所而非先生所愿亦明矣非所愿而必为之所知其不免而不为之动古之知所养者盖如此彼拟先生于凭气而徒自幸其值者其尚怃然于此否乎余生先生之乡想慕其平生设以身处而深有感于养气之说因序集而并着之呜呼使人人皆知所养不徒仰叹先生之难其于世道将必有赖二公风厉之意至是效矣
　　解学士文集序
　　始余游东山经三麓而后跻浮黎浮黎者东山之巅也据是返顾培塿层叠环以百数当是时第谓髙厚必资积累理固然耳后数年友人相期于衡百里而近望其髙与东山似即而仰攀百折萦纡穷日乃至祝融之峯自峯顶下视旁无倚附縁麓一谷横四十里盖拔坤维入汉纪特立而博敷诸山非其伦也又数年入匡庐其他不异东山独五老峭峙得衡一体于是悟曰物固有至钜者乎彼名岳者山之至钜不由积累而髙厚者也匡以五老亦得名岳譬之形貌两人戴立岂不矗然而不可为钜偏长拘行无以语圣贤之大亦犹是也夫圣贤至矣彼略毁誉轻利害视天下事无不可为而不可罔以世俗之见故卒应王佐而称豪杰若是者亦谓钜人春雨解公几之方髙皇挥斥英雄濯拭宇宙此何时也而公未弱冠天眷独隆成祖之初契符鱼水观其应制寓讽封事犯顔有郑公之正乳儿朝贵敝屣爵位有方朔之竒忤权蹈危投荒厉节有太白之迈保储忘身徙家戍边有柬之之烈是果积累得之否乎即使有歉于圣贤亦当不失为豪杰何则其才固自殊也世之知公者浅类以词翰赏之至论平生莫定题品伏闻仁庙尝曰人言解缙狂缙非狂士呜呼非日月之明哉公亦有言宁为有瑕玉莫作无瑕石斯固且自况矣公防祸既酷藁祔外氏某再过其下欷歔叹息不忍辄去防柱史遵化古松段君来按江省吊古采言檄县礼将刻其遗文以传公天才逸发援笔万言不事属稿而又经籍没故多散亡从孙桐缉録凡十巻求加诠次稍剔其伪不尽删繁亦以见公不屑屑尺寸间所谓不由积累一验也呜呼览者其辨人中之岳安在无徒髙卑之校哉
　　雪浪阁集序
　　余雅有山水之癖然病不能逺出每观图经杂志必考其幽隠以寓所好往往见名山大川多假僊翁羽客事张其竒秘甚则指嵓石泉窦诡异人所不经见者以神异之至吾圣贤之经画建置顾泯灭莫究窃尝疑焉岂长于遗世得以恣其穷探而然耶亦其心未能忘世故假神物以遂其济物度人意耶抑其致用之殊而人得以讹言相防耶夫既不能忘世而术不能逺致欲致其用而必假神物用殊于人而言从以讹是三者皆吾圣贤之所无则山川假以称竒秘者必于仙翁羽客而不敢加之于吾圣贤也亦宜矣夫既以相假矣至于沦没摧败而犹不泯其传岂亦以其去道近而致志専耶夫近道则不累于外而志専者乃凝于神为吾圣贤之道者顾杂而不精日骛焉而不知自返实既不足以相胜矣则其不容己于媿服羡慕而彼之相假者隂借以久传固势之所必至也章贡之水至吉水之境益衍以肆无有当其冲者及境之半为潭羣山夹水涯中流怪石多伏上下其状若相抗扼水壅至不得骤泄则愤怒郁号激为惊涛萦为急湍溅为飞沫两厓望之若刚风酿雪目沁心毛骨竦竪凛乎其不可久伫也东厓故为崇元观瞰水而翼然起者为雪浪阁登髙俯视势益髙水益竒而世传许旌阳试剑山石石迸裂乃入水斩蛟留剑于观而去其后吕纯阳尝题诗阁上墨皆透壁阁中所见既竒而其传闻又皆变幻可骇故凡达人髙士寓所好于此者真若投笔跃剑之势犹存而又或意其有神助之然者故其咏歌必皆极其形容以各致其媿服羡慕之意阁废至今数百载而咏歌者不休亦岂偶然之故哉道士欲重建阁而力不足乃増刻王元福所集咏歌以传夫沦没摧败而或一兴焉其盛而复衰盖亦所谓势也虽然岂徒在彼然哉安知其兴废不由此之盛衰也哉故因序其事也而言以验之
　　别李檀坡序
　　襄阳檀坡李君为吉水分教不及三年擢兰阳教谕以行李君为人敦谨心直而行慈诸生莫不相爱重今时常调官未三年不易擢而在校官为尤鲜诸生既骇其速惜其去而李君亦若有恋恋者兰阳开封于定陶东明接境实故梁宋故墟其人寛博习事李君往当有所遇固知不至久淹冝无以恋恋为也迩者发文水泛章江出彭蠡揽匡庐之翠问浔阳之酤窃聼故乡客语风谣舒写旅况然后溯赤壁登鹤楼含江遵汉逾沔望郢指岘山鹿门而慰离懐大抵皆少时观游览眺处而又倚舻张颿不出蓬窻顾盼越数千里岂不快哉虽然旬朔再逾暑谢凉生白露丹枫物立改蜩息响而鴈来賔未可计旦夕之速也别襄阳而北由唐泌舞许以赴兰阳固将戒车秣马载槖负糒假馆市飱风埃之惨翳庐井之聨涣触目拂耳有平日所未尝宵逝晨趋有壮年所不堪景既殊矣然限程画期不七八日即可达又无俟旬朔之淹也然则劳佚迟速之间其为短长更互错迕固有不兼得者耶夫人之为学能不惑于劳佚迟速之间则志専智明而业可精李君即试之身者以教兰阳其诸生宜无不聼聼则因之感悟而爱重者日众李君焉往不得也官职之劳佚迁擢之迟速晴雨遇吾前耳乌足计哉乌足计哉
　　流芳集序
　　余童时见先大夫闻司空舫斋李公讣泣下曰公志固未尽施而今乃若是耶对客述公行事甚悉余既不能记忆然大略知公刚正人也后侍大仆曾公言及正徳间流贼事则曰李公丈夫也当巡抚畿甸时刘六之党匿天津王指挥家公追捕甚急王指挥故钱宁腹心钱是时方以义子擅威柄闻王指挥告急欲嫁祸公公不为动已而擢公兵部侍郎隂以相中公觉之遂致仕去及余官京师司空蒋公论刘六初起时自山东败后潜归治垣屋将谋自脱蒋为巡按御史公与议招抚乃遣固安典史谕降刘六闻言罗拜典史令其姊自首乞命公连疏其事乞赦勿治不报防坝上贼刼团营军器太监张永疑为刘六发军围其家刘不得脱乃敌杀指挥及诸官军既解围与乡里恸哭别去遂刼掠州县自北直山东以南无不残破者余闻而识之防公子原道集公传记诸丈以来余细考之亦畧见此两事不甚备此两事虽细使当时公之疏行贼必可除使公不即擢去贼纵起亦可即扑灭不至流毒四方若是之惨余以是重有悲矣世之竞功能者拘目前常不知消患于未形往往以小利激大变至于权势怵迫即畏缩束手不一置问其视公志何如哉公之志即此两事可见大畧其施与未施何足为公悲独悲斯世不遇公耳先宜人出李氏往在京师逮事公淑人尝往来其家而先大夫素辱教于公公之行事颇尽知之其闻讣而感亦不徒以婚旧也公故吉水谷平西湖人今家芜湖余每从乡人询问其家知原道守官不媿于公敬叙所闻归之使人知集之所载者皆实可据且知在位者不必皆取合于世而后能立其不尽施于世者虽其既久固将有所继也
　　水厓集序
　　自圣人之道不明学者往往溺于神仙之说大要握固守气可以遗世而久视故贪生与废务者必趋之彼方守气其于向人出一语已为损漏矧肯与世酬应役役文字间哉惟吕纯阳白海琼则各多所著述然皆纵逸不范法度又出入变幻于怪异之事不过偶以自适而溺者传焉如以质于圣人之道同不同奚足辨也然闻其说而不动于心者甚鲜彼盖确乎有遗而此失所主吾尝即是以测人之浅深未有不验者也治间京师多传尹蓬头尹善絶粒每食辄又数升不畏寒暑或杂乞丐宿闾阎下人无异者而士大夫争邀致之不去顾时时假馆于水厓彭公公是时为南京刑部尹来必索食食已相对危坐间出幻术相调复试以隠语后公出守兖州尹涕泣别去于是人皆疑公得仙比为布政使去位无以为家年八十余气甚壮盛日饮水数碗人益疑之余往见公公好议论张髯傲视语琅琅终日不休公既卒读所遗诗文数百首皆据理道闗风俗其意欲追作者之轨度是岂有所溺者哉当公守官时侃侃持法律多忤人人遂以是尼之故其官止于方伯不大显而公于去就无少恡尹之恋恋盖知其中有所主而世之视公者真若羽化独立无复尘埃垢秽之迹然公固不以是自多也余独悲世之溺仙者其遗世反不若公而取材于世者其识公反不若尹余又以悲世之溺者固不在仙而仙之于世当亦恒悲其鲜所遇也夫以神仙之说人所易溺者犹且如此又况为圣人之道者耶余幸生公之乡而先大夫复在莫逆既得见公又得论次行事于墓石兹复集其诗文若干巻蔵之家因叙其所存且以悟人之疑者
　　续刻南岳志序
　　衡岳南方宗山也舜之巡也五载一至衡举望祀之典南方诸侯咸受命焉夫望祀诸山则诸山之神聚而享于衡其诸侯亦以受命毕至于是衡遂以宗宗衡所以宗舜也文中子曰五载数矣何居仪卫寡而征求少也是故仪卫征求圣人之政所必察如其不节虽圣人不可以至衡时变而文周之时巡疎于舜矣然诸侯之至者必有食邑以食邑共天子之事则其事不为患于民及其后也求金索车不胜其困于是包茅不入于楚而王者之迹熄矣秦汉封禅复汤沐之邑而衡以险逺乃独不与当是时也释老者出伺以神奸鼓其术以役民而又能竭已以终之故其居代明堂而恣専据其以儒得至者非覊旅之人则老而倦休者也彼覊旅者既无力以自振矣而倦休之心则又絶外而厌勤其能兼而有之乎夫问俗必之野登髙而赋大夫之事也舒抑郁局缩之懐而荡迷瞀烦寃之疾张弛其意而和柔其政者莫善于游观异时闻以职事至者县官具车徒道置食少亦不下数百十人是其势自不可久也以其至之难而复不得久其曕望不及者不已多乎夫上之不防王者之迹而下焉弃于采风之吏其次又多不遇于覊旅倦休之人则二氏之据而専焉宜也然民困矣今三氏者无从而绐役之故其居亦随以败然则衡之宗者果何欤余往读邑旧令彭君簮所为衡志心嘅慕焉后二十年而始至考问其志所载若观海日俯洞庭诸希竒事大抵出于骚人寓言无尽信者今令章君某续刻志文因邑人杨子续问序于余遂为论次自舜以下且附已见若此使至衡者或有取于余言则可以求圣人为政而得民所患其限于势者能不惑于寓言而原其所以为宗则衡犹诸山也亦何戚于未至哉
　　白潭诗集序
　　我朝孝庙时最称得人议者拟之庆歴之盛其人才力虽不同大要宁为肮以穷不欲以媕婀而进皎然出于清议之上若是者无不同也夫畏祸而恤其私此人之常情也捐其私以就所不欲虽刑赏之尚不为耻劝而往往甘心焉者岂独无丘垅之旧妻子之托哉且是时四方无兵革不测之事足以危其虑而感于心者然不忍以一食之暇遂其优游此又何也尝窃闻之朝廷以敢諌为贤而士大夫未尝以失言获谴优容成全之意过于惩创之威故感激报称之诚自出于职事之外其不夺于常情皆上之作养为之也自是之后终武宗之世十有六年以三数人维持其间晏然拱手而难不作呜呼得人之盛岂细故哉石首白潭刘公某登第于治末年自翰林庶吉士出为监察御史正徳初奄瑾当权恶其直而美其才百计罗之不至怒甚特坐巡按云南京师如云南必出荆州且以往者多恃险逺自肆取败自公承遣时时使人侦之求丝发隙不能得侦者既厌故露其迹以邀贿公坚不应卒为侦者所诬下诏狱数棰楚不死则令荷校日中旬余复不死久之乃得除名里居公是时年才二十四五京师呼刚梗人必曰汝小刘御史耶过而闻者不问可知其为公也公在孝庙时固未甚久然至于跌顿挫折而峻洁刚严日厉不挠非有赖于作养之素其能然乎又十余年而当今上即位海内更新向之尼公者既伏其辜还公于台公益感上知遇数数上封事已而出补福建按察佥事公曰可以休矣遂致仕去公前后在朝不逾三年虽当言路言出辄又见忤蓄其才力无所售尽于诗辞发之其为诗傲兀雄伟纵意所如未尝有拘检窘约之病其藻思奔逸不可驯伏犹捕龙蛇扼虎豹至于束手闲观乃益见其气有余也公年既盛而业不暂废嵗月所积多至不可收拾公壻王之诰来令吉水携其所刻草堂集者数百篇索余为叙余素喜谈孝庙时事悲公之不尽用然犹幸得见其才于诗也虽然诗之有无奚足病公有如公者止于为诗其亦有足观矣乎诗末系奏疏若干篇读者宜得之
　　夏朗刘氏重刻宗范序
　　刘文介公宗范十有九条原其先世所传防以宪副君之议而公折衷之其取义逺而于事为常其立辞严而于情为近盖公之致用于此亦槩见矣尝攷先生之时闾里之间出入负戴少长老幼咸有秩序不独士人明而易遵颛侗之民无敢逾犯此曷谓耶窃尝察之其道有三求之者恕习之者久而持之者至众故也夫先王之礼严矣然非强人以难能要皆即其情所甚欲者以为之节文其视以为严者自其荡而不检者言之也彼情在所甚欲矣固不患乎习之不安及其久也风行化流虽有强悍乖盭不胜见闻之众亦且顾视而反虑是先生之礼若将纲维而拘防之不知其所由起者有道也吾邑世家无虑数十其礼俗号近古则先夏朗刘氏刘氏胜冠者几二千人合祀于祠而推其有信义者为之长自争讼至于大故帖帖走聼断如见长令长令追逮之使榜掠之刑数十年不过其门异时余甚慕其所为常自撰家诫数十条以希冀万一无何而龉龃者纷至则益异之每向长令言当表其闾以风厉逺近乃今读宗范然后知公之为用而自慙其不逮矣公之宗范自防姻防养文学名检之教奉先之仪宴飨盈缩之节靡所不举而先之以善恶两言于意曰善者人情之所必好也恶者人情之所必恶也未有好而不有诸己恶之而加乎其身者也未有可好而福不臻见恶于人而祸不至者也呜呼独训刘氏已乎公孙潭等重梓以传请序于余惟余先曽受尚书于公至于今守其业相观而善勉其所未至余固不得辞又况道其所甚慕也
　　忠爱録序
　　吉水故俗尚节槩勤事功而耻干没故士之仕者生则人誉之没则人思之甚则特立祠以为之报若王教谕省之于济阳罗少保通之于居庸是也彼二公者捐生于艰险之间以维持纲常之变死与不死等尔故教谕以其忠而少保以其爱侍御王公臣之在河东所理者鹾政而纪其所行髙垣深堑数事而已其没也民亦祠之以忠爱名夫思患豫防为政之常而筑堰治城有司者嵗不絶举不闻其皆特祠今特于公何也臣子之忠非瞿瞿然奔走之谓也父母之爱非恤恤然顾复之谓也于其情焉耳当公如河东时举朝之人莫不荐之鹾政之壊可知也公劳来计画埀死不懈是其奉公守法以称任使苦心焦思以备凶菑必有言所不能宣力所不能逮人人得之于视聼之间而出于髙垣深堑之外者夫视听之于人也至审而入于人之视听者至神有醖酿而成之者有激昂而得之者二者皆不可以指目也成之于醖酿不容释矣则亦不得不即髙垣深堑之可指目者以寓其思而其人往矣于是特祠焉而又为之名岂偶然哉是故济阳之祠死位之情感之也居庸之祠捍卫之情感之也解池之祠勤事之情感之也夫衔命而行専署而居连鼎而食者孰不在公之位也而惟公之情则然彼诚根于性者厚而成于俗者至渐矣使其重内顾之懐忘饥溺之思习文具之辞而张蹇谔之业其掩取声称以猎显荣幸矣乌能肹蠁无穷耶吾以是知感应之不可诬而又以悲吾吉水之俗或有间于故而莫之捄也公没时幼子佑才三嵗既长集録制祠与纪述铭诔诸文存于家又二十余年诸孙年梓之以传年与兄防皆佑之子防举乡试令诸城以没而年至是始贡于礼部少时与予同师谷平李先生志业端谨将亦不辱其先乎因其请叙详特祠之故谆谆不已亦欲假是以切磋非特激昂吉水也
　　皇明吉安进士録序
　　昔人有言名不必魁魁不必名盖叹人品与科第不能尽相值也我朝开科一百七十九年吉安一郡举进士者七百有九十人可谓盛矣而名人亦往往出于其间有足为千百世之望者岂非国家养士之效轻重低昂之势不得不趋于此哉虽然谋略如罗文相业如杨文贞忠义如顔沛县其他政事文学不可枚举固又不尽以进士名也今进士所题姓名邑里官爵具在有视之而不知其人者此果何益于有无之数然此特言其无能而已其或集诟防秽使人羞与为伍欲殊井疆不可得斯一之已甚又何以众寡为哉尝闻藩臬有挟进士鄙阃帅者诸阃帅积不胜忿一日同谒文庙登礼殿指四配十哲像戏阃帅曰君识姓名否阃帅应声曰某不读书不识为谁氏但闻皆非进士出身也戏者惭无以应呜呼为进士者其毋为此辈姗笑哉其思为千百世之望也哉是本始吾邑学海邓君续之为庐陵同年华山曽君然多遗误予为増其年世里氏且补书改书及近科未入者凡若干人泗州鲁轩常君以进士知吉水梓以传今为户部主事
　　峡江县志序
　　峡故隷淦然与吉为隣壤语言食味室庐衣服之尚防娅交好里巷什伍之习山川土疆谷果竹木之宜皆无所辨独限以峻岭而已自其末有邑时地逺于淦而比于吉吉恒以境内视之不知峻岭之限也峡既以逺淦其徭税之征发期防之呼召争讼之逮摄时有不及于是始议分邑以莅之邑分至今未三纪官府之章程文物日益美盛然民之习尚与其土产渐耗斁矣夫淦以分峡去三之一谓淦有损宜也峡乃坐敝其故何耶论者以为山川之气不泄于物则凝聚而钟于人意者必有异材挺生呜国家之盛而以其邑望于天下者乎是亦势之低昂矣闗中何君某为临江别驾而承檄署峡者三至既周知其山川习尚今昔之异取积滞之太甚者而振刷之又惧其去速使故实不传来者无所稽以为节缩渫汰之据终不足以起其敝也复辑省郡淦志与诸状牒奏移苟有禆于咨诹者命诸生类集而手自校论以寓其欲为未竟之志总为图九志六编年一传二纪畧一而凡邑之所当宜者志靡不毕书至于民艰士行尤恻然而有余悲憬然而不容口以启观者之视聼盖为峡之计至深逺也稿成束书索序于予窃念吉虽隣峡而地倍之三纪以来民之敝亦亟矣每欲考赋役増损之由与夫条格行罢之故请命于当事君子而纪载疎濶莫能原始盖有相传于田父野老之口而士民或不尽知杂见于野史家乘而官府难于必聼则既深以为恨屡思执笔追补亡遗且得论次先世之流风以埀劝鉴讹言肆兴畏顾而寝废者不知其几又叹来者将何所仰而亦卒莫为之力也何君之志每一易稿辄持求正故数得以尽其愚后之有志于起敝者如室之已构食之已具特在补葺齐调之耳其于力岂不易而亦岂至如予之所恨也哉余居隣峡境才数里其名人贤士又皆得之幼时见闻则既不能已于仰止之心而山川在望风气所感生乎峡者必有先得同然而令乎吉者亦可以相观而善兹非隣徳之不孤乎亦可借以慰余之心也遂不辞而为之序
　　海丰县志序
　　海丰故汉邑也州郡之名号数易而邑未有改其地濒海多虞习尚椎质问是邑昔所由起父老莫辨在何嵗月盖图经之缺失乆矣于邑之名号且若此诸凡建置始末与夫名人良吏出处之详幽贞之士孤嫠之懿沈伏于山谷庐井者其撰记舛遗又何怪也余友张君道甫来为令初入境采故问俗靡得而述心窃嘅焉防其时有兵苹之役当道亷其守官数奉檄奔走境外视事之日嵗无几既五年渐以无事始自执管尽去旧志之谬误而先其大者勒舆地人物上下两编凡事聨于舆地人物者类从之于是邑之大都颇可考次览其书虽在数千里外如登五坡泛三江以望大海与其父老子弟指画问对于苍烟白苇之间云潮风汛之涯涘也岂非兹邑之盛典哉今夫争讼事至防也不究其端而卒然以告纵擅才智不能决是非谈鸿荒之神圣虽极模拟未有以为信然而歆羡之者其故何也论事者原本始揆物者根情实孔子圣人也入庙必问非过慎也见闻不及则举措懐疑从海贾而游者触鲸波不测之险入龙伯浩之区而心不畏慑则乡导在前可恃也故恶害己者先去籍徘徊败墅而示之事莫不怃然盖不达兴废之因则无以酌损益之宜不征善恶之迹则无以动惩劝之感人之常情固有然也张君于舆地所附闗利害者纎悉不遗且傅已见为著论皆可措之行事而所取人物宁严母泛又皆耳目所逮未尝逺引博收饰疎逖以惑观聼其有补于兹邑甚钜岂直称盛典已哉而考张君之政者亦将有在盖识其大者故也张君名济时出余同邑通敏而文洁已爱人故能善其役
　　七泉遗稿序
　　予弱冠与周七泉子同师谷平李先生闻濓洛之学先生不立文字而予方有夙好则私相与上下其说七泉子天资超迈锐然向进充其志前无往古无论近代予自视殆弗若也未几入大学尽友四方谈学之士于是四方谈学之士莫不知有七泉子久之所学既渐有见则一寓之于文字之间而其言又足以表见已意于是四方谈学之士又莫不知七泉子之文盖其文始而取之濓洛已而取之名家虽未知其与古之作者法度若何至其纵恣竒崛主于表见已意而无有乎艰深迂滞之病能使读者泠然如闻其面谈晓然如扣其心绪则固其所长也七泉子之学既有见其平生尤饬内行居官守已颖敏峻洁尝判永州同知徳安所在皆有恵政两郡人士咸徳之不幸年止四十有八无以竟充其志于乎予与七泉子昔之相期者谓何而遽止也此非后死之责哉然予衰矣文字之好日益减而为学之志日惴惴焉常惧弗效诚不自知其何也七泉子卒家贫无所仰其交游一无遇者又六年徳安吉阳何公来为巡抚盖尝徳其为政且莫逆也既哀恤之又不忍其泯没取遗稿俾其子秉钧秉忠就予删订将刻以传予存三之二以复于公盖主于表见所学而不暇他计使知七泉子者不独四方谈学之士而凡徳其政者又皆知其有本若此抑亦广谷平先生之传固不徒以文也
　　螺陂萧氏文献集序
　　按周礼小史掌邦国之志奠系世辨昭穆所谓邦国之志者志前人之行事而系世昭穆縁是可明此三代之世教也三代既逺马迁史记所述世家自始祖受封至于累传片辞征事骏功盛烈靡不毕传其尚有所本乎小史业废而后邦国始各有志志不备而后名家贵族各记其前人行事将以补邦国志之所不足而后有族谱有文献集谱者谱其系与昭穆集者论次其上世之行事族谱文献废则世教益无所遵君子之泽斩矣吉水同水贵族以螺陂之萧湴塘之杨谷村之李泥田之周为最盛至考有宋勲名不絶著称史册闻当时而耀后世莫盛于螺陂螺陂之族起呉之干贞尤莫盛于庆歴之后嗣是连延代有闻人至于我明尤莫盛于正徳嘉靖之间盖武宁处割据而能戢定其人民侍郎公以政事受知昭陵宁谧疆场为世名臣屯田介洁解元亷孝在诸昆中最有名太常继侍郎后其刚正风烈称之武翼捐身许国雄伟一世提刑监庙实步其武贞节髙风有位所愧至方伯公谨朴自持位髙誉起而甘早休进士轼丽水辙不坠勤教故能纉绪而张拓之其诸父子兄弟聨队而起又多磊磊缙绅中盖廿有二世而几至百人可谓盛矣其谨约谦仁世世相传久而不失考其话言之祖述行谊之持守精神之所注声光之所袭有出于寻常衣冠荣显之外者在一家可以立教在一邑可以考故至其宣命荣赐之宠于君歌賛诔述之信于友既足以征世业而纪世变而国家章服名号因革郡邑统治分合之详又足以补史氏之未备而证其讹舛所谓礼失求诸野斯殆其一验欤吾每读史记世家至七十子辄慨然于古之贤圣至览郡志恨其文之不备无以考见先辈之世而尚友其人间遇贵族文字或篇章残缺即为怆恻最后自缉家谱繙阅诸集偶得文字有相涉者手抄口诵不知疲苦犹以少获为歉盖埀十余年之力仅得成编而螺陂则自扬呉至于今代更三四年埀八百其中鲜所遗漏于是叹其积累继续之勤非一日之久一人之力而进士与丽水用心尤勤又足以知将来之所遗固未有穷也予交于方伯公父子间号最稔今嵗复与丽水有婚姻好故于是集成尤致私幸盖不独同水贵族相观竞爽将于世教实咸赖之集中周平园跋呉告身谓演殂之明年溥改元干贞为后唐天成二年与史不合按溥代演嗣呉王位改元顺义又七年称帝始改干贞解春雨尝驳之以为过信尤国志之误也由是言之族谱文献其有禆于邦国之志岂小哉岂小哉
　　昭陵寳墨序
　　吉水螺陂萧氏世家也宋仁宗时侍郎公定基以制置安抚镇邕管交趾甲马洞乱侍郎公奏方畧并乞更帅仁宗赐敕褒荅委信益坚卒致平定敕在秘阁永乐间翰林学士解公大绅见之弃椟惊喜曰此世家所宝留此特败楮耳取以归萧之长老其后奉守不严仅存其半而逸字二十有余汚损者又若干今福建布政公晩侍郎公十八世族孙也总广宪时命工缮饰复取先世所録全本并宋大理寺丞葛闳跋文附载其后且遣季子辙持以示余余受而读之兴千古之思焉惟侍郎公以政事受知仁宗仁宗常题其名殿柱敕中所谓深知材略者本渊衷也呜呼提数万之师临万里之夷以御狡谲叵测臣叛不常之情苟内间而遥制之虽良平执筹颇牧折馘无济矣使人蹈水火而无恐者恩信之结也侍郎公之善政仁宗之善任可不谓千古一时乎史言昭陵之朝兵以不用为功由是观之非不用也上之所用者在人不在兵故公之成兵不劳而人不知也呜呼岂独兵为然哉敕不载年月惟闳跋书康定元年则敇必在景祐宝元之间古人临文质直不烦若此其归秘阁不知何时往往见宋人章奏缴进词头必縁故事然靖康之迁绍熈之灾三馆所藏尽闻散逸独此经数百年离而复还可异也布政公勲名日着在广时朝廷将征交趾实董其役未几登庸竟纳降表诸子多贵又酷与殿中诸君相类兹殆为之兆矣乎他日有以材畧受知于上纪之秘阁者不知视侍郎公又何如也
　　刘桂隠文集序
　　尝读危大朴名士传人详其事大扺吉水为多是人在一邑则纪载重在一家则阀阅重盖百十年不一见而一时滃集岂不异哉向非其人即数千里内不异荒野是重纪载与阀阅者重人品而区区寻常富贵起灭不与也吉水中危所甚慕而又推其心事尤异于当时诸公称许其父子祖孙皆守节义则莫有过于桂隠刘公当元初时废科举抱所长无所于泄于是尚行谊盛文墨自任斯文之重与宋遗老上下徜徉屡为文集贤陞郑尚书鹏南萧御史泰登力荐不屈既卒赐諡文敏元虽废科举而諡不为限故公以布衣得之我朝法度明峻非五品不得諡即隆贵无问也其异如此公之平生详着元史儒学传中世出南岭与秀川为防姻余谱秀川得据所言为证七世孙谌为髙州郡守郡守与先大夫同事武宗号莫逆故予得以异姓昆弟交三徳用敦公所着有桂隠集已梓行今多散逸山田志孔重入梓而节推君方兴与弟子员子武天徤索予为序谓之曰公之平生与诗文元史诸集已详无可俟区区也惟其闻当时埀来世而为人重者固必有在然布衣也非世所谓富与贵也在公之后自布衣以上必自树立始不辱公能不辱公始不辱吾吉水此则若与某所共也然世之言纪载阀阅者或不在是呜呼曷亦就斯集观之
　　赠泉口懋德侄令遂安序
　　嘉靖丙戌余与侄懋徳周钦之讲学谷平先生之门是时始有四方之志尝窃叹曰嗟乎吾安得一邑自効乎诚获所愿即淹一邑何恨夫天下皆邑也士吏之臧否防野之利病赋役之轻重讼狱之微钜宾祭之交接兵农之豫密工徒之兴弛其在天下者即一邑者也诹咨之详剸裁之敏盈缩之变审断之公感孚之实储备之周缓急之宜其治邑者即天下者也故待人而行者天下可为也一邑不可为也待身而行者一邑可为也天下不可为也夫兼天下之事而得身亲为之者惟邑为然故欲自効者必自此始効于邑虽不効于天下可也已而偏观今之为邑者不曰地不我宜则曰民不易治也不然则曰吾所习者古之道非今所宜也甚则曰是奚足以处我也夫不安于所处斯人也无论矣彼其罪时与地与人固皆思以自効者也而所言一至若此何也况其若此言者固不止于十人而九则是可惧也是非一邑之计也邑不治治天下胡可期也已而闻以贤令举者嵗不乏人则又为之广延细询而求其故皆曰其始犹夫人也及其久也能因变而为之通习于媕婀辨给衒霍诇伺之目即可以免患吾又以悲今之易于为令若此而人顾罪时与地与人则又何也吾于是益惧焉已而待罪史官未几以无状罢去而钦之始得判永州有声名夫判之责半于令其声名宜也又三年懋徳乃拜令遂安遂安在淛南境去吾乡不甚逺其民俗土风宜亦相似而四境多山负山居者必敦厐木彊而寡诈诞懋徳之质故甚朴能笃信古谊而不忍自负今又值易与之时纵使媕婀辨给衒霍诇伺之未尽当必有谅其心者将来其以贤令闻无疑也独自念抱志甚久竟不一试而三人之中乃试于懋徳故不独厚为之望而且以为幸又因以卜吾之说果可効于天下否也
　　忠惠实纪序
　　能为己责赈匮乎其才着矣不必其皆恵能为占危犯难乎其气烈矣不必其皆忠夫政令有所拘即懐私不可以自遂乘忿鬬而前三尺童子亦且踊跃而忘其躯何则有所畏与激者其势不得不至是也使无畏与激斯已矣惟君子者尚慕古人而恒有意于天下其为守与令也犹受人之牧而常惧其瘠其遇权奸则虎豹之临赤子惟恐去之不速也又何屈抑恱媚之有故爱有専者必严于所事甘于尝祸要有大不容己者存于其中固非勉于一事动于一时为可几也御史长洲凃公其庶几哉方公之未仕也每以古人自期待不肯随俗以辱丧及为江隂江隂地善易染公决滞平枉濬渠设防御盗兴学上治行天下第一比去官囊无余资贷之故乡而后行至京拜监察御史是时逆瑾専擅所在树党立威公巡视长芦盐课劾其党毕真挠法语连瑾瑾已衔之防将代瑾遣人刦令上羡赂已公既不应比入朝遇瑾众咸跽而止长揖于是大怒矫诏下狱备受拷掠廷杖三十戍肃州不及出狱而卒呜呼公何利于此哉其为御史也犹夫江隂之心而其为江隂也亦犹夫未仕之心其心以为朝廷纪纲一日不立则天下赤子一日无所恃以为命是岂古人所忍冺冺者哉盖其恵爱天下之心虽欲已而不可得而岂暇复他顾耶此公所以为忠也公在狱也江隂人愿入金于瑾以求贷公闻力拒乃止既卒舟过淮江隂奠而赙者累至七八百金公故贫借是归而瑾逮其子补伍形势狼狈得以不困呜呼此非忠恵之报哉公三子朴素浑皆世其家朴集公行事与诸表状名曰忠恵实纪遣浑之孙继宗相示已而自率二子子行徳重来乞言惟先大夫与公同年举进士家相去不二舍许皆以古人自期待为武选郎忤瑾私人几至不免及今谈之犹觉色变某既幸与公子孙往来复叙公之忠以传使知有所畏而激者相去大异亦作求思齐者所当辨也
　　寿罗整庵公八十序
　　君子谈世道必先风教盖言感之速及之远无意相遭而适以相成犹风之行于物也今夫草木之生雨露滋之矣必披拂于和煦而后生意盎然至其震林荡谷敛丰茸于寂寞霜雪不得専其威也君子之于人也亦然当其勤施笃恵泽生民而制羣动此有位得志者之常无足怪也惟夫身已退而道愈隆处人之所不能而薄人之所甚欲可使逺者慕近者化纵懐不肖之心亦且慼然悔悟索然潜沮有不待言说而要约者其视披拂之与震荡亦何以异非所谓君子之风乎今制仕于朝者七十致其事而大臣以六十告为最鲜大臣家居八九十者天子必有存问而以太宰被是命为尤鲜整庵罗先生自侍从登太宰年六十遽以去请上不能舍屡召不应积二十年年且八十上闻而嘉之特命守臣及门举礼如制往时朝廷更定礼乐天下文学之士颙然向进而先生有是请故人不为重其位而重其去盖始知有明哲之几迩来边境多虞百司饬厉夙夜不皇即老且病不可自引去而上举是礼故人不独重其寿而重其贤盖始知有退休之乐莫不曰先生之决于几也如是其不轻于出也已吾其可以利于官亦莫不曰先生之安其乐也如是其不苟于处也已吾其可以病于俗于是乡之士人祝之以矜式邦之大夫颂之以考问朝之公卿歌之以典刑自有先生而后出处之节侃侃然稍着于天下矣夫出处有节则士有防隅士有防隅则民有所赖以免于蠧戾乃先生以圣贤之学日有俛焉进于无疆将谓天以先生风世道也不亦可乎洪先幸而生是乡又幸为同姓尝窃取行事以皷舞不怠且喜斯世皆有遭也故于祝颂不敢以不文辞
　　刘晴川公六十序
　　嘉靖二十年工部虞衡员外晴川刘君焕吾上封事下诏狱是时上亲览章奏明察幽隠谓君之言和而有体又不越他人职事故不深罪第欲稍留之以观其诚遂与富平杨伯修姑孰周顺之留狱中者六年上复遣伺三人动语食息何似有所异否闻其食乏衣穿色不沮言不怼而讲论终嵗不辍则又时时给食食之既久而三人之诚愈着一旦不待有司之请释归故乡天下之人莫不感圣天子之仁庆三人之遭而于刘君尤有私幸盖其出狱之明年年且六十矣于是门人诸生得从君游者其感与庆又自有加于天下之人也相率索余言以为寿余观自古进言于君有扣阍牵裾泣血碎首致其忠者彼盖适有所迫而为之非得已也其后遂有勦袭其事者矣然当时之君肆其威断加以戮辱诛谴之惨而一时之人亦皆骇聴而动其嗟咨不知抱抑畏谗不胜困挫之苦曽未几至于陨获摧頺以败露者多矣又或望之于君父而不免躬蹈其非严于论国而恕于家人妻孥者往往而是则亦何以望古人哉盖尝思之其所以至此者要皆不免于意气之为也夫理有可据乘以少壮锐进之年则意易动而难忘义有所激辅以刚直不平之资则气易使而难制及其既衰揣拟之见不效他愿之私横生囬视向之所进适足憎其悔焉耳其身之不能自信若此矣故虽闻其名传其言若足以鼓一时之观聴然其人未终音响消歇此与孟子所谓浩然之气塞天地而常存岂直不可同日语哉刘君笃厚沈黙早闻阳明先生致良知之说自入官即以所闻者行之而未尝变易以趍乎时好固非独六十之齿数年之困始足以见君而君之脱狱也色益恭歉然恒若有所不及者尝语余曰今而后知弗欺而犯之难也又曰圣天子生全曲成至矣而吾负罪引慝犹有未尽吾心惭焉夫以颠顿窘束之中而不忘恐惧修省之诚当众人歆羡嗟咨之时而益严于检防收敛之实摧之不能令其损扬之不能令其前其言也出其不得已而非有所惑于中其无言也敛其所可已而非有所惩于后故不特圣天子谅其言而已也而天下已隂防其施不特士大夫尚其事而已也而武夫狱卒亦知理义之可信由是而推极之非孟子所谓浩然之气塞天地而常存而彼勦袭其事者非夫欺而犯者欤嗟夫不知学则其人不可以朝夕计知学矣穷达祸福升沈得丧不足以动其常存古之言寿与夭者盖如此君既归与乡之士大夫及其门人诸生日从事于学而余之不才亦与有闻其将何以寿君相率而索言者某等凡四十有几人皆其门人诸生而乡之士大夫不在是数其所谓不能行之天下犹可验之一乡者与使乡之士大夫至于门人诸生学焉而皆至于不忍欺则君虽无是封事其常存者固自与天地无敝矣
　　秀川撰述序
　　昔在丙戌先大夫以谱授小子洪先命之曰谱不续百年矣惟予守官弗皇于家既乃播迁未能卒业汝勉哉洪先受而蔵之当是时年才弱冠未知斯言之难也嗣是收缉散亡嵗有所书志行弗加頺焉就老常恐奄忽无以光先大夫遗命戊申集世系图内外传名位表已酉草居徙考丙辰传表成癸亥祠墓志始就将以告于祖庙授之族人而先大夫背弃盖已三十余年于兹矣呜呼伤哉虽然吾于撰述得大悟焉盖尝泛而观之有以一身而繁数百十指矣有以编氓而食禄且数世矣有亲执作业而富埒封君矣为之跃然喜曰是非骎骎亢宗者耶已而考其下方堕为沟瘠者昔之家余万石者也旅寄而道瘗者昔之衣冠诗礼者也中斩而渐微者昔之倚众擅力者也则又为之蹙然以悲其始以为偶然耳比其久也校之上下数百年间莫不皆然乃抚巻而爽然曰兹非屈伸往复之相寻所谓天道者耶其有不尽然者非系其志与行之修否耶志行修矣即使孤弱而贱贫犹将有所遗于后矧其强盛而贵富者耶然其人往矣不可得而尽诘矣已而视吾之族人其强盛而贵富者不徒为之喜而继以惧而于弱孤贱贫者不徒为之悲而幸其有遭夫为之惧则无徤羡之心而保诲不忘有所幸愿则无狎侮之心而休戚相系虽有疎戚不齐其为喜与悲惧与幸无有乎弗同吾亦不自知其何以然也吾以是知民胞物与之义起而嗟曰是固先大夫所为弗皇者乎小子乌足以承之虽然吾于撰述则又有大悟焉凡书于谱者其必有在也在吾之上则皆父祖之列未有见吾父祖而弗敬者推而上之不有尊于吾者乎在吾之下则皆子孙之列未有见吾子孙而弗慈者推而下之不有卑于吾者乎在吾之前后则皆兄弟之列未有见吾兄弟而弗爱者推而广之不有大同于吾者乎在吾之上下前后虽有疎戚不齐其为可敬可慈可爱者无有乎弗同又不止于可喜而悲已也是故尽吾之敬可以事人矣尽吾之慈可以使人矣尽吾之爱可以与人矣夫人莫不可事莫不可使莫不可与此其志与行为何如耶则又何计夫盛衰贫富贵贱之有吾以是知尽己之性不为近尽人物之性不为逺各亲其亲不为异万物为体不为同小子固未能也愿学焉谱始宋淳熈尝限十年而一书今可考者五书于元者三书于明者二此皆先吾而有意于族人者也后之书者其谓何自宋以来谱善欧苏近世义例祖李小子寡识罔所裁正世系故类苏谱不复更易考志传表创以己意乃若信其言补其不逮以诏无穷使先大夫遗命久而弥光必也自修志行之君子
　　东廓公六十序
　　圣贤于众庶钧之为是人也至其以一身为天下以一日为万世则固有大者存也夫圣贤之少壮衰老犹众庶也而有所谓大者何也以形而观彼无所加也以性而观固有通乎天下万世者是故能自得之不能私之不明者师其所已明不能者师其所已能而性始各足虽其既往家诵户说教万世无穷也夫人不相为谋求一言之喻不可得也今举天下万世莫不惟彼之师如是而曰钧之为是人也可乎此孔孟所以大也虽然孔孟之时其弟子三千从者数百人而已而杨墨之言至盈天下乌在其为师也然至于今言师弟子者必曰孔孟孔孟是故苟得其大虽信于一人亦足矣而况于三千数百哉天下而一人信之即天下也万世而一人信之即万世也天下万世信之谓之天下万世存焉可也孔孟之后千余年而有濓洛濓洛之兴师友之道一光矣及其衰也数百年而有阳明王先生先生之门师其学者几数千人而此数千人之中又有东廓邹先生者师其学而自任以大尝曰万物吾之一体也教不倦者即学之不厌此吾师所传也先生以温醇广博之资得师于英发荣遇之年悔其平生而尽弃之盖三十余年未尝一日置其言于孔孟之外自国子祭酒归者十年亦未尝一日分其力于功名勲业之中故先生之门师其学者亦千余人庚戌之嵗二月之丁先生春秋且六十其在门之人以为先生之年视其师不啻过之将其为教益无穷也则羣趍而为之颂而其在交游者相与属言于余余惟先生以诲人为学则寿先生者果在其门之人矣乎使其人有三千者出焉是孔氏其师矣使其人有数百者出焉是孟氏其师矣尊其师为孔孟是以天下万世颂也而何有于六十哉虽然濓洛以来为师弟子者亦曰孔孟孔孟云尔今其人可指也将其信于一人者固亦不易矣乎夫必信于一人而后可以天下万世自得于其性矣而后可以信一人则先生之寿可知也先生间谓余曰吾戒惧矣吾戒惧其不睹不闻也已此于性有固然也而天下万世鲜自得之由是而言虽谓学不厌者即教之不倦亦可也请即先生之言以颂其大
　　刘两峰六十序
　　圣人之学取之至近行之至逺苟不得其门虽皓首以终身求一日之几乎道不可得也知其几矣造化由乎一心瞬息可以千古其奚嵗年之足云嵗年所不能计虽瞬息之间谓之得年亦可也有瞬息而得年则知有皓首而不得者矣世之皓首者何限然得年者少而不得者恒多安福两峰刘君志于圣人之学者也始而师阳明先生弃常业以从事而行軰逊其勇其后与双江聂公为友假馆舍以居而子弟感其化其为学也求得其心而已而不苟以狥人言其与聂公友也闻其所语此心寂感之机归寂之要十余年来未尝轻一诺焉一日忽自省曰公之言是也人之目刘君者若负而可释若探而可执若有所守而不易而年且六十矣聂氏之子弟往为寿索言于公公将赴召遂以命予予惟庆以六十嵗年之谓也虽予于刘君一日自省而有慕焉人之求归也赢粮蹑屩歴险夷辨南北有更寒暑而不至者此嵗年之譬也及其返乡井而望庐舍则有闻似声而喜见故物而悲者此一日自省之譬也苟于乡井庐舍弗之见则迟回于险夷南北之岐虽加以嵗年乌足多刘君将得其门矣亦不足庆乎虽然刘君之升堂入室其犹有所待乎昔伯玉与孔子友也五十而知非六十而后化故其使者曰夫子欲寡过而未能也刘君既知之矣其进而至于化孰能御之予生后刘君十有三年其于道也望而未之即不知近刘君之年果何似也因为之庆而惭
　　双江公七十序
　　孔孟以其身立万世之命万世而下仰之如见此岂有间于久近哉其出也仅为诸侯卿相而席不及暖又已去位盖孔子归鲁其年六十有八而孟子去齐自称长者埀老犹且皇皇于行当时之人几何能被其泽也夫人固有终身谈学而不闻道者闻之既难而成之尤难有成矣大行之又难孔孟之后濓洛明道可谓成矣而年与位又皆不逮孔孟逺甚其或寿考而沈于下僚即在下僚又且早休以去而以大登庸者又往往病其行之不显是数者尝不能以相兼疑若有黙为之制而忌其全者岂所谓天命固然欤永丰双江聂先生豪爽盖世不为苟防以简静闲雅之器而砥砺于名节登进士出为华亭取濓洛诸书自随思以其学反之于身比擢御史持风采出同列上一时权贵畏惮如虎闻阳明王公讲学东南顾折节下之反覆辨难凡数千百言弗明弗止自是尽闻良知之说以为孔孟之复出不易斯语其后追称弟子比于及门之士及知苏州以忧病归闭户翠防山中十余年屏耳目之交考易庸之旨喟然叹曰夫所谓良知云者盖指不学不虑而言则未发之中是也其感则爱与敬也学者舍不学不虑之真而惟执爱亲敬长之感应以求良知不几于义袭而取乎乃自为之说曰致良知者致吾心之虚静而寂焉以出吾之是非非逐感应以求其是非使人扰扰外驰而无所于归以为学也夫知其发也知而良则其未发所谓虚静而寂焉者也吾能虚静而寂虽言不及感亦可也是说也吾得之于孔为干之徤为坤之复为艮之背吾于孟得之夜气于濓洛得之主静得之定性是致知之正传而徒曰良知良知云者吾不知之也是说出而闻者莫不尽骇防先生自平阳擢汉闗兵备在告而以诬逮怡然就道履险如夷无几防见面目于是追而送者始共嗟异以为先生之学有所闻非徒异同于言说者也释归之明年北边告警今上用大臣议首以都御火召行改兵部侍郎进尚书当是时敌嵗窥塞朝廷旰食内外汹汹先生临以镇静事必已出从容筹计不夺于横议异时纨袴之子囊金窃符溷爵恩赏者不敢一过其门天下始有羔羊之节以功累加太子太保勲至柱国廕其子至锦衣千户而先生年且六十有九上悯其劳不懈不烦以事以优闲之其在兵部边警旁午犹勤著述与天下之搢绅学士辨论不辍及归田取赐金建堂于东臯名其堂曰赐老堂邑之博士诸生就而问者户屦常满明年为嘉靖丙辰正月十有三日年登七十其视聴步履饮食视少壮不殊也于是诸生将修执酳祝颂之礼问言于予予谓孔孟以上无论濓洛而下至阳明公而后颙颙然然谤言四起几困而踬竟显然立于朝廷之上田州之役天下至今嗟之先生既以所闻见之于行而又终始保全无少疎败虽同时大臣羡慕不得防旷恩之赐岂可不谓至幸欤间尝侍先生问京师时事则又欿然不甚满意且欲毕其余力以求若不知老之将至云者夫孔子七十学之于虚静不厌而孟子之去齐则曰当今之世舍我其谁夫为万世之命非道之行与不行可加损也先生殆有意于斯乎予少先生十有八嵗自庚寅相见于苏州称为莫逆骨肉其后遂有葭莩之好至其辨难亦尝反覆数千百言虽蹔有合离而卒不予弃故予于先生犹有望焉不独祝其年而已也
　　刘龙山七十序
　　念庵罗子谈学于乡龙山刘子数过焉觉其言之多不觉其说之迂然性好忘中无他肠乡人之所竞者旦言而旦忘夕言而夕忘惟己之适而弗人之合不知其有喜怒从违与顺逆也嘉靖丁酉举于乡为平乐推官三年以忤上官弃而归怡怡然无所戚其在平乐与视上官也犹其在乡与乡人居也间与罗子泛彭蠡游匡庐友人见其然笑语之曰在他人患不忘在公患善忘闻其言亦漫与大笑弗顾也其生长罗子十年于是年且七十覩其色聴其言蹑其步履不异在平乐时子汝虞汝周婿杨以伦孙应春皆在学校而应夏应秋应冬学举子业方有声尝遣汝周来聴谈学不谓行之迂也居旬余汝周辞问之曰将洁舍寿吾翁罗子曰来吾与言乡人异而翁貌类有道者其信然耶尝寝于余弗惊弗寤神则静矣不记杨里华子乎昔华子好忘而其家弗解请于鲁国儒生治之儒生曰吾将化其心变其虑而后可与居七日而积年所患都除华子悟以为卖已也乃逐而走之问之曰吾之昔也荡荡然不知天地之有无万物之得失好恶扰扰万绪之吾侵乃今胡可复得矣子贡闻而骇夫子曰是非汝所知也夫此一好也由前言之是而翁之所好不可留也由后言之是而翁之所好不可去也汝归寿而翁其尚以防言探之其孰留耶其孰去耶其亦留与去各有所属皆其大不可已者耶抑而翁任乎天不縁乎已固无所谓留与去耶且吾昔之学也留与去皆有所属而吾之心有所当有所弗当固有似乎前所言今之学也近乎华子之求常恐儒生之我欺也子儒生也其试探之而勿吾欺而翁果今之华子乎则吾昔之谈学也固已囿于而翁而吾不自知者也
　　寿郭癸峰六十序
　　言有之经师易人师难此谓文行异致也夫实行之艰固矣句疏之牵附轇轕悖戾而又槩以宋儒之见以为折衷其书满家言人人殊自非厯嵗月更指授未即穷也人之生也出则杂于交游入则累于妻子齿増而气欿计短而智昏矻矻然鑚研于故纸残牍之中委曲于世态局面之变而不能不衒于新竒不沦于舛谬者岂易易哉自予为童子时吾邑诗有南岭周氏王氏书有白沙邓氏易有谌陂杨氏其诸生各百数十人此百数十人者虽皆雠校讲论久为人师然大要重在祖述不敢轻叛前说二十余年先辈凋落人争为髙莫能相下粗知章句即抗顔登席师日益众而昔之经师亦无有仅存者矣不亦可慨耶夫三经中惟易道隠而易荡故为说恣肆滉瀁而难准罗易斋刘平湖萧东潭三公之易皆本杨氏癸峰郭君受易于三公攻坚剖疑尽领本防三公既仕君遂以易为诸生师诸生欲邀至患不能得多相率走其室诸生才品分授之其慈幼弱也不啻父母之在侧而其给助贫乏也不啻子弟之在家久之游其门者亦且百数十人其取科第而仕与仕而倦休者有矣君年六十名犹在校官弟子籍中与诸生雠校讲论无异在师门时也噫嘻以吾邑数百里之门二十余年之内求其守师说而不失者自君之外不多见然则经师可易得哉君以甲寅四月十七为君诞辰乞予言为寿且君处家惇恂取予不苟而强于义又尝见君质厚而气和慎言而寡合是不独可为经师以其有得于易学故也于是乐而诵之亦冀闻者毋怠于说经毋谬以人师自居也
　　城头陈防庵六十序
　　世人遇年至者多为庆幸夸诩之词以致敬爱其所征述则眉寿儿齿皆诗之教也余窃以为不然凡臣子于君父祝愿无疆情也礼也若朋友则当磨切以义要在及时自儆不宜以谀恱也小明之诗曰我日斯迈而月斯征彼于兄弟且尔况朋友之间哉余少侍先大夫邑居防庵陈君数往来来必燕坐坐必纵语语必尽夜乃止先大夫严重之君是时年三十方自大学归负豪气喜谈论谑饮虽数数夜语不知倦其后余上春官而君亦以谒选行遂与道懐玉防钱唐渡江乱淮遡河入济出钜野之薮涉桑干之流登金台排阊阖盖寝同席食同器水陆同舟车中间炎暑氷雪之侵水土气习之乖仆赁薪米之费夷险迟速之忧愉悲骇之情贵贱新故之交不知其几矣而又离合屡变余登第在告君惑余归遂不复待次余疾甚共留旅舍朝夕视药食疾已乃行年虽四十有五而气犹烈烈不知惜劳役畏濡滞也今又十有五年数其年在礼为耆得以意指使令家众顾甘靖退笃任质择子弟可为后者托之日游乎长林大谷郁阨寥閴之境视其意葢已不欲与俗俯仰于人之怨侮世之浮艳若将有所甘而弃焉于乎当其豪论时意气振发何其壮也及与逺游见仕宦人不当意辄切齿恨不即为天子出气力少効尺寸以求表见今自甘冺冺若此谓有得于更尝之力非耶夫人非不遇孰能自甘冺冺而自壮至老数其平生岂无更尝之多于君而君独得以自处者谓不有异于人不可使后此数十年更尝之多回视今日又安知不有异也夫求往者更尝之迹已不可得而年徒积矣将来者又何定乎则凡有所甚愿而不可必有所不欲而不能免者又安知不有异也自余见君方十三龄而今亦逾四十矣尝惜时而无所就窃媿心焉君婿胡生某乞言为寿因有所述以期君之将来且冀为朋友者必有助我固无以谀恱也
　　竹塘王石泉翁九十序
　　玉笥之南有山如屏衍而下驰王氏世居其麓人因号曰王岭王岭之北羣峰突起凌汉而其中幽邃环复仙人羽客往往蔵焉图经所载自秦汉而下无虑数十百人访诸名岳未有若斯众盛者矣王氏之居曰白竹塘其世最久而其名益着所产多髙年逸人子弟好儒术髙才能文然类不甚显岂亦地气使然哉予尝见石泉大人魁梧颀硕其气敦厐若无他技与之语引古执谊崇尚风致怡怡可亲与子弟言如其昆季与昆季语如其朋友早尝从事藩府计资且官矣防逆濠诬布政使郑公毅然就理三木在身口不二词事白弃去又几何年而郑公复起江西遣人召故从事思叙録以报徳固谢归优游田里间子孙众多而又谨良无谇语拂意事每晨夕出于池沼上偶樵人牧子荅问顾见诸子相从亦且六七十嵗余须眉皎白衣裳简古不异画史之貌啇顔墨客之歌鹿门也友人东溪曽子以书来曰丈人以是月十有六日年九十矣而容色沃若饮啖视平时不少衰意者有导引之术欤某曰不然丈人七十时闻其内寝无侍人语曰逸则生欲欲生而精气告疲夫聚散者摄气之大较管括疎密形影立征故坚真幽潜元化滋彰施布闿发百脉沸狂丈人殆有意乎丈人俯首嘿然不应今饮食起处二十年如一日是所操者微密在丈人且不自知而谓有錬形以和体者乎圣贤之学不迩不殖日用饮食知识泯汶其端可得而窥矣外道窃之以离类逺俗驻世延年其用特浅儒者矫之至于逐物是又居其下也夫逐物者易与物化不随化者非道而何东溪子曰善予与东溪自幼交其仲子仲子举于有司不及官所谓能文不甚显者然延陵达生无所沾滞此盖管括之征不独地气能移人也审矣于是因东溪之问着于篇俾有意于丈人之寿者得攷法云
　　外母王夫人六十序
　　吾乡在吉水西北境上衣冠之族以十数其里闬纠错姻娅聨复而贵显亦若代禅者自宋元则然咸以为风气郁积山水之所委泄也以今观之其淳而未漓朴而未雕因其故足以善其习陈其实足以其辞者往往钜公达人积之微渐达之内外盖隠有维持之力焉而莫或知之外舅三符翁谢事归也洒扫一室处其间日取九经百子史书读之疏注其义到终巻复温绎如初盖食不重味器不髹采者十有五年忘其身之既贵也而王夫人之事翁也先旦而兴后夕而休尝以起居见焉非酾酒浆视鸡豚则工缉纺纫缀其葅醢之器烹饪之宜必手除而躬治之矻矻然虽穷檐委巷之妪不是过也夫人为主事君贵裔归翁者四十有三年后一年而为母十七年而为外母二年而为姑又二年而为祖母今计其年且六十而其归也侍翁为县令为尚书郎为郡守至监司为大理进大仆称朝廷大臣固未尝一日遭窘阨事其在邸閤也山珍海错之竒异呉锦粤纹之精绮未尝轻入矣然而嵗给月俸之隆御筵宫醪之美白金宝襁之锡饫见闻而接口体者亦已甚久其视穷檐委巷何如而顾与之敌劳也夫穷檐委巷者皆其所素服与不得已焉者耳如得已而又加贵焉则必有所甚不欲与不屑为者不然则亦不免于怨怼之形然则翁之仕而归归而忘其贵而又若有甚宜之者岂细故哉夫为祖母若母如此其子与孙可鉴也为大臣如此其士与民可鉴也古者闻瞽诵诗即能使胎教之端严况目接其事又近在里闬姻娅间孰能已于渐渍熏染之益岂亦山川风气之故使类召而美聚乎洪先自庆吾乡维持有人又得为夫人婿以传述其事将闻者益信而可逺六月二十六日夫人生辰也既书以献且俾里闬姻娅来寿者归而扬之
　　外舅曾三符翁八十序
　　大仆卿三符曽先生年满八十闻宗族闾里戚属与其子弟将期为寿深谢避曰何庸累吾宗族闾里戚属子弟为家人代以请则曰将吾宗族闾里戚属子弟与为礼若不能堪也于是先生幼婿罗宰言于长婿洪先曰已诸礼欤洪先曰是古礼弗行之故也礼在位八十者不俟朝大事则就舍而问之若曰得无有所苦乎是以安其体如是也在野东西行者方巡狩必少伫车而弗敢过若曰得无与相迫乎是以舒其气如是也上之于养老也八十加五豆矣然必袒而割牲非为无庖也执酱而馈执爵而酳非为无百有司也宪徳而不敢乞言有之亦防简其礼不必言与否也老者之事上也八十拜命一坐而再至若宾客之事固弗与闻也夫位莫尊于天子政莫大于防朝游莫逺于巡狩事莫辱于庖翟善莫美于乞言荣莫大于赐命然施于八十即殊常焉又况公卿大夫而下不得以爵先之者哉又况宗族闾里戚属至其子弟不得以年等之者哉故朝不俟毕则燕享之节必不敢有所拘行不避尊则出入之宜必不容有所制执馈重于养体则酬酢必不行相见主于宪徳则应对必不及拜命止于一坐则揖逊必不施此其优逸静暇恬愉泰适何所不得而岂病于礼之行哉今先生不然位列于九卿矣然早致其事以归既不得与于就问躬馈之事居専于一室矣而今时无巡幸又不得与于髙年延见之列其公卿大夫在是邦者既未尝居位叙齿以时其温存省之意而宗族闾里戚属子弟又未尝聚观盛典以动其歆慕敬畏之诚先生耳辨鬬蚁口尝脱粟人既忘其齿之甚尊然少长不遗答问无倦且又无以异于五十六十之年以是献食者不求其所宜进谒者不乘其所便闻言不能稽其故觌徳不能观其深顔色不加则曰先生其遗我哉吾不敢以继见也议论不入则曰先生其挟我哉吾不欲与尽闻也蕙蕙然役其视聴于接遇之时而劳其智虑于应对之末即使彊有力者犹不能以朝夕而况于先生哉夫古礼之行也可以使田野之老得防幸于天子其废也虽爵隆齿尊如先生不得享其宗族闾里戚属子弟之奉忠信薄而弥文盛孝弟衰而少仪缺此岂直细故哉虽然使吾能行于礼而使先生安焉则长者必曰吾亦其子弟也彼之致敬若是吾何敢以色骄之少者必曰是犹吾父兄也彼之致爱若是吾何敢以辞烦之宗族曰斯以教吾家闾里曰斯以仁吾俗戚属子弟曰斯以笃吾亲羣而化焉固不特爵如先生者得全所尊也将田野之老可免于凌贱故不特齿如先生者得安所养也将五十六十之年可免于饥寒如是则古礼之行不庶几乎于是使宰徧告其宗族闾里戚属子弟使皆以其觞豆进而洪先复书以申之
　　李母贡孺人六十序
　　闻人之善恱而敬之又从而诵之而妇人之善得诵于人者盖鲜有之必其夫与其子之贤者也闻人之善而获报者叹而信之又从而扬之而妇人之获报见扬于人者盖益鲜有之必其夫与其子之贤者也夫妇人岂不足与为善哉闺阃之中所为不越乎瀡甘滑之齐织絍缝纫之细而无所谓境外之事所见不越乎妯娌姑妹姊侄臧获之类而无所谓阈外之人其人既近则为之闻者必不逺其事既常则闻之者必不骇且异而其夫与子之贤又皆不可必得也如是而妇人之善诵而扬之之鲜也何疑刘向之传列女也尽千余年之间为书八篇而所书以为善者仅数十人耳此数十人者自后妃以下非其夫与子之贤则皆不幸之极与流离饥困之余者也夫不幸之极非人所深愿而流离饥困之余则将益逺于人即有诵而扬之者世无向矣孰为闻之使有人如向矣取数十人于千有余年之间其暇及其事之常者乎如是则妇人之勉于善而冀其获报于天者其鲜亦宜夫生致爱敬病致其忧夫子所以教曽子者岂间于为子妇者哉此非甚难能者也使为人妇者能举其言其不为夫子之所取乎见取于夫子则向之书不书宜无足计也然向之书特取甚难能者以愧人之不能者耳非此数十人能尽千有余年之善亦非以善不在于闺阃之常盖史氏激劝法也余先宜人出谷平李氏李氏之族有司空公萧夫人者居芜湖萧夫人从宦京师先宜人朝夕见之常诵其得妇贡氏至孝也萧夫人病亟贡为露祷以身代如是者累月不止衣不解带药必手进萧夫人竟寿康无恙是时贡年三十余末有子人皆为孝妇惜也已而承宠承武二子生人曰善报善报自夫子之教言之可谓似矣然皆以为闺阃之常未有为之诵而扬之者岂过信于向然哉余尝为史氏纉向之业者也而又尝与礼部司务宗铭氏厚善今其子承宠书来问讯敦先世之好欵如也则余又且识其夫与子矣忍不为诵而扬之乎贡以戊申正月望日六十承宠书曰不肖不能事吾母常恐母之善行弗闻也贡出吏部郎湖亭氏为世家相司务教承宠承武为令妻贤母此皆不书而独书其孝者盖亦用向之意又史氏成法也
　　周鲁斋七十序
　　隂阳风雨晦明疾矣意者其有为之感乎穷通顺逆得丧数矣意者其有为之制乎虽然有感之者有莫之能感者有制之者有莫之能制者知有感而不知有莫之感者其人也亦必周于外卫之严知有制而不知有莫之制者其人也亦必委于外境之顺外卫严外境顺其于人几矣而非其至也故古者谓之与人为徒夫内无攻心之忧则不见撄身之物数起于有形之后固不能及乎无为之先是道也黄帝得之名为登天尧舜得之名为寿孔孟得之名为乐老彭得之名为长生而俞扁得之名为神术至人不作天年之数不盈久矣孰能勉于人之徒哉鲁斋周君者邑之伟拔士也其少也托于神术以已疾又能即形脉窥大素之始以逆人祸福期日发无不中郡邑闻其数验争迎致之而君固悯人苦疾有所投不即应则食不甘寝不适亦往往有怛然之容异时余过之去其庐数里许有丘窿然指语余曰是臯如廓如者吾所息也望深林而笑曰吾将取匠氏之不睨者斵而窽之以为室其可乎则又握手曰明嵗尚能与我游否是时年且六十六七矣余既归闻君挈其家授二子而日偃休乎其庭时而出乎观鱼噞对禽语忘其所以处入而顾其妻宋抱有二孙饮食于于惚乎不知其日之将暮客相问者非其意不顾与之见曰无以营营者入吾耳也又几时君之年且七十其貌益胜而其言乃益不自验或曰是君寓言以逺世也余曰不然恬憺虚无真气从之非岐伯论耶君能以神术悯人乃独不能以此治身也欤哉虽然气运主治之详其说者是数圣人所以尽乎形而下也其说详者以其为理赜而术难精也持难精之术而人于我乎托命而能心安而不惧形劳而不倦耶是昔之于人也言乎有形者也六气犹可得而干也今之于已也近于无为者也诸数之所不能穷也尝闻君欲著书明已意以示后人倘以是为秘乎吾将执此补其阙矣
　　族叔母彭孺人七十序
　　人之饮食衣服莫不皆有常嗜以常嗜者投之顾其力若易致未有竒之者也惟夫四海九州之异产中土四裔之更贩虽一物之防莫不骇视而严奉之何则计其地非越寒暑累月日不可易致以其致之不易虽于有无不加损未有弗竞于得者黄之于筐篚也刍豢之于燕飨也古今所同也然卉服织皮山虞海错不絶书于禹贡周礼之间考诸诗书载记人之情畧可暏矣称觞为寿其始于爵酳之养乎故斯礼也饮食先之其次币帛其次原哽噎之祝仿冈陵之颂侑以文辞礼则加矣然可诵于学士大夫之前而不可通于寝门之内彼其外言不可入诗书载记之说不数经于耳目而以颂祝之辞饰之以文不亦逺乎虽然文辞之于闺门或有所弗嗜至闻善言而色喜聴乐音而气和则妇孺之与士大夫未尝异也故古有服防以为恱舍羮以为献者矣彼有得于世俗之所矜重闾里之所罕遇者孰无忻慕欢爱之心哉苟可以得其忻慕欢爱之心则虽一物之防千万里之逺犹将致之以尽吾人子之愿而况文辞之所称引扬盛美而锡纯嘏其于事为甚切而于孝为尤大使取之不劳而传之可逺其能已乎是固备物之一道也彭孺人者吾族祖谨斋公配也公善治生资产尝雄里中孺人佐以勤俭尤喜诗书教诸子必就儒业尝曰使儿子矻矻衣食此不足称吾志也公中年捐馆而长子柟为县诸生柟之子文炜末冠接踵青衿之列其弟桐极兢兢守先业不敢废尺寸故其养孺人也必以情嘉靖甲寅正月十一日孺人寿七十文炜奉柟命乞言于余余以拙讷寡言而人谬以其言为重于是文炜请至再不能已噫嘻余安能组织经训为文章如古之祝颂者足以脍炙人之口乎譬之海错见嗜者少然杂陈俎豆或足以清唇吻而解沈酣若是则孺人闻余言岂有不恱而文炜之得其请也其亦可以致养也哉
　　曽白塘公七十序
　　凡磊落瑰伟之抱不可尽绳以常调惇恂直易之质不能从事于弥文非独其志则然也人之所长有能有不能而上之所好有遇有不遇苟不相值虽有偏技竒能无所用之况强其不能者耶昔我髙皇知天下之才之不可以数限而皆可以器使也于是广贤良方正茂才异等之科以补场屋课试之不逮既悬之令甲矣复命闾阎田野之间有周知政事利病欲自言而不得者皆许面闻既熟视其精神状貌言语风防中采者即日拜官与方伯郡守不吝如郑浦江叶金华诸君是也某尝叹息以为大圣人之见度越寻常万万若此皆可以为后世法使必拘拘塲屋课试如诸君者欲望尺寸表见可得耶惟货惟来荐辟久废耆宿頴秀有不出于塲屋课试者甘戴白槁馘不知其几吾未尝不感其所遇而惜其所能又恨货来之作俑无以追正其罪于百余年之后也吾婿于曽而曽氏有白塘丈人者多闻善记早以经书教授里中里中子弟多从之游其为人内刚而外和与人言必归于正有取平者非丈人出一言竟不解丈人既竭其是非顾覆瑕掩疵不欲面直或即跳号嘲谑语侵丈人丈人若为弗闻徐以甘言尝之务令氷释悔谢乃已其始或以为依违然卒不挠久之益为乡人倚信有大政役请以相属嘉靖辛丑冬县履畞丈人则总一都之计庚戌予聫近乡立仓同江以便漕舟丈人则总四都之计当二役初起人懐异志丈人之持身如投白璧浊滓中不少湼也邑令西石王君闻其贤以书币乞言丈人上赋役书累数千言积蠧隠病毛举栉剔王君读之连日叹服不已多见之行呜呼自王君以书问丈人一邑始知有丈人然亦骇王君所为矣王君虽能屈身乞言固不能以丈人言上之丈人虽能致王君之乞言与乡人之倚信固亦不能自致其言闻于上也自予耳目睹记里闬中即得丈人其足迹未至者宜多遗论矣今人见塲屋课试中式即谓之才其中式者亦且以才自许顾槁馘埀白里闾田野间莫之睥睨此不足慨哉浦江诸君姑未论假如丈人得一郡邑自试操三尺以尽所能计年考绩不比于今之良吏矣乎不然即令入綦管库持筹削牍犹胜寄心腹于刀笔不知何负于此辈也丈人有雅度旷识中年失嗣人为莫堪独能抑情已而得丈夫子二人与其孙森然玉立而丈人年且七十瞿瞿然与里子弟游视少时如一日意不衰也嘉靖丙辰四月十有三日为丈人初度其侄志与子布同亨等凡十余人聚于予谋为之寿者予每见丈人辄有所慨因为之书盖予亦塲屋课试中式之人方有愧于负时固无嫌于愤世尔矣
　　姑氏曽夫人七十序
　　天道之笃厚岂不闗于人事之隆盛后世因仍承习安陋就简其相沿乌可尽信哉盖自吾姑夫人生而女徳之求至是一变后之谈者咸有根据非复假借漫尔云也当元之季民多转徙于是吾家始自庐陵迁吉水而有黄橙之居居黄橙十余世覆育相滋益繁以庶而女子之适乡里结婚姻者代不乏人最而计之其子孙渐衍沃者常有之矣求其仕而食禄于朝则甚鲜也其名位可称述者间有之矣求其贵而爵至五品则絶无也以夫之贵被封者既少求其有子推恩身享尊奉不独吾家即一邑之中求其一二不可几也岂非人事隆盛固亦未易致欤然在吾家七八世以来歴成之世莫有过于吾夫人者夫人兰谷公七世孙宏斋公女余之从祖姑而同堂共处闺闼相距其质任木讷得之渐渍而长厚成性者也夫人之适曽也方伯公以行谊闻其自奉则甚约也夫人甘苦茹淡无少嫌怨如是者又十余年如一日及方伯公显贵也夫人怡然处之不知其异于前也故终方伯公之世事业日着而阃内之言不外闻未逾年见台君登进士髙等于徤同举于乡而能务学于心因之亦有闻当是时夫人迎养京师京师之间扄邸内外森然矍然顾盻不及识者取以闲家动中绳检而见台君方推举入吏部缜练精确黙敛密脩声称出一时缙绅上今嵗甲子夫人年且七十五月十日实惟其期先是见台君食禄三年以满告凡满三年者通前后劳勚杂记之故其所书事务最众至于闗系天下人才进退又不可尽闻于人有非可以事务计者于是天子思所以慰荅羣臣以为所欲尊而不可必得者莫父母若而其阶等得自致者其相遇固不齐也而夫人以方伯公显贵遂得具二品服翟冠锦被照耀烜赫盖欲为亲之乐而快意于自致者自三公九卿数人外无加隆者岂非至荣之防而天道人事亦有相成者哉故因夫之贵于生前者非难因夫之贵于身后者为难受子之养而致乐者非难受子之养而致荣者为难合夫与子以为荣者非难合乡人之言以为颂而事甚稀少若夫人者又其甚难者也盖吾族自齐魏两国夫人以下莫之与并而东山父子直节守道型范若一越六七百年间至于今旷世两见是岂可易致哉然世之言笃厚者既莫能追原本始以反其初而议论因仍尚依违而昧特达卒之世教辅翼终何赖也故夫人今日之荣甘苦茹淡不二视者基之也谨畏俭朴者福所由生而侈大靡肆者入而悖出不恃其有者细行所以周也日进不已者至徳所以升也慕彰施者其亦无忘积累哉
　　葛山王母罗氏六十序
　　坤之六三推无成有终之义比于妻道以为妻于夫臣于君事相类也余观往史鞠躬尽瘁托孤寄命忠荩纯一之士视彤管纪賛端操烈节诚莫可轩轾至较其所据与其所资又若有不尽然者夫爵赏酬功勤而刑戮以惩弗恪人君奔走天下豪杰而致其劳力者持此具也风声鼓舞虽中人以上皆可自勉而不致于败闲即使立缀旒之朝当土崩之势事变仓卒人心危疑孑然无可他仰顾其位已崇矣责已重矣近而俦类之猜嫌逺而笔削之毁誉岂无捐躯以成名者乎故有幸而获闻矫而必为者此其所据与所资则诚便也至于女妇闺阃之靓严不敌光仪之赫奕酒浆之供给不闗外阈之谋虑及其遭坎坷抚孤遗百责之丛委只影之悲辛而又食贫作苦嵗悠日积无聊愤惫感时摧懐姆傅之训不闻背贰之俗踵习苟其志成矣寸缕勺水谁为贻之穷乡僻野谁为传之彼何恃而甘心哉例之委质食禄之人此其尤难宜不待辨也夫外无所据而后知根于中者之为诚外无所资而后知发于中者之为力余每闻节义事辄憬然戚于心而于女妇益有深省游余门有王生暹者母罗孺人盖其一也孺人年十八归王象翘象翘病且卒顾暹才十嵗而母老弟幼惧孺人有他也谓之曰汝能终我事乎孺人掩泣剪发以示象翘复坚之辄又走取刀向象翘自断指翘持之曰果然吾瞑矣象翘素喜言张公艺事至是目数顾诸弟孺人测其意即与诸弟妇合食孺人所生止暹一人而诸弟稍长皆有子已而婚嫁又皆有子与女矣早夜劬劬无有厚薄是时年二十八耳诸弟妇与羣从子妇视孺人如其母至于今亦无有厚薄也噫嘻此不谓无成有终而尤处其难者耶将非根于诚而又发之力者耶惜也沈于笄祎而不厠于冠裳不见于受遗而止于立孤也暹奉孺人教命以学易为县诸生督学宪使可泉蔡公赏识其文闻孺人行事复表异之台院诸公将遂闻之于上而为暹友者若某某某以今嵗八月二十有七日孺人年且六十谋之为寿乞言于余余惟赏善莫大于表宅锡福莫永于广誉孺人处尤难之地宜足怜矣然上而褒异于公卿下而令闻于乡里且得年以来诸士大夫之祝其所得不已多乎愧余不文不及古之史氏以一言为衮钺系后世之予夺以塞诸士大夫之请也因观卦辞乃论而序之
  </div>
  <div class="pagination">
   <a href="念庵文集_page8.html">
    上一页
   </a>
   <span>
    ...
   </span>
   <a href="念庵文集_page4.html">
    4
   </a>
   <a href="念庵文集_page5.html">
    5
   </a>
   <a href="念庵文集_page6.html">
    6
   </a>
   <a href="念庵文集_page7.html">
    7
   </a>
   <a href="念庵文集_page8.html">
    8
   </a>
   <span class="current-page">
    9
   </span>
   <a href="念庵文集_page10.html">
    10
   </a>
   <a href="念庵文集_page11.html">
    11
   </a>
   <a href="念庵文集_page12.html">
    12
   </a>
   <a href="念庵文集_page13.html">
    13
   </a>
   <a href="念庵文集_page14.html">
    14
   </a>
   <span>
    ...
   </span>
   <a href="念庵文集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
