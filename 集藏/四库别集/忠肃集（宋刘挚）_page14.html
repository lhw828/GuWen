<!DOCTYPE html>
<html>
<head>
    <meta charset="UTF-8">
    <title>忠肃集（宋刘挚） - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠肃集（宋刘挚） - 第 14 页/共 17 页</h1>
    <div class="content">　　一鹗将从北海飞岂如穷翼老差池方嗟簿领迷公干尚喜琴音得子期别思俄闻赋南浦残花犹可醉东篱留连且此同罇酒归去鲈鱼未过时【原注时扬州陈丞相辟君幕府】
　　再次韵
　　昔歳相从向此都重来风物变南湖庄生达观尝齐鷃张翰归懐岂为鲈世事不穷劳强勉官期犹逺盍踌躇新诗易得皆精好真似元和咳唾珠
　　次和次中简留守苏子容
　　濉园文雅乆湮沦居守今逄紫禁臣右客游梁似司马主人开阁等平津不才亦预门生旧承乏来趋幕府新共喜风骚坛将在箫韶时许击辕亲
　　次韵次中喜子容还朝
　　公归真足慰儒林云日重瞻帝阙金聚散可惊陈迹事行藏谁见古人心春还汉省苔新旧霜逼吴船水浅深坐忆茂陵犹未去悠悠徒有病中吟
　　次韵次中题双庙
　　凛凛英风数百龄舍生知与义相形莓苔老涩穹碑暗云木疎寒古殿扃自许孤城摧虎兕至今遗事炳丹青二公死所真难处独恨临淮有遁刑
　　次和次中乆雨阻行而闻浙中旱干
　　积雨亷纤气已凄暝云凌乱四天低吟懐摵摵声侵竹归思澐澐水拍堤东海可能均霁日北风曽未逆阴霓应须更问淮南米莫厌留连鹢首西












　　忠肃集巻十八
　　钦定四库全书
　　忠肃集巻十九
　　宋　刘挚　撰
　　七言律诗
　　正月十一日迎驾大庆殿次曽子固韵
　　锦绣龙鸾仗衞新绛袍黄繖拜行宸天开云日端闱晓歳谒衣冠别庙春归辇顺风传鼓吹广街严跸静音尘上元咫尺瞻游豫更慰都城望幸人
　　次韵和门下相公从驾幸太学
　　诏移清跸下斋房访道天临舜上庠正坐横经开鳯扆衮袍接武照鹓行雍宫故事收炎汉阙里斯文盛素王宜有诸生知圣作勉趋贤路起东堂
　　立春后泰祠东郊呈器资二首
　　走马东郊春早时宿云容与澹朝晖溪边水暖鱼初上塞北风柔鴈欲归君赏已夸梅白早我来仍见柳黄微年华恰恰催吟醉从此朝囘日典衣
　　漠漠阴云晓蔽空稍看疎雾泛冥蒙郊原脉起新春雨帘幙寒生半夜风纵歩杳难寻旧苑习仪聊复望祠宫霜台监察心宜喜闻有精诚祷歳丰
　　奉祀南郊九日马上口占
　　霜意云情晓欲寒城南驱马面晴川路寻红皱黄团舍兴入丹茱紫菊天摵摵园林惊晚歳纷纷场圃见丰年君恩未报归何日空使荒芜靖节田
　　清明日玉津园奉陪赐宴文太师
　　汉烛青烟下九阍东风瑶圃燕元臣诏驰御斚深行酒露剪宫葩别赐春不为梦魂闻广乐许留光景缓严闉曲江冠葢华林客未有三师解组人
　　夜直中书省寄左省子容公
　　膺门早歳预登龙俭幕中间托下风敢谓弹冠烦贡禹毎思移疾避胡公论文青眼今犹在报国丹心老更同夜直沈迷坐东省斋居清絶望南宫【案此诗据宋诗纪事补入】
　　次韵谢师厚斋中有感
　　一庭春桂与秋兰元礼龙门笑闭闗不以使台严陛级盎然和气见声顔平生懐抱风尘外终日图书几席间天下苍生瞻世徳东山宁许乞高闲
　　殿庐次韵赵元考锦带花
　　锦花香浸碧琉璃谁折芳丛下帝闱横袅正疑豪客防双垂曽见妇人衣长条卧蘂胜繁李密叶攒英似紫薇系取东风留节物还家犹及醉春晖
　　次韵钱纯老密学白锦带花
　　天园节物见芳华春暮重开白锦葩鬭叶浅深琼散蘂封条匀閙雪团花玉翘无日真仙国月帔垂栏上帝家若向阆都论品第可容沧海碧桃夸
　　宣徽王公太乙宫使还洛二首
　　四纪翺翔览太平三朝出入盛勲名对敭徽省官仪重谒欵殊庭使事清桃李春风多惠政鸾皇云路半门生少贪嵩洛乡邦好人望岩岩在老成
　　位并枢庭今四贵官升太尉古三公夀眉仙骨风尘外琳馆真都禄隐中治第颇闻齐緑野放心宁遂伴冥鸿满懐霖雨功犹未勉起行看谢傅东
　　送致政太师归洛
　　元丰天子赐安车黄髪翩翩翊圣初坐省故携灵夀杖防朝仍驾虎贲舆平泉花木眷常在辽水城池鹤自如身是赤松无一事乳桐孙竹看扶疎
　　上洛都文太尉二首
　　庆歴承平已庙堂三朝勲业徧旂常昔虽郭令曽忧畏今比留侯更夀康赐饯饔人移玉食宠行天藻烂云章想公賸觉西都乐门外逍遥緑野乡
　　诏书新出未央宫始识谋深别有功就第愿陪唐九老临轩方册汉三公翩翩雏鳯仙山上两两阶星祖帐中贵齿尚贤圣朝事可须归兴羡冥鸿
　　薛景庸太丞昌朝守邠州
　　风霜乌府不谋身丞掾鸿枢号得人九转已欣丹换骨一麾聊免甑生尘时今闗陇烟云静地古岐周气俗淳正恐暂均劳逸去肯容文酒恋朱轮
　　次韵新陈州太守王彦祖侍郎
　　得郡同时下帝闉相闻鸡犬再冬春名场歩骤元希乆官牒推移媿积薪一笑醉余双白髪千驺南去两朱轮劝公少乐淮阳卧来伴林边杖履人
　　九月十日赵韩王园同舍饯送王微之晳出守汝州即席次其韵二首
　　左符初作鲁山行便有萧然物外情出入宦游金马旧平生风望玉壶清秋花黄紫罗千本宴豆甘珍聚百名谈笑挥毫得佳句从容聊喜暂班荆
　　云木疎寒天未霜一尘清不防衣裳白鲈南国归懐壮黄鹄西风去路长揽辔便看红旆转衔杯聊共紫萸香相思肯惜琼瑶寄时有楼边鴈北翔
　　重送微之二首
　　瀛州日日聚华绅旧徳如公更几人寂寞穷经甘白首风流投老就朱轮光阴不负围棊局谈笑须还漉酒巾朝议虽知弱翁乆不如方国慰斯民
　　曩昔清襟江上开九华山色照樽罍中间世故何胜道晚歳仙都幸一陪康乐又从沧海去次公曽自颍川来春秋坠学应犹在闻说新书胜玉杯
　　重送文与可
　　神标人慕紫芝眉襟韵谁量叔度陂相与论心惟有竹未能无意独于诗东风腊尾消冰雪南浦船头转鼓旗想及下车春恰恰汀洲烟雨白苹时【原注君喜画竹作诗】
　　送益路提刑谢师厚郎中三首
　　鼇阙昆峯路不赊单车聊复向襃斜东山行止繄民望康乐文章自世家政在冰壶人畏慕诏移金节使光华百城争欲扳遗爱岂独诸生恋帐纱
　　叱驭灵闗万里行爰书丹笔刺祥刑过家旧社瞻卿绣入蜀何人识使星梅福上封推变异望之雅意在朝廷华阴道过行台路共醉西湖赋鹡鸰【原注公之弟领漕京西今徃过之】歳晏风云劔外天故宫形势旧山川地环锦绣三千里兵后歌钟一百年金马已陈公子赋海棠应补少陵篇官私侈忲斯民病可贺于今使者贤
　　送子容二首
　　文人家世积清芬二许遗风见子孙学问共推元凯库衣冠争望李膺门西垣润色文还古东土留居政有恩归奉汉皇前席对岂无今士所难言
　　倾都冠葢拥西圻一节移归四牡驰魏阙云烟天近处隋河冰雪歳穷时行藏粗识贤人志疲拙难当国士知妄欲与公论异日区区何用召棠诗
　　送次中
　　肯与衰頽论乆要爱君才健气飘飘声名桂苑曽晞冀【原注次中先一牓登科】风节霜台媿续貂分落江湖惊几歳喜同文酒驻双桡天寒不奈隋河浅又使清谈付寂寥
　　送吕戸曹仲敏
　　文章盈箧几千篇去有山涛吏部贤梅意向人冬至后云阴含雪北风天非今是古俗皆尔叹老嗟卑谁不然知子已能操学谊行藏吾欲看他年
　　送虞元叟大熙出守当涂
　　使旗猎猎橹呀呀斋舫飘如上汉槎待得江南鲈作鲙暂从辽海鹤归家清谈挥麈临千里隐几看山过两衙零落谪仙遗迹在为寻荒冢吊云霞
　　徐程致仕寄之
　　浩然歌笑脱青纶高调冥冥防服还智达能遗名迹去英雄宜为泰平闲秋风酒榼携寒野春兰芽长旧山养已奉亲心两得世人行止是非间
　　宿州灵璧张氏园亭舟过始知之
　　去国身随浊汴倾瞥然双浆若孤鹰不知堤木藏金谷但见渔人说武陵已许生平倠水石坐看名利仅蚊蝇从今所至停舟问诗酒虽衰亦强能
　　八月十五日宿平原寄跂蹈
　　去秋今夕舣归船雨湿湓江叹隔年幸此一轮开霁魄郤嗟千里共秋天更为来歳悠悠约安得清光夜夜圆孤馆悄然谁晤语满庭寒露湿苍烟
　　离汶马上寄乡中亲旧
　　半月徘徊去鲁迟二年樽酒奉音徽又贪圣宠移金节还使乡人笑锦衣天地中间真逺客田园芜没盍来归东州不拟多时住巳傍芦溪作钓矶
　　至金乡先寄田直孺【原注庚戌六月三十日】
　　京雒尘埃各未湔古城潇洒向秋天今朝屈指终三伏此地衔杯已六年老喜交朋频把臂拙无材力可求田君当记得鲈鱼约何日相从上钓船
　　秋浦寄田同年鲠
　　三月鹏云接翼飞歳穷飘泊动相思独临谿槛看山处正是江天欲雪时连辔都门君不至【原注约同出都临行君失期】合簪秋浦我来迟明年尚好方舟去醉倒春风有旧期
　　过任城谒田直孺
　　古邑东风桃李残故人高卧白云间我知原子贫非病谁识萧生志抱闗相遇正逄春事晚已衰难伴醉乡闲卜邻慙愧当年约依旧无钱买北山
　　寄尹元佐
　　都城分袂下长淮闻说灵槎犯斗囘天上夜蟾千里共江南秋雁尺书来莫悲琴剑犹羇客岂有英雄老俗埃此去玉皇恩泽异龙飞新榜看风雷
　　寄高阳陈镐
　　胸中竒蕴入天渊平昔英游梦寐间寳剑早因灵气识卧龙今惜壮图闲匈奴尚敢乘黄屋汉骑新闻戍玉闗应共将军话功业酒酣朝夕望燕山
　　寄长沙王源祖
　　湘水衡山冠楚西逢君曽与胜游期桥跻危蹬寻僧去月满归舟载酒时歳律别来惊易改琴徽空自寄相思试看湖上梅应老不解东风赠一枝
　　表海亭
</div>
    <div class="pagination">
<a href="忠肃集（宋刘挚）_page13.html">上一页</a><span>...</span><a href="忠肃集（宋刘挚）_page9.html">9</a><a href="忠肃集（宋刘挚）_page10.html">10</a><a href="忠肃集（宋刘挚）_page11.html">11</a><a href="忠肃集（宋刘挚）_page12.html">12</a><a href="忠肃集（宋刘挚）_page13.html">13</a><span class="current-page">14</span><a href="忠肃集（宋刘挚）_page15.html">15</a><a href="忠肃集（宋刘挚）_page16.html">16</a><a href="忠肃集（宋刘挚）_page17.html">17</a><a href="忠肃集（宋刘挚）_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
