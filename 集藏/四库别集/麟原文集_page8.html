<!DOCTYPE html>
<html>
<head>
    <meta charset="UTF-8">
    <title>麟原文集 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麟原文集 - 第 8 页/共 11 页</h1>
    <div class="content">　　乐闲亭记
　　则徽旧居郡城辟地始家今之杜方二十年前予尝访焉时得乐闲二大字揭楣间自谓乐闲叟求予记文予谓能闲固难闲而能乐又难则徽亦冀自是少乐于闲矣孰知数年之后运化不齐长子死焉其季庭桂入吏部为书佐则徽只身仆仆尘埃中曰公曰私靡不躬应求湏臾暇且不可得况望长享此闲乎既而庭桂由书佐为奏差出入乎公卿之门驰骛于淮泗之上乡里慕之不弛其旧欢僮仆闻之复起其新敬俛仰今昔有可慨矣去冬庭桂自京归过予于溪上入郡因往问焉而新亭适成朴素爽朗有若蓬者焉有若舫者焉庭桂指以语予曰此乐闲亭也昔得文于先生今逸矣愿重记之留予从容竟日观其图籍在左壶奕在右杖屦或来于近局衣冠时集于名流廪宇连延驺从敏给即今日意象推之则徽诚可乐其闲矣追惟往作记时于今二十余载一清闲之福则徽屡得屡失而今遂其志则人之能得闲者非天幸耶世之汲汲于富贵之场日暮途逺倒行逆施不知安闲之可乐者其为人何如也庭桂字仲芳与予同姓云
　　生存堂记
　　予友刘善自乐慨念丧乱以来二亲虽存荐歴兵燹无一瓦之覆一垅之殖以为生既而相继沦亡送死未尽于礼今幸时清屋庐粗可居田畴粗可养而徃而不可还者亲也能无防然于中乎于是字其奉亲之堂曰生存庶几事死亡如生存亦志遗憾云尔既求永新乌侯继善篆其顔复欲予有以记之予谓是心也人子不死其亲之良心也事死如生事亡如存岂独烝尝忌日思慕为然哉一念不忘其亲则所以体其心守其枝者无不至矣亲虽云殁而吾心之亲未殁其音容显显陟降庭止吾可以邪放不检亏体辱身以为父母戮乎吾可不勉强学问进徳修业扬名以显父母乎死者复生生者不愧则庶乎能子矣将不为善人君子之归乎嗟夫世道日趋于薄有不忍言者矣鄊之人有视死其亲若去赘疣然未逾旬月更张百度以从已之欲由今而观非斯堂之罪人也哉虽然名之必可言也言之必可行也自乐力行之以无负名堂之意至若刘氏世系之详则在老生萧防心之记不荐书













　　麟原后集巻五
　　钦定四库全书
　　麟原后集巻六　　　　　　元　王礼　撰记
　　存竹堂记
　　余至东昌客有从余登萧氏之堂予问堂以存竹名竹恶在客曰非是之谓也萧氏祖徳祥能守厥考竹轩居士之业犹竹轩未亡嘉之者以存竹称也然则其详可闻乎曰当在宋也徳祥之五世祖子信职医获交于忠简胡公公餽之金锡之田荐之官俱弗受问所欲曰但愿子孙世世读书足矣公嘉其志大书读书二字顔其堂至居士能守此训以不隤其世业徳祥又能继其志潜心于学明理于医逺近疾病者咸归之证论可为与否或当至剧乃愈或可不疗自愈后皆如其言全活者众而未尝责报于人贫乏者与药不问直侑以米炭姜枣济之士大夫谓其能以竹轩之心存心非徒存其遗训世业而已谓之存竹也实宜初仕广州惠民药局提领迁韶州医学教授以夀终于家平居惟延师教子为先务世虑澹然虽出入权贵之门未尝干以私又曰今其子孙信厚文雅资计温裕皆食旧徳所致而斯堂未有记常往来于怀先生辱与其子若孙游能勿靳于一言乎余观今世豪家大族五世希不失矣赞皇之石魏公之笏其存几希矧有如韶州教授既存竹轩之世业复存竹轩之世徳者乎宜其子孙诜诜济济勿替有引非偶然也昔髙唐赵氏有儒医笃于利济隂佑厘以孙子青山先生出焉天之报施善人庸有爽哉萧氏嫓美于赵将必有显者出以其时考之可矣姑志于斯堂以俟
　　进脩堂记
　　从弟子充嗜学不厌因旧堂而牖之疏通爽朗名以进修求永新乌侯继善先生篆于堂顔庶常目之以自励既而欲闻其方志于屋壁于是语之曰易云君子进徳修业在忠信在修词立诚释者曰忠信主于心者无一念之不诚修词见于事者无一言之不实予谓徳以存之心言也业以着于事言也中心之谓忠以实之谓信无妄之谓诚三者一道也徳言进忠信之积也一念不忠信徳非其徳矣况觊其进乎业言修又言居用力不置犹居其中也脩业而言修辞惟口出好兴戎当谨饬其辞主于忠信所谓立诚也言忠信修辞立诚之谓也行笃诚忠信进徳之谓也君子终日干干慎斯二者而已矣昔元城事温公五年得一语曰诚请问其目曰自不妄语入元城初甚易之退觉言行矛盾力行七年而后成人之表里一致岂易得哉夫堂也者君子攸宁之所而日与宾友揖让进退周旋唯诺于其间者也吾弟宾退之顷即思向之所为果忠信乎所言果诚实乎夜寝之际即思昼之所为所言果无愧乎孜孜力行改过勿惮不为善人君子之归吾未之信也吾宗簪缨之世虽逺诗礼之泽犹长但在勿替引之耳予老矣何未见子弟笃于进修以无忝尔祖者乎顾名思义尚允蹈之毋徒借圣贤法语以为黼黻庭内之具
　　介石轩记
　　予一日至子充弟介石轩茶余看菊意颇闲适子充从容言曰是轩得永新乌大夫篆以华之以伯氏也然名非不佞所命也昔曽伯祖城山公为太常寺丞时曽大父韦轩翁侍行由学馆授登仕郎当国郑府之吴潜甚器重之欲荐为东宫属官适四川制置使某入觐又辟防谋军事曽大父见某黜叹曰君子道消矣拂衣而归缮园池作亭字之曰介石日与故旧饮酒赋诗其间杨文节公为书其扁今以名轩不忘前人知几之意伯氏幸能志其所以岂不因之以自朂哉则复之曰豫之六二介于石不终日贞吉夫子因二以中正自守其介如石而能见几而作故极言知几之道谓君子上交不谄下交不凟其知几乎又曰介如石焉宁用终日断可知矣夫当宋季奸臣柄国边衅日开天地闭贤人隠时也而祖有见于君子小人进退之几归休乎斯亭盖深于易者也岂知进而不知退者所能及哉虽然彼一时也此一时也今吾弟往教四方无往而非宾主师友之交而欲介焉自处则非吾所知也説文曰介介画也有分辨意严于分辨则不为石徂徕之方峭必为王荆公之执抝矣将处无与居也出无与徒也倡无与和也岂不孤立于天下哉圣不云乎鸟兽不可与同羣吾非斯人之徒与而谁与子充有味于予言也乎抑亦惟祖训是式欤子充谢曰谨事斯语因笔于是轩以记
　　湖山清隠楼记
　　由永新而南歴坡经丘行三十里有湖山明秀之胜游氏世居焉予尝至其地徘徊湖上不自知心豁神怡也观其岚峰迎日而晓雾萦青瑶浸澄霞而暮烟横紫与夫千岩飞瀑万树啼蝉鳬鹥散影于渚坻雊雉交飞于林麓其或桂飘金而风露清梅吐玉而泉石洁物态景光防静得则湖山一日之晦明四时之代谢善画者亦未尽其趣也是以骚人文士至者或信信始别别而出门在道犹顾瞻徙倚而忘去去年予归自永宁游氏湖山清隠之楼适成习传邀予凭阑纵目湖山千态万状莫不自献于几席之外若有大异于畴昔者矣时有歌于湖上者歌曰青回翠合兮山掩水重英杰以毓兮畜聚与丰揽秀挹爽兮伊谁与同风月无边兮维子之宫又歌曰湖之山有兔有麂山之湖有鳣有鲔为网为纶兮以宾以祀乐吾之乐兮施于孙子习传笑顾予曰子为我记之予以为天下湖山之胜非少而有素业以世居其地者不多见今习传世居斯土而専有其胜非一寓目一畅怀者比天之厚于游氏为何如哉予观世之婴情于宠辱之途者变迁于朝夕若蜉蝣之过目曽不得以少适其意视身享一丘一壑之乐而埀裕于后者可幸致耶超旷之识要不以此而易彼也予恶得不为习传记之后之登斯楼而览斯文庶亦悠然于山水之间而有悟也
　　乐存堂记
　　予侨寓东昌时尚贤以比隣日相洽知其信厚人也相疎十有余年矣相视齿髪异于昔矣乃易字乐存以署其堂而谒予志之予闻孟氏君子有三乐王天下不与存焉于子心迹若有不似然者抑亦自有乐处欤曰走也毎疗一病诚其意以求之详其脉以察之或寒也或热也或寒热之相薄或元气之痿孱也为之攻其族通其窍求以复其元及涣然氷释熙然春融则欢然如释重负予乐也惟仁以存心乐意未尝不相干仁存斯乐存矣顾人之痒疴疾痛于我乎安性命夀夭于我乎顺知利其利者不知予之乐其乐也舍此焉取所谓乐哉予喟然叹曰古人有言士一命以上茍存心于爱物于人必有所济职任民牧者曽思若何使无愁叹之声若何使无颠连之苦如斯人之用心者乎先天下忧而忧后天下乐而乐相业也语曰不为良相则为良医观于萧氏益信用记于壁庶览者或有劝焉
　　揽胜亭记
　　予侨寓永和有年矣离去而重来亦数数然矣独不知陈氏江亭之胜有足览者今年秋访隣寻旧子炜兄弟坐予亭上朴而不华雅而不俚规置有若画舫者焉奇花异木嘉果美蔬杂植左右启其户牖视之青原洞岩蔽乎其前有化人之幽致仙子之髙风令人动出世离尘之想螺山鹭渚峙乎下流城郭隠隠若往而复前修诸老忠义精爽有不升降飞扬于星月风霆之际者乎贑江横陈东南西之海外国凡百奇玩交广诸郡鳞介羽毛草木根实之贡与可资于世用者舟楫昼夜不絶又使人重仰止朝宗之思嗟夫昔贤之涉此土若张曲江韩昌黎赵清献蘓文忠黄文贞辈南去北来俯吟仰啸旷观千载今求其影迹已飘忽于斜阳芳艸之外矣而风樯沙鸟不改异日天地真逆旅也耶登斯亭者抚过续之逝川慨推迁之浮世寄怀物表脱略尘凡觞咏相娱揽结胜概岂非旷度逺适之快哉用记于壁朂我同志
　　仁人堂记
　　予访旧东昌陈氏子炜邀予过其第杰宇夷庭歴刼如故几席静嘉而兰芷芬郁如其意象为兴门坐乆予问昔之字宗仁者于子谁欤曰炜先父也有为上岳知事者于子谁欤曰炜从兄也既而从容言曰里之长老因先父之字尝以仁人名斯堂而未遇知名之士发其意以埀训敢以为先生请予惟子弟如炜之兄弟能不遏佚前人光而述之扬之有可尚者矧旧知其父兄又何爱于一言哉苐孔门未尝以仁轻许亚圣犹难之况常人乎传称仁者人也言仁最为亲切最须体认盖人受天地生物之心以为生具此生理无往而非仁爱之意西山真氏以为人之所以为人以其有此仁由有此仁而后命之曰人人而不仁则非人矣昔尝三复斯言惕然深省予告子者岂有加于此哉先儒谓满腔子皆是仁故拔一毛而举身为之动者生意之相关也手足痿痹懵不相知者乃生意断絶医家谓之不仁也炜之兄弟诚知民吾同胞物吾与也应事接物恒以仁爱存心则推而放之四海而达非特有光于前人亦足埀裕后昆矣有不列于仁人君子之林乎于是序而记之复系以诗诗曰干父坤母品物囿仁人钟灵秀同类益亲恻隠之徳被物与民各具于已斯之谓人闻过则戒见善则欲四海弟兄况在骨肉相残相害禽兽弗为靡克靡复念初可悲仁人名堂顾諟深省洞然八荒一视同境诗以飏之玉汝于成夙夜匪解自强自明
　　雅轩记
　　城西周复雅娖娖亷谨人也尝为府从事获上官器重而性嗜恬淡辞要而甘闲焉葺庐峻洁字之曰雅轩左图右书前琴后奕培双桂于中庭蓺九畹之芳萼客至焚香煮茶或谈桑麻或咏风月棣韡光于朝萼萱泛采于春晖客有谓予曰复雅是轩可谓有雅致矣先生可无一言以荣斯所乎予复之曰若所谓雅者得其外未得其内也夫雅者正也复雅能律已以正耳不听淫声则耳正以聪目不视邪色则目正以明出处与正人居言动遵正道行故君臣以正则礼而忠父子以正则教而诤兄弟以正则友而敬夫妇以正则义而和朋友以正则切而规古之君子无往而不律已以正故上下观感悉归于正未有枉已而能正人者也夫茍坚持雅操有如此者得非博雅之士乎复雅闻而谢曰先生启我以正言博我以雅道敢不服膺勿失以终身行之请记斯语于屋壁于是乎书
　　徳基堂记
　　徳基堂者何凤冈精舍讲学之堂也讲学而以徳基名者何欲学者之实履也易曰履徳之基也徳行于礼有基勿坏又曰履不处也不处则有行之义焉夫学之贵乎行也尚矣修齐治平之道本于躬行心得顾可以口耳从事哉世之学者讲非不明也知非不熟也而求其实践是道百无一二是身与道为二也故曰知之匪艰行之惟艰为已而不为人则身与道一矣庸非斯堂建立之意哉或语予曰凤冈精舍昔也僻在荒隅士子罕至今税局副使魏君徳基亷士也而能去淫祠改创于此又作堂殿后以为讲习之所魏虽去职而士子不忘其功名堂徳基犹召茇也此萧君同文有请于子也子知之乎葢以予观之欲学者从事于践履之实或人之见欲学者不忘乎改创之人仁者见之谓之仁知者见之谓之知可谓两得之矣皆善意皆可书
　　琪峰记
　　吾里萧以琪氏业医小儿数世矣兼大方脉常曰小儿骨骼未成血气未充风寒暑湿易以成疾尤不可不慎有以病请即奔走焉不计其人贫富问药无弗与者既效报则受之不报亦听之其老老幼幼之心诚可尚也尝葺其西偏燕息之所篆其顔曰琪峰予问客曰其义何居曰以其宣华诸峰秀絶森列乎前者有若琪花之自献者乎曰未也抑以家有玉季之弟庭有玉树之儿而是老巍乎其间有若琪峰之温润乎曰近矣而犹未也然则敢问义恶乎在曰尔雅记九府美物之所聚东方之美者有医无闾之珣玕琪焉医无闾山之名也珣玕琪玉之属也非以医道无以相羣侣亦犹珣玕琪之可寳者乎以琪谢曰博哉子之言也敢不蠠没朝夕以求无瑕客曰请记斯语以成其美于是乎书
　　复古斋记
　　郡城西卢务敏予昵友也为人谦而慤无市道毎过其门虽亟迫必坐其斋斋曰复古之以诗文者富矣观其色频若有望于予者予于务敏岂吝一言哉第惟居今世而求其复古吾忧其难之愈愈也姑即四民言之农于四民中愿也淳也抑观之垄亩之间或覸其隣之耄倪暨有逺役即侵彼之疆辟此之界或有匽潴填以广其壤分水利则专而莫知其他实坚实好者成则私之秕而稗者归主犹吝而弗足不力穑以长材间罪嵗而辍业农而若此冀其复于古也可乎又尝观于百工之肆焉知者创物巧者述之审曲面势以饬五材而世守之谓之工宫室器物期于适用而经乆非直为观美也今也髙曽规矩之不遵天时地气材美工巧之不偹夙修而莫成春用而夏废蜡栀之鞭人攫利而已工而若此可冀其复于古乎贸迁有无通四方之珍异谓之商旅熙熙壤壤为利来往上则富国下则富家故君子富好行其徳古则然矣陶朱通积贮之理子贡好废举之术白圭于人弃则我取自足力侔万乗名显天下今则隠税昧公间道潜行或至败露悉丧其有可谓富国富家者乎坚壮真好者不收纰薄伪恶者贩粥通侩为奸贱贵贵贱曰度量衡不得其同以之交易犹御人人也可谓好行其徳者乎商而若是冀其复于古也难矣至若士也所谓秀民冠乎农工商而弗与等夷也宜其知古道者也而逝不古处皇多有之不尽其分不公于言厚已虽慝者穉者附之情异虽尊者良者疵之得势则趋不究其人处约则弃不思其德操世法以逢迎谓守经为迂缪渐次染习以成风士而若此可谓长太息者矣愈趋愈下况望其复古也乎此予于复古有深慨而难于言也务敏曰诚哉是言也岂有憾于世道之不古故以复古顔是斋祈斯世之不逺复也虽然四民之欲变化其子弟书籍也华采其庭户图画也皆于我乎赖故四民之跻是斋者屦常满请书于壁庶来者读之伤今怀古则于世道不为无助予不得辞于是乎书
　　螺山记
　　吾郡近城之胜有二青原郁其南螺山峙其北山以螺名谓山形有类于螺也雨霁其颠沙砾中牧童时拾小金螺烂可爱友人胡君九成学圃于其侧而深有慕于是山焉于是字其游息之所曰螺山予谓螺山称于人以其秀也秀故为是邑之望环数十里外而趋郡者莫不望是以为归焉不然生草木而居禽兽岂异于他山也哉九成之胡实【阙】　之裔则为望族其为人也语言辨矣智识深矣仪表伟矣使其浸濡乎礼法之场翺翔乎诗书之府又岂不为乡邑所望耶至是九成与螺山不可以差殊观矣虽然人万物之灵也山块然之物也不知者谓人借山以为重知之者谓山借重于人也自近者言女江之东山富川之文山虽非培塿丘垤所可同然亦乌有泰华之神秀庐阜之雄杰哉一借重于杨伯子文履善而名闻天下后世九成茍卓荦自异于流俗庸非螺山至幸哉予比过其舍见其醲于亲贤取友教子淑身为记螺山之称于人如此虞邵庵有云子能观山以成徳其进未可量也九成其亦有味于斯言也乎
　　美冈记
　　英逺中州刘氏之彦也往年予归自贑易舟神冈英逺与其弟适来相与同载晤言信信而去予固以奇之矣近年来膺门治家有兴无替开门延贤志尚愈轶于流俗母家有人其使予喜也尝志其燕居之室曰美冈志冈之名蕲如冈也而谒记于余余以为冈之所以美者以其草木敷荣也草木敷荣以得其养也梧桐植影于朝阳菶萋必致夫鸣凤茍斧斤寻之牛羊牧之可以为美乎心性之得其养亦犹是也英逺时涉是冈纵观南之有台北之有莱菁菁郁郁有养如是岂不足为进修之助乎昔魏武侯以山河之美固也徳性之美不尤愈于山河之美乎英逺不必视美冈为美冈而视吾身为美冈则美不在彼而在此矣人杰地灵其理一也虽然吾家仲宣之赋登楼以信美而非吾土致不满焉今英逺以美冈作帘额则専而有之矣岂仲宣之所敢望哉仲宣且不敢望况其后之人哉何时与子振衣千仞之冈以极来游来歌之兴姑书此以为记
　　读易所记
　　西昌南冈李君汝明食租衣税之家也代迁物故寄迹于星史卜祝之间以娱其晚节去年邂逅于东昌握手语旧惘然以乆既而语予曰仆葺数椽于故居之侧朴陋简素仅庇风雨时洗心退藏其中以观四圣人之易而字其顔曰读易所愿先生记之予复之曰以言者尚其辞以动者尚其变以制器者尚其象以卜筮者尚其占此数语读易之律令也且如乾卦初九潜龙勿用九二见龙在田利见大人辞也初九为干之姤九二为干之同人变也潜龙见龙象也勿用利见大人占也然辞之所防者浅象之所得者深故圣人假象以尽其辞君子居则观其象而玩其辞动则观其变而玩其占必体认辞象变占然后观其身所处之位其时所遇之事而决其当否吉凶焉此圣人作易教人之本意也而世儒说易往往得其一而遗其二王弼以老庄说易而沦于荒唐汉上以象数说易而失于滞泥诚斋以三百八十四事明三百八十四爻则隣于浅狭皆非知易者也伊川义理精到亦止于辞而无旁通曲畅之妙惟晦庵本义包括甚广然但引其端而不尽其义是在学者精体而活看耳大概看卦之法有六卦象也卦变也卦徳也卦义也卦位也卦时也看爻之法有四应也比也承也乗也读者随时变易以从道则吉凶消长进退存亡之理庶乎其可得矣汝明谢曰先生博我以文我以道请书于屋壁以备观省焉于是乎书













　　麟原后集巻六
　　钦定四库全书
　　麟原后集巻七　　　　　　元　王礼　撰记
　　松坪隠记
　　胡忠简公之乡沿溪十余里许平陆蔚然延袤曰松坪王氏士逺家焉士逺聪警嗜学不废甞充江西行人之任白云在天恳控以退筑室于坪读书而隠防焉因署其顔曰松坪书隠而属予记之予问士逺之隠松坪也何居曰松花可以酿醪艾纳可以聚香饵叶令人不老撷菌胜于美蔬脂之沦入地而岁久者为茯苓为琥珀皆足以娱我亲而益夀暇则取其肪以代烛而昼夜读书扵其隂清风时来韶頀交作若与吾伊相和答于是外形骸傲轩冕一觞一咏不知老之将至虽骖鸾鹤而蓬瀛者之道无以过焉此吾有取于松坪而乐之也予闻而笑曰人之心事固有不期而同者乎吾庐之背亦有松坪二三里蜿蜒沃衍植物葱茏爰作山斋其间聚童冠十数軰与讲先王之道以待用因护是林数年之后鬰然苍然新槱不可胜用矣角濈濈者以雌以雄牧之待其兢兢肥长则岁时烹炰斗酒自劳燕及朋友子前所云乃予齿髪日耗者之所宜防至若懐竒才如子负逺志如子见松之凌云干霄则当慨然曰在物犹然吾可不身为明堂栋梁乎见松之岁寒后凋则当毅然曰在物犹然吾可不身为国家柱石乎此则吾子之当务也异日功成业就归荣故鄊乗兴泛一叶之舟访予宣溪之上观予所营以相乐然后治子之松坪行子之素志不后柰何于今逆施乎士逺笑且谢曰命之矣得无松坪之乐老人欲専有也耶予遂援笔録问答语以为记
　　传心堂记
　　西昌涂君世传构堂于注陂之上居防既顺矣不虞负刍之警荡为莽墟其子伯高继志重葺宏壮顕敞视昔有加榜其顔曰传心堂予问其故伯髙曰传心先子之号也今以堂名庻一举目俨乎如接先子之音容也愿一言以埀训予复之曰传心之义大矣防曲礼七十曰老而传说者谓传家事扵子也传家事于子千万人所同传心于后之人圣贤所独尧之传于舜也惟中之一言孔之传于顔也惟仁之一问人能秉心无过不及执礼而行焉徃而不达哉或让于予曰尧舜孔顔传心之说子以语伯髙得无躐等之病乎则应之曰予平生期人逺者大者有求予言必乐告以第一之义若使闻下等之语是不诚于伯髙矣况孟轲氏不云乎舜何人予何人有为者亦若是先正亦曰顔何人哉希之则是凃氏子弟以予言思而勉之则无负名堂传心之意
　　槎轩记
　　洪武十三年夏圣上念股肱之劳勚优在庭之臣四人放归田里以佚其老于是刘君子髙得致其事既归荣故郷葺庐旧址朴而不雕雅而不俚字其顔曰槎轩子问客曰何为其然也客曰子髙子穷逹利钝聼天所命方其读书山中不自知其官于职方也迨其居职方也今年市骏于岭海明年理舶于登莱泛泛东南漂揺靡定亦不前知其绣衣于北平也比者倐然而起掌礼于南宫忽焉恩悬车以示后计其身之在天地间犹水上之一槎耳安能预知其抵止流行之故防槎之名轩者此也予闻而叹曰古今贤圣之若槎者可胜计防鲁叟之适周适齐适卫适陈过宋至河如蔡入楚孟轲氏之游梁至齐皆欲明王道以拯斯民此载道之槎也苏秦之赵之燕之韩之魏之齐之楚奋舌权变佩六国相印辎重拟于王者此权谋之槎也范蠡既雪防稽之耻乃乗扁舟浮扵江湖变名易姓为陶朱公知计然贵上极则反贱贱下极则反贵贵出如粪土贱取如珠玉之防乃治产积居以与时逐屡散金以行德此货殖之槎也张骞奉使絶域留单于亡大宛抵康居达月氐致天马蒲萄之献此开邉之槎也司马子长南逰江淮上防稽探禹穴窥九嶷浮沅湘北渉汶泗讲业齐鲁之都过梁楚使巴蜀南略卭笮昆明以归此访古之槎也子高之槎将为邹鲁之鸣道乎抑将倾动列国使万乗除道以迎之乎将挟粉白黛緑纵一苇之所如乎抑不辱君命穷天之涯极地之角张汉威德使尺地一民尽归职贡乎抑亦车辙马迹徧扵朔南挹先王之髙风考贤哲之遗迹着之简防以传之后乎客曰吾观子髙子道之不明常以为忧毁如臧仓其心休休游说金多愧其妻嫂彼则耻之螙我大道翩然见几西子娱乐罢神货殖亦其所薄博望开疆固槎之祖黩武残民尤所弗取或摩秦刻或诂汉志考古覈今乃其所事槎之异同仆实未知乐天知命闻其庶几予闻斯言感慕油然爰缉其语以记槎轩于是复歌以飏之歌曰
　　槎何世兮离富媪槎何岁兮赴流川杳不知其所自兮歴陵谷之变迁嗟惟尔之无心自灵自仙泛泛若鳬兮何有紏纒神交漠兮惟圣与贤招扶桑以为友兮晞余髪乎虞渊
　　采菽轩记
　　郡南周善政能养龙君子髙嘉之字其事亲之轩曰采菽而谒记于予予惟采菽咏扵诗乃天子所以答诸侯也今以名轩何居无亦以采菽可尽菽水之懽乎意或然也抑予闻孝子之有深爱者无徃而不用其情世俗谓三牲之养富者之厚也菽水之养贫者之薄也殊不知菽水而惟其甘有胜于三牲心乎爱矣虽菽水犹惓惓以奉其亲况贤于菽水而不以奉乎等而上之若堇岂若姜桂若修瀡橘也笋也羮也鱼也皆吾深爱之发见若必待三牲八珍为甘防焉得人人而有之而亲之养荒矣岂深爱之心防善政知此则不负是轩之名矣
　　竹逸记
　　竹植物中之君子也挺直而不阿蔓抗节而有疏数逺近之杀柯叶冐寒暑而色恒青虗中若有容扵物以故晋人多好之而子猷独植其竹诚以无之则俗非君子之宅也吾宗子春家扵枫墅种竹绕屋青青如箦可爱隐居读书其中宛在尘外人咸称之曰竹逸以其质直不阿世守节而固穷渉忧患而不易其谦虗自牧廓兮有容与竹似焉好事者又冩为图而属予记之嗟夫诗人咏菉竹于淇澳勉君子以切磋琢磨尼父着苍筤扵震卦戒君子以恐惧修省子春味易与诗言外之防则确乎君子之归而无负于竹矣维其有之是以似之其斯人之谓乎
　　老圃堂记
　　永阳胡氏为着姓于吾门为世姻外弟徳诚当承平时尝作华堂以奉亲轻裘肥马以羣富儿肥肉厚酒以享佳客亦一时之俊也迨夫八表尘昏时移运易负乗骄而成市阀阅落而为墟徳诚力虽非旧而志不替初凢豪家强族奸民猾吏之相侵凌渔夺无不白于公以直之亦人所难能也浮沉闾里荏苒桑榆乃辟圃以临池筑室以佚老莲芰菰蒲弥其涯棃枣橘柿亘其奥抱瓮荷锄靡所不植而乐在其中因以老圃自道而索予记之嗟夫士君子遭时不偶始终盛衰之际固有大异不然者矣若徳诚﨑岖兵乱间而能自立今年逾七十耳目聪明优防以老于圃岂非天之福善者耶
　　退宻轩记
　　与文父既赋斯干于堂后之东偏为燕息之轩字之曰退宻以其深窈而安静也天光斜临飞尘不到委酬酢于儿孙断纷嚣于耳目或休偃于床或欠伸倚杖博山香动石鼎茶鸣屏嗜欲薄浮华尚不愧于屋漏非君子省身寡过之地乎虽然室之宻易见心之宻难知自未始有形之前洎四达无穷之外凢事物之众必求其故心之用也及巻而藏于宻则寂然太极之初而万化之源也体用一原顕防无间非知易君子孰能与于斯文父淳厚典则省身如不及其必扵宻也有得矣
　　甔麓记
　　徃年友人刘云章尝示予芳洲堂记等作因问谁何则请板洲之萧领学职者累累有焉已知其为士族扵今十五六年矣一日子春语予以其亲时举朴茂和易即芳洲堂后人也闻人硕士之至其家者必能用乎情以故文焉而黼黻之诗焉而宫羽之者成巻比闻成徳之在扵斯也慊然以公赋驱驰未获承顔接辞又愳继今以徃金玉尔音而有遐心尝葺屋数椽以娱賔亲以贮经史以其接甔岭之麓字之曰甔麓欲觊留一言半辞其间以少平生仰止之意何如予诺而未有对岁晏请益切则复之曰异防时举之名斯所也异防时举之名斯所也其寄兴甔麓亦犹诗人托兴于旱麓者乎旱之为山也名素不顕于天下要亦去培塿未甚逺尔自诗人托之以咏岂弟君子而旱麓之名亘万古以不冺时举观崔嵬以厉严峻之因平衍以广寛裕之徳安知甔麓不以人而顕乎子春喜而谢曰是足表甔麓矣于是复系以歌歌曰
　　繄甔麓之延袤兮水白而山緑其涧伊廽兮厥壤伊沃可渔以羮兮可饮以粟山可樵兮洲可牧乐吾生兮无不足嗟权位之娱人兮荣不盖辱岩廊兮岸狱轩冕兮桎梏曷若斯人兮云山烟水娱心目优防防防兮于甔之麓
　　西爽楼记
　　予访族浔源逾坡而北将游上郫过所谓积溪茂林清池冈阜掩映栋宇鳞集一閧若市意必有肥遯之士乐其中因记友生刘孝力馆授其地即而问焉谢君徳和肃予入坐情勤语洽倾盖如故少焉觞予新楼轩牖明敞几席净嘉客有举觞相属请名其顔予字之曰西爽客复请记其槩予因念清爽之气何人无之何旦无之而西为甚若乃大火西流商飚早惊草木色变蛩韵日生俯颢景于庭户洗肝鬲而澄清徽之防山而拄手板张翰懐归而思鲈莼其或皓月千里寒光素辉奎璧垂彩离离下垂萧爽清人无复困迷刘昆之啸逺庾亮之兴不浅皆爽气之所动也居斯楼者旦暮之间挹彼之爽入我襟懐非一时临眺之胜乎徳和为性爽朗遇事接物左右适宜无所留滞于名胜过临必用其情笃义方之教待师友厚视世之龌龊庸陋等儒术于梓匠轮舆计工者大相径庭矣非西山之爽有所助发耶由斯观之临眺斯楼不为无益不可以不记也
　　龙泉县宝福院记
　　龙泉县北郷有招提曰宝福赵宋时长者王府签理基剏院买田饭僧峰列涧萦鬰为胜地而不知长者何所何名厥后岁敝岁修弗替益勤于今二百余年至正壬辰刼灰墟莽过者兴叹其后九年庚子比丘曰顕防与其徒契元竭力修复购木于山范瓦于陶二师泊然未尝强求于世而物情宗之逺近乐施如一人又三年癸夘殿宇法堂廊阁庖廪靡不完具既而门垣峻洁丹垩金碧辉辉煌煌塑像绘轴百器具举则后人能继前志者也其后十五年契元念先师之勤复有今日非托之言语文字何以垂后于是具本末请予记之嗟乎防乱以来故家世族门冷径荒求其栋宇复新甚未易也考作室既底法厥子乃弗肯堂构世多有之况望其建一祠辟一塾以为宗族奉先启后地防视师之前规后随过人逺矣因记七八年前校艺闽省撤棘之后纵观鼓山禅寺登崱劣峰坐天风海涛亭上睨沧溟如铺白云琉球黝其一髪此身宛在天上老禅诇公邀予留文山中归计廹切赋一诗而去今侄孙俊乃力求记宝福之成而予欣然书岂亦有縁耶护字常存元字如善云
　　重修永丰观记
　　庐陵郡治之西二舍而遥有华盖山上祀浮丘王郭三仙实临川大华之别馆也里之巨室胡公殿机始基之而命道士李敏中职祠事山之麓江抱溪朝风气藏蓄宋咸淳己酉李君始即其胜而观焉李君自吉文十华之云怡堂式辟斯土请观额于朝勑赐曰永丰岁修世葺继继承承百事完美元季山颠古殿洎于观宇燬为虗莽内附初海宇辑宁观之住持萧与吾谂于众曰吾徒朝营暮用曷尝不给而吾教所事曰天曰帝曰圣曰真乃无殿宇以栖其神不有可愧者乎山颠纵未遑观亦不可后矣于是咸韪之温务立即货已田市材与瓦以复旧观吴元年丁未正殿成丹雘金碧圣像咸具明年曾日升又求众施以建法堂而私补其费之半于是门庑废庖幽室闲院以次各就乃相率谒予以记兴复以励后人予惟昔年读史见汉初苦秦苛法思与天下更始曹参相齐尽召长老诸先生问所以安集百姓言人人殊参未知所定闻胶西盖公治黄老言厚币请之盖公为言治道贵清静而民自定参遵其教齐国大治其后入相汉廷属其后相曰慎勿扰狱市及择郡国吏取谨厚长者言文刻深务声名輙斥去之一遵何法日夜饮酒不事事有顷百姓歌之曰载其清静民以宁壹非得老氏我好静民自正之意与陈平信有智矣亦尝曰我多隂谋道家所禁吾世即庆亦已矣不能复起以吾多隂祸也嗟乎汉初挟书之律未除民间少见经籍圣人大道概乎未闻一时英杰多事黄老尚清净务简易犹足助成汉家四百年之治则其功用岂可少哉曹陈所语要亦孔氏尚德化薄谲谋之绪言耳然今之学老子者并忘其本而惟以祸福动人则末流之也而能修其宫以兴其教又吾儒中或所未及岂不有可敬者耶予言及此者欲其徒知教之本而后之治天下者倘有取焉黎民亦职有利岂敢以道不同而遽废公论防况先子岩泉居士尝买田山麓仙侣至今犹食旧徳予执笔于斯恶得无情耶是役也其徒王大有周道诚胡悠久叶大观刘大知劻勷其间是可书
　　竹林小隐记
　　深源频年顺适遂赋斯干葺屋于竹林之中以娱其晚俾予从子颖来告曰吾庐将落成字之曰竹林小隐王生老人可不为我记之松茂栢恱闻之助喜命舟徃贺见其栋宇峻洁櫺牖防明背城而临江臯濯缨而俯清流诚隐士之所栖也有竹百余挺森立前荣可爱因问之曰桃李君家所种也今乃独种乎竹何居曰思其中空吾则谦虗以受善言抚其髙节吾则抗义而守礼法见其枝叶四时不改色则足坚吾富不滛贫不移之是竹吾益友也可不敬防嗟乎深源薄红白粉华之难久喜苍筤青青之不衰可谓器识宏逺矣然予因之有三愧焉槐竹吾家所尚也曩尝植槐数株其隂已满庭矣而人心不同有如其面不能阖庐以受之一可愧槐花黄时子弟争采以遗工人则有之惊试期之廹而忙者罕见二可愧连年种竹老手亲移犊角之盟方苞方体不纵牲畜以戕之则狂童馋妾采之以菹洳而渭濵之植在胸中矣尚望其青青如箦防三可愧此予不特有愧于深源抑有愧于先世也恶得不乐为深源记之于是复系以歌歌曰
　　竹林兮修修负郭兮幽幽青源在右兮鹭渚中流清风如濯兮良月如钩良时胜景兮谁吾与俦百壶清醸兮归与妇谋嘉賔戾止兮珍吾肴馐赏心迨暇兮以敖以逰光隂过客兮富贵浮沤緑鬒一变兮杨花满头胡不日以嬉兮懐千载之长忧我劝兮賔醻賔醉兮我讴竹林竹林兮吾托尔以优防
　　静渊堂记
　　郡城妙周以仁受守一丹之道有年矣元末亷使吴公伯尚以传称仁者静篆静渊二字遗之近以荐入朝授官道纪车盖杂沓琳宇增辉霞歩泉音道流欣羡可谓荣耀矣于是出静渊之字以名其堂而属予记之予谓至道之精窈窈至道之极昏昏黙黙皆静渊之说也以仁素闻之矣何待予言然予闻张横渠云至静无感性之渊源又曰湛一气之本是性之与气本体皆静渊也朱考亭亦曰渊渊静深而有本也知静渊之为本则知道为天地之本天地为万物之本以天地观万物则万物为万物以道观天地则天地亦为万物静渊防妙岂寻常所能窥测防何时与子凌三光飡六气招太和为友而蹑乎澹泊之境细论之可也姑为之记
　　三峯隐居记
　　予友任保康别六年矣辟地西昌闻其馆蜀江欧阳氏以忠主人仁贤心窃喜之保康曰以忠尚儒术卓荦不羣而别字三峯将予一言为之记予观蜀江平洲逺岸覧闲演迤风樯沙鸟娱目赏懐不识三峯安在则曰蜀江在武山之欧阳氏之先有号皆山其后袭以峰者至以忠而三焉自其地而观之平原沃野非有峯峦累累乎左右也自其人而观之厚重弗迁耸防自异则峯之似也予何泥其迹而忘其意之求乎噫若然则五峯之胡九峯之蔡皆以忠师表也倘能求诸老所自植立者得其一二以修其身以齐其家以传之其子孙则三峯之名将必籍甚朂防以忠
　　昭然堂记
　　予尝过道昭之庐爱其轩豁鬯达髙朗洞开山容水色献于阶庭天光云影入于几席客有谓予曰此堂之所谓昭然而道昭之别字也常欲得闻人记其概而未遇今幸耆徳之临于斯也敢请则因语之曰子知天人相与之际乎感孚甚昭然也人禀扵天以生以理揆之一贯也天之昭昭日月星辰而所以昭然者不在三光而在主宰也人之神在乎目犹三光也然目之视非能有光必因乎日月火焰而后光存焉晦而幽者目有所不能烛也故以目视以粗而得粗者也以心视以防而得防者也人之昭然者非此心主宰之防乎天之与人犹影响耳祸必以罪降福必以善来若有物的然以主宰之者则凢主宰于吾身者可不使全其夲体之明善善恶恶以契乎在上者防懿徳茍昏则彛伦攸斁而事物之众亦不能察其邪正矣虽然自昭修已也用晦处世也皦皦者易污水清无潜鱼其括囊斯无咎乎诗曰殖殖其庭哙哙其正斯堂之今日爰居爰防者宜之昭兹来许防其祖武斯堂之后日善继善述者宜之客喜而谢曰仁人之言其利漙哉闻之昭若发蒙矣请笔授之俾无忘嘉言之贶于是乎书
　　乐隐堂记
　　族弟元善少长于母家距故乡一舍而近虽典刑文物耳濡目染浸以踈旷然辛勤稷稼立身持家堂构翚飞子孙防蛰要亦兄弟中之卓然者常曰人之生世也弗仕背君必仕背亲二者将安取防惟自量其才力何如耳仆观后之仕者书律未精印绶已绾惟声色之是务惟贪冐之是思吏胥纵横而弗禁黎庻愁叹而弗恤若是者虽万钟九迁仆无乐乎此也况可食以酒肉者可随以鞭捶可授以官禄者可随以鈇钺将能免于患乎吾岂若阖闾足以庇风雨田亩足以供伏腊妻孥主馈无饥渴之忧賔朋辅已有启沃之益儿孙课之以诗礼僮仆督之以樵蔬洽百礼于岁终蚤输税于官府虽无赢余亦无不足逍遥一世之外优游韦布之福此仆所以甘此之熈熈而耻彼之碌碌也于是客有举酒祝之曰翁其乐于隐乎殆亦吾斯之未能信耳遂咸称之曰乐隠翁既以此名其堂又三年而元善捐馆既而其子某曰先父与伯父齐年而存没异趣忍无一言记乐隠乎闻之不觉怆然因思少年攻苦毄淡防身于塲屋数千人之中近年振翼南溟抡材于闽粤数千里之外士类虽或艳之然白首无成与物多忤视元善所就以裕其后者有弗逮矣然后知其乐隐之髙非惟庸俗罕及老迈亦且瞠乎其后故特着其平昔之言于此以为之记

</div>
    <div class="pagination">
<a href="麟原文集_page7.html">上一页</a><span>...</span><a href="麟原文集_page3.html">3</a><a href="麟原文集_page4.html">4</a><a href="麟原文集_page5.html">5</a><a href="麟原文集_page6.html">6</a><a href="麟原文集_page7.html">7</a><span class="current-page">8</span><a href="麟原文集_page9.html">9</a><a href="麟原文集_page10.html">10</a><a href="麟原文集_page11.html">11</a><a href="麟原文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
