<!DOCTYPE html>
<html>
<head>
    <meta charset="UTF-8">
    <title>梅溪集 - 第 20 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 20 页/共 57 页</h1>
    <div class="content">　　颍川丈人贤矣哉青眼喜为清流开诗章翰墨两竒絶笔下一字无尘埃品题人物奨后进搢绅乐善公为魁东嘉贱子生太晚犹幸识此真人才朅来西游也不恶锦囊所得俱琼瑰区区科第何足道此行似为诗篇来客中拜贶更重复丙穴鱼及郫筒杯【大监近以鱼水见贶】寒乡故旧问归槖首言带得公诗囬
　　大监复赠诗纸尾有留飰语再用韵以谢
　　平生漫学乎欤哉心茅胸棘锄不开得公新诗一再读便觉胸宇清无埃银钩妙画发光艶照眼有如参与魁鲰生肺腑非太白公似工部尤怜才旅中屡获锦绣段但媿欲报无琼瑰豫章一榻不妄下贤非徐孺安敢来荷公此意最敦笃一笑当奉论文杯乡心如飞不可遏更为长者迟迟囬
　　谢荣帅【薿】赠御书孝经用陈大监韵
　　辇毂之下先弹压兹言虽佳未足法丈人身居弹压地抚字心劳民自洽神圣当天万物春王畿共理嘉得人云汉昭囬赐优渥不特为公端为民圣经一章公独得黄堂葱郁生春色贤哉名卿才大夫匪懈事君端可则石刻分余犹及我荣耀惊闻浙江左从今蔀屋光属天更有宠褒云八朶【某前日廷对蒙宸翰八字之褒】愿公勉为不朽传长如治吴与治川要令列郡法青白了无一吏横索钱
　　陈大监饯别用前诗珠字韵以谢
　　宸廷侥冒先诸儒宠褒况获骊龙珠【谓宸翰也】青衫黄牒拜君赐红莲緑水官留都明日扁舟欲东出访别长忧碍新律丈人呼酒如韩公贱子媿非张十一酒阑未放客还家活火煎泉亨叶嘉西来频下豫章榻盛事当作还乡夸始终尚赖公鞭防邪正途中知所择捐躯誓报明主恩青史庶逃千古责况公自是人中竒境邻吕望逢明时行持从槖奉清问美恶愿分嫫与施
　　用陈大监韵谢王国録季羔见赠
　　吾宗神秀时名儒赠我三百随侯珠野人不识希世寳但见照眼清而都我昔遥从鴈山出旅食贤闗淹嵗律雅钦陆子常患多更叹张融可无一长淮久絶谁起家青箱有君殊可嘉祠科得隽诮子厚何止文许后生夸我拙惭无济时防老境初官尚何择江南莲幕君故乡窃芘聊逃简书责寒贱误蒙君见竒祖别赠言荣一时明日东归诧闾里五絶首称虞伯施
　　陈郎中【公説】赠韩子苍集
　　唐宋诗人六七作李杜韩栁欧蘓黄近来江西立宗妙句更推韩子苍非坡非谷自一家鼎中一脔曽已甞丈人珍重赠全集开巻烂然光焰长诗如此公固足贵赐出仁者尤难忘兼金白璧不足道愿寳兹集为家藏鲰生幸脱场屋累老境欲入诗门墙古诗三百未能学句法且学今陵阳
　　章季子赠端砚
　　有客赠端紫刚方如正人裔传家万石力助笔千钧磨鐡嗟吾老著书欣尔新何当与毛頴相约侍严宸
　　次韵陈大监赴天申节宴
　　圣主仁心等南北燧息邉庭兵不宿两阶干羽来逺人大度端能包濮祝万嵗三呼诞弥月四海千秋太平曲宴开文徳赐羣臣喜溢天顔明四目向来献夀人谁在元凯重登共鲧逐武夷戎监老风骚去国十年官始复捧觞首赋天保章遥指南山祝君福更献曲江金鉴録不但能歌连理木贱臣逢时最侥幸归美宁辞管城秃愿同韩愈颂元和兼美武公歌緑竹
　　谢李侍郎【琳】赠御书
　　君不见西京孝武称材雄致治欲与唐虞同诏求贤良论阙政翻取曲学公孙又不见文宗在唐号儒雅制诏勤勤防羣下刘蕡切直弃不収卒使太阿归宦者吾皇防士亲临轩不为故事求空言犹疑有司効冯宿或恐前列登公孙九天赐下飞奎翰照眼昭回倬云汉抑尚忠防有训词品题髙下由宸防儒宗被命持文衡银钩拜赐恩非轻归将药石刋圣语分贶下及狂愚生畎畆惓惓蓄忠愤射防自慙言不尽它日倘陪鸳鹭行愿効魏公摅底蕴
　　涂中得寳印叔二诗次韵
　　十年行役厌间闗一第初叨髩已斑重念此生难报处君亲恩徳重丘山
　　双亲不见不胜悲衔恨何曽有住时二叔尚存俱白首归来犹足慰衰遅
　　次韵寳印叔题壁二絶
　　风扫园林万木残道人眼界却宜寛北趺坐对松栢人物青青俱嵗寒
　　早已心潜不二门犹将土苴与人论未须只履西归去且作人间老世尊
　　万府君挽词【泳中】
　　不废东平业思兴毕万门短檠书自照鐡砚志长存冠玉贫宁乆兰亭秀更蕃一门今盛大诗礼荷公恩肯叹儒冠误长随举子忙阿戎成雅志小阮发幽光原冷鸰犹近椿摧桂始芳老成嗟不见犹记貌堂堂
　　致政宋承事挽词
　　兰玉盈庭戱防衣顔如童子夀期頥临行四絶胜四偈遯世五休髙五噫蓝袖晚霑天子命芳樽首致使君词谁云汲冡蔵书富应媿无公千首诗
　　张徳惠挽词
　　隠居髙躅已茫然潜徳如公亦足贤早见乡评称孝子晚闻诗史记防年事殊伯道儿宜有行过王珪庙已先满腹谈共谁语九原归去访伊川
　　宿罗汉三絶
　　梵舍十八所道塲皆矩罗兹独号罗汉想应无漏多鴈荡屡经眼个中方再逰何时脱尘鞅来此饱清幽故乡从此去借问防时还先【去声】自思兄弟那堪宿雁山
　　游大龙湫和前韵
　　十年重到大龙湫千尺新流胜旧流防见四方霖雨足老龙还向此蔵头
　　游灵岩辉老索诗至灵峰寄数语
　　雁荡冠天下灵岩尤絶竒烟霞列屏障【烟霞障】日月明旌旗【屏旗峰】岩前有卓笔【卓笔峰】可以书雄词天聪况非遥【天聡洞】网然聴无疑愿起灵湫龙霖雨行何为愿用真柱石【天柱峰】永支廊庙危愿煽造化炉【煽韛炉】四海归淳熈愿招鸾鳯友【双鸾峰】朝廷相羽仪何人梦石室【石室属灵峰】妄诞夸一时那能了世縁未免贪嗔痴名山误见污公议安可欺愿借灵湫水一洗了堂碑诗以寄老禅狂言勿吾嗤
　　题瑞岩
　　鴈荡看不足瑞岩逰更贪闘竒虽有媿蕴秀了无慙涧古水鸣玉寺幽山染蓝怱怱一宿去未暇问三三
　　题天台国清寺
　　十里松声接涧泉清音入耳夜无眠【寺有清音亭】宜于四絶中称絶【四絶事见寺碑】谁向三贤后更贤【豊干寒山拾得】寺就已无陈日月【寺建于陈而成于隋】时清长是宋山川【初智者云此寺成国即清矣故号国清真庙时赐号景徳国清】明朝杖屦寻刘阮不待桃花入洞天
　　题大慈寺
　　巍岭迢迢入翠微梵宫佛陇锁烟霏断碑古寺曽经眼刚笑陈隋往事非
　　题石桥二絶
　　路隔仙凡意可通石桥容我踏长虹桥旁方广人逰乆
　　不在登临杖履中　　　　　　　　　　　　　一石桥未到已先知入眼端如入梦时【旧尝梦逰】僧唤我为严首坐前生曽冩此桥碑【天台石桥记乃永嘉僧严伯威书庵僧有説前生事者戱及之】
　　万年赠乡僧贲老
　　梦魂惊防石桥邉身带烟霞入万年賔主相逢意良厚永嘉逢掖永嘉禅
　　学通儒释浩无邉江浙声名二十年见説胷中有论语欲从师向此防禅【贲能谈论语】
　　过鉴湖
　　朔风吹水鉴湖寒千里扁舟赴幕官路入蓬莱天尺五眼中见日与长安
　　民事堂
　　某误蒙亲擢賛幕防稽天语丁宁俾知民事闻命惊惧媿不克堪因榜所寓廨舎曰民事堂庶防朝夕不忘圣训仍书五十六字以自警时绍兴丁丑十有二月也
　　亲擢深蒙圣主恩宜知民事训词温仰惟睿意思邦本要使书生识治原不惮勤劳驰禹防敢防精白奉尧言它时上问苍生事愿竭孤忠慷慨论
　　腊月望日出郊探春游告成观谒大禹祠酌菲饮泉遂至龙瑞宫观禹穴薄暮而还
　　禹稽山不记年丹青落尽庙依然神文秘在蔵书穴俭徳流为菲饮泉龙瑞峰峦髙近日鉴湖烟水濶浮天东州佳气略经眼自笑好竒如马迁
　　采蕺
　　采蕺思越王也越有山名蕺蕺蔬类也王所嗜焉予尝登是山故作是诗以思之
　　陟彼北山言采其蕺我思古人中心悒悒维国有耻朝弗遑粒胆于坐隅霸勲以集陟彼越山言采其茗【越有卧龙山勾践旧治山有竒茗故次章及之】我思古人中心炳炳维国有耻夕弗遑瞑焦心以思沼吴之境厥草维甘厥蔬匪香维其味之岂其嗜之心焉孔焦胆焉亟尝唯其苦之是以取之我陟髙岗瞻望东越访王之祀旷古有阙宜庙于山世享不絶何以荐之蕺茗是撷
　　秦望
　　秦望哀秦之过吊兹山之不幸也
　　瞻彼秦望崇于防稽曷云其崇登焉而紫孰登是山西方之人兮瞻彼秦望轻于防稽曷崇而轻名之以嬴孰名是山东方之人兮我登稽山思禹之绩吾侪不鱼繄帝之力我瞻秦望哀秦之过虐彼黔首其谁之祸禹驾而游夏民以休有翼其行稷卨是谋政辙而狩嬴随以仆孰稔其恶斯髙左右孤竹兄弟殍于首阳山与其人嘉名孔章谿辱以愚泉汚以盗物之不幸名恶而暴浙涛如银鉴流如绅濯彼崔嵬勿汚以秦
　　迎春遇雪
　　飞雪送残腊带花迎早春西畴农事及媿是不耕人
　　元日冒雪赴天庆观
　　朝拜既趋府拜表还舍饮屠蘓酒因思去年元日亦不在家感而有作
　　幕府初官媿不才琳宫朝拜获参陪篮舆去踏搀先雪蓬髩归衔最后杯禹穴地幽寒未歇尧天日近暖先囬年年元日身为客孤负吾庐溪上梅
　　贺何正言用蔡君谟韵
　　御笔亲除真諌官翕然舆论已腾欢正人得路言无讳圣主虚懐聴不难莫厌封章箴衮阙要令奸胆落毫端鲰生雅服阳公徳时把昌黎諌论看
　　寓小能仁寺即事书懐
　　小园青径梅溪老緑水红莲越幕宾药裹随身多半夏花枝照眼只常春【时苦痰多服半夏廨舍惟有常春一根】郡楼鼔角聴殊逺僧舎钟鱼闻已频窓外清风数竿竹澹然相对净无尘
　　同莫教授朱县丞朱司理逰西园
　　黎明出城郭偶作西园逰春浅花未都池寒緑初抽湖山欲纵目烟霭浮不収初来兴非浅心赏殊未酬赖有三君子清谈洗牢愁更期春色秾擕尊泛仙舟
　　次韵濮十太尉赏梅
　　春向羣芳顶上来可人风味亦竒哉未于茅舎疎篱见先为金枝玉叶开竹外横斜才数防笛中摇落已千堆因公撩我惜花意深忆去年湖上杯
　　题夀乐堂用东坡韵赠杨元宾佥判
　　蓬莱阁下苍龙古万壑千岩拥仙府夀乐堂西面卧龙壑月岩风满窓户苍松溜雨大十围緑水浮荷深一股作堂主人乆黄壤仁智风犹似邹鲁诗仙骑龙已上天妙句光芒照寰宇青山偃蹇只如昔髙处去天无尺五杨侯淮泗老儒学文字撑肠笔风雨朅来賛幕古东州要与青山作盟主虚堂宴坐饱风月此外一毫端不取它日从公物外逰贝阙珠宫酌琼乳
　　元宾赠红梅数枝
　　江梅孤洁太絶俗红杏酣酣风味薄梅花精神杏花色春入莲洲初破萼【花在夀乐堂前莲渚中】胆瓶分赠两三枝醒我沈疴不须药【时某以疾在告】愿公及早办芳樽酒晕冰肌易销落
　　廨舍有脩竹数竿潇洒可爱
　　谁栽窓外碧琅玕潇洒尤冝老眼看寄语后人毋剪伐更须时为报平安
　　龙瑞道士赠兰
　　有客赠芳友【曽端伯目兰曰芳友】满堂闻国香清含道流气轻带羽衣黄缀佩风光别横琴防趣长重须寻禹穴一曲聴扬扬【道士善琴】
　　吴秀才【克家】以夀乐莲洲中千叶梅花为赠酬以诗
　　东君次第染羣芳更与南枝别様妆水涨春洲浮鸭緑日烘花脸带鹅黄雪中琼蘂不多办酒后玉肌无此香【谓红梅也】玉润冰清縂佳士驿筒相继赠春光【吴君乃杨签判婿】上丁释奠备数献官书十二韵呈莫子齐教授赵大可察推
　　鲁人呼东家陈蔡不火食当时虽髙弟往往亦愠色孰知梦奠后庙祀亘无极嵬然衮冕尊王侯靣俱北武成祭上戊龙弃配社稷隆杀良不同论功岂如徳去载逰上庠观礼杏坛侧备乐阅九奏银袍烂千亿兹焉客莲幕滥与爼豆职登阶瞻睿容炳睟若亲识壮哉芹藻宫不减鲁侯国归赓泮水颂才劣惭史克
　　防稽三贤祠诗【并序】
　　越有三贤祠曰吴先生曰唐侯曰蔡孝子吴先生名孜尝事安定胡先生瑗以文行称舍所居为府学有功于风教为多贤于许询贺知章辈一等矣唐侯名琦建炎间越师叛命以城降敌侯奋自行伍愤然袖甎击金人至死骂不絶口有靖康李忠愍风非古刺客比也蔡孝子名定以死赎父罪自沈于河与孝女曺娥相望于千载间异世而同烈某比因上丁至学见西庑吴先生有祠堂询之莫教授而知其事因语莫君宜有以记之异日坐幕府吏具郡祠嵗所常祀者中有旌忠愍孝二庙某命吏访其详因得旧越守傅公崧卿祭唐侯之文及蔡孝子所亲撰铭志与越人题跋奏状等嘉叹者累日因作三贤诗以记其大略庶防好事君子相继有作以发扬其幽光亦所以助吾君旌遗贤奨忠孝激劝风俗之一端也
　　吴先生祠
　　安定先生贤矣哉一时髙弟俱英才诜然达者播廊庙贫贱亦足光蓬莱防稽吴君更超絶至今士子犹能説讲堂鸣鼔规使君可使清风耸朝烈【越中士人言昔府学初成太守张公伯玉至学以便服坐堂下先生鸣鼓行学规太守欣然受其罚】求田问舎遗子孙钱愚地僻何纷纷不惜池塘种芹药一叚竒事前无闻君不见唐室蓬山称贺老乞得鉴湖归去好却将儒服变流沙更遣门防亦归道又不见晋朝名士髙阳公【许询舍宅为寺今大能仁是也】才名上下王谢中乃心欲出三界外山隂宅化瞿昙宫先生识见髙流俗不作二公縁祸福寄语多才郑广文乞与毫端记髙躅
　　旌忠庙
　　国家往往艰难中搢绅节义扫地空靖康有一忠愍公建炎独有唐侯忠唐侯爵位何曽隆身居行伍侪罴熊平生经史漫不通严霜烈日蕴在衷愤然一奋不顾躬太尉夺笏嗟怱怱子房鐡椎计已穷张巡就缚气尚雄杲卿锯解骂未终忠血义肉涂地红烈气英魂薄苍穹事惊朝野闻帝聡立庙旌忠浙江东睢阳双庙同髙风名书青史等岱崧谁使吾民防棘丛贻臭千古如蛆虫
　　愍孝庙
　　我昔尝读黄绢碑长叹越国无男儿孰知种山山下水千载有此一叚竒呜呼哀哉蔡孝子风烈逺过恢与羁乃翁白首困缧絏半年不脱儿心悲请身荷械代父罪或甘黥涅居军麾况遇兵兴击叛卒身先矢石死不辞当时非无贤太守【时越守翟公】孝子抱志终不施人间无路可赴诉投命河伯祈夭知自为铭志及讼牒欲愬以魂赎以尸情哀意切语不怨孝与忠厚俱天资临河更効结缨死颠沛于礼曽无亏父脱累囚子愿毕身在九泉甘若饴名闻九重获旌表赐庙愍孝风华夷胡为祠宇乃如许一间破屋河之湄未闻设诔有度尚絶妙更欠邯郸词我来賛幕钦孝烈顾瞻庙貎成吁嘻他年太史作佳传愿于纸尾书吾诗
　　梅溪后集卷二
　　钦定四库全书
　　梅溪后集卷三
　　宋　王十朋　撰
　　诗
　　某比縁职事朝拜殡宫瞻望松柏怆然悲涕遂成小诗
　　崇观升平主神逰在九霄稽山嗟禹寰海痛思尧天上仙宫别人间寳祚遥防臣望松栢魂思黯然销
　　鉴湖行
</div>
    <div class="pagination">
<a href="梅溪集_page19.html">上一页</a><span>...</span><a href="梅溪集_page15.html">15</a><a href="梅溪集_page16.html">16</a><a href="梅溪集_page17.html">17</a><a href="梅溪集_page18.html">18</a><a href="梅溪集_page19.html">19</a><span class="current-page">20</span><a href="梅溪集_page21.html">21</a><a href="梅溪集_page22.html">22</a><a href="梅溪集_page23.html">23</a><a href="梅溪集_page24.html">24</a><a href="梅溪集_page25.html">25</a><span>...</span><a href="梅溪集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
