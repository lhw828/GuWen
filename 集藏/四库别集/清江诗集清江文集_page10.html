<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 10 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 10 页/共 22 页</h1>
    <div class="content">　　二月一日病中口号
　　新年尤苦病相侵白髪无端自满簪五柳先生莲社约四明狂客镜湖心满城风雨花时过曲水东西草色深明日两峰茅屋下故人持酒一开襟
　　送杨九思赴广西都尉经歴
　　卭笮康居路尽通西南开镇两江雄汉家大将推杨仆蛮府参军见郝隆象迹满山云气白鸡声千戸日车红明珠薏苡无人辩行李归来莫厌穷
　　新晴
　　扶桑日上海门东野緑山红在眼中流水转龙分别浦断云如鹤趂归风雪色一时开菡萏秋声五月到梧桐白头病客乡心折独愧登楼赋未工
　　送朱质夫赴宁逺知县
　　万里番禺自汉通乗槎有客气如虹地分铜柱风烟外山涌璚台雪浪中帝子旌旗何处问黎人衣服与时同兴来好和苏公语又度西南月半弓
　　梅泉处士虞长卿挽诗
　　先生出处任乾坤四十不登金马门长者已称如石建孤臣终惜弃虞翻天寒柏树无干泪月落梅花有返魂季子绣衣霄汉立风流文采喜犹存
　　送詹同文承防还乡
　　奉天殿下亲承诏老着黄冠出紫薇万里云霄防鹤去【时内苑纵二鹤】九江风浪一帆归春前载酒黄泥坂月下吹箫赤壁矶文采昭回看帝制山中草木尽光辉
　　赠韩友中
　　雨花台下古仙客门俯百尺玻瓈江青山偃蹇自相伍白鸟浮沉时一防天寒镵药龙蛇窟夜永读书风雨窗纷纷市人不足数与尔笑谈倾百缸
　　和张思广九日韵时王景行有约阻雨不赴
　　秋藕无花寄断丝拒霜犹学汉宫姿锦袍江令还家早白髪秋娘对客悲剩水残山留胜防酸风苦雨失幽期未慙寂寞陶彭泽更把黄花尽一巵
　　凤凰台
　　凤皇一举周八极金陵犹有凤皇台万年龙虎自盘踞此日凤皇须复来陇西太白已无迹江左夷吾真有才登高送客多古意长歌慷慨共持杯
　　秦淮对月
　　大江流月浩漫漫一鹤南飞尚未安素练秋垂银汉濶神珠夜吐贝宫寒胡雏觱栗霜中起商妇琵琶水上弹惆怅故人千里隔小楼十二独凭栏
　　送吕元振归四明
　　千里东归访故园春深满目野花繁山横鸟道如龙转水落蛟门尚虎蹲贺老风流谁复继舒公气节更须论故人为谢崔文学何日听诗酒一尊
　　乙卯清明日偕马新仲李守中刘志逺游聚寳山过泐季潭长老三塔院饮于志逺宅
　　城南看花花正开清明微雨洒尘埃路从周处台前过山转曹彬庙下来堕地游丝轻复起近人娇燕去仍回高歌击节狂欢赏共尽三春酒一杯
　　次韵夏士文
　　故人不见十年余长忆故人看旧书直从渠象山头至相过凤皇城里居白雪翻匙共野饭银刀出网分河鱼从来陶令苦迂僻只拟东臯归荷锄
　　题王显宗廵歴圗
　　六月霜威见直臣绣衣玉斧大同廵山分驼春高中土路折羊肠恐逺人今日邉戎应辟马从来汉使独埋轮白头校字慙年少为客京华又一春
　　分教中都
　　中都学舎今百区声教逺及万方初新罗百济亦遣子期门羽林皆读书一时复见制作盛四境已安攻战余老夫窃禄愧无补惟解区区校鲁鱼
　　苦雨淮水泛溢往来不通缅怀南京故人刘子宪
　　寒犹挟纩思南国老更看书坐北窗白雨三时如倒海黄流一夜尽成江榴花支子开无数鸂鸬鹚下作防天上故人何日见劒心诗思未能降
　　次韵方文敏秋兴五首
　　地拱皇陵松柏深君王法驾几时临汉宫甘露曾闻昔周室丰年岂自今太史已删金匮録词臣应制凤防吟忆陪仙仗千官入春日新莺在柳隂
　　一日龙飞濠泗间槖驼牛马走阗顔已来肃慎通沧海更却呼韩闭玉闗使者旌旗分道出将军部曲凯歌还白头野老知何事紫气常瞻万嵗山
　　天限长江雪浪浮临江百尺起朱楼春风秋月归新恨楚水吴山忆旧游已沃腥臊无朔漠从来壮丽有西州万年大业如磐石四海诸侯尽缀旈
　　锦城春色醉芙蓉甲第楼防有几重万里黄河遥北注一丸函谷小东封生常客寄悲工部老托官聨忝辟雍始信童謡应千古浮邱一马化为龙
　　西湖一雨始知秋水碧山明散客愁何日仙人留白石当时宋祖战清流银河接地西南界玉气通天日夜浮懐古登高无限意暮云千里重回头
　　丙辰元日时在凤阳赵穆仲方文敏王继逺枉骑相过
　　今年元日汉钟离着处箫鼓太平时老夫畏酒复多病好客到门能説诗春前春后雪才见水北水南花更迟却忆华堂高防处玉盘纎手送青丝
　　题洪大隐传后
　　黄冠野服共逍遥七十何曽谙市朝倾国楚妃端不嫁入山商皓若为招田中云实收防玉树底风声厌一瓢化鹤却归辽海路上林无处问渔樵
　　赋晚菊黄白二本
　　引蜂勾蜨过红墙千叶新花只道妆仙质晓匀胡粉白御袍秋染鬰金黄东家欲鬪西家艶十日元同九日香可笑当时彭泽令清如楚客在潇湘
　　秋日漫兴
　　青枫叶赤雨新霜倦客栖栖自一方已愧公孙疎学术浪传司马擅文章天寒老骥愁长路日落孤鸿没大荒何日两山陪野叟一谈一笑共相忘
　　次韵杨秉哲録事见寄二首
　　尧封北尽蓟门寛执防杨郎喜调官幕下赋诗诸客避马前射雁一军欢人材今日收孙楚相业从来许谢安无限江南好山色他年归约老夫看
　　一曲西湖罨画间花时载酒正红顔邹枚上客团车葢燕赵佳人结佩环甲第楼台分处处南朝事业尚班班伤心可得重行乐空愧沙鸥白鹭闲
　　病中寄方文敏
　　一秋已过春复回柳条梅蕚定相催淮南病客惟高卧雪后故人今不来诗巻暮年愁总废烛花清夜喜还开东轩风月与谁赏新酒防行琥珀杯
　　早春寄黄仲真
　　乐全先生七十余乐全堂深花事初山中酒熟试留客竹里日高时读书黄冠野服真自称赤车驷马今何如相知还有恵施在适意共观濠上鱼
　　凤阳晚春
　　愁闻杜宇还催客老向钟离又过春洞隔水帘迷絶境山名云母忆仙人牛羊自放空邨晚燕雀交飞甲第新载酒看花同一适百年蝴蝶梦中身
　　送马伯温之广西
　　楼船椎鼓发江中昨夜樯乌喜北风可惜春归还送客何知别后已成翁浮天雪浪三湘濶到海云山百粤通有子汉阳专簿领一缄千里托飞鸿
　　送王用中归金陵以有亲迎之期因并及之且戒其进学
　　王生别我向长干门第从来尽达官水落洲初雁到山围建业尚龙蟠秋风客路嘶骢马月夜仙坛防彩鸾金印虎符来未晚莫忘重把旧书看
　　赋西山爽气亭二首
　　屋外云山走海涛商歌扣角气犹豪把琴有客寻陶令拄笏何人记马曹生厌市声从地僻老増诗兴敌秋高九峰三泖何如此金谷池台半野蒿
　　朝朝揽翠一凭阑田里从教嬾不冠梦破喜闻秋雨霁神清疑对雪峰寒霓裳琴曲传三叠石鼎车声出九盘南北驰驱亦何事西方尘土没征鞍
　　送王以宁归建徳并柬鲁道原
　　睦州城郭风烟外乱后衣冠喜尚存山倒半江云气合滩回七里浪声喧读书才子初还舎买酒邻翁尽到门相见鲁公劳问信春秋何日试重论
　　方文敏恵二白瓶及新茶土铁
　　建溪春茶风露洁赤城海错波涛腥老夫不费百金字逺道忽来防玉瓶古井汲泉动夜月高堂酌酒呼张星江瑶荔支亦可并既醉高歌谁与听
　　听松楼
　　忽从何处闻萧瑟楼外长松一万栽隔屋啸歌声自和满山风雨梦初回华阳真逸元同趣太白仙人信有才贵客焉能辨天籁哀丝豪竹送莲杯
　　留别陈敬夫
　　天低海上山如黛雪尽淮南柳未黄浩荡春光还自好飞腾暮景为谁忙膏车秣马归应急把酒论诗乐未央明发匆匆又南北有书时托塞鸿将
　　寄燕府録事杨秉哲兼简新民蕴徳二纪善
　　西蜀扬雄苦著书相逢长忆武林初卢前王后名非忝楚尾吴头迹更踈花柳春连朱邸静星河夜落大江虚已知老病慙英俊且复从容好曳裾
　　题梅轩
　　枝南枝北花无数梦在罗浮海上村白雪已空天下色黄昏曾返月中魂水仙樊子宜相近瘴雨蛮风定几畨今日赋诗须我辈何人东阁与重论
　　洪武六年五月初一日早朝奉天殿时西域国师来朝盖前代所未有也目击盛事因赋
　　中天宫阙绚琉瓈五丈高悬日月旗天子万年当玉座国师五月拜丹墀御炉不断龙涎喷宫扇初交雉尾移江海小臣陪百辟白头今日覩朝仪
　　殳山隐居夏日
　　病客从教嬾出邨两山一月雨昏昏野花作雪都辞树溪水如云忽到门无复元戎喧鼓吹试从田父牧鸡豚来青处士时相过犹是平原旧子孙





　　清江诗集巻八
　　钦定四库全书
　　清江诗集巻九　　　　　　明　贝琼　撰五言排律
　　书事二十韵
　　父老歌延祐君臣忆至元清光回日月喜气入乾坤不意经沦防相图事并吞槖駞空大漠骐骥死中原浪信传三捷深病七奔闗中防豕突河内且蜂屯流血今千里伤心逺五门羽衣悲弟子寳玦泣王孙管葛真难致孙吴莫易论如何轻大业俱是窃殊恩近报中台坼遥瞻北极尊狐貍号白昼魑魅啸黄昏贡赋时时急征徭处处繁故园荒草迳何处覔桃源野外朱旗闪城头畵角喧飘零从老去局促偶生存醉忆刘琨舞狂兴阮籍言登临空洒泪去住总销魂水阁秋鸿落霜林夜鹊翻相知共南北不得问寒温
　　李子庚挽诗
　　屡入元戎幕曾陪御史骢一身辞汶上万里入闽中东观文章妙西州将略雄艰危真自许敢决更谁同斩马求蕃劒号猿拓楚弓行师百道静破贼两闗通拟复尧封大重开汉业隆触蛮犹可鬪鹰隼若为笼重雾朝埋日长星夜陨空柱天徒有志填海竟无功已竝田畴义皆知葛亮忠江风吹独树山月照幽宫英气宁为土神光或吐虹尚怜诸子在国士有遗风
　　黄湾述懐二十二韵寄钱思复【附考黄湾属海宁】
　　海岱初云扰荆蛮遂土崩王公甘久辱奴仆尽同升逺适将妻子端居谢友朋草堂森苦竹圃蔓寒藤地尽山光断天昏海气蒸夜深常畏虎秋后更多蝇鹤髪愁难理乌皮懒自凭娉婷羞不荐龌龊怯先登防劒歌谁和闻笳寝复兴过逢欣已絶疾病恨相仍自拟秦民去重须鲁使征吹毛多见摘刺舌尚须惩耆老惟君在文章对客矜才全懐白璧道重比朱绳虎榜名非忝鸡林价尽増极知童子陋深愧大巫称最忆春停骑高谈夜翦灯病驹终弃掷生鹘必飞腾迹已从信屈时多任爱憎赋诗闲莫废好事老犹能汉月今频满天河本自澄山隂有孤棹雪下兴还乘
　　题空翠轩
　　万竹如云盛琅玕起石邉分枝巢翡翠解箨化蜿蜒黒映潇湘雨青浮鄠杜天含滋团队露倒影漾清涟不奈蝉号夜深期鳯至年小冠知隐者虚室神仙月上南荣坐风清北牖眠壁鱼干缥帙海鹤操朱结友多裘仲封侯薄渭川忘形日相对秀色更姢姢
　　丁未除夕
　　东风来日本北斗辟枵坐竝华榱防班违紫禁朝清觞陶令节明烛炳通宵曲付蛾眉唱香添鹊尾烧俗传傩逐厉事类博成枭旧疾应全减新欢且共要压城云暗度侵幔雨斜飘红拆丛梅蕚青缄弱柳条明朝还献嵗更颂玉盘椒
　　拟香奁八咏
　　黛眉颦色
　　才歌愁易敛欲畵思难任雨过峰犹湿春归柳未深汉宫休竞学秦镜莫重临不是嫌施粉翻疑病捧心曲如天上月纎似树头禽尽日窥青鎻如何别到今
　　香颊啼痕
</div>
    <div class="pagination">
<a href="清江诗集清江文集_page9.html">上一页</a><span>...</span><a href="清江诗集清江文集_page5.html">5</a><a href="清江诗集清江文集_page6.html">6</a><a href="清江诗集清江文集_page7.html">7</a><a href="清江诗集清江文集_page8.html">8</a><a href="清江诗集清江文集_page9.html">9</a><span class="current-page">10</span><a href="清江诗集清江文集_page11.html">11</a><a href="清江诗集清江文集_page12.html">12</a><a href="清江诗集清江文集_page13.html">13</a><a href="清江诗集清江文集_page14.html">14</a><a href="清江诗集清江文集_page15.html">15</a><span>...</span><a href="清江诗集清江文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
