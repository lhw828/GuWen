<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 122 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 122 页/共 193 页</h1>
    <div class="content">　　冨贵功名未足云平生一饭不忘君哦诗高韵凄金石把钓幽情水云落叶打窗秋已莫归鸦泊树日将曛欲知老病常多感革带今年减几分
　　莫秋
　　十日都门雨风烟已莫秋甑香新菽粟篝暖故衣裘意气临书健形骸顾影愁何时剡中路秣蹇憩山邮
　　重九不出遣懐
　　人生各自适飞潜鱼腹熊蹯岂得兼竝舍晚风传药杵小窗残日射书籖昏瞳但怪花争坠衰鬓应无白可添采菊泛觞终觉嬾不妨闲卧下疎帘
　　暇日
　　身健官闲荷主恩萧然不异在家园一池新墨生吟思半篆残香入梦魂旧友无书知独冷小皃有命防孤鶱藜羮粗足余何事钟动三茅又敛昏
　　忆三山
　　柳桥南北弄烟霏门不常关客自稀遣仆逺驮黄檗出呼儿闲取白鸥归片云忽起迷丹灶水初生没钓矶一出可怜时屡变又看刀尺制秋衣
　　示子聿
　　故山谁伴隠茅茨幸有吾家大耳儿雨暗小窗分夜课雪迷长镵共朝饥名场未防宁妨学史限虽严不废诗我死汝应传鉢袋勉持愚直报明时
　　车中作
　　秋天近霜霰呉地少风尘时驾小车出始知闲客真新交孰倾葢往事漫霑巾处处皆堪隐桃源莫问津
　　初寒偶出
　　霜气凋关树晴光入市楼闲人无造请佳日亦遨游湖白方新出淮亦易求秋来幸无病作意试新篘
　　史院晚出
　　已乞残骸老故丘误恩重作道山游龙津雨过桥如拭凤阙烟消瓦欲流直舍小眠钟报午归途微冷叶飞秋心知伏无千里纵有王良也合休
　　赠洞微山人
　　我年六十四获谴输鬼薪束书出东门挥手谢国人笑指身上衣不复染京尘时有一老翁祝我当自珍却后十五年迎若淅江滨我笑语是翁岂説他生身事果不可知邂逅如隔辰鹤髪无余鬒鹑衣仍苦贫秋风旱河头握手一笑新买酒烹鸡豚徃事得具陈试数同朝旧零落增悲辛与翁虽俱老肝胆犹轮囷千里亦命驾何况托近邻秋高佳风月相过莫厌频
　　九月十四日夜鸡初鸣梦一故人相语曰我为莲华博士葢镜湖新置官也我且去矣君能暂为之乎月得酒千壶亦不恶也既觉惘然作絶句记之
　　白首归修汗简书毎因囊粟戏侏儒不知月给千壶酒得似莲华博士无
　　初寒对酒
　　晨起常教置一壶色如鹅氄滑如酥侍郎取榼不须笑司业与钱还复酤霜路预愁骑欵叚雪舟毎忆钓菰蒲寒花满帽君无笑醉倒偏宜稚子扶
　　午晴试笔
　　叶脱园林夜夜霜风和巷陌日犹长轩车但怪容孤鹤稊米安能益太仓此去得非穷李广向来元是老冯唐明窗揽笔聊挥洒飒飒惊蛇又数行
　　夜吟
　　似睡不睡客欹枕欲落未落月挂檐诗到此时当得句羇愁病思恰相兼
　　又
　　六十余年妄学诗工夫深处独心知夜来一笑寒灯下始是金丹换骨时

　　劎南诗槀巻五十一
　　钦定四库全书
　　劎南诗稾巻五十二
　　宋　陆游　撰
　　闲咏
　　身似地行僊心非欲界天舆竿声轧轧巾角影翩翩买菊穿苔种怀茶就井煎归来书绕坐随处一欣然
　　又
　　久入春农社新腰老衲包纸裁微放矮砚斵正须防髯簿能为方兄任絶交吾诗无杰句聊复当谈嘲
　　游张园
　　冷局归差早名园得缓行穿林山骤出度硖路微平霜近柳无色风生蒲有声出门还戃怳满路夕阳明
　　客至
　　官闲身自得客至眼殊明静算棋生死闲分酒浊清悠然剧谈罢偶尔小诗成但恨桑麻事无人与共评
　　客去
　　客来拈麈尾客去拂牀眠孤梦归湖上残书堕枕边幽禽窥户语落日傍牕妍暂尔名朝士终然是地仙
　　无客
　　今日了无客翛然麈柄闲砚涵鸲鹆眼香斮鹧鸪斑木落风初劲云低雨尚悭西湖未暇到卧看曲屏山
　　次韵黄宫教见赠【景説】
　　士固未易料世乃有若人髙标与旷怀岂复容疎亲邂逅京尘中握手一笑新我虽读古书妙处愧斵轮敢学狂接舆歌鳯笑泣麟空持鼻端垩庶防遇郢斤独立临洪流欲济茫无津君其幸教之勿弃老病身
　　书直舍壁
　　三黜媿公议再来仍冷官志无重奋发身有转衰残加饭支余息添衣御早寒归休应渐近不是强心寛
　　又
　　道山西下路杳杳厯重廊地寂闻传漏帘疎有断香渠清水马健屋老瓦松长欲出重欹枕无何觅故乡
　　韩太傅生日
　　珥貂中使传天语一片惊尘飞辇路清霜粲瓦初作寒天为明时生帝傅黄金饰奁雕玉觞上尊御食传恩光紫駞之峯熊掌不数沙苑千羣羊通天宝带连城价受赐雍容看拜下神皇外孙风骨殊凛凛英姿不容画问今何人致太平緜地万里皆春耕身际风云手扶日异姓真王功第一
　　怀故山
　　老怯京尘化素衣无端抛掷钓鱼矶碧云又见日将暮芳草不知人念归万事莫论羁枕梦一身方堕乱书围岷山学士无消息空想灯前语入微【张季长秘阁久不得书】
　　西斋遣兴
　　桐叶秋先霣菊花寒更香酒边聊兀兀身外本茫茫小憩元非睡长吟偶似狂忽然思把巻一笑就窗光
　　雨夜作
　　十月多蚊蚋昏昏气未平正须三日雨却用一霜晴闲馆萧条意空堦防滴声钟残抚枕叹归夣防时成
　　掩户
　　蔗浆那解破余酲一读南华眼自明香缕映窗凝不散墨丸入砚细无声太山蚁蛭初何有佛国魔宫本亦平此段光明谁障得旷怀还与老书生
　　卧疾
　　旧疾椉衰作长贫与嬾宜羇愁惟付酒史课未妨诗雨入残更滴霜逢闰歳迟新春真耄及不用卜归期
　　晚归
　　无事经秋别镜湖诗囊随处累奚奴楼头寒日低将尽陌上残泥踏欲无轩冕岂容关喜愠箪瓢亦未费枝梧画桥緑浦归来晚一醆昏灯得自娱
　　寂寂
　　接客厌纷纷客去喜寂寂今朝下帘坐疎雨时一滴地炉拥破褐自笑嬾无敌新春傥得归更面九年壁
　　独坐有怀杜伯髙
　　画桥通小市深院欲黄昏爱月先移烛留香每闭门李侯有佳句乐令善清言老病贪搘枕何由共一樽李允蹈判院送酒四斗予答书乃误以为二斗作小诗识媿
　　冷官谁顾雀罗门一纸惟君肻见存堪笑放翁昏至此椉壶误写作朋樽
　　感旧赠超师
　　一声清跸出行宫百尺黄旗绣戏龙我赴文场君受戒道边曾共望髙宗
　　杂书
　　世味渐阑如嚼蜡惟诗直恐死方休四时风月元无尽万里江山更拟游
　　又
　　一身顶踵无非病两饭韲盐亦阙供正可清言学夷甫不须豪气似元龙
　　又
　　枳篱莎径入荆扉中有村翁百结衣谁识新年欢喜事一鸡一犬伴东归【鸡犬皆实事】
　　又
　　身似匡庐老病僧闭门一衲坐腾腾雨声惊断长安夣惆怅西窗夜半灯
　　送子虡赴金坛丞
　　与汝为父子忽逾五十年平生知防别此别益酸然念汝髪亦白执手河桥边西行过临平想汝小系船悠悠阳羡路渺渺云阳川京江昔所游想像在目前今兹两使君幸有宿昔缘汝虽登门晚世好亦牵联顾于赏罚间其肻为汝偏夙夜佐而长努力忘食眠醇如新丰酒清若鹤林泉棠宜使可爱蒲正不须鞭
　　今日史课偶少暇戏作五字
　　仲夏入都门堂瓦忽已霜史馆方抡才我亦厠其傍三日败一笔手胝视芒芒吏来督日程炙冷不及尝今辰偶少静扫地欲焚香市声塞我门驺呼过我墙鄙性不耐喧戃怳意欲狂天生两穷耳只堪听啼螀
　　入局
　　残年困简牍静坐忆渔樵鄙意慙轻出殊恩免早朝微霜凋緑树寒日满朱桥怅望沧波友弓旌岂易招【镜湖西南有隠士人不可得而见】
　　纵笔
　　胸中略无一防事眼底常展数行书半饥半饱便可尔衣食何须求有余
　　又
　　小儿读书耕且养老夫入朝仕易农明春史成许归去父子相逐歌年丰
　　又
　　昼倦夜常成美睡病多老却未全衰归从册府犹披巻了却官书更赋诗
　　又
　　坊逺不闻宫漏声三茅钟残窗欲明山童睡熟呼不应添水拂书翁自行
　　送襄阳郑帅唐老
　　郑侯骨相非复常伏犀贯额面正方声名赫奕动天子家世富贵连椒房武能防秋北平道文合落笔中书堂畿西谋帅国大事当宁久弄黄金章一朝丹诏自天下两班仰首看腾骧郑侯此行端可羡绣旗皂纛戈如霜三更传令出玉帐平旦按阵来毬场宿兵万灶尽貔虎牧马千羣皆骕骦酒酣赋诗幕府和纵横健笔谁能当虽然郑侯志意逺虎视直欲吞北荒榆林雁门塞垣紫孟津砥柱河流黄出师有路吾能説直自襄阳向洛阳
　　掩门
　　身瘦不胜笏官闲常掩门汉廷虽好老楚泽未招魂砚润蟾疎滴香残鸭尚温个中殊防意恨欠阿戎言
　　又
</div>
    <div class="pagination">
<a href="剑南诗藁_page121.html">上一页</a><span>...</span><a href="剑南诗藁_page117.html">117</a><a href="剑南诗藁_page118.html">118</a><a href="剑南诗藁_page119.html">119</a><a href="剑南诗藁_page120.html">120</a><a href="剑南诗藁_page121.html">121</a><span class="current-page">122</span><a href="剑南诗藁_page123.html">123</a><a href="剑南诗藁_page124.html">124</a><a href="剑南诗藁_page125.html">125</a><a href="剑南诗藁_page126.html">126</a><a href="剑南诗藁_page127.html">127</a><span>...</span><a href="剑南诗藁_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
