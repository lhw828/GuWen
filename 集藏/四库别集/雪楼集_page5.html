<!DOCTYPE html>
<html>
 <head>
  <meta charset="utf-8"/>
  <title>
   雪楼集 - 第 5 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪楼集 - 第 5 页/共 32 页
  </h1>
  <div class="content">
   妻布雅木齐氏封延国夫人制
　　惟国家推恩而命爵于夫妇齐体而抗尊彰厥有常达于庻位具官某妻某氏生于盛大之族嫔于忠孝之门贞静纯和既克勤于中馈儆戒畏慎谅多賛于夫君宜加汤沐之封以为伉俪之重益勉妇道用相尔家可御史大夫巴图母某氏封泰安王太夫人制
　　官徳懋者莫大于亲荣济世美者实原于母训诞敷命数光贲庭闱具官某母某氏蚤以名家嫔于华胄事尊章而尽礼处婣族而可仪夫克成其大勲助由中馈子能继其先志教有义方宜疏泰岳之封庸正小君之位呜呼三牲五鼎养喜逮于亲年副笄六珈贵盍齐于王者其承景命永介寿祺可
　　银青荣禄大夫安南国王遥授湖广等处行中书省平章政事陈益稷加金紫光禄大夫余如故制
　　委质归朝既去逆而効顺以爵驭贵宜崇徳而报功诞播明纶用孚众聴具官陈某知畏天者事大期保境以全民慕帝王之有真见几而作惧祖宗之不祀自防而来以忠孝之诚受知于世皇蒙天地之恩嗣封于故国始者周王之赫怒伐罪吊民终焉舜帝之诞敷班师振旅彼迷不复尔守弥坚拯溺救焚从王师凡一再举适舘授粲留湖右几三十年身歴事于四朝志不渝于初节肆朕践阼亟其来朝是用增新秩以示恩仍旧封而授职呜呼内宁外抚朕不忘铜柱之南近恱远来尔益拱辰星之北祗若休命永肩一心可
　　仰山慧慈灵感昭应大通禅师加封慧慈灵感昭应大通正觉禅师制
　　佛法本空实慈仁而利物神道设教大变化以无方某山某禅师自唐防昌以来有小释迦之号因縁出现知几刼之修来愿力宏深致二神之献宅大哉徳施之普岿然江水之西爰即旧封肆加美諡呜呼求神通索妙用未尝有为畏天命闵人穷是乃正觉隂翊王度永镇名山可
　　仰山显徳仁圣忠佑灵济王加封显徳仁圣忠佑灵济广庆王福徳圣仁忠衞康济王加封福徳圣仁忠衞康济顺庆王制
　　山川出云为雨者是名曰神功烈在民则祀之乃古之制有嘉灵迹爰锡賛书某山某王能自得师聿来胥宇乗蜿蟺扶舆之气为聦明正直之神水旱疾疫之不常遇烖辄祷伯仲埙篪之相应如响随声兹既达于予闻其并增于美号呜呼为民请命故致力于山灵明徳惟馨继自今其世享祭则如在感而遂通可
　　太保库楚妻旺扎勒台氏封应国夫人制
　　朕闻家人正而天下定鹊巢应而王道成葢国之本在家而女正位乎内有嘉贤淑作俪元臣具官某妻某氏生后族之中服女师之训配其爵位宜而室家是用贵因其夫荣开大国肆诞敷于明命其祗服于训词于戯邦君之妻曰夫人乃古之制妇人以义劝君子惟汝之贤钦念宠嘉益勤敬戒可
　　御史大夫伯都母王氏封泰安王太夫人制
　　国之名臣必有内助之美家之孝子必有母训之严自昔予闻于今乃见具官某母王氏贞静表于闺阃慈俭仪于族婣方良人任社稷之劳必劝以义及有子任耳目之寄克教以忠勋庸备载于鼎彛命数犹稽于象服爰锡从夫之爵以慰爱亲之心于戯被山带河虽君子之不待前周后鲁于贤嗣以攸观永笃忠贞以介眉寿可
　　通奉大夫侍御史赵世延故祖父蒙古汉军征行大元帅按扎尔赠推忠勋庸功臣太保仪同三司上柱国追封秦国公諡武宣制
　　应天顺人惟祖宗之仁圣建邦啓土亦将帅之勤劳睠比盈成申之褒赠具官赵某故祖父某官某才兼文武徳备忠良挺不世之姿佐方兴之运率师灭夏莫不望风而降假道破金咸谓自天而下以帝王之兵不杀为本故秦蜀之众长驱而平遂收百战之功逈出诸将之右慕兴唐之英衞老不辞难方佐汉之良平谋无遗策九京不作千载如生是用进位台衡表勋柱石冠四字以锡号节二惠而易名荣开白社之封载在丹书之府呜呼望三千之组练古名将何以加渺百二之山河尔嗣孙其是似尚维英爽歆此宠嘉可
　　故祖母白氏追封秦国夫人制
　　夫将帅之后有清白之名必闺阃之间有勤俭之教具官赵某故祖母白氏出于令族配我良臣起从诸王歴事五帝南征北伐当建业之难内抚外攘受总戎之寄赏则均于士伍功必让于偏禆惟尔谨身节用以正乎家劳心焦思以淑于后施于孙子允称执法之中在我国家宜赠从夫之爵以正位号以极哀荣呜呼生将门归将门独秉诗书之训始妇道终妇道是膺象服之宜魂而有知歆予景命可
　　故太傅录军国重事录太医院事依前开府仪同三司宣徽院使领大司农司事特尔格赠推诚佐理翊戴功臣太师开府仪同三司上柱国追封秦国公諡忠穆制
　　丰水有芑储材式遗于子孙南山得贤图任正资于耆旧遽亡一鉴孰作九京故具官某乔木世臣高山景行推前人未防之志广太上好生之仁全活知几百人出入将五十载贰公宏化为商鼎之盐梅事君致身作周邦之屏翰弼亮四世终始一心生虽极于显庸没盍伸于防典是用胙之大国跻以上公锡号而表勋易名而府于戯载瞻西土永懐徳义之言啓迪后人益賛邦家之固英魂不爽宠命其承可
　　故妻辉和尔通郭啰氏追封秦国夫人制
　　慎终追远本葢系于家人崇徳报功恩式隆于防典故具官某故妻某氏毓芳名族作俪元臣约婚爰自于初年歴夫艰阻归国竟寻于旧好宜其室家事姑备孝养之隆教子熟义方之训缅懐贤范加厚徽章虽文驷雕轩生未正小君之号然鸾诰象服没犹荒大国之封尚克歆承式昌嗣续可
　　故妻冉氏追封秦国夫人制
　　朕闻生荣死哀礼无先于爵赏男外女内义莫重于人伦所以録既没之勋庸推而及平生之闺阃故具官某故妻冉氏慈孝而恭俭贞静而淑和作配世臣号称贤妇胙既开于大国封可后于从夫于戯副笄六珈岂异当年之荣耀山河百二尚贻后嗣之昌隆咨尔幽灵服我休命可
　　妻张氏封秦国夫人制
　　咨尔故具官某妻张氏妇人从夫爵者也尔夫以四朝元老为我近臣九京不可作矣用开大国以封之跻上公以赠之惟尔尽妇道以正家笃义方而教子肆颁异数以慰尔死生契濶之思其益敬恭永对光宠可
　　某官布拉吉达封河南王制
　　抚帝业之艰难爰恩将帅啓功臣之盟誓宜及子孙咨尔在廷聴予作诰具官某知明识远心广体胖勋名克笃于前人藩翰乆勤于外服昔将平于内难朕大投艰方深计于中途卿独决进志存弼亮身佩安危所谓社稷之臣盍享尊荣之报廼复烦于机务非示宠于忠良是用命汝袭诸侯王以长守于富贵归丞相印以自养于寿龄既不远于京师可以时而朝觐允资重望坐镇一方于戯表河之南念尔乃祖乃父为国之屏敬哉有土有民永建厥家母弃朕命可
　　光禄大夫同知徽政院事赵国公常布哷齐故曾祖父资赠効顺功臣太保金紫光禄大夫上柱国追封赵国公諡安穆制
　　朕惟徳盛位隆劳多赏厚故爵有五等之制恩有三世之推岂朕所私乃国之典具官常某故曾祖父某钟河岳之气逢祖宗之时助玉食之调和佐瑶图之开辟出参辇毂入侍禁闱惟风夜不懈于忠勤致孙曾益跻于显盛是用诏太常而定諡命中书以授官以贲九原以劝百辟于戯表恒山而赐履惟尔之贤建上公以锡名亦荣之至尚迪尔后母忝世臣可
　　故曾祖母侯氏追封赵国夫人制
　　掌先朝九重之养厥有内臣啓名家累世之昌必资贤配允为余庆宜涣异恩具官常某故曾祖母侯氏惟俭惟勤克淑克慎至曾孙而建土皆积善之降祥是用正位小君俪封全赵于戯鱼轩翟茀已无及于当年砺山带河尚永存于奕叶眷惟幽爽不昧钦承可
　　故祖父乌尔图赠推忠守义功臣太傅仪同三司上柱国追封赵国公諡恭敏制
　　一善必录圣哲所以得人五世其昌忠良故宜有后风云不改茅土方新具官常某故祖父某大节传家小心事主负覊絏而从巡狩知无不为和鼎鼐以辅经营死而后已迄啓孙曾之庆聿开阀阅之华载锡公封俾从祢祀于戯洗而扬觯岂无杜蒉之正言书以汗青不遇董狐之良史朕方慨想尔尚顾歆可
　　故祖母孟氏追封赵国夫人制
　　洪惟我祖建官必得其人粤若汝家得君最亲于众何爱从夫之爵以副尊祖之心具官常某故祖母孟氏徳嫓臣工礼明闺阃上致舅姑之养下教子孙之忠宜啓世封式绵家庆于戯母仪妇道早称徳耀之贤象服脂田永顾邯郸之胙服予休命相尔后人可
　　故父资善大夫同知宣徽院事约尔珠赠推诚宣力保徳功臣太师开府仪同三司上柱国追封信都王諡忠懿制
　　祖宗创业时非一手足之为家国同休古有万子孙之祝矧惟迩列亶是世臣爰推漏泽之恩以慰在廷之彦具官常某故父某官某致身得地禀性自天方当就傅之年已识事亲之礼近耿光于世祖承明眷于裕皇由鼎爼以造邦小试阿衡之事业指盐梅而喻相谅多啓沃之谋猷迨予访落之初念尔老成之远克昌后嗣益茂前闻是用跻异姓之王封视多仪于公府表骏功而作号锡美諡以易名少极哀荣用光幽显于戯周家五等列爵顾兹命数之已超金氏七叶侍中尚衍声名于不朽肆惟英爽不昧钦承可
　　母马氏封信都王太夫人制
　　胙之民社固追念于世劳相其阶庭又丕昭于母训盍防汤沐以贲晨昏具官常某母马氏有内则之修勤得老氏之慈俭周旋中禁闺门儆戒以相成燕坐北堂簮笏怡愉而就养由国命妇陞王夫人于戯从夫爵而爵既崇保家声而声益振受兹祉福宜尔子孙可
　　妻徐氏封赵国夫人制
　　小君之称所以正位乎内从夫之爵所以劝功于朝宜畀恩言俾荣志养具官常某妻徐氏居然令徳所谓家由妇兴嫔于世臣岂特母以子贵何爱鱼轩之宠以成翟茀之华夫岂眷私葢彰孝治于戯怡愉鹤髪无以夫人而自安敬戒鸡鸣庻几君子之偕老可
　　加赐普庵禅师塔名制
　　朕闻佛氏以空寂为宗则凡学其道者宁欲建名号殊称谓以示天下后世哉而国家非此无以昭尊徳乐道之意也朕自即位以来闻袁州大慈化寺普庵寂感妙济真觉昭贶大徳慧庆禅师印肃绍临济之绪超华严之境德映当代泽被方来其道甚尊显心切慕之既累锡大諡惟塔号未称可加赐定光之塔曰定光灵瑞之塔主者施行
　　表　牋　致语
　　天寿节中书省贺表【大徳丙午】
　　诞开熈运合九五以毓乎圣神丕衍鸿图抚亿兆而膺乎寿富欣逢华旦喜溢中秋【中贺】钦惟皇帝陛下大徳体元功致泰无为而治犹勤典礼之修不令而行益广恩言之布当千龄之庆防得万国之懽心臣等幸列台衡光依宸极河清海晏龙飞常御于中天星拱云从虎拜敢先于率土
　　翰林院陞从一品谢表
　　天开文运治载睹于熈朝地切禁林恩比崇于极品具僚胥庆斯道增华【中谢】钦惟皇帝陛下徳与日新圣由天纵遇儒臣而特异相古所无进院秩以示优自今而始亲授银章之重益为玉署之荣臣等学愧前修位隆徃代典谟训诰敢忘黼黻之勤元首股肱愿効赓歌之盛
　　进三朝实録表【皇庆元年十月九日】
　　一人御极聿严金匮之藏三后在天实监玉堂之纪粤若稽古克底成书【中谢】钦惟皇帝陛下孝友慈仁温文睿哲统之垂业之剏今昔继承功以着徳以彰在兹纂録首崇笔削之任式宏鉴之图臣等职忝禁林才非良史系年系月岂足尽于先朝作典作谟庻有徴于今日
　　兴圣宫元旦中书省贺表
　　正月始和礼聿严于元防圣人教爱养莫大于尊亲宇宙维新臣民均庆【中贺】钦惟皇太后陛下身为内则徳嫓周南兴明圣于两朝皇图益衍昭慈仁于四海帝治弥昌是宜宫壸之基克底邦家之盛臣等职惭百揆忠守一心地乆天长愿冈陵之齐寿风和日丽普覆载以常春
　　中宫元旦中书省贺牋
　　三阳肇序彰泰道之方亨万物皆春表坤元之厚载欢腾海宇喜溢宫庭【中贺】敬惟皇后殿下寛裕有容柔嘉维则功宻孚于宗社徳允称于祎防辅賛皇猷广二南之风教昌延圣祚茂百世之本支聿増彤史之光式衍椒房之庆臣等幸逢盛旦忝备台司仰日月之俪明诞昭内治在玑衡而齐政永纪长年
　　文庙落成祝圣致语
　　伏以建国君民学为先务归美报上颂必有祈方追踪三代之宏规敢推本一人之大徳钦惟皇帝陛下承天御极继圣受图虞夏商周所弗臣悉同文轨风雨霜露无非教咸被声光肇卜上庠首营新庙宫墙翼翼聿来学礼之徒爼豆振振共蕴祝尧之志臣等夙叨化育幸际平成爰酌礼于古今庸致严于朔望思皇多士于乐辟雍作之君作之师首善系四方之本教以忠教以孝感恩同万歳之呼
　　雪楼集卷四
　　钦定四库全书
　　雪楼集卷五　　　　　　元　程文海　撰玉堂类藁
　　勅赐碑
　　平云南碑
　　国家继天立极日月所照罔有内外云南秦汉郡县也负险弗庭乃宪庙践阼之二年歳在壬子我世祖圣徳神功文武皇帝以介弟亲王之重授钺专征秋九月出师冬十二月济河明年春歴盐夏夏四月出萧闗驻六盘八月絶洮逾吐蕃分军为三道禁杀掠焚庐舎先遣使大理招之道阻而还十月过大渡河上率劲骑由中道先进十一月渡泸所过望风欵附再使招之至其国遇害十二月傅其都城城倚防苍山西洱河为固国王段兴智及其柄臣高泰祥背城出战大败又使招之三返弗聴下令攻之东西道兵亦至乃登防苍临视城中城中宵溃兴智奔善阐追及泰祥于姚州俘斩以狥分兵略地所向皆下惟善阐未附明年春留大将乌兰哈达经略之上振旅而还未几防善阐得兴智以献释不杀进军平乌蛮部落三十七攻交趾破其都收特磨谿洞三十六金齿白衣罗鬼缅中诸蛮相继纳欵云南平列为郡县凡总府三十七散府八州六十县五十甸部寨六十一见户百二十八万七千七百五十三分诸道立行中书省于中庆以统之大徳八年平章政事伊苏岱尔建言所领云南地居徼外歴世所不能臣先皇帝天戈一麾悉归王化今其民衣被皇朝同于方夏防长少老怡怡熈熈皆自忘其往陋非神武不杀之恩不及此惟防苍之山尝驻跸焉若纪圣功刻石其上使臣民永永瞻仰于事为宜中书以闻制曰可以命词臣臣某再拜稽首而言曰世祖皇帝之徳大矣譬如天地之无不持载无不覆帱而生生之意恒寓于雪霜风雨寒暑变化之中物之防者薰然而温洒然而濯翕然而同靡然而顺有不自知其然而然者故其功烈之崇基业之广贯三灵而轶千古夫以大理之昏迷旅拒虐我使人若奋其武怒俾无遗育可也而招徕绥缉终释其主弗诛呜呼微天地之徳孰能与于此乎今陛下建中和之政凡以绳祖武厚民生无所不用其极中外钦承无远弗届是以藩方大臣于钱谷甲兵之外惓惓以光昭令徳为请其知为政之本也已汉世宗从事西南夷天下为之骚动蜀民咨怨喻之谆谆凿池涖习再驾而后取之其视今也孰愈穆王周行防县必皆有车辙马迹焉初非疆理天下也而世犹诵之至今其视防履山川洒濯其民而纳于礼义之域孰多彼碧鸡金马与夫防苍皆其山之望者也汉使祭之唐季盟之夫各有所畏焉耳今也镌未始磨之崖纪无能名之绩桓桓与世无极岂惟足以震百蛮荣千古其余光所被山川鬼神与嘉赖之呜呼盛矣哉臣事先皇帝早受眷知今复待罪禁林发扬蹈厉职也不敢以荒落辞谨再拜稽首而系之诗曰
　　于皇维元载地统天大噫小嘘曰寒以暄粤西南陬水驶山风霆流形气交神州跂息蠕蠕勾萌鲜鲜谷饮巢居燕及跕鸢繄谁之恩圣祖神孙武烈文谟湔祓生存既有典常被之服章我吏我民我工我商万国一家孰为要荒防苍苍苍禹迹尧墙井钺参旗终夜有光威不违颜作善降祥嗟尔耄倪视此勿忘
　　拂林忠献王神道碑
　　皇庆元年春天子若曰我太祖皇帝肇受天命太宗宪宗惟艰惟勤逮世祖奄有万方子孙承承底于朕躬元功大臣宣力载劳褒崇弗称朕甚悯焉于是制赠故金紫光禄大夫秦国公爱绥推诚恊力賛治功臣太师开府仪同三司上柱国追封拂林王諡忠献诏臣某撰文刻碑墓道显休之谨按公西域拂林人祖巴阿喇父博啰穆苏公刚明忠信能自致身立节于西域诸国语星歴医药无不研习有列边阿达者以本俗教法受知定宗荐其贤召侍左右直言敢谏为世祖所器中统壬戌春诏都城二月八日大建佛事临通衢结五采流苏楼观集教坊百伎以法驾迎导公进言曰方今高丽新附李坛复叛淮海之壖刁斗达旦天下疲弊疮痍未瘳糜此无益之费非所以为社稷计也上嘉纳之是月望上幸长春宫欲因留宿公趣入谏曰国家调度方急兵困民罢陛下能安此乎上方食愕然尽以赐公拊其背曰非卿不闻斯言促驾还自是日见亲近公亦无所隐至元戊辰春大搜于保定之新安日且乆公于上前语供给之民曰得无妨尔耕乎上即日罢从幸上都新凉亭成大宴诸王百官竞起行酒公进曰此可饮乎上悟抱公膝上啐其顶左手挽公髯饮以酒顾谓皇太子曰有臣如此朕何忧焉癸未夏四月择可使西北诸王所者以公尝数使絶域介丞相博啰以行还遇乱使介相失公冐矢石出死地两歳始达京师以阿鲁辉吾所赠寳装束带进见令陈往复状上大悦顾廷臣叹曰博啰生吾土食吾禄而安于彼爱绥生于彼家于彼而忠于我相去何远耶拜平章政事固辞初上登万歳山瞻望四郊恻然累累欲迁之及将尽徙南城居民实大都皆弗果赐宿衞士庐舍禁杀胎夭防置西域星歴医药之署立广惠司给在京疲癃残疾穷而无告者皆以公言罢行之成宗即位眷益隆赐腰舆出入大徳癸卯上弗豫政出闱闼秋八月京师地震中宫召谓公曰卿知天象此非下民所致然耶公对曰天地示警戒耳民何与愿熟虑之曰卿早何不言公曰臣奏事世祖及皇帝虽寝食未尝不召见今旷月日不得一入侍言何由达数年之间灾异日起公力陈弭变之道辞多激切弗纳丁未上弃臣民公时在秘府有秘文非御览不啓中使奉内防迫取公厉色拒之今上皇帝奉皇太后至自懐州悉诛奸党迎立武宗以公为忠爵赏特异方倚柄用至大改元六月癸卯薨于上都之私第年八十二三宫悼惜不已赠赙有加某年月日葬某所公起家为定宗近侍中统间掌西域星歴医药二司事至元戊辰兼广惠司丁亥拜秘书监己丑领崇福使甲午加翰林学士承防兼修国史大徳丁酉遥授平章政事丁未封秦国公积阶至金紫光禄大夫今而有是命前后以功以言被赏赉及卒葬赐赠黄金为两者四百有竒白金七百有五十楮币十五万水晶金玉器珠衣防寳带锦衣白马不可胜计六男四婿三孙皆为大官近侍长男额哩叶先禄大夫秦国公崇福使领司天台事次防尔哈翰林学士承防资善大夫兼修国史次哈斯光禄卿次克哷济苏太中大夫同知泉府院事次老哈昭信校尉提举广惠司事次约尼宿衞兴圣宫长壻荣禄大夫宣徽中政使讷古徳勒次中顺大夫同知崇福司事苏尔坦次资徳大夫章佩院使乌呼纳次更直禁衞士赫赫长孙布格次搜克次安图皆直禁衞盛矣窃谓古之有天下者皆以得人为基我朝以神武仁恕定四海群方万国忠良亮直雄伟杰隽之士莫不都俞庙堂之上歴数世而弥光若公者得输肝沥胆致位丞弼自公而王载美太史垂荣子孙称社稷之臣岂偶然哉铭曰
　　于戯皇元赫赫巍巍圣祖神宗超姚夷羲东集扶木西臻虞池严严在廷文凝武思我有争臣拂林之支衣义饫仁载公轹私佐定翼宪世皇是仪靡言罔从靡徳弗施我车尔辅我舟尔维惟公之来废寝忘饥惟公之言堇荼如饴杖节遐徼信威四陲朝霜茫茫夕雪霏霏既复而往复往而归蒙强突劲睨险如防彼留而安宁归而危皇华以遣出车劳之大徳之末萧墙祸基牝鸡晨雊猩猩夜啼圆仪示儆方载陈规弗悟弗悛窃弄潜窥在朝惟公謇謇不移我皇赫怒草刈榛夷大业载安天平地熈惟公始终不诡不随汉轶武骞唐拟徴珪何以赉之寳带珠衣何以贵之大冕桓圭膴膴拂林尔封尔提惟君之圣惟贤之知钦于世世视此贞碑
　　赵氏先庙碑
　　先王之制诸侯庙五大夫庙三父为士子为大夫葬以士祭以大夫礼也是以君子将营宫室宗庙为先祭器为次居室为后而宗庙之器苟可铭著者无不着焉所以庆所以劝也忠孝之道备矣今天子稽古右文一本于礼河洛之思羮墙之见慨然延念先正之臣克左右乱四方其股肱心膂之绩固以彰于彛常焕乎其足徴矣乃若国家所以报往而劝来者犹以为未底极也爰命公卿举先猷展故实而隧章之典行焉于是陜西行御史台以永古特氏父子勲伐列上公车有防集博士礼官议议既上诏故征行大元帅按扎尔为推忠佐运功臣太保仪同三司上柱国追封秦国公諡武宣配白氏秦国夫人故蒙古汉军都元帅国寳为推诚佐理功臣光禄大夫平章政事柱国追封梁国公谥忠定配云氏梁国夫人明年公孙世延入叅大政政以咸熈天子嘉焉又赠其曾祖故群牧使逹衮彰义保节功臣资徳大夫御史中丞上防军追封云中郡公諡贞毅配鄂喇琨氏云中郡夫人繇是叅政之先三世六人皆蒙加恩又明年叅政拜中丞自中丞迁右辖分治云南天子顾中丞非君不可复拜中丞以乃祖乃父勤劳皇家宜撮其平生着之閟祀庻几永啓厥后爰诏臣某文其家庙丽牲之石臣惟上之下下郅隆者恩也大复古始者礼也感激奉诏谨按永古特氏云中世族武宣公幼孤育于外氏曰卓裕勒嘉因姓舅姓转而为赵宣武智略沈雄弓马絶世未冠材器已显攻城略地所向无前扈太祖平河湟从太宗下岐鳯馘强俊取平凉庆原邠泾如风陨箨金源固守闗河几二十载一旦武宣假道捣虚如天坠而地涌良平之智不及施贲育之勇无所用心溃胆裂莫之能支睿宗深所嘉赏金源繇之遂墟已而奉律西征陇右遄定进兵蜀道首夺阶文守汉阳制三边纳吐蕃收后効成都夔门之战江油张掖之师皆其功之较然者多谋尚义厚下恤民所至捄殄戮赎俘囚辑降附则所惠葢广矣然则开国之功不后诸将而略不满假退然若无所谓劳谦君子者欤忠定虽出将家自防学问雍容闲雅言貌甚都葢武宣虽积苦兵间而敬礼儒生恒戒军中无毁文籍是宜有佳子弟之报慷慨倜傥能得人之懽心勇于当敌爱恤士卒有古名将之风焉重庆删丹之战皆居军锋或降或殱无不如志火都受首防之弥精思立竒功以承先志乃招属户修废州虎视西南别授元戎之寄于是徼外羌渠畏威欵塞列于王防初不自以为功降羌爵命反出其上殷勤逊谢益简帝心君子有终世济其美古之名将有不能及者矣窃尝防观成功之臣弗居者百一而矜以致败者何多也若武宣忠定为而弗有有而弗恃簮组蝉联式克至于今日父子祖孙并受显服胙之秦梁跻之庙祏将遂为百世不迁之祖非盛徳孰克登兹尝闻云中据西北河山之奥原野高博风气凝厚炳灵异而生其间者不出则已出则必瑰伟絶世之材若永古特氏之达已数世而方来者弥昌其不谓之间气之钟欤且家奋于韬钤而中丞服膺诗书动必以礼高材姱节负天下重望尊天子之命考先王之礼于报本返始敎孝移忠之义葢惓惓也诗不云乎以似以续续古之人斯可谓能似续者矣揆厥渊委宜有雄词发扬蹈厉老臣何能然大君有命谨摭其大者而系之铭铭曰
　　皇帝御防天葢地函万有咸鬯施仁锡类幽遐闿通恩明在上矧兹世劳崇功广业礼有攸当永古特氏方叔召虎父子相望扬休纉庆光于邦家以将以相桓圭衮尔祖其从同尊与享馨香惟徳子孝臣忠世世无旷刻此贞石以昭渊猷以迪永养
　　应昌路报恩寺碑
　　城应昌之四十有一年上即皇帝位制公主星格喇实封皇姊大长公主子阿尔嘉世立嗣封鲁王命下之日主谓王曰应昌有土肇自太祖皇帝成于世祖裕皇而顺宗皇帝今仪天兴圣慈仁昭懿寿元皇太后实已所自出上笃亲睦之谊承成宗武宗惇叙之志以有今日欲报之徳惟佛焉依至大二年尝规建佛寺于宫之东曰报恩盍竭力成之既成请文勒碑昭示无极上以命词臣臣某谨按太祖初兴鲁国忠武王阿齐诺延以佐命元勲有分地约世婚而昭睿顺圣皇后归于我世祖太祖之孙色彻肯公主下嫁王子纳沁主元八年始置应昌府以封其子特穆尔尚帝季女囊嘉特章公主未防陞府为路十四年特穆尔北征有大勲赐号阿勒逹尔图诺延元贞元年封济宁王主为皇姑大长公主子敦布拉尚星格喇实公主乃今皇太后之中子也大徳十一年武宗即位封皇妹大长公主敦布拉鲁王逮今嗣王祖孙凡五世国益大爵益贵恩数益异为之傅以辅之为之群有司以治之于是鸿吉哩氏虽古涂山有娀不足拟隆寺之建所以归美报上昭忠孝也殿堂庑门庖寮库庾庋经之室栖碑之亭金碧焜华棼橑宏宻缭以周垣亘以修涂一木一石必出乎已一夫一役不烦乎民简僧之有行业者曰智以主之日帅其徒诵演祝讃梵呗洋溢诸佛降监祖考来格帝室王家福禄攸同谓之报恩不亦宜乎洪惟圣祖神孙覆斯天载斯地广大慈仁与佛一徳皇姊嗣王克永孝思克广徳心以崇佛乘宜圣上亲亲之道弥至而臣子报称之诚无斁賛皇图于亿载保王国以匹休猗与盛哉臣某谨拜手稽首而献颂曰
　　在昔太祖龙兴朔方惟鸿吉哩忠武洸洸佐定中原遂开大荒约缔世婚申锡土疆实生昭睿相我世皇光天之下徳盛仁强应昌既邦鲁国是王贰馆继承奕叶重芳连城列邑沃野相望设官分职乃纪乃纲婉婉皇姊爱积厥躬帝弟帝兄承于祖宗洎我圣母泽濬恩隆何以报之佛法是崇乃集群材乃徴六工于城之中于宫之东爰作爰谋爰蔽我衷以奠觉皇以展孝恭飞殿峩峩列屋周阿丹题藻棁电转星罗彤云承霤翠雾凝柯天花夕雨贝叶晨哦慧日晒光祥风扇和寒松沃色碧海澄波永底佛慈百禄是荷磐石其宗砺山带河圣母万年帝寿且多佛法广运皇道无颇
　　魏国赵氏先徳之碑
　　夫立徳制行外有以孚于人内有以孚于家善亦审矣若其晦显则系乎时焉而非为善者之所急也金源氏之末有赵令宰元城吏民爱之既没相与封树其坟至今谓之县冢此可谓善孚于人者矣令之冡妇曰袁防至擕二儿逃于邻穴不纳则弃已所生者于草抱前室子以免明日防退草中儿亦无他众义而贤之此可谓善孚于家者矣其孙为御史使东南还过润适秋涛大溢冐田庐毁城郭失亡甚众存者无所得食辄以便宜发官粟以赈全活无筭其后乘贰车防访浙部又值饥疫躬歴民庐劝分所活如上然则好善其家法耶先是朝廷兴举防典以劝臣邻视厥子孙之秩追命其先有差乃延祐二年冬御史台言曰侍御史赵简自始通籍以迄于今宣猷多矣其家赠封之恩敢请循令甲制曰可赠大父琛资善大夫大司农卿上防军追封魏郡公諡安僖父楫荣禄大夫大司徒柱国追封魏国公諡敬惠大母袁母李皆追封魏国夫人明年春再以表墓为请有防命臣某文之于碑谨按赵氏魏人曽大父藻元城令大父琛潜徳韬辉七十二乃终娶于李生汴而卒再娶于袁生楫即草中弃者也袁有志操勤以裕贫俭以养节衣食必先汴而后楫既长则遣楫婿于李而为汴娶董氏焉汴亦终不仕以养曰进曰徳其子也又皆贤楫虽出居然不忘其亲事之极孝趍义尚交俶傥自憙中统初宣抚张公某材而辟之辞不许则愿下就工官以便定省张公益贤之后迁承事郎织染司提举善于其职尝输币于宫府独以精良受美锦之赏以老上印绶去陈书乐賔不复与世事张梦符书其堂曰余庆李受益为之记卢处道为之铭名士数十人皆歌诗以属之大徳癸卯正月十三日卒得七十有四年李慕用君姑之徳顺而贞睦而肃以服饰易书敎子故皆有成后夫四年卒得七十有四年子男四曰简中大夫侍御史曰亨襄阳三司大使曰润山东宣慰司照磨曰循杂造织染提举皆能官有誉简端深闿亮服膺诗书向自淛部入为刑部侍郎迁南台治书河东宪拜治书侍御史叅议中书河南叅政晋居台端建白宜开经筵讲闻治道及选儒训迪宫邸上嘉其忠赐貂裘犀带至是又有今命父子祖孙逮于闺门咸食善报所谓降之百祥者欤书云臯陶迈种徳夫臯陶亦岂若农圃然日夜眷眷迟其所殖之孳茂且实而享有其利哉世或不察而以种徳自名持陿而望奢尅期延伫小有不遂则已固疑而怠众亦且笑而议之矣夫以一妇人当危急存亡之时身且不保何暇他有所计特其真诚恤孤保抱鞠育同于所生及颠沛造次之顷能不失其本心耳又岂知今日之报乎惟赵氏之善发于元城濬于魏郡而澄涵于敏惠然非有为而为之是故充于中而弗外见必有后嗣若此然后大襮君子曰幸哉不然为善者何恃臣既奉诏叙次为之三叹申以铭诗曰
　　太上贵徳肫肫其诚道既隠只有实有声抑又防譌课功责赢或觖以对或恑而冯是以在昔戒母近名显允茂宰维魏之华嗣有明哲实昌厥家夫出妇居众奔以哗曰冦至矣绩捐其麻左抱右提娈娈呱呱苍黄怔营一母二婴诞弃其一岂独寡情顾此失恃我所素矜弃彼在我此弃孰生天两全之载归载宁自兹绳绳时乃天道我初何心人谓其报司徒司农崇封显号汤沐大名配食祖考懿彼淑人维神所劳天道无亲恒与善人天何言哉委于大君允尔赵氏茀禄用新言与其善言昭其厪咨尔云来尔朂尔遵
　　匡氏褒徳之碑
　　天子既兴圣人之治忠孝贞节之旌徧天下而下邳匡氏尤以挺特闻延祐二年九月三日遂以集贤大学士臣颢请赐匡氏褒徳之碑臣某奉诏为之文曰匡氏汉丞相衡之裔世居滕后有讳友者与子珍耕于邳皆甚贤乡人慕之号其居曰匡家穴珍娶刘氏生一子曰才是为元帅公公雄勇多智好读孙呉书仕金为武略将军邳徐兵马都巡使嵗壬辰金亡甲午率所部归国属大帅岱齐麾下令招收散亡还守邳境公言邳徐逼宋北边而铜郡孟山宿迁桃源睢口皆要地今不早乘胜攻取则邳徐不可守矣帅大然之益兵俾与禆将百家奴进击不旬月五城皆破获马都统王都统以归板授沂邳东河监军丙申邳人袁万作乱隂连宋将李都统兵袭邳公出战大败之获袁万加沂邳东河监军诸路兵马使戊戌徐守张彦叛合宋将鲍太尉等来攻复败之擒其将丘太尉等二十余人进沂邳东河元帅兼建武军节度副使壬子宋兵大入境战不利死之时年六十五夫人高氏儒家子亦负竒操歳庚子公计事幙府邳贼夏兴乘虚袭破邳执夫人以去夫人大骂不屈贼怒防刀斮面仆地贼以为死获免百家奴破贼分其产以畀之幙府因名其田曰夫人荘以旌之公死时夫人年始三十五誓死不嫁子国政六歳而孤所依唯母一日宋兵暴至母子相失母哭曰天乎吾子死匡氏絶矣我生不如死乃冐锋镝求于乱尸中得之卒幸全中统三年李璮叛宋人伺间击破邳尽俘邳人国政与母与焉居之淮安至元十三年宋亡国政率其众三百余户北归从淮东行枢宻院伯竒尔穆苏朝于上都赐宴便殿锡以衣服鞾防授承事郎扬子县丞歴睢宁汶上主簿丁母艰起佐濮州迁睢州判官虞城县尹所至以廉惠称事母尤极孝母年五十疾甚刲肝活之复疾复刲肝后数载又疾又剔脑和药以进疾竟愈母聦眀康强八十九而终国政庐墓终丧有麞时至庐所若素豢者郡邑闻而异之曰父死忠母守贞子尽孝有一犹难矧兼之耶上其事表其里曰贞孝女一适毛闰孙男二曰杰曰庆女四长适陶英次适屯田提举单祯次适刘江次适金师古公之墓在里之先茔夫人高氏祔谨按昭文馆大学士太医院使完顔致所状如右臣某曰匡元帅屡立显功杀身为国虽三迁官皆出幙府时官制未行也高夫人不辱其身国政克致其孝有司旌之宜矣而国政间闗数千里率众来归仅得贰一逺县世祖之惜名爵可知已国政陆沉州县四十余年曾无几微顾望心不亦贤乎匡氏一门大节焯焯如此然非臣颢不能上达非圣天子不能嘉悯而褒显之则是举也岂不君君臣臣哉铭曰
　　匡氏维邈有相于汉徙滕蓄懿耕邳遘乱仡仡元戎沉几独断爰归有徳振我南翰刈旗馘将捐躯折叛输忠未究居然永叹阽危反覆全家就难蹀血僵户南迁北窜防戎斫面驯麞绕竁妇贞子孝赫焉炳焕嗣子归朝素髪州县徳隆报爽造谁筭文臣为言睿渥遄涣穹碑既掲河昭宿烂抒诚播辞永激顽懦
　　均州武当山万寿宫碑
　　皇庆元年春三月京师不雨徧走羣望不雨诏武当山道士张守清祷而雨明年春不雨祷而雨夏又不雨又祷又雨既霑既渥乃大有秋上寛忧顾下苏饥穷道术以及物为功谅矣初均房之间有山曰太和又曰仙室以武神居之名武当踞地八百里峯七十有二最高曰紫霄之峯峯之最胜曰南岩岩前有洞天二曰大安皇涯之天曰显定极风之天上出浮云下临絶涧猿啼鸟嘷豺虎所家人可投足者仅寻丈许道家言龙汉之年虚危之精降而为人修道此山道成乘龙上飞是为武之神至唐贞观益显天下尊祀宋理宗时诏道士刘真人作宫此岩不克汉东异人鲁大有隠居五龙观草居菲食四十余年救灾捍患预知人祸福时人神之天兵破襄汉去渡河访道清和真人西絶汧陇北逾隂山至元十二年归与道士汪真常等修复紫霄五龙诸宫独结茅南岩或请作室庐曰非尔所及也其人将至矣二十一年秋九月师自峡州来年二十一愿为弟子大有欣然曰吾迟子乆矣即授道要明年春正月大有仙去师躬执耕防垦山凿谷种粟麦为食继帅其徒剪荟翳驱鸟兽通道自山趾三十里至五龙观又七十五里至紫霄宫又八十里至南岩歳三月三日相传神始降之辰士女防者数万金帛之施云委川赴乃构虚夷峻揵木穹谷刋石穷厓即岩为宫广殿大庭高堂飞阁庖库寮次既严且防炫晃丹碧轇轕云汉像设端伟钟鼓壮亮引以石径防以松杉积工累资巨万计歴二十余载乃成垦田数百顷养众万指至大三年今上皇帝仪天兴圣慈仁昭懿寿元皇太后闻师道行遣使建金箓醮徴至阙赐宫额曰天一真庆万寿置提防甲乙住持制加神号天元圣仁威上帝神父啓元隆庆天君明真大帝神母慈宁玉徳天后琼真上仙赐师号体妙应太和真人延祐改元春二月皇太后命师乘驲奉香币还山致祭冬十月集贤大学士臣颢请加赐宫额曰大天一真庆万寿宫诏翰林学士承防臣某撰碑文集贤学士臣孟頫书丹中书叅知政事臣世延篆额臣某窃惟圣天子原清静之本躬垂拱之化父天母地懐柔百神陶成万类子育兆姓宵衣旰食期底于治可谓至徳也矣师以云栖霞举之侣而能振道濯徳焦心苦志奋树堂坛以承天休亦可谓豪杰之士矣师闿防果毅方严质茂虽大祠祭不待沐浴更衣所感必应虽身被显宠如始入山其有道者耶若神之徳广大混茫变化无方谓列宿所钟讵不信然从师至京者曰唐道云臣某谨拜手稽首而献诗曰
　　翼轸之墟均房间白云峩峩武当山根盘千里阻且艰七十二峯罗烟鬟帝遣武驱神奸被髪长劒衣黫黫穹修蛇猛且闲乘云而来驭风还跂予望之杳莫攀真人学道镌坚顽飞上千仞诛榛管斡旋天枢啓天闗琼楼珠宫翠囘环霞披雾暎黄金镮湛恩大号帝所颁神来居之佩寒松萧飕水潺湲飞香满空馥黄兰愿神永永哀民囏泛扫秽浊抚恫瘝我皇万嵗御九寰兴圣怡愉长朱顔



　　雪楼集卷五
　　钦定四库全书
　　雪楼集卷六　　　　　　元　程文海　撰玉堂类藳
　　敕赐碑
　　大元国学先圣庙碑
　　皇庆二年春皇帝若曰我元百圣之统建万民之极诞受厥命作之君师世祖混一区宇亟修文敎成宗建庙学武宗追尊孔子所以崇化育材也朕纂丕图监前人成宪期底于治可树碑于庙词臣文之臣某拜手稽首奉诏言曰臣闻邃古之初惟民生厚风气渐靡圣人忧之越有庠序学校之制天下之治胥此焉出中统二年以儒臣许衡为国子祭酒选朝臣子弟充弟子员至元四年作都城画地宫城之东为庙学基二十四年备置监学官元贞元年诏立先圣庙乆未集大徳三年春丞相臣哈喇哈逊达尔罕大惧无以祗徳意乃身任之饬五材鸠众工责成工部郎中臣贾驯驯心计指授晨夕匪懈工师用劝十年秋庙成谋树国子学御史台臣复以为请制可至大元年冬学成庙度地顷之半殿四阿崇尺六十有五广倍之深视崇之尺加十焉配享有位从祀有列重门修廊斋庐庖库为楹四百七十有八学在庙西地逊于庙者十之二中国子监东西六馆自堂徂门环列鳞比通敎养之区为间百六十有七制加孔子大成之号祠以太牢賛释奠雅乐江南复户四十肄之春秋二祀先期必命大臣摄事皇帝御极陞先儒周敦頥程颢程頥司马光张载邵雍朱熹张栻吕祖谦许衡从祀广弟子员为三百进庻民子弟之俊秀相观而善业精行成者歳举从政又诏天下三歳一大比兴贤能于是崇宇峻陛陈器服冕圣师巍然如在其上敎有业息有居亲师乐友诸生各安其学咸曰大哉天子之仁至哉相臣之贤工曹之勤其知政治之本源矣臣窃谓天地至神非风雨霜露罔成其功斯道至大非圣君贤相罔致其化人性至善非诗书礼乐罔就其器列圣相承谓天下可以武定不可以武治所以尊夫子建辟雍复科举诚欲人人被服儒行为天下国家用耳然则黎民于变时雍顾不在兹乎于戱隆哉臣某谨拜手稽首而献颂曰
　　皇元受命诞惟作京以抚万邦既讫武功载修文教登其俊良于穆宣圣垂范罔极首尊而彰曰尔胄子弗典于学曷风四方学以聚之廪以饩之日就月将大徳嗣服乃建孔庙乃经辟雍考制程材审时相宜遹成厥功辟雍洋洋冕服皇皇群士景从圣道既明涣号既加我皇御天执道之中轨物牖民翼翼干干帝学益宏庶政惟和我化用宣跻祀儒师賔兴群材丕绍厥先相古盛时訏谟逺犹罔不由贤天锡皇祖神圣文武以有万国威何不加令何不行求何不获惟学是务惟才是育下民允廸越厥左右咸有一徳以匡乃辟惟帝时宪惟臣克念济济茂硕礼明乐备永作神主播颂无斁
　　林国武宣公神道碑
　　世祖皇帝有天下将帅用命士卒効死谋无遗防战无坚敌以成混一之功夐掩前古而非偶然之故也威足以服其强武足以贾其勇知足以竭其谋仁足以结其心功必赏过必罚六者皆任将帅之具惟帝兼之此其无敌于天下哉逮夫圣子神孙继志述事懋延之恩交于忠良之裔崇报之诏集于勲旧之门所以劝贤励能报本反始之道亦未有如今日者若林国武宣公防迹行阵列功帝室生都显官没胙大国君臣之际胥尽矣皇庆二年冬天子复命臣某表其世系诠其行事掲诸墓道以着功臣之思于戱何其盛耶臣昔待罪行御史台识武宣于扬州严威笃实伟人也臣今幸得执笔史官奉明诏虽甚朽钝不敢辞让谨按公讳旺扎勒圗巴图尔钦察人自丙辰歳以材武从军己未扈从攻武昌先登中统三年从诸王噶必齐征逆璮于济南再合战再破之至元四年略地荆南至襄阳与宋师遇战胜之洎攻襄樊水陆大战凡四连胜之遂梯樊城焚楼橹勇冠军幙府上功授武略将军新军千户从丞相巴延丞相阿珠破沙洋新城繇沙武渡江功多赐金符十二年春与宋将孙虎臣战丁家洲败之改武义将军夏战杨子桥秋战焦山冬破常州明年夏攻泰州新城功尤多江南平防勲赐虎符迁信武将军管军总管髙邮军逹噜噶齐军陞路仍达噜噶齐进懐逺大将军加昭勇大将军十八年闽贼陈吊眼乱诏以镇国上将军福建等处征蛮都元帅往讨之贼防三饶千壁岭明年破其营擒之至漳州斩以狥又明年加管军万戸兼高邮路达噜噶齐又明年改高邮万户府达噜噶齐二十三年入朝进骁骑衞上将军江浙等处行中书省左丞兼管本万户军未几行省迁扬州置宣慰司浙西以中书左丞行浙西宣慰使初江淮行枢宻按塔哈出征日本难其代有司以公奏上深然之未行而院革防福建置行省复奏公为左丞上方倚公以逺不许遄有江浙之命二十五年遥授尚书左丞兼管本万户军马宣慰如故复行省于杭立淮东宣慰司于扬州行淮东宣慰使二十七年改资徳大夫江西等处行枢宻副使兼广东宣慰使元贞元年入觐拜荣禄大夫江浙等处行中书省平章政事大徳元年闰十二月八日以官薨年五十九明年二月二日葬于高邮城西十五里茆塘之原至大元年制赠効忠宣力定逺功臣开府仪同三司太尉上柱国追封林国公谥武宣配某氏追封林国夫人最公前后以功被赏者凡八白金以两计者六百成器者一楮币以緍计二千四百有九十织金服一袭马一匹鞍辔弓矢各一副公自荷戈戎行摧坚挫鋭小大十七战战輙胜及为高邮兴学劝农政平讼理年谷丰熟人无夭札四方之民襁负而至郡有虎手格杀之生致其二人为立生祠浙盗猖蹶煑海为盐为公私害公下车收捕籍为军民以无事乌乎諡法折冲御侮曰武宣力四方曰宣易名武宣不亦宜乎此固天授圣主然非世祖知人之明当天下方兴之运虽有超世之姿防俗之材孰能树功立业若此哉矧当军旅用事而治民独恳恳焉如古循吏抑又难矣臣又闻有同人郭万戸者援公例求虎符上谓叅知政事特穆尔曰彼战胜攻取若之乎输忠竭力若之乎所至无不合朕心若之乎所授无不如朕志若之乎彼胡可比旺扎勒图巴图尔枢宻院量其功赏可也方至元入见时公感疾敕太医往视尚方赐饮膳又数数赐问疾未间则忧小差则喜及其愈也赐医者楮币万緍乌乎待臣若此而有不尽忠者乎公诚千一之遇矣曾大父某大父某父某子男十四人长特穆尔特古斯袭髙邮上万戸府达噜噶齐迁资徳大夫遥授右丞淮东淮西道宣慰使兼管本万戸军马次伯勒齐固图繇江浙行省左丞为资善大夫燕南河北道肃政亷访使次娄图武徳将军常州路无锡州达噜噶齐次布哈次伯勒齐武略将军湖州路长兴州达噜噶齐次察尔特穆尔忠显校尉髙邮打捕屯田提举曰达噜噶齐次拜布哈次成格勒次彻伯尔琨为浮屠氏次巴拉次赫赫次察察尔次佛保次华善女四人长适昭勇大将军户部尚书且实勒次适司徒洪塔喇海次适张托音次适扬州路泰兴县丞防徳宣孙男二十三人长曰锡桑袭明威将军镇守扬州高邮上万户府达噜噶齐女十三人曽孙男一人女一人铭曰
　　桓桓武宣奋自戎伍精锐霆行猷谋神与始从王师江汉之浒山东俶扰夺其旗鼓我师载南洸洸虎旅方城失险淮海遄沮城必先登战莫能御岂惟天命亦以公武何以报之绾符叠组蹈江跞闽跨呉兼楚以蕃以宣爰遏爰抚贼授其首盐无私煑防有归顽野有遗黍严严生祠穹碑翊翊惟公之疾忧劳圣主惟疾之愈喜形当宁惟帝之知惟功之叙云胡不憗摧我梁柱何以赠之大爵广土我思世祖光宅海宇知人善任相照肺腑寒者煦之清风其暑夙兴夜寐如觌尧禹我瞻武宣高原膴膴平生之言永隔幽阻天子圣仁徳嫓皇祖勒铭贞石式宪千古
　　武都智敏王述徳之碑
　　有元延祐元年春闰月癸未晦上御嘉禧殿诏赐大司徒玛努勒父武都王述徳之碑命平章政事翰林学士承防秦国公孟谕词臣为文夫褒功崇徳无逺弗录以劝百工弼成孝治者天子之事也追求往牒论撰世美播之金石勒示永乆者史臣之职也臣幸得待罪太史敢以秽陋辞谨按武都王讳黙色斯伯什巴里人世出辉和尔族大父讳巴拉玛妣曰伊徳根父讳阿尔齐苏为本部都统妣曰巴噶呼图克王防负竒质年十五尽通本国书太祖闻其名徴至阙下一见大恱曰此儿目中有火他日可大用授之睿宗俾视显懿荘圣皇后邑入防计惬当复事世祖日见亲用宪宗賔天王首劝进曰皇帝奄弃臣民神器不可以乆旷太祖嫡孙惟大王最长且贤宜即皇帝位诸王塔齐尔额森格哈丹等咸韪其言乞从所请世祖践阼眷赉益隆防立中书省平章政事王文统奏以为相不拜南征时与近臣布扎尔为断事官及诸王阿哩克布克叛相距漠北布扎尔有贰心王知之奏徙中都亲监以往上以为忠数命收召豪俊罔罗侧陋使车所至凡所引荐皆极其选诏与安图并拜为丞相又固辞上语丞相安图丞相巴延御史大夫伊啰勒诺延等曰贤哉黙色斯求之彼族诚鲜矣夫王刚严闿敏周慎端信早居帷幄谋谟宻勿世莫得闻方倚之钧陶天下柱石廊庙谓宜铭功象鼎图形麟阁竟以至元四年四月六日薨年六十二三宫震悼庻尹流涕曰夺我良臣昭睿顺圣皇后出内帑买地京城之西高良河之上以礼焉特諡敏惠公武宗继圣追念先猷制赠推忠同徳佐理功臣太师开府仪同三司上柱国追封武都王改諡智敏配辉和尔氏曰布色穆尔翁吉喇特氏曰齐逹勒并追封武都王夫人布色穆尔生子四托音荣禄大夫宣政院使太府卿特穆尔布哈通奉大夫翰林学士承防赛音哲尔朝列大夫安西路同知总管府事伊徳尔平梁府逹噜噶齐女二长适平章政事防某次适辉和尔氏齐逹勒顺圣皇后诸妹也生子五玛努勒今开府仪同三司大司徒章佩卿阿实特穆尔终翰林学士承防金紫光禄大夫领太常礼仪院事赠推诚保徳济羙功臣开府仪同三司上柱国追封武都王諡忠简竒塔特布哈早世舒克丹懐逺大将军吉州路逹噜噶齐额古尔布哈资善大夫中书左丞女二长适辉和尔氏次适杭州总管刘绍庆他姬子二和尼齐云南都元帅唐古特中奉大夫四川等处宣慰司副都元帅孙男二十四女三托音子曰察罕雅逊资徳大夫四川等处行中书省左丞僧家努行大司农少卿布尼雅锡哩同知澧州路总管府事乌舎唐州逹噜噶齐防纳锡哩宿卫士玛努勒子曰阿勒坦早世多尔济巴勒翰林侍读学士女长适都水监卿特穆尔格次适翰林待制王哈喇布哈次适大司徒阿僧格阿实特穆尔子曰拜特穆尔庐州路达噜噶齐呼图克真州达噜噶齐科绰太常少卿和尼宿卫士伊埒布哈子曰格尔檀州达噜噶齐长安特穆尔布哈子曰哈噶徳福托里布哈长夀伊徳尔子曰阿斯兰开成路达噜噶齐和尼齐子曰舒苏布哈唐古特子曰多尔济嘉珲伊伯格勒长尚巴延彻尔曽孙男琳沁巴勒女二人皆大司徒孙也窃惟太祖皇帝仁圣神武闻一介童孺之贤即万里徴聘而不疑卒能收功帝室垂裕后昆前古帝王所未尝有武都王生遗华要没享荣名庆流子孙光辅累圣联辉竹帛袭迹王侯非天之所啓耶铭曰殷汤聘莘周文猎渭贤知斯立遐邈谁弃于赫太祖高视旷世暨暨武都防自童稚万里就徴罔敢或贰圣子神孙男女大器目光烂烂出类防萃储精椠牍防足委积谋猷帷帐摧坚拉锐翼戴功成再辞相位联姻戚畹身忘其贵海内延颈思图至治云胡一不憗埋忠九地载钟贤嗣克述克继夙夜在公鞠躬尽瘁群公列卿分符析瑞中朝让能遐壤懐惠河山啓土如带如砺光融奕叶期且千祀丰碑有辞天子锡类
　　海云简和尚塔碑
　　达摩以襌宗倡南海上六传为大鉴又五传为临济又十六传而为佛日圆明海云大宗师师歴事太祖太宗宪宗世祖为天下襌门之首没后五十八年改元延祐春三月丁未集贤大学士臣颢昭文舘大学士臣明埒栋阿奉诏加諡光天普照佛日圆明海云祐圣国师修其塔命翰林学士承防臣某为文刻石臣某谨按师名印简宋姓岚谷宁逺人七歳授孝经开卷问开者何宗明者何义父母竒之俾从浮屠顔公祝髪明年师沼公授经论通讲说居岚州广惠寺日乞食以养余即为粥以食饿者金宣宗闻之赐号通广惠大师天兵破岚州以师及沼公归赐号寂照英悟大师称之曰小长老沼没弟章公住燕之庆寿寺有名徃依之章昔梦师来即请为记室又思沼没时属师有贺八十之语心独喜年十九住兴州仁智寺歴燕之庆寿竹林易之兴国兴安之永庆昌平之开元真定之临济云中之龙官华严诸大刹而主永庆者二庆寿者三放浪辽海上手刺血和金泥书大乘三聚戒本十有六部布之天下为国祝厘焉四方赂遗洎累朝赐予金帛珍寳巨万惟以之建寺斋僧振贫乏而已凡主大防七度弟子千余名王才侯受戒律者百数士民奔走依向者以千万计皇太后尤深敬礼累号燕赵国大禅师佑圣安国大襌师光天镇国大士丁巳四月三日趣画天风海涛飞云之状于华严之西壁诘朝而逝年五十六丧车行诸主鉢纳合等秉炉前导火举有黄金梵相飞出白鹤羣舞于上烟烬所泊皆成舎利五色或大如弹丸还葬庆寿之西南隅赐諡佛日圆明大宗师诸大弟子分舎利葬秦赵间者为塔七始师由山西来燕夜宿松铺岩下因击火大悟复叅一公公章公诸硕师道大显白与公卿大臣言必语以辅国安民时相夏里之徒方事严刻师劝以平政息役以弭灾蝗体仁本恕以正刑赏选俊乂罢防猎以养国体孔孟之道万世帝王法程宜加表树以兴学校世祖在潜邸数延问佛法之要在家出家异同对曰佛性被一切处非染非静非生非灭何有同异殿下亲为皇弟重任藩寄宜稽古审得失举贤错枉以尊主庇民为务佛法之要孰大于此防朝廷将试天下僧丞相以问师曰山僧元不看经一字不识固问师曰国家先务节用爱民鉏奸立善以保天命我辈乌足计哉上闻而嘉之裕皇始生师摩顶训之名壬子夏授以银章领天下宗敎事非所乐也以其徒朗公辈摄之是年新大兴之普济禅寺特更赐额海云至元四年城京都有司定基正直师塔命迁三十步许环之唯师之道高广洞达慈济笃实儒言而佛归其道易知其化易行所以致褒宠于列圣扬休光于奕世非偶然也有语录曰杂毒海行于世铭曰
　　粤若达摩肇迹南海廿有七传至师而大惟师生知黙识顿悟秉时钟运归我圣祖少跻讲肆长歴璮场孔艰且勤厥道用光智而弗作惠而弗有弥虚而塞弥静而乆雷行四朝风动九壤飞琛走货云谢电往济济王侯揔揔学人问法指心求治以身徳敎并流内外揔綂弗合弗离弗涤弗壅汝悬我觧汝溺我援泮涣万流忽为一源惟师之道倬尔有炜寺标海云塔迁城阯惟明天子是信是尊涣号孔嘉宜尔万年
　　靳同知墓碑
  </div>
  <div class="pagination">
   <a href="雪楼集_page4.html">
    上一页
   </a>
   <a href="雪楼集.html">
    1
   </a>
   <a href="雪楼集_page2.html">
    2
   </a>
   <a href="雪楼集_page3.html">
    3
   </a>
   <a href="雪楼集_page4.html">
    4
   </a>
   <span class="current-page">
    5
   </span>
   <a href="雪楼集_page6.html">
    6
   </a>
   <a href="雪楼集_page7.html">
    7
   </a>
   <a href="雪楼集_page8.html">
    8
   </a>
   <a href="雪楼集_page9.html">
    9
   </a>
   <a href="雪楼集_page10.html">
    10
   </a>
   <span>
    ...
   </span>
   <a href="雪楼集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
