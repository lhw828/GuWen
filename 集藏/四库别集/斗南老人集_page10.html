<!DOCTYPE html>
<html>
<head>
    <meta charset="UTF-8">
    <title>斗南老人集 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斗南老人集 - 第 10 页/共 36 页</h1>
    <div class="content">　　薤上露
　　薤上露朝日晞昨日相见今日违力防山气如虎朝日晞薤上露
　　见新月
　　下阶拜新月比妾镜中眉郎在天涯见莫忘初画时
　　上山采蘼芜
　　上山采蘼芜本是王孙草王孙去不归妾顔为谁好磨砖作明镜照妾不见容年年湘水上洒泪向春风
　　江南可采莲
　　江南可采莲中有木兰船妾愁莲菂苦郎爱露珠圆珠圆不长好菂苦向谁道愿为泥中藕洁身恒自保
　　折杨栁
　　一折一断肠再折再回首平生故人泪并落尊中酒
　　折杨栁送人之京
　　江头折杨栁一枝赠一人去年枝欲尽今年枝又新折栁莫折短短条容易断如何离别情苦被春风管折栁当折长长条为马鞭上林春色好相约凤池边
　　江边栁
　　朝送木兰船暮迎征马鞭非闗离别苦生长在江边
　　双桐生
　　双桐生古井井上桐花落妾心如辘轳繋在青丝索
　　芳树
　　青青道傍树飞花委道傍不恋道傍土一夕随风翔高飞上青天低飞入流水花性自飘扬孰谓因风起
　　东海有珊瑚
　　东海有瑚乃在龙伯宫托根蓬莱石丹霞绚晴虹铁网求之无底谷一朝置在黄金屋石家富儿不识珍如意一击同飞尘岂如阆苑蟠桃树一花一实三千春
　　秋夜长
　　秋夜长秋月光月色照见罗衣裳美人盈盈立秋霜琼楼玉宇遥相望明河迢迢鹊无梁天高海濶思茫茫思茫茫秋夜长
　　拟一日复一日
　　一日复一日一朝复一朝欲识去来心钱唐江上潮潮去不待送潮来不待招潮来复潮去使我心揺揺
　　拟一日白一发
　　一日白一发况在九年间请持蟠龙镜照子氷雪顔发白何足惜故人难再得有使即寄书无使长相忆
　　久别离
　　近别三日尚思家久别万里令人嗟他乡春色岂不好那如故园桃杏花故园桃杏去时种花落花开谁与共桃杏今年已过墙良人何事不思乡久别离愁断肠
　　逺别离
　　逺别离天有参商之二星东西相隔数万里中有一带天河横天河水流直到海织女牵牛两相待早知离别如参商不用灵鹊为河梁宁为参商不相识庶免郁郁愁中肠河可填海可塞别离之恨无终极
　　逺如期
　　去时愁逺别别久竟忘归五见门前树秋风落叶飞落叶萦愁思纷纷若乱丝仙家能缩地莫使阻归期去时期一载不道又三秋待得郎回日松花满陇头
　　逺将归
　　一日白一髪一年三百茎在家梳头霜满镜何况逺归千里程去时道逺归渐近人生谁不恋乡井昨夜青灯寒结花逺人明日当还家
　　朝闻灵鹊语夕见青灯花空闺占吉梦逺客将还家
　　行路难
　　出门登山无太行出门涉水无瞿唐太行羊肠九折坂谁道车轮去不返瞿唐虎须千丈渊谁道此中能覆船惟有人心不可测当面波澜与荆棘我欲剪荆棘平波澜出门莫歌行路难
　　车遥遥
　　鸦啼金井东方白起送闗山逺行客前车轧轧后车催莫问东西与南北天上日月无停轮有泪不洒车中尘黄尘如海车如水出门遥遥千万里相思日夜听车声归时还待鸦啼起
　　车遥遥上青天门前路直如茫茫名利途谁斲车轮圆安得两轮生四角朝朝相见心即乐
　　车遥遥送人之京
　　车遥遥云路长车轮不生角马蹄安得方英英冠玉车中郎欲行不行官道傍我辕西行无鸟道我辙北上无羊肠平明起拂车上霜金鸡叫日升榑桑避尘有巾雨有葢无疾无驱镇相待
　　雨霖铃
　　雨霖铃铃声杂雨随车行鸟道西来与天平不闻华清环佩声白发梨园吹觱篥望京楼上空相忆惟有张徽识此情御前曽教雨霖铃
　　秦罗敷
　　昔有邯郸女艳色世无如手提青丝笼采桑城南隅头上金雀钗耳傍明月珠素手挽柔条风吹绣罗襦使君驰五马冠葢丽且都桑间问彼姝云是秦罗敷裴回日将夕命妾载后车长跪谢使君妾有堂上姑剖竹节乃直裂松心不枯使君善自爱妾志终弗渝
　　五杂组
　　五杂组故园花去复还返哺鸦不获已逺思家
　　五杂组身上衣去复还梭上机不获已久思归
　　五杂组园中花去复还道上车不得已久思家
　　五杂组金缕罗往复还机上梭不得已阻闗河
　　五杂组斑斓衣往复还乌哺儿不得已久思归
　　染丝上春机
　　呉蚕八茧缫长丝玉纎染云上春机大姑爱织榴花色小姑爱织梨花白小姑回头语大姑梨花洁白不受污大姑榴花故自好以色娯人岂长保
　　两头纎纎
　　两头纎纎梭上机半白半黑枰上棋腷腷膊膊啄木儿磊磊落落曙星稀
　　两头纎纎月初生半白半黑天未明腷腷膊膊断肠声磊磊落落东方星
　　莫洗红
　　莫洗红洗红红渐少郎爱新红鲜妾怜旧红好少妇回看机上丝笑言还胜未红时
　　将进酒
　　弹鹍调凤琯玉醅滟滟流霞暖东方风来吹落花随风漂泊天之涯去年花谢今年发今朝人醉明朝别明朝别去可奈何且尽花前金叵罗
　　四座且勿喧听我歌长谣百年三万六千夜百年三万六千朝三万六千朝与夜几度花开与花谢桮行到手请勿辞金尽牀头莫论价不见洛阳城里人化为北邙山下尘今朝共饮碧玉醑明日更漉乌纱巾
　　将进酒酒进君莫停我有长歌君试听地有酒泉天有酒星不持寸铁直破愁城将进酒酒进君莫止我有长歌君侧耳白日西飞沧波东逝古来达人皆止于此将进酒请君听我歌我欲长绳繋白日精卫填沧波沧波不可填白日不可繋进酒当君莫辞醉
　　辞欢伯
　　彼欢伯兮何仇吾将汝兮解忧汝何为兮我尤眵吾之睫兮翳吾之眸我思汝由汝莫我留我不汝谋我目其瘳
　　提葫芦
　　碧酒白玉壶金钱花下沽无情花间鸟更唤提葫芦提壶劝人但饮酒百嵗称觞为君夀
　　悲铜驼
　　悲铜驼洛阳桃李春风多千乘万骑陌上过流光衮衮东逝波铜盘露冷铜仙去忍见铜驼埋棘处
　　野田雀
　　野田雀鸣啾啾啄我黍何时休我黍半输官我黍半养家尔雀羣飞无网罗我黍日减雀日多野田雀奈尔何
　　艾如张
　　野田黄雀朝暮飞碧云茫茫艾叶肥少年张罗雀不知误触毛羽鸣声悲凤凰翺翔千仞冈五色文采鸣朝阳托巢蓬莱白玉树此生安识艾如张
　　东山有凤西山有麟张罗于野其心匪仁天池之鹏扶揺直上翼如埀云安畏尔网
　　婆饼焦【鸟名】
　　婆饼焦阿婆有饼教妾烧妾烧饼焦婆不食上堂见婆无顔色不学姑恶死怨姑深林日夕鸣相呼但愿麦黄婆有饼年年唤婆欲婆醒
　　姑恶词
　　姑恶叫青春声声恼杀人啼时休近戸妾恐老姑瞠
　　雪中乌
　　雪中乌雪中乌城头积雪白糢糊天寒失其巢哑哑无宇居巢中有雏尾毕逋雏不见母母忆雏雪中乌孤复孤
　　琼州乌
　　琼州乌夜夜夜啼琼树枝一朝雄死遗孤雌为母在秦川日望天南啼复啼如何母与子同天不同栖雏今海南去勿恋琼州树秦川故巢不相依母挟子早来归东海燕燕待子飞
　　乌生八九子
　　乌生八九子朝栖城上树暮饮城下水母昔翩翩引子飞子今啄啄哺母饥子多不愁哺母食夜夜来巢城树枝
　　乌夜啼
　　乌夜啼城上头城中少妇弹箜篌起闻乌啼生逺愁乌不能言解乌意愿乌啼时赦书至
　　雉朝飞
　　雉朝飞鸣复止饥食野田粟渇饮野田水绣颈斑斑相逐飞何人感之犊牧子圣人在位歌闗雎吁嗟雉兮今何如
　　胡蝶舞
　　东家西家胡蝶飞东家花落胡蝶稀西家明年花又放胡蝶还从花下归东家还向西家道眼底青春为谁好人生行乐须及时莫遣花前胡蝶少
　　孤鴈翔送马山人归颍川
　　孤鴈翔颍之阳秦淮十月天雨霜人生岂无兄与弟独夜哀鸣楚江水颍之阳孤鴈翔尔何为乎不作行明年寄书到东海日日沙头镇相待
　　鹊失巢
　　双鹊结巢庭树枝雌雄饮啄长相依东方风来知太嵗树高巢重身多累引雏树问高下飞长见鸣鸠好羽仪岂意尔鸠鸣聒聒白书相期即相夺鹊失巢良可悲高冈凤凰知不知
　　鸠逐妇
　　朝呼晴暮呼雨晴即相求雨相离相求何喜离何怒离合如闗喜怒中青天长愿日轮红不见鸳鸯河水上一生交颈无惆怅
　　屋头桑子红纂纂一双饮啄桑隂暖绣颈斑斑相颉颃此时不道恩情短春云淡荡生朝隂尔雄聒聒啼高林岂意相呼即相逐可怜同宿不同心嗟尔孤雌向何处裴回【阙】忍他枝去早识长情不见疑托巢栖傍朝阳树桑叶隂隂日当午桑下声声鸠逐妇喜即相呼怒即离轻薄恩情付晴雨恨尔不见双鸳鸯一双头白在回塘
　　衔泥燕
　　衔泥燕尾毵毵昨日衔泥在城北今日衔泥在城南城南华屋故巢改城北故巢无复在裴回不敢离旧栖主翁一别何时归
　　君马黄
</div>
    <div class="pagination">
<a href="斗南老人集_page9.html">上一页</a><span>...</span><a href="斗南老人集_page5.html">5</a><a href="斗南老人集_page6.html">6</a><a href="斗南老人集_page7.html">7</a><a href="斗南老人集_page8.html">8</a><a href="斗南老人集_page9.html">9</a><span class="current-page">10</span><a href="斗南老人集_page11.html">11</a><a href="斗南老人集_page12.html">12</a><a href="斗南老人集_page13.html">13</a><a href="斗南老人集_page14.html">14</a><a href="斗南老人集_page15.html">15</a><span>...</span><a href="斗南老人集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
