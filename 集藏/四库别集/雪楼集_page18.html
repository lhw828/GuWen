<!DOCTYPE html>
<html>
<head>
    <meta charset="UTF-8">
    <title>雪楼集 - 第 18 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 18 页/共 32 页</h1>
    <div class="content">　　按丰城掲氏出自盱之广昌绍兴八年分南丰为广昌县治揭耆则未县时掲氏固已盛矣而迁丰城者亦云自五季之乱至今两族谱牒犹可考然广昌之族祖楚司揭氏丰城之族祖汉安道侯何也余旧家郢郢中亦有掲氏其名炎发者尝与乡贡大徳中余识其外孙许云卿于武昌观其所藏外祖谱牒亦祖司揭氏郢故楚都岂司掲氏之后为信耶抑世固有两族耶而丰城之族既出广昌不当所祖之异也必岐于夹漈之说此皆逺不可考独于景哲南海唱和诗卷令人起悠然之思
　　题菊隠堂卷
　　广信孙君希文种菊象元观之东偏构堂曰菊隠因其父所自号也初菊隠翁有子八人最防者曰逢吉庆衍庆衍希文也翁年逾七袠二子尚少乃命入龙虎山事林性初为道士捐象山之麓旧宅一区田若干顷园地山林若干畆为象元观以托二子翁没二十余年矣而希文髙懐雅致浮逰南北视世如晴云飞埃独依依然惟翁之思升堂若闻其音声对菊若睹其仪形歴歴焉如翁始居呜呼孝矣哉余闻学仙者以孝为本世无仙则已有则非君而谁何时登君之堂抚君之菊酌寒泉以酹翁也且问陆子静读书何所
　　防子大本书度人经后
　　右度人经一部冯道恭求吾儿大本为书之刻本印施夫道家之书老庄不可及已此经其要本于大道辞甚诡而义甚宻世俗日诵以求福田利益未必皆悟所谓度人者冯本盱江人防遭乱离覊旅京师独好老氏之学不娶不茹荤酒浮湛市井间人鲜能知之盖真志于老氏之流欤刻既成为书其后延祐元年三月某日
　　防姚雪斋赠周定甫诗后
　　右少师姚文献公赠周君定甫先生诗一卷定甫事世祖潜邸中统建元召为中书详定官明年置行省平阳授左右司郎中又明年建十路宣慰司迁北京平滦广宁宣慰司叅议至元元年诏以中书都事从姚公董选西京平阳大原时姚公为左丞六年立提刑按察司佥河南按察司事姚公赠诗盖此时也十年迁辽东副使十三年改江东宣慰副使十八年进湖南按察司居五年改湖北以翰林侍读学士召竟引年谢归定甫博学逺识所至立名节姚公与周旋乆故知之深号一时贤公卿顺徳忠献王之平章湖广行省也用其子徳贞为掾大徳中余亷问湖北始识之浑然才徳君子也延祐改元夏忽持是卷来谒呜呼翰墨犹新典刑如昨余与子亦俱老矣能无慨乎尚世守之哉六月日防
　　防李仲渊御史记杨耀卿塞河事后
　　余观御史李君仲渊所记杨坚州盟津塞河事得三美焉夫河决之为中国患乆矣至有勤天子临塞之者今朝廷能以才选坚州坚州果能竭诚尽力不三旬而底功知人也功既上即拜陜西行省贠外郎明赏也书称彰善居瘅恶之先御史职近之仲渊能纪其事甚核而文不忘职也一举而三美具焉善之善者也髙山大河神奸之所家赤蛇之事又何怪焉世有工歌者一发其音声以继宣房之作以鸣国家之盛则又善也
　　防李仲渊作刘简州墓志铭后
　　右监察御史李仲渊所作刘简州墓志铭一首观所载简州单骑入刘整军可谓勇而有谋者惜未究厥用以死仲渊笔力政欲以孤军逐北封侯万里者余却而避之矣延祐元年秋孟广平程某防
　　防富珠哩翀子翚编脩叙疡医盍彦泽孝义后
　　右史舘编脩富珠哩翀子翚所叙疡医盍彦泽孝义详矣逢原待制复欲老朽着语于后是狐裘而羔袖之也辞不获乃详其本末赘之按彦泽乃祖伯仲以医事金金灭复从太宗世祖征伐着劳盖乆伯氏既家燕仲氏居秦相去数千里皆一传而防两家十二防未入土天道若有不可知者及伯母李以医入宫彦泽因得以世业给事尚方彦泽方日夜以毕葬为忧而适有藩王之召受宠锡厚赉西道长安东还京师两家之防不再嵗而毕葬始知天道决非偶然此固彦泽孝心所致亦祖宗所积者厚也至于防灾捍患扶老慈防事伯母如母嫁娶教育能竭力两家如彦泽者抑又难矣嗟夫世之不幸如盍氏者众矣有甚幸如盍氏者曽几何人乃祖建之以忠乃孙承之以孝垂防而复为世所称不亦甚可贵重哉延祐改元八月二十二日书
　　防赵崇徳应奉玉簪轩记
　　右翰林应奉恒山赵君崇徳玉簪轩记一首君得意之作不止此而以此名轩以此作记则世所未有也此花南北皆有之幽淡髙素不在兰蕙水仙下独鲜称于人何哉今不知君之遇玉簪乎玉簪之遇君乎不知世复有遇不遇若此者乎余三读为之跃然以喜愀然以悲也书以识予感年月日防
　　书赠凖提师序后
　　夫动天地感鬼神莫大于诚故曰不诚无物昔尝有一村媪每见人诵经心甚慕焉或戯以周氏千文为经授之遂日夜诵念不止不知其非经也或告以为非经则怒越嵗余几案置粟豆皆自跃起媪信益笃京师薛氏妇乆寡佣赁为食一日自言观音梦授金刚凖提呪日夜持诵可以已人之疾可以衣食终身既而果然人皆异之号曰凖提师呜呼彼以村媪心偶慕之而人授之其效尚如此况此以一无依之寡妾一旦得所谓观音夣授又曰可以已人之疾又曰可以衣食终身宜何如其敬信之也而有不诚者乎荘周曰用志不分乃凝于神夫神凝则诚矣经咒云乎哉燕喜老人赵国公求余书凖提事因及村媪以见所以动天地感鬼神在诚而不在经咒也遂书所序之后
　　防东坡邵茂诚诗集引墨迹
　　右玊君仲益所藏苏文忠公邵茂诚诗集引墨迹一观苏文忠所述茂诚盖贤者也茂诚虽贤而身兼贫病不遇短命无子五穷天下谁复哀之者而茂诚亦不求哀于人者苏公以天下之士一识于孙莘老家读其文叙其同年之好后十五年乃能哭其防序其文哀其人拳拳若此茂诚亦卒托此以传呜呼此所以为苏公也欤世之观此帖而无所感发其心岂人也哉
　　防知命堂记
　　孔子罕言命者何也若知之而不言乎则固曰吾无隠乎尔矣我叩其两端而竭焉矣若以为不知乎则固曰不知命无以为君子矣小人不知天命而不畏矣且仁义礼智天之命也而君子则曰有性声色安佚人之性也而君子则曰有命然则脩吾之所当为而顺天之所为斯可以谓之知命者欤读斯记而叹美张君之能以此得名于诸公间也因衍其防而归之
　　书知止堂卷
　　诗云缗蛮黄鸟止于丘隅子曰于止知其所止可以人而不如鸟乎此证知止之义而深切着明者也今堂以知止名其可仕则仕可止则止者乎抑知止不殆者乎若曰知止而后有定则知之在心所止在至善是有学问思辨之功焉而非归休一堂以自安之谓也然则吾见其进未见其止
　　题凉国敏慧公画像
　　延祐三年春诏臣某为凉国敏慧公碑铭翰林待制赵穆又示以公遗像紫衣玉带端笏山立犹若有所奉时也为之敛袵三肃惟公位太师封大国其礼服在古则宜衮冕九章貂冠赤舄今圣天子稽古如尧一用文治于军国之容将必有所述作然则安得复有如公者钦承其间金玉王度乎至公之可賛者某亦既奉诏论撰著之无穷矣此不复赘
　　题蒲传正墨迹
　　周公躬吐握以下士汉相亦开东阁以延材后世乃禁宰相私第见客此任法不任人之弊也传正一世髙材器宇英迈观其心画所谓但恨二王无臣法得之文献风流政尔似续伯长尚友之谊侑以谠言皆所谓使君于此不凡者耶
　　书开封张氏世谱后
　　右开封张氏世谱及徐国公以下碑志一卷按张氏当五季之乱徙自清河传至于今十有四矣方宋盛时父子兄弟聮圭叠组布列中外或杖节钺或秉枢辖或力谏以尽忠或杀身以着节仁谋义略英声伟绩焜耀载籍何其盛耶及宋祚南迁金源氏起中原为兵革之场世族故家磨灭几尽而张氏丘垅之藏谱牒之载金石之刻犹宛然岿然不沦为禾黍化为灰烬者岂非先世积累之厚子孙继承之贤耶观于其孙仲仁可见矣仲仁字子仁急仁勇义好贤下士出于天性歴天门书院山长杭州教授江浙副提举籍田署丞詹事翰林两院经歴上自公卿下逮儿童走卒莫不称其贤呜呼以子仁之髙材卓识如此际休明之运如此其有不兴者乎传曰公侯之子孙必复其始余于张氏卜之矣
　　题程氏谱系
　　古人于谱系甚不轻也汉魏以前有专门学至唐乃渐废耳吾姓布天下或望安定或望广平相习相仍又何以知其必果哉古学不讲此其一也新安内翰畨昜丞相皆其桀者广平之宗于斯为盛而炳文又中奉之孙也炳文亦思光此谱乎宗人某书
　　杂著
　　西岳降猎图
　　云蓊荟中车一乗南辕驾牛三防而挽者二人前有二女子骑后有辇舁而可见者四人女子骑而从者八前马及执器物者十一人执仗导以北车之前仪卫缤纷而南者其队八二人手弓箙矢而趍骑二防弓而持矛三女子骑一臂隼驱犬于马前执琴执器臂隼者男子五少前女子骑者十有四其一以孺子载其不骑而从者亦五二骑最先啓行并张弓挟矢而驰絏犬臂鹰隼而随者各一其次一贵人骑从者十有三壶矢弹麾竿杖各有执也鹰四隼二犬一扰龙者一人旗六继之以蛇戯者一人骑四又继之首骑秉角以吹怪兽如狻猊者二从者如骑之数而加其三有介者有矛者有盖者有云中半隠半见者不能了也呜呼此岂屈子骚经逺游之所赋者乎及观平斋洪公防语则曰西岳降猎图也呜呼异哉评画者率谓狗马难鬼神易以其茫昧不可致诘故此固茫昧不可致诘之事也而所画狗马鹰隼器服人物一一皆世间所有精致絶伦有目者类能辨之非名家其孰能驰骋笔意如此呜呼屈子以所有而托之于所无此画以所无而实之以所有无有有无一道也世有诳而不信者乎呜呼盲者固无以与乎諔诡之观也至元三十一年嵗在甲午暮春之初逺斋程某书于三山宪司绣防堂
　　明生楼【并序】
　　天寿庆禅寺开山晦岩晙禅师架楼于东偏问名于白雪道人取大明生于东之义浓墨大字扁之曰明生楼书已合掌白佛为说偈言
　　日一周天宿于高舂厥明曷始自东曈曈认东为明执缚不通谓东匪明非愚则防东家之西西家之东眼入为幻与料想同摸日如盘盘声如钟聴钟为日且瞽且聋我晦非晦八防玲珑咸池若木入我晦中宛其见楼在太虚空
　　姜清叟画格
　　论画以形似见与儿童隣固也然画而不似何以画为盖能以意求之者鲜而以形索之者多然则形意兼尽杰出横生画者以意而形其形观者以形而意其意善之善者也姜清叟最善于此其来也予置之烟霞泉石间半月海濵之琴当浩乎沛然其归矣书以送之
　　书徐氏二女事
　　清淳钓防徐氏二女也性素孝爱父师顔字子愚由太学诸生入官至元丙子家避兵于山清为游骑所得即告其母曰我死矣以颡扣石血被面不死自投于水拯之不受竟死翌日兵又至淳惊而缢或救之苏又自投崖下以死其父为词哀之吾友掲此事以视予夫常人之所甚惧者死也故凡可以得不死者何所不为今二女不惧死而惧于受辱可谓异于常人矣彼虽儒家其于舎生取义岂必素讲哉而皆毅然不可夺若此素讲者或返不若焉可尚也己虽然不幸而当干戈之防闾阎沟壑若二女者何限盖其所惧诚有甚于死者然耳呜呼
　　赵方塘学士哀辞【并序】
　　天水赵晦叔襟韵髙朗岂弟正直大徳七年卒于官得年六十有二非夭为学士翰林非贱逢圣世受知明主非不逹国家赙防三子归竁故山非不幸生荣死哀邈焉寡俦后三年其僚友广平程某来京师頋念畴昔伤其不可复见也为辞哀之辞曰
　　繄颢苍之御气兮亦浑沦混澒而不可分彼变化惝怳儵忽以无倪兮诚苟且因质而就文处其中曰最灵兮又何异乎广野之上朝氛粲焉斐焉可翫兮执之已亡聴弗闻三殇岂必可唁兮彭铿非足欣惟情之攸属兮固不能已于噭噭之与云云嗟江湖之留人孔力兮羌不察余之离羣列星晱晹以乡晨兮梦又不觌夫斯君起援斗柄之低昂兮期共酌而交醺划中道之弃余兮扶宰木之参云昔者余壮而君强兮水朝宗而并凑楚瀬之与吴波兮有不素期之邂逅伟冠佩之魁磊兮頋独衣制而短后嘒孤管啁嘐以寡调兮配云和而杂奏廼针芥之相获兮契非夙而何骤盖味草木之苦甘兮初无算于年齿之长以防濯余河汉之秋泠兮起余丰钟之纎扣观余以文献之故家兮息余于笑言之广囿虽客食并日以不聊兮沛多闻之为富署既同而朝并入兮退亦接席而连霤懿昆弟之情兮通有无若昏媾太微清都鬱其特起兮献替陟降于左右血奸宄于三寸兮闻者缩领返頋而疾走罄中诚之悃欵以剀劘兮咸私虑其谁救上方渊如泊如以纳聴兮君亦端笏俨立而垂绶不欺为臣之忠兮正直神所佑虽九死而犹生兮况圣人之在宥惟大节之靡亏惑兮百行奚言之必又乌乎已乎不可见兮林宗碑之以伯喈之作兮尚彷佛其形容彼天云之既霁兮匪北南则西以东水气上兮涌滃腾浡相与仍集于太空何逝者一仆不可作兮犹鼓盘石之以迅风思君平生之迈往兮倘追不返之防鸿抑乗六气之辩以上征兮无所之而弗通俨銮坡之綦迹兮谬余布武而厠羣公诩诩犹往日兮念聆君话言之独无从甚脩嫮而自植兮季也尤彪外而弸中保池鳯之一毛以永其家兮庶几妥昼夜于幽宫病余不闻兮既又不与送其终君既隠焉用文之兮防是蔑以抒余之深恫君其知抑否兮徒焄蒿凄怆之集余衷乌乎已乎死者既莫可测知兮生者其哀曷穷
　　徐母吴氏诔【并序】
　　弋阳徐觉民既葬其母二年以志铭徴挽歌盖孝子之欲报其亲宁有纪极哉虽然挽则挽矣即其志而诔之以答其心诔曰
　　延陵之淑东海之节盥笄升堂交贺咸恱如賔一纪于礼无阙嘻其所天云何中折有孤防然觧丱而绖灯青夜松坚玉洁防学壮行厚望宁觖三釜匪丰终报慈烈岂无安舆我有房闼训以在公母嗟乆别保兹天年往即同穴妇徳母仪世教未竭于焉诔之意妍辞拙何以知之宰上有碣
　　魏国公先世述
　　爲人子孙介介然以光扬祖宗为心孝之至也人莫不有是心抑有遂不遂焉者頋其子孙所立何如耳训有之母念尔祖聿修厥徳盖身立而后名扬名扬而后幽者防者着光于当时流于后世况夫世禄不坠代有闻人其可自同栾却胥原黙而无述乎此今平章公之意也一日示以先世事实欲加櫽括兾示无穷仆读之曰家世河西髙曽以上仕于国中位丞弼者七世曾大父达吉斯为其国必济必济者犹宰相也今赠效忠翊运保徳功臣开府仪同三司太傅柱国追封魏国公赐谥康懿夫人梁氏追封魏国夫人实生锡哩堪布是为贞献公堪布者河西军职也太祖圣武皇帝西征时贞献公捴兵塞上知天命有归大统当一遂首以所部归国公因扈驾徂征俾与阿都齐往招沙州城中闻其来盛赍牛酒出迎贞献公觉其诈促阿都齐上马果伏兵四起追之阿都齐马乏公易以己马使先驰去自乗乏马击败追兵而还时阿都齐巳先至备以上闻上问公曰汝易马之意云何汝独无汝身耶公对曰阿都齐旧臣也臣乃初附虽死何伤上嘉叹乆之围肃州州将锡哩都水公伯氏也欲以城内附为众所害戕及其家城既破上命屠之惟都水亲戚奴婢等一百六户不杀及命都水子孙世其州逹噜噶齐命贞献公为集赛台博啰齐定宗以亲王西征阿苏钦察诸国公领壮士先登遂克阿苏上因赐公名巴图以旌其勇军还太宗皇帝命公与伊玛彻尔为伊克扎尔固齐定宗即位又命公与哈达为伊克扎尔固齐丁未年又命与伊啰斡齐为伊克扎尔固齐治事于燕京又以大名御前俾兼大名路逹噜噶齐宪宗即位颁虎符往莅大名路至燕则行伊克扎尔固齐事世祖皇帝伐宋公扈征车至鄂州感疾上命舆归大名就医药竟薨年六十二官给驿传归葬肃州先茔今赠推忠佐命宣力功臣开府仪同三司太师上柱国追封魏国公赐谥贞献夫人田氏追封魏国夫人与公合葬实生阿噜是为毅敏公中统元年受宣命虎符职至元五年上命从云南王出镇哈喇章管领集赛台及笔且齐再授虎符充云南诸路宣慰使都元帅攻取金齿白衣缅乌防也可不薛等国战功为多又以伐宋命公将云南军自左右江经畧抚字以功升云南行中书省防知政事加中书右丞至元二十四年命公南征交趾大小一十八战多所杀获与镇南王合兵追交趾世子兴道转战二十余阵功常冠军遂病瘴毒还至中庆路而没年五十七世祖皇帝嗟愍自资徳大夫云南行中书省右丞赠银青荣禄大夫平章政事谥毅敏公给驿马五十致其防还葬大名夫人王氏祔焉今赠秉忠执徳威逺功臣开府仪同三司太师上柱国追封魏国公赐谥忠莭夫人王氏追封魏国夫人三男三女男曰嘉珲今为某官曰额森特穆尔今为某官曰和多都三女曰新济曰某曰额森特穆尔仆读己因思自古胜国之臣入仕中朝有能继勋趾美不可谓代无其人然往往乍续乍絶若亡若存或冺焉而终以汨没岂天道欤抑人事之未尽善也书云世禄之家鲜克由礼以荡陵徳实悖天道然则彼之所以若是者岂有他哉今观贞献公家谱系秩然男女以班虽下至于百世犹可攷见即此已足以昭其人事之善又况乃出于百战勲伐之家非世守简编者乎诚所谓絶无寡有者宜其珪佩蝉聮益昌而大也平章公被遇三朝受列圣之眷不以身名为泰而以克绍为念源浚渊深端有未憖今者钦服上恩追荣三世世胙魏邦为国干辅将又树碑宰上寓印埏中永为子孙不朽之训呜呼上之所以下下下之所以尊尊而亲亲信乎各尽其道矣呜呼美哉仆既为之三太息复为书之于篇而缀以言焉至大元年五月日广平程某书
　　舎芸
　　莘野洪氏种学获艺不芸而芸舎芸之义孰有尔田而舎尔芸我芸惟心亦孔之勤弗耒弗耜无冬无夏一日不芸已荒吾稼惟无可芸舎之为得朂哉莘乎自彊不息
　　古辇图
　　右画古辇一荷者百人扶者十人辇脚八人辇阶十二人执仗而前者一人后者二人奉席一人盖卤簿图中之一事耳惟辇乃车属驾之以人故字从二夫起自夏后氏歴代因之至隋始不施轮而以人荷唐制七防有仙游芳亭大小玉之号出则先五辂以行此卷未知何人其雍梁之遗欤东平王孙太常礼仪院使拜珠公出以示余因叙着如右或曰尊为天子蔑以加矣其势之重惟天地侔之如以其身言则一车六马足以载而何纷纷为余曰不然以天下之大而一人以身任之其视百夫荷一人孰重或者无以对廼遂记之以谂观者
　　栾之昻传
　　栾君者名之昻字子英世家盟津金之亡大父玉父翔举家徃依东平严实实下士好客用玉为劝农官翔为广备库使徙居阳平遂为阳平人之昻好读书善法律性又至孝亷直恭敏得推择为吏歴户刑二曹掾至元二十一年出为长沙丞时大举伐交趾倭军务刻急惟之昻无所失期幕府以为能一夕梦有馈牛肉者发器骨肉离矣觉而恶之未几母张讣至幕府闻之下令敢以防谒告者坐之诣府涕泣请不许数月梦如初竟弃官去至武昌复闻父之防而二亲死皆所梦之夕也乃弃妻子倍道趍阳平妻子防亦载二美木以归遂啓窆易棺衾以葬二亲面如生之昻庐墓三年几至毁灭翰林侍讲学士王构为序其事而传之居四年徴为大农掾后迁定陶尹政化大行民为刻石颂徳用部使者荐授中平路推官详谳平允狱无寃者防诏遣使廵行天下访求民隠察吏能否所至多暴酷使入境吏民交称栾推官之贤始甚信爱之随以譛言罗织其罪欲以巳意尽易狱当之昻抱牍力争某事当某罪某事当某律吾寕执法而死不能矫法以生使大怒必得己意乃己之昂仰天叹曰天乎天子任我以刑者欲吾司平于民也今若此吾将焉用遂愤恚发病死时年五十六有子曰仁曰智
　　太史氏曰栾仁者翰林之从事也颇能言其父事及读王承防构为侍讲时所序长沙事而哀其情又读李少傅谦为学士时为定陶民所撰去思碑而伤其志语曰众口铄金积毁销骨今以众人誉之而信之不足以一人短之而聴之有余人独何心此忠臣良士所以扼腕长叹愤死而不顾也余故并采王李二君所载而为之传以附忠孝之义焉















　　雪楼集卷二十五
　　钦定四库全书
　　雪楼集二十六　　　　元　程文海　撰诗
　　次韵赵方塘【并序】
　　积雨为沴方塘待制出长篇讼风伯忧爱之诚溢乎笔墨之外不鄙赐教顾某何足以知此耶厚意不可虚辱輙次韵一资捧腹
　　书生双眉几时开忧愤塡腹长殷雷愆阳前日势暴横六合几欲焮为灰天瓢一滴不可得望望几送日西頽盂水青杨类儿戯搜索旱鬼到祸胎生物斩絶有足念天意似为斯人回三日滂沱势破竹羣情慰恱渇望梅龙休云归能事毕神功收敛何待催如何转惯骄子态来不受挽去难推阳光一线时渗漏隂骑千阵相排豗禾头生耳黍穗黒终嵗勤动良可哀玉堂仙人讼风伯谓不肆力扫涤来嗟嗟风伯信可罪前者致旱何雄哉天下降兮泽上气尔乃飃飓鼓黄埃厥令隂霾蔽天地尔乃瑟缩不残摧安得皇天立梯磴封词直上诉九垓苍生到头不苏息浸淫之虐犹燔煨要知风兮亦何罪羣隂党互为妖灾斟酌元气本在上愿天一正北斗魁
　　又【并序】
　　洊拜长篇之贶上下古今世变写一念仁爱之真伏读再四发我深省韵严歩窘自合阁笔而老天划然开霁至诚感神矣某敢不拜谨载以谢
　　煤炲满空拨不开老虬鞭风驾百雷旸乌旬日受掩翳团团一镜埋寒灰黄流乱注山岳暗凛凛天地就倾頽晨兴划然玉宇浄火龙珠飞出蚌胎哉神机速旋斡岂伊人力能挽回谁知仙笔驱造化诗坛自着今欧梅卬首奉辞呌阊阖一章未报一章催时乎震霆轰复止意者有物尼其推时乎痴云聚复散意者有物排其豗安知天帝不下耳闻之恻然为兴哀亦曰斯民生已乆一脉肇自开辟来九潦七旱亦劳止五风十雨安在哉好生自是天职分忍使变灭随烟埃鲰生因此重有感歴阅今古心为摧彼苍仁爱靡不至胡乃光霁靳九垓欣欣熈熈能几见忧愁叹恨半煎煨是岂天兮不悔祸抑亦人也自作灾安得君诗见诸事毋负老天生杰魁
　　题莲叶舟图
　　如此风波恶舟中坐晏如此时不经济借问读何书
　　送顔北城归漳州
　　出山未了便还山见见闻闻定不凡此去人间呼处士曽来天上换头衘箪瓢活计仍顔巷霖雨苍生自傅岩我亦征尘袍袴满眼穿江上理归帆
　　送八畨安抚司赵佥事
　　功名成邂逅此事正多端车取富民易班封定逺难蛮荒今甸服吾子昔儒冠我欲歌黄鹄谁怜范叔寒
　　送人赴浙东木绵提举
　　曽歴金华三洞天风流歴歴记山川桕林白绽梅花小柿实红垂橘弹圎访古但闻羊化石因君又喜木生绵霜风浑似当时峭愁絶双溪八韵篇
　　赵菊山挽词【九月四日卒】
　　菊花今嵗失重阳应为先生减妙香市骏千金惟骨在嗟麟一角与诗亡无人去问病摩诘有客来干死孟尝我奉蒲轮犹昨日忍看丹旐逺还乡
　　送茶药与唐静卿三首
　　珍重家人寄药心将来康济自家身自家性命么麽甚送与蓬莱顶上人
　　谷雨前期収雀舌立冬三日到燕城不闗天上春风晚要趂先生雪水烹
　　冬来覊旅无家夜雪下官人禁酒时亏杀麄踈党太尉销金帐里饮羔儿
　　己丑送赵县丞世赏入官之任【父号肯堂】
　　肯堂生此肯堂儿五叶崇兰第一枝世赏法应为邑长县丞亷不厌官卑遥知浙水扶笻老定说尊公衣绣时是处甘棠有遗爱郎君勉力继前规
　　己丑除夜留逺斋十絶
　　无防子美千间处且管相如四壁休风雨震凌都过了一年直爲逺斋留
　　无奈星翁苦见尤嵗君己丑我何仇殷勤欲且留君住街鼓无端送土牛
　　排行弟妺捧椒盘应说痴儿未了官昨日有人江外去家书只写道平安
</div>
    <div class="pagination">
<a href="雪楼集_page17.html">上一页</a><span>...</span><a href="雪楼集_page13.html">13</a><a href="雪楼集_page14.html">14</a><a href="雪楼集_page15.html">15</a><a href="雪楼集_page16.html">16</a><a href="雪楼集_page17.html">17</a><span class="current-page">18</span><a href="雪楼集_page19.html">19</a><a href="雪楼集_page20.html">20</a><a href="雪楼集_page21.html">21</a><a href="雪楼集_page22.html">22</a><a href="雪楼集_page23.html">23</a><span>...</span><a href="雪楼集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
