<!DOCTYPE html>
<html>
 <head>
  <meta charset="utf-8"/>
  <title>
   安阳集 - 第 28 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   安阳集 - 第 28 页/共 29 页
  </h1>
  <div class="content">
   椒掖遗芳在台别信空旧恩縁服重新庙见慈同残月无多夜余花一向风徽音从此断忍顾洛川东柔顺符坤德兴居监女箴笥衣裙有练殿璧带无金外族疏恩薄中宸结爱深宫娥齐饮泣谁副祝延心
　　仁宗皇帝挽辞三首
　　道久民胥化防先虑极深勤邦循禹度传圣得尧心生德齐天地仁声振古今三山神药在沧海信空沉薄葬定隣边民安即旧防大非空六马深不锢三泉忍逐宫车出飜随玉辂旋西都无限竹泪色似湘川圣治方无事仙游遽不还心休黄屋外乡逺白云间笳鼓凄寒月旌旗巻暮闗孤臣期得殉黄鸟愿重删
　　英宗皇帝挽辞三首
　　遽委飞干运应开出震符子方批凤尾天已下龙胡遏宻思尧治讴歌啓舜图只留勤俭德千古亘三无此日天无色輴车下禁宸悲风随去仗哀泪裛行尘一闭皇堂夜长闲御寝春守陵来有防萧索庆宁人蜃驾虽停洛飊舆已遡天空藏轩剑舄不改霸山川挽掲秋声外旌飜夕照前老臣非从死何路答知怜
　　司徒侍中杜公挽辞三首
　　早退轻高位孤风振昔贤上思终不巳民望日依然荣宠三增秩优游十换年请防良史旧德孰似公全直道当年梗清名万世师身闲心在国迹退德高时警絶新诗雅飞腾老笔竒归休何所乐持此造希夷哲人何永逝天理此难忱子谨新遗札家无旧赐金可传清白业未足太平心讣至悲尤动忘年顾遇深
　　仆射王公挽辞三首
　　早冠防良选寻专翰墨盟上知唯直道人爱是纯诚枢极权无挠台衡论必平呜呼今已矣天不为苍生公昔魁多士予时托后尘交因荷心照义实过天伦进始欣连茹官终愧积薪牙兹遂絶不见赏音人相府陪高议于时适共荣开怀叙畴昔协力冀登平防日违言笑何期隔死生寝门长恸后追怆不胜情
　　张汝士寺丞挽辞二首
　　昔与君游者芝兰久更芳高怀澄水月和气燠春阳陈迹川流逺嘉名嵗景长平生欧尹友尝叹善人亡满腹康时业丁年未一伸方从中洛掾俄掩北邙尘有子贤荀里登科感孟邻新阡伊阙下长得塞门春【塞门地名】
　　江西提防刑狱阎颙郎中挽辞一首
　　昔忝中山帅君时佐郡条协心图治俗同榜喜为僚方卜门容驷俄惊坐赋鸮新阡思一恸西蜀柰迢遥
　　致政王子融侍郎挽辞三首
　　公昔求还事年犹未纵心轩裳轻俗累水月莹禅襟乐任荒三径闲时戏一禽陶然逾五闰已矣世同钦伯氏勳名永繇公左右然贤碑求帝篆行録广时传余范光门法遗文粲史编欲知天报厚五福赐君全昔贰淄川政尝依太守贤于门钦世德阮巷忝亲联仆始慙当轴公方遂引年音容俄永隔抆泣望新阡
　　太尉侍中宋公挽辞三首
　　科等魁髦彦文章压缙绅大权更将相优宠极人臣还事至一品享年逾七旬请防今与昔谁可望公邻仁皇求治始公出冠儒英仕路知卿相时名独弟兄两朝推重徳当世服纯诚身后传家者羣书但满籝注想尊元老云亡叹哲人恤章隆上衮哀挽出中宸史入经纶迹文藏造化神笳箫阳翟路行者亦霑巾
　　苏洵员外挽辞二首
　　对未延宣室文尝荐子虚书方就绵蕝奠巳致生刍故国悲云栈英游负石渠名儒升用晩厚愧不先予族本西州望来为上国光文章追典诰议论极皇王美德惊埋玉瓌材痛坏梁时名谁可嗣父子尽贤良
　　太尉吕公挽辞二首
　　韦平传庆裔方召起隆名塞上天声逺帷中庙筭精众期调玉铉时忽丧金城朝野悲何甚邦家重老成要剧更中外防防照古今嘉谋增国重和气入人深龙已须云起星俄向垒沉得名非得寿天报此难忱

　　安阳集巻四十五
　　钦定四库全书
　　安阳集巻四十六　　　　宋　韩　撰
　　墓志
　　録附鼓城府君墓志石本序
　　琦阅家集见真定主簿张度所撰四代祖鼔城府君墓铭知曾祖令公于晋天福中葬府君于赵州赞皇县太平乡之北马村然值五代之乱天下以兵相戕贼常赵并边复有北胡之患子孙避地多故于嵗时洒扫荐奠盖不能及厯祀既逺遂忘所在琦自尘禄仕深惟祖考茔域之重极意崇葺而念府君之葬幸知其州县乡里之名虽距今百有余年苟得土人之耆旧可倚者使周访之则万一可识兹志未遂不敢懈心嘉祐三年冬偶故吏郑嗣宗者自东川宰行服归赵过都请见问其所居则曰赞皇之邑外也问北马则曰所居之邻村也遂以府君坟墓托之嗣宗去不数月驰来告曰北马有古冢岿然里人至今呼为韩评事墓乃遣男忠彦与指使殿直李延庆同往视之且使祭而告曰若非开隧视铭则无以取众之信祭已择日开隧先是闻于邑至日令尉偕至与夫近村之老防妇女环而观者数千人才及墓则张度所为志石在焉门颇朽缺自外窥之圹中一皆安然无所动壁之丹雘尚若新涂绘者忠彦即出志石示于众皆惊呼嗟异令尉阅其文亦相与欣叹为忠彦贺亟具墨蜡传其本置石于故处而实其隧中坟旁地缭以垣墙树以松栢得嗣宗之甥彭昻者主守之噫祖先之葬百余年矣数世已忘其所在一旦求而得之复内外完固无少犯者实我先积庆之感而与世稀濶之事也石本比家集旧文有少删略处盖曾祖令公削其烦也旧文阙六代七代祖之讳今皆得之谨録而载于家集府君志文之后俾子孙传之知吾奉事祖宗之勤贤者必能过吾勤而不肖者亦当师吾勤而自勉也
　　録载五代祖庶子并其二弟墓志序
　　琦之五代祖庶子而上世葬于博野县蠡吾乡之北原庶子生祠部与鼔城府君鼔城生永济府君永济始自北原徙鼓城与夫人张氏葬于赵州赞皇县太平乡之北马村后之子孙奔走薄官故于蠡吾之茔省视不能及天圣中三兄司封任羣牧判官有乡贡进士韩可者自博野赴举来京师与司封兄相过从且叙宗庆厯八年琦知定州而可之子弁亦来请见称从侄问其祖系相承之次第不能悉也而可之父子复未尝一语及先茔之所在嘉祐三年琦既得鼔城之坟于北马再严封树且念庶子之茔虽年祀尤逺苟访之勤亦当得之防故吏国子博士刘觐通判永宁遂以兹托已而得觐书言弁尝补葺旧茔得二志文一讳文操并以坟图来示详二志所载三代则皆庶子之亲弟也八年春遣男忠彦走蠡吾以详辨之一坟处诸茔之西北最大而高忠彦意若神感谓众人曰此当是吾庶子之茔也于是祭而开圹及晡得其志石视之果然众大嗟异而庶子茔尝为暴水所侵内甚沮洳逮逺祖诸茔皆久失治完遂一新崇葺事具重修五代祖茔域记噫琦以区区奉亲之志而获天之报也数矣其所以答天之意者惟奉事先世益加其勤至于瞑目而后已耳吾子孙辈视吾奉亲之志如此而获天之报如此可无动心而思继者哉今録庶子与其二弟志文附于家集以永其传云鼓城志文曽祖登州録事参军当云讳沛而书以高祖沂州司戸府君之名者当时填讳之误也谨序
　　重修五代祖茔域记
　　唐镇冀深赵等州节度判官朝议郎检校太子左庶子兼御史中丞赐紫金鱼袋讳乂賔琦之五代祖也初庶子以博学高节晦道不仕而镇帅太傅王绍鼎雅知其名屡加礼辟庶子不得已而起补节度副记室事绍鼎卒其子太尉常山王景崇袭有父镇益尊礼庶子奏授节度掌书记时巢贼犯阙僖宗幸剑南景崇率定帅王处存合邻道兵入闗进讨闗辅以平皆庶子谋也景崇卒其子太师镕防嗣父位府事一咨于庶子以义结邻帅内尊王室朝廷嘉之故恩命累及以光啓二年八月十四日终于镇府立义坊之私第年七十有五庶子曾祖讳朏沂州司户参军祖讳沛登州録事参军父讳全隐居不仕自隐居而上世葬深州博野蠡吾乡之北原博野今为永宁军庶子以龙纪元年十月十五日复附葬于先茔夫人崔氏棣州司马鲁之长女妇道母训为世仪法终于天复二年七月十九日年八十有三其年八月十七日归祔于庶子生二子长讳定辞镇冀赵深等州观察判官检校尚书祠部郎中兼侍御史好学能文无所不览尝聘燕帅刘仁恭仁恭命幕吏马彧以诗赠祠部颇已学祠部即席詶之曰崇霞台上神仙客学辨痴龙艺最多盛德好将银笔述丽辞堪与雪儿歌一座爱其辞而不能解焉大屈服事具北梦言次讳昌辞真定府鼓城令琦之高祖也为政有惠爱而不寿年二十九而亡生一子讳璆广晋府永济令琦之曾祖也永济始自蠡吾北原徙鼓城与夫人张氏之丧葬于赵州赞皇县太平乡之北马村先君令公始葬永济与夫人史氏暨琦祖太子中允知康州讳构与夫人李氏于相州安阳县之丰安村自先君之亡诸子防而孤长而薄宦奔走四方故但能时奉丰安之祀其于北马蠡吾之茔则力莫能及年世殊邈防于不能辨识嘉祐三年琦始得北马之茔一新封植今年春遣男忠彦走蠡吾又得庶子之茔于北原而先域之西北隅北距唐河数里之近尝经霖潦暴涨浸淫及于庶子之茔且念神宅久安不敢改卜乃于嘉祐八年七月一日遣孝彦告而啓圹自下以甓实而上絶沮洳而止衣衾棺柩易而新之然后塞隧广封以为万世之固逮逺祖诸茔率加治葺剪其荆棘而易以嘉木缭其垣墉而表以髙闳既襄其事也遂直书茔缮之始末而纳诸圹中且复诫于子孙曰夫谨家谍而心不忘于先茔者孝之大也惟坟墓祭祀之有托故以子孙不絶为重琦自志于学毎见祖先所为文字与家世铭志则知寳而藏之有遗逸者常精意搜掇未始少懈时编嵗缉寖以大备其所志先域之所在虽距今百有余年必思博访而得之卒能不坠先业推及先茔之八世得以嵗时奉事少慰庸嗣之志向若家谍之不谨祖先文字之不传虽有孝于祖先之心欲究其宅兆而严事之其可得乎后世子孙不能勤而知此则与夫世之絶也何异子孙其志之时嘉祐八年七月十三日记
　　叙先考令公遗事与尹龙图书
　　琦啓今嵗始于相州安阳之新安村距祖茔三十里得地吉以明年二月奉考妣以降诸丧归葬焉孝子之心必求世之髙才大笔以志不朽惟先君官氏次叙暨从政之迹则有司封兄先着行状及国史所记不敢复述今载考家谍询诸老旧得先君之遗事继而书之以备论譔先君之先深州博野人也自李唐以来世以宦学知名曾祖昌辞皇任真定府鼓城令祖璆皇任广晋府永济县令父构皇任太子中允赠工部尚书去年秋琦忝贰枢筦继以郊恩得追宠三代永济府君赠太子太保夫人史氏赠北海郡夫人尚书赠太子太傅夫人李氏赠赵郡太夫人即晋相李公崧之嫡女也先君赠太师夫人罗氏赠仁寿郡太夫人即故大谏延吉之女邺王之孙也始太师髙祖成徳军节度判官检校太子左庶子兼御史中丞乂賔富有文行值唐僖宗朝王室多故遂优防乡里晦道自养时镇帅王绍鼎知其名厚加礼辟起参幕之任逮子景崇袭镇以巢冦乱纠檄邻道图勤王之举庶子尽所筹画卒成其功生二子与诸侄俱有才名更为中令常山王镕賔属故镕府衣冦之盛冠于一时长子定辞镇州观察判官检校尚书祠部郎中次即鼓城府君也祠部属文最赡贯达古今尝聘燕帅刘仁恭与仁恭幕吏马彧赋诗有痴龙银笔之句当世推其博览鼓城早亡真定乱太保举族之赵郡之赞皇笃志嗜学尤工歌诗镇帅范延光知之厯补深冀属邑主簿丞又摄真定府衙推后李公崧徐公台符有乡曲游学之旧皆厯贵仕以太保未达为愧方交荐于朝而太保病不起故徐哀而作诗曰穹旻何事教埋玉朋友无由继防金足见相得之深也而李公以弟防之女归于太傅当周晋二朝屡从藩府之辟长于书奏得唐李义山之体尝为具清河宰受署之日作条教掲牓以谕县民其略有枉法扰人之事防腕不行养民恤物之方疾心是念之语故子孙为吏祖其廉爱之法后徙家相台开寳末终康州牧太师即其第三子也故为相州安阳人太师美须髯状貌竒伟立朝挺特搢绅耸仰外寛内恕虽家人未尝见喜愠之色出入衢肆目不妄视在相幕时年未壮里人有伺其出戏于众曰今日得韩公左右顾我当为尔曹具肴酒其严重如此生平不喜任知数与人言必尽出肺腑性至孝自防孤见事二亲有禄以养者则然终日痛已无及力绍先业年十九登进士甲科声称烜赫仕渐达诸亲率均俸周急不间疎近以是家无余财姑姊数人孀且老悉奉以归事之甚恭为其男女婚嫁又与之营薄业使足以济其终而后已训诸子要令自取禄仕屡经恩得任子皆抑而不奏仁寿或以为言太师曰儿曹有官在身便谓荣官可不劳而得废学矣俟其艺业有所取奏之何晩故身殁之后三子皆白丁法掾兄用遗奏始得出身凢莅官大抵以爱利为本奉身亷约于民无毫髪之扰所去人思之罢泉南行次建州传舍而终泉人闻之罢市奔赴恸泣于灵所竞为佛事以报焉公早以方正才敏为神宗所知亟被柬擢留计省凢八任不令补外数欲大用为忌者所抑而止至景德祥符间趣向寖与时背又任直与当权者不合遂守道平进无所屈挠以至于亡小子罪衅至重防失所天尚不能记顔面之髣髴治行之美盖十不得其一二又先君章疏文集先为河阳法掾兄所掌及物故嫂辛氏尽携以归其家后失之不复得故纪述之际实多漏略甚可痛也今逺日有期矣思老于文而相知深者无出师鲁是以不逺千里遣门人杨生奉书请铭惟贤者鉴此勤恳毋让
　　太夫人胡氏墓志铭
　　庆厯五年二月二十三日琦奉皇考太师皇妣仁寿郡太夫人归厝于相州安阳县之新安村以所生大宁郡太夫人侍葬焉棺椁之制率用降等安神之次却而不齐示不敢渎也夫礼非天降地出本于情而已矣今夫人从太师于此域所以慰孝心而称人情也夫人姓胡氏其先蜀郡成都人曾髙以来世籍富贵豪于西土父觉始仕孟氏名在朝籍干德三年太祖平两川例遣归阙生夫人于京师久之不得调卒夫人从母李氏适故秦王牙吏王庆王被谴左右皆得罪家族无依遂以夫人归于太师夫人生而淑明柔德备善书札尤精女工凢防酥剪防拟状生物随手万态如出造化性慈仁归信释氏厯观藏典深达义趣口能诵者十数经闺门之内传授教诱人人向善太师委以主家事夫人上奉仁寿下睦宗婣内外无间言仁寿爱而礼之相待之意犹侄娣然夫人生二子曰璩曰琦璩终秘书省著作佐郎仁寿抚之义均所生在髫稚时夫人或笞之仁寿必奔走保救怒终日不与夫人语琦未成人仁寿已去世天圣五年春琦始与著作兄同擢进士第防衣拜庆当时为荣琦初任通判淄州迎夫人之官琦与妇崔氏晨昏侍膳羞奉顔色孝养无违八年夏方受代而夫人宿疾作琦日讨方书治汤剂躬自杵药未尝委人祷神访医卒不获验终于五月九日享年六十三自琦登朝暨忝贰枢府夫人凢三追封至太宁郡太夫人呜呼顾复之恩如天地之大非言可纪也然刻瑑徽懿着于亡穷亦孝子之志焉临葬哀号为之铭曰哀哀苍天予有罪兮当夭余身何佑余以禄兮反丧余亲使余生不得尽其养兮余岂荣乎鼎茵傥亲寿之少延兮敢谓天之不仁惟劬劳之恩防以报兮余恨终天而不泯
　　长兄德清尉墓志铭
　　太师长子讳球字伯玉少有志气泛览经史务究大义不为章句之学每读书见古人仗忠义建功立事者必抚巻感慨慕其所为好拟孟郊作五字句诗意思清逺人多称咏初以防补太庙斋郎选授湖州德清尉擿奸奉法如老于从政者太师闻之喜曰此儿佗日必为能吏吾家有望焉太师未亡前数月兄以疾卒时年三十四娶陈氏生二子暐早亡公彦今为太常寺太祝在官以干洁称庆厯五年二月二十二日以兄从太师葬于相州安阳县新安村西茔之庚位子暐同葬焉惟兄高识大器宜副先公之言以兴吾宗不幸初仕而夭可谓命矣铭曰人无寿夭贵乎嗣续之贤兄今有子矣夫何恨焉
　　二兄监簿以下墓志铭
　　太师第二子讳瑄字仲瑜性谨厚好学不杂交游以防授将作监主簿自太师之亡兄为长事母仁寿郡太夫人尽孝治家有法宗族间爱而惮之仁寿久寓居京师欲徙家于许兄往营其事过许田县洧河之石桥遇水暴涨溺卒时年二十七太师第四子讳珫字叔寳美姿仪器度淹雅以太师遗奏赐同学究出身选授孟州司法参军防能为文章方刻意自奋欲决取科第到官才数月以疾卒时年二十七娶辛氏生一女适楚州山阳县主簿张诜太师第三子司封之长子名景融字晦之生而頴悟属文甚工琦常爱之谓必能绍立门户初用司封兄防补郊社斋郎琦任枢宻直学士遇乾元节奏授将作监主簿后从琦之泾州得暴疾数日而卒时年十七庆厯五年二月二十二日琦奉考妣归葬于相州安阳县之新安村葬师云司法兄无后监簿兄与景融未娶而亡宜同葬遂从其言葬于东茔之庚位监簿兄之灵居南为上司法兄次之景融又次之铭曰有才而未试早夭而无子此世之人共哀矧宗族之哀
　　三兄司封行状
　　公讳琚字子温相州安阳人自唐以来家世衣冠著名河朔曽祖璆皇任广晋府永济令赠太子太保祖构皇任太子中允赠太子太傅父国华皇任右谏议大夫赠太师公即太师之第三子也资性聪警防而能文太师以其异于诸儿尤爱之每有着譔即召令执笔口授之繇是尽得为文之体初以父任试将作监主簿大中祥符六年调补饶州鄱阳尉非其好也次年遇秋赋乃求鏁防应进士举时郡守江公嗣宗未之知名召公诣府使独登郡閤出鸿雁来賔赋题以试之公杼思少选援笔立就词致清丽深得唐贤之格江大竒之即时荐送江左士人往往书其赋于屏幛间而目公为韩鸿雁其爱赏如此八年春登进士乙科授太常寺奉礼郎知河南府永宁县政为畿邑之最府尹王嗣宗强直少许可独以公为能表荐之就移通判广信军丁母仁寿太夫人忧去职服除通判赵州改光禄寺丞今上即位迁秘书省秘书郎天圣元年避亲嫌移通判棣州公素以文自高虽精力吏事而笔研不废二年代归即以所业数十轴奏御执政多称之卒以孤进不遂试与今侍读杨公偕同得记姓名出通判防州防民轻狡好讼至有害已子而诬人者吏稍不审辨率多枉误时郡守集贤潘公汝士卒官公权郡逾年大小之狱必精心推治尽得其情境内以为不寃初公在赵州佐武吏独尚平恕吏民皆得被其惠故曹公利用稔闻乡人之论心善之防羣牧判官缺荐公堪其任四年春召还充职赐绯衣银鱼是年秋差赴太常寺试举人较天府国庠取士为最精朝论多之文节张公知白素赏公才又爱其治行书公姓名寘佩囊中数欲引用复遗公纸数十番促令上所业公不得已再以文奏御书闻而文节薨遂不报后曹公被责公坐为其所举出通判濠州明道元年归阙迁太常博士知黄州以恩改屯田员外郎景祐元年春就移梓州路提防刑狱公辞改知泽州转都官员外郎二年移提防京西路刑狱公事时西京白马天官寺僧竞营浮屠倚权臣倡导以大其事于是洛中暨邻道诸郡自官吏而下皆被裒取民里甚扰公抗防罢之三年改提防福建路刑狱公事未防移广南西路转运使是嵗安化州蛮人叛杀宜州守王世宁朝廷遣将臣益兵进讨委公经画公乃上言安化三州依负险阻犹穴鼠然急之则窜伏不可得缓之则伺隙而出飞标药弩发必中人徒跣趋丛薄中若履平地又水土毒恶戍兵久留死者十六七愿以天兵逼其巢穴俟其畏威请罪因而抚之渐募土兵屯备要害然后罢遣戍卒宜不能复叛诏如公防一道以安时朝廷亟加兵广西诸郡遐陋素不备兵费公度官用以饷其赢量民力以贷其薄故粮道以济而逺人不劳朝廷嘉之在职迁司封员外郎代归靣赐金紫判三司都理欠凭由司康定元年夏出为两浙转运使次润州以疾亡公娶李氏乃故国子博士忠恕之女生于名族克谨妇道公未亡前已苦风痹感公之逝逾月亦不起生四男四女长男景融将作监主簿性和雅善属文后公三嵗而卒次方彦试秘书省校书郎次直彦孝彦并太庙斋郎长女适著作佐郎叶仲舒次女在室亡次适左侍禁曹测次适殿中丞范寛之公仁孝纯直出于天性介静寡合恬于进取自父兄亡即主家事抚育弟侄唯恐有伤簿官中竭俸资赡怡然无间时为文酒之防以相娱乐或作事有不如意者亦婉辞诲朂不忍加一恶言弟侄感其义竞自树立在官清节凛然秋毫无私至于夙夜兢畏过自绳检世称亷吏者鲜能及之为政简而爱人故所至称治前后建白革弊益时之事多见采纳公官止六品于式不预史氏之载惟葬有铭所以着行实于不朽以公之德之美而赋命不永位未充量纪述之际谅无愧辞谨状
　　五兄著作墓志铭
　　太师第五子讳璩字子徽于琦同母兄也天圣五年春擢进士高第初仕安化军节度推官丁母太宁郡太夫人忧去官服除再调权舒州团练判官又为建昌军判官庆厯元年秋吏部奏课最授秘书省著作佐郎知寿州安丰县事二年二月十九日以疾卒时年四十一娶陈氏勳臣之裔雅有妇德生一子正彦将作监主簿四女并在室兄少负隽气聪颖过人每读书必泯絶外虑虽左右嚣然如不闻以是经史百家之言一览即能诵记尤通左氏春秋为文敏速初若不甚经心及成词壮理备虽他人精思有不及者性纯易襟量夷坦遇人无贤愚一以诚接之旷然不知世路有风波陷穽之险有时意乐闲放与朋友相过从酣笑杯酒间或逾旬兴未尽不止及刻志于学则下帷闭户以坟典自环虽在寝食未尝舍卷其真率如此当官治簿书防狱讼发决如神所至以明干称然志气磊落事上官未尝降礼以强顔曲意求荐举为大耻故久滞賔幕兄亦寿才越强仕不得尽其器能嗟乎二年间司封兄与兄相继而亡唯小子独承门户之重虽叨窃宠任顾先生行无一存者复何荣哉但诸孤满目每一念至不觉涕之无从也今奉考妣归厝故里以兄从葬于东茔之壬位永怀友爱哀不自胜铭曰
　　天生隽竒　当有所施　才优宦薄　惟世孔悲复夺之寿　天岂无知　庆有余者　嗣人是宜
　　新妇贾氏墓志铭
　　惟贾氏故韩城令符荷之女年二十为韩公彦之妇中无遂内有助未逾年疾物故庆厯五年二月二十二日安阳水治获安厝从祖舅太师之葬也东茔丙位实其墓
　　志石盖记
　　琦始谋奉考妣归葬相州不敢逺祖茔而忘故里也得释保聪善地理学遣侄公彦同往视焉不旬日得地于安阳县新安村之水治为吉乃作东西二茔茔各三穴西茔之壬安皇考太师皇妣仁寿郡太夫人所生太寜郡太夫人庚安太师长子德清尉子暐从葬焉丙安太师第三子司封夫人寿春县君李氏长女未笄而亡从葬焉东茔之庚安太师第二子监簿第四子孟州司法司封之长子监簿景融从葬焉壬安太师第五子著作丙安德清长子太常寺太祝公彦妻贾氏以庆歴五年二月二十二日掩圹诸茔各有铭志今但述安神之次叙刻于太师志石之盖以永终古子枢宻副使光禄大夫右谏议大夫上柱国琦谨记
　　侄太常寺太祝直彦墓志铭
　　三兄司封第三子曰直彦字师黯防聪悟喜学七嵗能属文语言动作如老成者兄以是特爱之异于诸子十一嵗而兄亡嫂李氏继卒予抚而教之直彦能禀训自饬道业日修为人和谨通明周悉时事内奉亲族外接賔友无不得其欢心者予常谓兄清德纯孝为世表式而天不大畀其位又夺之年则其庆之所延宜直彦得之以兴吾宗故心常泰然知门户之可属也直彦始以兄防补太庙斋郎庆厯七年余用南郊恩例迁将作监簿皇祐二年大飨明堂迁太常寺太祝五年春举进士及第签署信阳军判官防公事时予为帅并门直彦归待信阳阙明年春以家事如京师得疮胗医误而早下之毒气内畜不得发三月二十日卒于其姊婿秘书丞张诜之家年二十五余既以吾门属直彦又痛其不得在家而亡悲哀之积乃得大疾防于不可治呜呼余之所爱岂私于直彦哉盖以世家子类多不厯艰难习尚骄佚不知其先之所得之勤忘学肆侈自底不令使生者族属不能合死者坟墓无所托幸而有一贤子孙出则其尊亲之心其爱何如也今吾子侄辈皆耻以门籍之防思自树立苟能力行力学动以不坠先业为意则余之所爱犹爱直彦之公也岂私乎哉妻崔氏余妻兄大理寺丞勉之女工部侍郎立之孙柔顺正洁得其家法三子挹试秘书省校书郎次髙绍并防一女直彦讣至逾月而卒司封兄讳琚嫂李氏寿春县君以嘉祐二年十月十八日葬直彦于相州安阳县新安村之水治先祖令公之墓次东茔之辛穴铭曰噫嘻乎夫士族之兴也不系乎子孙之贤何贤而多夭兮不肖之比肩谓祖宗徳薄而致兮则吾之家不然既富尔之徳而啬其寿兮是三子者宜昌大而克传若然则善恶之报人犹有望于天焉
　　録夫人崔氏事迹与崔殿丞请为行状
　　夫人姓崔氏其先姜姓齐穆伯食采于崔因以命氏自穆伯二十九世而至汉泉菜侯业居东武城为清河郡自业二十世而至后魏七兵尚书休始号大房自休十四世而至石晋左拾遗周度佐兖州慕容彦超幕彦超叛死节周度赠秘书少监即夫人之曽祖也祖汝砺皇任左班殿直赠兵部侍郎父立皇任工部侍郎致仕直道能政搢绅宗仰崔氏自唐以来为衣冠甲族与卢李郑数家相为婚姻它族不得预夫人曾祖母祖母犹皆卢李二姓故世髙其门风夫人即侍郎之第五女柔静端洁防有成徳女功之事莫不臻极年二十一而归于韩氏逮事琦所生秦国太夫人胡氏能尽妇道秦国寝疾躬侍汤剂夙夜不懈及其亡也号慕以奉几筵讫于终丧无一不如礼者韩氏内外族属多而素贫孤遗者众夫人天性仁贤义隆孝睦极意存育常若不及亲为婚娶者防二十人虽罄竭家赀而不顾也其于待已则躬履俭约恬然无欲服用粗偹不求过饰琦未参侍从之前俸尚薄久官京师夫人虽一之微未尝在首时质缗钱以济诸亲琦每赈给宗族暨周人之急夫人必欣然赞助惟恐不充此天下之共知而妇人之尤难也又治家严明事无细大处治条理皆有法度闺门之内犹官府然故琦略无私室之虑而得专心公家者夫人之力也凢嵗时祖宗之祀夫人必先朝严辨纎悉精至酌荐之日礼极恭恪如是者三十余年六亲师服之父母之亡摧毁过甚防不能生以至图象严事至于终身与诸姊诸弟友爱敦笃情礼兼至虽在颠沛未尝忘也夫人始封寿安县君进安康郡君安康安乐二郡夫人安国夫人嘉祐七年春末得疾背胁痛卧起为梗医者言气血凝澁下之当愈故时以药宣治之而不能去涉夏秋之交变为泄注日以沉剧九月三日而亡上与中宫闻之皆遣尚宫临奠赙赠加等夫人介谨纯直待人以至诚平生无一妄言善书札体法甚老殊无妇人气格好读诸史氏书槩知厯代兴亡治乱之事时作篇章有理致然以为非妇人之事虽至亲不得见也临事取舍剖防有刚毅大丈夫所不能为者尝曰我遇小事则胆薄多惊若处大事知义所在虽死不怖也平居散施左右必与下房者均琦尝恠问谓宜少有差等夫人曰我性好平不欲使人见有轻重厚薄疾虽久而视家事不倦待宗亲益周琦尝劝譬之谓非颐养之理乃慨然曰此我平生所存岂至此可变也唯死然后不能为也其用心如此三子长忠彦光禄寺丞次端彦太常寺太祝次良彦秘书省校书郎早亡五女长不育次适许州司户参军王景修次二女早夭次尚防夫人慈爱至厚其待非所生者过于已出呜呼夫人内行髙絶如此之着恐虽当世贤妇人少能偕者今取十一月二十九日葬于相州安阳县丰安村祖茔之次圹有铭故亲笔其大槩以俟实録焉
　　侄殿中丞公彦墓志铭
　　余长兄湖州徳清尉赠光禄寺丞讳球之次子曰公彦字师道即太子中允赠太师中书令兼尚书令燕国公讳构之曾孙右谏议大夫赠太师中书令兼尚书令魏国公讳国华之孙母灵寿县太君陈氏公彦防失二亲祖母魏国太夫人罗氏鞠之如子而余三兄司封又爱而教育之余与公彦同年生同时就学公彦始读书为辞章甚敏而干家事尤长故司封兄专以门内之务责之公彦所委必集尝曰我所以能办者无他勤而不私尔移我此心以治吏事宜无甚难者然用是颇废学天圣中有诏少卿监以上殁于五经郊恩者许録其子孙一人公彦应得补郊社斋郎调南仪州岑溪主簿岑溪风土之恶在岭南为第一而公彦殊不以为忧但日与其民辨讼之枉直而平其疾苦逮满嵗全家安然以归再调楚州寳应县主簿考满补开封县丞康定元年秋余任陜西经略安抚副使奏公彦授将作监主簿签署保静军节度判官事宿椐汴渠之冲事甚剧公彦悉心赞画其今翰林学士王公素知其才屡称荐之庆厯三年夏就差知汝州叶县事转太常寺太祝俄改知磁州武安县事县跨西山盗贼之薮公彦乃籍邑之射生户者使各占其地遇盗发则与当捕之吏共捕之条其赏罸示以必行盗奔它境六年秋改大理评事七年秋差通判怀州事次嵗河朔雨水害稼民大饥公彦与其守夙夜经虑诱郡豪出粟极力赈恤全活甚众时朝廷转江淮米百万斛由黄河下抵卫州分给灾伤诸郡公彦被防与中贵人董其事皆如期以济皇祐元年改光禄寺丞二年春就移知荣州事明堂恩迁大理寺丞五年冬转太子右赞善大夫郡有盐井四十余所昔以嵗课之重乃抑乡民以分主之年祀既逺水泉有盈竭户力有兴替得利之多者或所主之户富得利之寡者或所主之户贫故贫者虽嵗破家不能偿官课而富者日获其赢以肆兼并荣民苦之久公彦既至知其敝曰吾境之民皆王民也柰何使其有幸不幸以至此而有不变之哉乃集其众使自疏之于是类其井得利之多寡以相附之量其民户等之髙下以相参之民以为均而课入亦办转运使知而保奏之事下三司以为当朝廷嘉奬归阙用是升次得知和州事嘉祐元年冬改殿中丞郡有宿寇时发闾里民以为患公彦乃举武安制盗之法增损之以令其下讫三嵗无盗归属朝廷以瀛处边要北道之重通判之任非尝为郡者不得预其选公彦以近先域嵗时洒扫之便欣然就之将赴治所而疾作食辄不能下病日益余度其难治乃泣而谕之曰万一有不可讳汝叔在勿以儿女为虑公彦曰是诚感然儿女之荣与否公彦莫得而知之矣色殊不动是夕卒其逹性命如此四年正月四日也时年五十二公彦介直有守性乐俭薄每公退必涉猎书史间以诗笔自娱斋室凝尘怡怡如也待遇賔佐称礼而已不为厨传之饰人或讥其太约公彦曰吾虽起于防补当吾祖考之亡诸父未达之前家甚窘吾尝同厯艰苦今幸窃荣禄敢效世家子之所为哉虽然尚惧吾子孙不能守法渐陷奢放以隳吾家闻者嗟服之素晓法令而用心平恕凢处谳议苟情文相当而上官执其异见公彦必析理固争虽死不可夺也少事司封兄从官见其清白过谨志师慕之故在官以洁已为先闺门肃然虽市物一钱不得不白民安其无扰去则歌思之公彦始娶贾氏同州韩城令昌符之女先卒再娶张氏职方郎中文昌之女封仁寿县君皆柔顺以正克成家道子四人长曰确试秘书省校书郎次曰恺并早亡次曰恬秘书省校书郎次曰恪尚防女五人长适前常州武进尉孙扶次二女早夭次二女并防庆厯中余葬先考妣于相州安阳县新安村之水治而贾氏从葬于东茔之丙位嘉祐七年十一月二十九日因余妻安国夫人崔氏之葬乃举公彦之丧纳贾氏圹中呜呼公彦行完于躬政修于官吾门之令器也不幸越中年而亡余且老失其所托可胜其哀哉铭曰
　　噫公彦兮　行亷节劲　为子克家　在官能政明而守法　当世谁竞　怡然处约　众则奚评宜享也丰　嗣门之盛　如何始衰　遽此不幸夫子言易　善兮有庆　及系辞焉　又贵知命庆为教邪　命其黙定　不然何为报之戾哉诉于天兮孰聴
　　侄孙试秘书省校书郎确墓志铭
　　确字百坚余侄殿中丞公彦之长子母仁寿县君张氏确性端厚沉敏防而喜学为文典赡有老成风格庆厯六年夏余以乾元节恩奏确得试秘书省校书郎嘉祐元年秋应进士举不利乃慨然励志为学益苦不幸劳而生疾寖以羸惫卒于三年八月二十六日时年二十一妻孙氏虞部郎中周之女柔淑有妇徳感夫之亡痛悼不已未终丧亦卒生一男曰和孙一女并早夭呜呼天之肆罚也其甚矣乎使夫妻盛年俱殒而又絶其所继此行路闻者孰不伤骇则于吾族其哀何如哉七年十一月二十九日因余妻安国夫人崔氏之葬乃于相州安阳县新安村先茔之东百步得地以葬确孙氏祔焉葬者以为壬穴云铭曰
　　确生吾门　是谓良嗣　如何力学　遂以勤毙妇执夫丧　未终而逝　亦尝生子　又不克继天戕善良　酷也如是　哀无穷兮　葬因以志
　　侄孙恺墓志铭
　　恺字和仲余侄殿中丞公彦之次子母仁寿县君张氏恺天性孝谨防识礼义读书强记而善属文嘉祐三年秋方应进士举而兄确物故是冬其父病恺躬进药剂昼夜侍侧不解带者累月及父之亡也哀毁过甚不能自抑既而感疾遂不可治五年四月二十三日卒时年二十噫恺之所禀可谓粹美矣使天稍以年则其治家也有不顺而睦乎其得仕也有不忠而干乎柰何乎吾家之不幸而赋命之短也七年十一月二十九日因余妻安国夫人崔氏之葬乃于相州安阳县新安村先茔东百步之近得地吉用丙穴以葬恺铭曰
　　秀而不实　夫子之嗟　哀哉恺兮　遽如是邪
　　侄孙四殇墓记
　　余第四侄大理寺丞正彦生子曰光寿时正彦初授光禄寺丞故以名之余第五侄大理寺丞方彦生子曰盘奴时余自扬州徙知郓州舟次淮上之磨盘口故以名之余之长子光禄寺丞忠彦生子二人长曰锦孙时余知相州得任故里有昼锦之荣故以名之次曰宻孙时余始为枢宻使故以名之是四小孙皆姿状美秀慧而可爱或仅能行立或未免抱持天何降灾遂俱不育嘉祐七年十一月二十九日因余妻安国夫人崔氏之葬乃于相州安阳县新安村先茔之东百步得地用庚穴而同瘗焉因刻石以志之叔祖开府仪同三司行刑部尚书同中书门下平章事昭文馆大学士监修国史上柱国仪国公韩琦记
　　三侄孙女墓记
　　余第二侄殿中丞公彦第二第三女皆生而令淑年甫及嫁不幸相继而卒余第五侄大理寺丞方彦一女曰八娘防而不育嘉祐七年十一月二十九日因余妻安国夫人崔氏之葬乃于相州安阳县新安村先茔之东得地用外丙穴以同瘗之从葬师之言也刻石圹中以志其哀云叔祖开府仪同三司行刑部尚书同中书门下平章事昭文馆大学士监修国史上柱国仪国公韩琦记





　　安阳集巻四十六
　　钦定四库全书
　　安阳集巻四十七　　　　　宋　韩　撰墓志
　　故崇信军节度副使检校尚书工部员外郎尹公墓表
　　公讳洙字师鲁其先太原人曾祖谊以道晦乱世不仕祖文化始以材行兴其家官至都官郎中赠刑部侍郎父仲宣举明经累长郡邑亷恕明决所至以循吏称终虞部员外郎以公贵赠工部郎中刑部葬其父河南今为河南人公防聪敏喜学无所不通尤长于春秋善议论参质古今开判凝滞闻者欣服之天圣二年登进士第授绛州正平县主簿歴河南府户曹参军邵武军判官举书判防萃迁山南东道节度掌书记知河南府伊阳县时天下无事政阙不讲以兵言者为妄人公乃着叙燕息戍等十数篇以斥时时人服其有经世之才文康王公知而荐之召试充馆阁校勘迁太子中允时文正范公治开封府每奏事见上论时政指丞相过失贬知饶州余公安道上疏论救坐以朋党贬监筠州酒税公慨然上书曰臣以仲淹忠谅有素义兼师友以靖比臣臣当从坐贬崇信军节度掌书记监郢州商税欧阳公永叔移书让谏官不言又贬夷陵令当是时天下称为四贤徙唐州丁父忧服除复得太子中允知河南府长水县赵元昊反康定元年春冦延州大将刘平逆战防虏天子乃命文庄夏公都部署陜西之兵开府永兴军以经略招讨之予与范公为之副公为判官未几上遣翰林学士晁公宗慤入内都知王守忠督出兵攻贼合府议奏曰今将兴兵尚未习练愿谨边防期以岁月平之使还而贼复冦镇戎军部将刘继宗御之为贼所败诏下切责俾以进兵月日来上府中复议曰将在军虽得以自便然攻守大计当禀筭于朝廷乃画攻守二防余与公诣阙奏之唯上所择诏取攻防已而难之事方寝贼复遣人以书叩延州伪请和而大举兵冦泾原之山外杀部署任福公时在庆州得泾原求援书即移文庆帅率其部将刘政锐兵数千人便道走镇戎未至贼引去夏公奏公为专徙通判濠州又改秦州迁知泾州徙渭州兼管勾泾原路经略部署司事泾原乘葛帅懐敏覆军之后伤夷残缺千罅百漏公夙夜抚葺一道以完时宣徽使郑公为陜西四路帅主静边寨主刘沪议遣其属官著作佐郎董士亷与沪于章川堡南入诸羌中开道二百里修水洛城以通秦之援兵公曰贼数犯塞必并兵一道五路帅之战兵甞不登二万人而当贼昊举国之众吾兵所以屡为贼困者由黄石河路来援虽逺水洛路二日而援师安然以济今无故夺诸羌田二百里列堡屯师坐耗刍粮不胜计以冀秦援一二日之速则吾兵愈分而边用不给矣乃奏罢之便诏从之防郑以府罢改知永兴军乃署前帅牒饬沪等督役如初二人者遂不奉诏兴作不已公遣人召沪者再不至乃命瓦亭寨主张忠代沪沪复不受代部署狄公于是亲至德顺军摄沪士亷下狱差官按问而郑比奏本道沮沪等功朝廷卒薄沪等罪徙公庆州而城水洛焉防庆帅孙公请终任改知晋州庆歴四年契丹遣使报西伐元昊诏河陜三路要郡皆择人徙知潞州当范公之在二府也余安道欧阳永叔辈并为諌官天下属望诸公日竭忠献纳不避权贵而公方勤劳塞上迹逺朝廷暨诸公相继罢去向天下目之为贤者执政指之为党皆欲因事斥逐之士亷者即诣阙上书以水洛事讼公且诬公在渭有盗赃制使承风指按验百端不能得一毫以污公有部将孙用者出于军校甞自京取民息钱至官贫不能偿公与狄公惜其材乃分假公使钱俾偿其民而月取其俸偿于官逮按问而钱先已输官矣坐此贬公崇信军节度副使徙监均州酒税得疾防牒至南阳访医药疾革对賔客妻子无一慼言整冠带盥濯怡然隐几而卒时年四十七庆歴七年四月十日也公天性慈仁内刚外和凡事有小而可矜者必恻然不忍发见顔儿及临大节断大事则心如金石虽鼎镬前列不可变也在军谦勤爱士虽悍夫冗列皆降意容接故人人愿尽其力所至郡邑修设条教务以实惠及下去则人思之文章自唐衰歴五代日沦浅俗寖以大敝本朝柳公仲涂始以古道发明之后卒不能振天圣初公独与穆参军伯长矫时所尚力以古文为主次得欧阳永叔以雄词皷动之于是后学大悟文风一变使我宋之文章将逾唐汉而蹑三代者公之功为最多初朝廷之将用攻防也命葛懐敏出鄜延道勒兵绥宥间攻贼积聚招懐种族夺其要害而堡障之贼知朝廷之威必飜然来服则乆而易制公曰是行也不患将卒无勇患应敌寡谋耳乃自请参议怀敏行营军事有诏如请而事中罢今夫文武之士平居议论慷慨自谓忠义勇决世无及者一旦遇急难而试之往往魄防气夺百计避脱虽以富贵诱之犹掉臂而不顾余居边久阅人多矣如公挺然忘身以爲国家者天下不知有几人呜呼以公文武之才荦荦然震耀天下之如是曾不得一纾所蕴于公卿之位辅致太平之业而反遭罹谗毁遂终贬官此当时守道之士所以仰天叹呼疑爲善而得祸而中人者引以为监思择利而自安也然上以聪明仁恕御天下一细民之枉必矜而获辨如公以文致其罪未有抑而不申者也故当时指以党而排去者不四三年间皆复显官处大任使公年且及此其进擢可量哉奈何乎天不与公之寿也悲夫公累迁官至起居舍人直龙图阁娶张氏鹿邑县君以顺以慈克正家道后公七年而亡兄源太常博士亦以文行称于世弟湘三班奉职冲秀州华亭县主簿涛泳未仕并先公而卒沂资性淳茂动谨门法子男四人长曰朴竒隽博学有父风其二未名俱早世其防曰构今方十歳女五人长适虞部员外郎张景宪次继适张氏次适太常寺太祝谢景平次二人未嫁侄朴文学器识足以嗣公而敦尚名节无仕进意至和元年十二月日沂材举公夫人之丧葬于缑氏县某乡之某原从吉卜也范公甞以书谓余曰世之知师鲁者莫如公余已为其集序矣墓有表请公文以信后世余应之曰余实知师鲁者又得其进斥本末为最详其敢以辞既实书其事矣又考性命之説而表于墓曰呜呼自古圣贤必推性命如公之文武杰立而贯以忠义兮此天之性位不大显遭防而跌且不寿兮此天之命虽孔孟不能以兼适兮尚一归于黙定昧者不思而妄求兮徒自奔于邪径故公临祸福生死而曾不少变兮是能安性命而归正唯大名赫然日月之光兮亘万古而増莹吾闻善人者天必报其后兮冝嗣人之防庆
　　故卫尉卿致仕髙公墓志铭
　　公讳志宁字宗儒其先渤海蓨人唐末乱逺祖避地泽潞而迁洛遂为河南洛阳人曾祖逵祖潜值五代多故皆以儒术自冨不求闻达父素能世其学而喜黄老言髙放不仕以公贵累赠尚书刑部侍郎公防沉敏博学强记未冠已能通六经尤深于大易甞得疾至笃忽梦神人以兵略授之寤而疾顿愈因取诸家兵法读之了如夙习尽得防奥于是益览子史及隂阳防纬之书究古今治乱成败之迹慨然以功名自任咸平中举明经授卭州安仁尉丁刑部忧服除再调鄠县主簿时真宗诏复唐六科以待魁杰之士公乃上所着平燕防应识洞韬略运筹决胜科京兆守向公闻于朝秩满复上书论事召对龙图阁公极陈用兵方略且言事莫备于师卦因讲其卦于上前眞宗大悦亲谕公曰他日勿愁好官朕将贵汝寻免防试特授大理评事屡乘闲赐对必移刻执政恶之讽有司出公知越州萧山县改卫尉寺丞徙知浔州转大理寺丞丁母南阳县太君井氏忧服除赴阙复数召对眞宗甞谕二府大臣曰髙某事业才识不可得卿等冝善任之既而面赐五品服通判潞州岁余复自言应才识兼茂明于体用科召赴阙执政以制举非其时罢之特改太子左賛善大夫换供备库副使知祁州居顷之眞宗不豫公拜章请觐及对宻奏今上德业日新愿早建东宫以安天下之心眞宗大寤面赐黄金五十两还所治乃诏公凢所奏事许附入内内侍省通进无阙银台代还改西京作坊副使知赵州眞宗疾甚公又拜防请东宫监国以释万物之疑今上登极转北京副使改知沧州天圣中河北大雨伤民田壊三十余城召归为体量安抚公悉心经画先赈恤而后力役已而民安城完天子以为称职改东染院使充益利路兵马钤辖岁余召还转崇仪使充河北防邉安抚副使改内园使知赵州徙覇州景祐初上以公先朝屡陈建储监国之议特授宫苑使达州刺史以旌其忠继徙深洛隰三州赵元昊初反公自隰上言请乘贼未发选骁将锐兵分道急趋覆其巢穴所谓疾雷不及掩耳章十数上不报徙知贝州及元昊举兵冦延州刘平石元孙防于贼公叹曰前防不可复用矣朝廷始思公言亟召至阙问今宜何为防公曰今将不达权谋而兵未识法制故败乃请禁兵五百以古阵法教之既成上临试之复下禁卫诸帅议诸帅皆出行伍不达古法乃曰与今所习异不肯用公又言元昊北与契丹通冝为备即命公为河北诸州安抚使以经略之本道有嫉公之统制者言于朝曰今特置使以啓敌疑不若俾兼他职而隂主其事改授西上閤门使知沧州未几敌果背约以书要闗南旧地徙知定州改镇定路钤辖公始以得时自喜曰敌果敢先发吾以术致其师当一战以破之日训饬士众以期立功防朝廷遣使复通北好公雅志卒不遂即上章告老诏以右领军卫大将军致仕公既得谢乃与邓国张公太子少师任公暨休官诸老凡九人放懐林泉间以诗酒相娯乐追唐白傅九老之防京洛好事家多图冩而传之庆歴五年中天子思公命就第访以边计公即以前在河北致敌取胜之画及别陈制虏上中下三防上之朝廷嘉纳赐以缣帛复从其请特改殿中监致仕享明堂恩转卫尉卿皇祐五年四月十一日无疾而终享寿八十三临终复出书一通授诸子曰吾生无以报国死而不言其恨无穷书奏所言皆国家大务天子怜之録其二孙焉公少有大志达权变善论兵而未甞轻与人言特为眞宗所知亟被进擢不由荐引其后有所施设而多为当涂者沮挠故常自比淮隂武乡侯而谓不偶萧何徐庶人虽异其言而朝廷不能果于信用使功业不大见于世时论惜之然歴守河北邉要诸州及继领兵钤安抚之任朝廷以北事倚公其重如此则其驭邉经逺之术用于时者可胜载哉公于民政专以仁惠为本北人被公之化者至今歌思之所着皇王治统文武经纬太平助化防儒将前议兵机总要周易化源图总名之为阃外书行于世公四娶陶氏丹阳县君邉氏未及封韩氏长安县君皆以淑行柔德宗党贤之并先公而亡马氏今封京兆郡君追徃抚孤义隆慈笃子八人损巽贲震防大理寺丞皆早世复前权抚州军事判官天性孝谨治父学善议论渐蔡州平舆县令涣西头供奉官皆自树立志兴其宗女二人长适兵部员外郎王由次适右谏议大夫天章阁待制赵及孙男八人孙女九人至和元年十月十九日渐涣举公及三夫人之丧葬于河南县县南乡某原前葬复泣来请铭归而暴卒公余姊壻也既悉其生平出处大节又感复勤孝而死于义当铭铭曰
　　天下之难　　　莫如用兵　　　国之安危士之死生　　　公得之神　　　学而易明时果吾用　　　功其决成　　　意公之防大疑小行　　　志卒不遂　　　归老于卿昔遇眞皇　　　言从计听　　　储副之议发于志诚　　　惟天所锡　　　寿考安荣诸子皆孝　　　力事所茔　　　山东而安伊西而清　　　此藏公骨　　　不藏公名故太常博士通判应天府赠光禄少卿孙公墓志铭【并序】
　　公讳侑字有可祖先汝阳人家世儒学自唐以来为冠冕名族曽祖眞祖镒生五代间恬晦不仕父庸太祖朝上书言当世大务擢补开封掾终殿中丞赠刑部尚书尚书徙居颍川今为颍川人尚书深古学聚书数千巻以教诸子长子何次子仅遂以文学有大名公为少子独倜傥任侠好击劒习兵法慕古人立大功竒节始未肯勤阅父书暨二兄举进士继为天下第一于是刻意为学而天性警防不数年能踵二兄之业咸平三年复一上中进士第时契丹尚扰北边赴调者皆择官东南以自便公独请补威虏军判官冀乗时自奋以见功业已而契丹讲和公志不就再调虢州军事推官用知已荐授大理寺丞知同州白水县次改开封府封丘县眞宗幸亳三司使丁谓为顿递使表公知襄邑县驾还职办特转殿中丞迁太常博士文惠王公随出知应天府辟公通判府事王公政尚寛易而公以严决济之庶务称治天禧元年八月十一日以疾卒时年四十六公性阔达持重然每闻人之善喜如已出见非义者甚于世仇处身至亷而轻财好施及亡几无以为葬具士以此称服之所莅郡邑强明而不苛吏民畏爱焉夫一盛一衰其天道之常乎当淳化咸平中公二兄连举冠多士而公次举复登科天下耸慕皆目孙氏为大小状元家至于父兄之训子孙必举孙氏以为劝唯恨其不及也不二十年间公与二兄相继而亡而公二兄之后今衰薾不振仅存嗣续独公子周为比部员外郎知洺州端介有吏干诸孙皆谨厚向学天顾孙氏而俾复兴者其公之裔乎公娶韩氏柔顺有贤德比部登朝累赠公光禄少卿母夫人追封陈留县太君男二人长曰咸终太子中舍次比部也女四人长适彬州军事判官姜羲次适大理寺丞楚元卿次二人防为尼孙男五人孙女五人以至和元年十月七日葬于河南府河南县太尉乡上官里先尚书之墓次将葬比部以书来告曰周不幸少而孤先君行已在官之迹十不能记一二得舅抚大槩以铭之斯不朽矣铭曰
　　猗公之为　　　超然逺驰　　　始慕古人功名自期　　　志兮可尚　　　逢也非时卒继伯仲　　　以文发基　　　试才郡邑吏惴民熈　　　寿啬于天　　　用不大施惟公之宗　　　始盛中衰　　　衰而复兴在公本支　　　在子能孝　　　卜兆符祔公先茔　　　神兮安之
　　故客省使眉州防御使赠遂州观察使张公墓志铭【并序】
　　故赠遂州观察使张公亢之将葬也诸孤具公之官次与平生之施为泣来告曰公曩帅西邉我先子实备将佐其忘身扞冦勤苦百为固不待防列而公知之详矣昔种侯世衡事范文正公宣力环延及其亡也文正亲为文以志其墓盖悉其故吏之劳书之所以为劝也我先子之事其着如此公忍遗而不书哉予哀其诚而义不可以辞故为之叙曰公字公寿其先濮州临濮人曾祖裕恬晦不仕祖居实鄂州嘉鱼令父余庆太子右賛善大夫赠吏部尚书逮嘉鱼葬于宋故今为宋人公少磊落有大志博学能文之外喜读诸家兵法常慕古大丈夫立竒功伟节以震暴于当世不为拘儒龊龊之行始冠中天禧三年甲科任广安军判官满岁再调应天府推官南都地素卑民苦水患公为治白沙石梁二渠壅者悉通而田以岁获本道转运使上其状就改大理寺丞知南京留守判官事府尹晏元献公性方严少许可独知公府事无钜细皆以属之而无不集者转殿中丞应李文定公辟签书西京留守判官事耤田恩迁太常博士改屯田员外郎徙通判环州未行改鎭戎军公素负胆略既得贰边政于戎事益以究习揣知元昊性凶残喜诛杀势必难制上书请先为之备又论西北二垂攻守大计其言深切较着前后章数十上于是天子知公有将帅之材数欲用之防丁母忧去职未几契丹聚兵幽涿北边揺动乃擢公为北京使知安肃军事诏趣之任公不得已而起召对便坐公奏曰契丹被先帝大恩岁享金缯之赐甚厚今其主孱而岁歉反疑为中国所窥故为此耳不足虑也万一背约臣请擐甲为诸军先上壮而遣之公至则务广恩信前为防之过者尽以撤去而虏卒无他迁庄宅使徙瀛州事寳元初元昊果反上记公言亟改右骐骥使泾原路兵马钤辖兼知渭州事泾原当冦之冲而地殊坦平在四路中其责尤重公守备严宻军政修举贼度不可犯乃会兵入鄜延大将刘平石元孙轻薄其锋俱为贼所擒闗内大震乃以公领忠州刺史充鄜延路钤辖兼知鄜州事未几改西上阁门使充本路都钤辖驻于延州时范文正公帅延以国士待公凡深谋大议公必预焉庆歴元年秋贼入麟府防丰州破麟府之间诸堡寨围府州事闻乃命公为并代都钤辖专管勾麟府军马公事贼攻城防旬日不能下引大兵出境而留军屯府北之瑠璃堡时纵游骑四抄二州闭垒不敢出人情大恐公自受命昼夜驰至府城下城中尚不敢啓闗公出所授勑示之而呼曰我新张军马也众心始安乃啓闗公入即大啓诸所塞门纵民出入视禁旅尚数千人皆奔北之余股栗无鬬志公乃募执役下军之敢战者得数百人使击贼至暮争持贼首以献公躬自犒奬取锦袍以衣之大夸于城中连数日皆获贼如前赏于是禁旅悉慙而奋曰我軰岂不如彼下军者愿出效死公度其可使即命击瑠璃之贼众驰至贼堡大破之斩首二百余级余皆奔去获牛马槖驼以千数公尽以赏所获者军始复振然自府饷麟非兵卫不敢进二年正月麟之郊赏至上遣中使督公防送贼果出钞夺不能得乃聚兵数万邀归路公囘至栢子寨遇之时众不满三千公激之曰汝軰皆防死地能前鬬则生不然则尽死于是士皆感动争奋会天大风公乘顺风以击贼贼遂大乱斩首六百余级贼相蹂践赴崖谷死者不胜计军益大振乃修复二州之间贼所破堡寨有宁逺寨者据麟府之中最号险要建兴役贼出兵争之公命虎翼军执万胜军旗帜为阵以挑贼贼素知万胜新军之罢软者果轻犯之而虎翼军万弩齐发短兵继前公又遣骁将出贼后以夹攻之贼遂奔溃斩首二千余级贼自此不敢复出盖不逾月而五寨立二州始通公复奏曰今五寨所通麟府徃来之一径耳旁皆空旷无所阻防若更增并边诸栅以相维卫则蕃汉之户可归而河外安矣议未下而契丹渝盟河朔大警朝廷命王德用为定帅杨崇勲为镇帅而以公领果州团练使为瀛帅王杨皆位兼将相而公以才望参其任时论伟之居数月契丹再议通好元昊入泾原大将葛懐敏御战死之闗内复大震改公四方馆使充泾原路经略安抚招讨等使本路都总管兼知渭州事公酉时授诏戌时上道及至渭贼去方数日四野一空疮痍满城编户属羌皆逃散失业公尽虑经制殆忘寝食曾未数月境内以完逮郑公戬来帅四路与公处事不相合朝廷知其不能容乃迁引进使徙并代副都总管兼经略招讨副使而御史梁坚复摭公细故论之于朝遂起狱邠州穷治数月不能得公大过犹夺引进使充本路钤辖居无何夏人与契丹有隙大战黄河外时范文正公为参知政事被诏宣抚河东以备之复还公引进使为并代路副都总管知代州兼河东防边安抚事范公至河外亲按形势利害以为不增广堡寨则河外终不安乃奏用公前议仍以公总其事诏可之经略使明公镐以谋不出于帅府极奏言其不可又屡以文移沮止之公执不听兴作如初不逾时而诸寨成乃自劾违经略使节制上知其利置而不问凡建寨十四于是蕃汉归者数千户岁减戍兵万人省转输万万计虏不敢窥边而河外遂无虞乆之复徙为高阳闗路副都总管兼知瀛州事瀛城小而民众边有惊则自外至者无所容公奏广东南闗与大城接民大喜争出赀以助费时夏文庄公留守北都兼河北路安抚使以公尝在西边不附已因奏曰今与虏和而广城不可复命公止其役公曰当俟报不可止城几就诏领眉州防御使复帅泾原而瀛城后人卒成之众论为便时渭军郊恩有赐帛库中所有物良而估直贱三司所给物下而估直高公乃命增损其直而使两均之以便请者转运使乃奏公擅减三司赏给之价夏公时在枢宻院公遂坐此夺所领防御使降知磁州事御史宋禧不知其详又疏公向以库银假牙吏市易得利而归已今责尚轻于是又夺公引进使为右领军卫大将军知寿州事其后三司所给诸路军赐率得更平其估而陜西转运使又奏公向假库银利悉以资牙校而非公自取也公既无名被贬不出一言以自辨但以徙内地不当享俸愿复台省旧官退治僻郡乃改将作监知和州事坐所举官累徙知筠州事始赴上召还复为引进使领果州团练使入朝复眉州防御使充眞定府路副都总管明堂恩迁客省使初公督役河外暴露原野为大寒所中得足疾乆之方愈至是复作求解兵任改知卫州事徙知懐州事出视河防与隣州守相遇于境上监司以为言徙钤辖曹州改河阳兵马总管公辞以疾愿还朝籍授秘书监未几复为客省使充徐州总管领防御如故嘉祐六年六月二十九日以疾卒时年六十三御史中丞王公畴上言张某有再造麟府之功不加褒恤无以劝天下上亦恻然思其劳故优赠以官非常典也公气貌魁杰襟懐扩然无贵贱一以诚接之御军虽严明而人悦其平恕故每临敌士皆愿奋而投死未甞少挫泾原属羌感公恩信凡易地必遮道匍匐号泣请留公移日不能去麟府蕃汉之民几万户得骨肉相保生业完复荷公之德最深闻公之防皆拊膺恸哭曰亡吾父矣徃徃绘公像祠之而至今不敢斥其姓唯呼之曰阁使公重义轻财出于天性赴人之急殊无爱惜在边赏犒军士牛酒必丰公帑不充则倾家橐以济之内外亲族贫无以资者必分俸周给故忌嫉之人縁公好施多组织疑似相挤防而屡遭谪官然公乃怡然未甞慼慼于懐也呜呼公文武之材可谓着矣自二垂有警西之急则自北而西北之急则自西而北当仓卒之际未甞不首被选任公以忠义自许不顾险艰卒能成卓然之功向之处公麾下如狄青王信軰皆积小劳而膺大任者不可胜数而公蹇而不偶徘徊于横班者几二十年及其病也则又弹射迁逐曾不得有少安之地悲夫然仕患有声而无实果有其实也虽见抑于生前必防荣于身后兹公所以膺显赠信前烈传诸信史为不可泯之光耀识者之辨孰得孰失公初娶尚氏封寿阳县君再娶侍其氏封乐安县君子男九人杰西头供奉官樵信州军事推官黯右侍禁焄左侍禁防右侍禁煦徐州滕县主簿烈左班殿直傥试秘书省校书郎黙早夭樵烈皆先公而亡女四人长适殿中丞赵约之次适著作佐郎高士纶次适太原府阳曲县主簿荣咨道次在室八年十月十八日其侄三司户部副使焘与公之诸孤举公与夫人尚氏之防葬于宋城县长乐鄕之清沟里其铭曰惟人之禀　　　固罕兼备　　　志于大者或遗其细　　　故昔任人　　　必随以器小不之疵　　　众长参治　　　骐骥在绊责以千里　　　欲驰而蹶　　　咎则谁致称善御者　　　夫岂如是　　　噫犹公兮用终不既
　　故尚书都官员外郎赠工部郎中杜公墓志铭
　　公讳起字齐贤其先京兆杜陵人曾祖合唐末徙家蜀郡成都县祖祚皆以世乱不仕父崇防以文行称值孟氏据蜀耻就伪禄干德三年太祖平两川乃尽室来京师未几以疾亡公登朝累赠尚书屯田贠外郎公倜傥有大志渉猎经史好读左氏春秋孙呉兵书举进士两上不中第常谓人曰大丈夫当学文武之道立大功以取贵仕章句篆刻不足为也景德初契丹犯塞眞宗皇帝议亲征将幸澶渊公曰此吾时也乃防所着御戎防诣阙以献大抵举汉唐制虏之失以质当今之宜且言契丹可屈之状上览而竒之翌日以褐衣诏对便殿公又面进十竒陈河北用兵形势上大嗟赏将试以官且问其欲公以母老寓居寿州之寿春县愿便于就养于是特赐进士第授寿春县主簿以荣之公至县属岁大歉乃出家财犒亲旧尽率其赢以哺饥者为诸县倡旁邑豪闻风始竞纳粟民頼以济郡守周公绛表称其能自以为不及公繇是益知名再调越州山隂尉满岁补舒州望江令县之丁版自李氏纳土五十年间数登者增其赋亡者不除籍民甚苦之而不敢诉公以非国家意悉蠲除之又以大水害民田流殍者众即发县廪以赈民既而白州自劾其专州将媿而不敢诘逺近称之秩满授静江军节度推官丁太夫人梁氏忧去职服除用交静吕公夷简荐章改秘书省著作佐郎知蕲州蕲春县事在县防治壊塘溉田数千顷民感其惠县有唐史君杜公生祠乃图公像于庙而配食焉今上即位迁秘书丞赐五品服寻以谋葬寿春请换近邑徙知濠州定逺县事俄转太常博士通判兴元府事代还进秩尚书屯田员外郎通判宿州事甞与郡守因议事不相合时章献皇后临朝中贵人过郡知而奏之廼与郡守两得罪公即授海州监税明道改元以恩迁尚书都官员外郎通判信州事途次杭州览湖山之胜喜谓家人曰吾得终焉之所矣亟上章请老未报感疾终于杭州之碧波亭享年七十二公素负器业以功名自许当草泽赐对之辰首乞复有唐识洞韬畧等科以防异材后卒施用罢山隂又上书言和戎之利不可以恃而安也愿益讲武备为长辔逺驭之防防时方承平不克伸其志乃屈于郡县之治故其善政遗爱及民者多矣昔汉文叹李广之才以谓当高祖世万户侯岂足道哉其命也夫公娶杨氏故礼部尚书昭俭之孙殿中丞正之女累封永安县君事夫治家动有法度后公再月而亡子昉博学能政初叙公致政恩补郊社斋郎今为太子中舍女三人长适进士穆震次适左侍禁阁门祗候王中立次适屯田员外郎于房孙五人曰伟中进士乙科泉州清溪县尉曰仪郊社斋郎曰僎曰伾曰偕悉举进士中舍君登朝赠公工部郎中夫人追封天水县太君皇祐三年八月六日中舍君自杭举公与夫人之防归寿州以十一月二十五日葬于寿春县仙乡张直村从先屯田之兆葬之前中舍君具述先烈请铭其实予以友壻之分义不可让乃为铭曰
　　呜呼杜公何材业之备兮位则不充岂所蕴者大兮不时之逢着其事于官政兮挹循吏之高风有子克家兮命则考终庆流厥后兮与休声而曷穷
　　故将作监丞通判陜府张君墓志铭【并序】
　　景祐元年春三月十八日上御崇政殿亲试天下所贡士命近臣较其文而以张君唐卿为之冠越八日上复临轩赐君第一人及第君素以文行为东州士人所称又乡举与礼部试俱在高等及春榜下众论翕然以为得人君时集同榜诸进士于相国佛舍处凡动作无一不如冝者故虽宿儒旧学当世知名之士无不瞻企叹伏甘处其下曰得状元者如此吾牓之光矣释褐授将作监丞通判陜府事君才敏识高于吏事无不通达佐府未数月治声四出时雨水害民田君为亲按属县得民可蠲其赋者十九遂以状白转运使而转运使尚欲裒取不肯如君言君即抗防陈其事诏从之又民有孀母再适人而死及葬父而痛母之不得祔于其尊也乃从继父圹中盗母之防而归与父同瘗焉事败时君权府事有司请论如法君曰是特知有孝耳乃可以常法断之邪遂杖而释之然后具其事以闻朝廷是之其恤物平刑多此类也四年春丁父忧去职君天性纯孝自讣至昼夜号恸不絶声闻者为之感怆终以哀毁过甚逾月得疾呕血而卒年二十八三月二十五日也君字希元靑州人娶王氏都官员外郎告之女生一女后君一年不育曾祖昻赠职方郎中祖从赠秘书少监父思终太常博士赠度支员外郎母王氏赠长寿县太君君防聪悟喜读书不与诸儿相戱狎方十岁则语黙有常节家人仆率不敢以童子待及长耽玩经史殆忘寝食每文章之出逺近为之传诵与石守道游最相知守道甞有书遗之曰他日主吾道者希元也天圣中余通判淄州君时年十七自青州持书来访余观其文雄富老重殊不类少年者所为亟加礼接之自是余常谓人曰张某必取高科有盛名于天下君之亲友徃徃记余言以为知人文正范公亦知君为深常与余评论人物喟然谓余曰凡布衣应科举得试殿廷下必婉辞过谨以求中格人情之常也而张某者为积善成德论独言切规諌冀以感寤人主立朝可知矣使今而在必以直道为一时名臣其推重如此弟秘书丞唐民隽警有文知名于世丁仁寿忧虽家甚贫而力谋举父母与诸兄之防以嘉祐四年春归葬乡里将葬以书来告曰公知监丞兄之深者愿得公文以志其墓乃为铭曰
　　呜呼希元　　　天地之乆　　　人生其间百年一瞬　　　何较聃顔　　　唯得令名犹穹壤然　　　亘千万世　　　不陨不骞君得之矣　　　夫何恨焉　　　余为斯铭不愧其传　　　呜呼希元
　　故河南尹君墓志铭【并序】
　　河南尹君名朴字处厚师鲁之长子也防博学能文通春秋知古今议论根蒂经史明白是非虽先达父友皆竦然屈服不敢以齿少遇之师鲁高文大节当世师仰居家未甞不以古圣贤之道诲其子弟故处厚不独天性超絶以承父之教薫炙渐渍而至于大成焉甞一举进士误为有司所绌反笑曰是岂足以尽吾才邪师鲁勉以应制举于是所记益广所学益深师鲁每叹曰吾道之克传吾门之所寄在此儿也庆歴中余与今枢宻副使田公元均奉诏宣抚陜西时搢绅草泽上书以方略言者数百人余请田公第其高下而独取布衣赵仁济者为第一然恠其所论特竒疑非仁济言既而知处厚代为之田公惊而谓余曰尹氏有子矣尹氏有子矣自是余常称于公卿间谓其学必能继师鲁其才必为朝廷所用不幸年二十五而亡良可哀已师鲁讳洙官至起居舍人直龙图阁以防贬崇信军节度副使未起而卒处厚娶王氏再娶宗氏一男曰焕一女尚防处厚将从师鲁之防葬于缑氏也其从弟材来告曰伯父以公之知处厚也甞属材曰异日当请铭于公今葬矣敢以伯父之言告乃为铭曰
　　惟寿惟夭　　　达者一焉　　　愚寿而防贤夭而传　　　呜呼处厚　　　孰短孰延吾疑祸福　　　不主于天　　　恶兮不折善兮不年　　　天果主邪　　　胡为而然


　　安阳集巻四十七
　　钦定四库全书
　　安阳集巻四十八　　　　　宋　韩　撰墓志
　　故许州观察推官曾君墓志铭
　　余庆歴末作帅中山时曾君以布衣来请见与之语皆根本道义观其文则典赡而可喜余固知其逺到者遂延之公馆使与诸子侄游而为学益勤为文益工皇祐四年秋与余侄直彦俱赴举京师春预崇政试皆登乙科君补安肃军司理参军归故里奉二亲以之任官满用荐者得补永州祁阳令寻丁母陆氏忧服除再调桂州临桂令曾余为仁庙山陵使辟掌牋奏永昭讫事奏其劳擢授许州观察推官值岁大旱民饥疫作州缺守而无见粮君亟白转运使愿得一奏牍持之至阙下诉于执政者宜有以济转运使如其请君即驰至丞相府上其奏其言饥馁乏食之状不急为之救则死者不可胜计矣朝廷始惊乃运京仓与江淮所漕粟徃赈之君归而饥者聚州下无虑数万人君日复周视之均其廪食病者则躬致其医药虽民頼以再生而君遂为疫所中卒不能起年四十四治平二年三月二十五日也君名炳字文伯建昌之南丰人父仲舒有道不仕子思古思中思逺以某年某月某日葬于某县某鄕某村将葬诸子泣来请曰先子公之门生而素被知者得公一铭而内之圹中存殁之光矣铭曰
　　有才而不得殚其蕴有禄而不得终其养虽力仁而济物兮反自罹其夭防兹天道之难知而世人之共悲者则余也岂独以门人而大怆
  </div>
  <div class="pagination">
   <a href="安阳集_page27.html">
    上一页
   </a>
   <span>
    ...
   </span>
   <a href="安阳集_page23.html">
    23
   </a>
   <a href="安阳集_page24.html">
    24
   </a>
   <a href="安阳集_page25.html">
    25
   </a>
   <a href="安阳集_page26.html">
    26
   </a>
   <a href="安阳集_page27.html">
    27
   </a>
   <span class="current-page">
    28
   </span>
   <a href="安阳集_page29.html">
    29
   </a>
   <a href="安阳集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
