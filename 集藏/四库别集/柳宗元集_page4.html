<!DOCTYPE html>
<html>
<head>
    <meta charset="UTF-8">
    <title>柳宗元集 - 第 4 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 4 页/共 27 页</h1>
    <div class="content">　　君昔与余，讲德讨儒。时中之奥，（《礼记》：君子而时中。）希圣为徒。志存致君，笑咏唐、虞。揭兹日月，（《庄子》：昭昭乎若揭日月而行。）以耀群愚。疑生所怪，怒起特殊。齿舌嗷嗷，（牛刀切。《说文》：众口愁也。）雷动风驱。良辰不偶，卒与祸俱。直道莫试，嘉言罔敷。佐王之器，穷以郡符。秩在三品，宜谥王都。诸生群吏，尚拥良图。故友咨怀，累行陈谟。是旌是告，永永不渝。呜呼哀哉！   
　　○唐故尚书户部郎中魏府君墓志（并序一无唐故二字。魏府君弘简，史无传。公谓居又同，故哀而铭之。按公世系，其先河东人，父镇后徙于吴，则府君亦吴人矣。时贞元二十年甲申，公年三十二，为监察御史里行。）   
　　魏氏世墓于某县某原。唐兴，有闻士讳之者，（，他历切，又音狄。）与子及孙，咸举进士，嗣为儒，家绵州。涪城尉讳全缶，魏州临黄主簿讳钦慈，太常主簿讳绲，（音衮。）尚书膳部员外郎兼江陵少尹讳万成，凡五代，名高而不浮于行，才具而不得其禄。江陵府君益之以闳达之量，经纬之谋，故豪士贤大夫痛慕加厚。生郎中府君，讳弘简，字曰裕之，以文行知名。既冠，而德礼闻于乡党。既仕，而法制立于官政。温柔发乎外，见而人莫不亲；直方存乎内，久而人莫不敬。由进士策贤良，连居科首。（建中元年，弘简中进士第。贞元元年，又中贤良。）授太子校书，历桂管、江西、福建、宣歙四府为判官副使，累授协律郎、大理评事，三为御史，（诸本多无三为两字。）赐绯鱼袋。在州六年，而人乐之。廉使崔衍曰：“吾敢专天下之士，独惠兹人乎？”（贞元十二年八月，衍自虢州刺史为宣歙池观察使，辟弘简为副。）遂献于天子，拜度支员外郎，转户部郎中。邦赋克举，人望逾重。年四十七，贞元二十年九月三十日不疾而殁。震悼之声，遐迩一辞。（一作一同，一作同辞。）且曰：“斯人也，而不得为善之利，中人其怠乎！”   
　　君尝三娶，而卒无主妇，庭无倚庐，（《扬雄传》：结以倚庐。孟康曰：在倚庐行三年丧。师古曰：倚墙至地为之。《江都易王传》服舍注：倚庐，垩室之次。若《礼记·问丧》云居于倚庐，此字祖也。）堂无抱孤。有令兄弟以主其丧，有孝女以守其祀。故哭于客位，吊于殡东者，咸加哀焉。凡为部从事，府丧而当其位者三，州缺而居其守者二，（二，或作一。）皆得其理。君之先，再世贫不得葬。故以禄仕游于诸侯，薄衣食，损车马，凡十有余事，卒获于厥心。其族属之无主后者，皆位于墓；娣侄之无归从者，咸会于家。由是处约以终其世。既敛，家宰庀其政。（家宰，即家老也，庀，治也，具也。庀，匹婢切。）视廪唯釜钟，（《左传·昭三年》：齐旧四量，豆、区、釜、钟。四升为豆，各自其四以登于釜。釜十则钟。是四升为豆，四豆为区，四区为釜。釜，六斗四升也。十釜为钟，钟六斛四斗也。视廪唯釜钟，言其家无馀积。）视藏唯束帛，无余积焉。十有一月，遣车归于洛师。（《周礼·巾车》云：大丧饰遣车。遣车，送死者之车。《说文》：遣，祖奠也。《书》：朝至于洛师。洛师，洛阳。遣，诘战切。）某日，于墓。监察御史柳宗元闻其道而玩其文也久，居又同。（音翰，里门也。）故哀而铭之。其辞曰：   
　　郎中之道，惟直是保，淳泊坦厚，温恭孝友。郎中之文，惟孝是宣，溥畅周流，炳蔚纷纶。为周贤能，（《周礼》：乡大夫之职，三年则大比，考其德行道艺，而兴贤者、能者。）为汉贤良。（《汉·文帝纪》二年，举贤良方正能直言极谏者。贤良科始此。）始任雠校，篇籍有光。仍授使檄，︳谟用扬。（《诗》：︳谟定命。︳，大也。）二居郎位，征赋以理。休声载起，显命伊始。生而不寿，孰知其止？殁而不嗣，孰济其美？有翩其旗，爰举裳帷。行道迟迟，望墓而归。象物是宜，（象物，明器。）卜筮孔时。里人作铭，不愧于辞。   
　　○唐故朝散大夫永州刺史崔公墓志（公集又有《祭崔史君敏文》，即永州公也。文谓某等咸以罪戾，谪兹南方。志云：以某年月日归葬某县。则此志作于永州。）   
　　维元和五年九月十五日壬子，永州刺史崔公薨于位，享年六十八。己未，殡于路寝。（庄三十二年《公羊传》云：薨于路寝。路寝者何？正寝也。注：天子诸侯皆有三寝，一高寝，二路寝，三小寝。）景寅，迁神于舟。以某年某月日，归葬于某县某原，于皇考吏部侍郎赠户部尚书府君之墓。尚书讳漪，（于宜切。）玄宗南巡，内禅圣嗣，（禅，音擅。）府君以谋画定命，起一旅以复天下，（《左氏》：有众一旅，旅五百人。）厥功载焉。（天宝十五载六月，玄宗狩蜀，留太子讨贼。太子次平凉，朔方节度判官崔漪迎太子，治兵于朔方。七月甲子，太子即皇帝位，是为肃宗。俗本作崔猗，字误。）尚书之先，曰贵乡丞赠太常少卿府君，讳子美。太常之先，曰扬州江都丞府君，讳道祯。（陟盈切。）行高位卑，华冠士族。   
　　公讳某，（讳敏。）字某。承世德之清源，浚之以蠲洁，（蠲，圭渊切，洁也。）以端其志；采群言之枝叶，植之以茂实，以修其能。始由右千牛备身佐环卫，（武德五年，改隋左右备身府曰左右府。显庆五年，改左右府曰左右千牛府。《唐·百官志》：左右千牛卫，上将军各一人，掌侍卫及供御兵仗，以千牛备身左右执弓箭宿卫。又云：千牛备身左右各十二人，掌执御刀。）更、三原、蓝田尉，（，隶凤翔。蓝田、三原，隶京兆。皆县名。，音。，音窒。）仍有大故，三徙同位。（言三徙皆为尉也。）继授许州临颍、汝州龙兴令，推以直道，二邑齐风。哥舒曜尹河南，（曜，字子明，兴元元年自东都畿汝节度使迁河南尹。）鲸寇猾骜，黎人播越。表公尉河南，糗粮刍茭，（一作为河南尉。《书》：峙乃糗粮，峙乃刍茭。糗，熬米麦也。茭，乾刍。糗，去久切，又丘救切。）戎备毕给，版图田洫，（《周礼》：听闾里以版图。版，户籍。图，地图。应劭云：沟，广四尺，深四尺。洫，广深倍于沟。洫，许域切。）民事时。迁扬州录事参军，实吴楚之大都会也。（都会者，谓一都之会。）政令烦拿，（汝加切。）贡举丛沓。一日不■Ａ１８，（《左氏传·昭公二十三年》：叔孙所馆者，虽一日，必葺其墙屋。观文意，■Ａ１８当是葺字，传写作■Ａ１８耳。诸《韵》无此字，唯吴本《楚辞》中有如此书者，今从。■Ａ１８，七入切。）镌谯四至，（镌字，本《汉书·薛宣传》故使掾平镌令。如淳曰：激切使自知过也。师古曰：琢凿也。谯字，本《汉书·高帝纪》哙因谯让羽。注：以辞相责也。镌，遵全切。谯，才笑切，亦作诮。）公为之优游有裕。长史司徒杜公与之揖让，异于宾僚。（贞元元年十二月，以杜佑为扬州长史、淮南节度使。佑奏敏为州参军。异字，一本作夷。）入为太子司议郎，拜归州刺史。岩险湍悍，人类鸟兽，古号难理。公克有声，迁永州刺史朝散大夫。惟是南楚，风浮俗鬼，（其俗尚鬼也。）户为胥徒，家有禳礻更。（禳礻更，皆除疫之祭。礻更，谓礻更御未至之害。一作礻会。礻更字诸《韵》并无，疑是梗字。《周礼》：女祝掌以时招梗礻会禳之事。）大者虐鳏孤以盗邦赋，<区攴>愚蒙以神讹言。悖于政经，莫有禁御。公于是修整部吏，黜侵凌牟渔者数百人，（牟，取也。）以付信于下，而征贡用集；擒戮妖师，毁蒿淫昏者千余室，（《礼记》：蒿凄怆。蒿，香臭之气。淫昏，《左氏》所谓淫昏之鬼也。，音薰。）以举正群枉，而田闾克和。宽以容物，直以率下。邦人方安其理，绅犹郁其望。体魄遽降，（《礼记》：体魄则降，志气在上。）哀何有穷？呜呼！   
　　公前夫人徐州参军荥阳郑钜女，有子曰义和，早夭。后夫人万年尉范阳卢彤女，嘉淑之德，继闻宗族。有子曰贻哲、贻俭，克承于家。洎公之兄子曰励、曰礼，诚愿志于墓，无忘公之德。铭曰：   
　　孰为德门？清河浚源，（崔氏，清河郡人。）其流氵氵。（氵氵，《说文》：转流也。一本作远哉氵氵。）世有显懿，扬其清芬。焕炳增华，昭于后昆。惟鲂与鲤，（《诗》：岂其食鱼，必河之鲂；岂其食鱼，必河之鲤。崔氏，清河人，故以鲂鲤喻之，言世有显德也。鲂，音防。）旧史是尊。孰为茂功？尚书清风，（漪为户部尚书。）蔼有其融。勃焉而兴，（《左传》：禹、汤罪己，其兴也勃焉。）披草从龙。（《易》：云从龙。此言漪从肃宗起灵武也。）布令诸夏，敷和六戎。赫矣太阳，克升于中。孰为惠政？公嗣馀庆，形于谣咏。小程其功，大遂其性。黠吏是省，（黠，下八切。）妖风以正。于邑于邦。（一作施于邑邦。）克扬休命。孰为遗爱？公去昭代，邦人斯。（《诗》：使我心。，病也。，莫佩切。）始焉是赖，今也何戴？孰葬我公？于洛之会。何以铭之？徽音不昧。（徽，美也。）   
　　○故永州刺史流配州崔君权厝志（崔君名简，字子敬。一无流配州四字。时元和七年壬辰，公年三十九，在永州。）   
　　博陵崔君，（崔氏出自齐丁公吕，食邑于崔，因以为氏。后分清河、博陵二望。）由进士入山南西道节度府，（贞元五年，简中进士第。）始掌书记。（山南西道节度使辟为掌书记。）至府留后，凡五徙职。六增官，至刑部员外郎。出刺连、永两州。未至永，而连之人君。（，音诉。）御史按章具狱，坐流州。幼弟讼诸朝，天子黜连帅，（连帅，湖南观察使也。）罢御史，小吏咸死，投之荒外，而君不克复。元和七年正月二十六日卒。孤处道洎守讷，奉君之丧，逾海水，不幸遇暴风，二孤溺死。七月某日，柩至于永州。（时公为永州司马。）八月甲子，藁葬于社之北四百步。（，以醉切，又平上二音。社字下，一本无字，北字下有字。）   
　　崔氏世嗣文章，君又益工。博知古今事，给数敏辩，善谋画，南败蜀虏，（严砺屡破刘辟之师。）西遏戎师，其虑皆君之自出。后饵五石，（五石，丹砂之属。）病疡且乱。（疡，音阳，又音易，创痈也。）故不承于初。今尚有五丈夫子。夫人河东柳氏，（简娶公之姊。）德硕行淑，先崔君十年卒。（公有《柳氏志》。）其葬，在长安东南少陵北。君以窜没，家又有海祸，力不克。三年，将复故葬也。徒志其一二大者云。   
　　鲵为祖，晔为父。世文儒，积弥厚。（简五世祖太师。子挹，国子祭酒。挹子，为平章事。子鲵。鲵子晔，司直。晔子简。晔一作毕。）简其名，子敬字。（它本皆作字敬守。）年五十，增以二。华湘ㄛ，（音筮，水涯也。）非其地。后三年，辞当备。   
　　○唐故万年令裴府君墓碣（一无唐故二字。裴府君葬在元和十三年，碣盖是时作，公年四十六，刺柳。）   
　　公讳堇，字封叔，河东闻喜人。（闻喜，绛州县。）太尉公讳行俭，（行俭，字守约。）实高祖。侍中公讳光庭，（光庭，字连城，玄宗侍中。）实曾祖。刑部员外郎府君讳稹，（稹以荫仕，累迁起居郎、祠部员外郎。稹字，一本作植，非。）实祖。大理卿府君讳儆，实父。公由进士上第，（贞元三年，堇中进士。）校书崇文馆。（崇文有校书郎二人，掌校理书籍。）饬馆事，（饬，一作饰。）修整左春坊，由是立署局。（贞元八年，隶左春坊。）后参京兆军事，按覆校巡，大尹恒得以取直。为太常主簿，（唐太常寺主簿二人，从七品上。）搜逖疑互，（逖，他历切。）探抉Т隐，（抉，音决。Т，音钝。）宿工老师，不得伏匿，皆来会堂下。耆股肱，（《左氏》、《国语》：耆其股肱，以从司马。耆，致也。）役喉喙，以集乐事。作坐立二部伎图。卿奇其绩，奏超以为丞。（太常寺卿一人，丞二人。）司空杜公联奉崇陵、丰陵礼仪，再以为佐。（贞元二十一年正月，德宗崩。七月，以太常卿杜黄裳平章事，为礼仪使。十月，葬崇陵。元和九年正月，顺宗崩。仍以杜黄裳为使。七月，葬丰陵，黄裳再辟堇为判官。）离纷ζ，（ζ，杂貌。）导滞塞，关百执事，条直显遂，司空拱手以成。自开元制礼，讳去《国恤》章，（高宗显庆三年正月，长孙无忌等上所修新礼，诏中外行之。时许敬宗、李义府用事，所损益多希旨，学者非之。太常博士萧楚材等以为预备凶事，非臣子所宜言，遂焚《国恤》一篇，由是凶礼遂阙。至开元二十年九月，新礼成，遂因之不改。）累圣陵寝，皆因事揽缀。揽，音览。缀，株卫切。）取一切乃已，有司卒无所征。公乃撰《二陵集礼》，（公集有《裴君崇丰二陵集礼后序》。）藏之南阁。转殿中侍御史，仍拜尚书比部员外郎，会校成要，（比部员外郎掌勾会内外赋敛经费之事。会，大计也。《周礼》：听出入比其要会。注云：要会，计最之簿书。月计曰要，岁计曰会。）期岁毕具。刺金州，决高弛巢。（弛，弓解也。隙，坑塞也。弛，赏是切。巢，迄逆切。巢，当作隙，丘戟切。公集隙字皆作巢，检《韵》并无巢，惟有巢阝，音巢，县名也。）去人水祸，渚茭原茅，辟成稻粱。陟万年令，丛剧辨肃，谈宴终日，人视之若居冗官然。会金州猾吏来，扬言恐喝，以烦亵事，（亵，音屑。）曰：“不得三十万，吾能为祸。”公大怒，召骂之，恣所为。吏巧以闻，御史按章具狱，再谪道州、循州为左掾。会赦，量移吉州长史。元和十二年秋七月日，病┲泄卒。（┲，诗廉切。泄，音薛。）   
　　始公以唯诺闻长安中，奔人危急，轻出财力，如索水火。性开荡，进交大官，不视齿类；挟同列，收下辈，（下辈，《汉书·灌夫传》：荐宠下辈。字本此。）细大毕欢。喜博弈，知声音，饮酒甚少，而工于纠谪。谣舞击Ф，（Ф，亦歌也。《诗》：或歌或Ф。）纤屑促密，皆曲中节度，而终身不以酒气加人。昼接人事，夜读书考礼，收捃策牍，（《左传序》：大事书之于策，小事简牍而已。疏云：策，简也。牍，方版也。单执一札，谓之为简，连编诸简，乃名为策。简之所容，一行字耳。牍可方版，版广于简，可以并容数行。又云：《六经》之策，长二尺四寸。此策牍之别也。）未尝释手，以是重诸公间。初娶范阳卢氏，无子。后夫人柳氏，（柳氏，即公之姊。）德为九族冠。生三男子，丧其二焉。贞元十六年某月日卒，于长安御宿之北原，（御宿，长安地名。《汉书》亦作御羞。）冢子铣（苏典切。或添洎永二字。）奉柩以明年月日克葬于墓。铣以文书来柳州，告其叔舅宗元，愿碣于墓左。则涕为之铭，其辞曰：   
　　有郁其馨，惟裴之卿。（堇父为大理卿。）世服大僚，（《书》：有服在大僚。谓世为大僚也。）仍耀烈名。封叔申之，（申，重也。）实惟其英。雠书宫闱，（谓校书崇文馆。）佐职于京。（谓为京兆府参军。）太常命吏，以能增秩。相仪考礼，大弁斯毕。（《书》：率循大卞。大卞，大法也。弁，与卞同。）鸠工展伎，（谓作坐立二部伎图。）爰备声律。或图或书，藏之府室。史于柱下，（《史记·老子传》：周守藏室之史也。《索隐》曰：藏室史，乃周藏书室之史。又《张苍传》：老子为柱下史，即藏室之柱下，因以为官名。堇为殿中侍御史，故云史于柱下也。）郎于会司。（《周礼》：司会之职，以参互考日成，以月要考月成，以岁会考岁成，以周知四国之治。补注：堇为比部员外郎，故云郎于会司。会，古外切。）徼循以周，大比是宜。作牧于金，金人允怀。沟防汉浒，（汉浒，汉水之浒。浒，水际也。金州临汉，故云汉浒。）垫沃卒移。（《书》：下民昏垫。垫，都念切。）增我岁食，易其芋魁。（《前汉》：饭我豆食羹芋魁。）游手民，（《周礼》：民，无职事者。，音闲。）相顾聚来。征为万年，治剧于都。百务叙成，谈宴以娱。谁恤谁恃？不忍悍吏。胡巧其辞？按章以遂。由道斥循，施施三年。（《孟子》注：施施，犹扁扁，喜悦之貌。施，余支切。）更赦进资，庐陵是迁。人曰世德，宜庆于延。又曰良能，宜力之宣。朝有大赉，（《语》曰：周有大赉，善人是富。赉，赐也。）期赐其还。（一作环。）鬼神不享，命殒在前。（元和十二年十月平吴元济，十三年正月大赦，而堇以十二年七月卒，故云殒命在前也。）长原有墓，高曾祖父，淑灵是。（淑灵，谓柳氏也。）封叔爰归，左右惟具。孤铣磨石，祈辞海陬。（将侯切，隅也。公时为永州刺史，为作此碣。）遂升其趺，于道之周。   　    　        　    　 
●卷十·志 
○唐故中散大夫检校国子祭酒兼安南都护御史中丞充安南本管经略招讨、处置等使上柱国武城县开国男食邑三百户张公墓志铭（并序张公名舟，事详见本篇。按《旧史》，公以元和元年为安南都护。五年七月，马总继之，则死及葬当在元和四、五年。此志铭在永州作。） 
　　汉光中兴，马援雄绝域之志。（汉光武建武十六年，交趾女子征侧反，自立为王。十七年，以马援为伏波将军往讨之。）晋武一统，陶璜布殊俗之恩。（《晋书》：陶璜字世英，孙皓时都督交州诸军事，晋武因而任之。在南方三十年，威恩著于殊俗。安南，即古交州也，故举援、璜之事。）理随德成，功与时并。今皇帝载新景命，（今皇帝，宪宗也。《诗》：景命有仆。景命，明命也。）丕冒海隅。（《书》：丕冒，海隅出日。）时惟公祗复厥绩，交趾之理，（唐安南中都护府本交趾郡，武德五年，改曰交州，治交趾。）续于前人。   
　　公讳某，字某，某郡人也。曾祖彦师，朝散大夫、尚书驾部郎中。祖瑾，怀州武德县令。考清，朝议郎、试大理寺丞，赠右赞善大夫。咸有懿美，积为馀庆。公以忠肃循其中，以文术昭于外，推经旨以饰吏事，本法理以平人心。始命靳州靳春主簿，句会敏给，（句会，会计也。会，古外切。）厥声显扬。仍以左领军卫兵曹为安南经略巡官，申固卫，有闻彰彻。（《左氏·昭三十一年传》：有名章彻。）转金吾卫判官。三历御史，绩用弘大，扬于天庭。加检校尚书礼部员外郎，换山南东道节度判官。复转郎中，为安南副都护，赐紫金鱼袋，充经略副使。迁检校太子右庶子兼安南都护、御史中丞，充本管经略、招讨处置等使。（《史》：元和元年四月，舟自安南经略副使充本管都护。）   
　　公自为吏，（即上所言为安南巡官副使云云。）习于海邦，凡其比较勤劳，利泽长久。去之则夷獠称乱，（去，谓为山南东道节度判官。獠，西南夷名。獠，鲁皓切，又竹巧切。）复至而寇攘顺化。及受命专征，得陈嘉谟，誓拔祸本，纳于夷轨。乃命一其贡奉，平其敛施。牧人尽区处之方，制国备刑体之法。道阻而通百货，地偏而具五人。储亻待委积，（亻待，待也。《周礼》：门关之委积，以待施惠。委积，牢米薪萏之总名。储，音除。亻待，直里切。《羽猎赋》音雉。委，于伪切。积，子智切。）师旅无庚癸之呼；（《左氏·哀十三年传》：吴申叔仪乞粮于公孙有山氏。对曰：“若登首山以呼曰庚登乎，则诺。”注云，庚西方，主谷。癸，北方，主水。）缮完板。（，筑完之板也。）控带兼戊己之位。（《西域志》：汉元帝初元元年，置戊己二校尉。注：戊己中央，镇覆四方。今所置校尉，处三十六国之中也。又戊己校尉，镇安西域，无常治处，亦犹戊己四季寄王。）文单环王，（单，虏姓。可单氏后改为单氏。文单，即陆真腊，一曰婆镂。环王，本林邑，一曰占不劳，一曰占婆。单，都寒切。）怙力背义。公于是陆联长毂，（《左氏·昭五年传》：长毂九百。注：戎车。）海合艨艟。（艨艟，战船，所以突敌。音蒙冲。）再举而克殄其徒，（元和四年八月，环王寇安南，舟败其众三千人，获战象并王子五十九人。）廓地数圻，（圻，千里地。《左氏传》：今大国多数圻矣。圻，音祈。数字，一本作故。）以归于我理。乌蛮首帅，负险蔑德。公于是外申皇威，旁达明信，一动而悉朝其长，取州二十，以被于华风。易皮弁以冠带，化奸宄为诚敬，皆用周礼，率由汉仪。公患浮海之役，可济可覆，而无所恃，乃刳连乌，（连乌，疑是山名。刳，音枯。）以辟坦途。鬼工来并，人力罕用，沃日之大，（沃日之大，海也。）束成通沟；摩霄之阻，{折石}为高岸，（{折石}，音剔，又丑列切，毁也。《周官》有{折石}蔟氏。）而终古蒙利。公患疆埸之制，一彼一此，而不可常，（《左传》：疆埸之事，一彼一此，何常之有？）乃复铜柱，（《广州记》：马援到交趾，立铜柱为汉之极界。舟复之。马总充安南都护，夷獠便之，乃于汉所立铜柱处，以铜一千五百斤特铸二柱，刻书唐德，以继伏波之迹。以此志观之，则张公亦尝有是作，特史不书耳。）为正制。鼓铸既施，精坚是立。固圉之下，（圉，边陲。《左氏传》：亦聊以固吾圉也。）明若白黑，易野之守，（《周礼》：险野以人为主，易野以车为主。此言虽易而险也。易，以豉切。）险逾丘陵，而万世无虞。奇琛良货，（《尔雅》：琛，宝也。琛，丑林切。）溢于玉府；（《周礼》：玉府掌王之金玉玩好兵器，凡良货贿之藏。今本皆作玉府。）殊俗异类，盈于藁街。（《汉书·陈汤传》：郅支县头藁街。藁街，街名，蛮夷邸在此。邸，若唐鸿胪客馆。《三辅黄图》云：藁街在长安城门内。）优诏累旌其忠良，太史嗣书其功烈。就加国子祭酒，封武城男，食邑三百户。凡再策勋，（桓二年《左传》：反行饮至，舍爵策勋。言书勋于策，纪有功也。）至上柱国，三增秩至中散大夫。某年月薨于位，年若干。天子震悼，伤辞有加。（伤辞，谓赠策也。）明年，其降某官与宗人号奉裳帷，率其家老，咨于叔父延唐令某。卜宅于潭州某原。（孔子曰：卜其宅兆。宅，墓也。）葬用某月某日，人谋皆从，龟兆袭吉。（《书》：龟筮协从，卜不习吉。注云：习，因也。今作袭，亦因也。）乃刻兹石，著公之阀，以志于丘，（音钏，又充芮切，空圹也。《周礼》：大丧甫。）以告于幽明。铭曰：   
　　周限荆、衡，（荆、衡之地，在周非其所有，至秦始并为三十六郡。）秦开百粤。（秦始皇并天下，分为三十六郡。平百粤，又置闽中、南海、桂林、象郡四郡。《前汉》注：非一种，若今言百蛮也。粤，与越同。）交州之治，炎刘是设。（汉武帝元鼎元年，定越地以为交趾郡。）德大来服，道消自绝。伏波南征，（见上注。）汉威载烈。宛陵北附，（孙皓降晋，手书敕璜归顺。晋武帝封璜为宛陵侯。）晋政爰发。我唐流泽，光于有截。（《诗》：海外有截。注云：四海之外，截亦整齐。）皇帝中兴，武城授钺。（言舟为都护也。）肃肃武城，惟夫之哲。（《诗》：哲夫成城。）更历毗赞，（言舟为巡官副使也。）显扬彰彻。既受休命，秉兹峻节。度其谋猷，守以廉洁，厚农薄征，匪貊匪桀。（《孟子》：欲轻之于尧、舜之道者，大貊小貊也。欲重之于尧、舜之道者，大桀小桀也，注：貊，夷貊之人在荒服者，二十而取一，貊，音陌。）通商平货，有来胥悦。践山跨海，坚其鹤列。（《庄子》：必无盛鹤列于丽谯之间。注：鹤列，陈兵也。）制器足兵，溃兹蚁结。（《礼》：蚁结于四隅。）乌蛮屈服，文单翦灭。柔远开疆，会朝天阙。铜柱乃复，环山以{折石}。（《齐语》：环山于牢。环，绕也。{折石}，摘堕也。又见上注。{折石}，敕列切。）海无遘迕，（音午，又音忤。）寇罔逾越。琛赆之献，（赆，徐刃切，亦作赆。）周于穷发。（《庄子》：穷发之北。穷发，不毛之地。）帝嘉成德，载旌茂阀。增秩策勋，土封斯裂。位厄元侯，年亏大耋。（《易》：大耋之嗟凶。《说文》：年八十曰耋。耋，音迭。）邦人号呼，夷裔凄咽。卜葬长沙，连冈启穴。书铭荐辞，德音罔缺。   
　　○唐故邕管经略招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭（并序据葬在元和十四年，志是时作。）   
　　公讳某，（讳位。）字某，实惟文皇帝之玄孙。（太宗初谥文皇帝。）别子曰承乾，（《礼记·丧服小记》：别子为祖，继别为宗。详见下注。别，笔列切。）为皇太子，以藩爱逼夺，危栗致祸，后封恒山，为愍王，赠荆州大都督。（太宗长子承乾，武德三年封恒山王，九年立为皇太子。贞观中，魏王泰有宠于上，潜有夺嫡之意，由是废承乾为庶人。天宝中复故封。谥曰愍王。）继别曰象，蕲春郡太守，赠越州大都督，封郇国公。大宗曰比，（《礼记》：别子为祖，继别为宗，继祢者为小宗。注曰：别子，为公子始来在此国者，后世以为祖。又曰：继别为宗者，别子之世嫡也。族人尊之，谓之大宗，是宗子也。又曰：继祢为小宗者，父之嫡也。兄弟尊之，谓之小宗。志谓别子曰承乾，继别曰象，大宗曰比，以是推之可考矣。比，步田、毗宾二切。《说文》云：比，珠也。《夏书》作。）太子詹事，赠秘书监。生е，（异、翼二音。）尚书左丞。凡四代，有土田，居贵仕。公丕承之，以率南服，克荷天休，继有功德。   
　　公始以通经入崇文馆，（唐崇文馆学生二十人，课送举试如弘文馆。）登有司第，选同州参军，入佐金吾卫，（贞元十九年十一月，以振武节度使范希朝为右金吾大将军，奏位佐其府。）进太仆主簿，参引大驾。府移为左右神策行营兵马节度，以为推官。（永贞元年五月，以希朝为左右神策京西诸城镇行营兵马节度使，镇奉天。复奏位为府推官。）拜监察御史，赐绯鱼袋。凡二使，其率皆范司空希朝。（率，与帅同，将帅也。）进殿中侍御史、湖南都团练判官。（永贞元年十一月，以御史大夫薛苹为湖南都团练使。苹辟位为判官。）以宽通简大，辅治得中道，府迁主后事。师人爱慕，欲以贞元故事为请。（《唐·藩镇传》：安史乱天下，至肃宗，大难略平，君臣皆幸安，故瓜分河北地以授叛将，护养孽萌以成祸根。乱人乘之，遂擅署吏，以赋税自私，至大历、贞元之间，其弊尤甚。公谓贞元故事者，盖欲擅署之也。）公恐惧抑留，复徙浙东为都团练副使。（元和三年正月，苹自湖南迁浙东。）转侍御史，又徙浙西，（一本二徙字并作从。）如其职，（五年八月，苹迁，仍以位为副使。）加著作郎。凡三使，其率皆薛大夫苹。刺岳、信二州，得刘向秘书，以能卒化黄白，（《刘向传》：淮南有《枕中鸿宝苑秘书》，言神仙使鬼物为金之术。向幼而读诵，以为奇，献之，言黄金可成。上令典尚方铸作事。）日召徒试术，为仇家上变。就鞫无事，敕笞杀告者，犹降建州司马。（位为信州刺史，好黄老道，数祷祠。部将韦岳告位集方士图不轨，洪州监军高昌奏位谋大逆。追捕位，劾禁中。薛存诚、孔一日三表，请付御史台。诏与三司杂治。无反状，岳坐诬罔诛。贬位建州司马。诏曰：信州刺史李位，心希秘术，迹狎匪人，谓捕影之可求，乃先风之是点。名教之内，本无异端，典刑之中，岂容僻好？可守建州司马云。）陟刺泉州，会乌犭许夷（犭许字，诸《韵》无，疑是狺。《楚辞》：猛乌狺犬戎也。考之史传，盖是乌浒。乌浒，黄洞蛮也。一本作会乌浒夷叛，即无下刺字。《汉书·南蛮传》曰：交趾西有敢人国，今乌浒人是也。《选》：乌浒狼荒。注：南夷别名。作浒是。）刺杀郡吏，驱缚农民。诏以公都督邕州兼御史中丞，赐紫金鱼袋，为经略招讨使。既至，则韬弓橐甲，（韬，弓衣。橐，囊也，所以藏甲。韬与同，它刀切。橐，音托。）去斥候，禁部内，无敢以贼名，使得自浣濯。（浣，胡管切。）诸酋长咸顿首送款，故虏护输税奉贡，愿比内郡人，遣子吏都督所。（言为吏于都督所也。）人复耕稼，无有威刑。居五月顷，有黑螭鼓江流，（螭，音痴，状似龙而无角。）坏北岸，直城南门，覆船杀人然后去。父老泣曰：“吾公其殆矣！”尝合汞、流黄、丹砂为紫丹，（汞，丹砂所化为水银也。汞，胡贡切，与Е同。）能入火不动，以为神，服之且十年。然卒以是病，暴下赤黑，数日薨。实元和十三年六月十五日，年五十七。僚宰庀事，有缇五两，（缇，赤帛也。两，疋也。《周礼》：无过五两。注：五两，十端也。缇，题、体二音。两，去声。）无金银泉贝，（泉，钱别名。贝《说文》：海介虫。）几不克敛。夷人号呼致币归。以明年月日葬，附其穆长安西南高阳原上。（穆，昭穆也。）   
　　夫人陈氏，先公十五年没。父昙，亦都督邕州终。（贞元十三年六月，以陈昙为邕州经略使。）孤孟舆，愿且文。亚曰仲权，次曰季谋，年自九岁以下。有两婿，博陵崔行俭，劲峭有立志；荥阳郑师贞，敏捷能群，皆闻名。铭曰：   
　　文浚维祥，（《文》：谓文皇帝。）实亘实延。家谗不嗣，（家，一作冢。）宗以支传。郇公克庸，詹事继贤。左丞，（，视力切，水清也。《诗》。其。）惟道之宣。公宽且惠，以教则顺。五参戎政，（谓佐金吾卫、左右神策行营、湖南、浙东、浙西，凡五府。）二佩郡印。（谓典岳、信二州。）师欢民爱，克怀以信。讠皮辞告讪。（一作讼。）卒白其讯。乌犭许猖狂，盗海剽山。帝命于南，逖彼群蛮。虎龙煌煌，英荡是将。（《周礼》：山国用虎节，泽国用龙节，皆金为之，英荡辅之。注：金为节，象龙虎之状。英荡，函器。或曰：英荡，画函。）舟之金玉，（《诗》：何以舟之？维玉及瑶。舟，带也。谓带以金玉。）以为公服。公既莅止，（莅，临莅也。《诗》：方叔莅止。）告以文理。推义赴仁，韬弓服矢。（韬，音韬。解见上。）辟是垣垒，完其父子。复我邦赋，弛予卒士。貌不功矜，情不伐喜。蛮人涕怀，投刃以俟。方底成绩，虫孽告妖。悍石构灾，升屋而号。（详见《礼记·丧大记》，谓以衣升屋招魂也，号辄曰皋某复矣。皋，长声也。）椎{髟介}卉裳，（潘曰：{髟介}，《说文》曰簪结也，一曰覆髻也。《书》：岛夷卉服。卉犹蕉葛之属。椎，音捶。{髟介}，音介。卉，诩里切。）来赙来观。无々鳞原，（无，美也。《诗》：周原无々。无，音武。鳞，一作鲜。鲜，善也。《诗》：度其鲜原。）之显魂。松柏芊芊，（芊芊，草盛貌。芊，音千。）封域安安。代有高坟，尧文之孙。   
　　○唐故邕管招讨副使试大理司直兼贵州刺史邓君墓志铭（并序邓氏出南阳、安定二望。商王武丁封叔父说于河北，是为邓侯，后因为氏。一曰本曼姓，春秋有邓侯吾离，后为楚所灭，因为氏焉。公谓刺史邓君为曼姓之裔，则系盖出此。京兆尹弘农公，杨凭也。据志云元和五年卒，明年某月日葬，志当是五年作云。）   
　　君讳某，字某，南阳人，汉司徒禹之世也。（禹，字仲华，南阳新野人，汉光武时为大司徒。）曾祖倚，皇连州普城令。（连，一本作建。）祖少立，皇沧州司马。考邕，皇左武卫兵曹参军。惟君敏给以御下，廉忠以承上，干蛊之称，（《易》：干父之蛊。蛊，事也。盅，音古。）洽于诸侯；信谨之迹，彰于所莅。故自始仕以至没世，未尝无闻焉。   
　　初以试太常寺奉礼郎，更职于剑南、湖南、江西，前后连帅，咸器其能，以柄于事。于剑南，（剑南节度使韦皋辟佐其府。）则亭拟阅实，（亭，亦平也。阅实，谓检阅核实之也。《书》：阅实其罪。）以循官刑，（《书》：鞭作官刑。注云：官事之刑。循，一作修。）尽哀敬之情，（《书》：哀敬折狱。敬，一作矜。）致淑问之颂，（《诗》：淑问如皋陶。淑问，善听讼也。）宽猛之适，克合于中。于湖南，（贞元十八年九月，以太常少卿杨凭为湖南观察使，以邓佐其府。）则外按属城，内专平准，莅人锡石之地，（《周礼》：人掌金玉锡石之地，而为之禁厉以守之。《说文》：，铜铁朴石也。与矿同。，虢猛切。）参凫氏鼓铸之功。（《周礼》：凫氏为钟。两栾谓之铣，铣间谓之于，于上谓之鼓。）溢山告祥，国用益赡，吏无并缘以巧法，（并，蒲浪切。）人无怨ゥ以苦役。（ゥ，音读，怨也。）凡处斯职，莫能加焉。于江西，（永贞元年十一月，以杨凭为江西观察使，以邓为从事。）则旁缉传置，下绳支郡，俾无有异政，以一于诏条，财赋之重，待君而理。无何，邕州经略使路公恕奏署试大理评事兼贵州刺史。（元和元年，邕管经略使路恕辟佐其府。）参帷幕之任，董龟虎之威，（龟，龟印。虎，虎符。谓其为贵州刺史也。）夷俗敬爱，革面受事。（《易》曰：小人革面。）朝廷将以武定南服，命安南大校御史中丞赵良金为邕州，（二年，以良金为邕州。）复以君兼招讨判官。录其异能，奏加司直，升招讨副使兼统横、廉、贵三州事。ζ茸之下。（ζ，乱貌。ζ，莫江切。茸，如容切。）直道有立，犷悍之内，（犷，古猛切。悍，音汗。）义威必行。赋增而不扰，法一而无憾。然以忧栗闲于多虞，卒成耳目之塞，道致齿牙之猾。（《晋语》：献公卜伐骊戎。史苏占之曰：“遇兆，挟以衔骨，齿牙为猾。”齿牙为猾以象谗口之为害。道，一作遂。）元和五年五月二十一日，疾卒于公馆，年五十五。明年某月日，返葬于潭州某原。夫人陇西李氏，大理评事练之女，年三十三，贞元十六年终于郴州。有子四人，曰贽，曰某。贽十三年矣，哀礼具焉。   
　　京兆尹弘农公（杨凭时尹京兆。）始由湖南为江西，再以君为从事，知之最厚。痛君之能，不施于剧任，惜君之志，见屈于群疑，且以志授宗元，使备其阙。古者观其所使，而知在上之德；今也观其所使，（一本作以字。）而知在下之诚。呜呼！可无辞乎？铭曰：   
　　曼姓之裔，（《左传》：楚子夫人邓曼。邓，曼姓，后以国氏。）司徒隆汉。惟君是承，有植其干。始属奉常，出参藩翰。议谳西蜀，（谳，议狱也。谳，语蹇、鱼战、巨列三切。）平其狴犴。（《扬子》：狴犴使人多礼乎？狴犴，狱也。狴，部礼切。犴，音岸。）巡视南楚，总兹条贯。贸迁化居，（《书》：懋迁有无化居。今作贸。贸，交易也。化谓以其所有易其所无。居，谓近水者居鱼盐，近山者居林木之类也。）货殖攸赞。（子曰：赐不受命，而货殖焉。注：唯材货是封殖也。赞，助也。）改煎熔范，贡输增。（，数也。）既饬财赋，（饬，整备也。《周礼》饬化八材是也。）亦新传馆。（传，柱恋切。）去牧荒陬，（谓为贵州刺史。）肃其听断。襄攵以息，（襄攵，古夺攘字。）暴戾斯逭。行非选事，进不避难。始赖其宁，终闻见惮。（始，一本作治。）疾与忧积，志随魄散。年极中身，（《书》：文王受命惟中身。中身，年五十也。）葬兹高岸。才耶命耶？君子兴叹。   
　　○吕侍御恭墓志（公尝为《衡州刺史东平吕君温诔》，今志其弟侍御恭之墓，其称述二君盖详。元和八年癸巳，永州作。）   
　　吕氏世居河东，至延之始大，以御史大夫为浙东道节度大使。（乾元二年六月，以延之为浙江东节度使。）延之生渭，为中书舍人、尚书礼部侍郎，刺湖南七州。（渭字君载，贞元十三年为礼部尚书，知贡举，擢裴延龄子操居上第，会入ト，遗私谒之书于廷。九月，罢为湖南观察使。）生四子，温、恭、俭、让。以温为尚书郎，再赠至右仆射。（初赠陕州大都督。元和初，温为户部员外郎，再赠渭尚书右仆射。）   
　　恭字敬叔，他名曰宗礼，或以为字，实惟吕氏宗子。尚气节，有勇略，不事小谨。读从横书，（《汉书》：从横十二家，一百七篇。盖出于行人之官。从，子容切。）理《阴符》、《握机》、《孙子》之术，（《周书》：《阴符》九篇。《握机》，亦兵书名。《孙子》十三篇。）曰：“我师尚父胄也。（《诗》：维师尚父。师尚父吕望，恭之先也。）大父洎先人，咸统方岳。今天下将理平，蔡、兖、冀、幽，（蔡，吴元济。兖，李师道。冀，成德军。幽，卢龙军也。）洎戎犹负命。”蚤夜呼愤，以为宜得任爪牙，毕力通天子命，作文章咸道其志云。又曰：“由吾兄而上三世，世为进士。吾之文不坠教戒，独武事未克缵厥绪。”（缵，作管切。）因弃去。从山南西道节度府掌书记，（为山南西道节度使严砺掌书记。）预谋画，不甚合，以试守军卫佐加协律郎，入荐为长安主簿。复出，以监察御史参江南西道都团练军事。（元和二年正月，以韦丹为江南西道都团练使，恭为军府参军。）府表进殿中侍御史，（府，即江南西道。）为桂管都防御副使。元和八年，去桂州，相国尚书郑公遮留，假岭南道节度判官。（元和五年三月，以故相礼部尚书郑为岭南节度使。至此年，恭去桂州，留为府判官。一云郑余庆。）至广州，病疟加<疒带>，（，旧本作疥。胥山沈公谓当作。，梁元帝音该。又音皆。二日一发虐也。《说文》：热休寒作曰疟。疟，音虐。{疒带}，下病也。音带，又音帝。，一作。《素问》曰：夏伤于暑，秋作疟。）六月二十八日卒。妻裴氏，户部尚书延龄女。有丈夫子三人：曰爽，曰瑰，曰特；女子三人：曰环，曰鸾，曰倩，皆幼。行于道而倩又死，遂以柩如洛阳，葬于大墓，款志。   
　　吕氏世仕至大官，皆有道，宜兴于世。温洎恭名为豪杰，知者以为是必立王功，活生人。不幸温刺衡州，年四十卒。（元和六年，温卒。）恭未及理人，年三十七又卒。世固有有其具而不及其用若温、恭者耶？恭貌奇壮，有大志，信善容物，宜寿考硕大，而又不克。吕氏之道恶乎兴！铭曰：   
　　氵风氵风之风乎不可追，（《左氏·襄二十九年传》：吴季札来聘，为之歌《齐》，札曰：“美哉，泱泱乎，大风也哉！表东海者，其太公乎？”为之歌《魏》，曰：“美哉，泱泱乎！”吕氏，太公后。当言泱泱，今作氵风氵风，误也。氵风氵风，大声也。氵风，音冯。）有志之大乎今安归？吕君去我死乎吾谁依！   
　　○唐故岭南经略副使御史马君墓志（马君，史无传，表系亦莫详。时公在柳州作。）   
　　元和九年月日，扶风马君卒。命于守龟，（命，占也。）于先君食。（食者，以墨画龟，然后灼之，兆顺食墨则为吉也。）卜葬明年某月庚寅亦食。其孤使来以状谒铭，宗元删取其辞，曰：君凡受署，（署，辟置。）往来桂州、岭南、江西、荆南道，（往来，一作往事。）皆大府。凡命官，更佐军卫录王府事、（谓为王府录事参军。）番禺令、（番禺，广州县名，音潘愚。）江陵户曹录府事、（亦谓为江陵府录事参军。）监察御史，皆为显官。凡佐治，由巡官判官至押番舶使、（岭南节度府有押番舶使。舶，蛮夷泛海之舟。音白。）经略副使，皆所谓右职。（《汉书·文翁传》：太守举以为右职。注：高职也。又《贡禹传》：便巧史书习于计簿能欺上府者，以为右职。）凡所严事，御史中丞良、（良未详。）司徒佑、（兴元元年三月，杜佑为岭南节度使。）嗣曹王皋、（建中三年十月，以皋为江西观察使。贞元元年四月，徙荆南节度使。）尚书胄、（贞元十七年正月，以戴胄为江西观察使。八年二月，徙荆南节度使。）尚书伯仪、（大历十二年五月，以张伯仪为岭南节度使。建中三年三月，徙荆南节度使。）尚书昌，（元和元年四月，以赵昌为岭南节度使。三年四月，徙荆南节度使。）皆贤有劳诸侯。其善事，凡管岭南五府储寺，（五府，谓岭南、安南、桂、容、邕也。《韩文公集》有《送郑权尚书序》，曰：岭之南，其州七十。其二十二隶岭南节度府，其四十馀分四府，府各置帅。寺，丈里切。或作峙。）出卒致谷，以谋叶平哥舒晃，（大历八年九月，循州刺史哥舒晃反。十年十一月，江西观察使路嗣恭讨平之。）假守州邑，（《汉·南粤王传》：郡县之职，或守或假。谓为番禺令、江陵府等官。）民以便安。殄火讹，杀吏威，海盐增算，邦赋大减，所至皆用是理。年七十，不肯仕，曰：“吾为吏逾四十年，卒不见大者。今年至虑耗，（年至，谓七十当致仕也。今俗本误作年志。）终不能以筋力为人赢缩。”因罢休，以经书教子弟，不问外事。加七年，卒。君始以长者重许与闻，凡交大官，皆见礼。司徒佑尝以国事征，顾谓君曰：“愿以老母为累。”受托，奉视优崇，至忘其子之去。君讳某，字某。曾祖某，某官。（一有祖某，某官。）父某，某官。嗣子陇西李氏出，曰征，由进士为右卫胄曹，早没。次四子，皆京兆韦氏出，曰儆，曰仿，曰敏，曰庭。女一人，嫁柳氏，婿曰宗一。（宗一，公之弟也。）其铭曰：   
　　不懈于位，不替于谋。虑寇以平，（寇，口候切，一本作役。）抚民以苏。僭火不孽，（一本作孽火不作，一本作僭夫不孽。）悍吏不牟。（二句，即前所云殄火讹，杀吏威”也。牟，侵牟。）惟宝于盐，（盐，一作，一作监。）亦赢其筹。公以忠施，私以义跻。既至于年，乃静于怀。衣柔膳甘，子侍孙携。（侍，一作掖。）观经考古，教导斯齐。克寿克乐，呜呼终哉！于阴之原，爰位其墓。千万子孙，来拜来附。   
　　○唐故安州刺史兼侍御史贬柳州司马孟公墓志铭（孟公名常谦，事详注本篇。按公元和十年卒，志当作于十一年云。）   
　　孟氏之孤曰遵庆，奉其父命书九篇，善状一篇，（善状，行状也。）来告曰：月日君薨，月日将葬于某，敢请刻辞。   
　　呜呼！公自假左赞善大夫、桓王司马、（无桓王。）太常少卿，为义成军中军兵马使，（贞元二年九月，以贾耽为义成军节度使，耽辟常谦为中军兵马使。）其帅魏国公耽为宰相，（九年五月，耽入为宰相。）命公佐领军卫将军。（左右领军卫将军各二人。）事德宗、顺宗、今上，立朝九年，加朝议大夫。居丧，会用兵于赵，（一无于字。）起复，居故官，为左神策行营先锋兵马使（元和四年十月，诏削夺成德军节度使王承宗官爵，命神策右军中尉吐突承璀率兵讨之，以常谦为先锋兵马使。）知牙，而赵兵罢，（五年七月赦承宗。）不受禄，去金革，服丧终期。命安州刺史，仍加侍御史、安州防遏兵马使。贬柳州司马。公尝佐魏公平襄阳，（佐，一作从。）靖梁州，（大历十四年十一月，以耽为梁州刺史、山南西道节度使。建中三年十一月，以耽为襄州刺史、山南东道节度。常谦皆佐其府。）立义成军。（耽镇义成时，淄青李纳虽去王号，外奉朝旨，而心常蓄并吞之谋。耽待之不疑，淄青将士皆心服，不敢异谋。）魏公弘大恢奇，公能以任军政，是以又为卫将军。虔恭洁廉，动得礼节。伐赵之役，坚立堡垒，誓死麾下。法制明具，权力无能移。进不避患，退不败礼。安州迫寇壤，（安州迫淮西之境，时淮西吴元济叛。）多戎事，政出一切，吏以文持之，故贬。明年，（元和十年。）用兵于蔡，（一无于字。）朝廷诸公洎外诸侯，咸以公为请。未及征，气乘肺，溢为水浮肤而卒，年六十。惟公志专于中，貌严于外。尝立廷中毅然，望之若图形刻像。闻国难，辄不寝食，谋度愤吒。（陟驾切，怒也。）以故病不可治。   
　　曾祖某官，讳某。祖某官，讳某。父某官，讳某。公之讳曰常谦。子遵庆。弟曰某。铭曰：   
　　鲁仲孙氏，其世为孟。（孟氏世出鲁桓公子仲孙之后。仲孙为三桓之孟，故曰孟氏云。）贲勇光武，（贲，音奔。勇士孟贲。）轲儒绍圣。公传师法，以训戎政。执稽以庸，（稽，士卒兵器簿书也。《周礼》：听师田以简稽是也。）咸致厥命。济济于朝，冕服以光。墨非从利，（墨，谓墨其衰。）终役服丧。（服，一作复。）忠孝孔明，君子攸彰。（彰，一作明。）昔者云中，六级下吏。（魏尚为云中守，虏常一入，尚帅车骑击之。坐上功幕府差六级，文帝下之吏。）公刺于安，法亦可议。黜伏南荒，豪士欷。（音虚。欷音当协。）闻难以激，去食废寐。神乖气离，支膈莫遂。廷臣进言，侯伯拜章。帝命将施，俄仆于京。（京字误。）代山丸丸，植柏与松。（《诗》：松柏丸丸。丸丸，松柏高直之貌。它本作代山兀兀，恐非。）其名惟何？（名，一作下。）忠孝孟公。   
　　○故连州员外司马凌君权厝志（公与凌君，元和元年同贬员外司马。此志永州作。集又有《哭连州员外凌司马》诗，《别集》又有《后志》，而诸本不载，今列之此篇后。）   
　　年月日，（元和三年。）尚书都官员外郎、和州刺史、连州司马富春凌君讳准，卒于桂阳佛寺。（桂阳，连州。）先是六月，告于州刺史博陵崔君曰：“余尝学《黄帝书》，切脉视病。今余肝伏以涩，（脉涩而不滑也。涩，音色。）肾浮以代，将不腊而死，审矣。（腊，岁终，祭名。《左传》：虞不腊矣。）凡余之学孔氏为忠孝礼信，而事固大谬，（《史记》：事乃有大谬不然者。）卒不能有立乎世者，命也。臣道无以明乎国，子道无以成乎家。下之得罪于人，以谪徙丑地。上之得罚于天，以降被罪疾。余无以御也。敢以鬼事为累。”又告为老氏者某曰：“余生于辰，今而寓乎戌，（一本，戌作戊。元和三年，岁在戊子。）辰戌冲也，吾命与脉叶，其死矣乎！吾罪大，惧不克归柩于吾乡，是州之南有大冈不食，（《檀弓》：子高曰：我死，则择不食之地而葬我焉。注：不食，谓不垦耕。）吾甚乐焉，子其以是葬吾。”及是，咸如其言云。孤夷仲、求仲，以其先人之善余也，勤以志为请。   
　　呜呼！君字宗一，以孝悌闻于其乡。杭州刺史常召君以训于下。读书为文章，著《汉后春秋》二十余万言。又著《六经解围人文集》未就。有谋略，尚气节，周人之急，出货力犹弃比卑。（比，音匕。卑，旁卦切，与稗同。）年二十，以书干丞相。丞相以闻，试其文，日万言，擢为崇文馆校书郎。又以金吾兵曹为宁节度掌书记。Г泾之乱，（建中四年十月，泾原节度使姚令言反，推朱Г为主。准时为宁掌书记，以谋佐其节度使韩游环破贼有功。一无Г字。）以谋画佐元戎，常有大功，累加大理评事、御史，赐绯鱼袋。换节度判官，转殿中侍御史，府丧罢职。（贞元十二年五月，宁节度使张献甫卒。）后迁侍御史，为浙东廉使判官。（十八年正月，以常州刺史贾全为浙东观察使，以准为判官。）抚循罢人，（罢，音疲。）按验污吏。吏人敬爱，厥绩以懋，粹然而光，声闻于上，召以为翰林学士。（二十一年正月，自浙东召为翰林学士。）德宗崩，迩臣议秘三日乃下遗诏，君独抗危词，以语同列王亻丕，画其不可者十六七，乃以旦日发丧，（癸巳，德宗崩，甲午发丧。）六师万姓安其分。遂入为尚书郎，（迁尚书都官员外郎。）仍以文章侍从，由本官参度支，调发出纳，奸吏衰止。（王叔文兼度支盐铁副使，以准佐其府。一作奸利。）以连累出和州，降连州。（永贞元年九月，自都官员外郎贬和州刺史。十一月，再贬连州司马员外置同正员。）居母丧，不得归，而二弟继死。不食，哭泣，遂丧其明以没。盖君之行事如此，其报应如此。夫人高氏，在越。孤四人，南仲、殷仲在夫人所，未至。执友河东柳宗元哀君有道而不明白于天下，离愍逢尤夭其生，且又同过，（见题注。）故哭以为志，其辞哀焉。铭曰：   
　　噫凌君，生不淑。学孔氏，扬芬郁。好谋谟，富天禄。雠禁书，（谓准尝为崇文馆校书郎。）赞推毂。（谓为宁掌书记。）观灵龟，护贞卜。徙东越，诩明牧。（为浙东观察判官。）罢人苏，污吏覆。升侍从，躬启沃。匡危疑，兴大福。吏尚书，徒隶肃。佐经邦，财用足。道之踬，（音致。）身则辱。乌江垂，（乌江，和州。）九疑麓。（九疑，连州山名。）仍祸凶，遘兹酷。能知命，无怨毒。罪不泯，死由﹃。（音戮。）何以葬？南岭曲。魂有灵，故乡复。封兹壤，归骨肉。为之铭，志陵谷。   
　　○故连州员外司马凌君墓后志   
　　元和某年月日，立太子，赦下。（元和四年，立太子宁王，肆赦。元和七年七月，立遂王宥为皇太子，降德音。二说未详孰是。）尝有非其罪，柩得返葬。凌氏孤夷仲、求仲，自连桂阳举其先人之柩，龟筮吉利，某年月归于杭之新城，于其墓。刻《前志》志其行，益以《后志》志其时，立碣于坟东南隅，申志于外。噫！亦勤矣。以其先人之行，宜克大于后，以其孤之志，宜克承于初。艰其躬以延于无穷，承而大宜哉。   
　　○故岭南盐铁院李侍御墓志（元和十四年作。）   
　　天宝中，诏李氏由凉武昭王以下，（凉武昭王名，字玄盛，唐高祖其七世孙也。）皆得籍宗正。故沂州刺史福，以姑臧人（姑臧，郡凉州。）附属于宁、岐为族。（宁王宪、岐王范，玄宗兄弟。）曾祖生乐寿令昱，昱生虢州司马叶，（马，一作田。）世以儒闻。叶生监察御史浣，字濯缨，明两经，仕历永兴、临晋尉。会天子方事诛伐，南平蔡，（元和十二年十月，平蔡州。）北服赵，（十三年四月，成德军节度使王承宗以德、棣二州归于有司。）西走戎，（戎，谓吐蕃。）东讨齐鲁。（东平节度使李师道。）五年间，兵征卒戍，籴行千里，凡进用，唯财赋为难。君以试大理评事佐荆南两税使，督天下诸侯之半，调食饶给，车击舟连。（或作运。）又守湖南盐铁转运院，（湖，一作湘。）以能迁官。移岭南，益积功劳，以介厉敦勤为率群吏先。（一无率字。）年五十三，元和十三年月日卒。妻庐江何氏，凡五世，世郑出，父曰士谔，季父曰士干，（士干，永泰二年及进士第，累为藩镇。）有大名。君之子二人，曰夔，曰导。女一人，曰某。夔、导皆幼，不能事，何夫人哭且戒。柩行万里，人咸观其礼焉。葬伊阙，用明年某月日甲子。铭曰：   
　　凉为帝基，（凉，即谓凉武昭王。）克顾厥胤。皇弘国牒，四邑显进。沂以属尊，世仕倚儒。宪宪濯缨，（宪，音显。）亦用学徒。既谷既官，式懋尔劳。四方用师，卒食之饶。致其廉介，率是诸侯。于荆于交，（佐荆南两税使。）关石是钧。（《书》：关石和钧。三十斤为钧，四钧为石。）邦有休功，惟吏之勤。冀施于大，以尽其有。孰司寿夭？君不克久。吉日来，伊阙之墓。子嗣孙承，有达宜兴。（《左传·昭七年》：圣人有明德者，若不当世，其后必有达人。）铭诏于神，永永是征。   　    　        　    　 
●卷十一·志谒诔 
○故试大理评事裴君墓志（君之讳字，考之史表皆不详。元和十四年卒，志亦是时作也。） 
　　裴氏之昭，（《说文》：庙昭穆，父为昭，南面。子为穆，北面。系从父坐。昭，音韶。）曰赠户部尚书讳某。（讳守真。）穆曰起居郎讳某。（讳侨卿。）生均州刺史讳某。（讳叔猷。）均州与其弟大理（大理，名伯言，为刑部员外郎，赠大理卿。）更为刑部郎，用文史名于朝，善杜礼书。长子曰某，（长子，叔猷之长子也。）射进士策，不中。去过汴，韩司徒弘迎取为从事，（弘为汴州刺史、宣武军节度使。）以闻，拜太子通事舍人，进大理评事。当伐蔡及郓，（蔡，谓吴元济。郓，谓李师道。）汴常为军首，赞佐有劳。既事，将侍太夫人于京师，道发疽，（子余切。）元和十四年月日，终于河南敦厚里。年若干，字曰某。弟某，以其丧归葬于某县某里。未果。娶，有男子二人，女一人。男之长曰某，通两经，始杖且庐。铭曰：   
　　世守不迁，秀于士乡。不利有司，爰客于梁。（谓射进士策不中，去为汴州从事。汴，大梁也。）梁委其躬，乃相戎政。宫人理属，（人，一本作臣。宫人，谓为太子通事舍人。理属，进大理评事也。）仍受国命。南蔡北曹，（北曹，亦李师道也。师道有郓、曹、濮等十二州。）五载首兵。柔刚辅理，平视太平。马牛既宁，（谓放牛归马，皆获安宁也。）告养于京。（即上云将侍太夫人于京师。）栈车草草，我来周道。（《诗》：有栈之车，行彼周道。栈车，役车也。周道，洛阳。栈，仕板切。）载饥载劳，神夺其孝。形经于洛，魂其焉如？庶终尔诚，阴侍里闾。膳饮不违，有弟之恭。既安且盈，厥志斯从。铭之故人，以慰尔衷。   
　　○故大理评事柳君墓志注具（本篇。元和六年在永州作。）   
　　晋之乱，柳氏始分，曰耆，为汝南守，居河东。（耆父景猷，晋侍中，有二子。长曰耆，为汝南太守。少曰纯，为平阳太守。）又五世曰庆，相魏。（耆子恭，后赵河东太守，恭曾孙辑，宋州别驾，宋安郡守。缉子僧习，与豫州刺史裴叔业据州归魏，为扬州大中正。僧习子庆，字更兴，后魏侍中、左仆射。）魏相之嗣曰旦，（旦，字匡德。）仕隋为黄门侍郎。其小宗曰楷，（《礼记》：别子为祖，继别为宗，继祢者为小宗。旦二子：长曰则，次曰楷。以其居次，故为小宗。）至于唐，刺济、房、兰、廓四州。楷生夏县令府君讳绎。绎生司议郎府君讳遗爱。皆葬长安少陵原。遗爱生御史府君讳开，葬南阳。其嗣曰宽，字存谅，读其世书，扬于文辞，南方之人，多讽其什。颇学礼而善为容，（《汉·儒林传》：徐生善为颂。师古注：颂读为容。苏林注：《汉旧仪》有二郎为此颂貌威仪事。容谓容貌威仪之事。）修吏事。始仕家令主簿，进左骁卫兵曹，试大理评事，为岭南节度推官、荆南永安军判官。府罢，为游士，出桂阳，（桂阳郡郴州。）下广州，中厉气呕泄，卒于公馆。元和六年八月七日也，年四十七。前娶琅琊王拱子。拱，国子祭酒。后娶河东裴陵子。陵，告成令。裴氏之出曰裴七。   
　　君之从弟以君之丧归，过零陵，哭且告于宗元曰：“吾伯兄从事岭南，其地多货，其民轻乱，能以简惠和柔，匡弼所奉，假守支郡，海隅以宁，斗很仇怨，敦谕克顺。从公于荆，绥戎永安，仍专郡治，政用休阜。是时蜀寇始灭，（蜀寇刘辟。）邦人疮痍，怀君之泽，咸忘其痛。其理也惠，而不施之于大；其行也和，而不至于年；其言也文，而不显其声。今将以某月日葬，苟又不得令辞而志焉，是无以盖前人之大痛，敢固以请。”呜呼！余惧辞之不令以为神羞，余曷敢不诺。铭曰：   
　　柳族之分，在北为高。充于史氏，世相重侯。（自庆以下四世为相封侯。重侯累将字出《后汉》。）中书之世，实曰兰州。（兰州，谓楷。）夏县政良，（夏县，谓绎。）司议德优。（司议，谓遗爱。）营营御史，（御史，谓开。）乃佐元侯。惟君是嗣，其政克修。储闱补吏，（谓为家令主簿。）环卫分曹。（谓为骁卫兵曹。）南越之庞，从事以宁。永安披攘，荐仍于兵。是董是经，既柔且平。浩浩呻呼，革为和声。胡不使寿，而夺之龄？柩于海ヂ，（ヂ，海之余也。ヂ，而缘切。柩，一作挺。）圹于邓邦。（圹，穴也，谓堑葬南阳。圹，苦谤切。）厥弟孔哀，惟行之恭。呱呱小子，（呱，音孤。）而不庐。（，音崔。）充充令妻，ヮ首而居。（《礼记》：男子免而妇人ヮ。ヮ，以麻约髻也。ヮ，庄华切。）鸟兽号鸣，助我踟蹰。（《礼记》：鸟兽丧其群匹，越月逾时，则必反巡过其故乡。鸣号焉，踟蹰焉，乃能去之。）刻此悲辞，藏之奥隅。（《尔雅》：西南隅谓之奥。）   
　　○故秘书郎姜君墓志（元和十四年柳州作。）   
　　秘书郎姜，（音谔，或作。）字某，开元皇帝外孙也。（母，玄宗女新平公主。）始，楚国公皎与上游，益贵幸，（皎与玄宗有龙潜之旧。先天二年，预诛窦怀贞等，以皎为银青光禄大夫、工部尚书，封楚国公。）子庆初，得尚某公主，（皎子庆初，生未ㄧ，玄宗许尚主，后沦落二十年。李林甫为相，即皎之甥，从容奏之。天宝十载，诏庆初尚主，授驸马都尉。）生。生三日，上曰：“他物无以饷吾孙。”即敕有司，以第六品告与绯衣银鱼，得通籍出入。凡名是官，七十某年终不徙。然其间在蜀、汉、荆、楚以大诸侯命守州邑，辄以劳称。时缺则复命。好游嗜音，以生富贵，畜妓，能传宫中声，贤豪大夫多与连欢。后加老风病，手足奇右，（奇，音畸，一作。）可用，不能就官。士有载酒来，则出妓搏髀笑戏，（髀，音陛，股也。）观者尚识承平王孙故态。元和十四年月日终。桂州都督、御史中丞裴公（桂管观察使裴行立。）曰：“噫，帝戚也，葬不可以廉。”为具物祭以豚酒。月日葬州东南一里。子某，年若干。母曰雷姬。铭曰：   
　　始贱终贵，于世为遂。幼荣老穷，在物为凶。均之得丧，谁缺谁丰？若君者银朱于始生，钟鼎以及壮。不矍矍进取，（矍，居缚切。矍矍，疾走貌。）不施施于骄伉。左弦右壶，乐以自放。虽老而客死，未尝戚乎己。与夫拳拳恐悸，蒙谄负义，得之拘拘，荣不盖愧，以终其身而不能止者，不犹优乎！   
　　○亡友故秘书省校书郎独   
　　孤君墓碣（贞元十八年蓝田尉作。）   
　　呜呼！有唐仁人独孤君之墓，于其父太子舍人讳助之墓之后。自其祖赠太子少保讳问俗而上，其墓皆在灞水之左。（灞水，出蓝田谷，北入渭，隶长安。灞，音霸。）今王父营陵于其侧，故再世在此。呜呼！独孤君之道和而纯，其用端而明，内之为孝，外之为仁，默而智，言而信。其穷也不忧，其乐也不淫。读书推孔子之道，必求诸其中。其为文深而厚，尤慕古雅，善赋颂，其要咸归于道。昔孔子之世有颜回者，能得于孔子，后之仰其贤者，譬之如日月而莫有议者焉。呜呼！独孤君之明且仁，如遭孔子，是有两颜氏也。今之世有知其然者乎？知之者其信于天下乎？（一本作今之世有知其然者其信于天下乎，少四字。）使夫人也夭而不嗣，世之惑者，犹曰尚有天道。嘻乎甚邪！君讳申叔，字子重，年二十二举进士，（贞元十三年，申叔中进士。）又二年，居父丧，未练而没。（《礼记》：三日而食，三月而沐，期而练。练，小祥也。）盖贞元十八年四月五日也。是年七月十日而葬，乡曰某乡，原曰某原。呜呼！君短命，行道之日未久，故其道信于其友，而未信于天下。今记其知君者于墓：韩泰安平，南阳人。李行谌元固、其弟行敏中明，赵郡赞皇人。柳宗元，河东解人。崔广略，清河人。（余人皆有名字，此独言广略，当是脱误。）韩愈退之，昌黎人。王涯黄津，太原人。吕温和叔，东平人。崔群敦诗，清河人。刘禹锡梦得，中山人。李景俭致用，陇西人。严休复玄锡，冯诩人。韦词致用，京兆杜陵人。   
　　○故襄阳丞赵君墓志（赵公矜之死，自贞元十八年至元和十三年，凡十七载之久，来章乃能求于人所不知者而归之。公此志非以神其事，所以大其孝也。十三年作。）   
　　贞元十八年月日，天水赵公矜，（其先河南新安人。）年四十二，（四，或作三。）客死于柳州，官为敛葬于城北之野。元和十三年，孤来章始壮，自襄州徒行求其葬，不得，征书而名其人，皆死无能知者。来章日哭于野，凡十九日，唯人事之穷，则庶于卜筮。五月甲辰，卜秦讠利（直廉切。晏本作利。）兆之曰：“金食其墨，而火以贵。其墓直丑，在道之右。南有贵神，冢土是守。（《书》：宜于冢土。冢土，社神。）乙巳于野，宜遇西人。深目而髯，（《汉书》注，在颐曰须，颊曰髯。）其得实因。七日发之，乃觏其神。”明日求诸野，有叟荷杖而东者。（荷，担也。）问之，曰：“是故赵丞儿耶？吾为曹信，（一云于是。）是迩吾墓。噫，今则夷矣。（夷，平也。）直社之北二百举武，（《礼记》：堂上接武，堂下布武。武，迹也。）吾为子焉。”（《说文》：朝会束茅表位曰。《春秋》：置茅表坐。，子悦切。）辛亥启土，有木焉，发之，绯衣纟取衾，（《周礼》：三入为，五入为纟取，青赤色。纟取，将侯切。）凡自家之物皆在。（一无自字。）州之人皆为出涕。诚来章之孝，神付是叟，以与龟偶，不然，其协焉如此哉？六月某日就道，月日葬于汝州龙兴县期城之原。夫人河南源氏，先殁而之。矜之父曰渐，南郑尉。祖曰倩之，郓州司马。曾祖曰弘安，金紫光禄大夫、国子祭酒。（弘安弟弘智，《唐史》有传。）始矜由明经为舞阳主簿，蔡帅反，（贞元十五年，淮西节度使吴少诚反。）犯难来归，擢授襄城主簿，赐绯鱼袋。后为襄阳丞。其墓自曾祖以下皆族以位。（《周礼》：墓大夫，令国民族葬而掌其禁令，正其位，掌其度数。注：令族葬各从其亲。位，谓昭穆也。以，一作在。）时宗元刺柳，用相其事，哀而旌之以铭。铭曰：   
　　讠利也挈之，（挈，谓钻龟也。挈，音契。）信也之，有朱其绂，神具列之。恳恳来章，神实恫汝，（恫，音通，痛也。）锡之老叟，告以兆语。灵其鼓舞，从而父祖，孝斯有终，宜福是与。百越蓁蓁，（音榛。）羁鬼相望，（音忘。）有子而孝，独归故乡。涕盈其铭，旌尔勿忘。   
　　○故温县主簿韩君墓志（贞元十六年作。）   
　　有唐故温县主簿韩慎，字某，汉弓高侯其先也。（韩王信子颓当，封弓高侯。）徙于南阳，传世至今唐侍中讳瑗，（瑗，字伯玉，高宗时为相。）克用贞亮，奋于国难。侍中兄子郢州刺史讳某，某生御史著作郎讳某，某生尚书库部郎中、万州刺史讳某，（郢州、著作郎、万州刺史，史皆不详其名字。）嗣以文行大其家业。君，万州长子也，（万州三子：慎、丰、泰。）以父任为建陵挽郎，（肃宗山陵。）累调授王府参军、襄州襄阳尉，至于是邑。贞元十六年，又调于天官署河阳丞，未拜，十有一日，暴病，卒于长安永崇里先人之庐。又十有二日，龟策袭吉。（袭，因也。谓龟筮皆吉。）于咸阳洪渎原先人之墓，礼也。先三日，外姻家老（《左氏传》：士俞月，外姻至。）谋为之志。季弟泰（泰字安平，亦为祠部郎中。）哀不能文，故托于友焉。呜呼！生也以其弟之恭，知君之为友。没也以其弟之戚，知君之为爱。惟友爱出于孝，移于忠，施于人事，无往不达。余故得受其辞，书于石曰：   
　　友而爱而，忠孝宜之。貌称其行，行称其词。贱而不寿，为善是悼。于祖考，初筮攸告。（《易》：初筮告。）季也之纯，置哀无垠。终窭且贫，（《诗》：终窭且贫。窭，郡羽切。）控于仁人。备物称家，（《礼记》：仲由问丧具，子曰：“称家之有无”。）其仪式陈。爰相其悲，载刻兹珉。   
　　○东明张先生墓志（张因死于封，时公在永，封与永近，故其徒从公志墓。）   
　　东明先生张氏曰因，尝有以文荐于天子，天子策试甚高，（因举诏策。）以为长安尉。一年，投去印绶，愿为黄、老术，诏许之。（因乞为道士，上许之。）居东明观三十馀年，受毕法道行峻异，得众真秘书诀，（，籍也。）聚经籍图史，侔于麟阁。（汉有麒麟阁，藏书之府。）以弟回降秩封州，先生曰：“吾老矣，支体不可解也。”遂从以去。明年，回之子袭死，哭之恸，遂病。既亟，以命回曰：“吾生天宝讫贞元乙酉岁十月，（乙酉，当是贞元二十一年。）今死于汝之手，盈吾志矣。京师，吾生也，毕原，先人之归也，（毕原，在长安，文王所葬处。）必以返葬。”乃自为志而卒。明年（元和元年。）正月某日，葬如其言。弟子某等为碑以志于墓。辞曰：   
　　匪禄而康，匪爵而荣。漠焉以虚，充焉以盈。言而不为华，光而不为名。介洁而周流，苞涵而清宁。幽观其形，与化为冥。寂寞以成其道，是以勿婴。世皆狂狂，奔利死名。我独浩浩，端一以生。或曰：“先生友悌以遁，慈幼以死，若不能忘情者何耶？”吾曰：“道去友耶？去慈耶？从容以求，其得之耶？{汤皿}莽很悻，（悻，亦很也。{汤皿}，音荡。很，下恳切。悻，下耿切。旧本，悻作宰。胥山沈晦谓当作悻。）道之非耶？且夫亏恩坏礼，枯槁憔悴。（上音樵，下音萃。）隳圣图寿。（隳，规切。）离中就异。然与神鬼为偶，（，《说文》云：有所吹起。，许勿切。字，见《梦归赋》注。）顽然以木石为类。倥侗而不实，（倥侗，音空同。）穷老而无死。先生之道，固知异夫如此也。”乃书于石以纪。   
　　○虞鸣鹤诔（并序作之年月不可考，然公谓羁贯相亲，又云交欢二纪，盖公生于大历八年，自羁贯及二纪，当是贞元十四五年间矣。）   
　　维某年月日，前进士虞九皋，字鸣鹤，终于长安亲仁里。既克葬于高阳原，二三友生皆至于墓，哀其行之不昭于世，追列遗懿，求诸后土，申荐嘉名，实曰恭甫。乃作诔曰：   
　　吴、虞之分，（《史记》：武王克殷，封太伯之后为二国：其一虞，在中国，其一吴，在蛮夷。）爰宅上阳。（僖五年《左传》：晋侯围上阳。注：上阳，虢所都。今云虞宅上阳，未详。）其后优游，在越为乡。（虞氏世为会稽人。会稽，越国。）延、诩辅汉，（后汉永平三年，延为太尉。八年，为司徒。十四年，自杀。延，字子大，陈留东昏人。顺帝时，诩官尚书令。诩字升卿，陈国武平人。诩，况甫切。）恢定封疆。东徙之贤，时惟仲翔。（《吴志》：虞翻，字仲翔，会稽馀姚人。）曰预曰喜，在晋克彰。（虞喜，字仲宁。弟预，字叔宁。翻之族也。）义笃斯文，有其芳。（《说文》：，馨香也。，毗必、薄结二切。）秘书多能，垂耀于唐。（世南，字伯施，太宗时为秘书少监。）洎于汉阳，世德以昌。（汉阳，沔州郡名。九皋父当，终沔州刺史。）毗赞尚父，（九皋父当为郭尚父从事。）休征用阳。惟我先君，并时翱翔。（翱，牛刀切。翔，音祥。）洽主记室，（据公先表父镇掌书奏，盖与当共事。洽，当作狎。）蔚其耀光。实契伯仲，永永不忘。   
　　汉阳元子，实绍其美。传袭儒风，彪炳文史。（《选》：符采彪炳。注：玉之横文也。）克恭以孝，惟礼是履。誉洽于乡，论为秀士。（《礼》：命乡论秀士。注：秀士，乡大夫所考有德行道艺者。）百郡之选，业于京师。昧没腾藉，乘凌蔽欺。生之始至，则奋其仪。退默以谦，（默，一作然。）人悦而随。名卿是挈，先进咸推。方出群类，振耀于时。祸丁舅氏，漂沦海沂。捧讣号呼，匍匐增悲。丧有幼主，礼或多违。熟徇于名，而不是思？投袂就道，乘艰若夷。竭诚丧具，申敬裳帷。万里来复，祗于墓。遽不凌节，俭而有度。由其温恭，守以贞固。行道咨嗟，观礼兴慕。复从乡赋，焕发其华。克不再举，闻于邦家。倚闾千里，观咏斯多。姻族盈门，载笑且歌。君之不淑，名立志沮。庆归其乡，身终逆旅。生死已间，寿觞方举。贺书在途，委骨归土。哀欢易地，吊庆交户。神胡不仁？降此大苦。呜呼哀哉！   
　　惟昔夏口，羁贯相亲。（镇为岳鄂都团练判官，当为沔州刺史，故公与九皋相善。夏口，鄂州也。羁贯，角也。《谷梁子》云：子生羁贯，成童不就师，父之罪也。贯，与同。）通家修好，讲道为邻。既冠于阼，（音祚。）思致其身。升于司徒，（《王制》：命乡论秀士，升之司徒，曰选士。）及尔继年。（贞元九年，公举进士。）交欢二纪，莫间斯言。愉乎其和，确尔其坚。更为砥砺，（砥，音纸。）咸去韦弦。（西门豹以性刚急，常佩韦以自戒。董安于以性宽缓，常佩弦以自警。）今则遽已，吾其缺然。呜呼哀哉！   
　　诔行谋谥，（音示，行之迹也。）惟古之道。生而无位，没有其号。惟是友生，徘徊顾悼。爰用壹惠，（《表记》：先王谥以尊名，节以壹惠，耻名之浮于行也。）幽明是告。温温其恭，惟德之经。先民有作，今也是旌。呜呼恭甫，钦此嘉名。   
　　○故处士裴君墓志（君讳、字不可得而考，惟曾祖宁州公，即裴守真也。据《传》：守真之子六，次曰耀卿，相玄宗，又其次曰侨卿，即起居郎。故《志》曰起居郎，即丞相弟也。员外公，求之表系，其名俱不详。中丞公，即裴行立。守真之《传》曰：曾孙行立。而此志谓与裴君为弟兄，其系盖明甚。元和十四年，柳州作。）   
　　河东闻喜裴君（闻喜，县名，在唐属绛州。裴君讳、字不可得而考。）讳某，字某，好学未仕，年若干，元和十四年月日，终于京兆渭南墅。（承与切，田庐，又洲屿。）君之弟中丞公，督桂州，命其僚柳宗元（元和十二年，以御史中丞裴行立为桂州都督、桂管观察使。公时为柳州刺史，其管内也，故云其僚。）以铭。君之出，河间邢群以状来告曰：“曾祖讳某，（讳守真。）宁州刺史，赠户部尚书。祖讳某，（讳侨卿。）起居郎。父讳某，（讳伯言。）尚书刑部员外郎，议官及浮图事独出，载在史册。以八使行天下，当河北道疑危顽很难处分之地，（分，扶问切。一无分字。）用天子命，制断得宜，于时为第一，（建中元年二月，命黜陟使十一人分巡天下，刑部员外郎裴伯言为幽、冀、泽、潞、磁、邢等道黜陟使。）天下皆仰以为相。会疾终，再赠至大理卿。”长老咸曰：“裴氏世积德，起居，丞相弟也，（丞相名耀卿，字焕之，事玄宗为丞相。）以文史用，大理，名世人也，咸闻而不大。”君以友悌悫植，承其休光，幽而不扬，岂天钟美于中丞，啬而不克并耶？不然，君无位以夭，其可问哉？君前娶韦氏，成都少尹士谟女。生二子，字曰某，名曰某。（字、名二字误。）以文敏，中丞公尤爱幸，恒从，不幸卒于桂林。某举明经后，娶于薛氏，无子，父き位卑。是年月日，葬渭南某里，迁韦夫人之丧，（韦字，诸本作奉。）自万年来，有俟，犹异室。铭曰：   
　　畴之沃沃，（《说文》：畴，耕治之田。）宜其嘉谷。有耕有耨，同施异禄。明昭次穆，（昭，音韶。）丞相之族。尚书之孙，大理之门。有庆实延，宜硕而繁。不位不年，晦于丘园。懿懿大理，惟德之元。摧佞抑释，太史是论。（即上云议官及浮图事载在史册也。摧佞，俗本作权佞，误。）黜陟冀幽，邦命以尊。神啬丰福，不弃于君。渭之洋洋，爰墓其南。孝思是怀，祖考之依。郡人作铭，惟相其哀。（一作不并于君。）   
　　○覃季子墓铭（本篇云永州作。《姓纂》云：覃本谭氏，避难改覃，又音寻，今岭南多此姓。）   
　　覃季子，其人生爱书，贫甚，尤介特，不苟受施。（施智切。）读经传言其说数家，推《太史公》、《班固书》下到今，横竖钩贯，（竖，音树。）又且数十家，通为书，号《覃子史纂》。又取《鬻》、《老》、《管》、《庄》、《子思》、《晏》、《孟》下到今，（《鬻子》，书名。名熊，为周师，自文王以下问焉。《汉志》：鬻子二十二篇。鬻，音育。）其术自儒、墨、名、法，（《汉志》有儒、墨、名、法等九流。）至于狗彘草木，凡有益于世者，为《子纂》又百有若干家。笃于闻，不以仕为事。黜陟使取其书以氏名闻，（建中元年二月，遣黜陟使十一人分巡天下。）除太子校书。某年月日死永州祁阳县某乡。将死，叹曰：“宁有闻而穷乎，将无闻而丰乎？宁介而踬乎，（一无乎字。踬，音致。）将溷而遂乎？”（溷，胡困切。）葬其乡。（其乡，所死之乡也。）后若干年，柳先生来永州，戚其文不大于世，求其墓以石铭。铭曰：   
　　困其独，丰其辱。   
　　○续荥泽尉崔君墓志（前志，赠太傅崔公佑甫为之。佑甫既卒，而未克葬，故公续志以书其缓葬之故云。）   
　　太傅公既志荥泽君之葬，明年，为中书侍郎同中书门下平章事以卒。（大历十四年闰五月，以河南少尹崔佑甫同平章事。明年建中元年六月卒，赠太傅，一本云卒赠太傅，无以字。）荥泽君之嗣曰膺，备物具货入于汴，汴陷于戎，（四年十二月，淮西节度使李希烈陷汴州。）丧焉不果行。会世难，不幸膺亦死。膺之亚曰太素，（太素，膺之弟。）仕至云阳令，求其志，将行，谪南海上。元和九年，移信中，（一作州。）犹有累，不克如其乡。大惧缓慢兹久，哭命其子某，以某月日启君之丧，至于某，葬用某月甲子，志用太傅公之辞。又命河东柳某书缓故，且志终事之年月日。   　    　        　    　 
●卷十二·表志 
○先侍御史府君神道表（公永贞元年八月谪永州司马。明年，元和改元，先夫人卒于永。明年，归于侍御之墓。表当作于是时。） 
　　呜呼！先君之墓，仲父殿中君志焉。（殿中君，即公为作《墓表》及《墓版文》所谓叔父殿中侍御史者是也。《墓表》及《版文》皆不载其讳。《唐宰相年表》亦止曰：某朔方营田副使、殿中侍御史。故其名不得考焉。）孤宗元不敢称道先德，然而无以昭于外者，用敢悉取仲父之所陈而系其辞，（系辞者，谓系属于正文之下，犹《易·系辞》之义。）刻兹石表。   
　　先君讳镇，字某。六代祖讳庆，后魏侍中、平齐公。（庆，字更兴。河东解人，魏尚书左仆射。）五代祖讳旦，周中书侍郎、济阴公。（庆四子：机、弘、旦、肃。旦，字匡德，仕隋为黄门侍郎。）高祖讳楷，（旦二子：则，楷。）隋刺济、房、兰、廓四州。曾伯祖讳，（施只切。）字子燕，唐中书令。（则子，高宗永徽三年三月，为中书令。为侍御曾伯祖，则当为公高伯祖矣。《新史》公《传》及韩文公为公作《墓志》，皆云曾伯祖。若有误焉。）曾祖讳子夏，徐州长史。（楷二子：长曰子夏，次曰绎。）祖讳从裕，沧州清池令。皇考讳察躬，（察躬弟为临邛令。）湖州德清令。世德廉孝，于河浒，（《诗》：在河之浒。浒，涯也。柳氏世家河东，故云。，音阳，又馀亮切。）士之称家风者归焉。   
　　先君之道，得《诗》之群，（《诗》可以群。）《书》之政，（《汉·太史公传》：《书》记先王之事，故长于政。）《易》之直方大，（《易·坤六二》：直方大，不习无不利。）《春秋》之惩劝。（杜预序《春秋》称：微而显，志而晦，婉而成章，尽而不污，惩恶而劝善。）以植于内而文于外，垂声当时。天宝末，经术高第。遇乱，奉德清君夫人（德清君夫人，镇母也。）载家书隐王屋山。间行以求食，深处以修业，作《避暑赋》。合群从弟子侄，（侄，一本作姓。《前汉·田》：跪起如子姓。注：姓，生也。言同子礼，若己所生也。）讲《春秋左氏》、《易王氏》，ぅぅ无倦，（ぅ，空旱切，又嘘旱切。）以忘其忧。德清君喜曰：“兹谓遁世无闷矣”。（《易》：不易乎世，不成乎名，遁世无闷。遁，逃也。）乱有间，（间，去声，稍息也。）举族如吴。无以为食，先君独乘驴无僮御以出，求仁者，冀以给食。尝经山涧，水卒至，（卒，与猝同。）流抵大壑，得以无苦。被濡涂以行无愠容，观者哀悼而致礼加焉。季王父六合君忤贵臣，（忤，音误，逆也。）死于吏舍，犹鞠其状。先君改服徒行逾四千里，告于上，由是贷其问。   
　　既而以为天子平大难，发大号，且致太平。人罹兵戎，农去耒耜，宜以时兴太学，劝耦耕，（并二耜而耕，曰耦耕。）作《三老五更议》、（《礼记·文王世子》：天子视学，设三老五更之位。郑注云：三老象三辰，五更象五星。蔡邕云：三老三人，五更五人。更当为叟。叟，老称。）《籍田书》，斋沐以献。道不果用，授左卫率府兵曹参军。尚父汾阳王居朔方，（尚父，郭子仪，为朔方节度使。）备礼延望，授左金吾卫仓曹参军，为节度推官，专掌书奏，进大理评事。以为刑法者，军旅之桢干，（《书》：峙乃桢干。注云：题曰桢，旁曰干。桢，音贞。）斥候者，边鄙之视听，不可以不具。作《晋文公三罪议》、（僖二十九年《左传》：晋文公杀颠颉、祁瞒、舟之侨，君子谓文公能用刑矣，三罪而民服。）《守边论》，议事确直，势不能容。表为晋州录事参军。晋之守，故将也，少文而悍，酣嗜杀戮，吏莫敢与之争。先君独抗以理，无辜将死，常以身笞，拒不受命。守大怒，投几折箦，（音责。）而无以夺焉。以为自下绳上，其势将殆，作《泉竭木摧诗》。终秉直以免于耻，调长安主簿。居德清君之丧，哀有过而礼不逾，为士者咸服。服既除，常吏部命为太常博士。（常吏部名衮。）先君固曰：“有尊老孤弱在吴，愿为宣城令。”三辞而后获，徙为宣城。四年，作阌乡令。（阌乡，属弘农。阌，音闻，又音珉。）考绩皆最，吏人怀思，立石颂德。迁殿中侍御史，为鄂岳沔都团练判官。元戎大攘狡虏，增地进律，（《记·王制》：有功德于民者，加地进律。）作《夏口破虏颂》。后数年，登朝为真，会宰相与宪府比周，诬陷正士，（陷，一作谄。）以校私仇。（贞元四年，陕虢观察使卢岳卒，岳妻分赀不及妾子。妾诉之，御史中丞卢亻召欲重妾罪，侍御史穆赞不听。亻召与窦参共诬赞受金，捕送狱。）有击登闻鼓以闻于上，上命先君总三司以听理，至则平反之。（镇时为殿中侍御史，诏镇与刑部员外郎李觌、大理卿杨为三司，覆治无之。反，音番。）为相者不敢恃威以济欲，为长者不敢怀私以请间，群冤获宥，邪党侧目，封章密献，归命天子，遂莫敢言。逾年，卒中以他事，（中，丁仲切。）贬夔州司马。（逾年，参卒中以它事，贬镇夔州司马。）作《鹰诗》。居三年，丑类就殛，拜侍御史。（贞元八年四月，参得罪，复以镇为侍御史。）制书曰：“守正为心，疾恶不惧。”先君捧以流涕曰：（《笔墨闲录》曰：此本《太史公自叙》云迁俯首流涕曰云云。前贤文章，必有祖法。）“吾唯一子，爱甚，方谪去至蓝田，诀曰：‘吾目无涕’，今而不知衣之濡也，抑有当我哉！”作《喜霁之歌》。副职持宪，以正经纪。   
　　贞元九年，宗元得进士第。上问有司曰：“得无以朝士子冒进者乎？”有司以闻。上曰：“是故抗奸臣窦参者耶？吾知其不为子求举矣。”是岁五月十七日，终于亲仁里第，享年五十五。七月某日，葬于万年县栖凤原。后十一年，宗元由御史为尚书郎。（为尚书礼部员外郎。）天子行庆于下，申命崇赠，而有司草创颇缓。会宗元得罪，遂寝不行。   
</div>
    <div class="pagination">
<a href="柳宗元集_page3.html">上一页</a><a href="柳宗元集.html">1</a><a href="柳宗元集_page2.html">2</a><a href="柳宗元集_page3.html">3</a><span class="current-page">4</span><a href="柳宗元集_page5.html">5</a><a href="柳宗元集_page6.html">6</a><a href="柳宗元集_page7.html">7</a><a href="柳宗元集_page8.html">8</a><a href="柳宗元集_page9.html">9</a><span>...</span><a href="柳宗元集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
