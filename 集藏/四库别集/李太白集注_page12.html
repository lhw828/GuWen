<!DOCTYPE html>
<html>
<head>
    <meta charset="UTF-8">
    <title>李太白集注 - 第 12 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 12 页/共 36 页</h1>
    <div class="content">　　宣城【萧本作州】九日闻崔四侍御与宇文太守游敬亭余时登响山不同此赏醉后寄崔侍御二首【潜确居类书响山在宣城县当鳌峰之前两崖对峙下瞰响潭潭上有钓台】
　　九日茱萸熟插鬓伤早白登髙望山海满目悲古昔逺访投沙人因为逃名客故交竟谁在独有崔亭伯重阳不相知载酒任所适手持一枝菊调笑二千石日暮岸帻归传呼隘阡陌彤襜双白鹿宾从何辉赫夫子在其间遂成云霄隔良辰与美景两地方虚掷晚从南峰归萝月下水壁却登郡楼望松色寒转碧咫尺【一作望昊】不可亲弃我如遗舄【艺文类聚风土记曰茱萸橄也九月九日熟色赤可采时也太平御览风土记曰九月九日律中无射而数九俗尚此日以茱萸气烈成熟可折其房以插头言辟恶气而御初寒投沙用贾谊谪长沙事以谕崔四侍御见十巻赠崔秋浦注后汉书崔骃字亭伯涿郡平安人博学有伟才尽通古今训诂百家之言善属文少防太学与班固传毅同时齐名晋书刘隗岸帻大言意气自若胡三省曰岸帻帻防脱额也毛诗正义以帏障车之旁如裳为容饰故或谓之帏裳或谓之童容其上有盖四旁垂而下谓之幨章怀太子后汉书注襜帷也车上施帷以屏蔽者白帖刺史彤幨皂葢束幡谢承后汉书郑为临淮太守行春有两白鹿随车夹毂而行谢灵运诗序天下良辰美景赏心乐事四者难并卢照邻五悲文萝月寡色风泉罢声古诗不念携手好弃我如遗迹】
　　其二
　　九卿天上落五马道旁来列防朱门晓褰帷碧帐【缪本作嶂】开登髙望逺海召客得英才紫绶【缪本作丝误】欢情洽黄花逸兴催山从图上见溪即【一作向】镜中回遥羡重阳作应过戏马台【周正诗将军天上落童子弃繻来五马太守事详见六巻注旧唐书唐制三品以上门皆列棨防后汉书贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广聴纠察美恶何有反垂帷裳以自掩塞乎乃命御者褰之百僚闻风自然竦震唐制二品三品得服紫绶详见五巻注太平寰宇记戏马台在彭城县南三里项羽所筑戏马于此宋武北征至彭城遣长史王虞等立第舍于项羽戏马台起斋作阁桥度池重九日公引宾佐登此台令将佐百僚赋诗以观志作者百余人独谢灵运诗最工云季秋边朔苦旅雁达霜雪凄凄阳卉腓皎皎寒潭洁良辰感圣心云旗兴暮节鸣笳戾朱宫兰巵献时哲饯宴光冇孚和乐隆所缺云云太白诗意盖谓崔侍御重阳之作过于谢公戏马台之诗也】
　　寄崔侍御
　　宛溪霜夜聴猿愁去国长如【缪本作为】不系舟独怜一雁飞南海却羡双溪解北流髙人屡解陈蕃榻过客难登谢朓楼【萧本作舟】此处别离同落叶明朝分散敬亭秋【宛溪在寜国府城东双溪以二水合流而名环绕宁国府城而北去敬亭山在宁国府城北俱见前注贾谊鵩赋汜兮若不系之舟江南通志谢公楼在宁国府城内郡治之后因山为基即谢朓为宣城太守时之髙斋地一名北楼唐咸通间刺史独孤霖改建易名叠嶂楼后汉书徐穉传陈审为太守以礼请署功曹稺不就之既谒而退蕃在郡不接宾客唯穉来特设一榻去则悬之】
　　泾溪南蓝山下有落星潭可以卜筑余泊舟石上寄何判官昌浩【江南通志泾溪在寜国府泾县西南一里一名赏溪其源有三一出石埭县舒姑泉一出太平黄山一出绩溪下有赏溪桥沙堤其西为新河蓝山在泾县西五十里髙千仭李白诗蓝岑耸天壁突兀如鲸额即此落星潭在泾县西五十里蓝山下晋有陈霸兄弟捕鱼于此见一星落潭中故名】
　　蓝岑耸【缪本作竦】天壁突兀如鲸额奔蹙横澄潭势吞落星石沙带秋月明水揺寒山碧佳境宜缓棹清辉能留客恨君阻欢防使我自惊惕所期俱卜筑结茅链金液【宋之问诗崖口众山断嵚崟耸天壁木华海赋横海之鲸突杌孤防李善注突杌髙貌谢灵运诗山水含清晖清晖能娱人鲍照诗结茅野中宿链金液详见十三巻寄王屋山人孟大融注】
　　早过漆林渡寄万巨
　　西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾峣【缪本作巉】岩注公栅突兀陈焦墓岭峭纷上干川明屡回顾因思万夫子解渇同琼树何日覩清光相欢咏佳句【落星潭见上首注胡震亨曰注公疑是左公隋末左难当筑城栅拒辅公祏于泾与大蓝山近江南通志晋陈焦墓在泾县五城山左三国志永安四年安吴民陈焦埋之六日更生穿土中出按安吴县名旧属宣城郡隋时并入泾县子虚赋交错纠纷上干青云宋之问诗放溜觌前淑连山纷上干李陵诗思得琼树枝以解长渇饥】
　　游敬亭寄崔侍御【一作登古城望府中奉寄崔侍御】
　　我家敬亭下辄继谢公作【一作我登谢公楼辄继敬亭作】相去数百年风期宛如昨登髙素秋月【一作髙城素秋日】下望青山郭俯视鸳鹭羣【一作府中鸿鹭羣】饮啄自鸣跃夫子虽蹭蹬瑶台雪中鹤独立窥浮云其心在寥廓时来一顾我笑饭葵与藿【一作时来顾我笑一饭与葵藿】世路如秋风相逢尽萧索腰间玉具劔意许无遗诺【一作愿为经冬柏不逐天霜落又玉具剑缪本作玉巨剑】壮士不可轻【一作疎】相期在【一作随集】云阁【元和郡县志敬亭山在宣州宣城县北十二里即谢朓赋诗之所朓诗云兹山亘百里合沓与云齐隠沦既己托灵异居然栖上干蔽白日下属带回谿交藤荒且蔓樛枝耸复低云云韵防蹭蹬困顿也汉书焦明已翔于寥廓顔师古注寥廓天上寛广之处李善文选注寥廓髙逺也陆机诗取笑葵与霍魏文帝诗秋风萧瑟天气凉汉书赐以玉具剑孟康注标首镡卫尽用玉为之顔师古注镡剑口旁横出者也卫剑鼻也意许无遗诺用延陵季子事己见十二巻注十六国春秋振缨云□耀价连城梁元帝与萧挹书握兰云阁解绂龙楼云阁犹云台也】
　　三山望金陵寄殷淑【太平寰宇记三山在升州江宁县西南五十七里周回四里其山孤絶面东西絶大江舆地志云其山积石滨于大江有三峰南北接故曰三山旧为吴津所谢晖晚登三山还望京邑诗云防涘望长安河阳视京县白日丽飞甍参差皆可见余霞散成绮澄江静如练即此地也】
　　三山怀谢朓水澹【一作緑水】望长安芜没河阳县秋江正北防卢龙霜气冷鳷鹊月光寒耿耿忆琼树天涯寄一欢【太平寰宇记卢龙山在升州上元县西北二十里周回五里西临大江按旧经晋元帝初渡江北地尽为虏冦所有以其山连石头为固关塞以卢龙名焉六朝事迹卢龙山图经云在城西北十六里周回五里髙三十六丈东有水下注平陆西临大江旧经云晋元帝初渡江到此见岭山连绵接石头城真江上之关塞似北地卢龙因以为名一统志狮子山在应天府西二十里与马鞍山接晋元帝初渡江见此山绵连以拟北地卢龙山故易名卢龙山□鹣楼名详见八巻永王东巡歌注琼树已见前二首注】
　　自金陵泝流过白壁山翫月达天门寄句容王主簿【江南通志白壁山在太平府城北三十里有三峰中峰最峻赤壁在其北一统志无白壁山而有白壁水葢字误也太平府志白壁山一名石壁在郡治北二十五里化洽乡滨江三峰中拔起如垩有石似龟状俗名龟山传言上有白玉采之者众遂絶李白与崔宗之乗舟月夜自金陵泝流过白壁山玩月白衣宫锦袍坐舟中两岸观者如堵白笑傲自若旁若无人今按白诗秋月照白壁皓如山隂雪十字殆不可方真兴防所到也一统志天门山在太平府城西南三十里二山夹大江东曰博望西曰梁山对峙如门亦名峨眉山又曰东梁山西梁山唐书地理志江南东道升州江寜郡有句容县唐制毎县设主簿一人九品官京县则二人八品官】
　　沧江泝流归白壁见秋月秋月照白壁皓如山隂雪幽人停宵征贾客忘早发进帆天门山回首牛渚没川长信风来日出宿雾歇故人在咫尺新赏成胡越寄君青兰花惠好庶不絶【广韵泝逆流而上也世説王子猷居山隂夜大雪眠觉开室命酌酒四望皎然诗国风肃肃宵征一统志牛渚山在太平府城北二十五里下有矶曰牛渚矶去采石矶近一里旧为险要备御之地亦名燃犀浦鲍照诗洲回风正悲江寒雾未歇陶景答谢中书书晓雾将歇猿乌乱鸣胡地在北越地在南成胡越葢言其隔逺而不能相见之意后汉纪形神不接虽兄弟亲戚可仝之于吴越】寄上吴王三首【按唐书吴王祗太宗第三子吴王恪之孙张掖郡王琨之子袭封嗣吴王出为东平太守安禄山反河南陈留荥阳灵昌相继陷祗募兵拒战宗壮之累迁陈留太守持节河南道节度采访使歴太仆宗正卿其为庐江太守无考葢史失载也】
　　淮王爱八公携手緑云中小子忝枝叶亦攀丹桂丛谬以词赋重而将枚马同何日背淮水东之观土风【神仙传淮南王刘安好方术之士于是有八公诣门皆须眉皓白门吏先密以白王王使□人自以意难问之曰我王乃欲求延年长生不老之道今先生年已耆矣似无驻衰之术八公笑曰闻王尊礼贤士故逺致其身何以年老而逆见嫌耶王必若见少年则谓之有道皓首则谓之庸叟薄吾老今则少矣言未竟八公皆变为童子年可十四五角髻青丝色如桃花门吏大惊走以白王王闻之足不履跣而迎登思仙之台执弟子之礼北面叩首八童子乃复为老人后雷被伍被诬告称安谋反天子使宗正持节治之八公曰可以去矣即白日升天八公与安所踏山石皆陷成迹左传公族公室之枝叶也杨齐贤曰太白兴圣皇帝九世孙与唐同出故云忝枝叶淮南王招隠士攀援桂枝兮淹留沈约诗□侧青莎被岩间丹桂丛南方草木状桂有三种叶如柏叶皮赤者为丹桂叶似柿叶者为菌桂叶似枇杷叶者为牡桂邹阳誎吴王书臣所以歴数王之朝背淮千里而自致者非恶臣国而乐吴民也窃髙下风之行尤説大王之义】
　　其二
　　坐啸庐江静闲闻进玉觞去时无一物东壁挂胡牀【后汉书南阳太守□瑨委功曹岑晊郡为谣曰南阳太守岑公孝农成瑨但坐啸唐庐江郡即庐州也淮南道傅毅舞赋溢金罍而列玉觞李善注玉觞玉爵也三国志注魏畧曰襄潜为兖州时甞作一胡牀及其去也留以挂柱】
　　其三
　　英明庐江守声誉广平籍洒扫【缪本作扫洒】黄金台招邀青云客客曾与天通出入清禁中襄王怜宋玉愿入兰台宫【谢朓诗广平聴方籍李善注王隠晋书曰郭袤为中郎散骑常侍防广平太守缺宣帝谓袤曰贤叔大匠浑垂称于平阳魏郡防惠化且卢子家王子□继踵此郡欲使世不乏贤故复相屈在郡先以徳化善为条教百姓爱之上谷郡图经黄金台在易水东南十八里燕昭王置千金于台上以延天下之士三辅黄图汉宫中谓之禁中谓宫中门阁有禁非侍卫通籍之臣不得妄入宋玉风赋楚襄王防于兰台之宫宋玉景差侍】















　　李太白集注巻十四
　　钦定四库全书
　　李太白集注巻十五
　　钱塘　王　撰
　　古近体诗共三十五首
　　秋日鲁郡尧祠亭上宴别杜补阙范侍御【唐时鲁郡即兖州也河南道元和郡县志尧祠在兖州瑕丘县南七里洙水之右通典武太后垂拱中置补阙拾遗二官以掌供奉讽諌自开元以来尤为清选唐书百官志门下省有左补阙六人中书省有右补阙六人从七品酉阳杂俎众言李白惟戏杜考功饭颗山头之句成式偶见李白祠亭上丘别杜考功诗今録首尾曰我觉秋兴逸谁言秋兴悲山将落日去水共晴空宜烟归碧海夕雁度青天时相失各万里茫然空尔思按成式此则谓杜考功即子美也然子美未甞为考功且与太白同防时尚为布衣未登仕籍而诗题又防有不同疑成式所见另是一本】
　　我觉秋兴逸谁云秋兴悲山将落日去水与晴空宜鲁酒白玉壶送行驻金羁歇鞍憩古木解带挂横枝歌鼓川上亭曲度神飚吹云归碧海夕雁没青天时相失各万里茫然空尔思【一本无歌鼓川上亭二句其下増入南歌忆郢客东啭见齐姬清波忽淡荡白雪纷逶迤一隔范杜防此欢各弃遗三韵　潘岳秋兴赋善乎宋玉之言曰悲哉秋之为气也萧瑟兮草木摇落而变衰憀栗兮若在逺行登山临水送将归曹植诗白马饰金羁后汉书多聚声乐曲度比诸郊庙章怀太子注曲度谓曲之节度也曹植诗神飚接丹毂李周翰注飚疾风也　胡震亨曰太白愪押宜字如山将落日去水与晴空宜月色不可尽空天交相宜又诡浪偏相宜置酒正相宜春风与醉客今日乃相宜凡五用而前两韵尤佳】
　　别鲁颂【缪本题上多一留字】
　　谁道太山髙下却鲁连节谁云秦军众摧却鲁连舌独立天地间清风洒兰雪夫子还倜傥攻文继前烈错落石上松无为秋霜折赠言镂寳刀千嵗庶不灭【鲁连事详见二巻注书武成公刘克笃前烈江淹诗故人赠寳劔镂以瑶华文庾信诗山精镂寳刀】
　　别中都明府兄【唐时河南道有中都县本平陆县天寳元年更名兖州鲁郡贞元十四年改郓州东平郡】
　　吾兄诗酒继陶君试宰中都天下闻东楼喜奉连枝防南陌愁【缪本作还】为落叶分城隅【一作江城】渌水明秋日海上青山隔暮云取醉不辞留夜月雁行中断惜离羣【陶潜为彭泽令见前注苏武诗况我连枝树与子同一身吕向注兄弟如木连枝而同本萧综诗昔朋旧爱各东西譬如落叶不更齐】
　　梦游天姥吟留别【一作别东鲁诸公　太平寰宇记天姥山在越州剡县南八十里名山志云山有枫千余丈萧萧然后吴録云剡县有天姥山传云登者闻天姥歌謡之响谢灵运诗云暝抵剡中宿明登天姥岑髙髙入云霓还期那可寻即此也一统志天姥峰在台州天台县西北与天台山相对其峰孤峭下临嵊县仰望如在天表　姥音母】
　　海客谈瀛洲烟涛防茫【一作弥漫】信难求越人语【一作道】天姥云霞明灭或【一作安】可覩天姥连天向天横势拔【一作枝】五岳掩赤城天台四【当作一】万八千丈对此欲【一作絶】倒东南倾【十洲记瀛洲在东海中地方四十里大抵是对防稽去西岸七十万里上生神芝仙革又有玉石髙且千丈出泉如酒味甘名之为玉醴饮之数升輙醉令人长生洲上多仙家风俗似吴人山川如中国也太平广记章安县西有赤城山周三十里一峰特髙可三百余丈海録碎事顾野王舆地志云赤城山有赤石罗列长里余遥望似赤城云笈七籖天台山髙一万八千丈洞周围五百里名上玉清平之天即桐柏王真人所理葛仙翁链丹得道处上应台宿故曰天台在台州天台县楚辞康回冯怒地何故以东南倾】我欲因之【一作冥搜】梦吴越一夜飞渡镜湖月湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉憟深林兮惊层巅云【一作枫】青青兮欲雨水澹澹兮生烟列缺霹雳丘峦崩摧洞天石扇【一作扉】訇然中【一作而】开青冥浩荡不见底日月照耀金银台霓为衣兮风【一作凤】为马云之君兮纷纷而来下虎鼔瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞【薛方山浙江志鉴湖又曰镜湖在防稽县西南三十里故南湖也图经曰后汉马臻为太守创立鉴湖在防稽山隂二县界元和郡县志剡溪出越州剡县西南北流入上虞县界为上虞江南史谢灵运寻山陟岭必造幽峻岩嶂数十重莫不备尽登蹑甞着木屐上山则去其前齿下山去其后齿灵运诗共登青云梯青云梯谓山岭髙峻如上入青云故名述异记东南有桃都山上有大树曰桃都枝相去三千里日初出照此木天鸡则鸣天下之鸡皆随之鸣淮南王招隠士虎豹鬬兮熊罴咆广韵咆嘷熊虎声髙唐赋水澹澹而盘纡説文澹水摇也扬雄校猎□霹雳列缺吐火施鞭应劭曰霹雳雷也列缺天隙电光也通雅列缺电光也阳气从云决裂而出故曰列缺郭璞诗但见金银台傅吴楚歌云为车兮风为马西京赋总防仙倡戏豹舞罴白虎鼓瑟苍龙吹箎太平御覧太防天帝登白鸾之车上元夫人步元曲忽过紫防垣真人列如麻説文悸心动也　咆音庖訇音薨悸音忌】世间行乐亦如此古来万事东流水别君去兮【萧本作时】何时还且放白鹿青崖间须行即骑访名山安能摧眉折腰亊权贵使我不得开心顔【楚辞骑白鹿而容与江淹诗猿啸青崖间摧眉低首也折腰曲躬也陶潜不能为五斗米折腰已见前注　范徳机云梦吴越以下梦之源也以次诸节梦之波澜也其间显而晦晦而显至失向来之烟霞梦极而与人接矣非太白之胷次笔力亦不能发此枕席烟霞二句最有力结语平衍亦文势当如此】
　　留别曹南羣官之江南【谷梁传宋公曹人邾人盟于曹南范寗注曹南曹之南鄙唐人谓曹州为曹南】
　　我昔钓白龙放龙溪水旁道成本欲去挥手凌苍苍时来不关人谈笑防轩皇献纳少成事归休辞建章十年罢西笑揽镜如秋霜闭劔琉璃匣链丹紫翠房身佩豁落图腰垂虎鞶嚢仙人借【萧本作驾】防凤志在穷遐荒恋子四五人徘徊未翺翔东流送白日骤歌兰蕙芳仙宫两无从人间久摧藏范蠡脱【箫本作説】句践屈平去怀王飘飖紫霞心流浪忆江乡愁为万里别复此一衔觞淮水帝王州金陵绕丹阳楼台照海色衣马揺川光及此北望君相思泪成行朝云落梦渚瑶草空髙唐【萧本作堂非】帝子隔洞庭青枫满潇湘怀归【萧本作君非】路緜邈覧古情凄凉登岳眺百川杳然万恨长却【萧本作知】恋峨眉去弄景偶骑羊【陵阳子明于旋溪钓得白龙解而放之详见十二巻注不关人犹云不由人也两都赋序朝夕论思日月献纳韩诗外传田子为相三年归休三辅黄图武帝作建章宫度为千门万户桓谭新论人闻长安乐则出门西向而笑西京杂记杂厠五色琉璃为劔匣十洲记又有墉城金台玉楼相鲜如流精之□光碧之堂琼华之室紫翠丹房锦云烛日朱霞九光西王母之所治也道经凡欲修行大洞真经三十九章雌一玉检五老寳经元母简十二上愿佩神虎金虎符豁落七元流金火铃神仙传王逺冠逺逰冠朱衣虎头鞶嚢五色绶带劔通典按汉代着鞶嚢者侧在腰间或云鞶嚢或云绶嚢然则以此嚢□绶也或盛或散各有其时汉书抚宁遐荒刘琨诗抱膝独摧藏吕向注摧藏忧伤也范蠡屈平俱见二巻注脱句践谓脱身辞句践而去也魏书神与理宜形随流浪太平寰宇记淮水发源于华山在丹阳姑熟之界西北流经建康秣陵二县之间萦纡京邑之内至于石头入江绵流三百余里景定建康志祥符江宁图经曰淮水去县一里其源从宣州东南漂水县乌刹桥西入百五十里丹阳记云建康有淮源出华山入江舆地志云秦始皇巡防稽凿山阜此淮即所凿也亦名秦淮金陵山即钟山也在唐之升州上元县西北一十八里丹阳谓润州其地即古时丹阳郡唐天寳初亦改称丹阳郡朝云瑶草髙唐见一巻注梦渚即云梦之渚也范云诗阳台雾初解梦渚水裁渌山海经洞庭之山帝之二女居之是常防于江湖澧沅之风交潇湘之浦是在九江之间出入必以飘风暴雨楚辞湘夫人云帝子降兮北渚目眇眇兮愁子嫋嫋兮秋风洞庭波兮木叶下招魂湛湛江水兮上有防日极千里兮伤春心搜神记葛由蜀羌人也周成王时好刻木作羊卖之一旦桑木羊入蜀中蜀中王侯贵人追之上绥山绥山多桃在峨眉山西南髙无极也随之者不得还皆得仙道】
　　留别于十一兄逖裴十三游塞垣【萧颖士莲□散序友生于逖张南容在大梁唐诗纪事于逖独孤及李白皆有诗赠之葢天寳间诗人也】
　　太公渭川水李斯上蔡门钓周猎秦安黎元小鱼防兎何足言天张云巻有时节吾徒莫叹羝触藩于公白首大梁野使人怅望何可论既知朱亥为壮士且愿束心秋毫里秦赵虎争血中原当去抱关救公子裴生覧千古龙鸾炳天【萧本作文】章悲【一作髙】吟雨雪动林木放书辍劔思【一作悲】髙堂劝尔一杯酒拂尔裘上霜尔为我楚舞我为尔楚歌且探虎穴向沙漠鸣鞭走马凌黄河耻作易水别临岐涙滂沲【太公钓于渭水李斯牵黄犬出上蔡东门逐狡兎俱见一巻注封禅书以浸黎元吕延济注黎元百姓也説文防狡兎也周易羝羊触藩嬴其角孔颖达正义藩藩篱也史记各兴军聚众虎争中原吴质答魏太子牋摛藻下笔鸾龙之文奋矣李善注鸾龙鳞羽之有五彩故以喻焉艺文类聚琴操曰曽子耕太山之下天雨雪冻旬日不得归思其父母作梁山歌史记为我楚舞吾为若楚歌三国志吕防年十五六窃随邓当击贼当顾见大惊归以告防母母恚欲罚之防曰贫贱难可居脱误有功富贵可致且不探虎穴安得虎子太平御覧春秋后语曰荆轲将行太子及宾客知其事者二十余人皆白衣冠以送之至易水上既祖取道髙渐离击筑荆轲和歌为濮上声士皆流涕诗国风涕泗滂沱　防音俊又音逡又音诠羝音低】
　　留别王司马嵩【按唐书百官志王府官属及都督都防刺史之佐职皆有司马有从四品正五品从五品正六品従六品之不同不知嵩为何官】
　　鲁连卖谈笑岂是顾千金陶朱虽相越本有五湖心余亦南阳子时为梁甫吟苍山容偃蹇白日惜頽侵愿一佐明主功成还旧林西来何所为孤劔托知音鸟爱碧山逺【一作凤集碧梧秀】鱼防沧海深呼鹰过上蔡卖畚向嵩岑他日闲相访丘中有素琴【鲁连谈笑而却秦军平原君以千金为夀鲁连辞而去范蠡乗扁舟以防于五湖止于陶为陶朱公诸葛亮躬耕南阳好为梁父吟俱见前注左传彼皆偃蹇杜预注偃蹇骄傲也郭璞客傲庄周偃蹇于漆园李斯臂苍鹰出上蔡东门详见三巻行路难注十六国春秋王猛少贫贱以鬻畚为业甞货畚于洛阳有一人贵买其畚而云无直自言家去此无逺可随我取直猛利其贵而从之行不觉远忽至深山其人止猛且住树下当先启道君来须防猛进见一老公踞胡牀而坐须发悉白侍从十许人有一人引猛曰大司马可进猛因进拜老公曰王公何縁拜也乃十倍偿畚直遣人送之既出顾视乃嵩髙山也春秋经传集解畚以草索为之筥属陆云登遐颂北食中岳鋉形嵩岑左思诗岩穴无结构丘中有鸣琴　畚音本】
　　还山留别金门知己【一本作出金门后书懐留别翰林诸公】
　　好古笑流俗素闻贤达风方希佐明主长揖辞成功白日在青天回光瞩【一作照】防躬恭承凤凰诏歘起云【一作藤】萝中清切紫霄迥优防丹禁通君王赐顔色声价凌烟虹乗舆拥翠葢扈从金城东寳马骤絶景锦衣入新丰倚岩望松雪对酒鸣丝桐方学扬子云献赋甘泉宫天书美片善清芳播无穷归来入咸阳谈笑皆王公一朝去金马飘落成飞蓬宾友【一作从】日疎散玉樽亦【一作寻】已空长才犹可倚不惭世上雄闲来东武吟曲尽情未终书此谢知己扁舟【一作沧波】寻钓翁【此篇即五巻之东武吟也句字互有同异今仍旧本两存之注不重出　瞩音竹】
　　夜别张五
　　吾多张公子别酌酣髙堂聴歌舞银烛把酒轻罗霜横笛弄秋月琵琶弹陌桑龙泉解锦带为尔倾千觞【汉书诸公闻之皆多袁盎顔师古注多犹重也梁元帝诗银烛含朱火金炉对寳笙宋书傅琵琶赋曰汉遣乌孙公主嫁昆弥念其行道思慕故使工人裁筝筑为马上之乐欲从方俗语故曰琵琶取其易传于外国也风俗通曰以手琵琶因以为名杜挚云长城之役鼗而鼓之未详孰是乐府杂録琵琶古曲有陌上桑水经注晋太康地理志曰西平县有龙泉水可以砥砺刀劔特坚利故有坚白之论矣是以龙泉之劔为楚寳也】魏郡别苏明【缪本作少】府因北游【唐时魏郡即魏州属河北道】
　　魏都接燕赵美女夸芙蓉淇水流碧玉舟车日奔冲青楼夹两岸万室喧歌钟天下称豪贵逰此毎相逢【一作天下豪贵防此中毎相逢】洛阳苏季子劔防森词峰六印虽未佩【一作説秦复过赵】轩车若飞龙黄金数百镒白璧有防双散尽空掉臂髙歌赋还【一作临】卭【缪本此下多合从又连横其意未可封二句】落魄【缪本作拓】乃如此何【一作谁】人不相从逺别隔两河云山杳千重【一作云天满愁容】何时更杯酒再得论心胷【西京杂记卓文君姣好眉色如望逺山脸际常若芙蓉尚书正义河内共县淇水出焉东至魏郡黎阳县入河史记苏秦者东周洛阳人也説赵肃侯一韩魏齐楚燕赵以从亲以畔秦赵王乃饰车百乗黄金千镒白璧百双锦绣千纯以约诸侯于是六国从合而并力焉苏秦为从约长并相六国喟然叹曰使我有洛阳负郭田二顷岂能佩六国相印乎裴骃注谯周曰苏秦字季子鲁□钱神论空手掉臂何所希望谢朓诗还卭歌赋似史记司马相如家徒四壁立与文君俱之临卭还卭盖用此事也又史记郦食其家贫落魄无以为衣食业】
　　留别西河刘少府【唐时西河郡即汾州属河东道】
　　秋【一作我】髪已种种所为竟无成闲倾鲁壶酒笑对刘公荣谓我是方朔人间落防星白衣千万乗何事去天庭君亦不得意髙歌羡鸿冥世人若醯鸡安可识梅生虽为刀笔吏缅怀在赤城余亦如流萍随波乐休明自有两少妾双骑骏马行东山春酒緑归隠谢浮名【左传予髪如此种种予奚能为杜预注种种短也世説王戎弱冠诣阮籍时刘公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣遂不得一杯而言语谈戏三人无异或有问之者阮答曰胜公荣者不得不与饮酒不如公荣者不可不与饮酒惟公荣可不与饮酒初学记汉武帝内传曰西王母使者至东方朔死上以问使者对曰朔是木帝精为嵗星下防人中以观天下非陛下之臣法言鸿飞冥冥弋人何篡焉庄子其犹醯鸡与郭象注醯鸡者瓮中之蠓蠛梅生谓梅福福尝为南昌尉故以比刘少府史记尧年少刀笔吏耳正义曰古用简札书有错谬以刀削之故号曰刀笔吏汉书萧何曹参皆起秦刀笔吏顔师古注刀所以削书也古者用简牍故吏皆以刀笔自随也洞天福地记赤城洞周围三百里名上玉清平之天在台州唐兴县详见七巻注】
　　颍阳别元丹丘之淮阳【旧唐书载初元年析河南伊阙嵩阳三县置武临县开元十五年改为颍阳河南府淮阳郡即陈州也属河南道】
　　吾将元夫子异姓为天伦本无轩裳契素以烟霞亲甞恨廹世网铭意俱未伸松柏虽寒苦羞逐桃李春悠悠市朝间玉顔日缁磷所共【当作失】重山岳所得轻埃尘精魄渐芜秽渐老相凭因我有锦囊诀可以持君身当餐黄金药去为紫阳宾万事难并立百年犹崇晨别尔东南去悠悠多悲辛前志庶不易逺途期所遵已矣归去来白云飞天津【韵防将与也谷梁传兄弟天伦也范注兄先弟后天之伦次陆机诗世婴我身古诗含意俱未伸汉武帝内传帝见王母巾器中有一巻书盛以紫锦之嚢帝问此书是仙灵方耶抱朴子仙药之上者丹砂次则黄金周氏冥通记第一紫阳左真人治葛衍山周君第二紫阳右真人治嶓冢山王君崇展犹诗所谓崇朝谓从旦至食时也天津桥名在河南见二巻注】
　　留别广陵诸公【一作留别邯郸故人　唐时广陵郡即扬州也属淮南道】
　　忆昔作少年结交赵与燕金羁络骏马锦带横龙泉寸心无疑事所向非徒然晚节觉此疎猎精草太空名束壮士薄俗弃髙贤中回圣明顾挥翰凌云烟骑虎不敢下攀龙忽堕天还家守清真孤洁励秋蝉炼丹费火石采药穷山川卧海不关人租税辽东田乗兴忽复起棹歌【缪本作我】溪中船临醉谢葛强山公欲倒鞭狂歌自此别垂钓沧浪前【曹植诗白马饰金羁龙泉剑名已见前注谢灵运诗晚节值众贤李周翰注晚节暮年也汉书扬雄传时雄方草太有以自守泊如也论衡扬子云作太经造于助思极杳冥之深非庶防之才不能成也蝉出自土壤升于髙木之上吟风饮露不见其食故郭璞蝉赞虫之精洁可贵惟蝉潜蜕弃秽饮露恒鲜宋书或终身隠处不关人事谢朓诗言税辽东田李善注魏志曰管宁闻公孙度令行海外遂至于辽东皇甫谧髙士传曰人或牛暴宁田者宁为牵牛饲之其人大慙西京赋齐栧女引棹歌晋书山简出镇襄阳优防卒嵗惟酒是耽诸习氏荆上豪族有佳园池简毎出游嬉多之池上置酒辄醉名之曰髙阳池时有儿童歌曰山公出何许往至髙阳池日夕倒载归酩酊无所知时时能骑马倒着白接罗举鞭向葛彊何如并州儿彊家在并州简爱将也】
　　广陵赠别
　　玉瓶沽美酒数里送君还系马垂杨下衔杯大道间天边看緑水海上见青山兴罢各分袂何须醉别【萧本作别醉】顔
　　感时留别从兄徐王延年【一作平】从弟延陵【按旧唐书延年乃髙祖第十子徐王元礼之后元礼子茂茂子璀璀之子则延年也开元二十六年封嗣徐王除员外洗马天寳初拔汗那王入朝延年将嫁女与之为右相李林甫所奏贬文安郡别驾彭城长史坐贜贬永嘉司士至徳初为余杭郡司马卒】
　　天籁何参差噫然大块吹元包【缪本作苞】槖籥紫气何逶迤【一作融怡】七叶运皇化千龄光本支【缪本作枝】仙风生指树大雅歌螽斯诸王若鸾虬肃穆列藩维哲兄锡茅土圣代罗【缪本作含】荣滋九卿领徐方七步继陈思【庄子子綦曰汝闻人籁而未闻地籁汝闻地籁而未闻天籁夫子防曰敢问其方子綦曰夫大块噫气其名为风是唯无作作则万窍怒号通典干封元年追号老君为太上元皇帝老子天地之间其犹槖籥乎史记索隠列异传老子西防关令尹喜望见其上有紫气浮关老子果乗青牛而过説文逶迤邪去貌唐自髙祖至肃宗凡七帝诗大雅文王孙子本支百世毛传曰本本宗也支支子也神仙传老子之母适至李树下而生老子生而能言指李树曰以此为我姓诗国风螽斯羽诜诜兮宜尔子孙振振兮郑笺曰凡物有隂阳情欲者无不妬忌惟螽斯不尔各得受气而生子故能诜诜然众多后妃之徳如是则宜然也埤雅螽斯虫之不妬忌一母百子者也故诗以为子孙众多之况一名舂亦或谓之春箕草木疏云蝗类青色长角长股股鸣者也或曰似蝗而小股黒有文五月中以股相切作声闻数步者是也江东谓之蚱蜢朱子集传螽斯一生九十九子诗纪苏氏曰螽斯一生八十一子数虽不同言其多子则均也説文虬龙子无角者尔雅穆穆肃肃敬也诗大雅价人惟藩毛传曰藩屏也后汉书诸王封者受茅土归以立社稷礼也独断天子太社以五色土为坛皇子封为王者受天子之社土以所封之方色东方受青南方受赤他如其方色苴以白茅授之各以其所封方之色归国以立社故谓之受茅土后汉书陶谦传是时徐方百姓殷盛谷食甚丰胡三省通鉴注古语多谓州为方故八州八伯谓之方伯书曰惟彼陶唐有此冀方诗曰徐方不庭是也世説文帝甞令束阿王七步中作诗不成者行大法应声便为诗曰煮豆持作羮漉枝以为汁萁在釡下然豆在釡中泣本是同根生相煎何太急帝深有惭色东阿王即曹植也太和三年徙封东阿王六年以陈四县封为陈王思者其谥也　噫音衣逶音威迤音夷】伊昔全盛日雄豪动京师冠劔朝凤阙楼船侍龙池鼔钟出朱邸金翠照丹墀君王一顾盼选色献蛾眉列防十八年未曾辄迁移大臣小喑呜谪窜天南垂长沙不足舞贝锦且成诗佐郡浙江西病闲絶趋【萧本作驱】驰阶轩日苔藓鸟雀噪檐帷时乗平【萧本作小】肩舆出入畏人知北宅聊偃憩欢愉恤惸嫠差言梁苑地烜赫耀旌旗【后汉书窦融传赏赐恩宠倾动京师史记建章宫其东则凤阙髙二十余丈索隠曰三辅黄图云武帝营建章起凤阙髙二十五丈三辅故事云北有图阙髙二十丈上有铜凤凰故曰凤阙也唐六典注兴庆宫即今上潜龙旧宅也初上居此第其里名协圣讳所居宅之东有旧井忽涌为小池周袤才数尺常有云气或见黄龙出其中至景龙中潜复出水其沼寖广时即连合为一未半嵗而里中人悉移居遂鸿洞为龙池马演繁露后世诸侯王及达官所居之屋皆饰以朱故曰朱门又曰朱邸西京赋青琐丹墀李善注汉官典职曰以丹溙地故曰丹墀吕向注丹墀阶也以丹漆涂之太平御覧天子赤泥殿下曰丹墀唐制嗣王郡王皆列棨防于门李涪刋误凡防天子二十四诸侯十通典天寳六年四月敕改仪制令嗣王郡王门十六防后汉书郡处南垂不闲典训潘岳西征赋厯敝邑之南垂刘良注南垂南界也广韵垂疆也汉书长沙定王发以其母防无宠故王卑湿贫国应劭曰景帝后二年诸王来朝有诏更前称夀歌舞定王但张袖小举手左右笑其拙上问之对曰臣国小地狭不足回旋帝乃以武陵零陵桂阳益焉诗小雅萋兮双兮成是贝锦彼谮人者亦已太甚大臣小喑鸣谪窜天南垂言其为李林甫所奏而遭贬谪也彭城在南方故曰天南垂长沙不足舞谓为长史不足展其才也贝锦且成诗谓又以贜而贬永嘉也司马为郡守之辅佐故曰佐郡余杭郡即杭州也其地在浙江之西世説谢中郎甞着白纶巾肩舆径至扬州南齐书豫章文献王嶷自以地位隆重深懐退素北宅旧有田园之美乃盛修理之汉书梁孝王筑东苑方三百余里广睢阳城七十里大治宫室为复道自宫连属于平台三十余里得赐天子旌旗从千乗万骑出称警入言跸拟于天子　惸音穷嫠音离】兄弟八九人吴秦各分离大贤达机兆岂独虑安危小子谢麟阁雁行忝肩随令弟字延陵凤毛出天姿清英神仙骨芬馥茝兰蕤梦得春草句将非惠连谁深心紫河车与我特相宜金膏犹罔象玉液尚磷缁伏枕寄宾馆宛同清漳湄药物多见馈珍羞亦兼之谁道溟渤深犹言浅恩慈【欧阳建诗古人达机兆策马防近关三辅黄图麒麟阁萧何造以藏秘书处贤才礼记兄之齿雁行又曰五年以长则肩随之世説王敬伦风姿似父作侍中加授桓公公服从大门入桓公望之曰大奴固自有凤毛北齐书北平王贞武成第五子也沈审寛恕帝常曰此儿得我凤毛广韵茝香草字林云靡芜别名説文蕤草木花垂貌谢灵运梦见其弟惠连遂得池塘生春草之句大以为工详见十一巻注紫河车丹药也详见二巻注穆天子传天子之珤玉果璿珠烛银黄金之膏郭璞注金膏亦犹玉膏皆其精汋也张衡思赋沛以罔象李善注罔象即彷象也楚词吮玉液兮止渴王逸注玉液琼蘂之精气刘桢诗予婴沈痼疾窜身清漳滨溟渤海也见七巻注　馥音伏茝音止】鸣蝉防子意促织念归期骄阳何火赫海水烁龙龟百川尽凋枯舟檝阁中逵防马揺【缪本作采】凉月通宵出郊圻【缪本作岐】泣别目眷眷伤心步迟迟愿言保明徳王室伫清夷掺袂何所道援毫投此辞【尔雅翼蟋蟀似蝗而小正黑有光泽一名蛬一名蜻蛚一名促织以夏生秋初鸣其声如急织故幽州谓之促织其时正织之故以戒妇功春秋説题辞曰趣织为言趣织也织兴事遽故趣织鸣女作兼又里语曰趣织鸣嬾妇惊诗意言鸣蝉促织之已动防子之意而念归期矣因天旱水涸舟楫阻阁故策马于凉月之下乗夜而留别也春秋考邮异旱之为言悍也阳骄蹇所致也説文赫大赤貌诗国风施于中逵毛苌传逵九达之道也谢朓诗停琴伫凉月灭烛聴归鸿谢灵运诗旅馆眺郊岐楚辞九叹志蛩蛩而懐顾兮魂眷眷而独逝王逸注眷眷顾貌诗曰眷眷怀顾诗国风行道迟迟傅咸诗王度日清夷刘良注夷平也诗国风遵大路兮掺执子之袪兮毛传曰掺也袪袂也郑笺曰欲持其袂而留之　檝音接与楫同圻音畿掺所斩切衫上声】
　　别储邕之剡中【唐时江南东道有剡县越州防稽郡　剡音闪】
　　借问剡中道东南指越乡舟从广陵去水入防稽长竹色溪下緑荷花镜里香辞君向天姥拂石卧秋霜【太平御覧郡国志曰天姥山与括苍山相连石壁上有刋字科斗形髙不可识春月樵者闻箫鼔笳吹之声括耳元嘉中遣名画写状于□扇即此山也施宿防稽志天姥山在新昌县东南五十里东接天台□顶峰西北聨沃州山上有枫千余丈□藏经云沃洲天姥福地也】
　　留别金陵诸公
　　海水昔飞动三龙纷战争钟山危波澜倾侧骇奔鲸黄旗一扫荡割壤开吴京六代更霸王遗迹见都城【一作遗都见空城】至今秦淮间礼乐秀羣英地扇邹鲁学诗腾顔谢名五月金陵西祖余白下亭欲寻庐峰顶先绕汉水行香炉紫烟灭瀑布落太清若攀星辰去挥手缅含情【剧秦□新海水羣□李善注海水喻万民羣飞言乱三龙蜀吴魏也太平寰宇记蒋山在升州上元县东北十五里周回六十里面南顾东东逹青龙□门等山西临青溪□山南面有钟浦水流下入秦淮北连雉亭山按舆地志云蒋山古曰金陵山县之名因此而立汉舆地图名钟山吴大帝时有蒋子文发神騐于此封子文为蒋侯改曰蒋山谢朓诗奔鲸自此曝顔延年诗襟卫徙吴京吴京金陵也以吴人所都故曰吴京景定建康志古都城按官苑记□大帝所筑周回二十里一十九步在淮水北五里晋元帝过江不改其旧宋齐梁陈皆都之舆地志曰晋琅邪王渡江镇建业因吴旧都修而居之宋齐而下宫室有因冇革而都城不改东南利便书曰孙权虽据石头以扼江险然其都邑则在建业歴代所谓都城也东晋宋齐梁因之虽时有改筑而其经画皆吴之旧初学记孙盛晋阳秋曰秦始皇东逰望气者云五百年后金陵有天子气于是始皇于方山掘流西入江亦曰淮今在润州江宁县土俗号曰秦淮太平寰宇记丹阳记云始皇凿金陵方山其断处为渎即今淮水经城中入大江是曰秦淮史记邹鲁滨邾泗犹有周公遗风俗好儒备于礼汉书邹鲁守经学宋书顔延之与谢灵运俱以词采齐名自潘岳陆机之后文士莫及也江左称顔谢焉所着并传于世郑仪礼注将行而饮酒曰祖萧士□曰图经白下亭在上元县西北庐峰即庐山也江西通志庐山在南康府治北二十里九江府城南二十五里脉接衡阳由武功来古南障山也髙三千三百六十丈或云七千三百六十丈凡有七重周回五百里山无主峰横溃四出嶤嶤嵺嵺各为尊髙不相拱揖异于武当太岳诸名山出风降雨抱异怀灵道书称为第八洞天香炉峰在开先文殊寺后其形圆耸如炉山南山北皆见峰上常出云气有似香烟故名太平寰宇记庐山瀑布在山东亦名白水源出髙峰挂流三百许丈逺望如匹布故名瀑布刘琨诗挥手长相谢】
　　口号【口号即口占也详九巻注】
　　食出野田美酒临逺水倾东流若未尽应见别离情
　　金陵酒肆留别
　　风吹【一作白门】栁花满【一作酒】店香吴姬压酒唤【许本作使一本作劝】客甞金陵子弟来相送欲行不行各尽觞请君试问【缪本作问取】东流水别意与之谁短长【渔隠丛话诗眼云好句须要好字如李太白诗吴姬压酒唤客甞见新酒初熟江南风物之美工在压字】
　　金陵白下亭留别【杨齐贤曰白下亭在今建康东门外】
　　驿亭三杨树正当白下门吴烟暝长条汉水齧古根向来送行处回首阻笑言别后若见之为余一攀翻别东林寺僧【一统志东林寺在庐山晋僧□逺与同门慧永居西林学徒日众别居林之东谢灵运为凿池种莲】
　　东林送客处月出白猿啼笑别庐山逺何烦过虎溪【杨齐贤曰庐山在江州南三十里东林西林二寺在山之南五里许小岭可到两寺相邻规制广袤若一大县水石深怪古迹无穷东林是逺法师所居三门内有小渠名虎谿逺师送客未尝过谿西林是永法师所居规制稍不及东林莲社髙贤传逺法师居东林其处流泉匝寺下入于谿每送客过此辄有虎号鸣因名虎谿后送客木尝过独陶渊明陆静修至语道契合不觉过谿因相与大笑世传为三笑图】
　　窜夜郎于乌江留别宗十六璟【唐淮南道有乌江县和州歴阳郡按浔阳记载九江之名一曰乌白江三曰乌江张须元縁江图载九江之名四曰乌土江六曰白乌江太平寰宇记引浔阳记云九江在浔阳去州五里名曰乌江是大禹所疏知此诗所谓乌江者指浔阳江耳非和州之乌江县也胡震亨曰旧注以太白娶许相圉师女谓诗题别宗十六为误今按诗中斩鳌翼娲皇三入凤凰池是言相武后又是入相三次者而圉师为髙宗相又只入相一次与此不合此正是宗楚客耳安得谓赠别其后人为误哉白凡四娶始娶许终娶宗皆相门女见魏颢白集序中旧注失考往往如是】
　　君家全盛日台鼎何陆离斩鼇翼娲皇链石补天维一回日月顾三入凤凰池失势青门旁种瓜复防时犹防众【缪本作旧】宾客三千光路岐皇恩雪愤懑松柏含荣滋我非东牀人令姊忝齐眉浪迹未出世空名动京师适遭云罗解翻谪【一作遣】夜郎悲拙妻莫邪剑及此二龙随慙君湍波苦千里逺从之白帝晓猿断黄牛过客迟遥瞻明月峡西去益相思【晋书三台六星三公之位也在人曰三公在天曰三台汉书鼎三足三公象初学记环济要畧曰三公者象鼎三足共承其上也后汉书位登台鼎楚辞长余佩之陆离许慎云陆离美好貌淮南子往古之时四极废九州裂天不兼覆地不兼载于是女娲链五色石以补苍天断鳌足以立四极髙诱注三皇时天不足西北故补之师説如此鳌大龟天废顿以鳌足柱之楚辞曰鳌戴山抃其何以安之是也宋玉大言赋壮士愤兮絶天维晋书荀朂守尚书令朂久在中书专管机事及失之甚惘惘怅怅或有贺之者朂曰夺我凤凰池诸君贺我耶三辅黄图广陵人邵平为秦东陵侯秦破为布衣种青门外世説郗太傅在京口遣门生与王丞相书求女壻丞相语郗信君往东厢任意选之门生归白郗曰王家诸郎亦皆可佳闻来觅壻咸自矜持惟有一郎在东牀上坦腹卧如不闻郗公曰此正好访之乃是逸少因嫁女与焉后汉书梁鸿每归妻为具食不敢于鸿前仰视举业齐眉江淹诗旷哉宇宙恵云罗更四陈吴越春秋干将者吴人也与欧冶子同师俱能为剑阖闾使作二枚一曰干将一曰莫耶莫耶干将之妻也干将作剑采五山之鐡精六合之金英天伺地隂阳同光百神临观天气下降而金铁之精不销沦流于是干将不知其由莫耶曰子以善为剑闻于王使子作剑三月不成其有意乎干将曰吾不知其理也莫耶曰神物之化须人而成今夫子作剑得无得其人而后成乎干将曰昔吾师作冶金铁之类不销夫妻俱入冶炉中然后成物至今后世即山作冶麻绖葌服然后敢铸金于山今吾作剑不变化者其若斯耶莫耶曰师知铄身以成物吾何难哉于是干将妻乃防髪剪爪投于炉中使童男童女三百人鼓槖装炭金铁乃濡遂以成剑阳曰干将隂曰莫耶阳作龟文隂作漫理一统志白帝山在四川防州府城东五里峡中视之孤特甚峭北缘马岭接赤甲山公孙述据蜀殿前井中常有白龙出因称白帝山亦以名水经江水又东径黄牛山郦道元注下有滩名黄牛滩南岸重岭叠起最外髙崖间有石如人负刀牵牛人黒牛黄成就分明既人迹所絶莫得究焉此岩既髙加以江湍纡回虽途径信宿犹望见此物故行者謡曰朝发黄牛暮宿黄牛水路迂深回望如一矣太平寰宇记黄牛山在南郑县西南五十里山有石黄色逺望如牛故曰黄牛山山下有黄牛川十道记云黄牛川有再熟之稻土人重之太平御覧李益州记曰明月峡在巴县东峡前南岸壁髙四十丈其壁有圆孔形如满月因以为名杨齐贤曰白帝城防州黄牛峡峡州明月峡渝州按唐书宗楚客本传及宰相表楚客字叔敖蒲州人武后从姊子长六尺八寸明晳美须髯进士及第累迁户部侍郎坐贜流岭外嵗余得还神功元年六月由尚方少监检校夏官侍郎同凤阁鸾台平章事圣厯元年正月罢为文昌左丞为武懿宗所劾贬播州司马稍为豫州长史迁少府少监岐陜二州刺史长安四年三月复以夏官侍郎同凤□鸾台平章事七月坐事贬原州都督神龙初为太仆卿武三思引为兵部尚书景龙元年九月同中书门下三品韦后安乐公亲赖之寻迁中书令韦氏败与诛传又言其冒于权利外附韦氏内蓄逆谋故卒以败其行迹若此乃太白有斩鳌翼娲皇链石补天维之褒诛后亦未闻放罪之辞赠葬之典乃太白有皇恩雪愤懑松柏含荣滋之美在诗人固多溢颂之辞又为亲者讳不得不然若深叙情亲少序家势更为得体矣　娲音戈懑草本切门上声】
　　留别龚处士
　　龚子栖闲地都无人世喧栁深陶令宅竹暗辟彊园我去黄牛峡遥愁白帝猿赠君巻施草心断竟何言【陶渊明宅邉有五栁树甞为彭泽令详见前注世説王子猷自防稽经吴门闻顾辟彊有名园刘孝标注顾氏谱曰辟彊吴郡人歴郡功曹平北参军范成大吴郡志辟彊园自东晋以来传之池馆林泉之胜号吴中第一辟彊姓顾氏晋唐人题咏甚多陆羽诗云辟彊旧林园怪石纷相向陆龟防云吴之辟彊园在昔胜防敌皮日休云更葺园中景应为顾辟彊本朝张伯玉云于公门馆辟彊园放荡襟懐水石间今莫知遗迹所在考龟防之诗则在唐为任晦园亭今任园亦不可考矣唐诗纪事吴门有辟彊园按陆龟防诗吴之辟彊园在昔胜槩敌前闻富修竹后説纷怪石张南史诗深竹闲园暗辟彊益其地饶修竹多怪石往往见于题咏黄牛白帝已见前首注尔雅巻施草拔心不死邢昺疏巻施草一名宿葬拔其心亦不死也按离骚云朝搴毗之木兰兮夕中洲之宿葬王逸云草冬生不死者楚人名之曰宿葬】
　　赠别郑判官
　　窜逐勿复哀慙君问寒灰浮云本无【缪本作无本】意吹落章华台逺别泪空尽长愁心已摧二【萧本作三】年吟泽畔顦顇防时回【通典春秋时楚章华台在复州监利城内方舆胜覧江陵府有章华台杜预云在今南郡华容城中华容即今监利楚辞卜居云屈原既放三年不得复见渔父云屈原既放防于江潭行吟泽畔顔色顦顇形容枯槁】
　　黄鹤楼送孟浩然之广陵
　　故人西辞黄鹤楼烟花三月下扬州孤帆逺影【一作映】碧山【萧本作空】尽唯见长江天际流【杨齐贤曰黄鹤楼以黄鹤山而名在鄂州通典广陵郡今之扬州陆放翁入蜀记太白登黄鹤楼送孟浩然诗云征帆逺映碧山尽唯见长江天际流葢帆樯映逺山尤可观非江行久不能知也】
　　将游衡岳过汉阳双松亭留别族弟浮屠谈皓【通鉴地理通释衡岳在潭州衡山县西三十里衡州衡阳县北七十里有五峰曰紫葢天柱芙蓉石祝融一统志双松亭在湖广汉阳府秋兴亭东册府元龟浮屠正号曰佛陀其声相近皆西方言华言译之则谓浄觉】
　　秦欺赵氏璧却入邯郸宫本是楚家玉还来荆山中符彩照【萧本作丹彩泻】沧溟清【缪本作精】辉凌白虹青蝇一相防流落此时同卓絶道门秀谈乃支公延罗结幽居剪竹绕芳丛凉花拂户牖天籁【一作乐】鸣虚空忆我初来时蒲萄开景风今兹大火落秋叶黄梧桐水色梦沅湘长沙去何穷寄书访衡峤但与南飞鸿【史记赵惠文王时得楚和氏璧秦昭王闻之遗赵王书愿以十五城易璧赵王遣蔺相如奉璧西入秦秦王坐章台见相如相如奉璧奏秦王秦王大喜传以示美人及左右相如视秦王无意偿赵城乃前曰璧有瑕请指示王王授璧相如因持璧却立椅柱怒髪上冲冠谓秦王曰臣观大王无意偿赵王城邑故臣复取璧大王必欲急臣臣头与璧俱碎于柱矣秦王恐其破璧乃辞谢召有司按图指从此以往十五都予赵相如度秦王特以诈佯为予赵城实不可得乃谓秦王曰赵王送璧时斋戒五日今大王亦宜斋戒五日秦王遂许斋五日相如乃使其从者衣褐怀璧从径道亡归赵秦王曰今杀相如终不能得璧也而絶秦赵之欢卒廷见相如□礼而归之楚人卞和得玉璞于荆山两献楚王两刖其足见四巻注礼记气如白虹天也孔颖达正义云白虹谓天之白气言玉之白气似天白气也陈子昻诗靑蝇一相防白璧遂成寃埤雅青蝇粪尤能败物虽玉犹不免所谓蝇粪防玉是也三国志管宁徳行车絶海内无偶太平广记支遁字道林本姓关氏陈留人或云河内林虑人年二十五出家每至讲肄善标宗防而章句或有所遗时为守文者所陋谢安闻而喜之曰此乃古人之相马也略其黄而取其骏逸于时殷浩王羲之等并一代名流皆着尘外之狎鲍照诗延萝倚峰壁吴均诗剪竹制山扉庄子汝闻地籁而未闻天籁天籁乃虚空之际自然音响易纬通卦騐夏至景风至大火心星也落犹下也心星于夏月昏时当南方之位入秋则下而西流矣汉书□九疑浮沅湘顔师古注沅水出牂牁湘水出零陵二水皆入江一统志湘江至沅州与沅水合曰沅湘古长沙郡秦始皇置在古荆州之域唐时之长沙已陵衡阳零陵江华桂阳邵阳连山八郡皆其地也衡山及沅湘二水俱在境中萧琛诗相思将安寄怅望南飞鸿　峤音轿沅音元又音阮】
　　留别贾舍人至二首【贾至见十一巻注】
　　大梁白云起飘飖来南洲徘徊苍梧野十见罗浮秋鼇抃【萧本作挟】山海倾四溟扬洪流意欲托孤凤【世本作雁误】从之摩天逰凤苦道路难翺翔还昆丘不肯衔我去哀鸣慙不留【一作周】逺客谢主人明珠难暗投拂拭倚天剑西登岳阳楼长啸万里风扫清胷中忧谁念刘越石化为绕指柔【归藏启筮有白云出自苍梧入于大梁山海经南方苍梧之丘苍梧之渊其中有九疑山舜之所葬在长沙零陵界中郭璞注山左零陵营道县南其山九谿皆相似故云九疑古者总名其地为苍梧也葢古所称苍梧之野其地甚广凡九疑山前后数百里粤西湖南之地兼跨而有之若汉之所置苍梧郡视古之苍梧野为狭唐之所置苍梧郡视汉之苍梧郡则又狭皆只在粤西一隅而长沙零陵非其所统矣或者据史记本纪舜崩于苍梧之野葬于江南九疑是为零陵因崩葬各纪其地疑苍梧九疑不在一处者非也舜葬于苍梧之野盖□先已记之矣名山志罗浮山在广东増城博罗二县之境本二山也在西者为罗山在东者为浮山二山合体故总称罗浮旧记曰山髙三千六百丈周围二百七十七里旧説浮山从防稽来博于罗山故又称博罗今罗浮山上独有东方草木或云浮山乃蓬莱之一岛尧时洪水浮至依罗山而止焉二山防处有石磴相聨接状如桥梁号曰鐡桥竒禽灵卉不可胜纪楚辞鳌戴山抃王逸注鳌大龟也击手曰抃列仙传曰有巨灵之鳌背负蓬莱之山而抃沧海之中尔雅翼天问曰鳌戴山抃何以安之抃者两手相击也言鳌以首戴山傥用前两手相击则山上之仙圣何以安乎张衡思赋登蓬莱而容与兮鳌虽抃而不倾吕延济注言巨鳌浮蓬莱山虽抃击而不倾侧太白引此葢以喻禄山之乱也张协诗两足洒四溟李善注四溟四海也王□诗鹳鹄摩天防邢昺尔雅疏昆仑山记云昆仑山一名昆丘史记明月之珠夜光之璧以暗投人于道路人无不按劔相眄者何则无因而至前也王褒诗白璧求善价明珠难暗投宋玉大言赋长剑耿耿倚天外岳阳风土记岳阳楼城西门楼也下瞰洞庭景物寛濶唐开元四年中书令张説除守此州每与才士登楼赋诗自尔名著刘越石诗何意百链刚化为绕指柔吕延济注百錬之鐡坚刚而今可绕指自喻今破败而至柔弱也按贾之谪在岳阳去罗浮甚逺而太白行迹亦未尝至广惠□何云徘徊苍梧野十见罗浮秋防又太白旅寓岳州约计只一二年而贾之谪在至徳中召还故官在寳应初约计首尾亦不至十年之久所云十见更指何人耶恐是他人之作而误入集中者否则笔字之讹欤】
　　其二
　　秋风吹胡霜凋此檐下芳折芳怨嵗晚离别凄以伤谬攀青琐贤延我于此堂君为长沙客我独之夜郎劝此一杯酒岂唯道路长割珠两分赠寸心贵【萧本作久】不忘何必儿女仁相看泪成行【刘昭后汉书补宫閤簿青琐门在南宫卫瓘注吴都赋曰青琐户边青镂也一曰天子门内有楣格再重襄青画曰琐章怀太子后汉书注青琐谓刻为琐文而以青饰之也西京赋青琐丹墀吕向注青琐也以青饰之吴都赋青琐丹楹刘渊林注琐户内边以青画为琐文吕延济注靑琐门栾刻为琐文染以青色割珠事无考曹植诗无乃儿女仁】
　　渡荆门送别【通典荆门山后汉岑彭破田戎于此公孙述又遣将任满拒吴汉作浮桥处在今峡州宜都县西北五十里水经云江水东楚荆门虎牙之间荆门山在南上合下开若门虎牙山在北石壁危江间有白文类牙故以为名荆门虎牙二山即楚之西塞】
　　渡逺荆门外来从楚国游山随平野尽江入大荒流月下飞天镜云生结海楼仍怜【许本作连】故乡水万里送行舟【杨齐贤曰荆门军有山名荆门蜀之诸山至此不复见矣史记海旁蜃气象楼台国史补海上居人时见飞楼如缔构之状甚壮丽　丁龙友曰胡元瑞谓山随平野尽江入大荒流此太白壮语也子美诗星随平野阔江入大荒流二语骨力过之予谓李是昼景杜是夜景李是行舟暂视杜是停舟细观未可槩论】
　　闻李太尉大举秦兵百万出征东南懦夫请缨冀申一割之用半道病还留别金陵崔侍御十九韵【通鉴上元二年五月以李光弼为河南副元帅太尉兼侍中都统河南准南东西山南东荆南江南西浙江东西八道行营节度出镇临淮汉书遣终军使南越説其王欲令入朝比内诸侯军自请愿受长缨必羁南越王而致之阙下军遂往説越王越王聴许请举国内属后汉书班超曰昔魏绛列国大夫尚能和辑诸戎况臣奉大汉之威而无铅刀一割之用乎】
　　秦出天下兵蹴踏燕赵倾黄河饮马竭赤羽连天明太尉杖旄钺云骑【缪本作旗】绕彭城三军受号令千里肃雷霆函谷絶飞鸟武关拥连营意在斩巨鼇何论鲙长鲸【一作鲵与鲸】恨无左车畧多愧鲁连生拂劔照严霜雕戈鬘【当作缦】胡缨愿雪防稽耻将期报恩荣半道谢病还无因【一作由】东南征亚夫未见顾剧孟阻先行天夺壮士心长吁别吴京金陵遇太守倒屣欣【一作相】逢迎羣公咸祖饯四座罗朝英初发临沧观醉栖征虏亭旧国见秋月长江流寒声帝车【一作居误】信回转河汉复纵【缪本作纵复】横孤凤向西海飞鸿辞北溟因之出寥廓挥手谢公卿【家语由愿得白羽若月赤羽若日史记师尚父左杖黄钺右把白旄以誓谢灵运诗云骑乱汉南吕向注云骑言多如云也唐之彭城郡即徐州也河南道旧唐书李光弼拜太尉充河南淮南山南东道荆南等副元帅侍中如故出镇临淮史朝义乗邙山之胜冦申光等十三州自领精骑围李岑于宋州将士皆惧请南保扬州光弼径赴徐州以镇之遣田神功击败之浙东贼首袁晁攻剽郡县浙东大乱光弼分兵除讨尅定江左人心乃安光弼未至河南也田神功平刘展后□□于扬府尚衡殷仲卿相攻于兖郓来瑱旅距于襄阳朝廷患之及光弼轻骑至徐州史朝义退走神功遽归河南尚□殷仲郷来瑱皆惧其威名相继赴阙又云光弼御军严肃天下服其威名每申号令诸将不敢仰视元和郡县志函谷故城在陜州灵寳县南十里秦函关城汉农县也西征记曰函谷关城路在谷中深险如函故以为名其中劣通行路东西四十里絶岸壁立岩上柏林隂映谷中殆不见日关去长安四百里日入则闭鸡鸣则开秦法也东自殽山西至潼津通名函谷号曰天险所谓秦得百二也史记集解应劭曰武关秦南□通南阳文颖曰武关在析西百七十里襄界太平寰宇记武关在商州商洛县东南九十里春秋时少习也左氏传曰将通于少习以聴命注少习商县武关是也三国志树栅连营七百余里史记赵王成安君陈余闻汉且袭之也聚兵井陉口号称二十万广武君李左车説成安君曰愿足下臣竒兵三万人从间路絶其辎重足下深沟髙垒坚营勿与战不至二十日而两将之头可致于戏下成安君不聴韩信引兵出井陉口斩成安君泜水上禽赵王歇信乃令军中毋杀广武君有能生得者购千金于是有广武君而致戏下者信乃解其东乡坐西乡对师事之鲁连事见二巻注图语穆公横雕戈出见使者韦昭注雕镂也戈防也庄子説劔篇垂冠缦胡之缨司马彪曰缦胡之缨谓粗缨无文理也防稽耻见十巻注亚夫剧孟事见三巻注杨齐贤曰吴京建康也十六国春秋宋繇每闻儒士在门常倒屣出迎停寝政事引谈经籍汉书丞相为祖道顔师古注祖者送行之祭因宴饮焉左传郑六卿饯宣子于郊杜预注饯送行饮酒也太平寰宇记临沧观在劳劳山上有亭七间名曰新亭吴所筑宋改为临沧观周顗与王导等当春日登之防宴顗曰风景不殊举目有江山之异即此处也谓之劳劳亭古送别之所胡三省曰临沧观在江寜县南十五里世説注丹阳记曰征虏亭太安中征虏将军谢石立此亭因以为名胡三省通鉴注征虏亭在方山南自武湖头大路北出至征虏亭史记斗为帝车运于中央临制四方晋书斗为帝车取乎运动之义也魏文帝诗天汉回西流三五正纵横汉书焦明已翔于寥□顔师古注寥廓天上寛广之处】
　　别韦少府
</div>
    <div class="pagination">
<a href="李太白集注_page11.html">上一页</a><span>...</span><a href="李太白集注_page7.html">7</a><a href="李太白集注_page8.html">8</a><a href="李太白集注_page9.html">9</a><a href="李太白集注_page10.html">10</a><a href="李太白集注_page11.html">11</a><span class="current-page">12</span><a href="李太白集注_page13.html">13</a><a href="李太白集注_page14.html">14</a><a href="李太白集注_page15.html">15</a><a href="李太白集注_page16.html">16</a><a href="李太白集注_page17.html">17</a><span>...</span><a href="李太白集注_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
