<!DOCTYPE html>
<html>
<head>
    <meta charset="UTF-8">
    <title>西山文集 - 第 26 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 26 页/共 41 页</h1>
    <div class="content">　　慈湖先生杨公将葬叔谨书来命仆曰先君之墓子其铭之先生门人建昌傅君正夫不逺千里访予于粤山之麓亦以是为请窃伏惟念嘉定初元先生以秘书郎召某备数馆职始获従之防见其斋明盛服非礼不动燕私俨恪如临君师朞功之戚下洎缌麻服制丧期一以经理为则而容色称之平居接物従容和乐未始茍异于人而清明髙逺自不可及同僚有过微讽潜警初不峻切而聼者常然一日见谓曰希元有志于学顾未能忘富贵利达何也某恍然莫知所谓先生徐曰子尝以命讯日者故知之夫必去是心而后可以语道先生之于某可谓爱之深而教之笃矣惜其时方缪直禁林役役语言文字间故于先生之学虽窃一二而终未获探其精微忧患以来粗知向道思欲一叩函丈求其指归而不可得矣呜呼先生已矣某复何所据以为进学之地哉夫未能深知先生之道而欲传信于百世之下此某之所不敢也虽然有一焉葢今传后之文有状有铭而又或有表先生之门贤哲甚众今状其事者亦既有人铭于体为最重述其道当最详非门人髙弟不可也如某者或使之叙其梗槩而表于墓门则其责差轻而可勉正夫幸以为然则愿复于叔谨而还以命焉故书于行述之后以竢铭者正夫所慕正夫盖有闻于先生之道者也故其言皆实録云
　　慈湖训语
　　慈湖先生之道学者所共尊顾尝侧聼诸公间或不能无窃议者谓泯心思废持守谈空妙畧事为也今观正夫所録有曰无思甚妙思之正亦甚妙又曰徒思固不可为学不思如何是学然则先生之学其果泯心思耶曰学未纯熟不可废守又曰敬以守之于意态未动之先守定用力自然光明先生之学其果废持守耶至于言道以本心为正言德以直心为主则其为论至平实既与谈空説妙者不同而于当世之务讨论区画若指诸掌又非脱畧事为者也是四者既皆异乎所闻至其为説有曰成身莫如敬书曰钦曰敬曰谨曰克艰曰孜孜曰兢兢曰勤恤三五盛际君以此命臣臣以此戒君葢灼知不敬则此心易动敬则此心不动此心微动百过随之此心不动常一常明呜呼斯言至矣非正夫之心与先生通贯为一岂能传之简牍不失其真哉然则先生之言固有功于后学而正夫所录又有功于先生者也
　　絜斋先生训语
　　絜斋先生袁公道德文学庆厯元祐间人也某以年家子初拜侍于富沙嘉定同朝始获亲炙某之庸鄙于道未有所闻先生独以为可教方某数论时事人多诮其濶疏先生见輙嘉奬甲戌外补辱为序言以赠称其知有国不知有家知有天下安危不知有已防戚始出闗夜宿南山之招提诘旦甫辨色吏击门以告曰袁司业至矣亟披衣迎拜曰先生何出之蚤耶先生曰此何时而安寝也坐论世事至于涕流先生盛心昭揭日月今犹赫赫也方是时某年壮气鋭举措有不合于道者先生直切切规警焉其后闻某颇自约敕辄对客谈道之今傅君正夫所录训语盖有一二为某发者然自招提之别暨于先生没盖十有二年迄不得再见岁月侵寻学弗加益悠悠长道未知所穷常恐有负先生期许之意追念畴昔为之怆然叹九原之不可作用谨志于训语之末云
　　建昌三傅君行状
　　士有爵位穷于朝而名不见齿于乡之父老事业彰于世而行不足以服其家之僮奴盖蹔立者易能素积者难揜故也傅氏三君子或仕几达而不年或方仕而遽已或终其身未尝仕然其德誉蔼于州闾学问称于师友其殁也县大夫至绘像于学而祠之此可以茍得乎哉记曰微之显诚之不可揜讵弗信夫
　　著作正字二刘公志铭
　　永嘉叶公之文于近世为最铭墓之作于他文又为最著作正字二刘同为一铭笔势雄拔如太史公叹咏悠长如欧阳子于他铭又为最呜呼二刘公不可复见矣若永嘉之文亦岂易得哉其言绍兴末迄淳熙中名儒十余人言论同出处偕如立直木于九达之衢后生有所望而趋读之令人嘅叹不已夫言论同出处偕世之所指为朋者也名儒十余人既为一朋望而趋者不知几千百又为一大朋则士之相朋莫斯时若也然适足以増淳熈之盛其功及于绍熈庆元间至韩氏用事恶其朋而尽锢之其患有不可胜言者乃知阜陵规摹真可为万世法而欧阳子信为知言也二刘公在当时名论最髙惜皆弗究于用今建阳大夫克庄昆弟方以文学材猷自奋其尚有以成前人之志云
　　著作刘公奏藁
　　某少时读著作刘公所对馆职防未尝不拊巻叹息今又从公之孙建阳令尹得公奏藁读之其轮对则斥近幸盗权以为隂侵阳之应其上讨论事又申言之至谓流荡戏狎常始于燕游之无度人兽杂乱常出于御幸之无节呜呼其亦可谓激切也已使遭前代讳言之时其召谴贾祸当如何耶而我阜陵优容奬纳曽无纎介忤意主圣臣直讵弗信夫方乾道淳煕间中外既已大治独近习有窥嚬笑卖福威者一时端士正人指陈阙失必以是为先若相国陈正献公防政龚公朱文公张宣公郑自明魏元履数君子与著作公前后若出一口卒之佞幸小人消缩摧沮不能大为奸慝虽阜陵英威圣断所致然亦朝多君子正论日闻之力也呜呼盛哉
　　著作春秋讲义
　　昌黎公寄玉川子诗有春秋三传束髙阁之语学者疑之谓未有舍传而可求经者今观著作刘公讲义一以圣笔为防依其论秦穆公以人从死者晋文之召王宋防之用人于社皆以经证传之失所谓伟然者也昔欧阳子患伪説之乱经着为论辨自谓时虽莫同千岁之后必有予同者曽未二百年而刘公之论春秋盖与之合公而有知当不恨后世之无子云矣所讲才十有二条麟经大指畧尽于此其言曰吾闻法吏以一字轻重矣未闻圣人以一字轻重春秋也防哉言乎足以破世儒之陋学者其深味之
　　史记考异
　　观刘公此编见前辈读书考古其不茍也如此可以为学者法矣
　　南轩东莱帖跋
　　南轩先生帖当在以郎官兼侍立时方发运司之置也一时贤士大夫争议甚众先生亦因对及之至是遂罢去自昔憸人图进用必以功利中时君之欲故谏者莫能入惟孝宗天挺圣哲闻善若决江河用能斥去聚敛之臣如弃涕唾帖中所谓上聦明能受尽言谓此也东莱先生二帖其一为博士太学时其一自太学分教严陵时葢先后年岁间尔是时中外多君子二先生帖所谓圣锡者端明汪公谦之者艾轩林公元晦者新安朱文公而周洪道之特立丘宗卿之尽言赵子直之好学亦见帖中皆当时名流也主德盛明贤才林立犹阳春正中风日怡畅竒葩异植纷旉天壤间此其所以为淳熈欤慨慕之余敬再拜而书其后
　　东莱与刘公帖
　　孔子曰为仁由已曽子曰以友辅仁二説若异何耶葢仁者道体之全精粗本末大畧完粹奚有罅焉如毛发犹足以病其全自昔圣贤俛焉孳孳毙而后已者以是焉耳克己胜私猛厉奋发人固无与于我切磋琢磨相观而善我岂无赖乎人此圣门所以先后发明之也观东莱先生与著作刘公帖虽吏事纎微有所闻亦必以吿岂非所谓辅仁者与近世欺谀成风平时号深交密防闻过鲜相规警不惟无以成人之仁其自处亦不仁矣追仰前修可为永嘅
　　夏宗禹悟真讲议
　　天台真人张平叔作悟真诗百余篇行于世识者谓参同之后才有此书予闲中虽颇涉猎然未能识其妙处云峯夏宗禹自永嘉来游幔亭示余所谓悟真讲义章剖句析读之使人涣然无疑顾方掩闗谢賔客不能从君从容咨叩以尽其妙然闻君之为人材智磊落盖尝入山东幙府奉檄走燕齐间功名之志鋭甚年未五十遽欲捐弃轩冕从安期羡门为海山汗漫游其太蚤计矣予顷闻道家言学仙至难唯大忠大孝不竢修链而得其説茫荒忽未易测知然使天上真有仙人必忠臣孝子为之非可幸而致也今以君之材虽不求用世将有不吾置者勉为明时植立功业报国荣家忠孝两尽然后从君鼻祖夏黄公戏橘中遨商山无不可者君又有隂符讲义诸书留茂潜楼旸叔已为之序引故不复云
　　画师帖
　　【朱文公以陆探微所画师子像遗其外孙黄辂辂字子木勉斋长子也】
　　昔者君子之立于世也其德则刚健之德其情则正大之情故以之闲吾道而异端褫气以之正朝纲而奸邪丧魄自孟子没惟伊川程夫子晦庵朱先生为能兼之呜呼伟哉子木之幼也晦庵已深期之今其问学日进而气志日彊盖庶乎不负先生之期许者虽然岂易事哉夫必刚健之德不为欲夺正大之情不以私汩卓然自立万物莫能撄然后有以胜此尔子木其勉之
　　罗文恭公奏议
　　读文恭奏议然后知公有古大臣格心之业也葢邹孟氏殁世不复识大学源流虽名卿贤大夫不过区区力持其国冀免祸败焉尔独一董仲舒觕为有见而志弗及故子程子尝论之曰知求治不知正君知规过不知养德识者谓其切中后世之经筵之疏勤拳恳恻百世之蓍也方宁宗初众贤盈庭而文恭号称巨擘正心一疏蔼然仁义之言视子程子庶几亡愧倘天假之年俾获尽行所学则古大臣事业可以复见安得有异时权奸之旤哉拊巻嘅然为之流涕
　　罗氏六有斋诗【斋名取横渠説】
　　某窃闻之子朱子曰横渠斯言甚善君子终日干干不可食息间亦不必尽日读书或静坐存养皆是用功处天地生物以四时运动春生夏长固是不息虽秋冬凋落生意未尝不在其中学者常唤令此心不死则日有进呜呼斯言至矣某愿与吾能甫共勉焉
　　宋文叔编仁説
　　昔有问仁于程子者子曰此在诸君自思之将圣贤言仁处类聚观之体认出来其后南轩张氏裒洙泗言仁为一编而朱子乃以书吿之曰类聚孔孟言仁处以求夫仁之説程子为仁之意可谓深切然专一如此却不免长欲速好径之心滋出口入耳之弊夫朱子之学源流于程氏者也而其论顾不同何哉盖程子之教人欲其体认于已以致求仁之功若徒防粹其言以资论説何益哉二先生之切于为仁则一也宜春宋君文叔辑语孟言仁而为之标畧用意美矣予欲其实践程子之言而毋蹈朱子之所戒故为题其末云
　　周氏输苖记
　　嘉定某年某月诏旌表隆兴府武宁县进士周某等门闾越某年某月复御宸翰书棣华堂三大字以赐今皇帝嗣服之某年有防周某家秋赋其即县以输某等既承命则以属已尉章子仁记之又因子仁求文于某以系于末某惟孝悌者民性之常不竢教而能也然自昔明盛之朝必深加褒劝者岂曰以利诱人俾相率而为伪哉盖天命之性虽人所同而修道之教则君职有不可已者故周以六行导民汉以三事设科孝友弟顺皆居其首圣朝虽循唐旧用文墨拔士然深山长谷穷阎下里之氓有以至性笃行闻者长吏必列于朝而显异之自国初迄今其以旌闻于书史者奕奕相望葢风化之原莫尚于此者书曰表厥宅里树之风声其斯之谓欤恭惟圣明初政他未遑及独推本先皇遗志隆恩茂泽首及于匹士之微至悯其赋输之勤优而假之俾无车牛任辇之役岂非不世之荣遇也哉虽然周氏之所以获褒于朝者以其异也而在周君之心则不可少自异也盖孝弟之至通于神明然后为亡愧而兄弟既翕和乐且湛亦曰壸范之常而非过也然则周君其何以答上之赐哉必也弟昆相勉致知笃行以求合于孔门之仁中庸之诚大学之至善一旦得位于时则移其所以事长者事君推其所以居家者措之事业庶乎不负两朝宠异之恩周君其然之否乎
　　史太师与通奉帖
　　史氏在周为太史佚之言论与周召并传在汉西都为戚里左将军丹伏蒲谏争有功元成间迨我宋中兴而太师忠定越王出有太史之言论与将军之功而忠厚所积则过之矣方其柄国时护公道如命脉惜人材如体肤在廷诸贤持议间有不同而包涵容养亡秋毫忿疾意异时复还宰路所荐进皆海内第一流不以同异为用舍淳熈初入见天子以寛大开广上心其言尤反复笃至平生行事大抵根本此意故能为国祈天永命身与家亦与防其休故参政楼公序六老图谓其阖门习成忠厚无一人为刻核事者福禄之盛岂偶然哉今江右将漕之先君子通奉公与忠定实为弟昆虽显晦弗同而其德盖相伯仲故淳熈丁未岁一门三进士当世荣之太师所予通奉帖正其时也丞相既世秉钧衡将漕亦洊持使者节以文学政事自见于世昔东坡苏公谓君子之泽得其人则可至于百传今史氏之所积既丰将漕尤薫然慈仁所至以拯民恤物为事其培之者又如此则流泽之未艾可知矣呜呼天道分明此太师帖中语也人能知天道之可畏则虽强之从薄亦不肯为不然者皆所谓欺天者也敢并及之以发明太师之本指云
　　书颖斋记
　　易曰知崇礼卑崇效天卑法地葢知识欲其髙明故效天操履贵乎笃实故法地二者不容一阙也余虽未熟周君观德庄少仙所记如此则其人盖有志于上达之学者然升髙自下陟遐自迩未有不由下学而可骤至者若徒驰志髙逺而无真积力践之功则亦凭虚亿度而已安能实有进于此哉且毛生战国防士辞气夸诩盖孔门所谓不逊者非学者所当尚少仙敛藏之语周君其佩服之
　　叶清父同归録后序
　　予友叶君清父深于易而喜读神仙之书辑万论同归録以示人曰此与易相表里者也或难之曰夫屈伸之循环徃来之更代者易之道也昧屈伸徃来之理以求长生不死者神仙之术也二者犹氷炭之不合故有易则无仙有仙则无易而君子偕学焉其有説乎清父曰子知易与仙之殊途而不知其归之一也吾请尝试言之子亦尝试聼之夫阳尊隂卑者分之常也隂升阳降者气之反也然常者为否为未济反者为泰为既济人而知此则养生之説在其中矣且一隂一阳者理之不能相无者也易之道必贵阳而贱隂仙之道亦必进阳而消隂其自然脗合又如此岂非所谓归之一耶夫世之有治乱存亡犹人之有始终生死也圣人于易茍可以常治而无乱存而无亡者必深致其意焉彼为神仙之説者贵其生欲其长生患其死欲其不死若悖乎天地隂阳之常理推其用心亦若是焉而已尔故乗云驭风虽非吾之所能必然保精而啬神养性而益命全其生毋伤其生亦岂理之所无哉然则谓易之与仙相为表里可不可也难者乃解既而清父以告予予谓易之为道广大悉备故凡天下之数术皆宗焉而非数术所能尽也仙之与易盖判乎其二致而理之相符则有如清父之所云者故采其説系于同归录之后云
　　杨文公真笔遗教经
　　遗教经盖瞿昙氏最后教诸弟子语今学佛者罕尝诵而习之也盖自禅教既分学者徃徃以为不阶语言文字而佛可得于是脱畧经教而求其所谓禅者髙则髙矣至其身心颠倒有不堪防检者则反不如诵经持律之徒循循规矩中犹不至大缪也今观此经以端心正念为首而深言持戒为禅定智慧之本至谓制心之道如牧牛如驭马不使纵逸去瞠止妄息欲寡求然后由逺离以至精进由禅定以造智慧具有渐次梯级非如今之谈者以为一超可到如来地位也宜学佛者患其迂而不若禅之捷与以吾儒观之圣门教人以下学为本然后可以上达亦此理也学佛者不繇持戒而欲至定慧亦犹吾儒舍离经辨志而急于大成去洒扫应对而语性与天道之妙其可得哉余谓佛氏之有此经犹儒家之有论语而金刚楞严圆觉等经则易中庸之比未有不先论语而可遽及易中庸者也儒释之教其趣固不同而为学之序则有不可易者文公留情佛典而于此经尤所钦重至亲写之翰墨岂非以此为学佛之实地欤公之孙九江史君将以勒之石故为发其大指云
　　感应篇
　　世谓感应之言独出于老佛氏非也书有作善降祥之训易有积善余庆之言皆此理也顾尝思之所谓善者果何事耶传称活千人有封而杀降者殃及三世然则有志于善者必其权足以生人杀人然后可也陋巷箪瓢之士将焉从而用力乎否则严祷祀以徼福于鬼神植因果以希报于冥漠此又利心之尤而不足以为善者也然则当奈何余尝闻诸孟子曰鸡鸣而起孳孳为善舜之徒也又曰存其心养其性所以事天也夫鸡鸣而起未与物接善乌乎施存心养性此人事也于天何与呜呼知乎此而后知为善之本矣盖天命之性赋之于人本皆至善自夫汩之以私乱之以欲然后反善而之恶尔心者所以主乎性者也吾能兢畏斋栗如临君父如对神明则本心常存而性不失矣循性而行何徃非善是为不负天之所予者即所以事天也鸡鸣而起孳孶为善者为此而已茍存乎此则天下之善皆自是出虽功被万物泽及百世亦举而措之尔予故曰此为善之本也仙游居士杨公刻感应篇以施人予惧世之人不求诸内而求诸外顾以力弗足而怠焉又或出于侥求觊幸之私而反流于不善也故书之篇末以吿观者庶不失杨公之本指云
　　太一天尊应验録
　　神景方士周道珍辑太一天尊应騐事为録以示某某稽首再拜言曰大哉天道之至仁也书曰号泣于旻天又曰无辜吁天传曰人穷则呼天天之为天盖可以号而愬可以吁而闻可以嘑而荅也古今载籍所传若五月蜚霜白虹贯日等事不一而足则知天道虽逺而民之嚬呻叹惜未尝不亟闻未尝不亟应也世徒见寻声赴感之号出于道家者流遂以为芒荒幻无所究诘而不知自昔圣贤已有是言古今天下实有是理特儒者言其常道家纪其异有不能同尔然则太一之在天果何神耶按司马迁书中宫天极星其一明者太一常居又云天神贵者太一其佐曰五帝天位在中宫而佐以五帝则太一者其诸天帝之异名欤道家所谓太一天尊者其诸即此神欤呜呼上帝临女无贰尔心读是录者当知天与人接其近如此兢兢栗栗一念有所不容欺毋徒恃隠痛之可以哀祈辠咎之可以求免而已是乃道珍所为次辑之意观者其详之
　　勑封慧应大师后记
　　皇帝陛下改元绍定之夏四月有诏封建宁府浦城县景祐南丰院故净空禅师为慧应大师先是嘉定十五年汀邵劒三州疫死者各以万计浸滛将及县境时既十月矣而炎鬰不少衰知县事臣知孝亟诣师而祷焉风雨旋至瑞雪继之浃旬之间疠气如洗明年夏五月田以旱吿知孝又祷焉越二日雨明日又大雨髙下霑洽岁以有秋知孝既新其祠以报邑人父老又列其事于县县以告于府于转运司转运司下旁郡审覈如父老言乃具以闻请按宝庆三年明堂制书锡师显号时知孝已任侍御史数以师神异之迹诵言于荐绅间闻者为悚然兴敬于是奉常议以慧应大师为号用章厥灵制曰可是年某月勅书至知县事臣植帅吏民迎拜奉安且将以所下书勒石于师之祠顾谓臣德秀盍志其事臣德秀窃惟昔者帝王受命颢穹为神人主既设为公侯卿大夫羣臣羣吏之位择天下贤能以居之惠绥吾民俾各有宁宇而又秩百神崇明祀以佐人治所弗及凡皆为民而已故人臣之尽心官守者有陟典焉有加命焉而年事顺成亦必丰其祀以报幽明虽殊其为劝奬一也后世缘古人追称之礼凡神之有功于人者徃往加以爵号虽先王未之有然厚于神者即所以厚于民也制不同而意同此圣朝之所以防循不废欤皇帝陛下嗣大歴服以来诏书数下申勅郡国具境内灵祠之焯著者上于朝而褒显之盖得古先哲王事神保民微意维我慧应大师至性自天虽早从方外之学而跬步不忘君父一念必及生灵当天圣中至仁在上师诵华严经以祝圣寿至一字一拜极其防恭髙蹈仙岩寂然宴坐每烈风雷雨必爇芗致敬愿天下生民普获霑润去热恼而生清凉其愿力宏大如此是以其生也以善诱人暴慠化服虽盗贼亦为革心其没也旱涝扎瘥有请輙应如响斯答当乾道戊子岁邑大旱饥甲子一周人复凛凛臣植祗栗厥心惟师焉依精诚屡殚休应遄格四封之内迄为康年煕煕焉咸乐生业维师之仁大芘吾土实济登兹其视明诏所褒可谓亡愧矣臣谨推本末以系于下方俾阖境旄倪钦戴圣天子加惠元元之恩其有永无斁
　　赤松子经
　　按此经称赤松子为黄帝作攷之传记赤松子古僊人神农时为雨师汉张文成侯所欲弃万事而从之游者然世久人逺不可复考而黄帝之书谓之三坟孔子定书断自唐虞则后世所传三皇五帝之书大抵皆托也然则此经果黄帝时作耶至其言善善恶恶有以深儆于世则虽非真出于古要亦君子所不废也夫善恶吉凶之报天理之必然而世之人未有知其所以然者予尝论之天地之运化曰隂与阳而已阳主生故凡孝友温良慈恕顺睦者皆阳之属也隂主杀故凡残暴狠愎崄巇削刻者皆隂之属也惟吉与防亦然吉者阳也故为善者常吉防者隂也故为恶者常凶犹君云以龙命律以吕皆理之自然非天有意为之也易曰本乎天者亲上本乎地者亲下则各从其类也善恶吉凶之应岂非以其类乎人能知一念之善恶则隂阳分积阳多则其渐可至于圣贤积隂多则去人而之鬼矣可不惧哉可不戒哉此经本为庸俗设故其言明白易了亲友杨君龢父乐于为善刋梓以施用意微矣读者毋以其明白易了而忽之宝庆元年下元后十日西山真某希元书
　　蜀人游监簿庆元党人家乗后跋
　　庆元党人者韩侂胄所立名也夫君子羣而不党党之为言岂美名也哉侂胄以此诬当世之贤余意当世之贤将隠避之不暇而后溪刘先生顾以是名游公之墓大理寺丞君复以是名其家乗焉何哉盖是是非非之理天实为之非人力可以倒置也汉之三君八俊非党也而中常侍以党名之方其加以是名也斥辱之摧残之固将使天下之人同心疾之也然天下不惟不疾而益乡慕之西州豪杰耻于不与而凡隶名文德之石者至今望之若神人然然则人心所同然者果可以力倒置之邪当庆元初众贤盈庭人称为小元祐而侂胄以区区鹖弁乃欲祖章蔡故智一罔而空之于是奸党之名以立彼其心固谓被是名者不胜其辱矣亦孰知夫适以荣之邪游公在当时名居余官之首不问可知其人寺丞君立志操行凛凛有父风隠德之报将于是乎在予读其所辑家乗不胜起敬而书之且叹侂胄之愚欲以一手揜天下之目也建安真某
　　杨慈湖手书孔壁孝经跋
　　司马文正公平生未尝草书虽造次颠沛间一防一画必如法度观其书者即知公之为人慈湖先生杨公道德学问追嫓前修而于翰墨尤极严谨嘉定初获侍公于着廷见其酬荅四方书问无一字作行狎体盖其斋庄中正表里惟一故形于心画亦絶类文正公而清劲过之傅君侹所藏孔壁孝经又其得意书也呜呼先生不可作矣学者即此而观之犹足以窥大贤气象而知立德之本云
　　跋诚应庙记
　　柳仪曹殁于柳而庙于罗池或曰鵞山柳水之胜侯所爱也吁其诚然邪以某观之皇皇后帝命百神以主四方亦犹君天下者简群材以莅众事也其才宜乎是则使职乎是乌待其自择哉仪曹之为守也有功于柳殁亦祀于柳盖帝嘉其功而胙以兹土非私之也灵泽广惠夫人生以诚事亲殁以诚惠民始祠于浦城百丈山今建处信衢间芗火殆徧方其肇灵于百丈也有像焉浮水而上里之人因奉而祠之今庙于赤石也亦然意者灵泽之功自近而逺故上帝因之广其所涖之地若古诸侯加地进律之典欤然则俞君应龙之建是祠其亦奉行天命云尔少仙龚君栗既志其事某复推衍其説如此是是邦之人知灵泽之食于斯也天实使之而非俞君之私意钦翼严事永永亡替云
　　跋汤士恭手书周易诸经
　　汉熹平中议郎蔡邕等奏正定六经文字灵帝许之令邕书石立于太学门外学者取正焉然当时所书者易尚书公羊传礼记论语而已余未暇及也今汤君以八十余老不縁朝廷之命不惮翰墨之厪尽冩诸经以及论孟亡轶遗者非其笃学嗜古白首弥励畴克逮此今之业文辞取科第者虽一经不能遍览况能尽笔之乎一经犹尔况群书乎然为彼者不妨坐窃宠荣而君连蹇至老无一遇者可悲也已然君不以连蹇故而倦于笔墨此其所以尤可贵欤
　　跋周子德颖斋记
　　按诗实颖实栗颖谓禾之秀出者也凡世之言颖悟颖达者皆取诸此上饶周君子德以頴名其斋而德庄少仙为之记其志盖将卓然自拔于世俗之表斯亦竒矣虽然不可以无本也不尝观诸陇畆之间乎方其播植之始芽之茁者栗如也逮其少长苖之发者鍼如也积培防之功饱雨露之润歴三时之乆凉风一秋万顷云偃此岂朝夕力邪为学工夫何以异此勉哉周君日从事于斯厚养深培以须日至之熟则其颖之秀出也有期矣不然揠苖以助长适为学道之累周君其戒之
　　跋王秘监文集
　　嘉定初元公入为吏部兼西府掾俄迁少司成又迁少蓬兼史事某始以校文侍公于礼闱既又再侍于太学补试所未几遂周旋道山群玉间公时年六十五矣须眉皓白顔如渥丹风度粹然语笑有味居一日同舍食已俱出独公与留茂潜及某在茂潜极言贜吏之害谓当举行旧典黥没入之始快物论某亦深賛其言窃眡公有若微哂者顷之茂潜退某独留従容请曰乡者之言得无未合理道愿幸公教我公笑曰二公俱盛年不当颛持一切之论时虽未尽悟公意固知必有谓也其后获观过江诸贤议论乃知国初权宜时出之政姑以洗五季污习自中世后寝不复行故绍圣崇宁间章蔡诸人不得借此以纲善类然后知公精识逺虑真有前辈风流而恨前者言之易也因思更化初方大治权臣支党公独恳恳以泰道包荒为言葢与前説指意畧同使公得位于时尽行所志则其均调消息之功必能深为国家元气之助奈何一斥不复而死随之吁可叹已绍定己丑屏伏山樊公之子爚以所刋家集来示反复尽卷追忆道山对语时距今二十有二载矣惊嵗月之不留嘅典刑之益逺怆然久之輙用笔于篇末庶览者不独知公之文且有以识公之志云
　　跋平冦録【端平甲午建阳龚贼犯邵武守臣王埜平之】
　　陆敬舆言兵者无他人情而已予友王子文讲学论政素有本原未尝军旅事也一旦緑林叩境从容筹画动中节防曽未旬浃俘馘系涂樵川几危而复安盖其机神通悟洞照事情故能应变不差如此予读耘叟李君所记本末知宣公之言为不可易輙书其末端平元年八月五日建安真某
　　赠五行任君【炳】
　　以理论气者濓溪先生之学也以理论数者安乐先生之学也鄮山任兄炳推演五行必本于理其迨有闻于二先生之学乎识者毋以隂阳者流例目之绍定四年某月某日西山野傁真某赠










　　西山文集巻三十五
　　钦定四库全书
　　西山文集巻三十六
　　宋　真德秀　撰
　　题跋
　　跋陈正献公诗集
　　韩忠献公不以诗名而咏雪之句屹焉有扶九庙奠八极气象司马文正公自谓平生于诗尤拙而归田花庵等作至今想见其深衣独乐之风流然则谓二公不能诗固不可谓二公有意于诗亦不可也丞相正献陈公道德风烈为阜陵名相第一髙文大册固己流布华裔而娱戱翰墨亦皆蔼然仁义之言积中形外自不可揜信乎有二公之风也旧传公筑第有讶其门太庳者公曰异时使灶婢乳媪可开乃佳尔荐绅传诵以配太祝斋郎聼事语今观其示二子诗曰兴来文字三杯酒老去生涯万巻书遗女子孙清白在不湏厦屋太渠渠此正落成时所赋也太史公有言使晏子而在予虽为之执鞭所忻慕焉仆之于公亦云
　　跋黄瀛甫拟陶诗
　　予闻近世之评诗者曰渊明之辞甚髙而其指则出于庄老康节之辞若卑而其指则原于六经以余观之渊明之学正自经术中来故形之于诗有不可揜荣木之忧逝川之叹也贫士之咏箪瓢之乐也饮酒末章有曰羲农去我久举世少复真汲汲鲁中叟弥缝使其淳渊明之智及此是岂虚之士所可望邪虽其遗宠辱一得丧真有旷达之风细玩其词时亦悲凉感慨非无意世事者或者徒知义煕以后不着年号为耻事二姓之验而不知其眷眷王室盖有乃祖长沙公之心独以力不得为故肥遁以自絶食薇饮水之言衘木填海之喻至深痛切顾读者弗之察尔渊明之志若是又岂毁彛伦外名教者可同日语乎三山黄君瀛甫拟作陶诗优繇澹泊味出言外盖所谓亹亹迫真者予尝病世之论者于渊明之蕴有所未究故以是质之而未知其当与否也瀛甫其有以起予哉
　　跋包敏道讲义
　　绍定己丑之孟夏盱江包君敏道过予粤山之麓县尹宋侯闻其名延致庠校发挥孟氏要指予亦陪末坐焉是日邑官洎学子防于堂上者凢百数十人闻君讲説莫不耸动叹未尝有越翼日予复屈致家塾君首以夫子之志学孟子之尚志为儿辈言之次论人性之善所以可为尧舜者明白切至聼者防然忘倦葢君蚤从朱陆二先生游得诸传授者既甚的而家庭伯仲自相师友切劘讲贯壮老如一故其所造益以超诣今年七十有八矣浩然之气畧不少衰稠人广坐音吐清畅徐问响答徃徃破的昔晦庵先生尝讲于玉山县学发明四端之防幸惠学者至深象山先生亦尝讲于庐山白鹿之书堂分别义利闻者或至流涕某生晩不及拜二先生而获闻君之名论亦足以识其师传之所自矣学长吴千兕等将以君讲义刻于学俾书其后不得辞君名逊敏道字也
　　跋宋正甫记章泉事
　　后山越竟送坡公以此去职章泉之送静春亦然二公之于师友如此使其得志其忍负国
　　跋南轩先生送定叟弟赴广西任诗十三章
　　棠棣之作至今余千载矣蔼然忠厚之情恻然闵伤之志读者犹为兴起南轩先生此诗于怡怡之中有切切偲偲之意虽使不令兄弟观之友弟之心尚当油然而生况绰绰有裕者乎真迹今藏宋正父家余观正父与愿谦二弟诗皆睠焉有前修风味所谓亦允蹈之者邪
　　跋西园宋茂叔遗藁
　　西园君蚤従南轩东莱二先生游故其文章议论大抵根本理道凿凿乎皆适用之言非世之雕镂词章者比而其诗趣味幽逺尤有南轩之风使天假之年俾极其所诣则嗣先哲开来学不在他人矣三复此编为之太息
　　跋宋正甫诗集
　　清隠之诗南城包显道评之当矣予尤爱其赠陆伯防曰老去放令心胆健后来留得姓名香寄御史曰隂阳消长风闻际堂陛尊严山立时送愿父弟曰江湖多少盟鸥地莫近平津阁畔行此皆有益之言又送谦父弟曰日用功夫在细微行逢碍处便须疑髙言怕被虚空笑阔步先防堕落时和人云三圣传心惟主一六经载道不言真是又近理之言非尝从事于学者不能道也至若三甲未全一丁不识等句新竒工致则人所共喜不待予评云
　　跋赵章泉作何夫人墓表
　　卫武公年九十五作抑戒济南伏生年九十余授尚书古今所传以为希有章泉赵公以八十有五作此表援圣经引贤传秩然其有伦确乎其不浮其眂古人宁复多逊呜呼斯文也岂独永何夫人之传凡为妇者皆当冩此一通寘之坐侧
　　跋蔡节斋题张生所画文公像
　　节斋之学能言文公所未尝言材叔之笔能传文公所不可传道技虽不同其皆有得于文公之文者耶附蔡节斋诗并跋
　　张生父子称紫阳形容人物非寻常能传遗像数百本粹然千载存无忘言学工夫日星皎无言气象真难晓后学深明未发时始信张生功不少
　　文公先生教人有曰于静中体认大本未发时气象分明即处事应物自然中节材叔父子来往先生之门久矣熟识先生静坐时气象故所传像不特工于形肖之间而得其所存之妙焉凡学可以言传者先生之书尽矣惟此有非言之所能到志先生之学而欲深造先生之道必于此而求之毋忽戊子立秋日蔡渊书
　　跋余干陈君集杜诗
</div>
    <div class="pagination">
<a href="西山文集_page25.html">上一页</a><span>...</span><a href="西山文集_page21.html">21</a><a href="西山文集_page22.html">22</a><a href="西山文集_page23.html">23</a><a href="西山文集_page24.html">24</a><a href="西山文集_page25.html">25</a><span class="current-page">26</span><a href="西山文集_page27.html">27</a><a href="西山文集_page28.html">28</a><a href="西山文集_page29.html">29</a><a href="西山文集_page30.html">30</a><a href="西山文集_page31.html">31</a><span>...</span><a href="西山文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
