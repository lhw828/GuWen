<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 55 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 55 页/共 74 页
  </h1>
  <div class="content">
   君子之用世必心存乎正则其猷为功业光明俊伟天下信之后世知之茍所存不正则其所为虽偶合幸中而疵纇罅漏掩匿之不暇纵使欺于一人不能逃千万人之目诳于一时不能免千万世之口此诸葛武侯之忠所以通天地贯金石厯今古而犹存也昔侯当汉祚倾危之日虽在畎亩扶颠拨乱己预定乎胸中顾献帝之身方堕于曹贼之手失国寄命无复有可为之势而帝胄之贤无出昭烈右者故委身而从之当是时茍可以存汉虽万乘有不暇顾一刘璋宜无足防璋固拥兵坐视遣使致敬于贼者也及魏丕篡立昭烈顾命侯益自奋激佐庸主而不隳其志累蹶累进至于毙而后已焉是其心终始存没无一日而不在汉也可谓正矣若泣廖立死李严屈司马懿而不敢动者岂独其摧彊制胜之力邪亦生平忠义激发而詟伏之耳彼荀彧者以沟渎之经为成仁取义之举虽幸免于洓水之论而竟黜扵考亭之笔岂非自失其正以贻天下后世之议哉彧不足道也以张留侯之贤报韩复汉世所并称然究其心论之亦不免以术济正未若侯之纯乎正也程子谓侯有王佐之心者其以是夫故后之学者当以武侯为正南阳府城西五里卧龙岗为草庐旧址汉史称侯躬耕南阳又曰寓居襄阳隆中盖秦南阳郡郎今邓州而襄阳实在其界故也元建祠祀侯又置书院设山长聚徒讲学给田数百顷国初祠燬宣徳间知府某某相继修葺嵗以八月二十一日为侯忌辰而致祭焉成化间頽圮过半治乙卯河南叅政顾君福分守兹地乃檄诸属吏鸠工市材复为堂六楹中肖侯像左右庑楹亦如之其后为亭覆以茅扁以草庐庐之后又为堂六楹曰卧龙祠之左为堂庑各四楹曰书院始事于戊午夏四月成于秋八月又归其故田四顷以供祀事先是顾君夜梦侯访之若世所传画像者适草庐结构日也夫忠义之在天下人心所同而君好古勤政向慕独至故形诸寤寐如此然则学于此者亦可以监矣君比以书来请记东阳亦慕侯深者故乐为之役云
　　山西布政司修造记
　　唐虞建官外有十二牧其命官之辞以民食为重而用人制夷之道具焉盖兼兵民之寄而畀之也三代相继虽离合稍殊而责任无改自罢侯置守以来汉唐之州牧刺史建置不常大扺皆以民事兼戎务元立行中书省以应内治其重有加焉国朝于两畿外置十三布政司分领府州县以治民事又置都指挥使领卫所以治兵又置按察司以纠察官吏刑兵民之不法者其势若専而不威然分方之守防官之议虽兵与刑未始有不获预者盖布政之重如此世之昧者或但知为财赋之官而不知为民社之主岂设官之意固然哉顾必有方域以为统防有廨舍以为居止有堂宇以为发政出令之地于此阙一焉虽有官为政亦将安所施哉山西布政司建置既乆堂廨倾仄垣墉頽圯官前后幸代则屣脱以去莫有为置虑者左布政使陈公亷夫始筑周垣三百余丈高丈余重构官舍百余间谓之西公廨复构五五十余间谓之东公廨又为左衙堂室三十余间又重建后堂为间五堂东隙地为斋浴之室又修理问所为间十余前为门二重为厢余二十之数以及门之外承宣通防二绰楔皆撤而新之自治甲寅之春已己未之秋六年而后成凡为木石瓦甓之费若干万皆得之区画不烦于官民之藏凡为陶冶斵筑髹防之工若干万皆责之于役不取诸闾亩之夫行伍之士及其成而观之则规制宏伟顔采焕耀称藩防之名号宜吏民之瞻仰信西北一巨丽也惟古之官署制作因革皆托之文章以纪成事于是乎有防壁之记有题名之记有修造之记载诸简牒徃往而然山西为国右藩内拱京辅外捍戎狄所系甚重其修建之举嵗月姓氏名物之实不纪而传之则后来者安所据以为承继修葺之地哉虽然利不十者不易业功不百者不变常使无陈公亷直干固之能节用爱民之惠谋深虑逺之计而任劳举重茍焉而为之只见其烦未见其益也世之君子尚思所以监之哉相公之役者若干人观者按而考之足矣公名清青之益都人也
　　孙家渡神祠记
　　治壬子都御史刘公大夏既受治河之命实荐河南按察佥事张君鼐之才分厥任焉公躬相原隰下上数百里以张秋镇之上流为黄陵冈黄陵冈之上流为孙家渡此而不治水势且不杀功何由成乃督兵民夫七千疏之未几张秋大决夺汶以入海运河遂壊上命大监李公兴平江伯陈公鋭往与共事于是刘公分治所谓孙家渡者既又以荆隆等六口皆黄陵上流复以万夫塞之功既并举张秋适塞而运道始复其旧朝廷易镇名曰安平建二神庙以为之镇在黄陵者赐名昭应令有司春秋修祀事三公者既以成功皆录功进禄秩有差而张君迁副使専理运事逾年孙家渡渐壅弗泄奔流横溃张君虑其复为黄陵害以及安平曰是吾责也其不可复玩丙辰春请于廵抚都御史陈公道以五千人防之畚锸云集巻埽山委橛杙鳞次盖取治决之余策遗力而用之六旬而举自是水势复通由朱仙镇以复项城故道张君复建庙于渡之隄上祀其水神防某上京师以陈公意告予请为记夫鬼神者二气之良能也气之自二为五生克制化相寻扵无穷水之为物防微而极盛得其性则利及万类失其性则害亦随之所以翕张变化者神为之也至于巨川大泽渊源之所滙灵秀之所聚则其神最灵其有能利害福祸人者焯乎不可诬也然见于此复见于彼随所寓而无不在如蘓子所谓掘地得泉者固于水有取焉顾其经画区处之方疏涤障塞之力财成辅相之事则神必有待乎人而祝愿之诚报飨之礼人亦不能已于神也河之神既列于四渎兮坛而飨専坛而报为天子所有事又有因事特置如所谓昭应之祠者兹渡之祠又派别而支分之亦独非礼之以义起者哉若其象设之容名号之称吾则不得而详也且天下之事功必前后相继乃能长存而不壊二都宪之志宜乎其同矣使继张君者玩时怠力不亟修之而徒恃乎神岂务民之义之智哉予喜张君之义为务民之举也是用记其事始以告于后之人且系以诗曰河水最大粤有要害或溃于夷或阻于隘溃则涨之阻则淤之虽人之劳神则将之有冈在原有渡其上载疏载堙复决其障厥性既安岐为两流曷镇其冲中有崇丘厥功告成乃秩神祀为此祠者维有司事宫墙丽空象设在中秋菊春兰暮鼔晨钟神之至喜簸浪掀风神之归与水与天通愿河之平神亦宁止中台有丞外台有贰功昭无穷祀亦终始其或怠事有如此水
　　重修宿松县庙学记
　　学旧在县治东南百武许僻隘圯剥为流潦所壊治乙卯冬朱公巡抚南畿頋而叹曰是不可以不治乃檄县重建发公帑银五百余两工未半朱子告归彭君礼继之曰是不可以不卒则督府以下亟修厥事念其用犹弗给募富民以私财助之镪而至者道相属总之得若干缗防连至月校而事程之而知府张君冕又躬定条约以授于溥徙庙就髙中为大成殿重檐广亷陛县絶旁为左右庑庑尽则环属于谒圣二门而中为防门前峙又左右峙为祗肃二门及集禧之室又环而属之櫺星门而止皆栋宇森耸象设魏焕于是庙制有加于旧庙之西为明伦堂髙逊殿数尺而敞不减旁为进德修业二斋少杀其三之二而坐立进退之间绰然而有余东为奎星楼以庋经籍其髙略与殿等下为师生廪馔之地又旁为号舍若干以居讲习而学之制亦有加焉教谕某训导某某相与议曰是而不记不可也乃寓书属介以请于予予惟君子之学必以时而其成则有其序自秉彛之性梏于形气之私旧染污俗不容以不亟去此易所谓欲及时者也所谓不逺复者也及其崇德广业则非一蹴所能至博学以聚之集义以生之真积实践而使之不移优防涵泳以俟其自化葢乆而后成焉孔孟所谓譬如为山不成章不达者也学而至于成则由体达用推已而及之人惟所之而无不当矣故为学而失其时则病于愒进而不以其序则病于躐二者有一焉其学之成者吾弗信也盍观于兹役乎敝于数十年而修之一旦可谓得其时更于数人积数千万工而后毕其序固若是也观于是而为学之道得矣茍居于斯萃于斯若传舍涂路或愒或躐而不知致力之地则欲成其身且弗能何以推而达之用哉夫学之设有司所以敎乎人者也修之若是其亟成之若是其难而士之学不成防成而弗济于用亦何所益而为之也宿松之士其亦知所勉哉其亦副诸大夫作人兴教之意哉因书以为劝
　　重修季子庙记
　　常州府季子庙在府治东一里刑部尚书白公昂尝读书其间慨其敝陋谓居守道徒曰吾他日必修之公举天顺丁丑进士歴官两京不暇葺治每询诸子弟及乡之人闻其益敝恒慨然于懐越四十余年为治戊午始以属诸巡按御史曰此有司祀典所载第公赋方殷未易旁及乃防诸官得赢财若干简材治籍庀物督工撤其旧构而重新之堂庑庭祀以次继作屹然为隆焕然为华象设昭布礼器具列回视昔之頽垣败宇者异矣按吴封于延陵实今之武进县县西七十里暨阳乡有季子庙后其地属于江隂孔子所书石刻在焉唐宗时命殷仲容摹刻之代宗时润州刺史萧寀宋徽宗时知常州朱彦逓传刻之国朝洪武间始毁其后修之又摹旧刻置于庭侧自季子没二千余年庙防兴废防迁徙而其名号风节固未泯也夫称季子者谓其执节让国不以千乘动其心聘鲁观乐而知列固之故聘齐郑卫晋而知其政见其臣而知其所可与者其明睿通博出于人逺甚故以孔子之圣与其合礼至题辞以表之非其人之贤宜不得比议季子者乃以来聘书名之义疑其让国之过为贤者累殆亦有説焉然春秋所书其隠然者也礼之所载与墓题之所识其显然者也隠然者既未能以尽识显然者不据而信之奚可哉夫让徳之美也茍知让之为美徳则于处家必无秦越人相视之患于羣居必无触蛮氏交战之耻兹庙之祀固亷贪立懦之端其于世教不为无助也秉彞好徳人心所同况私淑景仰出乎其地者哉白公壮而用世老能完名慕古力学葢其素志而于好徳审尚之义亦有合焉兹庙之修若有待于今日不可以不识也东阳楚人虽殊地异境亦有感乎斯义因纪成事告诸来者俾时修之且为楚歌以祀神其辞曰朝弭节兮江东暮搴芳兮水中迟公子兮不来郁余懐兮忡忡兰堂兮桂宫襜裀兮数重兮子兮归来乐予心兮融融吴之国兮姬之宗纷伯仲兮让侯封彼美兮公子纉太伯兮遗风时震撼兮舂撞鬬雄雌兮竞衡従矻砥柱兮不动见东流兮淙淙眇千乘兮一毫亦何心兮鼎钟生好古兮若渴匪斯人兮曷従神之居兮俗厐神之锡兮年丰愿千秋兮百世永报祀兮无终穷
　　重建茶陵州学记
　　茶陵在宋元为州州有学燬于兵燹洪武间始降州为县建学于县西郭外成化间复升县为州知州俞君荩迁学于州治西偏治间李君永珍复迁郭外学屡迁而科目士愈疎阔弗继丙辰之嵗董君豫来知州事考诸图籍知宋元旧学在城西南二里其地曰狮子口与茶陵卫指挥王侯廷爵往相遗迹半没于民家于是白其事于长沙知府王君瑀又白之湖广布政参议夏公昂按察佥事汤公全又白之巡抚都御史沈公晖巡按御史曽君昂既报许且檄府通判李君某暨董其事则以隙地易诸旧主又募州卫诸义民多效财力籍诸佃作得千数百人乃役之除其旧基果得防阶败础于下盖其冈脉自云阳山而来汹涌奔放结为是区左右山水交拱环抱不见其际信吾州胜地也顾旧学堂殿皆狭隘移其故材拓而新之规制闳敞轮奂辉丽亦加于昔经始于丁巳十二月迨戊午七月告成自入国朝百有余年而州始复其名又二十余年而学始复其地殆亦非偶然者矣予闻而叹曰人禀天地之性以生其善同也或为气质所限又移于习俗之偏则不能以不异惟学者能变其气质愚可使明柔可使强茍明而强则其性无弗复者矣及得位以行政教则能变其习俗齐可以至鲁鲁可以至道茍至于道则人之性无弗复者矣若不克变而徒致力于事物土地之间以求之奚益哉吾州文献地其在前朝登巍科跻膴仕树功立业者相望也既久而不振岂非学与教之责哉今复而州名复而学地亦振起作厉之机而明彞伦正风化之义固于是乎在士之学于是者必澡志洁虑择善而力行使徳崇业广足以济一世利万物则非独为一时一乡之士而称为天下之英才千古之豪杰可也使徒挟名邦矜胜地而不知所以学非徒无益又适以损之固非贤有司教士之心亦岂吾士之所以自处者哉予因学正江海章及诸乡士之请特纪成绩以告后人且以期复古之效不止乎宋元之盛而已
　　重建深州庙学记
　　治戊午夏四月深州知州郭君骞重建庙学始修大成殿六楹増筑灵台十有二丈次建左右庑各増为十楹庙之东为省牲所为神库各四楹前为灵星门亦如之内门则増其楹二又次为明伦堂为后堂又次为左右三斋楹各四旁为肄业之房楹四十余为东西仓共十二楹又于学之西为亭于射圃如堂之数自台庑以下皆出新构不因于旧越明年己未秋八月既望告成相与议曰学废之久而成之若是难茍无以识之安保其不复废于是以记请予予为之言曰道人之所同也惟圣人能尽且以为教故君子举而归之学圣人者赖所为教以复其性而报本反始之义生焉故建学者必有庙庙与学兼置而后得其所为学者圣人之道万世不废则所谓庙与学亦将至于无穷焉然后之学者或不知所为学其所致力不过口耳皮肤之间甚者徒为之美观文具而无所事学故并其所当祀者失之若所为祀亦止乎象设礼器声容文物之末而不能祀者又弗论也今庙学遍天下而圯壊过半为有司者勤勤汲汲蚤作而夜思非钱谷之出入则狱讼之曲直钱谷狱讼亦岂非道之所有事者乎而其本不専在是也于是知职教化者不可不于此焉尽也深州畿辅地去京师不数百里衣冠礼乐得于教者宜先士之渐染圣道非遐陬僻地比贤有司又従而辅翼之指其向方而示其本始兹学之修固立教兴化之端也茍徒囿于壤地宫室之中由之而不知习矣而不察或不知之艰而行之艰亦恶贵乎修建为哉羣进曰先生之言非独可以纪嵗月亦足以资斆学矣因复诸儒师俾刻之石以为记
　　金华府乡贤祠记
　　金华府乡贤祠浙江布政参议吴君纪所建也府旧多贤宋宗忠简梅节愍潘然成三公祀于学宫东莱吕成公祀于丽泽书院元以何玉祀于四贤书院皆燬于火国朝成化初按察佥事辛君访请立正学祠以祀东莱四贤而诸贤皆未及祀呉君稽古问俗慨其遗阙乃取旧所传敬乡録贤达传及诸史籍择其徳业文艺之卓然者分为五类合五十二人相地得废寺于城南隅构祠堂一区名之曰乡贤祠经始于治丙辰之冬而成于丁巳之秋嵗春秋帅寮属生徒修祀事又志诸名贤姓爵諡事行述作之暨各着义例以见其所为祭者其用心亦勤矣古者功宗之秩盖取人臣之施法定国御灾捍患者祀于国而乡先生则祭于社夫所谓乡先生者不必皆仕于时用于天下而其言与行足以范世厉俗虽谓之法施于民可也韩子谓句龙弃以功孔子以徳故徧祀于天下然则徳之及于乡者比功于社各于其乡祔而祭之岂礼之所得已者乎社之祭固有民者所同乡贤之祀亦视其地之有无而已无徳而祀者谓之淫有徳而不祀者谓之阙淫与阙皆不可以为礼是一乡之祀固不容已而亦奚容以茍乎哉今所谓大儒者惟以明道为尚而无取乎词章训诂之能所谓名臣必功徳及人而不徒取乎爵位之显所谓忠孝宁以敢谏比死节而事之不系安危者不与至若録孝子而抑过中録名儒而黜失行其选不可谓不严东莱已従祀孔庭固不俟论若诸贤者虽一乡之评而亦天下之公论也彼生于斯学于斯闻其姓名覩其庙貌知其非茍祀者仰慕效法之心其能已于俎簋尸祝之间哉故予谓是祠得祭义而志得史法一举而二善备矣志有前后序而子以参议君之请为记序由志以及祠记则由祠以及志故各举其重云
　　三锡堂记
　　庐州府治有堂曰三锡知府马汝砺燕居之所也初汝砺以成化甲辰进士歴官刑部员外郎治癸丑左迁于庐为通判越三年丙辰迁同知又三年己未始擢知府间忆宋陈尧佐三守庐州名其堂曰三至今不离郡治而三沐锡命因仿其意略为异同而兹堂名焉且是嵗孟春汝砺之父良佐公以戊戌进士累官南京翰林侍读学士方被诰命进阶奉直大夫其母加封为宜人祖父母皆加赠如其父母其弟龠以季春复举进士而汝砺之擢则在仲春之月虽以是称三锡无不合者葢汝砺世学易故取诸王三锡命之义云尔夫人臣之锡于君者曰科第曰爵秩曰封赠顾非文学之中选才行之应格阶资之合典式则不得与三者有一焉犹足以为难若萃于一门集于一时者实奇事嘉防非可以理执而势料也汝砺之在庐旌于当事者累数皆以为勤慎岂弟有良吏风故资累望积愈升而愈进若其父子相授受昆弟相师友旧恩叠至而新宠益加渊源之深长模范之真正盖亦有由然者矣以川蜀之僻逺西充之简朴而得之岂不诚难乎哉然则名堂纪实比之于陈氏之盛以附乡邦故事亦恶乎不可也抑观尧佐之父省华虽未甚显而封秩特隆史称其家教严肃不以贵富废礼法今学士公方以文行向用无俟其子之贵而汝砺辈又踵而成之使其防励増益久而不懈以益致乎爵秩封赠之盛宁不为兹堂之光也哉故不可以已于记
　　留耕轩记
　　少詹事兼学士新都杨君介夫尝言其父留耕先生所居有轩焉乃其所取以自号者也先生蚤従父宦贵州有陟岵之变奉母大孺人间闗归其乡贫不能具脩贽以従外傅惟旧蔵周易一部手自披诵遂以取乡举居京师弟子数十人及举进士授行人司正擢湖广按察司佥事専督学政其所造就跻华要者甚众而先生亟致其事以去其教子亦以易学介夫之举进士实先先生诸子廷仪亦继举廷平廷宣又连举于乡一门科第之盛莫之或过比廷仪为兵部主事考最当封先生以品髙例得进阶给诰命命未给而介夫迁今秩复以两宫尊号恩封公且従髙者改给如其官则异数也方先生之就学固未尝自必于显庸盛大如今日而大孺人独心期之以为祖父之泽留以遗后人者固在而先生式克成之又将以遗其子若孙此轩之所以名也凡祖父之于子孙必有所遗徳则欲其修业则望其成自隂启豫养之余以至于庭趋面命之际皆是也是虽不可以隃度遐卜而实其身自为之譬之田焉秋之所获即其春之所耕者也经有之厥父菑厥子乃弗肯播矧肯获史不云十嵗种之以树百嵗来之以徳近世赋咏有方寸留耕之説其亦本诸此乎杨氏之先积义累仁而弗究于用于先生焉发之硕徳懿行力自植立内以教其子而外以淑其诸生虽晚达早退而荣封显锡骈臻叠至可谓播而获矣介夫当先生授徒时方及齓聆诵读声即闇记若素业者入翰林博涉经史用以供讲筵史局之职敷衍明畅纂述精当才望揭揭在人耳目廷仪亦表出郎署而来者尚未艾则先生所以为后遗也又岂可以丈尺斗斛计哉世之不种而获者殆有其人然非天下之恒理君子所不谓闻先生之名亦可以劝矣族祖云阳先生尝作方寸地説予读而识之兹于先生有感焉治乙丑先生夀七十介夫居禁密且有日讲之命不克躬奉觞斚请记名轩之义为先生夀适廷仪以奉使归因函而致之以揭诸轩中其亦先生之意也夫
　　松岩记
　　夫松植物之夀者也鲁论叹其后凋戴记称其不易歴嵗月经冰雪殿草木而孤存者其恒也然或不幸而生于通衢坦地不出为梁栋器用则为人之所薪其获保质完节终乎天年者亦鲜矣惟深山重岩之中人迹之所不能及斤斧之所不得加其生焉者乃可以终其年而不夭视诸羣卉众木或以月或以嵗或倍焉或蓰焉而皆莫之及于是松之夀始见是物之夀者固存乎质亦未始不系乎其地也歙地多岩谷其产宜松轮囷盘虬动数百年有可望而不可挹者孙封君有容顾而乐之曰吾将于是比徳焉盖自弃举业以来一游吴越再游金陵兴极志倦归其乡而不复出及其子忠显为大理评事获沾锡典虽有名秩命服自处与韦布无异徜徉容与于所谓松岩者因取以自号人之尊礼而不敢字者亦以是称之予闻君敦孝彊义动多利济倾囷庾治桥道费数千百计其三世祖尝以赘冒程姓程为歙望大夫士争附托之而君命其子请复孙姓必遂乃已其知本务实不堕流俗尤人所难是宜其培积深厚飨有优裕膺夀考于方隆质其所自喻无愧也君既教忠显举进士累官右寺副守身效绩足征家训仲子忠弼为郡庠生季子忠振及诸孙皆就学而君之夀犹足以待之则所以培其身以及其后人者又可知也君夀跻七十诞辰在九月之末忠显方奉命録刑两浙期以竣事过家称庆念礼部之试见知于予请记松岩之义以寓颂祝期且至走价京师俟于门者再阅月予弗能置也诗人祝夀者不云如松柏之茂请并以是致意云










　　懐麓堂集巻六十六
　　钦定四库全书
　　怀麓堂集巻六十七
　　明　李东阳　撰
　　文后稿七
　　记
　　新修平阳府城记
　　平阳城国朝洪武三年都督冯公某所建也厯百有余年日益圯废都察院右佥都御史魏公绅询于布按二司曰是不可不修也于是檄知府杜君忠领厥事通判王铎身董治之防物为费计直受饩丈累尺积刻日而卒肇工于庚申之春迄辛酉之冬而成凢为城四面周袤二十里面各一门门各为楼一四隅楼亦各一而差小门又各为二厢共五十有六楹为铺舎九十有六门之马道八十有九丈城之上有垣为丈五百九十有六惟东一面则卫指挥张璿钱清所修而铎之功实居其三皆因旧为新増卑为崇拓隘为闳土石山积畚锸云布及其成而观之崭然而髙截乎其方坚厚严缜卓为巨丽回视曩昔若未始有者而吏忘其勤民不知劳君子谓是役者役之善者也按汉郡国志河东平阳实尧之都晋地道记云尧城在焉説文括地志又称陶丘濮州皆有尧城去古既逺未知孰是而平阳之説为近然战守版筑之事二典所不书而茅茨土阶见诸传记则虽宫阙有所不暇于城何有博物志以城为禹所作平成之后武卫之奋理或有之尧之地或以都邑故名之曰城亦未可知也世殊势异不得已于外攘设险守国之义至周大备散见于易诗春秋礼记之间者不絶以为不如是不足以为国也论者乃谓在徳不在险故城郭不修犹以为非国之灾然则恃此以为治者亦末矣今天下藩府类多城郭而西北尤备平阳披山带河背负关陜戎卫所在餽运所集城之制尤所不可阙为有司者遭际承平狃于无事坐视废坠不加之意而顾以劳民为解或不能説以使民而以无益之事劳之其视此岂不逺哉于此见廵抚之善令藩宪之美政良有司之各举其职也且平阳之民旧称勤俭服劳温恭克让有尧之遗风推是以徃富而教之则凡利用厚生之功亲上死长之效将无不至不止乎守内攘外之具已惟天下之事难成而易壊事事而举时时而继然后可以言治是役之难亦岂非后来者之责哉通判君以书来请纪嵗月因具述其事如此
　　重修尼山宣圣庙记
　　尼山在今兖州之邹县去曲阜阙里宣圣庙六十余里峙为五峯其中峯则宣圣所取以为字与名者也五代周显徳间鲁守赵某始建圣庙宋庆厯间文宣公宗愿修而复废元至顺间衍圣公思晦请复之后至元间乃建庙置书院季世兵燬无复存者国朝永乐戊戌衍圣公彦缙以私财修之嵗久皆坏治已未今衍圣公泰复议修之巡抚右副都御史何公鉴曰此有司之事吾徒之责也乃以属知府龚君防财庀工规画综治既精既宻廓大成殿为间五为寝殿亦如之増启圣王后殿修泗水侯沂国公及毓圣侯诸殿又増书院为后堂及左右庑其为间各若干以及庖库亭井之类皆偹凢为殿与院各为门垣以相限别而为大门一以通出入总名之曰尼山宣圣庙者从其重也窃惟天地之气絪緼变化为人为物天主生地主成时运嵗月属乎天山川土壤丽乎地时与地各异而所以为人物者不同人得气之灵圣人又得其最灵者故于时与地皆不可以常得由尧舜至于汤由汤至于文王皆五百有余嵗而后一见又自文王至于宣圣亦然夫以二帝三王间世迭出道之废也旋相为兴及周以后天将悯圣治之不复见也宣圣之生于此固宜吾宣圣者虽不得位然修道立教以贻万世乃古帝王之所不及是固元气蕴结之深且久亦独非钟萃孕育之厚有以致之然乎鲁以周公所封遗风善教为诸国望其山之大者为岱宗尼山者岱之攴而秀者也宣圣之出于此亦宜然则顔氏之祷载诸史传征诸名字葢亦有之而非待此而生也宣圣之道徧天下及后世故凢衣被光泽者皆祀而报之上自朝廷下至州县着为恒典而阙里林庙则以嗣衍圣公主其事尼山之庙以二月为生辰九月为忌日一嵗再祭而山之神亦附祭焉夫魂气之飞扬固非体魄归复之比然因生遡原报本反始之举有之而不敢废兹庙之制诚不可以或弛也为孔氏后者覩圣人之音容而不可得则求之庙庭庙庭而不得则求之林墓林墓而不得则又于兹山兹庙求之仰止景行念尔聿修之意可以油然而生矣圣泽所庇不愈逺而无穷哉况天下之学者仕者或游或寓之此而求焉其为益不亦大且博哉若谓圣人之道无所不有圣人之神亦无所不在有不专乎此者则论其理之凢而非所以论祭之义也东阳之女实归于今公之从子闻韶故公以庙事属为记以告后之莅兹土者
　　修建易州学记
　　易州学之敝久矣治戊午新安戴侯敏来知州事始修建焉葢自下车以来观于学之西南隅有道观屹然而峙势若相掩乃起而叹曰吾不能而彼能之何心哉防风雨大作庙之椽瓦益坏不可支监察御史陈君玉提学畿郡以兴教作人为己任檄诸有司严饬学舎侯意益决又值嵗旱重烦民力取官之赢财而不足于是州之老长偕大夫士之家居者争辇巨木助之肇工于庚申春三月聚粟于学召窭民数百辈食而佣之趋者踵接既而边报沓至军需甚亟侯应答之暇不忘兹役迨秋九月而成其为制则迁旧庙于学堂之左为楹数倍髙广称之东西庑为间三十六防门之为间三外为泮池旁翼以庖库南为櫺星门若堂若斋及讲室馔舎射圃诸制皆因旧为新宏敞壮丽恒制所不及约其费若不赀而综理规画各中其防故不劳而事集其速且大如此也嗟乎孔子称性近而习逺自非上智未有不成于习者其所谓习又有时与地之异必久而后成焉易州在古为慷慨悲歌之地厯汉及唐不过弓矢甲胄之区石晋以后羣雄递兴辗转窃据而沦在边徼旋亦失之我国朝地在甸服王化所先被渐涵浸渍百有余年世仁之泽不止乎胜残去杀而已故章缝衿佩之士诵诗书而服礼义者彬彬其盛习之善于此固可征也顾法久则玩学久则荒提撕警厉以成其习者必资乎教而所谓教必以明伦复性为本而诱掖导示之方禁治防遏之制皆不可阙然非有地以施之则亦无所用其力者兹役也独非良有司施教变习之地哉士之生得其时又得其地又得良有司者起而治之其不力去污染勉加修治求成其习复其性以为天下用则谁之责也世之为教者毎患于学之不成为学者则诿于教之未至予于兹役葢嘉有司之贤而不能不厚望于士也某某上京师介州人请予记于是乎书
　　楚观楼记
　　武昌谯楼在楚王府后布政司前数十武黄鹄山之上宋元以来故址尚在负隂面阳得地之胜国朝洪武初既建以藩议弗协未久而废厯百余年莫有复者治己未布政使徐公源朱公瓒谓钟鼔无节则无以警众出令乃请于今王国复其旧规制甚伟及徐公擢去今布政韩公镐踵而成之抚按诸君实主其议知府某君某以下董其役防工命徒不亟不徐越三年辛酉某月而毕鼖皷既设厥声孔扬晨昏蚤暮之出入作息之节若令于一人防于一庭凭阑而眺南则武昌诸山左右环列藩府雄峙防阓分布北则大江西来沃野长袤殿庭宫宇隐约于遥空逺汉间韩公乃名其楼曰楚观落成而燕客有在坐者举而问曰楼之作凢为皷设也军法以金鼔为耳旌旗为目彼钟与皷者皆耳之事也而以观名无乃弗类乎公曰古之楼以谯名者取嶕峣之义以其髙也后乃寘钟皷以为警备然其为制则非特尚耳而目之义存焉葢耳目之所在必虚空洞彻四逹不蔽而后能发使凢卑湫隘之区阨塞掩蔽之处则虽咚镗鞳日相寻而不絶其有闻焉者寡矣唐虞所谓明目逹聪二者葢不可以偏废故自汉京置皷于楼以偹警盗齐之李崇宋之张希顔皆以善政载在国史唐之李磎韦庆复为楼着记词场文苑亦侈言之逮今后世自京师以逹于天下未有能废焉者也且皷之为器本乐之类也顾名同而用异用之楼者非直以节出入闲内外所以号令政事皆于此乎助斯楼也固政之不可阙者乎今夫连山大江旷野空谷禽鱼草树风云月雾百凢之形状不出几席而得之目睫固荆楚之大观也声之发于此者必能超尘壒而出烟霄凢有耳者皆得之以为提撕振厉之地葢一举而二义关焉若任耳而弃目非吾辈之所为计也客乃颔之而去退而询诸湖之人皆称韩公为政勤外精内博观而广听葢欲振一方之治以纾九重南顾之忧因指斯楼而谓曰此其一事也客上京师谓予亦湖人则以告予予旧与韩公同朝方喜其为父兄宗族之福因忆曩时经过而未有见者壮公所为记所由始寓而归之俾近者刻之坚珉寘之楼以告后来若布政按察诸公皆能赞相先后以成嘉绩而抚按之风裁并于是征焉若府县羣属有事于斯役者彚而书之碑后
　　景州庙学重修记
　　监察御史陈君玉督学北畿檄诸郡县以兴教育才为事乃至庙学廨舎防不注意比为予道马景州驭之贤而及其庙学之胜既而景州训导率其诸生以公务上京师出所为图请纪其事于石葢景为河间要地旧有学学有庙嵗久敝陋存不过十二治丙辰马君始知是州图新其故顾公帑匮竭无能为计养民畜财三年而有成效曰可矣乃防材僦工拓地絫址构大成殿八楹左右庑各二十有一楹前为防门门之东为神厨神库为宰牲之所其楹各四西为致斋之所其楹八又前为櫺星之门门东西为绰楔四又前为屏墙数丈以障行者总之屋以间计者七十有四焉庙之东为学门转而西至殿之后为泮池池有桥桥之后为堂曰泮宫其楹四又后为明伦之堂又为后堂楹皆如殿之数而差小堂之左右为肄业之斋防馔之堂楹皆如泮堂后堂之左右为号舎楹各视庑之半环而南为东西仓楹皆如斋之一又以其后之隟地为廨宇视号舎之楹几倍学之东隟为射圃圃有亭曰观徳之亭楹亦如斋而差广屋以间计者一百一十有七焉夫自唐虞设官以教胄子而天下化之学校之法至周乃备其间羣圣人者皆以其道为治为教治衰则教亦随之羣圣之道至孔子而明故天下举其道而归之孔子凢所为学皆孔子之道也因其道而报本反始于是祭之义生焉道在万世则万世祀之天下之学者不得徧祀羣圣而得祀孔子以及于万世者其教存焉耳故学之有庙虽不待于禁令而莫之敢阙岂非秉彛好徳之心无以异哉且祭起于学而所谓祭者亦学之所有事故自观孚萃聚以至于升降作止之节必学而后能由是而推之生三事一之义则定省甘防以事其亲冠裳职位以事乎君者皆于此焉得而况养志循理之孝致命尽节之忠又其所恃以为本者乎孔子亦谓郊禘之礼可以治国葢以此也若徒日诵月课以为功髙拱长揖以为礼则为学之末务后世之通岂独于祭然哉而况并此而失之者哉方今圣天子谒庙视学以孔子之道治天下而天下之贤有司者皆勉承之不怠畿郡之地教泽之所深被如是州者宜有所感发振厉以成真才着实用不徒为观美之具于此也愿诸士子相与成之因次第其始末以为记
　　植本堂记
　　慈谿姚氏有堂曰植本堂葢自宋郡守嗣宗居越之云楼四传有曰榛者为乡隐君子始迁慈谿构室于联桂坊之右以居而斯堂作焉为是名者以示祖徳垂世训也又十有八传而其堂犹存厯元至国朝前后阅百数十年而甲第簪绂之华不絶登斯堂而姚氏之文献可识也夫物以植名者必其本深而后末茂凢天下之植皆然矧人乎哉夫人本乎祖者又必植徳树业而后可传父以传之子子以传之孙士有恒学农工商有定业各视其所植以有成为子孙者能保其所植而不废葢亦鲜矣若越世出类不待植而自发者几人哉姚氏以文学发于累代图史之具弦诵之业自髫丱至于颁白少者壮壮者老其所研究而砻习之者皆是物也用是取科第登宦借若灌而茂稼而获然固子孙之盛且贤而其始之植之者亦恶可忘哉故登斯堂而文献之所自出者可遡而见也古者以堂构喻家国葢征诸一再世之间已以为难况厯若干年而所谓堂者固存即其小可以征其大然则姚氏之所当保者不独斯堂而堂也亦其一也故以次第其世系官职及名堂之义为记
　　山行记
　　治癸亥冬十月予有事于申邸之园园在都城西五十里兰山之麓丙申朏晨出郭防官河北堤并西湖至瓮山圆静寺忆昔所登皛庵者停肩舆縁石磴而上则有平甃新构屋前后栉比层波逺树平田旷野已不复见慨然感之乃遽去转湖西入功徳寺寺葢宣徳间所建甚敞后殿尤极精丽殿柱及藏经笥皆锥金锥金者布金于地髹防其上以锥画之为人物花鸟状若绘画然又有刻丝观音一轴县于梁际刻丝者以丝刻为画非绣非织别为一法殿后有毘卢阁阁两檐八角髙七八丈而已时予壻衍圣公孔闻韶知徳闻予兹行乃与偕南至玊泉亭宣庙所驻跸处泉寒不可饮勺而翫之又至华严寺寺有洞五其下洞凿为方室深可二三丈东壁有元耶律楚材诗刻尚存縁厓上数折径仅容足约半里许至絶顶乃昔与杨都宪应宁所登有一僧结草为衣出洞揖客其西壁有予所题诗已为人涤去予笑曰吾诗固非纱笼中物也因忆予尝数游实不知有上洞吾子兆先时为童从予游忽自上趋下云更有佳处自是始知之而今不可作黙然自伤者久之诸君不识也旋降至下洞欲徃香山日已昃知徳辈还宿功徳予独向西南可十五里厯重冈入杏子口至善应寺宿焉丁酉拟登平坡山雨不絶仆皆畏莫敢进予决防径徃出门而霁乗舆入云雾左右顾涧水深不可测数折始及寺寺乃元故刹宣徳间修之改名圆通斩石为址凢为殿五层最上有小殿极峻险前俯巨壑无涯际僧言每日霁则见都城九门三殿皆隐隐可识真一方竒观予昔所未到盖为羣议所尼为之一快寺距申园不数里既竣事日复昃不可归乃循翠防山而北求所谓香山者再失道抵暮始至则知徳辈已在若相迓然因共宿永安寺来青轩轩居山半俯瞰岩树色青黄相杂僧曰山中授衣惟视此耳戊戌徧观寺宇中凿石为磴数十级级仅容跬势甚峻予忆尝径陟下且半进退不可几若韩昌黎华山絶陉状乃巡廊而上见其殿阁崇丽与平坡并峙出自北门縁厓二里许至洪光寺地益峻上有碑称成化间太监郑同所建凢费银七十万两因询知香山为正统间太监范所建视此尤倍其费当益多然不可纪也降而东北十余里由华严山后经诸公主园入金山口复过功徳不入折而北西登妙应寺凭栏望湖水如圆静旧址而空阔过之东北行二十余里又北至静虚观登土山山可百步髙四三丈有树数百风有声髪尽竖不可久驻亟降至畏吾村墓舎少憩而还比抵家日又晡矣噫汉之五陵唐之曲江皆神州名胜地词人墨客动侈言之西山为本朝胜概予实京产顾限于官守不得时至自备员台阁以来如兹游者仅一见而已孤登独眺固不若羣游众乐之为慊舞雩童冠非仕者所有事信宿之际为兴已不齐则是行也诚不可以不纪诗五言十首彚録于后共为巻
　　重建福州府学孔子庙记
　　本朝孔子庙徧天下然不特设设必于学葢自国学以至于州县皆然若隆替举废则存其人视其所为政而莫有同者焉福州府学旧有庙在学宫之西洪武初改僧寺为之制颇隘监察御史卫辉陈君玊来按其地既庙谒帅师生环而瞻之曰是不可以不治乃谋于布按下府若县发公帑聚财物命工役伐木凿石冶鐡陶瓦卜而将事殿以间计者増五之二广以丈计者増十之二崇増六之一庑为间各十有一辟而广之迁其所谓学舎者防门櫺星门崇广皆有加易神厨于泮宫门之东其南为书楼以贮旧籍别置乡贤名宦祠于防门之外以其地为库贮俎豆金石诸器又累甎为垣覆以瓦墁以赤埴表里钜细秋毫非故物也于是亷陛髙耸周阿严峻髹采焕发蔚为伟观凡用金以两计为二千八百工以日计为二万一千而时以月计者九自壬戌之七月至癸亥之四月朔之七日释奠于先圣而告成焉教谕某某辈曰是不可以不纪乃具书遣使以请于予夫孔子之道在人心无逺近古今之间故自家国逹于天下无所徃而不可当其讲道杏坛辙环天下从之者大抵多邹鲁之士也然天下之人茍暴不至阳虎恶不至桓魋未始不倾心焉盖阅二千年之久五服九州之逺非独官署所在法制所当为凢有血气有知觉具秉彛好徳之心者皆然也顾其训法在六经者或剽窃以为文辞或凭藉以取功名而所谓道若判不相涉则虽庙庭以为尊俎豆以为富徒以为具文观美而止而亦何益哉且自科举之法行士之用世者不能不假文辞以出然其所为用者舎是道其奚以哉闽自秦汉以来未见史册唐常衮为观察始用文学教之乃有登名进士如欧阳詹之徒者尝考詹之遗文与韩昌黎所为叙述则詹固以文辞为功名者而止尔及宋道学之説兴若杨山李延平诸先生皆能推尊孔子之道至朱子而大发明之后之见于道学传者甚众至有海濵邹鲁之称焉福古闽地为今藩防每乡荐多至数十人繇是掇伦魁跻华要者后先相望仁者之谓仁智者之谓智随所见而建功立业以是道用于天下者亦有矣圣天子师尊孔道治必由之阙里之庙聿新旧制天下固有徯志而从好者而大藩首学适值其时是非兴学化之几乎陈君向道崇教志图作人暨藩臬之所规画郡县之所服役可谓善乎其职矣命工立石因特书之而诸司百执事则备书于石之后
　　赠固原伯刘公世墓修建记
　　予每闻缙绅士夫谈畿甸间茔墓庄墅之胜云卢沟树村有固原伯刘毅敏公墓尤为卓絶葢公之仲子锦衣君武所修治者也其中为毅敏公讳玊及夫人某氏次左为公之长子都指挥同知讳文及淑人某氏次右为武之配某氏而虚其圹之半又次左为公季子锦衣衞指挥佥事斌而诸子及妇皆以次袝焉入其门为池为桥为绰楔其中为重门则有诰命谕祭之碑及神道之碑飨祭之堂培筑坚厚缔构闳壮而工制甚精虽尺木片石无朽缺弗称者其东偏则为别墅为茂园长得其半广得其三之一而封树之事皆备逺而望之蓊鬰巃嵸蔼为佳城周而观之森耸明秀与甲第无异葢近时所鲜见者也武字廷弼年十八即干蛊为养天顺初以迎銮功授锦衣正千户坐累解官乃南游襄汉入云贵东抵辽阳北厯大同宣府西至延安临夏又南至建宁后居于淮扬徃返动万余里皆应募输金谷以济边需既逾六十始擕赀归京师慨然曰吾半生逺涉川陆备尝险囏者以图养计也今父母既逝吾将复何为哉于是徜徉墓林日夕哀慕思所以用其情者尽于此乎致之数年而后成愈久而益底其极焉夫圣人之论孝曰生则尽养没则尽哀衾襚含敛之为终莱牺俎簋之为逺皆是也墓之事则兼终与逺之义而有之自墨氏之流以薄为道其遂至于无亲而后世有识者又以厚为亲累二者葢将取衷焉然制之所得为与力之所可为徃徃不能以皆备备矣而或为少艾妻子所移易则亦有弗暇者于其所弗暇而诿曰不可厚亦名教之罪人也廷弼自谢官职以来其图养未尽者日蓄月积皆以为追逺之计是富而善用其财席家廕遵国式从所得为而力必自致是华而不过其制虽亲之贵无待其显扬亲之夀不逮其奉事而其为孝亦可谓自尽耳矣且有堂焉以飨则仪物可陈有田焉以耕则粢盛可备即祭祀之事揆之以堂构播获之义为刘氏子孙者可不思所以勿替之哉刘氏本磁州望族毅敏公累官至左都督赠固原伯丰功大爵实开厥家文为宁夏副总兵俄佥锦衣卫事宣力中外尝有志修墓而未果廷弼独无所事事故得竟其所为而所以遗其后者亦逺矣工始于治乙卯毕于甲子既告成事廷弼念缔造之艰虑其久而废也属翰林张吉士禬诠叙其始末请记于予将刻石墓前以示来裔予近识其人许其信义有不啻兹举者因备书之而其世系履厯之详载于碑志者可互见云
　　罗氏兴复磁旧业记
　　翰林侍读南城罗君景鸣既兴复磁旧业乃自叙其事请记于予其略曰磁者有石蹲于溪心若然其石磁石也在南城南八十里其地多重冈复岭北阻芙蓉峰又北为临川西阨连珠峰右西为宜黄南连军都属于南丰之境东则灵峰北迤中通一径以逹于南城实四逹之防也其产多谷间出为赭垩为石脂云母为矿为蜯或孕而为珠故其民有以自食且能食四方之来主者唐宋以来户至千四百楼观相望弦诵之声不絶元季燬于兵灌莾蒙翳鬼啸于木虎兕豺豕交于野过者恻然伤之国朝永乐间吾祖耕隐府君始披荆棘立门户招集逋徙吾父封编修公益勤安辑于是土著者侨寓者贩者游者日源源相续而旧基遗迹犹漫然莫之省也地既有名籍大夫士道吾地者去郡邑甚逺案牍胥不可不为之所于是为馆于衢之北曰驻骖其南曰寅賔堂室庖湢寝食之具供给之役若驿舎然寅賔之北百十武折而西为御书楼楼之西二百武为聚奎桥桥之上为望逺楼楼之南为坊于门曰翰林者吾先世之所居也登于斯楼则连珠诸峯之属于芙蓉者举目而尽下极苍翠为石岭峡水东流其中旧凿壁为磴縁而为径又跨峡为逍遥楼楼下为门西出为里之委巷驻骖之西筑土为堂隍上为迎晖楼当里之防其东为解元坊坊左右为鼎新复古二亭又前为市区区之外为桥南折并山而东三百武登坂之上为义仓为圭峯书院又东二百武跨溪为龙门桥桥之上为屋十七楹中为济川楼又折而北二百武两山复合于是为迎恩亭亭之西迤于逍遥之东为门六皆跨于溪为楼五跨衢及桥者各二凢衢皆甃以甎石凢坊于楼皆涂以丹雘虽稍复其旧而实有旧所未备者焉既又曰此吾祖若父之志也而玘也继为之玘也之子孙又继为之则前日之盛可复也然其盛而衰衰而复至于盛者不可以不记而记之者非可以信天下及后世之言犹不记也吾之里其亦有遭乎予听其言察其意若将以属予者因为之叹曰天下之盛衰相寻于无穷此理与数有不得不然者而亦存乎其人故屯与蛊皆有亨之道而非道焉则莫之亨也昔人以洛阳名园系天下之盛衰然则一乡一邑亦有关于世运者国家一统百有余年休养涵育至深至厚故凢遐陬僻壤徃徃与都邑相类建昌东南文献地其关于天下也固宜若磁所自为盛则处士之孝友封君之勤俭然非刻志砺操以文学鸣世如吾景鸣者亦恶能善继而肯构之其盛如此哉且蔡邕作鲁灵光赋十年不成见王延夀所作而为之辍翰苏子瞻欲述钱塘风物见晁补之所作而为之阁笔予何以加于景鸣哉然则景鸣之言虽谓其自信于天下可也罗氏之子孙覩今日之盛而思累世兴复之劳且难者未必无感于斯焉因畧为诠次俾刻之贞石以建于所谓磁者


　　懐麓堂集巻六十七
　　钦定四库全书
　　怀麓堂集巻六十八
　　明　李东阳　撰
　　文后稿八
　　记
　　蜀山苏公祠堂记
　　常州宜兴之荆溪有蜀山本独山也志称苏文忠公与蒋学士之奇同举进士买田卜筑于兹山之麓于是易独为蜀按尔雅山独者皆为蜀志又称爱其名而居之者理则然也公尝欲作亭种橘预名曰楚颂后上表乞居常及归自岭南卒于州邸其弟文定公以其丧去于颍上其家亦不复至常当是时葢有所谓东坡书院者寻辄废越七十年郡守晁子健择州学旁地建祠祀公元僧敏机因山为祠为之居守晁公武徐一夔皆有记今常州祠尚存而蜀山祠废已久治庚申县人沈公晖自南京工部侍郎致仕归以告抚按暨府县佥议既协躬访遗址悉为居民所据赎而归之得地三十余亩为堂六楹肖公像其中寝称之为左右二亭一刻公楚颂帖及诸诗词一刻兴造之碑东西庑及门各四楹防馆庖湢诸室为楹者以十数其外则甃石为周垣百二十丈视州祠深广畧称而伟丽过之矣既乃用表忠观故事命道士居之咸奉祀焉夫天下之论名臣硕辅者或原于岳降或归之地灵文章气节亦以为得江山之助固也及乎遐陬僻壌一丘一壑或有所凭藉亦足以不朽于世是所谓人与地者恒相须以显而亦不能不相为重轻若君子去父母之道则迟迟其行越在他国则触物感事怀思顾恋而不能已是葢存乎人而物不与焉会稽之东山以谢傅名其在金陵亦筑土以象之天下之为东山者何限而非其人莫之名也公之自蜀入洛隠然重京师父子兄弟之名遂擅天下则公乃天下之人俗传三苏生而眉山之草木皆枯者妄也及其流离贬窜不能归其乡卜居兹山托名以寄意颍之山名曰峩眉者亦此义耳后虽其体魄在颍而魂气之无不之者安知不徘徊眷恋于兹山也耶且公所谓不待生而存不随死而亡者将流行充塞于天地间而况其经过寄寓之地哉公之文章气节天下莫不尊之是虽不得与于天下之祭揆之乡先生社祭之义有过而无不及独山之为蜀也其社之类乎然则是祠之设固耆民俊士衣冠俎豆所宜周旋而倾注焉者也夫使文章不如公气节不如公则蜀之王万亦尝榜郑邸为蜀舎而朱俊民刘跂为之记铭然亦不显东阳楚人而燕产尝因赠太师徐文靖公之约买田兹乡而遽罹家难竟莫之果工部以其迹颇相类而不知其文之弗称也请为建祠事之成予于是亦诚有感焉因用楚语作迎送神辞其亦橘颂之遗意也夫其辞曰橘之树兮如蓬郁青葱兮间玲珑彼亭兮在中信吴邦兮楚风橘之树兮如葢采芳鲜兮荐甘脆我公兮来归神陟降兮如在公之树兮荒莱公之亭兮但空苔植我兮构我望游魂兮归来公归来兮恍不可以见渺惆怅兮悠哉荆之土兮如酥荆之米兮如珠山有茶兮溪有鱼生不足兮没有余公去此兮何居楚之调兮欷歔蜀之山兮盘纡神往复兮无定所聊为此兮踟蹰生不为世所容兮没将恣其所如凿余井而得泉兮又安穷其所于彼亭常存兮树常实待以荐公兮愿少驻乎须臾
　　澹轩记
　　澹轩者湖广宝庆知府致仕东莞王君克敬所自号也君少从其舅训导翟君慎学于丰城数嵗归其父处士府君遣就农事君重逆父命躬执耒耜往于田然非其志也既而从容请曰愿卒业乃入县学为诸生领广东乡荐越十有三年授广西庆逺府同知府所属州多夷地旧长吏至州州置酒致餽相恱乐弗得请辄生猜惧变且不测吏诿夷俗破崖岸因以为利人亦不之讶防东兰那地二州相哄按察檄君往鞫之州各遣人宻餽金银器约千余两君正色拒之庭见后不交一谈州亦敛戢不敢以宴请自是会饮之礼遂废后以家难改福建泉州府毎旬稽戎籍贫而当遣者必为资送或诬相告引则力为辩释曰残民以为功而享其利吾弗忍为也间以赂请则又曰吾在万里无人之境未尝自污而于此坏之耶及知宝庆地产茶君性不嗜茶常贡外亦不以餽人豪家巨贾倍息以病民者必为限制而已不私焉在官二十余年无丝竹狗马之好服食器具悉屏华美既谢事徜徉林壑间亦防二十年非乡社之约不出也葢其所谓澹者如此故取以名轩乡之人亦称之谓澹轩先生而不敢字云澹之义葢取诸水水之澄而不滓流而不污物之澹莫加焉人之心惟无所欲则常澹然以静自守贵富贫贱随所处而不为变茍有所欲则箪食豆羮可以见于色而富于周公者犹附益之若弗给然其为累岂少哉夫其无累于心者非独可以善其身虽措诸事业亦不为势利所屈挠随所得为皆足以用于天下茍合气于漠寂寞无为如庄子与泊相遭頽败委靡散漫不可收拾如释氏亦何取乎澹而为之也君之为郡禁奸抑暴谨权平价皆尽心力行之其所为澹固其所自处耳故其敛而藏之也吾之所有者固存而物不与焉是岂非君子之道也哉且君以其身教于其家故其子缜为工科都给事中文学论议表见于世而持身俭静有家法其得乎澹之义者为多以缜为予礼部所举又奉诏受学于翰林之署俾请予记其所为轩者曰予独嗜古文而西涯之文则尤嗜者也顾未之得耳缜代告南海将归省于家则为之记俾持以寿君时君之年七十有一矣正徳丙寅二月朔日记
　　东湖书屋记
　　东湖书屋者都察院右副都御史艾君徳润之所居也湖在南昌城中周袤十余里众水所汇下通于江毎春夏之交天宇澄霁镜光无尘一碧千顷而或清涟细浪含风而浴日乃有禽鱼下上倒景交映防萍荡漾植荷骈列景象百出杂然而前陈探之而不可穷民居官舎缁黄之栖随所据有各得其胜而汉徐孺子亭在其西南隠然可望焉徳润少在郡庠时尝择亢爽之地构屋数楹储书数千巻种竹数百竿啓扉而眺则一湖之胜举在目睫棹舫而行则歴览旁挹无所往而不适因取以名其居且自号云古之地以人胜而人亦或借地以名其相显晦相轻重不可以槩论按郡志云豫章东湖犹钱塘西湖皆一郡之胜也西湖古未有名自白乐天始表见于世至苏子瞻乃益显其在颍州者亦以苏及欧阳永叔而名东湖葢孺子所居之地而不以名张九龄李绅軰始为赋咏亦未有独擅其名者向巨原构临湖阁非洪景卢为之记世鲜知之然则其轻重显晦托于文章者又如此初徳润之名其居葢以为藏修游息之地而未显也及登科践省歴卿寺以入宪台内掌武官铨籍共天子羞膳外抚畿甸会财赋之出纳兹方训兵诘武除冦孽于江海之际夙夜勤励二十余年无暇乎所谓居与游者顾其勲绩所著名必随之安知天下之人不指其名而称之如其所自号者乎东湖之名将自此显矣徳润之南巡也以其事告予请记书屋其子壻周宪副季凤以予礼部所举士故为速予请举景卢故事而予非其人其为轻重未可知也尝闻李侍郎若虚居东湖据山水之胜与徳润同郡而异邑谓其居近在湖侧若不以相孙者予未暇深考意古称郡望同姓以之况号以地举不系于公籍宜有无嫌于同者试因以谂之若屠都宪元勲亦有是号屠世居嘉兴其所谓湖者殆颍西之比也天下之湖以东名者尚止此乎亦各显其人而已矣作艾氏东湖书屋记
　　宁山新阡记
　　无锡东南一舎许为宁山新阡左塘庄右沈渎有水环其四周其土脉蜿蜒自西北来数里而兹山出焉葢邹氏修静处士兄弟负土而成为之嘉名以其亲者也封之穹然而高筑之确然而坚中为飨祭之堂其崇逾二丈翼之以碑表之亭其他若止宿之室庖湢之所重门缭垣各称其度而亦无茍焉者役以日计者万费以緍计者千举事备物既成而后故谓之新阡云尔昔谢安石筑土金陵以象东山是以旧名系新地司空图谓其所居曰休休谷是以旧地易新名其事虽殊而义各有攸在也山以宁名者葢取诸存顺没宁之义非独以自宁其身又将以宁其亲而定省告面之义亦于是乎在其地与名皆非因乎旧而为之者也按邹氏居泰伯为名乡祖忠公为望族四百年来世墓聫列多至不可数其间有宋元碑表者则名字可指识居人过客竦瞻而伫慕樵童牧竖不敢迩而窥焉其不然者丘陇夷为原隰松柏变为荆榛虽其子孙或不能识故其俗尚相传袭茍不托诸文字则虽棺敛之华美封筑之坚厚亦阙然若未始者然则兹阡之制不可以不记也予知世恩久且厚因重违其请而记之
　　重恩堂记
　　武进殷君重甫既以严州通守致政归时已有台州贰守之命重甫虽不复赴官而已进秩阶当为奉议大夫乃具五品服望阙谢今天子登极诏以理致仕者进阶一级重甫不敢当而郡守县令皆来致命于是其秩又増阶当为朝列大夫复具四品服望阙谢退而告诸家祠名其所居之堂曰重恩彰上赐也进秩之恩朝廷所以最功绩也未三考而沾不可谓之不蚤进阶之恩朝廷所以奬恬退也既再命而预不可谓之不厚而重甫乃并得之说者归之亏盈消长之间似也然亦有道焉重甫之在官也清慎自律至以家食继官饩惴惴乎惟人尤官谤是惧其归田也持志逺利非公事礼际不及于郡县之庭愈久而不自失焉沧浪有濯缨之歌箕颍有髙蹈之势虽欲强之有不可得而强者今日之命非重甫之宜而谁宜乎抑重甫有弟一人子三人堂构之承继田亩之疆畎先义官公之业方隆而未艾使其居官就职虽荣且贵然有民社之忧而无天伦之乐校其得失岂不大相逺哉吾于今日之事见之矣重甫之大母与吾大母为兄弟而重甫吾兄也湖南之行尝过其旧宅获拜其先公时斯堂尚未建忽忽三十六年吾年巳逾六十而重甫长三嵗兹喜其宦成身退而名益荣因记其事寓而书其堂之壁则正徳丁卯闰正月八日也
　　永嘉县学奎光阁记
　　温之永嘉学有奎光阁治以前未建也葢自东晋建学以来至南宋而其制始备其地负华葢山胜葢一郡歴代之人才弗絶国朝科目特盛而兴替亦不常正徳纪元丙寅姑苏王君献臣来知县事莅学之始见孔子庙大成殿后不数武有容成道院怪而问焉有能道永嘉故事者曰院北实儒宫旧地于是徙道院于其华观之南复地若干武院之西北亦久为某据闻新令之政亦欣然来归又复地若干武山若干丈殿之北西又买地若干亩以足之地既廓政亦寖举欲即院址背山面殿为峻阁以为藏书之所如古所谓尊经阁者顾财力方绌犹豫久不决县人好义者皆相与相成之为重檐飞甍画栋疏牖下轶尘坌上薄霄汉超出云雨俯视江海尽一郡之胜积书数千巻庋置其中以资讲诵博闻见非徒为登临眺望之具也阁既成乃标以今名教谕率诸生而前曰命名之义何居王君曰是取诸列宿所谓文章之府者也传不云乎圣人之道昭如日星六经者道之精华也夫道根乎人心贯乎伦理见诸民生日用之间天下之所见固然莫殊也乃或蔽于外诱之私则有不能知者于是有复初之学焉有复礼之力焉有复性之功焉然学必须于博文文之大者莫六经若士之所当尊而习焉者也天下之物有失然后有复兹地之失固可以言复矣不慎以守之能保其终勿失乎物之在外者且然而况于道乎夫茍不知所以复之则所谓老氏者邻居而襍处非惟不相为谋抑或有诱而去之者圣人之徒纵未能距而攘之而忍为其所诱耶今游斯学者于六经乎取之由诵读讲说之粗极于体验充扩之大以成文明之治俾功业昭于一时名誉着于无穷者葢自昔有之而自今其未艾且益盛也皆再拜曰敢不于吾侯之言是图又相与议曰侯之功有不敢防者且其仕以名进士其为监察御史执法尽职谪逺方末职以荐拔今官其所为政多可称述非兹事止也是恶可以不记乃具书京师请于予予于礼部之试得王君知其贤久矣故为之记
　　进士题名记
　　国朝毎廷试进士必命题名于国子监制也乃治乙丑春三月防试既我孝宗敬皇帝亲防礼部所选士赐顾鼎臣等三百人及第出身有差葢自庚戌以后至是凡六防士未防而龙驭上賔天下臣民衔哀负痛仪节文字之间有不遑备及者今上皇帝嗣大厯服更化定治之余诸司百执事修废补缺如恐弗逮而题名之制行焉臣东阳昔预读巻之列当纪其事以传职也臣惟求贤之法古非一途自有科目以来惟进士为重而其典亦最优葢士出于闾阎草野之下而入于学校籍于有司则其名纪于簿札月有稽嵗有覈以异乎所谓凡民者及其试于乡有司録之试于京师礼部録之试于廷又録之则皆锓梓摹本家传而代布其事加久若国监之题则以天下英才类聚业习之地示之规彠导之轨辙俾有所接乎耳目而感之乎心于是又刻诸金石为不朽计此其为事又加久且引于无穷矣夫题名之说唐已有之然犹出于好事者所自为暨乎后代始令自朝廷托之金石今国监因元旧址已越百五十年遗碑防刻犹有存者于以见求贤之典凡有国者所不能废仰惟太祖高皇帝创制立法具在南雍太宗文皇帝建都定鼎又越三十余科而独备于此碑刻罗列后先辉映其间若公卿辅弼佐理化树丰功着伟绩以昭一代文明之治者实多其人人皆指而名之曰某科也而得某士也今之登是科者尚思先皇帝敷求简擢之恩今天子布列任使之命受职膺事随所得为各务自尽以酬其所自言者庶防追古先哲无愧于前人其无使人指而名之曰某人也而玷某科也夫名以科第爵位言则为荣称以才行勲业言则为善誉善者可传而荣非可恃以久故晋穆叔论不朽必曰徳与功言孔子疾不称不畏无闻者非荣之谓也朝廷能与人以荣而不能必其皆善是则存乎其人焉登斯名者恶可以不勉臣谨记
　　畱福堂记
　　大理卿张君大经持畱福堂记一轴视予葢永乐间礼部尚书郑公赐所着以遗其大父者也张氏在胜国时世家宁国之宣城有隠徳乡人赖之恒愿其世飨贵富处士原甫生四子晔曍旼晞皆通书史尚信义入国朝洪武间晔为地官郎改刑曹累官湖广布政司右参政是为大理君之大父曍从太宗文皇帝靖内难官至武畧将军靖海卫千户后改富峪卫参政公尝以其伯仲并显为先世积徳之报在刑曹时取昔人语以畱福扁官署之堂此记之所以作也参政公亦四子长善次辅号逸庵是为君父尝谕大理君曰汝祖为刑官不事苛刻官不甚显宜有后报而吾弗克当汝其勉之君痛自感激攻苦力学举成化癸卯乡荐甲辰进士第知盐山县以最绩被徴为监察御史歴光禄少卿右通政都察院右佥都御史至今官封至三代于是参政逸庵皆赠嘉议大夫大理寺卿而张氏始大显如乡人言于戏善恶存乎人而福与祸系乎天易书诗所谓福者不一而足葢未尝不本诸善善之于福殆理之所必得而非有所为而为也畱福之说出于后世谓以有余不尽者还之造化则近于有为而然然质之诗曰自求多福求之云者岂乗时射利之为乎亦要诸理焉耳矣记称处士公之训参政曰汝为法曹能直人即直我也若枉人即枉我也夫古人云一民饥由已饥之一民寒由已寒之以身体物亦既切矣而又以身喻诸其子岂有子而不爱其亲者乎使其推爱亲之心以及乎民则所以喻之者尤切矣亦何必身自为之之为慊哉大理自为县以至持天下之平慎守勤服按律执法惴惴焉若弗称是惧予毎于章奏间见之校之徇权势望风防而无所顾卹者亦异矣则今日之福固先世之训之所畱而徒以福云哉大理君名纶大经字也因以其请为畱福堂后记
　　修建广平府庙学记
　　广平府学建于元至正二年入我国朝改路为府置官建学屡坏屡葺比益加圯正徳丁卯知府某议修之会其费当三千缗未果辄去张君维新继之榱桷畧具陈君威又继去葢阅三嵗歴四守而功弗就绪戊午之春张君潜来知府事睹而叹曰作舍不成且不可况事之大者乎乃请于巡抚都御史萧公翀巡按御史李君嵩王君润皆应曰如议退则鸠工聚徒庀材物备禀饩而后从事阅月而庙成为大成殿八楹高五丈七尺广九丈八尺规制甚伟门庑皆畧称又阅月而学成为明伦堂为斋为廨为号舎皆因旧为新而増置讲堂射圃及庖湢之类无弗备者校初会之费不及其半而民不告劳官事不废师儒之讲授于斯游歌于斯登降祼献于斯者皆为之改视易聴按部之使经行之士夫尝一再至者不图其盛之至于斯也予闻而嘉之因为之说曰圣人之道原于人心之同虑其不能以皆同也则为之教顾性道之妙非可得而闻者故其为教不容以不详讲习撰述程课条格之类皆教之所有事至于祭祀之礼则出于报本追逺之义心之同然而亦道之一事也有国与家者必立庙创居室者必先祠堂入学者必舍菜于先师师之于亲一也然则学必有庙自昔已然而以祭为教者亦恶可徒有其诚而无瞻企对越之地哉潜在礼部尝奉使阙里时庙像新设躬睹其所为盛今职有民社而学与祭又其所得为者其用心于是固宜或乃谓畿甸之地方有事兵革此非急务抑不知古人虽在军旅不防俎豆矧其事既有绪而又处之各得其宜亦何靳而不为哉教授某以潜受学于予上京师请纪成绩灏亦通字学手自书刻树于学宫以俟后之君子予复系之以诗曰圣道在人靡间今古普天之下万世是土圣灵在天日月代明人皆仰之万世犹生学有条教繇外及内匪利与名惟道所在祭有二义惟本与文无感弗通有诚则神人皆有心士必希圣彼斆学者孰敢弗敬夙兴夕惕有行必躬春荐秋祠孰敢弗恭黉宫严严衿佩规矩殿庭巍巍羽籥容与性道其精文章其粗有师暨儒惟圣之模神州在畿王化伊迩功在郡侯书者大史
　　曽祖考少傅府君诰命碑隂记
　　右曽祖考赠少傅府君暨曽祖妣赠一品夫人贺氏诰命二首东阳当今上登极时以从龙恩加少傅兼太子太傅戸部尚书谨身殿大学士未防以恭上太皇太后皇太后尊号恩诏给诰命葢不待考绩而得异数也府君在国朝洪武初以兵籍燕山右防卫挈先祖少傅府君以来始居白石桥之傍后廓禁城其地已入北安门之内则移于慈恩寺之东海子之北生三子其二仲曰雷曰孔皆生于京师先祖生二子先考及叔皆不逮府君闻吾祖言府君质直简黙不事侈靡始居北方风土不相宜因病告解未防而卒夫人值歉嵗大病疫防死者数矣间以谕东阳时幼稚不能悉记惟其勤苦累积之状可以想见阅三世百有余年乃得以官职貤封赐一命而跻于极品予小子曷克臻兹惟我祖之善式克贻其后而还以自致云尔越既修墓封及累代谨録语词刻之贞石以彰君赐扬祖徳挂漏之咎有所不敢避云
　　祖考少傅府君诰命碑隂记
　　右祖考赠少傅府君暨祖妣赠一品夫人陈氏诰命四首盖自东阳为礼部侍郎已赠及二代及迁太子少保礼部尚书兼文渊阁大学士以恩诏再赠焉迁太子太保戸部尚书兼谨身殿大学士未及赠加少傅兼太子太傅以两宫尊号恩又赠焉修墓之日乃构两亭翼飨堂左右其左则刻后二次所给诰而侍郎诰则不及録呜呼吾祖生于郴州郴州去茶陵三百里而逺茶陵兵多畨成意者曾祖府君以成故居郴说者又传北上时生于途而郴非道所经地未知孰是吾祖入京师稍长即代父役靖难之师实在行伍以功当禄椽史索米三斗当得官时大饥米斗千钱府君曰官岂可赂得竟弗予止得小旗调金吾左卫以艺简入内局直宿辇毂下毎以新意佐官长官长欲白其功则谢曰我贱者虽功何益终其身不以语人纯孝无伪刲肉疗母夜祷于神以刀寘盌上铿然有声不越月而创愈乡邻传而神之或以问焉弗答也迁居海子之西涯坐贾为养不需厚息息日滋则以赒贫者囊无留资性不嗜杀虽虮蝎之类必纵使得所东阳之少也寔钟爱之谓吾父赠少傅府君曰天不我负后颇克自立有贺者吾父辄泣曰吾考之庆也祖妣本王氏从舅氏之姓曰陈常之武进人从父上京师礼配吾祖简黙寡言笑躬勤女事家旧藏祖像布褐服有补缀处皆祖妣手所纫制其俭如此呜呼孰谓数十年之久乃得封锡之命以为身后荣九原有知其亦有以少慰也夫
　　先考赠少傅府君诰命碑阴记
　　右先考赠少傅憩庵府君暨先妣赠一品夫人刘氏继母封一品太夫人麻氏诰命共六首今刻石于飨堂之右与祖考妣诰命正相值而始封翰林院编修诰封侍讲学士赠礼部右侍郎兼侍读学士诏不能悉载也呜呼吾考妣之纯徳余庆乃至此极哉先考为人诚朴坦易言若不能出口父疾累嵗日侍牀褥至亲捧溺器母尝病肺呕血亟跪而吸之皆族党所亲见偕吾叔处怡怡终日虽浊醪蔬菜必与共醉赘张氏姊育其寡孤出而复入者三十余年工书及诗毎见东阳书辄不当意曰书自有法宁可以私意矫揉为之东阳同考礼部有南士以白金三百两属所亲告先考先考辞之其人曰不犹愈于贷乎先考怒曰吾父子宁穷死岂可为不义辱比考南畿例有供张先考曰慎勿纳且酒虽吾所爱亦不可挈独不闻薏苡事乎东阳皆奉命惟谨尝雪夜归自外不忍斥责遣孙兆先致一絶云朔风凛凛雪漫漫诗酒棋枰取次欢何事尔情犹未洽氷霜不问仆夫寒东阳自是归不敢到夜戒之终身学士之封具朱衣请见客辄麾之曰吾不惯此燕后忽得寒疾时値庙斋东阳归视汤药趣赴院曰逻令方急毋以我故犯法其恭慎至此不乱如此先妣出东安武弁归先考时年已逾二十力服勤苦有酒肉供馈外必储为客具族党外内称为贤淑同然一辞女妇暴厉者或从而化老子长孙相传至于今道之不衰呜呼以吾父之徳艺不能售其身而生封之再命没赠至一品要诸始终造物者可谓无负而东阳罪咎深重不自殒灭十龄而失恃四十而失怙今年逾六十侥冒光宠而不能以一日为养其何以自立于天地间哉自今未死之年犹冀延一线之绪以承祀事然是则存乎天惟尽吾力之所得为者致存追逺述徳纪行传之不朽谨以君命先焉而附及其私云呜呼痛哉
  </div>
  <div class="pagination">
   <a href="怀麓堂集_page54.html">
    上一页
   </a>
   <span>
    ...
   </span>
   <a href="怀麓堂集_page50.html">
    50
   </a>
   <a href="怀麓堂集_page51.html">
    51
   </a>
   <a href="怀麓堂集_page52.html">
    52
   </a>
   <a href="怀麓堂集_page53.html">
    53
   </a>
   <a href="怀麓堂集_page54.html">
    54
   </a>
   <span class="current-page">
    55
   </span>
   <a href="怀麓堂集_page56.html">
    56
   </a>
   <a href="怀麓堂集_page57.html">
    57
   </a>
   <a href="怀麓堂集_page58.html">
    58
   </a>
   <a href="怀麓堂集_page59.html">
    59
   </a>
   <a href="怀麓堂集_page60.html">
    60
   </a>
   <span>
    ...
   </span>
   <a href="怀麓堂集_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
