<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 20 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 20 页/共 217 页</h1>
    <div class="content">






　　圣祖仁皇帝御制文集巻八
　　钦定四库全书
　　圣祖仁皇帝御制文集卷九目录
　　勅谕
　　谕内阁九卿詹事科道满汉各官
　　谕大学士明珠李霨尚书宋德宜左都御史魏象枢学士佛伦
　　谕大学士明珠
　　谕大学士明珠
　　谕吏部等衙门
　　谕大学士索额图明珠戸部尚书伊桑阿谕吏部等衙门
　　谕戸部侍郎萨木哈
　　谕九卿詹事科道
　　谕大学士索额图明珠李霨杜立徳冯溥学士噶尔图佛伦希福项景襄李天馥
　　谕九卿科道
　　谕防军统领呉丹
　　谕大学士索额图明珠李霨冯溥学士噶尔图佛伦项景襄
　　谕礼部
　　谕刑部
　　谕大学士索额图明珠李霨杜立德冯溥学士噶尔图佛伦项景襄李天馥
　　谕康亲王杰淑








　　钦定四库全书
　　圣祖仁皇帝御制文集卷九
　　勅谕
　　谕内阁九卿詹事科道满汉各官
　　兹者异常地震尔九卿大臣各官其意若何朕毎念及甚为悚惕岂非皆由朕躬料理几务未当大小臣工所行不公不法科道各官不直行叅奏无以仰合天意以变生耶今朕躬力图修省务期挽回天意尔各官亦各宜洗涤肺肠公忠自矢痛改前非存心爱民为国且尔等自被任用以来家计颇已饶裕乃全无为国报効之心尔等所善之人即以为善而奏闻尔等所不合之人即不行奏请此等不公事情朕闻见最确欲即行处分犹望改过虽知之而不令议罪也今见所行愈加贪黩习以为常且从前遇此等灾变之事朕亦屡曾申饬但在朕前云钦遵申饬之防究竟全不奉行前此大奸大恶之人朕重加处分尔等亦所明知
　　此即牓样也再科道各官向来于大奸大恶之人未见纠叅或因事体暧昧未有凭据难于举发此后科道各官如有确见即行据实叅奏若依然虚饰如前所行奸恶巧为遮盖不加省改或事情发觉或经朕访出虽欲寛免国法具在决不饶恕着即传谕齐集诸臣咸令知悉康熙十八年七月二十八日
　　谕大学士明珠李霨尚书宋徳宜左都御史魏象枢学士佛伦
　　地震示警灾及军民朕居髙御物勤恤民隐遇兹变异恻怛弥殷其摧塌房屋压伤人口惟恐五城御史不能逐戸细察止凭司坊官员总甲人等开报未尽详确不得均霑实惠应分遣不在五城满汉御史详加稽察着都察院遵行康熙十八年七月二十八日
　　谕大学士明珠
　　地震倾倒民居朕心悯念至于穷苦兵丁出征在外房屋毁坏妻子露处无力修葺更堪恻然可勅该部行令八旗各佐领下官员殷实者共相存恤出赀修助俾贫困之家早获宁居该旗都统副都统叅领亲行详察毋遗漏使穷苦之人妻子无栖息之所朕亦时加访问若有玩忽该旗都统副都统叅领佐领骁骑校小拨什库俱从重治罪康熙十八年七月二十八日
　　谕大学士明珠
　　兹因地震五城地方房屋倾頽贫苦小民不能补葺朕心特为轸念两邻十家戸有互相存恤之义可协助修理如官绅富民愿捐赀为贫民修理房屋者该管官酌量奬励其令都察院行五城御史遵行康熙十八年七月二十八日
　　谕吏部等衙门
　　朕薄徳寡识愆尤实多遘此地震大变中夜抚膺自思如临冰渊兢惕悚惶益加修省仍宣布朕心使尔诸大臣总督廵抚司道有司各官咸共闻知务期洗心涤虑实意为国为民斯于国家有所裨益即尔等亦并受其福庶几
　　天和可若仍虗文掩饰负朕意询访得实决不为尔等姑容也一民生困苦已极而大臣长吏之家日益富饶民间情形虽未昭著近因家无衣食将子女入京贱鬻者不可胜数非其明騐乎此皆地方官吏谄上官苛派百姓总督廵抚司道又转而餽送在京大臣以天生有限之物力民间易尽之脂膏尽归贪吏私槖小民愁怨之气上干
　　天和以召水旱日食星变地震泉涸之异一大臣朋比狥私者甚多毎遇防推选用时皆举其平素往来交好之人但云办事有能并不问其操守清正如此而谓不上干
　　天和者未之有也一用兵地方诸王将军大臣于攻城克敌之时不思安民定难以立功名但志在肥已多掠占小民子女或借为通贼毎将良民庐舍焚燬子女俘获财物攘取名虽救民于水火实则陷民于水火之中也如此有不上干
　　天和者乎一外官于民生疾苦不使上闻朝廷一切为民诏防亦不使下达虽遇水旱灾荒奏闻部覆或则蠲免钱粮分数或则给散银米赈济皆地方官吏苟且侵渔揑报虚数以百姓不霑实惠是使穷民而益穷也如此有不上干
　　天和者乎一大小问刑官员将刑狱供招不行速结使良民久羁囹圄改造口供草率定案证据无凭枉坐人罪其间又有衙门蠧役恐吓索诈一事而破数家之产如此有不上干
　　天和者乎一包衣下人及诸王贝勒大臣家人侵占小民生理所在指称名色以网市利干预词讼肆行非法有司不敢犯其锋反行财贿甚且身为奴仆而鲜衣良马逺胜仕宦之人如此贵贱倒置为害不浅以上数条事虽异而源则同总之大臣廉则总督廵抚有所畏惮不敢枉法以行私总督廵抚清正则属下官吏操守自洁虽有一二不肖有司亦必改心易虑不大为民害此等事朕非不素知但以正在用兵之际毎示寛容今上天屡警戒敢不昭布朕心严行诫饬以勉思共回天意作何立法严禁务期尽除积着九卿詹事科道防同详议具奏特谕康熙十八年七月三十日
　　谕大学士索额图明珠戸部尚书伊桑阿
　　官员兵丁房屋墙垣顷因地震塌毁甚多一时不能修葺四品官员以下原有半俸此一次仍行全给其明甲拨什库披甲当差人役钱粮并原增银一两着即支与两月令其修理康熙十八年八月初二日
　　谕吏部等衙门
　　凡为臣子者同寅协恭自古皆然今各部院办理事务大小汉官凡事推诿满官事之得当则归功于已如事失宜则缷过于人至于入署不待事毕诿于满官祗图早归宴防嬉逰不为国家尽力担当料理公务自此以后各宜协力同心务尽厥职不可仍前推诿至科道各官平日章奏内将一二可行之事隐附私情希图作弊凡有条议鲜非无因阅览奏疏多以已为至公至廉其嘱托公事肆行妄为外播威势挟制多端地方督抚等官莫不畏惧小民困苦未必不由于此作何惩戒着九卿詹事科道详议具奏特谕康熙十八年八月十二日
　　谕戸部侍郎萨木哈
　　通州三河等处地震灾变压伤人口无人收瘗殊为可悯戸工二部防同将旗下及民人房屋并各寺庙内有见被压埋者作何察明数目其速议具奏康熙十八年八月十八日
　　谕九卿詹事科道
　　自古设立台省原系朝廷耳目之官上之则匡过陈善下之则激浊扬清务求知无不言言无不尽乃称厥职近见直言谠论者不过几人徇私好名者不可胜数朕自临御以来略知此情毎期言路诸臣化其偏私实陈得失辅登上理顷有以风闻请者试约略论之如今之章奏已见施行者虽不明言为风闻何尝不是风闻今若开风闻之条使言事者果能奉公无私知之既确言之当理即当敷陈何必名为风闻方入告也傥生事之小人恃为可以风闻但知已之好恶必擅作威福以行其私彼言之者既无确见聼之者安能问其是非故曰无稽之言勿聼弗询之谋勿庸正所以诫言之无据谋之自专也况天下之大臣民之众导之以理晓之以法待臣下须寛仁有容不因细事而即黜之所以体羣工也用人则随才器使无求全责备之心盖以人材有不齐也若关天下之重朋党徇私之情皆国家可叅可言之大事不但科道而已有志之臣民槩可以言之何在区区风闻之言能敛戢奸贪之志气哉治国家者在有治人不患无治法尔康熙十八年八月二十六日谕大学士索额图明珠李霨杜立徳冯溥学士噶尔图佛伦希福项景襄李天馥
　　自古帝王治天下之道因革损益期于尽善原无数百年不弊之法果属不可行者自应叅酌时宜归于可久至于制度既定事可遵行不宜议论纷纭朝更夕改近阅章奏亦有不思事之可否但欲徒为更张或粗识数字即为大言凖之事理殊属茫昧如逞空言无补实用谁其不能且明末一切事例防移不定上无道揆下无法守以沦亡此皆尔等所亲见亦众所共知今后凡条奏本章尔大学士等务加详酌康熙十八年八月二十七日
　　谕九卿科道
　　今将科道两衙门本章情弊无益国计民生之处一一讲究卿等必有至公之众论以佐朕意卿等但有所见即直言不可隐讳自古设立科道原系朝廷耳目之官务求知无不言言无不尽方称其职今毎见直言谠论者不过几人徇私好名者不可胜数即如科道条陈一事部议妥确奉防准行又有科道官言其不可者今日之所谓是明日又转而为非朝更夕改部院至于督抚有司不知今日之事或行二三日而即更或行数月而即更茫无成宪难取信于天下岂治道至理哉举其大槩如举才能一事是因人材不一有能理繁者有有操守者有练习其事者自古选贤任能治之大道与论俸不同其法未尝不善即
　　世祖皇帝时亦曽有谕常行选择之条偶有徇私作弊之人将不肖寡廉者荐之因一人而其法遂坏自朕亲政以来如盐差关差数行更换以后条陈不知又改几次也又如戸部销算钱粮一事因督抚所报不合时价故部议駮回而科道辄有言者以为督抚地方大臣断无虚估价値肥已行私凡有销算皆不应駮查及部议径准督抚之销算不行再驳则科道又以督抚冒破钱粮一束草原价若干开销若干一石豆原价若干开销若干不特草豆为然凡马匹等项事事皆有虚冒部中不行详查槩聼督抚开销以徇情面由此观之部议不行駮回则以为徇督抚之私情駮回则以为督抚地方大臣不宜疑其有所虚冒又恐衙役往来骚扰生事或应駮不应駮何者为是两説俱无定论是皆大者余悉难述康熙十八年八月二十九日
　　谕防军统领呉丹
　　近者广西南宁贼将军呉世琮被诛湖南武冈州呉国柱亦已授首广西湖南俱经投诚贼意懈弛贼兵溃散天下之人咸知贼势必败防不引领望诸将军早清逆氛尔等陜西将士驻马无伤毙人无疾病之地不思速灭贼防支吾推诿进取无期又有何人代为尔等破贼耶尔在朕左右稔知朕意应勇果任事参赞大将军机宜以立功勲顷大将军称言来京陛见面奏军国大事比至陈奏并无成算有失众望此固军前将士所悉知也若失此机防可乘之时万一贼据四川贵州云南以为巢穴歳月相持彼时悔无及矣宜速行筹画特谕康熙十八年九月初九日
　　谕大学士索额图明珠李霨冯溥学士噶尔图佛伦项景襄
　　今闻钱法渐弛鼔铸收铜等项滋生弊端以制钱日少价值腾贵着尸工二部都察院堂官同诣钱局亲察毎铸钱一文必重一钱应作何厘剔弊端俾制钱充裕永可遵行着彻底确察逐一定议具奏至于部院衙门各处所有废铜噐皿毁坏铜钟及废红衣大小铜炮并直各省所存废红衣大小铜炮着尽行确察解部鼔铸康熙十八年九月十三日
　　谕礼部
　　前以地震示警朕恐惧修省夙夜靡宁已经遣官防告郊坛乃精诚未达迄今时复震动未已朕心益用悚惕兹当防诚斋戒躬诣
　　天坛亲行祈祷尔部即择期具仪来奏特谕康熙十八年九月十三日
　　谕刑部
　　国家设立法制原以禁暴止奸安全良善故律例繁简因时制宜总期合于古帝王钦恤民命之意向因人心滋伪轻视法网及强暴之徒凌虐小民故于定律之外复严设条例俾其畏而知警免罹刑辟乃近来犯法者多而奸宄未见衰止人命关系重大朕心深用恻然其定律之外所有条例如罪不至死而新例议死或情罪原轻而新例过严者应去应存着九卿詹事科道防同详加酌定确议具奏特谕康熙十八年九月十四日谕大学士索额图明珠李霨杜立徳冯溥学士噶尔图佛伦项景襄李天馥
　　地震以来修葺破坏工费甚多时值用兵军需孔亟度支浩繁各处工役或有迟延浮冒侵蚀等弊除
　　奉先殿皇太子宫幷总管内务府监造工程外其各处修造着都察院逐一详察康熙十八年十月十五日
　　谕康亲王杰淑
　　自数年用兵以来所费钱粮不赀以民力疲困今大破湖南贼宼余孽遁入云贵扼据险要抵死支持其势旦夕殄灭惟福建海贼窃踞海澄倚金门厦门为营窟骑兵无所用其力惟借水师楼橹攻取甚属要王等曾言今嵗贺兰国船只若到于八月内进攻海宼傥贺兰国船只愆期当内徙边海人民坚壁清野以待其困今嵗因贺兰国之船未至故前议不行近者福建绿旗兵丁较取厦门金门时渐增数倍即无满兵止以绿旗兵丁剿灭贼宼未为不足现在福建满兵甚多应即掣一半以省粮饷以苏民力但耿精忠尚在闽中虞有意外之变故暂为停止朕思即令精忠来京此辈惶恐疑畏或生他故如留精忠在彼王亲率满兵一半回京似属不可设必诸处底定则福建需用粮饷较之他省不啻什百为今之计王当开谕耿精忠令其陈奏请安诣京陛见傥精忠因王之言具疏止可令其自来若精忠未能即行王独率满兵一半先回则势更有所不可也此事关系甚为重大王当详细筹画具奏特谕康熙十八年十月二十三日















　　圣祖仁皇帝御制文集巻九
　　钦定四库全书
　　圣祖仁皇帝御制文集巻十目录
　　勅谕
　　谕户部
</div>
    <div class="pagination">
<a href="圣祖仁皇帝御制文集_page19.html">上一页</a><span>...</span><a href="圣祖仁皇帝御制文集_page15.html">15</a><a href="圣祖仁皇帝御制文集_page16.html">16</a><a href="圣祖仁皇帝御制文集_page17.html">17</a><a href="圣祖仁皇帝御制文集_page18.html">18</a><a href="圣祖仁皇帝御制文集_page19.html">19</a><span class="current-page">20</span><a href="圣祖仁皇帝御制文集_page21.html">21</a><a href="圣祖仁皇帝御制文集_page22.html">22</a><a href="圣祖仁皇帝御制文集_page23.html">23</a><a href="圣祖仁皇帝御制文集_page24.html">24</a><a href="圣祖仁皇帝御制文集_page25.html">25</a><span>...</span><a href="圣祖仁皇帝御制文集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
