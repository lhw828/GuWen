<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 14 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 14 页/共 30 页</h1>
    <div class="content">　　书渭桥事
　　中大夫贾若思宣和中知京兆栎阳县夏夜以事行三十里至渭桥夜漏欲尽忽见二三百人驰道上衣帻鲜华最后车骑旌旄传呼甚盛若思遽下马避于道傍民家且使従吏询之则曰使者来按视都城基汉唐故城王气已尽当求生地此十里内已得之而水泉不壮今又舍之矣语毕驰去如飞时方承平若思大骇明日还县亟使人访诸府则初无是事也若思河朔人自栎阳从蔡靖辟为燕山安抚司管勾机宜文字靖康中自燕遯归入尚书省为司封郎而卒陆某曰河渭之间奥区沃埜周秦汉唐之遗迹隠辚故在自唐昭宗东迁废不都者三百年矣山川之气郁而不发艺祖髙宗皆尝慨然有意焉而羣臣莫克奉承予得此事于若思之孙逸祖岂闗中将复为帝宅乎夷暴中原积六七十年腥闻于天王师一出中原豪杰必将响应决防入闗定万世之业兹其时矣予老病垂死惧不获见故私识若思事以示同志安知士无脱挽辂以进説者乎
　　书包明事
　　包明者不知其乡里少为兵事汤岐公自枢宻至左相明常在府绍兴末岐公以御史论罢故例一府之人皆罢遇拜执政则往事焉久之御史中丞汪公澈拜参知政事一府皆往汪公葢前日劾岐公者也于是明独不肯往曰是尝论击吾公者持何面目事之虽妻子饥寒不之顾未几以病死方岐公贵时所荐达士大夫多矣至其失势不反噬以媚权门者几人且岐公平日待明非有异于众人也汪公之拜一府俱往非独明也明而往事汪公非有负也泥涂贱又非清议所及而其自信毅然不移如此葢有古烈士之风矣书其始末使读者有感焉
　　书神僊近事
　　昔道士侯道华喜读书或问其意荅曰天上无凡俗神僊后果腾举而去吕洞賔陈抟贺元施肩吾皆本书生近岁有谯定雍孝闵尹天民亦皆以儒士得道定今百二十余岁故在青城山中采药道人有见之者读易尚不辍也孝闵或自称木先生往来沔鄂间天民客青城储福宫一日大骂所与往来道士即闭门睡道士明旦相率谢之而门不啓壊壁视之危坐死矣方相与惊叹俄失所在此三人者皆显人故其事传闾巷山泽之士名迹湮晦本不为人知者乂可悉数哉予从子慧绰为浮屠为予言豫章西山香城寺之傍有埜人身被緑毛每雨霁多坐石上暴日见人辄避去追之不可及有识者曰此马祖弟子亮座主者乃知长生久视之道人人可以得之初不必老氏之徒也因书置座右以自励云
　　书屠觉笔
　　建炎绍兴之间有笔工屠希者暴得名是时大驾在宋都在广陵又南渡幸防稽钱塘希尝従驾自天子公卿朝士四方士大夫皆贵希笔一筒至千钱下此不可得晁侍读以道作诗称誉之有吴先生师中字茂先得其笔以一与先少师希之技诚絶人入手即熟作万字不少败莫能及者后七十余年予得其孙屠觉笔财价百钱入手亦熟可喜然不二百字败矣或谓觉利于易财而速售是不然价既日削矣易败则人竞趋它工觉固不为书者计独不自为计乎乃书希事庶觉或见之
　　书二公事
　　郑价夫名侠以刚直名天下晚居福清自号一拂居士布衣粝食而杂植华木于舍傍觞咏自适客至必与饮食不过五爵蔬果之外一肉而已遇贫士过者亦薄赆之止于千钱饮具皆白镴或遗以银杯辞不取好强客奕棊有辞不能者则留使旁观而自以左右手对局左白右黒精思如真敌白胜则左手斟酒右手引满黒胜反是如是几二十年如一日谢昌国名谔尝闻道于颐正郭先生居临江名其庐曰艮斋晨兴烹豆腐菜羮一釡偶有肉则缕切投其中客至亦不问何人辄芺食有贫士及医卜之类饭已輙语之曰吾无钱予君岂欲诗乎取幅纸作絶句赠之以为常二公皆予所乡慕也予贫甚欲学介夫办五杯千钱亦复未易又不解奕棊或可力贫学昌国耳书之座右当徐图之绍熙之元十二月八日九曲老樵书










　　渭南文集巻二十五
　　钦定四库全书
　　渭南文集巻二十六
　　宋　陆防　撰
　　真庙赐冯侍中诗
　　某家藏藏孝严殿绘像先正侍中冯公在焉冠剑伟然与太行黄河气象相埒每稽首叹首侍中辅相两朝更天下大变而社稷尊安夷狄詟服鉏耰万里无犬吠之警有以也夫晚待罪新定公之孙颀出示章圣皇帝赐诗又以想见一时盛事恨不生其时俯伏沙隄旁窥望风采云
　　髙宗圣政草
　　某被命修光尧皇帝圣政草剙凡例网罗放逸虽寝食间未尝置也然不敢以稿留私箧暇日偶追记得此命儿辈録之隆兴二年十月一日左通直郎通判镇江军府事陆某记
　　髙宗赐赵延康御书
　　右知金坛县赵君师防録髙宗赐其大父延康公书及延康移伪楚书共为一编以示史官陆某某曰延康在宣和靖康间声望风采震曜一时及守宛丘百战御狂冦卒全其城视唐代张巡许逺顔真卿皆过之来朝行在髙皇葢欲以左辖命之议者谓宗室辅政非故事遂止方公之南徙也谢表有云臣本支百世侍从三朝又云坚壁以保近畿慨前功之俱废登坛而陪盛礼懐曩遇以自怜读者悲之某又尝于公从孙师严有翼家见公建炎奏议稿一编皆人所至虽言者不知此稿皆在鉴堂集中否或可访于有翼院中以补逸遗敢并以告嘉泰癸亥岁三月丙申臣某谨识
　　髙皇御书二
　　臣某少时与胡尚书之子杞同学于云门山中见髙皇帝赐尚书御题扇曰文物多师古朝廷半老儒葢黄体也与此手诏絶相类后数年蒙収召得面天顔距今四十四年矣伏读霣涕不知所云嘉泰癸亥五月一日史官臣陆某谨题
　　又
　　臣某伏覩髙皇帝御天下几三十年进用谏官御史皆出圣选故往往躐至相辅其不合者犹为侍从乃去如施公财任遗补即出守小郡葢无几人则其犯顔咈指不桡于权幸可以想见而上之知人受尽言有仁祖用范仲淹唐介之风矣惜乎施公遽逝去不及召用于虖悲夫开禧乙丑九月一日故史官陆某谨书
　　今上皇帝赐包道成御书崇道庵额
　　开禧某年某月甲子皇帝亲御翰墨书崇道庵三字赐妙行先生臣包道成以示故史官臣陆某将刻之石具载岁月及被赐之由示天下后世臣某窃闻臣道成实晋陵人少学黄老之説以劬身济众为事寓迹都城三十余年筑堂以居凡以黄冠褐衣至者靡不馆之往来千人葢尝有神僊异人混于众中道成独黙识之而不言防稽光孝观故名干明天圣间章献明肃皇后遣中使筑之久壊不葺道成谈笑复其旧凡都城桥梁道路皆力治之费至缗钱百余万建东岳庙吴山上即成又即其傍筑室以奉真武又江右湖气象雄丽而道院屹立于庑外钟磬步虚之声在云霄间都人为之心骇神竦于是皇帝闻而异之故有扁榜之赐臣某犬马之年骎骎九十获在圣主仁夀域中且尝获防绎三朝金匮石室之藏今虽防老犹幸未病废得以纪稀濶盛事岂非幸哉开禧二年岁在丙寅三月某日太中大夫充寳谟阁待制致仕山阴县开国子食邑五百户赐紫金鱼袋臣陆某昧死稽首再拜谨书
　　跋尹耕师书刘随州集
　　佣书人韩文持束纸支头而睡偶取视之刘随州集也乃以百钱易之手加装禠绍兴二十五年正月八日陆某记
　　尹耘师耕乡里前辈与九伯父及先君防此集葢其手抄云绍熙元年七月望某再跋
　　跋唐御览诗
　　右唐御览诗一巻凡三十人二百八十九首元和学士令狐楚所集也按卢纶墓碑云元和中章武皇帝命侍臣采诗第名家得三百一十篇公之章句奏御者居十之一今御览所载纶诗正三十二篇所谓居十之一者也据此则御览为唐旧书不疑然碑云三百一十篇而此才二百八十九首葢散逸多矣姑挍定讹谬以俟完本御览一名唐新诗一名选集一名元和御览云绍兴乙亥十一月八日吴郡陆某记
　　跋文武两朝献替记
　　学者当以经纶天下自期此书不可不见也但传本缪误几不容读以它书寻绎之十得四五云绍兴丙子腊日务观题
　　跋杲禅师蒙泉铭
　　右妙喜禅师为良上人所作蒙泉铭一首往予尝晨过郑禹功博士坐有僧焉予年少气豪值据上坐时方大雪寒甚因従禹功索酒连引径醉禹功指僧语予曰此妙喜也予亦不辞谢方説诗论兵旁若无人妙喜遂去其后数年予老于忧患志气摧落念昔之狂痛自悔责然犹冀一见作礼懴悔孰知此老遂弃世而去邪虽然良公葢一世明眼衲子不知予当时是即今是试为下一转语隆兴改元十一月五月笠泽渔隠陆某书
　　跋修心鉴
　　右髙祖太傅公修心鉴一篇初公生七年家贫未就学忽自作语有神僊语观者惊焉晚自号朝隠子尝退朝见异人行空中足去地三尺许邀与俱归则古僊人嵩山栖真施先生肩吾也因受链丹辟谷之术尸解而去然其术秘不传今惟此书尚存某既刻版传世并以七岁吟及自赞附巻末庶几防志方外之士读之有所发焉亦公之遗意也隆兴二年七月二日元孙某谨书
　　跋邵公济诗
　　先子入蜀时与邵子文遇于长安同逰兴庆池有诗倡酬相得驩甚夜读公济诗超然髙逸恨未尝得讲世旧与文盟也乾道元年五月十八日笠泽渔隠陆某书
　　跋坐忘论
　　司马子微师体先生潘师正体师升先生王逺知升师贞白先生华阳隠居陶景故体语子微曰吾得隠居正一法逮汝四世矣乾道二年天庆节借玉隆藏室本传渔隠子手记
　　跋查元章书
　　李份事士大夫谨以故得书帖多不可数然閟其书至不敢与他札偕藏者元章吏部一人而已份一吏耳知敬元章如此岂知元章仕于朝既不容去而居幙府又不容自引于数千里外赤甲白盐之间乃少安呜呼亦可叹也夫丙戌上元后三日渔隠书
　　跋髙象先金丹歌
　　右玉隆万夀观本序言有注解而不传亦不知序者为何人也丙戌二月八日务观书
　　又
　　国初有髙象先淳化中为三司户部副使少从戚同文学与宗度许让陈象舆郭成范王砺膝涉齐名不言其所终亦不知其乡里恐即此人然序言名先字象先又似别一人神仙隠显不可必知聊记之耳辛亥炊熟日书
　　跋天隠子
　　最后易简渐门二説非天隠子本语他日録本当去之丙戌三月中休传本于玉隆万夀宫渔隠
　　东坡先生以为天隠子真司马子微所着也传本后二十五年绍熙庚戌冬至日书
　　跋造化权舆
　　先楚公着埤雅多引是书然未之见也乾道三年夏十八日传自玉隆藏室甫里陆某谨题
　　跋老子道徳古文
　　右汉严君平着道徳经指归古文此经自唐开元以来独传明皇帝所解故诸家尽废今世惟此本及贞观中太史令傅奕所挍者尚传而学者亦罕见也予求之逾二十年乃尽得之玉笈藏道书二千巻以此为首渔隠陆某题乾道二年十月十日
　　跋卍庵语
　　乾道庚寅十月入蜀舟过公安二圣见祖珠长老得此书珠自言南平军人得法于卍庵云
　　跋武威先生语録
　　丰清敏公为中执法论事上前曰司马光吕公着皆忠贤何为引赦复官赦当及有罪耳无罪何赦也徽祖曰光等变先帝法度非罪乎清敏公顿首曰诚当变无可罪者方元符建中间众正毕集于朝天下喁喁相望太平清敏公与陈忠肃公俱极谏官御史之选而所以言则有婉直之异吾先大父楚公毎以为二公之论皆不可废葢忠肃似孟子説齐而清敏似伯夷谏周其归一也今观武威先生之论又甚似清敏百世之下志士仁人得此书读之当有太息流涕者矣乾隆七年立秋日山阴陆某书
　　跋闗著作行记
　　著作闗公出使夹中风采峻甚仕者人人震栗莫敢仰视某以孤生起辠籍万里佐州浅闇滞拙自期且汰去而闗公独厚遇之举酒赋诗谈台阁旧事忘其位之重也公免归之明年某以事至卧龙山咸平寺长老惠琏言公往有行记今将刻之石因属某书其末某曰方闗公之门可炙手时此书伏不出今公归卧青城山中賔客解散形势一变而琏方刻其书为不朽计嗟乎足以愧士大夫矣乾道七年七月七日左奉议郎通判防州军州主管学事陆某谨识
　　跋司马子微饵松菊法
　　乾道初予见异人于豫章西山得司马子微饵松菊法文字古奥非妄庸所能附托八年又得别本于蜀青城山之丈人观斋戒手挍传之同志十二月六日笠泽渔翁陆务观书于玉华楼
　　跋周茂叔通书
　　濓谿之生也世但以佳士许之耳既死蒲左辖作志黄太史作诗其称述亦不过如此向使无二程先生后世岂知濓谿为大儒传圣人之道者邪以此知士之埋没无闻者何可胜计乾道壬辰十二月十五日成都驿南窓书
　　跋岑嘉州诗集
　　予自少时絶好岑嘉州诗往在山中毎醉归倚胡床睡輙令儿曹诵之至酒醒或睡熟乃已尝以为太白子美之后一人而已今年自唐安别驾来摄犍为既畵公像斋壁又杂取世所传公遗诗八十余篇刻之以传知诗律者不独备此邦故事亦平生素意也乾道癸巳八月三日山阴陆某务观题
　　跋二贤像
　　右孟贞曜欧阳率更二像皆唐人笔墨北湖者吴则礼子傅也无悔者刘焘无言也最后实先君防稽公茶山先生曽文清公书万里覉旅不自意全抚巻流涕乾道九年九月既望刻石置汉嘉月榭上山阴陆某识
　　跋山谷先生三荣集
　　予集黄帖得赠元师及王周彦三诗甚爱之有黄淑者家三荣见而笑曰绍兴中再刻本也旧石方党禁时已磨毁矣乃出此巻曰是旧石本其笔力精劲盖如此因录藏之淳熙之元二月二日务观书
　　跋砚录香法
　　砚录旧有本而亡之香法盖未之见师房者济南卫昂也娶婆娑先生崔徳符女晚官巴硖死焉乾道辛夘冬予得此编于巫山县师房手钞也已腐败不可读乃录藏之后三年淳熙之元二月三十日蜀州漱玉南窓务观书
　　跋唐修撰手简
　　某之曽外大父质肃唐公守并州故给事中吕公实为幙客质肃为人方严少许可或面折人临川王和甫同时在幙中毎言见唐公退辄汗满握然遇吕公特欢他客莫敢望也淳熙元年某在蜀州得质肃仲子修撰公与给事手帖读之葢元祐初修撰使河北给事为御史时也书论黄河市易辞指激烈无一语及其私与世俗责报父客至有违父者何其逺哉修撰字君益元祐中建议弃渠阳城绍圣初坐贬团练副使元符建中之间起守许昌方治事得报召蔡京抚案愤咤即日疽发背卒某不及拜公而先夫人为言公大节如此敢并记之以遗给事之孙教授君云七月二十三日山阴陆某谨书
　　跋蔡君谟帖
　　近岁苏黄米芾书盛行前辈如李西台宋宣献蔡君谟苏才翁兄弟书皆废此两轴君谟真行草皆备石在仙井可寳也淳熙元年九月八日蜀州手装
　　跋瘗鹤铭
　　瘗鹤铭予亲至焦山摹之止有此耳残璋断玦当以真为贵岂在多邪淳熙之元九月一日蜀州重装
　　跋西昆酬唱集
　　通直郎张玠河阳人吕汲公家外甥蔵书甚富淳熙二年正月八日夜读此集灯架忽仆壊书时传毕方一日岂欧尹诸人亦有灵邪记之为异时一笑
　　跋厯代陵名
　　三荣守送来近世士大夫所至喜刻书版而略不挍雠错本书防满天下更误学者不如不刻之愈也可以一叹淳熙乙未立冬可斋书
　　跋温庭筠诗集
　　先君旧蔵此集以华清宫诗冠篇首其中有早行诗所谓鸡声茅店月人迹板桥霜者久已坠失得此集于蜀中则不复见早行诗矣感叹不能自己淳熙丙申重阳日某识
　　跋王君仪待制易説
　　王公易学虽出于葆光张先生然得于心者多矣建炎间敌骑在钱塘明越俱陷王公端居于严曰敌决不至此且狼狈而归自此穷天地不复渡江矣其妙于易数葢如此淳熙丁酉元日山陆陆某书于锦官阁下
　　跋崔正言所书书法要诀
　　徳符诗名一代书则未之见也观此编中字瘦徤有神采亦类其诗乃知前辈未易以一技名也戊戌重午务观书
　　跋后山居士诗话
　　谈樷诗话皆可疑谈樷尚恐少时所作诗话决非也意者后山尝有诗话而亡之妄人窃其名为此书耳后山二子丰登登过江为防稽曹官李邺降敌登亦被驱以北悲夫淳熙戊戌十月二十四日可斋
</div>
    <div class="pagination">
<a href="渭南文集放翁逸稿_page13.html">上一页</a><span>...</span><a href="渭南文集放翁逸稿_page9.html">9</a><a href="渭南文集放翁逸稿_page10.html">10</a><a href="渭南文集放翁逸稿_page11.html">11</a><a href="渭南文集放翁逸稿_page12.html">12</a><a href="渭南文集放翁逸稿_page13.html">13</a><span class="current-page">14</span><a href="渭南文集放翁逸稿_page15.html">15</a><a href="渭南文集放翁逸稿_page16.html">16</a><a href="渭南文集放翁逸稿_page17.html">17</a><a href="渭南文集放翁逸稿_page18.html">18</a><a href="渭南文集放翁逸稿_page19.html">19</a><span>...</span><a href="渭南文集放翁逸稿_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
