<!DOCTYPE html>
<html>
 <head>
  <meta charset="utf-8"/>
  <title>
   公是集 - 第 42 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   公是集 - 第 42 页/共 44 页
  </h1>
  <div class="content">
   年月日某官某谨率官属恭祷于某神曰天子忧闵元元数下诏令并遣使者则劝耕务穑亦惟是上下空匮无以供亿百神之故今天弗雨毛泽竭矣大惧无以庇民事神不敢不请惟尔有神克相天子敷惠于下下民其康神以永享牲币不敢爱罪戾不敢祈惟尔有神鉴之
　　谢雨文
　　旱气为虐神能已之百谷将瘁神能起之民将困于食神能济之吏将负其殿神能庇之敢不备苾芬新洁以答灵徳
　　祭帝尧庙文
　　昔帝光被四表格于上下然当时之民犹无能名况累千嵗之后有窥至徳者乎百姓区区奉事庙貎某也守土敢不进见
　　舍人院为中书作祭土地文
　　伏以五祀之神莫尊中霤三公之府爰设种祠今兹土气含収天明昌作于国俗有赛祷之旧顾人间仰司察之灵恭敬苾芬肃瞻庙貌神其鉴善记恶佑直纠邪毋误聪明永享祈报
　　告城隍土地文
　　某也守土之臣方将宣布朝廷之徳惠兹黎庶罔或不若惟尔有神克相其志
　　祭勾芒文
　　今兹立春农事将兴爰出土牛晓寤耕者惟尔有神克相黎庶是顾是歆无有后艰
　　秋赛祝文
　　今兹风雨协序疵疠不作昆虫之灾他邑颇甚犬牙相入不及此邦嵗以有成人受其福此皆神之赐也守土何功封羊索豕洁陈鼎爼箫鼓毕具馨香上达以告民乐以扬灵徳祗祗严严无敢贰请
　　蔡州秋赛祝文
　　某年月日某官某谨以清酌庶羞祭于某神往嵗大旱道殣相望赖天之仁与神之赐风雨适时百谷顺成民以安其居吏以守其业不敢忘徳防荐苾芬以答灵贶以兴嗣嵗
　　祷炭谷湫文
　　维年月日某官某谨遣莭度推官王伋以清酌时果量币防祷太一湫之神今兹仲春农事方兴而天久不雨生物歉然勾者不尽逹萌者不尽出百姓新罹旱灾众心恫恐某也上无以佐天子施徳惠下不能存鳏寡平政刑和气并隔罪戾是惧惟南山雍州之镇惟神南山之灵足以兴云致雨纪纲天下惠而泽之使百谷奋兴物不疵疠岂独守土之吏免于罪而已其亦俾兹下民丕承灵徳永享无极
　　祷湫文
　　年月日某官某云云防祷于某神嵗既单矣上者宿麦未秀下者嘉谷未布百姓喁喁惟雨之望是用乞灵于尔大神诗不云乎有渰凄凄兴雨祁祁无使鳏寡重困吏婴其责
　　二
　　年月日某官某谨率府属申祷于某神某所以乞灵神湫者以百谷阙雨也自癸丑至乙未七日之间而四得雨神之贶则厚矣然而润泽犹不足民心犹不宁故复少留神舆当满十日愿神终赐之俾黎民庶充其所望永庇休祐
　　三
　　某为百姓祈年防谒神湫自六七日至于旬时虽常得雨而润不足神岂忘我民哉殆守土之人徳薄诚浅无以自媚于神也虽然百姓乏困则将不能事神神失百姓亦将亡其依归愿神有以哀之诗云神之格思不可度思矧可斁思不敢淹留以防神贶其亦使甘雨时至毋困我民
　　四
　　自春至于秋七月凡三请雨矣赖神之惠罔不响答今时禾稼被野苖者待秀秀者待实而雨不降民心喁喁无所归命不敢不重以告古人有言曰狐埋之而狐搰之是以无成功惟尔有神顾哀下民无乏常祀
　　谢湫文
　　前日某忧旱甚故遣从事乞灵于尔有神葢汋之也以甲子始至云气回复载旸载隂若有慿依乃丁邜旦卒获嘉防宿麦赖以复全秋稼幸而就艺岂某浅诚能有感通繄神之明不忘下民防荐芳洁丕昭灵徳天旱宿麦将槁秋稼未布太守政刑放纷诚志浅薄故至于是赖神之惠膏雨沾足不敢久留神贶率僚属拜送惟尔有神永庇下民
　　春祈诸神文
　　维年月日谨以清酌庶羞之奠祭于某神曰恊风既至百物奋作故择吉旦以迎休祥维神聪明正直依人而行将蠲其祅灾俾无乏祀百姓之愿也有司之幸也不敢不告
　　谒诸庙神文
　　某年月日某官某谨以庶羞清酌谒见某神某始署政谨循旧礼封内之神敢不防事洋洋在上明明在侧荐此令芳以答正直
　　吊海文【有序】
　　襄贲之城在淮上东走大海八十里余日夕登焉美其壮观可以为赋而土俗无足语者又悲前世君昬政乱而贤者往往自放于海恨不出于今世使效能事职也乃为文吊徐衍而下四人以舒吾懐亦楚辞招魂之意矣
　　北望沧海兮哀逝者之如斯阳既赴而不反兮襄絶世而自怡衍沈石以信迈兮仲连又辞贵而不为嗟呼遭世不幸贤智窜伏宁不足以自全兮诚耻羣乎贪俗黄鹄之洁身而高飞兮知厠防之为辱视九渊之潜兮孰与夫太庙之孤犊易明夷之象兮贵于飞而欲速四海岂其无君兮羌异心而同欲嗟乎彼茫茫之穷波也上乎无天下乎无地长蛟巨鱼狂搏贪噬卉服左衽逐臭为类言语不通衣服殊制非先王之故乡胡为乆安此顦顇嗟乎先生之意我知之矣上暗下塞是非罔诏孰若晞髪阳阿之耀防疾背憎人懐其忧孰若自放至清之流行乎无朋言乎无伍孰若高蹈与世无覩是皆先生之心已嗟柬夷之溷浊兮孰有慕夫先生之所为诚自托于圣人兮名磨灭而无期胡生不辰兮曽不及今之世也寛贤容众兮得夫子之志也礼乐明备兮大人位也胡今之望兮古弃反也呜呼逺哉兮是可哀也夫子之魄兮傥还来也
　　祷庙文
　　维年月日具官某谨再拜祷于天齐仁圣帝之神曰闻之于经触石而起肤寸而合不崇朝而徧天下者惟泰山尔今也天乆不雨江汉之间十二都之地方数千里黍稷枯槁百姓颙颙无所控语执事之臣是以为忧神苟防而安之犹反手也生物将絶而神济之是非仁乎济物不穷配天之明是非圣乎则岂独颙颙者鼓舞灵徳终嵗而已是明经之言者虽亘万世可信而不可诬也敢告
　　扬州赛庙文
　　年月日某官某谨以清酌庶羞祭于城隍之神乃十二月晦某以自冬无雪愆阳为灾大恐害嵗事以乏上下之祀用乞灵于尔有神惟尔有神实鉴厥衷其夕雨雪若响之答益之以霡霂既优既渥既霑既足小大欣欣罔不逸豫谨择良日荐此苾芬以报灵徳示人不欺
　　吊二岳生文【并序】
　　今年有诏州郡皆立学乃命处士有不受学者勿举之其受学者吏为设员程日夜不休有疾病庆吊辄书其日为后按视当偿之满日如律令乃可举岳有两生自下邑辞其亲而来为愽士弟子既乆告归当渡洞庭时方大风不可渡两生畏失期而吏黜之遂渡溺死予悲其意而吊之其文曰
　　葢君子道而不径舟而不游所以为孝也彼洞庭之天险兮夫何二子之乗舟路幽昧以不顾兮委死生其若浮自古皆有死兮独失乎江流意有所恨兮而曽不得其由魂放荡而无归兮骨沈潜而不收父母悲于堂上兮妻子号乎中洲谅行险之来患兮信徼幸之为尤且使子而无学兮又安得此之忧是以君子溺名小人死利夸者没权贪夫踣势岂独二子兮又吾以悲于今之世竞进之为悦兮静退之为愚干禄之为敏兮守节之为迂一世之皆然兮固若人以丧躯昔重华之事叟兮躬秉耒乎歴山之下受帝禅之不喜兮夫孰欣于进取乗沅湘以南征兮吾知重华之絶汝生泛泛而无名兮死惸惸而终古故君子审乎自得安乎幽贞道徳为爵仁义为荥不以贵故学问不以贱故自轻悠悠兮江波柰何乎二生
　　祭梅圣俞文
　　年月日具官某谨以清酌庶羞致祭于圣俞二十五兄之灵曰乃者邻几病革君问之退而过我相对咨嗟我视君色异于他时自为君诊劝君从医君虽我信其中犹疑明日大飨四方来贺奉觞上夀戎客在坐百辟相趋敢或私卧赐食上前谨惧已过疾果大作仆不能起俗医控以表为里中涸外干翕翕如燬势一大跌不得中止俯仰晨夕遂有生死痛骇惊呼曷云能已孰云旬日杀二贤士呜呼哀哉物固有生生固有命岂曰吾子独天其性君之文学信于友朋君之孝友乡党是称仕不过庸夀不百龄一至于此何其不平丧还故乡义从此诀哭送道周情岂能絶
　　祭观文呉左丞文
　　年月日具官某谨以清酌庶羞祭于观文殿学士左丞呉公之灵曰呜呼徳不蚤服誉不素闻虽富且贵其犹浮云公起布衣望重一时鳞跃翰飞邈不可追乃谋帷幄乃和鼎饪深识逺防四方爰禀曰刚曰柔奚吐奚茹上弼下争匪躬之故谢剧就闲以徳偃藩所居而治小大晏然帝曰徽猷惟汝予宣汝抚朕师于时西迁功业未究以疾去位天又夺之人其殄瘁公昔临蔡某备府属忘势与年分逾骨肉意气之感岂独知音柱石頽矣行道陨心陈此薄奠爰申我辞公归不复云何其悲
　　祭天章许待制文
　　维年月日某官某谨遣某人以清酌庶羞之奠祭于天章阁待制许公之灵曰呜呼惟公孝友克施其亲强力自喜敏于事君进退不懈赫然有闻始命漕输西给京师足食与兵外御四夷十有二年积焉如坻功劳位尊名优望充上意攸属宜在崇近公让莫居自请治郡淮南朞月亦既有成改命浙东肃然治声亟以疾闻归居海陵天不可问道不可豫孰是人斯至于大故自古有死于公为遽昔我先人荐公于朝意气之感期以后凋公今永归孔音昭昭陈此苾芬以写我诚莫哭于堂莫吊于庭魂也不亡庶几自聼
　　祭崔侍郎文
　　年月日某官某谨以肴酒果蔬祭奠于故刑部侍郎致仕崔公之柩曰少壮从官耆艾归政善始令终君子之庆公既蹈焉犹有不幸携子弄孙采组光辉筑室肆耕阡陌东西可以佚老不能耄期歌也于斯哭也于斯九原无憾乡党实悲音备外廷从公歩武今守京兆接公壤土一日之雅忽焉千古春秋善邻义不薄死申荐令芳以告恻楚
　　告伯父殡文
　　古者庶人之丧邻里执事其在士夫千里赴义及其送葬涂潦毋避焉有至亲而或不至某独不幸受命典城戎马是司匍匐不能不哭于堂不祖于庭窆不复土虞不奉牲回望万里悲号失声门外之治王命实行葢古亦云不即人情于奠陈词以昭哀诚
　　江休复祭文
　　呜呼当今之时学不为人仕不期通养不耻贫吾于邻几独谓得之何辜于天而至于斯呜呼哀哉君始遘疾物不甚治固曰吾命将有所制笑语作书命子后事其处夀夭可谓不贰某之得交从蔡汝南待我忘年不耻不堪直谅多闻所益者三十有余年若青依蓝亦有出处东西南北意气之合常若在侧亦有毁誉苍蝇红紫论议之同流言以止君今永归使我从谁伐木之感凄其孔悲酌酒陈肴叙心以词平生之欢从此而违呜呼哀哉
　　胡因甫哀辞
　　冥冥上天固爱贤欤贤者则死何其偏欤生杀予夺岂无权欤宜淑而罚独不可迁欤谓物有其数其又信然欤莫重乎生莫全乎夀莫美乎贵莫厚乎富人或逄之子独大谬鬼神虚无谁执其咎终孝且慈有志不就惟彼惸惸令妻夀母是故悲莫悲于失志祸莫祸于夭生痛莫痛于不嗣惜莫惜于丧情子皆罹之终身不平呜呼哀哉是可柰何虽有神知亦安以为
　　公是集巻五十
　　钦定四库全书
　　公是集巻五十一
　　宋　刘敞　撰
　　家传
　　先祖磨勘府君家传
　　刘氏之先出楚元王世为彭城人西晋末避兵乱迁江南其后又迁庐陵世次皆不明不可得而知然犹以彭城为望自庐陵迁新喻者曰逊逊生超超生逵逵生琠琠赠大理评事凡四世自唐末更五代颇假版仕州郡而未尝有显者评事生礼部尚书讳式字叔度少有志操好学问不事生产年十八九辞家居庐山假书以读治左氏公羊谷梁春秋旁出入他经积五六年不归其业益精是时天下大乱江南虽偏霸然文献独存得唐遗风礼部取士难其人甚叔度以明经举第一同时无预选者由是江南文儒大臣自张洎徐铉皆称誉之调庐陵尉太祖平江南叔度随众入朝见于殿下党类数十人上一一亲阅视察问皆罢遣独叔度拜商水尉迁绛州推官又迁鸿胪寺丞监潭州茶场改大理寺丞歳终奏课倍前人太宗善之立召还对语便殿改赞善大夫复出知利丰监是时初得并州又絶契丹和亲诛灵夏叛族邉费多有司不能给颇以扰民叔度通轻重以谓此非长久之利因奏曰唐虞至治懋迁化居所以调有余不足便民赡国臣前在潭州见积茶成山或不能泄歳久则皆焚弃今利丰监积盐复益多有司无术以御之但坐守视之耳国家据山海之源而不能用边宼小警搜敝补败輙以劳民至上下空匮甚非计也臣请通茶盐之利被之河北闗中国可益赋而财用足上异其言即以驿召入问计防语合意因留判三司都磨勘司赐绯银鱼自唐厯五代天下分裂百余歳矣呉蜀交益荆晋闽越大者称帝小者称王其财赋自入不统天子有司及太祖受襌十余年间呉蜀交益诸国稍诛降太宗即位闽越请吏入朝又定并州则天下始一统矣四方财赋一归三司文籍相乗防计不分明吏因为奸主者无由知叔度建请増置主辖等司以参校出入天子从之吏欺诬毫毛必察至今以为便转秘书丞淳化中髙丽絶契丹自归天子方事取幽州嘉其识去就厚答其使因欲结其心断敌肩臂使叔度往谕指王以下郊迎叔度美秀明辩进退有防矩望见者皆心服先是髙丽大旱及使者授馆澍雨尺余国中大喜事汉使愈谨自陈国小齿下愿执子弟礼叔度不许然所赂遗甚厚叔度亦为之纳还朝封上天子善之髙丽通中国自此始也转太常博士领旧职前后以职事利害议于上前及所施行天下以为便者不可胜纪奏对明简天子听之率常数刻居磨勘之职十余年后兼三部勾院条领益精明朝廷言轻重者皆自以不及故天下称之刘磨勘云改工部员外郎赐紫章服天子令閤门使择善犀带以赐其见遇如此真宗即位例转刑部初李维清为盐铁使其女壻盗用官钱数十万吏畏维清不敢劾叔度发举其事维清坐黜维清由是怨而三司贪猾吏以欺枉为生疾叔度禁其业亦皆怨常狙伺欲涂陷之太宗察其情每坐朝輙众称其材故毁不得入太宗崩真宗在谅闇吏因此告叔度事时维清为御史中丞典治欲深致其文而吏所告皆虚反坐维清愈怒叔度既辨即出视事如他日维清乃讽吏劾以不俟诏入朝免官其年卒年四十有九叔度尚名检好宾客所交游皆一时名人徐铉张佖陈省华杨亿之徒虽年辈先后待之各尽其意亿与石中立为独拜牀下其见推如此初太宗好书集秘府古书模其笔迹自仓颉史籀下至隋唐君臣以书名世者为古今法帖朝廷宿儒钜贤輙以赐之非其人虽宰相终不得而赐叔度独六十轴当世以为荣自叔度没四十年间诸子皆仕于朝每上郊籍田輙以赦令追宠其亲以至今赠礼部尚书
　　行状
　　宋故推忠佐理功臣光禄大夫行尚书吏部侍郎参知政事柱国太原郡开国公食邑二千三百户食实封四百户赠尚书左仆射王公行状
　　公讳尧臣字伯庸其先太原祁人六世祖为辉州刺史唐季兵乱遂家焉今单州砀山是也后徙居宋虞城公祖府君事亲以孝闻其为政兴利除害多阴徳尝言曰我世当有显者及公生爱之曰此儿庶几成吾言公举进士天子程其文为天下第一授将作监丞通判湖州年二十五矣天圣八年召试翰林改著作郎直集贤院公考以事左官于蔡公亦请知光州以便亲迁右正言是歳大饥百姓不能忍死羣辈望屋而食或扺极法公建言宜依荒政弛刑以全安细民朝廷用其议丁外艰去职服除为三司度支判官赐绯衣银鱼又迁右司谏郭后废死议者不一而宦官阎文应方强用事公请狱治侍医左右无状者为朝廷除谤释疑事虽不行物论多之后犹在殡有司张灯合乐饬供帐望幸乗舆临当出公又言前以诏复郭氏位号则后礼不可阙观灯非礼之急毋使天下有间言者天子从之景祐四年以本官知制诰赐金紫同知通进银台司兼门下封駮提举诸司库务寳元元年召入翰林为学士改尚书六部员外郎知审官院元昊畔西鄙宿兵公为体量安抚使将行言曰故事使者所至辄称诏存问官吏将校而初不及百姓自兵兴三年矣政烦赋重小大雕敝今攻守未决宜因使者之出致劳来之意许以赋平蠲其租二年则人人致力而忘死矣朝廷嘉其意以敕牓付公是时贼马出入镇戎环州间官军数不利士气伤沮公按其地形易置将校调率民力皆因事授宜先行而后闻百姓便之还又言陜西兵亡虑二十万分屯田路不足自守贼尝三战三胜者由以十当一也臣视地形泾原最可忧请益兵万人屯泾州二万屯渭州渭足以制山外泾足以控闗中则贼不敢送死矣不然臣恐其乗虚复来溃决必甚又荐狄青王信种世衡刘昭孙等三十余人可将帅先是好水之战韩丞相为招讨副使以偏裨失律左迁知秦州而范文正公经略延州亦坐移檄让元昊不先闻谪守耀州公至为上分别两人忠义智勇可大任不当以纤芥为进退失士大夫心与宰相意迕持其议久之未即行明年九月贼果如公防自镇戎原州以入败葛懐敏之师数十万众乗胜掠平凉击潘原闗西响震自邠泾已东皆闭壁自守于是范文正公帅庆州之众以出身自当贼冲贼由此不敢深入而议者乃以前公言之是复以韩范为招讨使置府于泾州益屯兵三万人而使公乗传安抚泾原还奏曰陛下以边事属仲淹等而盛其备泾原诚得制胜之要贼必不敢动矣然军贵神速不容呼吸愿委以便宜毋令中覆上为许用其言凡公再奉使皆丧败之后所筹画施为便兵益民以利易害成全胜之防者大体若此其细不可胜纪废函谷闗示以不外拒西土懐之罢泾原五州营田益置弓箭手筑徳顺军张形势之制省冗官黜无功事为之虑皆极其当贼于此止不为防其明年因乞降矣初曹玮守渭州开山外地置笼竿等四寨募弓箭手给田二顷教以耕战使自为守其后将帅养视之不善又稍侵夺之人人怨怒有言徳胜寨将姚贵材勇为众所伏遂逼以闭城畔公适使还过之知贵素忠其畔未能固立自作书射城中谕以祸福死生贵恐惧畏服即日将其众开门出降公复为申明约束使可继守如曹玮之旧而去明年加户部郎中权三司使既拜请自择僚属许之以张昷之杜杞等十五六人为副使判官天下称其材入内都知张永和建言取民间房钱十之三以助军费事下三司公持不许永和宻使人致意曰公能行此则大用矣明日入见具为上言因曰此衰世之事非平时可行且召怨而携民唐徳宗所以致朱泚之乱也上以为然而度支副使林潍畏永和势助之说甚力公廷奏黜潍议乃定川峡转运司奏乞增盐井钱嵗十余万缗公固不从上问其说对曰两蜀僻逺恩泽鲜及而贡入常倍民力由此困朝廷既未有以恤之而又牟厚利焉是重困也虽小有益将必大损矣上善其对公之行已谋国论议向正不可回以利类若此其治大计以知盈虚为急有所调发常先事因利不暴取于民故能殖其财而簿书谨详吏亦不得欺自前使姚仲孙借内藏钱数百万缗乆不能偿公居三年悉按籍偿其负而军国之费犹沛然有余以母老求解要剧六年正月拜承防归院兼端明殿学士充羣牧使明年丁内艰皇祐初免丧还翰林迁谏议大夫上祀明堂加给事中受诏与陈旭等议茶法当时颇言其便三年九月拜枢宻副使侬智高反残十余郡遂围广州公按旧事及地形利害调兵遣将上常是之贼平公防为多又奏请略准唐制分桂广潭宜邕为五管重募土人增澄海忠敢等兵以省京师遣戍之烦边备益谨而卫兵以不耗减至今便之枢府虽本兵然自中人宦官医工伶师嬖习近戚之进退除用皆属焉公在位六年持法守正以身当天下之务滥恩幸请一皆抑损教坊乐工不得补班行中人非有功不以为三路钤辖内侍两省非年五十无赃私不以为押班兴缮土木之劳不以官为赏班行百司失职之人其伤财而害民必再赦乃得用叙法皆定律令天子深倚頼焉而幸进者用此怨公至为飞书以中伤之上察其情不疑而购为书者甚急嘉祐元年三月拜户部侍郎参知政事张尧佐以女宠进至是复有防以为同中书门下平章事公曰尧佐未尝出京城无功劳不可假以相位由此罢三年进拜吏部侍郎八月二十日薨于位享年五十六公为人雅厚信重以诚接物不修矫饰抗厉之誉士大夫以君子长者归之其与同列议事必依于正时有不合反覆劘切止于当而已不以独见为竒在上前所陈天下利害甚众至施行之亦未尝自名将薨呼其弟纯臣口授遗奏大旨以宗庙至重根本未立为忧天子加愍恻焉亲临其丧辍视朝一日赠以左仆射印绶明年某月葬宋城县敦孝原公凡所履厯典为具是矣至他所领审刑院尚书省之类甚众及累阶勲开国号功臣又加以例进故弗论也娶丁氏封安康郡夫人三子同老大理评事周老太常寺太祝早卒朋老大理评事二女长嫁试校书郎戚师道早卒次在室公本以文学进至为侍从典诏诰者十有余年其文贵体不贵竒也有集五十巻藏于家爱乐士大夫称为知人所荐拔初若不审其后多赫然有闻尝荐彭思永为侍御史首奏抑张尧佐不得为二府朝廷称之右谨条仆射公世胄官簿行事如右请牒太常议所谥及乞铭于立言之君子以志其墓伏惟加详择焉谨状
　　王开府行状
　　维王氏得姓于周灵王之子晋晋既仙去而世人指其族曰王家其后翦以秦将显东汉有处士霸霸生孙甲徙居于祁自是太原王为着姓元魏时固为广阳侯侯二子神念神感神念避乱南奔梁神感北事齐而其家散处宋郑间子孙蕃盛至丕又徙开封陈留之通许镇镇后为咸平县今为开封咸平人者公之髙祖也世以赀雄曾祖太师公祖中令公皆好义周急畜徳不显至考韩国公仕为江宁句容县令后以公贵赠皆太师封大国追封曾祖妣李氏义宁郡太夫人祖妣张氏同昌郡太夫人妣张氏同昌郡太夫人赵氏防宁郡太夫人李氏呉兴郡太夫人公呉兴出也少竒警力学能文词天圣八年举进士仁宗廷试以为天下第一时年十九拜将作监丞同判懐州改颍州以呉兴忧去官继丁韩国公忧居丧摧棘杖乃能起景祐二年服除改秘书省著作郎直集贤院建言朝享太庙祝文着后姓非是请止以諡别之废后郭氏卒诏葬以后礼既启菆天子以上元御楼观灯公以谓春秋晋大夫智悼子卒未葬公燕于寝杜蒉谏止之君于臣义且若此矧后生虽见贬而死被尊礼宜有恩也请罢元夕灯燕俟十七日遣奠仍禁士庶声乐三年充三司盐铁判官赐绯银鱼袋五年权同修起居注转右正言寳元二年知制诰充北朝正旦国信使明年赐三品服制太常礼院同知通进银台司兼门下封駮事同知审官院当三班院公言广南幅员千里邻控蛮獠而节制所总止桂广二州边阻势离蛮或窥犯缓急不及事请仿唐制以东路之广潮西路之桂容邕分五管以宻援疏上不报其后十年侬智髙陷广州又二十年李正徳陷邕廉钦于是人思公言而服其识明年充益梓路体量安抚使是时两川荒馑公私凋残既至奏蠲逋负阅官吏良否多所进绌之人大慰说蜀郡媪某氏多赀无子一孙才数嵗媪意以赀厚其弟顾难于其妇乃诣郡诬妇不善抚吾孙愿出之狱具公至立姑妇于庭置儿其间儿急趋母公曰岂不善育也媪伏诬状又里民孙氏产刀钜万死而子防其妻念门户事请其兄经理之嫉者或告其畜禁物州用坐长法以徒当其兄且诬其妻不睦于夫常祀神呪诅将以义絶出之公曰良人已殁而妻以罪出甥家犯禁而舅为共犯非礼律意闻见所无皆奏正之二事蜀人夸以为神明未还拜翰林学士庆厯元年知审官院明年同知贡举契丹之盗边常为塘水所限是年春其使刘六符谓馆伴贾文元公曰南朝塘泺何为者也一苇可杭投棰可平不然决其隄十万土囊遂可路矣时言事者亦请涸其地耕以养兵仁宗以问公对曰兵事尚诡彼诚有术不应以语敌此六符夸言耳设险为国先王所不可以已而祖宗之所以限敌骑也仁宗深然之其后神宗复尝问之公对如是神宗曰正朕志也是北敌以王师问罪元吴故谋为牵挠勒兵境上使六符为不可得之求耳七月富文忠公再报聘既行继有诏附文忠以赐六符文忠疑国书与政府口宣及诏语或参差至中路启书果异遂倍道驰还叩阁门请对公方攷试后殿仁宗急召谕之曰毋湏同列往独视之公归院与文忠议一夕易其书诏大要以强中国絶后日牵制为意前此敌书有太宗皇帝于有征之地才定幷汾以无名之师直扺燕蓟之语一时莫知所答公独请间曰臣知其故因奏书云太宗尝驾幷郊匪谋燕垒于是贵国刺梅里求致书行在而反潜假其援兵既交石岭之锋遂举蓟门之役仁宗喜曰乃自有本末谕执政曰非王某该详故事殆无词也十月敌泛遣萧阶来议事公实馆伴阶因请为我禁元昊犯边而指在求赂是时朝廷亦已厌兵矣及阶行燕于班荆始诏公许阶诚能约束元昊则当班师可録诏语付阶公以诏书予之使常得持以邀我非便但详谕阶而已还奏之仁宗善之曰唐之回鹘恃功王室难制几有之也转起居舍人十二月知开封府逾日都城肃然明年上元故事籍尝为盗恶少每至是拘之狱公呼谕遣之曰倘更为官得盗当除尔籍皆拜而去五夜无警三月以諌议大夫拜御史中丞李用和以元舅除宣徽使意不满不谢居数日除彰信军节度使同中书门下平章亊公言杜审琼太祖太宗舅事两朝有劳然终不至宣徽使祖宗所以保后家也用和无功贪骄而陛下名器听其所欲恐非所以全安之欲报母后厚赐之可也兼判国子监请辟锡庆院以广学官因请车驾视学夏文庄公经略西师久无功移疾归淮西未几召为枢宻使公言竦无忠谅之节専为身谋当要重之任不深惟报効而以疾为辞今遽擢起是避亊为得计也无以厉世又入对极论之而仁宗未省遽起公引帝裾毕其説遂罢竦石介作庆厯圣徳诗所颂一事也苏舜钦子美监进奏院鬻故牍得缗钱数千夜召朋友宴集客或为傲歌有醉卧北极遣帝扶周公孔子驱为奴云者公弹劾之遂坐黜又言中书枢宻院总天下机务职分不明执政之臣劳而无功日五鼓趋待漏院阅文书以待陛奏退集议归近已午数刻之间占书施行未既已逼再集讲明日事矣酬酢有不逮何暇安危逺虑哉古所谓三公坐而论道作而行之谓之士大夫则繁简固有节奏请以今事细例孰者归之有司仁宗既用公之议升章献明肃章懿章恵皇后祔于真宗庙室因言艺祖孝章皇后尝正位号而祀别室非是亦请升配时不见用至元丰中卒如公议李良臣陷于敌数年来归议增六室复閤门故职公言良臣虽能终自拔前不死战为贼俘实有罪今加赏叙无以示后李广汉名将陷匈奴得还议当斩赎为庶人苏武不屈节白首归汉才得典属国古之驭将法义如此良臣宜待后效兴国僧绍宗铸铁象妄言灾福惑众聚财士女倾赴之以金银器饰投诸冶中贵人督作宫掖出赀佐之公以为西师宿邉而财费于不急动士心起民怨诏立还中使禁止之又言四月朔太阳当亏经典所忌请罢游幸西苑诸后既升祔赐羣臣帛有差以公由翰林学士迁特命倍赐与学士等公曰不敢以臣废法屡敦谕讫不受天章阁待制滕宗谅帅庆州以边事用度无艺军费几屈公累疏之逐宗谅岳州五年官伴北朝回谢使六年春复拜翰林学士兼龙图阁学士权三司使公言太祖时兵十二万太宗时十八万章圣时四十万今遂倍之兵在精不在众冗数坐食非计也三司虽总财用大计而事实在外请太原大名永兴帅臣各带计置一路粮草是冬请补外改侍读学士兼龙图阁学士知亳州改郑州明年三月转给事中七月移澶州明年拜尚书礼部侍郎坐举张得一罢职是年河朔大水民流亡朝廷分河北为四路冬置帅公以本官充高阳闗路安抚使知瀛州至则为方略振哺全活甚众皇祐元年春复两学士五月充永兴路都部署兼安抚使知永兴军七月改河南府兼西京留守十一月转户部侍郎河东安抚使知幷州兼本路计置粮草四年还朝知审官院充翰林学士承防兼侍读判太常寺公在经筵每进读必以古义反复劝上以传当世之事仁宗于迩英阁置太原经蓍草顾曰宫中每阅此卿亦知其说乎公具对本末因曰愿垂意六经正史此非帝王所宜学翌日巳彻去五年知贡举至和元年充三司传充回谢北朝国信使见敌主于混同江敌每嵗春帐于水上置晏钓鱼惟贵族近臣预一嵗盛礼在此每得鱼必亲酌劝公又亲鼓琵琶以侑之谓其相刘六符曰南朝少年状元入翰林十五年矣吾故后之使还除宣徽北院使言者以公是行遇正旦使宋选于靴淀选与敌使争不直公实与防即改端明殿学士知永兴军嘉祐二年移秦州族瞎药木征唃厮啰连衡更出歳为边患公以威信诱服皆请吏修贡西境无事知河南府知定州八年英宗即位拜兵部尚书治平二年知大名府兼北京留守京师大水公上治平政鉴十篇大槩谓宜寅天尊祖慎威福判真邪爱民肃兵以答天诫神宗即位拜太子少保遣中使李舜举诏曰卿防献忠先朝今宜有辅不逮者公约政鉴之义上圣政备览十篇明年检校太传宣徽北院使再任熙宁初西边乆无事而疆吏产谋造端公极陈所以绥怀之者夏人果使横山族杀保安守将杨定遣使以其主谅祚讣至公请选勇辩士诘取害定者果送之戮于境上而受其使未几边将又遣兵攻境复犯我庆州我亦取其防古城公知边患未有艾也复上疏言章圣得潘罗支而继迁之患息仁宗得唃厮啰而元昊衰今横山五族与吐蕃董等众族世受王命今宜以恩信深结之可得其用是夷狄攻夷狄之道也又请按求唐韦坚裴耀卿水运以实闗中唐引粟江淮为回逺今可漕太仓粟则比唐为易其言道路甚悉常因日蚀上天下形势忧勤启圣为政先后三论召还有大臣语公曰今大新百度能少黙当进矣公谢曰士固欲得位以行其志然未闻枉志以求位也遂论新政谓青苗助役皆县官渔利谓诸役法困民惟衙前籍上米石使相助若可行以代吏禄然是竭良民以飬浮浪公于是不得留京师去留守南都四年判河阳五年再判河阳府八年还朝兼中太一宫使言今天下兵分所谓三十六将臣观其人皆鬭将而已仓猝当悮事又言国马大事监牧不可废交阯袭邕管罪不可赦宜募兵江湖使习风土便器械赋刍粮于荆闽则无劳费公恳求闲退章八上元豊元年检校太尉南院宣徽西太一宫使赐金方团帯先茔得置寺皆异礼也归居洛阳面辞陈天下利害有人所难言者自执政而下侍从馆阁士大夫皆为诗以美其行三年彗出西方诏求直言公上疏大要以爱民省事为本愿振滞淹伸寃枉蠲逋负秋大享明堂诏入陪祠既毕事召对曰北门常湏徳而卿故治也当再劳卧镇之又屈指数曰某年召卿归矣时三路籍民为保甲下户皆不免日聚教之提举官禁令苛急河北保甲往往为盗贼百十为羣州县不敢以闻公极论其弊谓非止困其财力害其农业所以使为不良者法驱之也将恐浸淫为大盗可忧愿蠲裁下戸于是主者指公沮法异国论公曰此老臣所以报国也章入不已天子始悟保甲之为盗也六年三月拜安武军节度使再任八年三月今上即位拜彰徳军节度使公再至魏前后求退章累上不许七月寝疾诏遣中使挟国医临视二十一日薨于府第之正寝讣闻两宫惊悼遣使慰防赐予甚厚又朝中贵人防防归洛以开府仪同三司告其第公仪观端秀动容歩武皆有规度语韵如钟于书无所不观博杂茹而折衷于孔氏为文章浑厚清伟尤长于比事俪辞平生奏章皆自为之至老不以属人对宾客喜清谈论文诵讲古人词章及国朝典故少遭天下无事仁宗向意经术奨用文学士公翺翔出入论思谋谟知无不言言无不尽指切权近发明时政无回隐侃侃谔谔白首逾壮故逮事四朝多见纳用而眷遇深渥在朝廷清涂要地践履周遍外之名都大镇多再至者所至首访民所同患所同欲废举之专以恺悌之情与人休息人是以安乐之去而思之深也蜀魏定皆立生祠士大夫皆曰王公之志虽不得坐庙堂行之然内外五十余年凡诏告于上设施于外其及物者盖多矣累典贡举遇士有大体号为得人公少喜道家説其于颐生练气盖有自得之者故年益髙神明益强临终且索笔草奏求舆疾归洛奏成而目瞑词气不乱或泣于傍犹揺手止之兄弟十人从子孙众多以公官以公嫁者数十人疎族寒士有谒必厚之薨之日槖无余赀而孙犹未有官者公娶薛氏资政殿学士简肃公之女追封平乐妹今封和义郡夫人子男七人未名而卒者四人仕而卒者二人曰正甫奉议郎曰端甫大理评事次曰晋明今为承奉郎任公裕孙亚卿而卒者三人今二人之壻曰节度推官石宗彞宣徳郎吕希亚孙男七人秉文景文并承务郎敏文假承事郎贲文尚防余早卒女三人曾孙男女三人公所着内制外制集各五巻奏议十巻文集七十巻王氏世葬开封府开封县之苏村至公始葬其考韩国公于尉氏县之柏子冈今又之地得于河南府河县教忠乡府下里而日得公薨之年十二月之甲申吉乃葬公焉公旧名拱寿唱第日仁宗面赐今名谨具公世系官事始终上尚书省移于太常告于太史氏谨状
　　先考益州府君行状
　　公讳某字某世居江南之临江而望彭城曾祖某祖某避五代乱皆隐居不出考讳某入朝廷仕至工部员外郎没因葬京师累赠礼部尚书国史自有传公于尚书为中子生十三嵗则丁尚书忧哭泣毁慕过于成人及虽免丧哀至则恸哭闻者皆感动太夫人陈氏尤怜之常曰此儿能不忘其父吾可无忧读书学问未尝烦教督又自约敕不轻与人往还不多言笑祥符初以进士及第年二十四自尚书薨公兄弟皆防惟伯兄以延赏就仕其余未有立者公首自奋用文学成名不失世守授福州连江县尉职典盗贼刑狱所发擿纵舎穷极情伪未尝小愧于心民有邻里争田者讼之厯十余歳不决即举其事属公公立辩其奸吏大惊以为神其后公替归所讼得田者私候公于建州屏人请曰闻公北还某有善香数斤愿以为夀发视之白金也公笑不取曰吾岂以公事祈私报耶命之去调睦州清溪主簿民至今传以为自清溪入宋朝吏防防爱民者未有如公改宣州南陵令是时李阶知州事朱正辞贰之两人皆精悍负其材能于吏事刻深待属县多易属县亦惮之奔走趋向不敢不如意及公至以法令从事符下不便者按其故辨之不为少屈两人初忿后无如之何数自绌所见遂更为相知荐公于朝尝权绩溪绩溪在深山中民好讼多事而无学者公患之为立小学请师于旁县及公去有读书者其后有举进士者庆厯中有登第者与某同年具自道如此云改大理寺丞知婺州金华县县治城中民以织作为生号称衣被天下故尤富是时禁网尚阔守丞至者不甚以亷自持吏民有所请求輙移县改章易辞以为俗公一一絶之善善恶恶贫弱者得职胡则以太常少卿丁忧居杭州其乡人所亲有犯法者公持之则欲为之请自杭州来见公既见但叙平生卒不敢言而去干兴初上即位改太子中舎移梓州中江县嵗调民数千治隄县前多不如实公较之省其工半而筑作精坚倍他歳李若谷知梓州条公所行事下他县使为法自中江徙通判泸州百姓相率画公像于浮图舎对之号泣如失慈母泸州在西南徼上与戎夷接境自前世以武人为守苟置勇力不习吏事听讼决狱不得其情故盗贼时时乱边天子忧之议增置通判使转运使上其人时任布为转运使以公治中江之状闻故公得之公在泸州始尽去旧弊峻其防禁事事有守吏不得因縁为欺蛮夷亦无由与吏为怨百姓便之其后皆遵川以为故事自未置通判郡不能数歳无兵及置通判公首为之兴事创法究其利害遂以安寕至今王防正以财雄巴蜀而与庄献太后有连自请占盐井利每嵗倍输事下转运使转运使不敢抗因以属州防正多赍金帛挟太后指以请公不肯曰井盐非王氏之旧欲夺贫民以厚豪族虽嵗加数倍之输于朝廷犹秋毫耳而贫民必有失业者非王政也事遂止转殿中丞通判常州改国子博士知髙邮军髙邮故扬州太祖时置军自社稷孔子庙城郭门戸仓廪邮亭因循不中仪制厯六七十年公补旧造新大小皆缮修一瓦之用不以劳民而事毕立王琪叙其语刻之石赐五品衣鱼明道元年江淮大旱蝗虫起扬楚间尤甚公悉心抚辑使富人出粟以分贫乏然犹有羣辈持仗为盗者捕得皆当死公安其情无他悉笞遣之前后数十百人益募壮健为兵或曰大旱来歳未可知仓廪且不足多此宂食何为转运使亦以为言公曰凡人有七尺之形者必不忍坐俟死急则起为盗贼耳胜广亦是也足其口腹可以消其邪心何爱于仓廪因奏言州郡无兵荒俭之后易启盗贼心宜稍增屯防以俟歳定朝廷从之扬楚庐夀诸要处皆益兵是嵗米一斗数百钱然盗贼终不敢发还朝转虞部员外郎又转比部知润州前守三四公死徙相继狱讼或数歳不决帐籍当上尚书者吏稽缓亦往往出嵗因恣为欺谩公下车数日间旧讼尽决平之帐籍尽条正之转运使王夷简上状于是复置诸路提防刑狱就除公福建路在福建三年察大寃滥除盗贼举故事而巳不轻出教令奏贬知泉州苏夀通判张太冲以鞫狱入人死属部莫不耸动转司勲员外郎入朝御史中丞攷天下提防刑狱课为第一拜开封府判官公既明习法令通达政事毎进见有所请谳平处上常以为是寳元初除荆湖北路转运使将行对于紫宸殿语移数刻上喜曰卿去勉之不久当召卿赐紫章服丁太夫人忧解官时张诘为河南渑池令鞫狱故不寔流岭南诘者公福建时部吏公尝荐之故公亦坐免服除寄居毗陵故丞相杜公衍参知政事李公若谷参知政事范公仲淹皆奏言西边未宁宜进用材干通敏之士如刘某者不当在防地由是复召为比部员外郎知涟水军作大浦牐通淮潮城中以便往来诏书褒美苏舜钦刻石记之庆厯三年议大汰诸路转运使老耄疲懦者以隽贤代之加按察之号公复为湖北转运按察使是时陜西路元昊广西路宜蛮湖南路山猺防峡路施蛮皆扰乱朝廷方患之而下溪州诸彭亦相扇应和推明哲石柱扬言为变诸寨颇有告者诏书问公公对以谓终不能为变可无所忧后辰州太守又奏请彭诱汉人亡命者为心腹私置椽从事移书故不逊郡使人往輙侮慢玩辱请加兵讨灭诏书又以问公公曰蛮中贫薄所以不轻犯约束以生生之具皆仰于汉也是汉已制其命矣蛮夷往来入汉必道辰溪落写水势漂激可下不可上故臣度其必不敢为变今縁语言意气小不足欲轻动大兵疲曵士卒于篁竹草莾之间如令敌各惊逃保据悬险淹费日月事未可究且中国礼义为治尚犹有怨恨争讼加于刑狱况蛮夷本与人异不足深诛前世待蛮夷取覊縻职贡不絶而已臣前较辰州土工无虑三万余皆伉健可用益积粟支二年器械兵甲皆缮完足以坐待其变无为反入其巢穴以侥幸也比来诸处用兵小胜輙赏或诈增首级亦超拜官故边臣争欲造事邀功甚不可聴奏入诏书并下辰鼎澧三长郡吏令兵事禀公毋得妄动蛮亦终不敢失贡职鄂州官市茶歳五百余万斤三司计积年羡余奏请增买一百万三千余斤公曰鄂州买茶多故民不聊生今已不能减又奈何增之引利害固争上许宽一年公曰事可行不必寛一年事不可行虽宽十年犹之不可也奏益坚为三司所抑及替还见上面奏竟免之初置按察使歳竟奏簿分别贤不肖所宜以备黜陟取舎朝议欲自此致太平奉使者知指所称进纠駮人人为品题或过直失实务以称上意执政平其章十用二三以寃自讼者纷然公独言知仁尧孔所难能以一言知之固尤难荆州十二郡吏员大小四百余臣以秋到职冬奏簿此理不可信非诬则愚臣不敢也吏材过人效显然者立奏用其顽顿嗜利不事事者立举绳皆毋湏时至于奏簿人人品题其贤不肖能否必非旬日所能定愿以为后朝廷亦许之公之议论郑重务大体不趋时皆如此当是时荆湖奏贬官吏比他路为少而请谳与聴罚必当其罪终无自讼者然公资不忍废人虽在刺举之职外方严见绳墨内实宽裕耻以察为名其发擿贪汚必先下小罪去之毋居位而已不去乃稍正其罚然疾诈谩不悔过者居部虽无势或亏除不服罪偃蹇去之远虽有势终不贷寕建令李康在事多不法公先露其擅赋民造船等事康即日移病寻医康多亲戚有力人居朝未月余就迁长沙令康因盛衣服诣府门上谒陈恩公知其意欲以夸示无忌惮奏诘其前事因言旧制寻医者满三年乃复用所以惩奸伪康寻医未能月何以得以为县乱旧制轻百里之任不可诏书追毁康告敕时康已署事旬日矣湖南转运使又奏康挟债赴官使吏民偿债康遂坐废云庆厯五年复拜司勲员外郎六年判三司度支勾院盐鐡判官旧三司诸部有所奏辟輙先白判使相踵以为俗其后判官置奏状而已或不自知所举为谁及公至三司使有所欲用以空名状使公署公求知举者姓名三司使不悦更令他判官举之既而奏上多非其人议者纷然三司使亦由此罢契丹使公来以太常少卿接伴遂送之还言河北州郡多建请筑城凿河所役皆数十万工冀贝之间尤甚百姓失业可哀而吏以此邀赏苟不禁止后将放效竞事土功因縁致他变宜着令城非陊顿不得擅请增广河渠非可通漕省大费者毋议穿凿当修城浚渠者虽能省功亦不加赏如此自止矣又言澶魏塞河堤当霜降水落治之是也今失其时春水日生农事方急而十余万人不得缘南亩其取土处去河三十里以上恐终不能成工就能成之功必不坚盛夏水涨乃甫可忧不如因水势所欲趋且稍稍决通两州东西多古河水自此自可以少劳而定朝廷以公言颇黜诸土功又遣近臣行河城犹筑治如故间一歳河竟决商胡盐鐡于三部米盐烦剧公处之若无事初金明池楼船壊将修之使湖南入楩楠巨材厯二年乃到京师计其费数百万以上中人用事者欲盗取之指请修内寺上许焉书下三司公因见言曰楼船非楩楠不可用故令湖南上之捐费虽多不得已也其余自宫寝之用不以劳远人今欲辍船以完寺寺既当完船亦当修湖南絶远费殊未易上曰朕本不知此木为楼船用所费如此寺与楼船俱未湏修也乃止太祖作东西水硙以供禁中歳乆颇废因不复用自御膳所供麫皆市买上之所由旁縁侵渔京城内外以磨硙自给者皆厌苦之公复修两硙使遵旧职而禁絶奸吏事多若此不可胜纪又以太常少卿使契丹八年五月改主客郎中益州路转运
　　因请曰蜀人久安不可不虑其变臣闻益州旧输河东陕西京西三路绢布共一百六十余万自西兵以来稍増七十九万事出一切足用而已今西鄙幸定诸増赋反因循为常臣请尽罢之无竭民财又益州歳买中沙布十余万疋给京师诸军官估既薄百姓苦之布以故尤楛恶不中用军士得者人人有言宜増实其估宽民力止怨乱上皆许及上任遂条奏行之蜀人大喜相贺其年十一月二十六日薨于位夀六十四初至蜀未能三月蜀人皆啼号失声明年孤某等奉公丧归京师公为政喜兴利除害无巨细必尽心上有赋调可免免之或不能免为设方法使吏无所轻重虽领转运及参度支盐鐡事以财赋为职犹持此心不变专以民为本事有不可行虽出上指或所从来久远终持之不惮改及其施功效明白亦终不自矜其用刑威而不烦故所至必见爱去必见思自初仕至终四十年终不营产业馈遗虽故人不受不与人交利不谄笑尤慎交游非其人不以虚言相唯阿不数干贵人之门杜李范诸公皆平生相知毎众称道之然当位亦不用也官遂留落后辈多先之初无芥蒂常称先君仕太宗朝居一官终身虽其时士大夫乐职恬势亦皆然故所兴造功效声实常溢其望今士大夫亟迁官无宿业此风俗之敝也吾岂敢忘先君之守自坐张诘免后三迁皆以大臣荐论及用称功劳特拜不复经审官院求磨勘故为司勲前后凡十五年多所称举已显者今枢宻直学士孙沔天章阁待制社杞田瑜本以属吏进其余在台阁者甚众积阶至朝防大夫勲至防军夫人临沂县君王氏屯田郎中赠尚书右仆射砺女夫人初归家尤贫能与公协志上事姑下収宗族叔妹无不安悦诸妹姒来归者皆在夫人后动静施为视夫人为法莫不柔顺或以母礼拜事不以先后匹敌亢也太夫人少不见则思之太夫人既终夫人思慕成疾嵗余亦不起年五十三康定元年五月十二日也五子元卿真卿皆早亡某大理评事攽凤翔府节度推官放太庙斋郎长女嫁广德军判官杜舜元早亡次嫁御史台主簿张讽次嫁将作监主簿徐緽某等皆同产惟放及一女五嵗晩出云葬祔尚书公夫人同坟伏以先君事亲行已临政治民事实皆可传某既愚闇不能偹识而窀穸逼近愿因执事传载于石以信天下而重无穷某虽不肖然执事幸哀而许是成某之终事而赐以不朽也故敢顿颡泣血以请惟执事哀焉谨状















　　公是集巻五十一
　　钦定四库全书
　　公是集巻五十二
　　宋　刘敞　撰
　　墓志铭
　　皇兄故金紫光禄大夫检校太子宾客使持节禄州诸军事【缺】州刺史充本州防御使上柱国天水郡开国公食邑四千四百户食实封九百户赠昭化军节度使追封祁国公墓志铭
　　公讳永裔秦悼王孙赠保平军节度使郧国公之子母李氏生十五年以胜衣冠召见赐名补右侍禁上之开国夀升及为皇太子也公皆以恩迁凡三迁至内殿崇班上即位拜礼宾副使西京作坊使内园使领贵州刺史又迁左领军卫大将军本州团练使左龙武军大将军莱州防御使宗祀明堂助祭者赐爵一级徙【缺】州防御使罢将军官皇祐五年九月庚午以疾薨享年五十有七公之于属籍天子兄也天子哀焉为辍视朝赠以昭化军节度使祁国公印绂遣中贵人予祠禭赗防丧事恩礼甚厚公性聪敏开悟其为儿时已能自修饬真宗皇帝怜之尝召入禁中亲谕使学而授以书由是益自喜数应制赋诗诏辄褒之及长好学慕善动静顾礼不以富贵加人累阶金紫光禄大夫勲上柱国爵开国天水郡公食邑四千四百户实食九百户自祖宗制天下监于前世惇叙紏合以睦宗族厚其爵禄尊宠之而不任以事故宗室得以无吏责自保而材美亦无以见于世然其保禄持宠至于永年善始令终而无纎芥者其贤行亦足以推而知云公娶韩氏封高宻郡君彰徳军节度使重赟之曽孙礼宾使允并之女先公一年卒继室以武氏左清道率府率昭信之女仍封高宻子男十人曰克平右卫率府率早卒曰克寛克友克仕并右监门卫将军曰克勇克研并太子右内率府副率共一未赐名出后伯父承简三不及名而夭女八人长适东头供奉官王延之次适西头供奉官杨应昌次适右侍禁高凯次适右班殿直石立皆有汤沐之封其二人尚幼二人早卒公之薨也殡奉先寺嘉祐五年有诏归葬汝州梁县乃以十月某日祔其祖先王之兆使者视襄事而词臣刻铭志其墓曰
　　秦惟宠王郧亦贵公嶷嶷其国是为小宗胜衣就传实敏实聪为善之乐简于帝衷富贵不骄动而顾礼棠棣之华莫逺具尔古也惇叙于今为美夀不百年令闻不已丧还汝坟从先王居天子有命懿实是书纳石幽堂恩笃礼殊茫茫万世敢告不诬
　　皇侄故金紫光禄大夫检校国子祭酒右屯卫大将军兼御史大夫轻车都尉天水县开国伯食邑九百户赠洺州防御使广平侯墓志铭
　　赠洺州防御使广平侯克温郧国公徳钧之孙濮州团练使承伟之子母曰范氏以天禧二年十月十日生生十余歳赐名补右班殿直转左侍禁改太子右卫率府率右领军卫将军上祀明堂迁右屯卫大将军皇祐五年闰月丙戌以疾卒享年三十六诏以洺州防御使广平侯之印绂策书告其殡又特使中人弟赙视丧事于礼为丰侯为人谦逊敏慧能以其贵下人娴于辞令应对涉猎多所通而尤邃音律积阶金紫光禄大夫勲轻车都尉爵天水县开国伯食邑九百户上于宗室固厚而侯之资又足以持富贵使幸而永年且久观太平之盛其名位岂少哉夫人宋氏封夀安县君太子太师赠侍中彦筠之曽孙也子男七人其四未及名而卒叔彻为右千牛卫将军叔民太子右内率府副率共一人未赐官女六人长适右班殿直李傅共一早死四尚幼侯既卒天子哀伤之使中人取以入度其一为女道士而养其三人者禁中嘉祐五年十月诏以侯之丧祔于汝州秦悼王之园而志其墓中臣实为之铭铭曰
　　葛藟之延本根是赖懿懿王族曰繁以大广平蚤秀华叶俊茂中道而摧天理谁咎梁汝之壤先王是茔魂兮往居万世攸宁
　　皇弟故金紫光禄大夫检校太子宾客左监门卫大将军使持节昌州诸军事行昌州刺史兼御史大夫柱国天水郡开国公食邑二千二百户食实封一千户赠泾州观察使安定侯墓志铭
　　赠泾州观察使安定侯承操秦悼王廷美之孙广陵康简王徳雍之第六子母曰清河郡君崔氏干兴元年正月生广陵邸天圣九年召见赐名遂以为右侍禁再迁东头供奉官改右千牛卫将军左监门卫大将军天子祀明堂以三后配上帝宗室皆助祭内外进爵加昌州刺史嘉祐三年正月乙未以疾终于位享年三十有七讣闻天子哀焉诏以泾州观察使安定侯印防告其柩又遣中使视丧事吊赙之于礼为丰即以其月殡城南奉先佛寺君为人敏慧有姿望尝授尚书畧通大义爱乐宾客接之穷日夜不厌于技艺多所通而琴奕射御皆尤精过人又能为欧虞书号得笔法娶王氏封普安县君赠太师中书令兼尚书令守斌之孙崇仪使令杰之女前卒继室以其娣内殿崇班令短之女封新安郡君子男五人长克勉太子右内率府副率次克助右千牛卫将军次克贡次克勍皆太子左监门率府率克勉克贡早卒其一不及名而三女亦皆夭死嘉祐五年自京师归葬汝州梁县祔于其先王之兆其窆之日实十月某甲子云铭曰
　　帝绥四方亲亲以睦秦为别子亦畴其福翼翼诸孙岂伊异人念徳畏义克亢其门安定幼慧敦书习艺不怠不骄以保爵位没有追策天子之思刻铭幽穸后世是诒
　　皇侄故金紫光禄大夫检校太子宾客右监门卫大将军使持节浔州诸军事浔州刺史兼御史大夫防军天水郡开国侯食邑一千八百户赠邠州观察使追封新平侯墓志铭
  </div>
  <div class="pagination">
   <a href="公是集_page41.html">
    上一页
   </a>
   <span>
    ...
   </span>
   <a href="公是集_page37.html">
    37
   </a>
   <a href="公是集_page38.html">
    38
   </a>
   <a href="公是集_page39.html">
    39
   </a>
   <a href="公是集_page40.html">
    40
   </a>
   <a href="公是集_page41.html">
    41
   </a>
   <span class="current-page">
    42
   </span>
   <a href="公是集_page43.html">
    43
   </a>
   <a href="公是集_page44.html">
    44
   </a>
   <a href="公是集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
