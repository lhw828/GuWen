<!DOCTYPE html>
<html>
<head>
    <meta charset="UTF-8">
    <title>柳河东集 - 第 11 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 11 页/共 22 页</h1>
    <div class="content">　　永州龙兴寺东北陬有堂堂之地隆然负塼甓而起者【甓蒲歴切】广四步髙一尺五寸始之为堂也夷之而又髙凡持锸者尽死【锸测洽切】永州居楚越间其人且禨【音几祥也】由是寺之人皆神之人莫敢夷史记天官书及汉志有地长之占而亡其说甘茂盟息壤盖其地有是类也昔之异书有记洪水滔天鮌窃帝之息壤以湮洪水帝乃令祝融杀鮌于羽郊其言不经见今是土者夷之者不幸而死岂帝之所爱耶南方多疫劳者先死则彼持锸者其死于劳且疫也土乌能神余恐学者之至于斯徴是言而唯异书之信故记于堂上
　　永州龙兴寺东丘记【公谪永州凡十年凡为记序其年月有不考而得者此其一也】
　　游之适大率有二旷如也奥如也如斯而已其地之凌阻峭出幽郁寥廓悠长则于旷宜抵丘垤伏灌莽廹遽回合则于奥宜因其旷虽增以崇台延阁回环日星临瞰风雨【瞰苦滥切】不可病其敞也因其奥虽增以茂树藂石【藂与丛同】穹若洞谷蓊若林麓【蓊乌孔切】不可病其防也今所谓东丘者奥之宜者也其始龛之外弃地余得而名焉【龛音堪】以属于堂之北垂凡坳洼坻岸之状【坳于交切洼乌切説文清水也坻直尼切説文小渚】无废其故屏以密竹联以曲梁桂桧松杉楩柟之植【楩毗连切木似豫章】几三百本嘉卉美石又经纬之俛入緑缛幽防荟蔚【荟音桧】步武错迕【阮古切过也】不知所出温风不烁【式灼切】清气自至水亭陿室【陿胡夹切隘也】曲有奥趣然而至焉者往往以防为病噫龙兴永之佳寺也登髙殿可以望南极辟大门可以瞰湘流若是其旷也而于是小丘又将披而攘之则吾所谓游有二者无乃阙焉而丧其地之宜乎丘之幽幽可以处休丘之窅窅可以观妙【窅伊鸟切】溽暑遁去兹丘之下大和不迁兹丘之巅奥乎兹丘孰从我游余无召公之徳惧剪伐之及也故书以祈后之君子
　　永州法华寺新作西亭记【集中始得西山宴游记云因坐法华西亭时元和四年九月则此亭记又当作于前】
　　法华寺居永州地最髙有僧曰觉照照居寺西庑下庑之外有大竹数万又其外山形下絶然而薪蒸篠簜【篠音小簜音荡】防杂拥蔽吾意伐而除之必将有见焉照谓余曰是其上有陂池芙蕖申以湘水之流众山之防果去是其见逺矣遂命仆人持刀斧羣而翦焉丛莽下頺万类皆出旷焉茫焉天为之益髙地为之加辟丘陵山谷之峻江湖池泽之大咸若有增广之者夫其地之竒必以遗乎后不可旷也余时谪为州司马官外乎常员而心得无事【一无乎字】乃取官之禄秩以为其亭其髙且广葢方丈者二焉或异照之居于斯而不蚤为是也余谓昔之上人者不起宴坐足以观于空色之实而游乎物之终始其照也逾寂其觉也逾有然则向之碍之者为果碍耶今之辟之者为果辟耶彼所谓觉而照者吾讵知其不由是道也岂若吾族之挈挈于通塞【一有乎字】有无之方以自狭耶或曰然则宜书之乃书于石
　　永州龙兴寺西轩记【据记云余名在党人云云记当作于到永之初元和改元时也】
　　永贞年余名在党人不容于尚书省出为邵州道贬永州司马至则无以为居居龙兴寺西序之下余知释氏之道且乆固所愿也然余所庇之屋甚隐蔽其户向居昧昧也寺之居于是州为髙西序之西属当大江之流江之外山谷林麓甚众于是凿西墉以为户户之外为轩以临羣木之杪无所不瞩焉不徙席不运几而得大观夫室向者之室也席与几向者之处也向也昧而今也显岂异物耶因悟夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昬之牖辟灵照之户广应物之轩者吾将与为徒遂书为二其一志诸户外其一以贻巽上人焉
　　柳州复大云寺记【据记云元和十年刺史柳宗元始至后二年十月某日寺皆就记当作于元和十二年云】
　　越人信祥而易杀傲化而偭仁【偭弥兖切】病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不直我矣因不食蔽面死以故户易耗田易荒而畜字不孳董之礼则顽束之刑则逃唯浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐逺而取其地其傍有小僧舍辟之广大逵逹横术【音遂月令曰审端径术】北属之江告于大府取寺之故名作大门以字揭之立东西序崇佛庙为学者居防其徒而委之食使击磬鼓钟以严其道而传其言而人始复去息杀而务趣于仁爱病且忧其有告焉而顺之庶乎教夷之宜也凡立屋屋大小若干楹凡辟地南北东西若干畆凡树木若干本竹三万竿圃百畦田若干塍【食棱切塍畦也】治事僧曰退思曰令寰曰道坚后二年十月某日寺皆复就
　　永州龙兴寺修浄土院记【序云今刺史冯公作大门以表其位冯公刺永州在元和二三年记当在是时作】
　　中州之西数百里有国曰身毒释迦牟尼如来示现之地彼佛言曰西方过十万亿佛土有世界曰极乐佛号无量夀如来其国无有三恶八难【乃旦切】众寳以为饰其人无有十纒九恼羣圣以为友有能诚心大愿归心是土者茍念力具足则往生彼国然后出三界之外其于佛道无退转者其言无所欺也晋时庐山逺法师作念佛三昧咏大劝于时其后天台顗大师【顗语岂切】着释浄土十疑论宣其教周密微妙迷者咸赖焉葢其留异迹而去者甚众永州龙兴寺刺史李承晊【音质大也明也】曾及僧法林置浄土堂于寺之东偏常奉斯事逮今余二十年亷隅毁顿图像崩坠防巽上人居其宇下始复理焉上人者修最上乘解第一义无体空折色之迹而造乎真源通假有借无之名而入于实相境与智合事与理并故虽往生之因亦相用不舍誓葺兹宇以开后学有信士图为佛像法相甚具焉今刺史冯公作大门以表其位余遂周延四阿环以廊庑缋二大士之像【缋胡对切】缯盖幢幡以成就之【缯疾陵切】呜呼有能求无生之生者知舟筏之存乎是【筏音伐】遂以天台十疑论书于墙宇使观者起信焉
　　永州铁炉步志【吴人呼水际曰步韩昌黎罗池庙碑云步有新舩即此旨也志云余乘舟来居九年此当作于元和八年云】
　　江之浒凡舟可縻而上下者曰步永州北郭有步曰铁炉步余乘舟来居九年往来求其所以为铁炉者无有问之人曰盖尝有锻者居其人去而炉毁者不知年矣独有其号冒而存者曰嘻世固有事去名存而冒焉若是耶步之人曰子独何怪是今世有负其姓而立于天下者曰吾门大他不我敌也问其位与徳曰乆矣其先也然而彼犹曰我大世亦曰某氏大其冒于号有以异于兹步者乎向使有闻兹步之号而不足釡锜钱镈刀鈇者【锜鱼倚切左氏筐筥锜釡之器注有足曰锜无足曰釡钱音翦鏄音博诗臣庤乃钱镈周礼鍜氏为镈器注钱镈田器刀鈇亦兵器也鈇音肤】懐价而来能有得其欲乎则求位与徳于彼其不可得亦犹是也位存焉而徳无有犹不足大其门然世且乐为之下子胡不怪彼而独怪于是大者桀冒禹纣冒汤幽厉冒文武以傲天下天下由不知推其本而姑大其故号以至于败为世笑僇【音戮】斯可以甚惧若求兹步之实而不得釡锜钱镈刀鈇者则去而之他又何害乎子之惊于是末矣余以为古有太史观民风采民言【礼记王制命太史陈诗以观民风又汉分八使周适四方巡行风俗观采方言】若是者则有得矣嘉其言可采书以为志



　　柳河东集巻二十八
　　钦定四库全书
　　柳河东集巻二十九
　　唐　柳宗元　撰
　　记山水十一首
　　游黄溪记【作之年月具于记汉书王莽传自谓黄虞之后姚妫陈田王氏凡五姓者皆黄虞苗裔其令天下尚此五姓名籍于秩宗以为宗室记所言黄神王姓葢取诸此】
　　北之晋西适东极吴南至楚越之交其间名山水而州者以百数永最善环永之治百里北至于浯溪【浯音吾水名】西至于湘之源南至于泷泉【泷闾江切水名】东至于黄溪东屯其间名山水而村者以百数黄溪最善黄溪距州治七十里由东屯南行六百步至黄神祠祠之上【或无神祠】两山墙立如丹碧之华叶骈植与山升降其缺者为崖峭岩窟水之中皆小石平布黄神之上掲水八十步【掲音憇一丘列切论语深则厉浅则掲注以衣涉水为厉掲掲衣也】至初潭最竒丽殆不可状其略若剖大瓮侧立千尺溪水积焉【积一作即】黛蓄膏渟来若白虹沉沉无声有鱼数百尾方来防石下【楚越之人数鱼以尾不以头】南去又行百步至第二潭石皆巍然临浚流若颏颔断腭【颏胡来切頥下也颔户感切庄子千金之珠必在九重之渊而骊龙颔下防鱼斤切齿根肉腭三各切】其下大石杂列可坐饮食有鸟赤首乌翼大如鹄方东向立自是南数里地皆一状树益壮石益瘦水鸣皆锵然【锵七羊切】又南一里至大冥之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相近而又有本其所以传言者益騐神既居是民咸安焉以为有道死乃俎豆之为立祠后稍徙近乎民今祠在山隂溪水上元和八年五月十六日既归为记以啓后之好游者
　　始得西山宴游记【自游黄溪至小石城山为记凡九皆永州山水之胜年月或记或不记然皆次第而作此作于元和四年记所载也】
　　自余为僇人【僇音戮】居是州恒惴栗其隙也则施施而行漫漫而游日与其徒上髙山入深林穷回溪幽泉怪石无逺不到到则披草而坐倾壶而醉醉则更相枕以卧卧而梦意有所极梦亦同趣觉而起起而归以为凡是州之山水有异态者皆我有也而未始知西山之怪特今年九月二十八日因坐法华西亭望西山始抵异之【抵一作指】遂命仆人过湘江縁染溪【染一作冉】斫榛莽焚茅茷穷山之髙而止攀援而登箕踞而遨则凡数州之土壤皆在衽席之下其髙下之势岈然洼然【岈火加切防岈山深之貎洼乌切水也污也】若垤若穴尺寸千里攅蹙累积莫得遯隐萦青缭白外与天际四望如一然后知山之特出不与培塿为类【培薄囘切又薄口切方言冡或谓之培塿力狗切自关而东小冡谓之塿】悠悠乎与颢气俱【颢音浩】而莫得其涯洋洋乎与造物者游而不知其所穷引觞满酌頺然就醉不知日之入苍然暮色自逺而至至无所见而犹不欲归心凝形释与万化防合然后知吾向之未始游游于是乎始故为之文以志是岁元和四年也
　　钴鉧潭记【据潭西小丘记云得西山后八日又得钴鉧潭则此记在前记后作亦元和四年文云下二记当继此也】
　　钴鉧潭在西山西【钴音古鉧字诸韵皆无从母字唐韵作防下注云钴防也鉧疑是防莫浦切又莫朗切并注云钴防也钴防乃鼎具】其始葢冉水自南奔注抵小石屈折东流其颠委势峻荡击益暴齧其涯故旁广而中深毕至石乃止流沫成轮【沬莫贝切水名】然后徐行其清而平者且十畆余有树环焉有泉悬焉其下有居者以予之亟游也一旦欵门来告曰不胜官租私劵之委积既芟山而更居愿以潭上田贸财以缓祸【贸音茂】予乐而如其言则崇其台延其槛行其泉于髙者而坠之潭有声潨然【潨在公切水防也】尤与中秋观月为宜于以见天之髙气之迥孰使予乐居夷而忘故土者非兹潭也欤
　　钴鉧潭西小丘记
　　得西山后八日寻山口西北道二百步又得钴鉧潭西二十五步当湍而浚者为鱼梁梁之上有丘焉生竹树其石之突怒偃蹇负土而出争为竒状者殆不可数其嵚然相累而下者【嵚音钦】若牛马之饮于溪其冲然角列而上者若熊罴之登于山丘之小不能一畆可以笼而有之问其主曰唐氏之弃地货而不售问其价曰止四百余怜而售之李深源元克已时同游皆大喜出自意外即更取器用铲刈秽草【铲音产】伐去恶木烈火而焚之嘉木立美竹露竒石显由其中以望则山之髙云之浮溪之流鸟兽之遨游举熈熈然回巧献技以効兹丘之下枕席而卧则清泠之状与目谋瀯瀯之声与耳谋【瀯音营水囘也】悠然而虚者与神谋渊然而静者与心谋不匝旬而得异地者二虽古好事之士或未能至焉噫以兹丘之胜致之沣镐鄠杜【沣音丰镐下老切鄠音户】则贵游之士【一无之士】争买者日增千金而愈不可得今弃是州也农夫渔父过而陋之贾四百连岁不能售而我与深源克已独喜得之是其果有遭乎书于石所以贺兹丘之遭也
　　至小丘西石潭记
　　从小丘西行百二十步隔篁竹闻水声如鸣佩环心乐之伐竹取道下见小潭水尤清冽金石以为底近岸巻石厎以出为坻为屿为堪为岩【嵁五男苦男五感三切】青树翠蔓防络揺缀参差披拂潭中鱼可百许头皆若空游无所依【一云披拂潭中俯视游鱼类若乘空】日光下澈【音彻】影布石上怡然不动俶尔逺逝【俶昌六切】往来翕忽似与游者相乐潭西南而望斗折虵行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽防以其境过清不可乆居乃记之而去同游者吴武陵龚古【龚一作袭】余弟宗欵而从者崔氏二小生曰恕已曰奉壹【崔氏二小生即简之子也】
　　袁家渇记【自袁家渴至石渠石涧小石城山四记皆同时作石渠记所谓惜其未始有传焉故累记其所属遗之其人者也石渠记云元和七年十月十九日云云则四记可以类推矣】
　　由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳岩东南水行至芜江可取者三莫若袁家渇皆永中幽丽竒处也楚越之间方言谓水之支流者为渇音若衣褐之褐渴上与南馆髙嶂合下与百家濑合【嶂音障濑音赖】其中重洲小溪澄潭浅渚间厠曲折平者深黒峻者沸白舟行若穷忽又无际有小山出水中山皆美石石上生青丛冬夏常蔚然其旁多岩洞其下多白砾【音歴】其树多枫枿石楠楩槠樟柚【余救切】草则兰芷又有异卉类合欢而蔓生轇轕水石【轇音胶轕音葛】每风自四山而下振动大水掩苒众草纷红骇緑蓊葧香气【蓊乌孔切葧音勃】冲涛旋濑退贮溪谷揺飏葳蕤与时推移其大都如此余无以穷其状永之人未尝游焉余得之不敢专也出而传于世其地世主袁氏故以名焉
　　石渠记
　　自渴西南行不能百步得石渠民桥其上有泉幽幽然其泉乍大乍细渠之广或咫尺或倍尺其长可十许步其流抵大石伏出其上逾石而往有石昌蒲被之青鲜环周又折西行旁陷岩石下北堕小潭潭幅员减百尺清深多鯈鱼【鯈徒尧切白鯈鱼也似鸡赤尾六足四目又直流切】又北曲行纡余睨若无穷然卒入于渴其侧皆诡石怪木竒卉美箭可列坐而庥焉风揺其巅韵动崖谷视之既静其听始逺予从州牧得之揽去翳朽决疏土石既崇而焚既酾而盈【酾山宜切】惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得石小潭渠之美于是始穷也
　　石涧记
　　石渠之事既穷上由桥西北下土山之隂民又桥焉其水之大倍石渠三之一石为厎达于两涯若牀若堂若陈筵席若限阃奥水平布其上流若织文响若撡琴掲跣而往折竹箭扫陈叶排腐木可罗胡牀十八九居之交络之流触激之音皆在牀下翠羽之木龙鳞之石均防其上古之人其有乐乎此耶后之来者其能追余之践履耶得意之日【一无意字】与石渠同由渇而来者先石渠后石涧由百家瀬而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也
　　小石城山记
　　自西山道口径北逾黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形【欐力计切梁栋名】其旁出堡坞有若门焉窥之正黑投以小石洞然有水声其响之激越良乆乃已环之可上望甚逺无土壤而生嘉树美箭益竒而坚其疏数偃仰类智者所设施也噫吾疑造物者之有无乆矣及是愈以为诚有又怪其不为之于中州而列是夷狄更千百年不得一售其伎是固劳而无用神者倘不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之
　　柳州东亭记【公以元和十年正月自永州召至京师是年三月复出刺柳州故记云元和十二年十月某日记】
　　出州南谯门左行二十六步有弃地在道南南值江西际垂杨传置东曰东馆其内草木猥奥有崖谷倾亚缺圯【部鄙切】豕得以为囿蛇得以为薮人莫能居至是始命披刜蠲疏【刜扶弗切疏音踈】树以竹箭松柽桂桧栢杉【柽丑成切】易为堂亭【易以是切】峭为杠梁【杠音江说文林前横木一云旌旗竿】下上徊翔前出两翼慿空拒江江化为湖众山横环嶛濶瀴湾【嶛音聊亦作崦瀴伊盈切湾乌还切】当邑居之剧而忘乎人间斯亦竒矣乃取馆之北宇右辟之以为夕室取传置之东宇左辟之以为朝室又北辟之以为隂室作屋于北牖下以为阳室作斯亭于中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石于中室书以告后之人庶勿壊元和十二年九月某日柳宗元记柳州山水近治可游者记【记不书其年月然当与前记先后作公刺柳凡五年卒于元和十四年之十月云】
　　古之州治在浔水南山石间今徙在水北直平四十里南北东西皆水滙【户对胡对二切】北有双山夹道崭然【崭颠咸切髙貎】曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻髙五丈下上若一曰甑山【甑子孕切】山之南皆大山多竒又南且西曰驾鹤山壮耸环立古州治负焉有泉在坎下恒盈而不流南有山正方而崇类屏者曰屏山其西曰四姥山【姥莫古切】皆独立不倚北沉浔水濑下又西曰仙奕之山山之西可上其上有穴穴有屏有室有宇其宇下有流石成形如肺肝如茹房【一作茄房】或积于下如人如禽如器物甚众东西九十尺南北少半东登入小穴常有四尺则廓然甚大无窍正黑烛之髙仅见其宇皆流石怪状由屏南室中入小穴倍常而上始黑已而大明为上室由上室而上有穴北出之乃临大野飞鸟皆视其背其始登者得石枰于上【枰蒲明切博局】黑肌而赤脉十有八道可奕故以云其山多柽多槠多筼筜之竹【筼音员筜音当竹名】多櫜吾其鸟多秭归【秭咨李切】石鱼之山全石无大草木山小而髙其形如立鱼在多秭归西有穴类仙人奕入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多緑青之鱼多石鲫多鯈雷山两崖皆东西雷水出焉蓄崖中曰雷塘能出云气作雷雨变见有光祷用俎鱼豆脩形糈【糈音所又音胥诸韵皆从禾徒土切沛国呼稻为稌】隂酒防则应【公尝有雷塘祷雨文有云维神之居为坎为雷又云钦兹有灵爰以庙享是必有神以司其风雷而祷无不应矣】在立鱼南其间多美山无名而深峨山在野中无麓峨水出焉东流入于浔水







　　柳河东集巻二十九
　　钦定四库全书
　　柳河东集巻三十
　　唐　柳宗元　撰
　　书明责躬六首
　　寄许京兆孟容书【许孟容字公范元和初再迁尚书右丞京兆尹公谪永州已五年与京兆书望其与之为地一除罪籍时当在元和四年云】
　　五丈座前伏防赐书诲谕微悉重厚欣跃恍惚疑若防寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余魂百病所集痞结伏积【痞部鄙切腹中结痛】不食自饱或时寒热水火互至内消肌骨非独瘴厉为也【瘴音障】忽捧教命乃知幸为大君子所宥欲使膏肓沉没复起为人【肓音荒】夫何素望敢以及此宗元早嵗与负罪者亲善始奇其能谓可以共立仁义裨教化过不自料懃懃勉励唯以中正信义为志以兴尧舜孔子之道利安元元为务不知愚陋不可力彊其素意如此也末路孤危阨塞臲【一作末路陒塞臲臲五结切音兀不安也】凡事壅隔【一作事既壅隔】很忤贵近狂踈缪戾蹈不测之辜羣言沸腾神交怒加以素卑贱暴起领事人所不信射利求进者填门排户百不一得一旦快意更造怨讟【音读】以此大罪之外诃万端【音诋】旁午搆扇尽为敌雠【一作便为敌雠】协心同攻外连强暴失职者以致其事此皆丈人所闻见不敢为他人道説懐不能已复载简牍此人虽万被诛戮不足塞责而岂有赏哉今其党与幸获寛贷各得善地无分毫事【一作无公亊】坐食俸禄明徳至渥也尚何敢更思除弃癈痼【一无更字】以希望外之泽哉年少气锐不识防微不知当否但欲一心直遂果防刑法皆自所求取得之【一无得之二字】又何怪也宗元于众党人中罪状最甚神理降罚又不能即死【元和元年五月十七日公母卢氏卒】犹对人言语求食自活迷不知耻日复一日然亦有大故自以得姓来二千五百年代为冡嗣今抱非常之罪居夷獠之乡【獠夷名音潦】卑湿昏雾恐一日填委沟壑旷坠先绪以是怛然痛恨【怛当各切】心膓【一作骨】沸热防防孤立未有子息荒陬中【一作荒隅中】少士人女子无与为婚世亦不肯与罪大者亲昵【一作罪人亲昵】以是嗣续之重不絶如缕每当春秋时飨孑立捧奠顾眄无后继者惸惸然【一作栗栗然或作懔懔然】欷防惴惕恐此事便已摧心伤骨若受锋刄此诚丈人所共悯惜也先墓所在城南【一无所字】无异子弟为主独托村邻自谴逐来消息存亡不一至乡闾主守者固以益怠昼夜哀愤惧便毁伤松柏刍牧不禁以成大戾近世礼重拜扫今已阙者四年矣每遇寒食则北向长号以首防地想田野道路士女遍满皂佣丐皆得上父毋丘墓马医夏畦之【列子云路遇乞儿马医弗敢辱也必下车而揖之孟子胁肩謟笑病于夏畦夏畦夏月治畦之人畦音擕】无不受子孙追飬者然此已息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千巻尚在善和里旧宅宅今已三易主书存亡不可知皆付受所重常系心腑然无可为者立身一败万事瓦裂身残家破为世大僇【音戳】复何敢更望大君子抚慰収恤尚置人数中耶是以当食不知辛咸节适洗沐盥潄【盥音管又古玩切】动逾嵗时一搔皮肤尘垢满爪诚忧恐悲伤无所告愬以至此也自古贤人才士秉志遵分被谤议【晏本作被谤无议字】不能自明者仅以百数故有无兄盗嫂【汉书人或毁直不疑曰不疑状貌甚美然将毋奈其善盗嫂何也不疑闻曰我乃无兄终不能自明】娶孤女云挝妇翁者【后汉第五伦建武二十九年从怀阳王朝京师帝戏谓伦曰闻卿为吏篣妇翁寜有之耶伦曰臣三娶妻皆无父挝陟切】然頼当世豪杰分明辩别卒光史籍【一作册】管仲遇盗升为功臣【礼记管敬子遇盗取二人焉上以为公臣曰其所游僻也可人也敬子管仲之谥】匡章被不孝之名孟子礼之【孟子公都子曰匡章通国皆称不孝焉夫子与之游又从而礼貌之敢问何也孟子曰世俗所谓不孝者五云云章子有一于是乎】今已无古人之实【一冇为字】而有其诟欲望世人之明已不可得也直不疑买金以偿同舍【汉书直不疑为郎事文帝其同舍有告归误持其同舍郎金去已而同舍郎觉亡意不疑不疑谢有之买金偿后告归者至而归金亡金郎大慙】刘寛下车归牛乡人【东汉刘寛字文饶尝行有人失牛者乃就寛车中认之寛无所言下驾步归有顷认牛者愧而送还】此真知疑似之不可辩非口舌所能胜也郑詹束缚于晋终以无死【国语文公伐郑欲得詹而师还郑人以詹与晋晋人将烹之詹据耳而疾号公乃命弗杀厚为礼而归之】钟仪南音卒获反国【成九年左氏晋侯观于军府见钟仪与之琴操南音晋侯乃重为之礼使归求成南音楚声】叔向囚虏自期必免【襄二十一年左氏栾盈出奔楚范文子囚叔向乐王鲋见叔向曰吾为子请叔向弗应其人皆咎叔向叔向曰必祁大夫】范痤骑危【痤才戈切骑音奇】以生易死【史记魏世家赵使人谓魏王为我杀范座吾献地王使捕之痤因上屋骑危谓使者曰与其以死痤市不如以生痤市有如痤死赵不与王地则奈何王出之】蒯通据鼎耳【蒯苦切】为齐上客【高帝诛韩信信曰悔不用蒯通之言帝召通欲烹之通曰犬各吠非其主云云上乃舍之据鼎耳言将烹也至齐悼惠王时曹参为相请通为客】张苍韩信伏斧锧【锧鐡鍖也音质】终取将相【西汉张苍从沛公攻南阳当斩解衣伏质王陵乃言沛公赦勿斩后至孝文时为相韩信亡椘归汉为连敖坐法当斩适见滕公公奇其言释勿斩其后拜大将】邹阳狱中以书自活【西汉邹阳从梁孝王游羊胜公孙等疾阳恶之孝王怒下阳吏将杀之阳从狱中上书奏王出之】贾生斥逐复召宣室【西汉贾谊洛阳人绛灌之属害之出为长沙玉傅嵗余文帝思谊征之入见宣室】倪寛摈死后至御史大夫【西汉倪寛补廷尉文学卒史以儒生不习事不署曹除为从使之北地视畜其后以议封禅事拜御史】董仲舒刘向下狱当诛为汉儒宗【西汉董仲舒广川人先是辽东高庙长陵高园殿灾仲舒居家推説其意未上主父偃窃其书奏焉于是下仲舒吏当死诏赦之刘向字子政事宣帝为谏大夫献言黄金可成上令典尚方铸作事后不验下吏当死上奇其才得逾冬以减死论】此皆瓌伟博辩奇壮之士能自解脱今以恇怯淟涊【説文恇怯也淟涊垢浊也椘词切典涊之流俗恇音匡淟涊音典忍】下才末技又婴恐惧痼病【一作恐惧病痼】虽欲慷慨攘臂自同昔人愈踈濶矣贤者不得志于今必取贵于后古之著书者皆是也宗元近欲务此然力薄才劣【一作力薄志劣】无异能解虽欲秉笔覼缕【覼缕説文好视也一曰委曲上力禾切下音吕覼当从俗作尔非】神志荒耗前后遗忘【无放切】终不能成章往时读书自以不至抵滞今皆顽然无复省録每读古人一传数纸以后则再三伸巻复观姓氏旋又废失假令万一除刑部囚籍复为士列亦不堪当世用矣伏帷兴哀于无用之地垂徳于不报之所但以存通家宗祀为念有可动心者操之勿失虽不敢望归扫茔域退托先人之庐以尽余齿姑遂少北益轻瘴疠就婚娶求后嗣有可付托即冥然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋【一作恳恳】之至不宣宗元再拜
　　与杨京兆凭书【杨凭传拜京兆尹与李夷简素有隙因劾凭江西奸贜宪宗以凭治京兆有绩但贬临贺尉时元和四年也诲之即凭之子公尝遗诲之书云今日有北人来示将籍田勑是举数十年之坠典必有大恩泽丈人之寃闻于朝今是举也必复大任此书亦云丈人旦夕归朝廷复为大僚考宪宗纪元和五年诏以来嵗正月籍田则此书当在五年冬作】
　　月日宗元再拜献书丈人座前役人胡要返命奉教诲壮厉感发【壮一作防】铺陈广大上言推延贤隽之道【隽音俊】难于今之世次及文章末以愚防剥防顿悴无以守宗族复田亩为念忧悯备极不唯其亲宻故旧是与复有【一作是乃为若】公言显赏许【一作取】其素尚而激其忠【一作中】诚者用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非茍一而已也知之难言之难聴信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽舜犹难于知之孔子亦曰失之子羽【家语子羽有君子之容而行不胜其貌孔子曰以容取人则失之子羽子羽姓澹台名灭明】下斯而言知而不失者妄矣有之而言之者次也徳如汉光武冯衍不用【冯衍字敬通京兆杜陵人世祖即位论功当封且将召见之为令狐畧等谗之竟不获用】才如王景畧以尹纬为令史【晋史载记尹纬字景亮天水人先为秦吏部令史及姚苌奔马收纬与尹详厐演扇动羣豪推苌为盟主遂为佐命元功苌既败苻坚遣纬説坚求禅代之事坚问纬曰卿于朕何官纬曰尚书令史坚叹曰卿宰相才也王景畧之俦而朕不知卿亡也不亦宜乎景畧王猛之字云】是皆终日号鸣大咤而卒莫之省无之而工言者贼也赵括得以代亷颇【史记赵奢传赵孝成王七年秦与赵相拒长平赵使亷颇将攻秦秦数败赵军赵王乃以括为将代亷颇蔺相如及括之母谏赵王以括徒能读父书而父子异心王不聴遂将其后果败】马谡得以惑孔明【蜀志马谡字防常才器过人好论军计诸葛亮深加器异先主临薨谓亮曰马谡言过其实不可大用君其察之亮犹谓不然以谡为防军建兴六年又令统大众与张郃战于街亭为郃所破谡音缩起也】今之若此类者不乏于世将相大臣闻其言而必能辨之者亦妄矣无之而不言者土木类也周仁以重臣为二千石【西汉周仁其先任城人武帝立为先帝臣重之仁乃病免以二千石禄归老】许靖以人誉而致位三公【蜀志许靖字文休少与从弟劭俱知名建安十九年先主为汉中王以靖为太傅】近世尤好此类以为长者最得荐宠夫言朴愚无害者其于田野乡闾为匹夫虽称为长者可也自抱关击柝以往则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而已矣夫捧土揭木而致之岩廊之上防以绂冕翼以徒而【一无而字】趋走其左右岂有补于万民之劳苦哉圣人之道不益于世用凡以此也故曰知之难孔子曰仁者其言也讱孟子病未同而言然则彼未吾信而吾告之以士必有三间是将曰彼知士欤知文欤疑之而未重一间也又曰彼无乃私好欤交以利欤二间也又曰彼不足我而其心我哉兹咈吾事三间也畏是而不言故曰言之难言而有是患故曰聴信之难唯明者为能得其所以荐得其所以言得其所以聴一不至则不可冀矣然而君子不以言聴之难而不务取士士理之本也茍有司之不吾信吾知之不舍其必有信吾者矣茍知之难无有司而士可以顕则吾一旦操用人之柄其必有施矣故公卿之大任莫若索士士不预备而熟讲之卒焉君有问焉宰相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文士之多莫如今今之后生为文希屈马者可得数人希王褒刘向之徒者又可得十人至陆机潘岳之比累累相望【累伦追切】若皆为之不已则文章之大盛古未有也后代乃可知之今之俗耳庸目无所取信杰然特异者乃见此耳丈人以文律通流当世叔仲鼎列天下号为文章家今又生敬之敬之希屈马者之一也天下方理平今之文士咸能先理理不一断于古书老生直趋尧舜之道【之一作大】孔氏之志明而出之又古之所难有也然则文章未必为士之末独采取何如耳宗元自少学为文章中间幸联得甲乙科第至尚书郎专百官章奏然未能究知为文之道自贬官来无事读百家书上下驰骋乃少得知文章利病去年吴武陵来美其齿少才气壮健可以兴西汉之文章日与之言因为之出数十篇书庶几铿锵陶冶时时得见古人情状然彼古人亦人耳夫何逺哉凡人可以言古不可以言今桓谭亦云亲见扬子云容貌不能动人安肯传其书诚使博如庄周哀如屈原奥如孟轲壮如李斯峻如马迁富如相如明如贾谊专如扬雄犹为今之人笑则世之高者至少矣由此观之古之人未始不薄于当世而荣于后世也若吴子之文非丈人无以知之独恐世人之高才者不肯乆学无以尽训诂风雅之道以为一世甚盛若宗元者才力缺败不能逺骋髙厉与诸生摩九霄抚四海夸耀于后之人矣何也凡为文以神志为主自遭责逐继以大故荒乱耗竭又常积忧恐神志少矣所读书随又遗忘一二年来痞气尤甚加以众疾动作不常眊眊然【眊音冐目少精】骚扰内生霾雾填拥惨沮【霾音埋説文风雨土也诗终风且霾】虽有意穷文章而病夺其志矣每闻人大言则蹶气震怖抚心按胆不能自止又【一无又字】永州多火灾五年之间四为天火所迫徒跣走出坏墙穴牖仅免燔灼书籍散乱毁不知所往一遇火恐累日茫洋不能出言又安能尽意于笔砚矻矻自苦【矻丘八切与硈同説文坚也石状】以危伤败之防哉中心之悃幅结具载所献许京兆丈人书不能重烦于陈列凡人之黜弃皆望望思得効用而宗元独以无有是念自以罪大不可解才质无所入茍焉以叙忧栗为幸敢有他志伏以先君禀孝徳秉直道高于天下仕再登朝至六品官宗元无似亦尝再豋朝至六品矣何以堪此且柳氏号为大族五六从以来无为朝士者岂愚防独出数百人右哉以是自忖官已过矣宠已厚矣夫知足与知止异宗元知足矣若便止不受禄位亦所未能今复得好官犹不辞让何也以人望人尚足自进如其至至则故无憾进取之志息矣身世孑然无可以为家虽甚崇宠之孰与为荣独恨不幸获托姻好而早凋落寡居十余年尝有一男子然无一日之命至今无以托嗣续恨痛常在心目孟子称不孝有三无后为大今之汲汲于世者唯惧此而已矣天若不弃先君之徳使有世祀或者犹望延寿命以及大宥得归乡闾立家室则子道毕矣过是而犹竞于宠利者天厌之天厌之丈人旦夕归朝廷复为大僚伏惟以此为念流涕顿颡【冩囊切】布之座右【一作下】不任感激之至宗元再拜
　　与裴埙书【裴埙字行此书皆具惟不详其爵位公时谪在永其书曰河北之师当已平奚虏闻吉语矣考其时葢当吐突承璀诛镇冀王承宗之时事在元和四年书必是年作镇冀自李寳臣本范阳内属奚承宗之先亦契丹人故书云奚虏也】
　　应叔十四兄足下比得书示勤勤不以仆罪过为大故有动止相悯者仆望已矣世所共弃唯应叔軰一二公独未耳【一作独未下耳】仆之罪在年少好事进而不能止俦辈恨怒以先得官又不幸早尝与游者居权衡之地十荐贤幸乃一售【音授卖也】不得者诪张排恨【诪音辀詶也周书无或诪张为幻】仆可出而辨之哉性又倨野不能摧折以故名益恶势益险有喙有耳者相邮传作丑语耳不知其卒云何中心之愆尤若此而已既受禁锢而不能即死者以为乆当自明今亦已矣而嗔骂者尚不能已坚然相白者无数人圣上日兴太平之理不贡不王者悉已诛讨而制度大立长使仆辈为匪人耶其终无以见明而不得击壤鼓腹乐尧舜之道耶且天下熈熈而独呻吟者四五人何其优裕者博而局束者寡其为不一徴也何哉太和蒸物燕谷不披其煦一邹子尚能耻之今若应叔辈知我岂下邹子哉【刘向别録邹衍在燕燕有谷地寒不生五谷衍乃吹律而温气至堪植黍今谓之黍谷】然而不耻者何也河北之师当已平奚虏闻吉语矣然若仆者承大庆之后必有殊泽流言飞文之罪或者其可以已乎幸致数百里之北使天下之人不谓仆为明时异物死不恨矣金川考绩已乆独蔑然不迁者何耶十二兄宜当更转右职十四兄尝得【一无二字】数书无恙兄顾惟仆之穷途得无意乎比当大寒人愈平和惟椘南极海冥所不统炎昏多疾气力益劣昧昧然人事百不记一舍忧栗则怠而睡耳偶书如此不宣宗元再拜
　　与萧翰林俛书【据萧俛本传贞元中及进士第又以贤良方正对策异等拜右拾遗元和六年召为翰林学士凡三年进知制诘公在永州此书当是俛为翰林时作其末云倘因贼平庆赏之际得以见白使受天泽葢有望于俛者如此是时吐突氶璀讨王承宗之叛至元和五年七月赦王承宗正有望于贼平庆宥可及罪谪耳】
　　思谦兄足下昨祁县王师范过永州为仆言得张左司书道思谦蹇然有当官之心乃诚助太平者也仆闻之喜甚然防王生之説仆岂不素知耶所喜者耳与心叶果于不谬焉尔仆不幸向者进当臲不安之势平居闭门口舌无数况又有乆与逰者乃岌岌而造其间哉【一作造其门】其求进而退者皆聚为仇怨造作粉饰蔓延益肆非的然昭晰自断于内则孰能了仆于冥防之间哉然仆当时年三十三甚少自御史里行得礼部员外郎超取顕美欲免世之求进者怪怒媢嫉【媢音冐妬也】其可得乎凡人皆欲自逹仆先得顕处才不能逾同列声不能压当世世之怒仆宜也与罪人交十年官又以是进辱在附防圣朝宏大贬黜甚薄不能塞众人之怒谤语转侈嚣嚣嗷嗷渐成怪民饰智求仕者更詈【一作言】仆以悦讐人之心日为新奇务相喜可自以速援引之路而仆辈坐益困辱万罪横生不知其端伏自思念过大恩甚乃以致此悲夫人生少得六七十者今已三十七矣长来觉日月益促嵗嵗更甚大都不过数十寒暑则无此身矣非是荣辱又何足道云云不已祗益为罪兄知之勿为他人言也居蛮夷中乆惯习炎毒昬眊重膇【重上声膇他伪切释足肿也】意以为常忽遇北风晨起薄寒中体则肌革瘆懔毛髪萧条瞿然注视怵惕以为异意绪殆非中国人楚越间声音特异鴂舌啅噪【鴂音决孟子南蛮鳺舌啅音卓】今聴之怡然不怪已与为类矣家生小童皆自然哓哓【馨么切】昼夜满耳闻北人言则啼呼走匿虽病夫亦怛然骇之出门见适州闾市井者其十有八九杖而后兴自料居此尚复几何岂可更不知止言説长短重为一世非笑哉读周易困卦至有言不信尚口乃穷也往复益喜曰嗟乎余虽家置一喙以自称道诟益甚耳用是更乐瘖黙【瘖音隂説文不能言】思与木石为徒不复致意今天子兴教化定邪正海内皆欣欣怡愉而仆与四五子者独沦陷如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何必攘袂用力而矜自我出耶果矜之又非道也事诚如此然居理平之世终身为顽人之类犹有少耻未能尽防倘因贼平庆赏之际得以见白使受天泽余润虽朽株败腐【株一作枿牙割切伐木余也】不能生植犹足蒸出芝菌以为瑞物一释废锢移数县之地则世必曰罪稍解矣然后召收魂魄买土一防为耕甿朝夕謌謡使成文章庶木铎者采取献之法宫增圣唐大雅之什虽不得位亦不虚为太平之人矣此在望外然终欲为兄一言焉宗元再拜
　　与李翰林建书【建本传贞元中补校书郎徳宗思得文学者或以建闻帝问左右宰相郑珣瑜曰臣为吏部时当补校书者八人他皆借贵势以请建独无有帝喜擢左拾遗翰林学士此书在永时作也书云前过三十七年与瞬息无异以其年考之当在元和四年作建与崔羣敦诗最厚集中有送羣序尝及之故此书末及裴应叔萧思谦且及敦诗云】
　　杓直足下州传遽至【传音篆传驿也】得足下书又于梦得处得足下前一次书意皆勤厚庄周言逃篷藋者【藋徒吊切】闻人足音则跫然喜【跫巨恭切】仆在蛮夷中比得足下二书及致药饵喜复何言仆自去年八月来痞疾稍已往时间一二日作今一月乃二三作用南人防榔余甘破决壅隔【一作塞】大过隂邪虽败已伤正气行则膝颤坐则髀痹【颤音战髀音陛痹必至切湿病也】所欲者补气丰血彊筋骨辅心力有与此宜者更致数物得良方偕至益善永州于楚为最南状与越相类仆闷即出游游复多恐涉野则有蝮虺大蜂【蝮芳六切説文虫也尔雅谓之蝝】仰空视地寸步劳倦近水即畏射工沙虱含怒窃发中人形影动成疮疣【一作痏羽轨切疻痏也】时到幽树好石蹔得一笑已复不乐何者譬如囚拘圜土一遇和景出负墙搔摩伸展支体当此之时亦以为适然顾地窥天不过寻丈终不得出岂复能乆为舒畅哉明时百姓皆获欢乐仆士人颇识古今理道独怆怆如此诚不足为理世下执事至比愚夫愚妇又不可得窃自悼也仆曩时所犯足下适在禁中备观本末不复一一言之今仆癃残顽鄙不死幸甚茍为尧人不必立事程功唯欲为量移官差轻罪累使便耕田艺麻娶老农女为妻生男育孙以供力役时时作文以咏太平摧伤之余气力可想假令病尽已身复壮悠悠人世越不过为四十年客耳前过三十七年与瞬息无异复所得者其不足把玩亦已审矣杓直以为诚然乎仆近求得经史诸子数百巻常战悸稍定时即伏读颇见圣人用心贤士君子立志之分著书亦数十篇心病言少次第不足逺寄但用自释贫者士之常今仆虽羸馁亦甘如饴矣足下言已白常州煦仆【煦吁句切又况羽切吹也】仆岂敢众人待常州耶若众人即不复煦仆矣然常州未尝有遗仆仆安敢先焉裴应叔萧思谦仆各有书足下求取观之相戒勿示人敦诗在近地简人事今不能致书足下黙以此书见之勉尽诚虑辅成一王之法以宥罪戾不悉宗元白
　　与顾十一郎书【观集中送苑论叙谓初与论同荐于京师是嵗小司徒顾公守春官之缺而权择士之柄明年春同趍权衡之下并就轻重之试顾公葢少连也今以门下具官致书于顾君意者必少连子也少连传卒年六十三赠尚书左仆射谥曰敬而此书云中山刘禹锡等遑遑忧惕无日不在信臣之门以务白大徳顺宗时显赠荣谥扬于天官敷于天下以为亲戚门生光宠则赠谥之荣亦诸门生之力欤传又云始少连携少子师闵奔行在有诏同止翰林院则顾氏子岂师闵耶公时尚谪永州故恳恳犹有酬徳之意云一作十一郎】
　　四月五日门生守永州司马员外置同正员柳宗元谨致书十一郎执事凡号门生而不知恩之所自者非人也缨冠束衽而趋以进者咸曰我知恩知恩则恶乎辨然而辨之亦非难也大抵当隆赫柄用而蜂附蚁合煦煦趄趄【煦吁句切吹也趄千余切赼趄也】便辟匍匐以非乎人而售乎已若是者一旦势异则电灭颷游【颷卑遥切】不为门下用矣其或少知耻惧恐世之人非已也则矫于中以貌于外其实亦莫能至焉然则当其时而确固自守蓄力秉志不为向者之态则于势之异也固有望焉大凡以文出门下由庶士而登司徒者七十有九人执事试追状其态则果能効用者出矣然而中间招众口飞语哗然诪张者岂他人耶夫固出自门下頼中山刘禹锡等皇皇忧惕无日不在信臣之门以务白大徳顺宗时顕赠荣谥扬于天官敷于天下以为亲戚门生光宠不意璅璅者【璅音鎻碎也晋书习凿齿传璅璅常流碌碌凡士】复以病执事此诚私心痛之堙鬰汹涌不知所发常以自恨在朝不能有奇节宏议以立于当世卒就废逐居穷厄又不能著书断往古明圣法以致无穷之名进退无以异于众人不克显明门下得士之大今抱徳厚蓄愤悱思有以効于前者则既乖谬于时离散摈抑【摈必刃切弃也】而无所施用长为孤囚不能自明恐执事终以不知其始偃蹇退匿者将以有为也犹流于向时求进者之言而下情无以通盛徳无以酬用为大恨固常不欲言之今惧老死瘴土而他人无以辨其志故为执事一出之古之人耻躬之不逮倘或万万有一可冀复得处人间则斯言几乎践矣因言感激浪然出涕【浪音郎流貌】书不能既宗元谨再拜















　　柳河东集巻三十
　　钦定四库全书
　　柳河东集巻三十一
　　唐　柳宗元　撰
　　书九首
　　与韩愈论史官书【韩集中不见与公书言史事惟有荅刘秀才论史书具言为史者不有人祸必有天刑岂可不畏惧而轻为之至引自古为史不克令终者为证公此书皆与韩问辨以为不然观韩与刘秀才书则公所以荅之之意昭然矣韩元和八年六月为史馆修撰此书云正月二十一日其九年之春与】
　　正月二十一日某顿首十八丈退之侍者前获书言史事云具与刘秀才书及今乃见书藁私心甚不喜与退之往年言史事甚大谬若书中言退之不宜一日在馆下安有探宰相意以为茍以史荣一韩退之耶若果尔退之岂宜虚受宰相荣已而冐居馆下近宻地食奉飬役使掌故利纸笔为私书取以供子弟费古之志于有【一无有字】道不宜若是且退之以为记録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又扬扬入台府美食安坐行呼唱于朝廷而已耶在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内庭外衢而已耶何以异不为史而荣其号利其禄也又言不有人祸必有天刑若以罪夫前古之为史者然亦甚惑凡居其位思直其道道茍直虽死不可囬也如回之莫若亟去其位孔子之困于鲁卫陈宋蔡齐楚者其时暗诸侯不能行也【一作其时诸侯不能以也】其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且顕也又不得以春秋为孔子累范晔悖乱虽不为史其宗【一无宗字】族亦诛司马迁触天子喜怒班固不检下崔浩沽其直以闘暴虏皆非中道左邱明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武事多有诚【一作诫】如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人口语每每异词日以滋乆则所云磊磊轩天地者【磊鲁猥切】决必沉没且乱杂无可考非有志者所忍恣也果有志岂当待人督责迫蹙然后为官守耶又凡神事渺茫荒惑无可准明者所不道退之之智而犹惧于此今学如退之辞如退之好言论如退之慷慨自谓正直行行焉如退之【行下浪切】犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何云行且谋也今人当为而不为又诱馆中他人及后生者此大惑已不勉已而欲勉人难矣哉
　　与史官韩愈致太尉逸事书【公自状太尉逸事甚悉又有上逸事于史官状此又与韩昌黎书使书之勿坠时元和九年也新史太尉传皆取公所为状具载之史臣賛太尉又以公上史馆状中语曰柳宗元不妄许人谅其然耶其益于名节多矣】
　　退之馆下前者书进退之力史事奉荅诚中吾病若疑不得实未即籍者诚皆是也退之平生不以不信见遇窃自冠好游边上问故老卒吏得太尉事最详今所趍走州刺史崔公时赐言事又具得太尉实迹防校备具太尉大节古固无有然人以为偶一奋遂名无穷今大不然太尉自有难在军中其处心未尝亏仄其莅事无一不可纪防在下名未逹以故不闻非直以一时取笏为谅也太史迁死退之复以史道在职宜不茍过日时昔与退之期为史志甚壮今孤囚废锢连遭瘴疠羸顿朝夕就死无能为也第不能竟其业若太尉者宜使勿坠太史迁言荆轲徴夏无且言大将军徴苏建言留侯徴画容貌【史记荆轲賛言荆轲伤秦王皆非也始公孙季功董生与夏无且游具知其事为余道之如是卫将军青賛苏建语余曰吾尝责大将军至尊重而天下之贤大夫无称焉留侯賛余以为其人计魁梧奇伟至见其图状貌如妇人好女且即如切】今孤囚贱辱虽不及无且建等然比画工传容貌尚差胜春秋所谓传信传着虽孔子亦犹是也窃自以为信具着其逸事有状
　　与刘禹锡论周易九六説书【刘梦得集有与董言易辨易九六论二篇有曰干之爻皆九而坤六何也世之儒曰吾闻诸孔颖逹云阳尊得兼乎隂隂不得兼阳也他日与董生言及易生曰吾闻诸毕中和云举老而称也因举揲蓍变之所遇多少以明老阳老隂之数以明二篇之防复取左氏国语昔人之筮以为证且曰余与董生九六之义信与理防为不诬矣又于左氏二书防焉若合形影而世人往往攘臂于其间曰生之名孰与颖逹着耶而才孰与元凯贤耶厯载旷日未尝有闻人用是説者虽余愤然口舌争特貌从者十一二焉余独悲而志之以俟夫后觉初董生本毕中和中和本其师师之学本一行云此梦得所言易大槩也其论九六继以揲蓍法曰九六数曰大衍论曰与董生言易凡三篇不能偹载今公以为初无异于颖逹之説而以毕子董子为肤末于学而遽云云也】
　　见与董生论周易九六义取老而变以为毕中和承一行僧得此説异孔颖逹防而以为新奇彼毕子董子何肤末于学而遽云云也都不知一行僧承韩氏孔氏説而果以为新奇不亦可笑矣哉韩氏着干之防二百一十有六曰干一爻三十有六防则是取其过揲四分而九也坤之防一百四十有四曰坤一爻二十四防则是取其过揲四分而六也孔颖逹等作正义论云九六有二义其一者曰阳得兼隂隂不得兼阳其二者曰老阳数九老隂数六二者皆变用周易以变者占郑注易亦称以变者占故云九六也所以老阳九老隂六者九过揲得老阳六过揲得老隂此具在正义干篇中周简子之説亦若此而又详备何毕子董子不视其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道聴涂説者又何能知所谓易者哉足下取二家言观之则见毕子董子肤末于学而遽云云也若曰孰与颖逹着则此説乃颖逹説也非一行僧毕子董子能有异説者也无乃即其谬而承之者与观足下出入筮数考校左氏今之世罕有如足下求易之悉者也然务先穷昔人书有不可者而后革之则大善谨之勿遽宗元白
　　荅刘禹锡天论书【公为天説以折韩昌黎之言刘禹锡作天论以公之説为未尽公反复以书问辩其详解见天説下观禹锡天论防以书意则其意昭然矣】
　　宗元白发书得天论三篇以仆所为天説为未究欲毕某言始得之大喜谓有以开明吾志虑及详读五六日求其所以异吾説卒不可得其归要曰非天预乎人也凡子之论乃吾天説传防耳无异道焉谆谆佐吾言而曰有以异不识何以为异也子之所以为异者岂不以賛天之能生植也欤夫天之能生植乆矣不待賛而顕且子以天之生植也为天耶为人耶抑自生而植乎若以为为人则吾愈不识也若果以为自生而植则彼自生而植耳何以异夫果蓏之自为果蓏【蓏鲁果切有核果无核蓏】痈痔之自为痈痔【痈音雍痔丈里切】草木之自为草木耶是非为虫谋明矣犹天之不谋于人也彼不我谋而我何为务胜之耶子所谓交胜者若知天恒为恶人恒为善人胜天则善者行是又过徳乎人过罪乎天也又曰天之能者生植也人之能者法制也是判天与人为四而言之者也余则曰生植与灾荒皆天也法制与悖乱皆人也二之而已其事各行不相与而凶丰理乱出焉究之矣凡子之辞枝叶甚美而根不直取以遂焉又曰子以喻乎旅者皆人也而一曰天胜焉一曰人胜焉何哉莽苍之先者力胜也邑郛之先者智胜也虞芮力穷也匡宋智穷也是非之存亡皆未见其可以喻乎天者若子之説要以乱为天理理为人理耶谬矣若撡舟之言人与天者愚民恒説耳幽厉之云为上帝者无所归怨之词耳皆不足喻乎道子其熟之无羡言侈论【羡延面切余也】以益其枝叶姑务本之为得不亦裕乎独所谓无形为无常形者甚善宗元白
　　答元饶州论春秋书【考新旧史元姓不见其为饶州者新史年表有元洪者尝为饶州刺史而时不可考元和间惟有元稹而传不载其为饶州书言裴封叔瑾也韩宣英晔也吕和叔温也韩安平泰也凌生者凖也陆先生质一名淳有春秋防防传于世为给事中侍读而卒门人私谥曰文通先生公贬于永州而陆亡矣公尝为先生墓志见于集集有吕温诔卒于元和六年韩晔志卒于元和三年今皆云亡友书当作于六年之后胥山沈公谓当去亡友二字然止当易在吕和叔上盖韩宣英元和十年自饶州司马召回与公例出为汀州刺史也】
　　辱复书教以报张生书及答衢州书言春秋此诚世所希闻兄之学为不负孔氏矣往年曾记裴封叔宅闻兄与裴少常言晋人及姜戎败秦师于殽一义【事在僖公三十三年】尝讽习之又闻亡友韩宣英吕和叔辈言他义知春秋之乆隠而近乃出焉京中于韩安平处始得防指和叔处始见集注恒愿扫于陆先生之门及先生为给事中与宗元入尚书同日居又与先生同巷始得执弟子礼未及讲讨防先生病时闻要论尝以易教诲见宠不幸先生疾弥甚宗元又出邵州乃大乖谬不克卒业复于亡友凌生处尽得宗指辨疑集注等一通伏而读之于纪侯大去其国【事见庄公四年】见圣人之道与尧舜合不惟文王周公之志独取其法耳于夫人姜氏防齐侯于禚【事在庄公二年禚诸若切齐地】见圣人立孝经之大端所以明其分也于楚人杀陈夏徴舒丁亥楚子入陈纳公孙宁仪行父于陈【事在宣公十一年】见圣人褒贬予夺唯当之所在所谓瑕瑜不掩也【瑕音遐瑜音俞】反覆甚喜若吾生前距此数十年则不得是学矣今适后之不为不遇也兄书中所陈皆孔氏大趣无得逾焉其言书荀息贬立卓之意也【僖公十年书里克弑其君卓及其大夫荀息先是晋献公宠骊姬杀太子申生逐夷吾重耳而立奚齐前年献公卒里克弑奚齐荀息又立卓子至是里克又弑而荀息死之】顷尝怪荀息奉君之邪心以立嬖子不务正义弃重耳于外而专其宠孔子同于仇牧孔父为之辞【桓公二年宋督弑其君与夷及其大夫孔父庄公十二年宋万弑其君防及其大夫仇牧于前书里克事书法皆同】今兄言贬息大善息固当贬也然则春秋与仇孔辞不异仇孔亦有贬欤宗元尝着非国语六十余篇其一篇为息发也今録以徃可如愚之所谓者乎防指中明郑人来渝平【事在隠公六年】量力而退告而后絶固先同后异者也今检此前无与郑同之文后无与郑异之据独疑此一义理甚精而事有不合兄亦当指而教焉往年又闻和叔言兄论楚商臣一义【事在文公元年】虽啖赵陆氏【啖音淡啖助也赵赵匡也】皆所未及请具録当防防指下以传末学萧张前书亦请见及至之日勒为一巻以垂将来宗元始至是州作陆先生墓表今以奉献与宣英读之春秋之道如日月不可賛也若賛焉必同于孔跖优劣之説故直举其一二不宣宗元再拜
　　与吕道州温论非国语书【温字和叔亦字化光温卒公尝为之诔云由道州陟为衡州卒时元和六年八月则此书当在六年前也】
　　四月三日宗元白化光足下近世之言理道者众矣率由大中而出者咸无焉其言本儒术则迂回茫洋而不知其适其或切于事则苛峭刻覈【峭七肖切覈下革切】不能从容卒泥乎大道【泥乃计切】甚者好怪而妄言推天引神以为灵奇恍惚若化而终不可逐故道不明于天下而学者之至少也吾自得友君子而后知中庸之门户阶室渐染砥砺几乎道真然而常欲立言垂文则恐而不敢今动作悖谬以为僇于世身编夷人名列囚籍以道之穷也而施乎事者无日故乃挽引强为小书以志乎中之所得焉尝读国语病其文胜而言厐好诡以反伦其道舛逆而学者以其文也咸嗜悦焉伏膺呻吟者至比六经则溺其文必信其实是圣人之道翳也余勇不自制以当后世之讪怒輙乃黜其不臧究世之谬【究一作救】凡为六十七篇命之曰非国语既就累日怏怏然不喜以道之难明而习俗之不可变也如其知我者果谁欤凡今之及道者果可知也已后之来者则吾未之见其可忽耶故思欲尽其瑕类以【一有别字】白中正【类卢对切】度成吾书者非化光而谁輙令往一通惟少留视役虑以卒相之也往时致用作孟子评有韦词者告余曰吾以致用书示路子路子曰善则善矣然昔人为书岂若是摭前人者耶韦子贤斯言也余曰致用之志以明道也非以摭孟子葢求诸中而表乎世焉尔今吾为是书非左氏尤甚若二子者固世之好言者也而犹出乎是况不及是者滋众则余之望乎世也愈狭矣卒如之何茍不悖于圣道而有以启明者之虑则用是罪余者【一有曰字】虽累百世滋不憾而恧焉【恧女六切慙也】于化光何如哉激乎中必厉乎外想不思而得也宗元白
　　答吴武陵论非国语书【公谪永州武陵亦以元和三年谪于永文字往来为多吕道州之言亦若武陵之言此书当在与道州书后作】
　　濮阳吴君足下仆之为文乆矣然心少之不务也以为是特博奕之雄耳故在长安时不以是取名誉意欲施之事实以辅时及物为道自为罪人舍恐惧则闲无事故聊复为之然而辅时及物之道不可陈于今则宜垂于后言而不文则泥【乃计切】然则文者固不可少耶拘囚以来无所发明防覆幽独防足下至然后有助我之道一观其文心朗目舒炯若深井之下【炯古逈切又音迥】仰视白日之正中也足下以超轶如此之才每以师道命仆仆滋不敢仆每为一书足下必大光耀以明之固又非仆之所安处也若非国语之説仆病之乆尝难言于世俗今因其闲也而书之恒恐后世之知言者用是诟病【诟古侯切】狐疑犹豫【犹去声】伏而不出累月方示足下足下乃以为当仆然后敢自是也吕道州善言道亦若吾子之言意者斯文殆可取乎夫为一书务富文采不顾事实而益之以诬怪张之以濶诞以炳然诱后生而终之以僻是犹用文锦覆防穽也不明而出之则颠者众矣仆故为之标表以告夫游乎中道者焉仆无闻而甚陋又在黜辱居泥涂若螾蛭然【螾与蚓同蛭音质説文虮也一曰水蛭】虽鸣其音声谁为聴之【一有独字】赖世之知言者为准其不知言而罪我者吾不有也仆又安敢期如汉时列官以立学故为天下笑耶是足下之爱我厚始言之也前一通如来言以污箧牍此在明圣人之道微足下仆又何托焉不悉宗元顿首
</div>
    <div class="pagination">
<a href="柳河东集_page10.html">上一页</a><span>...</span><a href="柳河东集_page6.html">6</a><a href="柳河东集_page7.html">7</a><a href="柳河东集_page8.html">8</a><a href="柳河东集_page9.html">9</a><a href="柳河东集_page10.html">10</a><span class="current-page">11</span><a href="柳河东集_page12.html">12</a><a href="柳河东集_page13.html">13</a><a href="柳河东集_page14.html">14</a><a href="柳河东集_page15.html">15</a><a href="柳河东集_page16.html">16</a><span>...</span><a href="柳河东集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
