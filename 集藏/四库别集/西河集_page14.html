<!DOCTYPE html>
<html>
<head>
    <meta charset="UTF-8">
    <title>西河集 - 第 14 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 14 页/共 136 页</h1>
    <div class="content">　　韩退之陈言务去而柳州于龙门文题之曰防夫龙门文亦繁矣而仅以防称文岂在侈言哉西昌萧孟昉以豪詄自喜其意气卓荦交游满天下且披阅万家日锓先人所秘书行世疑其为文必恢竒汗漫溃然于羁绳检括之外乃萧条髙寄峻削而清严若惟恐防墨之或累我者一何防也予交孟昉有年矣当予见孟昉于庐陵讲堂相顾忼忾天下事亦何一足当吾所为今距十余年而沈沦往来重合柴车于长干雨花之间慰劳无恙又若天下事皆非吾所得为者夫天下之去烦难而就简澹者岂少也哉云霞灿然归于太虚百川下渫根本自见孟昉家有别业其先奉常著书处则春浮园也亭台花竹甲于江表乃荡无一存而孟昉于通徳旧门别为营构名曰砚隣今砚隣偶存则所为文也天下大矣四裔渺漫望之无际而一身所当不过万里然且万里所致极车马纷纭驱骋挥斥之稠沓而究所栖止仍在一室若所称砚隣非与夫以天下之大四裔之广极驱骋挥斥之稠沓而所存者止砚隣然则砚隣之所存之文抑可知己
　　青门文稿序
　　向从兰陵文选中读邵青门文叹其豪上隽永昱昱有气累串其所学而意防厐厚荟然发乎词超然乎近之所为文者今年秋避人呉市则遥题其所寄像所称青门五真图者其貌有五其人葢可得而见也既则吕子弦绩擕其稿来曰此青门君之文也盍序之夫青门者非即其先人邵平所隠居而种瓜者耶天下为文家不少矣方其操觚特达与世抑扬必争相容衒以求得当乎其时及其既而文与时防大者能见于朝庙小亦得播之乡国闾巷之间使观者有以考其词而论其世此所贵乎文也自非然者必文不足以乘运或有文矣而连防偶不足以达之斯善藏已耳焉有少习铅椠既已重有声于人而藐焉弃去游遨乎四逺返而遁于圃人以自托夫所为青门也者吾方读其文而哀其情之有难通焉乃人亦有言曰丰乎遇者啬乎词文有所达则时有所违是故同一文也而应世者目文为时不应世者不目文为时然且习时既乆即未尝应世而亦若有时焉移其中者此无他诚以今之为古文者即皆今之为时文者也夫文无成法随在可见而时则以成法紏画其间不予文以文而予文以法然且曰入乎此则是出乎此则否夫必立意以造喙析股以建体吁噏其初终而曳衔乎首尾者此他文之所通而帖括之所守也故行文百变帖括居一而乘时之家耑守一得即拘文牵义捡行摄墨苐恃其孱胸而已可自附于古昔大家之列此宜超世肆志者之所不为而世争称之邵子之青门自居其有遗世之思乎夫天下无难为之时有不为之志邵子方丁盛年时际可为即以其才其学出而应世虽南説瓯蛮北平大夏亦何难急于自见而掉臂勿屑宜其时之塞而文之通也乃人有言曰文之有法犹文之有体也文不能舍传记铭诵以为体则亦不能舍规抚万度以为法顾亦有法与体之未可限者周书诰通乎誓史迁传序似短长家言张衡思元赋即离骚也阮嗣宗奏记与笺啓何异任昉为王文宪集序或以为传或以为志韩退之作诤臣论仿佛乎答难解嘲而东坡赋赤壁微近于记葢合歌行引曲吟叹篇诵謡辞盐咏而要之皆古诗合传记铭诵汉魏唐宋纵横出入要之皆古文也夫圃无疆理而沟塍以分瓜不饰青黄而五色以判人不必有两形而屡貌之而屡肖以像青门之文其随地可见如此
　　友胜集序
　　兑之彖曰君子以朋友讲习夫兑为丽泽不其文与然而所借在讲习则是朋友之助之不可已也顾君子之友先谋后游小人之友先游后谋葢合志同术竝立互下必相稽以贤相观以善而后同心之言可以布华文而成丽泽否则种木不择地徒蔓焉尔予少慕结纳甫束髪即愿友天下善士尔时承啓祯后门户余习每一髙防百千成羣甚或召集十五国有声应者按籍而勒名舟车蠭合山澨皆满所至饮酒食肉累丘填壑而分塲而列幔者其考钟伐皷之声震慴逺迩要其初本以求友而浸淫泛滥物盛而衰迄于今天下之防禁令而受锢祸者且二十年也夫切靡利钝本无多人在昔四友七贤三君八达其数可稽而推而极之梁园邺下緑池素葢自夸盛大究其所称连榻而止耳夫博交者驰虚而审友者责实夫人而知之矣今何生卓人辈读书论文雅有同好将欲合里闬交游为他山之攻抽词比牍月有较时有防礲砺真切不涉浮薄葢一雪从前社事而更为斯集子尝曰防友以文而他日谓门弟子曰赐也好友其胜已者吾闻诸子之所防则皆论文之事也其所集者则又择取其胜者也向者西园之彦不名为社而名集今丰狐之腋集以成胜邴原友卢植陈蕃而徳彰郭林宗友王宪符伟明而名著王元之友防莱公王文正马公枢密而誉问以显诸子非其遗乎若夫党人之余垂老放废其诸游处者已不能无时过难攀之感而乃复为诸子辈序兹胜防即欲不笑于善士而岂可得也
　　余澹心娥江吟巻序
　　澹心游越时予方入蔡澹心之扶杖命檝登高临深与越人相遇于盘盂皷钟之间予不得而知也及其后予读澹心诗而乃知之信然则予之入蔡嘿无一言后之人其能知予之出入广桞食饮于羊圏牛蹄与淮蔡人亡名一相见哉然则无言之必不胜于有言也人有泛江海而来归者询其江海之所见无有也其行也拳挛楼防目不接瀺灂即接之苐演演而已夫是以终无所言而或者过之凭陵感兴歴记其山川云物之奇古今事迹之异与夫鳅虫蠏鱼鼋鼍兕之汸洋变幻然后知向之不言之非也澹心所至輙有诗累诗以万而区其所至各为篇帙读之而得考见其所游与所咏也乃澹心入越不及与予同为诗洎予入呉而始属予序其所为诗越人序越诗亦复何辞苐予之入呉仍不能如澹心之入越只读其为诗光明轹落能隠人千百恢乎其中而游刃乎外则向使予入蔡时纵有诗能如澹心哉咏江海者见木华郭璞之赋而悔之以为虽有言亦犹之无言夫有言犹之无言而况于无言也娥江越之一名也
　　王宪隣游草序
　　与宪隣相别有年闻其东来惟恐颠毛乍改相见不识既窥照自审而又转忆其言笑顾盻宿昔慰劳之状然后操舟一从之至其诗文之来前则暗中能索不待辨也及予见宪隣而形容粹然仍如城北徐公者独新诗之美较胜畴昔骤读之几至不辨则假使予未见宪隣时仅见其诗不几反失吾宪隣也哉夫宪隣之为诗乆矣方予以避人渡淮而宪隣劳之惟时卖饼淮市未遑出而偕宪隣倡且和也及其后渐闻宪隣诗流传东南间窥其所贻什意防厚矣其词抑宛丽有法私叹淮里自枚生以来代嬗藻才予所见宪隣其一耳今宪隣来越予复渡江而宪隣东西浏览不能忘其地而为之赋诗予向不尝渡淮也哉江畔壶浆歴掩勿露而由江溯淮淮人士之哀予穷而进食者踵相接也宪隣漫游于呉山越水之间予不能相从适馆授餐一切有阙而仅仅以山川清虚供其盼睐可谓薄矣然且胜地无几盼睐有穷而流连不舍重假诸题咏以借之生色夫宪隣之有厚于斯地如此则即使予不见宪隣诗仅见宪隣而宪隣之诗其为进形容而称胜者岂有既哉
　　淮隂戴龙质诗稿序
　　予以避人之淮隂淮隂友人争邀致其家而进以食予尝有札致友云韩王孙一漂母耳而予之为漂母者无算正指是也特不见者十年幸得一见感生于神明喜达于色景大夫见宋玉曰不虞复见故人不虞复见楚山之碧予亦曰不虞复见我龙质且不虞复见我龙质之诗之美葢懽忻之极急不能传则悉举而委之无如何焉虽然语有之曰爱其人者及屋上乌予爱龙质即宜爱其诗不问其诗之当与不当而一以爱之而予于龙质则反有推求而不能已者曰此其所以为爱之者也悬黎之美者罕矣当其占美必追摩拂拭若惟恐砆与防之得见攘者而初求其瑕继指其衅夫而后孚信特达一出而天下之英瑶孙焉今天下孰不好指人之诗而求之于无可指而后人之好与不好亦且一见而中其所喜夫乃见其美也龙质不自好其诗然为诗已乆今所存者出游诗耳当予在淮时龙质好予诗尝编予所为诗课其子弟暨予去淮而龙质索予书一巻置之怀袖且贻札曰日诵毛诗宛如对面其好予诗如此然则予之好龙质之诗岂以云报哉夫予食漂母之食而至今无以报也而谓能报其诗乎
　　东昌倪天章遗集序
　　方予避雠时皷筦渡淮淮之君子争褁饭饭之而其载之车而藏之壁者则犬章也天章以东昌名士亦不得志而居淮惊翔之鸟同集于濑其意气相得岂顾问哉独未尝以文章之事相切防也昔赵太常避安丘注孟子七篇其自为诗约三十三章而安丘孙生了无所见顾两人俱传今予之在淮本不能有所着明而天章赠予数诗耳千秋万世后其谁知予与天章意气相得有能如昔之太常与安丘者乎乃天章以不得于家人还归东昌既而又徙之彭城忧死于云龙蜿蜒之间予在途闻之徬徨哀哭以为天章既客死生平意气尽矣且家产散落诎然身后其无所留遗抑可知也苐恨其常时所为文不能早为之撰定使可传世而淮安刘勃安者君子也其交天章先于予而意气相得即与予同当予在淮时与之饮于天章之亭亭前薜荔墙髙裁数仞霜栖而叶红每饮必酹曰吾敢忘此薜荔墙哉其后天章以居居勃安予作诗思之而未有寄也今勃安辑天章集而贻予属序夫勃安之为天章则得矣而予飨其成而加之以序然敢无序耶葢文有以序显者王仲寳遗文若干加以所撰述七志诸书而至今所诵者惟彦升之序则文之有赖于序也序有以文显者滕王辑子山之集亲为作序故子山集中有所为谢滕王集序啓者而当时不传其序而传其所序之集则序之有赖乎文也天章岂借序以显文者哉独是前贤感恩既报之当时而身死千年尚惟恐书史之遗其名而托诸梦寐而予以贫贱之身溘然逮死不能为良友所借而又无文章以为之传述则其把笔心痛者也
　　戒定寺乞米饭僧防簿序
　　戒定寺僧元公既已修复戒定寺功成乃持鉢之四方乞米饭僧矢以满千石为愿或者疑之夫僧者生也以无生为能生故资生之具一概不设而苐以禅为滋味故佛初入山仅食一麻一菽无所丐施而经云僧家虽饮食而味在禅悦今朝营晩餐春募夏飨是以食为累也且儒者不云乎不耕而食此释氏之所以见袪于道也而公方乞食有説则可公曰不然僧之必耕而食固也然有寺田则耕无寺田则乞寺亦惟无田以有此乞也是故僧之食于人亦犹人之食于农也且吾尝见有得食而自私者矣终嵗勤动力田而逢年初未尝不自食其食然而内不惠于亲外不溉于人近不逮于寡妇而逺亦不顾夫道饥而死者则亦何赖乎有是食矣有如髙言大共衣博而游曷尝不借人之食然而取之不刻与之不割拾防壤之余粒给鼯腹之有数而且以其所得者即随手而散之他人既不竭人力而又不自私其有有人如此此毋论乞食迦叶太子已行循城托鉢阿难不免而犹之不耕而食乃苐贳大官之禄择其六百石以上二千石以下可以脂身而豢槖者而瓜以济人是亦秀民之善者也予笑曰辩哉元公将之呉而呉有故人可与告斯语者因书之簿以为劝若夫儒者之乞食则饥来我驱吾尝乞食于濑中而未敢道也
　　甘露亭募序
　　西陵临渐江之东长波涾往有惊豗谢惠连诗所云西陵阻风是也顾其地西通钱唐海水两接圻之或壤而或汨者彼此相嬗闻之梁开平中钱氏武肃曾筑捍塘于潮通江之门潮汐东首咸奔西陵幼时父老言八月十八日观涛于望京门楼水之跳者能沾衣裾今则平沙斥卤弥望无极夫地辽则间以亭使夫往来轮蹄可借托足此即古长亭短亭之遗制也乃官程负弩估骑导节典制所略而浮屠以利人之念起而承之彼长江澔□风雨四来操舟之阨于汹涌者与提壶牵车之颠连于褰裳与望崖者非茅茨覆葢何以克济然则亭者崇伯之九仞而大夫之一舆也然而名甘露何也今夫施饮者利人之一也昔有苦呉饮而名为水厄者矣夫同一饮人而当其急则为甘露不当其急则为水厄今之翼然而高峙者岂少也耶登临未巳輙弃去勿顾而独于是亭徘徊焉非秋霖戒涂则春江难涉非乘障欲留日防在地则升亭四望浪高于山其去其所苦中其所急一亭之憇诚不啻暍之于防而渴之于饮也则夫甘露之名亦殊有甚利焉者况其为夏水冬汤者耶予止是亭浮屠清源者请予书幛为行路劝予愿行路者之思其急以成其利遂书某月日
　　杨园艺菊诗序
　　古菊无异色月令称菊有黄花而周官载王后六服有曰鞠衣即黄衣也色紫者名马蔺耳陶隠居谓白菊治而抱璞丹法亦用白菊然大抵甘菊入药与今之菊种异焉惟唐人作白菊诗其摹画纎丽有似今种而宋人为菊谱则云有以香得名者麝菊是也有以色得名者锦菊也以像得名如所云孩儿菊者是也或以叶得名即金丝菊也故洛阳刘氏谱菊得三十五种而呉门范村东阳诸圃各夸所植约得七十余种而渐而广推至百种备矣今杨子云士好艺菊其为种不越数十而择其株好而色殊者且区莳得法漱溉摘掇嵗劳而日瘁凉秋花发莑茸满堂观者数百里争造其下一至再至悉流连把玩而不能去于是有贻其咏吟以志胜者乆之成集而命予序首夫咏菊亦难矣体物浏亮古人所重而今则习泛设之词鲜形似之语试与观杨氏之园丛葩若屏攒卉过锦双纹百铎高下层叠毋论菊种稠杂难以遍拟而即此以观虽使元亮抽思安仁结体犹恐未能穷形似之妙而苐令咏菊之烦多于艺菊则亦有菊者之胜也或曰菊等兰杜不伍凡草云士所种葢以自况故种不贵多而贵佳予每欲区别其种之与俗异者续为之谱而系之以诗然而难之
　　茹大来诗序
　　山隂二茹子皆以古今文诗词名能于人予尝与小茹子游亟称其兄大来今文为已所未及夫小茹子以今文取科第乆矣然犹谓不及大来则岂非大来之文其所诎者犹优乎况其为优焉者也先施不以不嫁而无容也况美心为窈美妆为窕不止作青庐之饰而匠人入山相木手无成鐻虽隠深未衒或不蒙见者所许而中心悠然养其神气而足以自见然后削为鐻而惊之如神吾未知大来之文其能加于人者何等也而即以其诗观之四始六义治之有素乃思心窅防恍栖息于义得言忘之地若善刀不试而解中窽防随所触而圜转四应登临酧酢皆成咏歌是岂大来之诗不欲急见其所长而所长卒莫过与予尝溯大江道浔阳蠡浦思西上滟预南窥昭潭一抒生平所欲观而徘徊中道遂致兵戈满前竟不能达大来访友浏阳回舟夏口其间赋大隄而吊苍梧所称青苹紫兰者寓目兴怀讽叹成帙则以视小茹子宦游儋耳行吟海上其及与不及又未可知公输墨生其果能彼攻而此却否也
　　陈徳宣山堂近体诗序
　　邑能诗家赜于郡然自唐贺监后无传人焉即初明诸君子若任处士张助教魏尚书辈先后间出各擅时誉顾欲与高张何李方幅齿遇而不可得况其他与予少时得读曹文学体升诗私谓其五七律当颉颃宋之问孙逖王维之间而究其集无兼本后人不能存司马长卿即有书空居而已至若包淳博沈七与予同时争上为著作相继徂谢今人间不传一诗诗亦岂易言乎徳宣与何卓人游卓人亟称徳宣才不可及方有事制举而以诗为余事然已率能如郎士元刘禹锡辈予览之叹曰良然哉夫明月之璧获于魏野驔鱼之驾取之在坰然而求马于鲁郊搜玊于大梁而世不再见何也以生材之本无定也故神物之生随地可见必谓苎萝皆美妇而恶溪无潜鱼岂理也与邑故乏传人然当多才继起之际岂无奇文特出超越前进若贺监以上者倘假予以年吾见徳宣之能名也徳宣好贾山至言故以至言名而山其堂然则山堂不仅以诗也
　　西河集巻三十二
　　钦定四库全书
　　西河集巻三十三
　　翰林院检讨毛奇龄撰
　　序【十】
　　重修万寿慈禅寺募序
　　山隂等慈寺创于石晋天福间赐名天长至宋真宗朝改建其寺于相墅之西遂更天长为万寿等慈闻于廷而赐今额焉其后宁淳代有兴废逮元季天厯寺亡于菑慈室不修者有年明洪武初始得借檀卫之工竭劝縁之力而重还旧观今又漂摇矣吾闻释氏兼爱自王公贵卿下逮舆皁无不煦妪然合万若一谓之等慈今山隂县西凡百余里间所云天乐相墅者其受慈悲之泛防非一日也佛等其爱而我平其施合万若一以此报佛其可乎况宋明以来其为劝縁正等也众曰善遂书之为序
　　王草堂诗序
　　春秋士相见必称古诗为赠答而其后浸衰然犹有中郎之因访友而咏招隠殷东阳送甥而诵曹顔逺之为诗者今则非已诗不赠爵里未通輙投以一卷古今长短毋论木李琼玖轩轾有等而苐从轻车出敖必有填车箧而来归者故予于近诗概不暇读而独于草堂有降心焉则岂予之有私于草堂也哉夫草堂固修处士之行而擅大夫之才者也天下尚结纳乆矣云间日下未尝相见而缟纻往来凡知草堂与不知草堂者皆欲得草堂为赋咏故草堂家居足不出阖而侧身四望其为赠英瑶而报错刀者以诗言之不啻零露之为歌草虫之以诵也予尝浪游人间叹今世无诸侯王虚已下士得追古稷下碣石故事而草堂以嵓穴之子致贤王忘分每以诗文相倾倒横槊之余从容倡和夫淮南八公至今不得其姓氏而梁园賔客邹阳以传临川门下明逺特着人苟自立则青云在前当有相附益显者夫草堂岂仅为河间诵诗者耶
　　田子相诗序
　　往饯胡东嵓之汾阳料其赠行诗得田子相七律惊为嘉隆间诗人既从予邑王子文叔见子相所刻方幅则居然唐诗也惜予见子相时少不能尽识其生平所作为之甲乙今子相自辑其诗次第编摘将以示于人而畀予以序夫诗之为思也穷神幼渺期于中度故流连咏叹而未尝无止则焉存乎其间特犬矜情太多则超诣反少葢诗有气调气扬则调振自非葭灰相发元气具举其能调音声而播律吕鲜矣夫子相之诗之臻乎嘉隆而未进乎唐则以矜卓之未忘也然而遂有进也则以意气之能开兴情之日上也故少陵为诗衰于晩节其兴减矣予避人有年而文词不得扬气未充矣向在姜京兆许见子相尊人骠骑君抵掌侠烈能纵谭天下时事比之陈同父之见幼安意思勃发致京兆以持重缄嘿之资互相激越暨予见子相于蠡城之龙山飞扬跋扈四坐为诎其在今骠骑戈船南下冲斥于瓯余姑蔑之间横槊慷慨赋诗而却敌其意气之有效如是则夫子相以终军之年抱请缨之志而又加之以雄悍博达慷慨激越之意气岂独示人以诗句而已
　　朱斯佩五律遗稿序
　　予诣斯佩斯佩出五字律一百余首示予时盛暑设床坐林下索予防定其诗逮晡而别别数日而斯佩死今斯佩所著书无一存者而独是诗以予所防定特为编摘乃得存则是斯佩所着皆可以传而惜予之不尽为防定之也斯佩初不喜为诗其为诗也近嵗耳而与予论诗则在今嵗一二月间予漫游多年逮归而亲朋在者已无几矣其为诗与文或十年或二十年向之所为同唱和共吟叹者今或存或亡皆不可考而数月之内其为存亡之痛生死之感亦复如是又况乎四海之大友朋之众之遥遥而莫可指记者哉予痛斯佩死而蹉跎车过无挽无诔无虞殡无哀词无铭状志述而独斯一编为二人手迹开卷而亲娓娓焉悲夫尝谓天下无全文近之为古文者皆非吾所为古文者也惟诗则欲各取其所长合为一集往欲得乐府如大敬拟梁陈以后诗如呉汉槎七字诗如梅村七律如药园禹峯南士五字长律如杜陵生者以为善本而皆未有定斯佩诗倘幸而终存是亦五言之选也至于斯佩之笃行则予方效之非敢以斯序为传述也辑其诗者何自铭也【倬炎曰西河与施愚山先生谋选近诗约得十余人终不果选见序四愚山诗序及题辞阮亭诗序中】
　　蔡子佩诗序
　　夫为诗与为帖括同一无用然而宁为诗者岂非以诗本于志内之可以见性情外之亦可以觇问学哉苐今之为诗大率单心帖括而贾其余才比辞摘句其于诗固未知精神之依凭而典坟之有效也蔡子子佩具絶人之姿不恃攻苦輙能为文章词赋歌咏论议即下及书数绘画博塞游娯之细无不意志所至手目毕达而特其所为诗则若有防心求通博观取胜不甘以才分自限者夫审时气初亦何与于宫悬而穿域蹋鞠超乗投距其于横行转战之事相去甚逺然而吹铜布琯轻赍絶幕乐人每借之正律而当时行军制陈反有借斯戯为训练者此无他理有相因则先事所从起也故种树非制衣而衣由之成啣非筑城而城于以备必谓调情者为虚器而旁搜者非雅材岂通人之论哉夫诗畏言性惧其诞罔诗忌使事恶其拘牵而有如得之中而资之外在心为志而发言为词子佩多才吾卜其思之成学之固矣子佩旧为诗颇学茂秦而近诗有进或曰茂秦诗有性情然亦寡学或曰性情吾所自有若夫学则老子不云乎善人者不善人之师不善人者善人之资人亦惟不好学耳人苟好学则亦安往而不为资焉
　　胡氏东冈琐言序
　　昔汉艺文志载杂説家为书千余今竝无一存即世所传齐谐洞防搜神博物西京越絶诸记悉后之人袭其名而伪为之故记中所载竝与史传所徴及他书记注所引据者了不相合是何杂説之难传也然而唐宋元明以来人有外集集有别记篇帙之多至比之山毛海浡而厌不欲观则又何与胡光禄著书东冈有东冈琐言自六经九家以迄之街谈巷议书凡几巻巻凡几部乾象五行书诗礼乐竺干柱下神蛇鬼豕一一胪列不啻匮石之探而冡土之汲纷纷乎杂説之览矣世每称杂説家不可为其説有二一则恶妨于大文而养其力也一则恐殽于大事而不可为要也夫文之大小固无论已若夫杂説家好辨旧文其载借字句考论得失所繋犹浅惟是捃摭遗轶往往取人间所传而颠倒之指记混殽是非莫辨夫予宵小以平反借名覈实此固不害为广大而有时以端人正士纎防无纇者或间摘数事为之防染尝读宋人小记至范公文正暨欧阳文忠诸隠轶事未尝不惜夫野稗之漫传而立説之当慎也今琐言所及但有通记竝无偏駮其闻必取真而见必贵确他日者史馆有人当必求是书以备搜采岂曰补衲是资而已乎初予避兵时曽记明季遗事凡四巻以示沈七七善其为文而疑于其事既而示大敬大敬曰矢人有叅订而成一矢订之不详虽挽彊其可追耶予乃悟其义而焚其书琐言无是耳
　　采山堂诗二集序
　　予与康臣为诗时同之者为伯调木弟桐音奕喜四人木弟早世无集而兹四人者各有刻集行人间其集以堂名伯调名嵗星桐音名芳树斋奕喜名东书而采山则康臣所居堂也特康臣刻采山诗时值予以籍捕夜走呉下无暇为较雠而康臣屡属予序亦不能应暨康臣赴都遇诸淮而后读其诗而相对泪垂今集中絶句有云湿尽征衫者葢指是也乃康臣第进士对防以称防擢高等白事阁下入筦中秘书其为诗涤然自喜却脂药检括不及尝寄予书云吾方与同舍郎汪君同为诗吾惮其伉烈力追之吾将以此易天下而不知者必谓予两人为宋人扬波效沧浪宛陵清江所为何哉其后招予于白门尽出其十年来所为诗属予防定私喜五古雄博虽峭巉不类具茨七古有开阖纵一意倜傥泛轨轶步犹不足涉都官长史之藩而近体萧踈非欧黄比也此犹居明堂者厌耑见之数而杂啓左右移易向背虽西荡东澹合宫重屋逐步为转变而要之不离乎殿陛之间此犹先施侻衣毛嫱涤黛而意密体防神光离合无所或二葢绚烂之极则平澹生焉而惜乎康臣死而其説不早见于世也今康臣遗集其同舍郎汪君为之较雠而以不忘旧仍名采山且属予为叙夫诗实难传康臣幸与同舍偶汪沈之名已行人间而伯调亡后其嵗星二集世多瑕瑜芳树之后人贫不能鬻纸染板而东书少年戌死塞外其毁其所为惟恐不尽独予以一身当五人共逝之后复取采山诗而为之序之即欲相对泪垂如在淮时亦岂可得乎
　　俞石眉诗序
　　诗为六经之一而谓穷经者不言诗是何浅之乎为诗哉苐穷经实难孩提入塾长而游于师广稽博习尚不足窥其藩墙而朏明咏露露未晞而诗已成此非诗之易葢必穷经有年而后能矢歌于一日故夫风人者学士之为也胡子东嵓亟称石眉为仲高小阮工为诗文去年遇防城观其举义叹八家传文不废试论技良者无弃艺也既而读其诗风防警上梗概多气虽纵横睥睨倚天拔地然要归于大雅东嵓非欺予者特石眉年富方穷经术究其所蓄已足搘人頥而折人角乃降为韵语名动衣冠人遂有疑诗句之不韧学者夫儒术诚行即天下之大尚无窭业况言词咏叹櫽于问学能殖田而圃可鉏能削札而絣可组也人有操瑟而不为鞉者世共谓其不能鞉及改弦布革按度中律试为之而竟以鞉名夫鞉且能名况乎其瑟也哉
　　怀许堂续集序
　　怀许堂续集诗者蔡子闻似祖之所为名也子闻之祖青莲君曽为诗名怀许堂集以东晋许掾尝寓兹土因以怀之夫许掾无文往为孙楚所见讥而史尚隠逸不传度此亦何足系人怀而以顔其诗倘亦萧条是好之意与【许掾诗萧条北干园】乃子闻痛祖徳之云亡思觐前烈复以怀许名而谓之续夫孙无续祖集者续之自子闻始然而其志可念矣昔陆机以扬祖骏徳姚珽以绍祖训义为世所称子闻有其志无论其诗之妍蚩足系绍述而苐使芟落华膴独存高致若许掾者当亦不负中领军后况乎甫之诗之有似于审言者与子闻为制举擅声于时将特见所着为用世计度之续非其本怀予独惜作述之难自汉史艺文暨唐世书库所载名目今罕有传者予闻曽大父为司刑时曽改撰册府元诸书雇胥史抄録凡若干卷而大父所着不止怀许尝读其志状尚有左氏荟周礼钞百子樷语尚书射覆四书摹空翠楼稿聊尔集三一言石室筹黾陼唫甘厐而三解酲嗑言忘身堇无无説蠙衣偶占清影轩杂爼凡十六名今兵燹之余犹能有存焉否也而谓子闻之可无以续之也
　　王紫凝干山集序
　　予随羣公作举文社髙防于洛思山之耆阇时摇笔者不下一二百人予为甲其三一选郎朱君一荥阳丞章君一紫凝也乃朱君为选郎歴文选考功稽勲诸司掌选者屡矣而贫不能饰葢履丞被谪几死紫凝三十年衣麻不得卸去然则举文之无闗于富与贵也虽然亦惟举文为能致富贵之具故富贵反得而诎之浸假文之得无系贵显文之不得亦无与沦落则虽庆封宣孟日临吾前其得而操吾文事之善败哉乃由今思昔其所为一二百人者或隠或显而要之能为诗为古文者又不逮三四人紫凝以为吾既无所见于世则必有所挟以自见芍药之花不生于禁省之中訏水之外则退而藏之别出其材以合之于兰桂调之于羶芗于以成五味而和五脏横江之鳣鲸不能荐寝庙具飨礼则枯腊无庸所当逞其余技以鳞饰刀以目饰珥以鬐鬛脬膜饰韎韐旂弁车巾矢服之用葢挟持固有在也苐紫凝为诗杰奡自得每不洁洁于规橅而情深致长抽牍即合故随其所寓各以名篇若所称螺峰与浮峰与今之干山集而三也夫遍纪所游而仍不离乎桑梓如是闻之章丞好为诗自筮仕山左继谪中州而近且从征乎荆门夏口之间其为集当不止是也然而其幽愁忧思有过人者然则文人之穷达又安可定哉
　　呉应辰诗序
　　应辰工举义旧习举义者戒勿为诗而为诗者谓为举义家必不工应辰同时工举义者若张逺陈至言辈已能擅长律比考功盈川而应辰骤为之争相驰驱故自应辰诗出而习举义者不得妄戒为诗即穷年为诗自夸有得者不得傲举义以所不能才人之絶技也昔人称诗有难至如辘轳交往未易骈嫓而元稹作工部志谓工部独絶一时在排比声韵属对律切葢三唐取士悉用排体而散诗自鲍谢后渐趋于偶故能律即能诗而能长律则然后能律然而宿儒老师穷年矻矻而不必能者而一旦能之如顔光禄忽聴张镜与客语如鲁肃就吕子明谈议如石季伦作豆糜啖人吁噏猝办如孟达闻司马公兵至城下不意千二百里八日而到才之大者无所不通应辰可騐也如谓工举义之不必即工诗也世固有已通籍而未能诗者夫通籍者则必其工举义也夫通籍而何必工举义也哉
　　王鸿资客中杂咏序
　　今之为诗者大率兵兴之后掣去制举无所挟揓而后乃寄之于诗惟鸿资不然少为诗数百自书之而与之雕工人之读其诗兼摩其书以为两絶予入塾时犹珍之暨鸿资漫游四方值天下初乱中州羣盗大起鸿资独杖劒挟防思一得当以展所学而卒不可得归而梓其诗则皆壮游时发愤怫郁不得已而仍寄之咏叹以图一快者也今老矣凡所为诗则皆以奔走衣食寄诸侯幕下为他人摇笔草檄驰笺驿奏劳心敝力之余暂一偃息而意气感发亦复为之故为之不多即多亦散去不收拾乃亦録其賸者于篇葢曩时所为书记者有位而无事士君子未至通显则先就辟召而后乃呈身庶僚故陈琳鲍照崔融髙适皆以记室起家而实则文章笺奏未尝责乎其人也今则位与事午凡幕下词章一以相委顾追随属车无所闻于外不惟无位兼无名焉乃鸿资凡三为诗一揣摹帖括而旁及之一挟防求有用而借以兴怀至于今则皆食苹倾醑之嵗月也然而其为诗一若刿心鉥神穷幽达而为之沈雄老健不遗余力画家无所得即使五日一山十日一水经营彳亍而一丘一壑望之而尽而假使辋川龙眠适意磅礴虽偶然下笔疾若风雨而指未到而气已举房皇流滥皆可观也鸿资诗不犹是乎若予之三读其诗而三好之是虽读之时之或有异乎然亦何尝无同嗜焉
　　募装韦防金身序
　　只洹无金汤之险兵革之卫所借以维防者韦防也无论韦防所始以七世童真用坚固毅力作佛干城而即其岸然强立歴劫不去是亦弱门之铮铮者与天宁寺韦防未装金身既已戴胄摩杵雄峙殿堂而髹漆不施追琢未竟虽使黄金布地一往照曜而丈八之间黯然无色纵曰像教犹勿像焉顾装金实难虽一身有限而所费不訾计追师镂缀填灰墁布约有千工佛以韦防为垣墉而韦防以檀越为箧笥故韦防称防法檀越亦称防法苐韦防防法逺在三洲而檀越以一身而不为之保防非防也况韦防幻形何所事饰彼以像饰教夫亦饰生人之瞻视者耶募者索予序为施舍劝因序之若夫以一人助一身与以千百人助一身其大少寡多原无限量亦视其一身之能助者助之而已
　　募装北岭王天君减像序
　　北岭崇真道院为吾邑福地之一以其地在北故祠武协方神也乃祠武者必先火徳取水火相济之义而火徳最神道家称之为灵官或曰道书曰灵官本王氏名善即王天君者能驱邪烛奸开寃析罔其以善治不善而不枉于善乃以名善于是世之发愤怨抑无所告诉者得借其神为证明故时俗讼神者多于讼官而其如神之瘁于奔命何也向使神为生身金铁不坏犹且迟乆贤劳思用歇息况以香尘和泥屑为之外加防绘虽披甲胄土梗而已住院道某悯神之碌碌将以减像代增灰礲漆剜务使严重勿轻令舁舆得离其位此亦敬神去慢之防意与人有讼官而反亵官者官必加怒而假使尊其等威张其容色就讼堂而申辩质此亦聴讼之欣然者也灵官果灵福必有在吾愿世之重其神以集其福而遂为是言





　　西河集巻三十三
　　钦定四库全书
　　西河集卷三十四
　　翰林院检讨毛竒龄撰
　　序【十一】
　　徐西崖诗集序
　　天下之为诗者众矣苟任搦管无不挟一编以吟以讽而究之崭然见姓氏于人千百之中不过一二然且此一二人者与世相见未必如甘蝇飞卫抵矢于道中而不之下也予知西崖有年矣前此过西崖见其诗未见其全也今则得见其全诗自搦管以来以逮今日合古今诸体録其可与世相见者为一集为二集夫西崖年不过三十而其以诗为当世指名则近在十年之间然而其十年以前之所为诗即已莑莑苁苁其见于是集者比类以观一如唐之有韦刘明之有边徐也则夫西崖之名其在十年间者岂有过哉人有慕毛嫱先施之貌者向习见者而询其人而习见者妄以为毛嫱先施则必以其名焉耳人不见其貌而已得其名名不在貌也夫安见毛嫱先施之貌之必于是也于是饰东家以出濩唇垩颊而使毛嫱先施者反蓬首垢项控壁窃视然而人之见之且争舍东家而向西壁何则名固不可假也方西崖少时席先世门阀遭时中落艰苦倍尝暨长而裒衣须捷落托于江湖之间以彼其时曷尝有势位以结时荣有禄米以望人腹谓可邀誉问而致名高哉然而一乡称之一国称之迄于今其在东西之广南北之运读其诗见其志而悲其遇之于以穷也夫材艺能神各不相下即以飞卫之技一出而可以自殊于世然犹二年三年卧牵挺之下目承织镃迨至悬厘贯虱操弧以起而后飞虫蛰而防鸿下也西崖负英异之姿挟三寸管即能与当世贤豪度长絜大况过此以往未之或限则试以其技而射于中途岂无挟棘刺之端扞之不得而却而走之者矣
　　贲黄理承闲堂集序
　　阳羡陈其年每推如臯贲黄理为诗中之豪予因介其年一见黄理于慈仁寺中时杂坐之顷得读其望摩诃山诗以为善也既而宗臣辅国将军则又介其年与予邀黄理一见而黄理方以赴太原之招踉跄谢去尔时送黄理因得与其年共读黄理所为诗又以为善今则黄理从太原还出其游太原所作予善之一如前此与其年读其诗而其年已死夫即期年之间而居者游者生者死者来而往往而来者其为不可恃如是也夫诗之在人譬之烟云之在眼一时短长工拙互相争上而不肯少息者而待之数十年后其为不可恃者亦复何限黄理游未竟其为诗亦未竟吾乌知他日为诗不更有加于今日而就今所见予见凡数顷而其所为善则一也然则黄理之为诗其在数十年后亦一如今兹之所见者而已矣黄理诗未刻甚富其所刻承闲堂则正予所见者尚有词若干首附巻末
　　介和堂诗钞序
　　少与待庵诵贾长沙防三过能记及旬日而予忘之而待庵不忘人尝以此定优劣焉暨予罹兵革稍为诗歌而待庵着权书十篇示有用尝戯为璿玑诗曰吾但为一诗而千百诗具是焉诗何用斤斤为哉顾人有言曰居眎篇袠出眎簿书待庵自升贤以洎通籍中间闲暇日多然究不为诗即为诗穷极工丽擅庾鲍之胜然犹且弃去不存及试仕海上而后于蟠错之暇而偶一为之若所称介和堂者则官舍名也吾闻未仕则所志在仕既仕则所志在学待庵之未仕而不为诗其志在仕即既仕而反为诗其志当在学而独是诗之为道务其大者不遗其细者夫大既当务而细复不遗不几两贸然尝观丝人制锦唯经纬既立而后八细五组可以随在而罄其所施诗亦唯不观其大耳苟观其大则意闲手敏虽纂绩而不伤于靡雕刻而不漓于巧今夫为政犹制锦也吾尝过海上观待庵吏治优游镇静得字人之大而基宇澄防尝有过于南金之为砺荆玊之为洁者然且一丝一缕惟恐伤民杯水束薪不以累物其得全吾大以复全吾细如此每见读书谭道自夸有用及其出而悖之待庵能不负所学则虽所学者本不在诗而即以诗观八体相宣五色俱备以儗其工抑亦眉山之遗书长沙之賸议也吾故选其诗而为之序之
　　王枚臣西台杂吟序
　　初与枚臣同为诗每见而避之畏其湛深而枚臣亦中道弃去口不言诗者数十年暨枚臣成进士授西台舍人始效谢监吟红药当阶之诗于是畜所吟迟乆成集乡先进尝曰诗与文异杂文与举文又异故为举文者相戒勿为诗为杂文而昔之以诗与杂文传者皆从举文有得之后弃举文不事独事诗若文如昔信阳济南暨近代陈黄门呉詹事辈皆是也苐枚臣论诗又与济南黄门辈多所不合尝选列代诗自汉东西始下及魏晋六朝唐五代宋辽金元明凡二十代裒诗若干首合若干部矻矻歴寒暑昼夜取置摘抟数变易籖帙前一年夏曽持宋名家诗过予论较取沧浪宛陵眉山涪翁诸集上下甲乙慨然谓有明诸君闳阀过峻苐恢其一门而凡三衢九术纵横汗衍千蹄万辐之不可纪极者悉阏抑勿通是使隘也夫青黄殊色而齐晻于目竽笙异音而同调于耳河水多广流不废支漯邓林有奇材不翳榛莾必欲执一元之筦以定中声据二南之诗以概篇什岂通人之事哉其论如此故其为诗不沾沾于唐之开大明之正而时之为开大正者莫过焉其思沈雄其气博达其情辞高骞而意防通儁虽不涉沧浪宛陵之藩而较之嘉隆之际约绳束辙者稍有变通予向谓枚臣能自致今苐吟药究推其所到必能进赋休成述圣徳之诗奏文始五行之曲以佐制氏岂虗防与独念予与枚臣暨任君待庵韩君燕克同砚有年而三君皆前后通籍策名于时然后各出所为诗为世指名而予苐为诗为杂文究之不得成一名而即其所为诗与文者亦将浮沉灭没而与嵗俱尽此则乡先进之所为可戒者也
　　厐检讨家庭纪怀五律序
　　雪崕未尝以五字律见长也尝读其五七字古诗苍芒豪如桤林之结根于秋原攒柯裛叶一往挟刺天之势人之遇之率兴怀懭悢浩浩然披襟而前崔错焉而不能行然且调调刁刁各中音声与世之徒歌徒咢者异焉向使雪崖者当故国孝武之间与信阳北地相课后先奇不逮空同即从容条易当亦不遽出康徐以下此其间参互必有可观而惜乎知之者之鲜也古云诗言志乂云在心为志发之为诗雪崖惟原本心志故言多根柢比之擢本之木入地千寻即拔地亦千寻所谓凡学贵有本固如是也乃雪崖于一本之地尤三致意焉往读故史叹吾邑魏文靖公以敦伦著称仁宗赐之以五伦之书今是书无存也尝拟其书大畧辑古人人伦之事与夫诗与文之纪人伦者雪崖诗故多今先出其家庭纪怀诸五字律梓以问世此非故匿其所长也以为诗自有本本在是诗亦在是而吾即推之为人伦之书其前乎此者则安仁叙家风康乐述祖徳王融怀叔陆景寄兄秦嘉赠妇左思鲍照赠妹陶泉明哭从侄韦应物念弟杜甫忆诸弟与妹王防桞玭陶潜杜甫卢仝韩愈或喻儿或训子往往也吾得而并观之矣
　　两水亭余稿序
　　定庵不屑以诗名自内廷应制掖门赠答而外感时赋事皆是物也乃三十年不存一稿人以诗叩之即不应至乡游有年予始强其録近所为诗屡见屡强乃又迟之迟之至于今而始以两水亭稿付之录事然而余矣人有求道者于此视若博窥微知著初未尝为朔蓬燕角之用然而张弓挟矢虽甘蝇之射无以过之何则本懋者余自裕也故魏舒善射必至幕府狎习卒未有知其能射而后一射而发无不中方定庵两入諌闱其忠言谠论每借笔札又何尝以文章之事为绪事哉惟夫经国之言余于词翰是故永兴五絶每有置词翰而不道者间尝考定庵家乘自太仆公下光禄宗伯歴嬗文誉凡其诗与书即片纸賸字争为世人所寳惜而列代以后家无藏文定庵之迟乆不録夫亦有所受也夫夜光之珠箧笥莫掩鸡斯之乗不示纵迹向疑谢榛题李北地为诗人而近代娄东学士反嘱其弟子以诗人见称是虽自视欿然然或偶见夫诗句之外若无庸以自见者定庵可见者多而即以诗论诗亦不少乃题之曰余余者余也然而定庵曰吾即此已余矣又多乎哉
　　家副使秦中诗序
　　赋诗以事复以地采薇不作士大夫多横槊而吟仿王粲从军杜甫出塞诸作而録诗者遂记之为本事之一然流连兴叹各有其地向使乌兰上郡地近五原即军容不临羽檄未至当其感寄所及犹且相望咨嗟起为凭吊而苟非其地则虽淮蔡泽潞日寻干戈顾赋咏不与焉吾家菉园以金门之才司马平凉夫平凉即古之萧闗地也其地近边塞曩时称第一城者防王师西征讨泾原叛帅菉园本司马驻师高平乃日捧羽檄北抵贺兰南逾闗陇然犹入抚降卒出督转饷于剑门栈阁之间慷慨驰驱一何壮也夫菉园文章未足献庙堂而光典册而乃致身行间徒以摩盾铭铜之技上马杀贼下马草露布则其感寄所及发为诗歌何足恠乎今菉园以文事显矣身为望郎
　　天子特简之校文黔南甫竣事而即复有滇南学使之命文章衡鉴震卓逺近乃于濒行之际辑旧所为诗而次苐之悲凉磊落肮脏拔俗偿所称子美出塞作传读之能使壮情郁发军士感激非耶夫滇南亦用兵地也昆弥万里新受
　　王命而菉园以长卿赋才传谕之余加以教化则冉駹僰笮更有咏歌为本事诗者泉明重宗谊吾将进而讽长沙之章矣
　　张賔门游西山记序
　　记游之习有三形摩险窄过于璅屑类稗官家一贪叙故实杂以沿革类方舆家二自愬起居猥陋龌龊类简札记簿家三故白傅过洞庭无诗而韩愈登华山未尝为记非无故也京师以西山为名胜地四方来京师者必以游西山为愉快当车轮马蹄揊扑尘埃中得山青水碧耳目开涤诚亦甚善苐前此无佳文一志名胜而游其地者不过唫诗数章便称能事即偶有纪游亦苐如前之所为简札记簿者猥陋龌龊不可名状予尝出东华杖马棰西望輙恨不一至其地即至亦必不能有文章相传述尘襟腻自分隔絶读賔门纪游一向所至朗豁輙引人入胜一至此也予与賔门遇申江之濵诗文唱酬每叹賔门以山川寥廓开拓襟宇故为诗为文皆极遐旷能自辟畛囿与世之寄庑下随车后有辨宜其遇胜地而兴情生矣顾賔门游时曽上避
　　警跸于途亲承
　　圣天子讯问慰劳于千乗万骑风发雷动之际踉跄扶服迁延引去夫相如扬雄未尝见天子先读其文而后知其人賔门负作赋之才骤然见
　　天子
　　天子已见其人而未尝知其为文夫犹是其人其文而见文与见人之不同如此独惜身为侍从不能周旋槖笔陈词作颂徘徊扵射熊甘泉之间又不能随时荐贤效直宿郎监使圣天子显然见相如扬雄之为人与文而徒以未游西山之故窃诵其记以当游览则其猥陋龌龊有甚于世之为简札与记簿者而又何文章之足云
　　资治文字序
　　自文字起而载籍兴文字者载籍之先事也毋论典谟誓诰诗史铭颂所借不浅即文簿板册札牍劵契以逮农估舆竺人丹师之流嬗记注有不资文字者乎向使古无文字则自今以前有若梦寐又何知孰为虞周孰为汉唐孰为圣愚贤不肖以及天时人事古今运防兴丧得失之纷纭也者然则文字之资治所固然也苐古来字书不一而要其指归大抵不越形声两端原造字之始先声后形传字之后先形后声故先儒谓形母声子声母形子皆不必辨要之六书所称象形谐声略见之矣独是古文今文既殊其形辞赋歌咢复异其韵在昔扬雄采篆籀诸文着为训纂而东京许慎因之有説文之作暨梁顾野王増为玉篇辑偏傍所同悉以类聚而其后在唐有李阳冰者修正説文宋初徐铉取陆词切韵増入翻切至金章宗朝王氏与袐据説文玊篇二书集为篇海而从前省篇川篇类篇诸书俱为之废此则字形相嬗之大较也至若字声所着则自魏左较令李登创为声类齐中郎周颙作四声韵略梁沈约因之于是有韵谱一巻其后隋开皇间陆法言与刘臻等同造切韵唐陈州司法孙愐略为订正更立为唐韵之名逮宋祥符间増为广韵景祐间复増为集韵至理宗朝有平水刘渊者始括二百六韵为一百七韵名壬子新刋礼部韵略则至今用之而从前韵英韵集礼部韵略诸书又为之废则又字声相嬗之大较也顾夫记形者必兼声而记声者亦必兼形故较玊篇者必増音切较广韵者复限画段至金韩允中合为篇韵则兼形声二书而取説文之笔画唐韵之五音韵防之七音荆璞之三十六母彚成一编然而义行其中明初大校字学复因袭金元之旧变易前文别为改并名曰洪武正韵则形义未覈而韵学亦失至万厯中宣城梅氏集成字彚则又兼摄形声统该义理世之所为金科玊律者莫以过矣吾友徐氏仲山洞精字学其于三苍尔雅诸书自李程以下正变沿革源流了然且又博极坟典恣所考核乃遍览字书而恻焉忧之以为安有千百年以来著书相嬗踵事不替而譌谬荒落如是者乎不特从前篇韵偏而不全而即字彚之综其成者犹且乖舛回午千创百隟虽有増订仍复缪盭间尝与仲山论字仲山毎一字必戈波防画纵横曳戻豪厘具析而予则不问古今任意增减尝极訾正韵及呉江赵氏所着长笺之説之陋以为楷书当具楷法不当泥古法曽作答王进士辨字三书颇传于世而与仲山谈不自知其语之诎也仲山于古文篆无不殚晳而不以篆律楷不以古责今以为覈古字者所以见本辑今书者所以考变尝为繙其编部观其发凡大约有正字正音正谊三端正字者正所为字形者也夫殳支异用以义分形雥佳相随以形合母故牵放稍疎虽丝缕而得寻丈之判自夫四体相循导源疏则必先定其规画而后以代而降渐就沿变如允允之析必及允□而易文以明钺鐬之辨极之鐬哕而诗句始白至如正音则即前所为字声者葢本音转音通音借音原有区别世以借作转以转作正往往而是且谭谈终合清青转分其中正变各有所受况夫宫宫徴徴字随声造而律以韵母则宫角徴商反为乱音而是书则特严正借转慎翻切其于见溪诸母则苐因集韵徒作标识而不袭其説然而字从义生而由字求义则天地人物姓氏州县草木鸟虫日用事类各有至义苟一字数解则以正为尸以兼为从以通借为更端以辨駮为附着即至合数殊睍睆説异亦必穷其参差而定其是否其于义之不苟如此至于依韵分部部下分画画下分母前正后俗始古终今其订证之确引据之博始而经史子集既而九流百氏又既而裨官小説搜辑穷荒贯穿山海洋洋乎天地间一巨观也尝考其载事所由自幼时从其尊人大司马公受洪武正韵甫受即能指摘其纰缪其后观説文而好之既而有悟见人物体貌皆成字形至甲申后捐去举子业讲姚江之学研练经术拟着理学经济合一一书筮之得屯之五曰屯其膏小贞吉大贞防遂单心字学明晦不辍凡几易冰雪始脱稿合若干巻名之曰资治文字葢将以献之
　　朝廷佐一代同文之治岂仅为载籍之先资已哉然予又闻之仲山为是书虽本学力顾实有夙悟其太君俞夫人以识字稍鲁发愿惜字匄鬻一善识字儿自未归逮老见剩字必拾出入嬴筥后习拾之乆遇隟地字影目过即省既拾澣而爁之囊其灰投之清流暨生仲山敛其弥月赠饷之赀雇拾剰字仲山生甫嵗余即识字时柱聮中蚀两傍存波戾踪迹太君抱仲山指讯应声而射即得其字稍长学书法輙能自为起止学篆亦然其夙悟如此然则以李程之资扩沈顾之业古学倘行吾必以是书为百川之归矣









</div>
    <div class="pagination">
<a href="西河集_page13.html">上一页</a><span>...</span><a href="西河集_page9.html">9</a><a href="西河集_page10.html">10</a><a href="西河集_page11.html">11</a><a href="西河集_page12.html">12</a><a href="西河集_page13.html">13</a><span class="current-page">14</span><a href="西河集_page15.html">15</a><a href="西河集_page16.html">16</a><a href="西河集_page17.html">17</a><a href="西河集_page18.html">18</a><a href="西河集_page19.html">19</a><span>...</span><a href="西河集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
