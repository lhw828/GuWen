<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 46 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 46 页/共 81 页</h1>
    <div class="content">　　陈亨祖降授文林郎制
敕：具官某。非讫于威，惟讫于富，典狱之大戒也。尔为临川纠掾，有犴户之寄。事无大小，皆冒是戒而行之。岂朕庶谨庶狱之意哉？姑镌一阶，尚用中典。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
　　赵希土降授文林郎制
敕：具官某。 【氵公】  【沿】 江额外苛征，绍兴有检察之诏；州县名色收税，淳熙有宽恤之文。尔司征九江，素号廉谨，不获乎上，乃以苛取，絓于刑章。绍淳科条，汝岂不熟悉哉？姑上一阶，以存统体。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
　　赵希导降授修职郎陈懋降授文林郎制
敕：具官某等。昔孔子以冉求附益于季氏，欲鸣鼓而攻之。尔等为县佐曹，入州议舍。不能公勤佐理，而乃厚府库之财，丰仓庾之粟。阅所言状，岂容佚罚。姑从镌褫，往自省循。可。
 【《永乐大典》卷七千三百二十三「郎」字韵，页二下引「吴泳鹤林集」。(藏上海图书馆)】 
　　赵崇玭特授文林郎制
敕：具官某。赏罚军国之权衡。三衢盗起，尔以宗英能团结民丁，以保护乡井。前之倅以两阶来上，后之守以一级审奏。朕惟其人之是信也，初亦何心之有？可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　邓梦龙特授文林郎
敕：具官某。建邵盗起，弄兵山谷间，往往而羣。尔为三州提督官，辐凑智略。随贼所发，即行剿捕。卒使其徒各正邦典，亦可谓有劳矣。超进三阶，尚服异宠。可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　李陕降授文林郎制
敕：具官某。免役之法，司马光犹疑其不便于民也。尔为永丰长，无德美道爱以子其民，而复创助役钱等第敛。役既以钱免矣，而又可以钱助乎？其上一阶，以为作法于贪者之戒。可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　谢正夫降授文林郎制
敕：具官某。汉吏入粟拜爵，率有可称。尔以赀进尉于淳安，宜以不贿闻。而郡疏来上，取偿于吾民者乃尔，罚其可逭哉？镌秩罢宫，尚曰轻典。可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　吴昭嗣降授文林郎制
敕：具官某。恩平故南海郡，去朝廷僻远。尔以元寮，承摄州事。不能敬谨俟度，以治育编氓。鹰吏渔民，苛取亡艺。部使者以劾闻宜也。姑上一阶，往其三省。可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　陈植降授文林郎制
敕：具官某。国朝置州户曹，使之专掌仓庾，受纳欲其平也。永春德化盗起，民不粒食，不得已而赋于官，尔又从而取盈焉。淫刑肆行，寃气缠结。若据外铨劾上，则其罪难擢数也。姑镌一阶，尚曰中典。可。
 【《永乐大典》卷七千三百二十三「郎」字韵，页三上引「吴泳鹤林集」。(藏上海图书馆)】 
　　李衎可降授文林郎制
敕：具官某。出纳之吝，谓之有司。尔望幕府，视人之攫金弗之问，失监临之职矣。镌秩罢官，姑示薄罚。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　李木降授文林郎制
敕：具官某。吏以贪勤民久矣，朕方嘉与士大夫更始。尔昔为天台户曹，有奸如山，既弗之问；今职筦库，尚迷复不改，则是谓过矣。其镌一秩，以饬二维。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　马榉降授文林郎制
敕：具官某。为人臣者无外交，古之训也。尔摄景陵宰，督运蔡城。私以糗，博易宝玉。尔曾思垂瓠城下，宿师万，亦有登首山而呼庚癸者乎？镌之二阶，以戒羣慝。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　章子仁降授文林郎制
敕：具官某。始听其言而失宰我，孔子叹取人之为难；夷考其行而知琴张，孟轲言得士之非易。矧以才而受上赏，复有过而丽常刑。尔自为之佞贤，朕何意于黜陟。姑镌二秩，庸示三思。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　赵汝静孙德之降授文林郎制
敕：具官某等。朕更化之初，首戒贪吏。钦恤庶狱，诏敕非不严也。尔汝静为郡从事，尔德之为州司寇。一以贿闻，一以富鬻。何奉吾诏不虔耶？镌秩罢官，以谢千里。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　叶直清降授文林郎制
敕：具官某。刑之颇隤，狱之放纷，国侨所也。尔出宰象山，无岂弟近民之政，而决罚出于法外，估籍及于平人，其为颇类放纷，不以多乎？命镌二阶，毋怠三省。可。
 【《永乐大典》卷七千三百二十三「郎」字韵，页三下引「吴泳鹤林集」。(藏上海图书馆)】 
　　孟继勤宋蟠孙降授文林郎制
敕：具官某等。善事长官，古人目以巧宦，□逢迎其恶乎？尔继勤为郡纪纲，尔蟠孙为州司寇，所职者何事，而乃专剥吾民，以媚其长。元元何辜，而罹此酷哉？各镌二阶，以谢千里。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　朱晡降授文林郎制
敕：具官某。朕夙夜思救铜楮之弊，以通货泉。而州县吏奉吾诏不虔，至有并缘为奸者，朕甚怫焉。尔为醴陵丞，弗务饬谨。乃因秤堤之令，市虚楮，易实铜，争十百之利于齐民，不几于吏而商者乎？昔陆景倩为扶沟丞，人号贞清，尔则太污矣。镌秩罢官，尚曰轻典。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　王坏降授文林郎制
敕：具官某。鬻鄐田之狱，而羊舌之罪彰；辞梗阳之狱，而魏舒之名显。尔为晋陵理掾，不自敬审。囹圄有重囚，乃以贿闻，从末减焉。独不思人命所关耶？姑镌两秩，毋怠三省。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　林应龙降授文林郎制
敕：具官某。昔我高宗皇帝实训有曰：「为教授者，先须正己，乃可率人。」大哉王言乎，真校官典法也。尔掌教建安，弗自检柅。殖货诲淫，以贻吏议。青衿何所矜式哉？其上两阶，以弼五教。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　汪耒降授文林郎罢祠制
敕：具官某。《书》曰：「凡我有官君子，钦乃攸司。」又曰：「无旷庶官。」尔为州司寇，阅三载而一日弗共其事，罚其可逭哉？夺祠镌秩，以警畔官。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　赵汝扶降授儒林郎罗公着降授文林郎制
敕：具官某等。朕乃眷西顾，尝以蜀师粮饷为忧。故分命漕臣，各率其属，以协济軵事。汝扶奉西台之令，督饷军前，尔公着捧利司之檄，部夫塞下，不能尽瘁事国，至愆军期，亦思貔貅万，登首山以呼庚癸者乎？各镌一阶，尚曰轻典。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　曹南强降授文林郎制
敕：具官某。宓子贱治单父，民不忍欺；卓茂治密，吏不忍欺。尔为贵平令，宽循谨愿，民粗安之。而宽失之懦，谨失之畏，刻木之徒，得以挠法其间，则吏犹可欺以其方也。外台劾奏，姑上两阶，盖存统体。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　季鋆降授文林郎制
敕：具官某。其财以待邦之移用，周之职内犹不敢以自专。尔为成都法曹，管常平仓。旁缘出纳，擅支移米至五百余石。司法而违法，尚何吏议之逃乎？可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　虞弓弓降授文林郎制
敕：具官某。屯田，实利也。而括民以为田，则有害存焉。尔一曹掾尔，乃能亢大捆之令而弗敢承，岂真避事哉？其上二阶，姑存统体。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　林芑降授文林郎制
敕：具官某。贾谊曰：「为人臣者，利不苟就，害不苟去。」尔以儒生，仕于西鄙。当鞑虏犯蜀，不能诚死封疆。寇未至而先去，寇已退而不即返。去就之间，苟而已。姑镌两秩，尚勉二维。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　梁成大降授承议郎制
敕：具官某。鄙夫而语事君，孔子存患失之戒；不仁而在高位，孟轲有播恶之讥。尔趣操庸回，气姿恨愎。冒载籍所无之恶，为市人不之污。梯缘隶臣，斗上□府。显排众正，莫逃偃月之奸；阴比元凶，弗省冰山之倒。 【蔇】  【暨】 朕亲政，俾而革心。夜批一纸之书，明示二凶之罚。而烦言交啧，公议弗容。遂近徙于温陵，仍再镌于显秩。开国承家，小人勿用。予尚监于斯言；明德谨罚，我邦以修，汝图惟于终誉。可。
 【《永乐大典》卷七千三百二十三「郎」字韵，页九上引「吴泳鹤林集」。(藏上海图书馆)】 
　　潘晋孙降授承义郎制
敕：具官某。琐琐姻娅，周兴膴仕之讥；坎坎辐轮，魏有贪人之刺。尔扳援相阀，凌蔑吏箴。奸几如山，酷称其位。试小邑尚尔，况居陪都之上幕哉？其镌二阶，宜自三省。可。
 【《永乐大典》卷七千三百二十三「郎」字韵，页九上引「吴泳鹤林集」。(藏上海图书馆)】 
　　应厚降授承议郎制
敕：具官某等。子路治蒲，夫子至其庭曰：「明察以断矣。」夫有百里之地，而无明以知之，断以行之，是乌足与长民哉？尔照长于新喻，盗充于境内，而弗及知，失察也。尔垕宰于安福，豪民黥胥，纵横于国中，而莫之问，无断也。有一于斯，难逃吏议。姑从镌罢，往自省循。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　李瑀降授承议郎制
敕：具官某。狱，民之大命也，而令实司之。尔宰分宁邑，有讼不能决。推之彭泽，彭泽不受；推之望江宿松，又不受。郡将原其始事而以劾闻。虽去官，亦何能辞其责哉？姑上一阶，往其三省。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　沈恕降授承议郎制
敕：具官某。朕遣禁林之老，委付留钥，俾疾驰赴填。尔为机幕，乃弄印不发，以留务文书自任。是不知体统，即兹一眚，合议薄惩。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　翟繁降授承议郎制
敕：具官某。官刑之警，首以淫风；天吏之罚，盖由逸德。矧尔分倅洪都，暂摄州事。不自谨饬，耽于宴游。任酒叱咤，将吏为之气塞，安知非职厉之阶乎？姑上一官，以惩二过。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】
　　宋明远王节降授承议郎制
敕：具官某等。商制官刑，以儆有位，士大夫之律也。往者逆全奸命，首犯宝应。尔明远为令，尔节为倅，不能诚死封疆。又从而媚贼焉，几于逆忠比顽矣。朕安得贷汝乎？各镌两阶，尚曰轻典。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　汪绶降授朝请郎张竽降授承议郎制
敕：具官某等。昔唐李兼在江西有月进，韦在西川有日进，常州刺吏裴肃至以进奉迁浙西观察使。士大夫风俗至此，亦可矣。况赂权要以媒进哉？尔等士检不修，挟青铜以干节传。尔绶吏饕已甚，馈朱榻以希借留。求则得之，为身计固善矣，岂朕加惠元元之意乎？各镌一阶，罔贰其行。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　马光祖降授承议郎制
</div>
    <div class="pagination">
<a href="四库辑本别集拾遗_page45.html">上一页</a><span>...</span><a href="四库辑本别集拾遗_page41.html">41</a><a href="四库辑本别集拾遗_page42.html">42</a><a href="四库辑本别集拾遗_page43.html">43</a><a href="四库辑本别集拾遗_page44.html">44</a><a href="四库辑本别集拾遗_page45.html">45</a><span class="current-page">46</span><a href="四库辑本别集拾遗_page47.html">47</a><a href="四库辑本别集拾遗_page48.html">48</a><a href="四库辑本别集拾遗_page49.html">49</a><a href="四库辑本别集拾遗_page50.html">50</a><a href="四库辑本别集拾遗_page51.html">51</a><span>...</span><a href="四库辑本别集拾遗_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
