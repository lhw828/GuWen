<!DOCTYPE html>
<html>
<head>
    <meta charset="UTF-8">
    <title>秋崖集 - 第 26 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 26 页/共 51 页</h1>
    <div class="content">　　石亭老入维摩室三尺流泉长挂壁云寒夜半山鬼号十年两耳秋萧瑟村溪水落寻山房顔如渥丹鬓未霜麻姑大鹏不胜载挽住且与歌沧浪菊近重阳破青蘂犹带潘郎旧风雨弹冠政自不须弹我欲挂冠神武去
　　听琴
　　宁食三斗尘不受缓歌双黛颦宁食三斗葱不受急管融春风吾二三子相知心平时比之双南金扣门剥啄倒屐出喜我谓我山水淫墙头呼酒意颇急何以侑之霹雳琴太虚为室月为烛悠然此意无古今山空江静夜如水但见四岸花木深大声久不入众听谁复好古同风襟自非我辈但痴坐哙等之俗难砭鍼
　　东西船
　　昨日东船使风下过未兴快于马今日西船使风上适从何来急于浪东船下时西船怨西船上时东船羡篙师劳苦自相觉明日那知风不转推篷一笑奚尔为怨迟羡速无休时沙头漠漠杏花雨依旧年时樯燕语
　　丫头岩
　　君不见新妇矶女儿浦小姑嫁与彭郎去天开地辟本何心以邪见我成疑误风烟髙并双丫石旧已知名今始识佳山要自胜佳人未见好山如好色满壁题诗吾所耻倒激西江谁与洗安得人闲马长卿尽作山中鲁男子
　　用佚老园叟韵简直孺并寄园叟
　　赵君规模要名世徐君人物南州穉欲携老砚共研氷梅花不许山矾弟今年识徐如识春未识佚老园中人似闻竹外一溪碧天与隔防俗子尘此诗到眼情已浃吾曹终与常人别不然持问溪头云渠自容吾分半榻
　　题髙皇过沛图
　　芒砀真人赤龙子一剑入闗秦鹿死黥王菹醢过故乡仍冠竹皮相尔汝故人父老喜欲狂至尊含笑袍花光酒酣击筑自起舞歌声悲壮云飞扬此意今人弃如土岂但当时沐猴楚君不见相如草檄西入秦蜀山憔悴生烟尘
　　谕俗
　　稻压田塍穑头重蛟蛇纠蟠扶不动得霜欲老晴下鎌卷野秋云堆作陇昨日籴米如籴珠顿落半价多年无卖刀买牛政不恶一字入官妨尔乐不如阿婆杀鸡赛田神阿翁买酒邀田邻三杯径醉客归去茅檐曝背温如春
　　观渔
　　林光漏日烟霏湿鸬鷀族立春沙碧湘竿击水雪花飞鸬鷀没入春溪肥银刀拨剌争三窟乌兎追亾健于鹘搜渊剔薮无噍类余勇未厌心突兀十十五五斜阳邉听呼名字方趋前吐鱼筠篮不下咽手捽碎劳尔还呜呼竒哉子渔子塞上将军那得尔
　　扣角
　　东家打麦声彭魄西家缫丝雪能白中间草屋眠者谁不农不桑把书册书中宇宙三千年凡防变灭成飞烟不知读此竟何用蓬藋拄迳荒春田东家麦饭香扑扑西家卖丝籴新谷先生带经驾黄犊扣角前坡烟水緑
　　次韵采菌
　　秋崖不惯大官肉雪屋为出斋房芝山灵颇怜世味薄风格略与诗情宜菘膰何但退三舍蕨拳恨不同一时自寻堕樵了幽寂岂料枯枿能神竒羣僊餐霞吸沆瀣豪贵蒸乳盛琉璃砖炉石鼎煮飞瀑此妙勿令渠辈知
　　题刋字蔡生
　　六经四十三万字古未版行天所秘鲁才得见易春秋书到汉时犹黙记不知何年有尔曹误我百世惟寸刀日传万纸未渠已宇宙迫窄声嘈嘈一第竟为吾子慁办笔如椽补龙衮生母谓我不读书待捡麻沙见成本
　　才老致木犀甚古
　　老桂枯寒出竒怪知防何年如许大枝枝浑是好西风粒粒中藏香世界幽人髙卧岸藓边野僧肯寄溪云外兎惊玉杵夜丁当鸟嗽辟寒金碎并令满屋书传香唤起多生酒诗债我今回向语一则云何讃叹花三昧月光童子妙庄严金粟如来殊胜解
　　书梦
　　君马黄我马白漠漠柳花飞送客我马跑风欲人立紫丝袍贴黄金勒轻衫一骑后者谁黄初平家寄书信泥香两车饟外孙人与霜蹄俱梦境呜呼人间儿戏亦前定奈何夫人不知命
　　春盘【壬子】
　　莱服根松缕氷玉蒌蒿苗肥防寒緑霜鞭行茁软于酥雪树生钉肥胜肉与吾同味蔊丝辣知我长贫韭熟更蒸防压花层层略糁鳬成金粟粟青红饾饤映梅柳紫翠招邀醉松竹擎将碧脆卷月明嚼出宫商带诗馥赐幡羞上老人头家园不负将军腹人生行乐未渠央物意趋新自相续五十三翁日落山三百六旬车转毂不妨细雨防梅花且喜春风到茅屋
　　题讷斋
　　世人但识三尺觜仪从秦横竟谁是澜翻口角欲悬河秋崖听之归洗耳万言万当不如黙视吾舌存政须讷云根手筑月三间是非付与西山笏谓君为讷耶读书夜寂声琅琅谓君为辨耶向人开口无雌黄屋头自有山如此说易说难那用许孔堂丝竹春风和赐也多参惟一唯
　　扫蜜
　　须蜜之人去其国尽以族行无敢逸缀如垂瘤大如囊低压山墙于我室秦人逐客真少恩客来须防春正酣咄嗟已办四山壁正对桃李开茅庵苍头奴解与之语拥篲招邀聿来宇相攸新邑经始忙先作髙台奉盟主沈沈伙涉之为王独无摇毒之虿芒熙熙登台坐垂拱花底退衙春昼长
　　九日寄汪澄甫
　　山雨欲雨不敢雨停杯待与黄花语东篱人去防何年坐想寒香足凄楚秋崖早赋归去来亦无茅屋荒苍苔渊明不入督邮眼世俗宁有吾曹哉緑尊索共红裙饮却恐黄花不渠肯白衣未至酒缾干此意悠然要人领
　　题曹兄耕緑轩
　　烟苍苍水茫茫鹁鸪唤雨蓑笠忙春泥滑滑蒲稗长驾犂叱叱牛力强髙田低田齐下秧隔林人家吹黍香有来馌者双屦忙煮芹烧笋各有将小休吾牛饭前冈共洗老瓦沽村场相与醉语墙下桑此为豳诗第防章转头防防秋风黄呜呼吾人读书政如此诸人读书不如睡君不闻建隆圣人之玉音者也之乎助何事
　　书楼考甫梅花百咏因徐直孺寄考甫
　　以诗鸣者累百辈谁与梅花可相配只传氷影月香诗直到如今美无对踈篱把住横斜枝了不肯受春风知自非氷肠雪洗髓向渠正尔难为辞恨君不识林和靖雪沍西湖老孤咏恨我不识楼考甫角声吹残霜月苦儿曹但赏瑶句持与梅花相尔汝夜深不道窓寒浥尽花香花有语
　　次韵刘簿观雪用东坡聚星堂韵禁体物语
　　江臯黯黯飞云叶淅沥破窓鸣急雪乱飘密洒寒正苦低唱浅斟痴亦絶冻吟可但笔锋健醒狂不觉屐齿折留连急景聊从容俯仰幻尘空变灭舒眉一笑各云散转眼百年如电掣风凝光眼欲花酒带潮红脸生缬剧夸陶语何区区等与谢吟争屑屑醉翁出令凡马空坡老挥毫风燕瞥两公仙去各已久一代风流尚谁说吸鲸今夕不可辞醉中有句铮如铁
　　三虎行
　　黄茅惨惨天欲雨老乌查查路幽阻田家止予且勿行前有南山白额虎一母三足其名彪两子从之力俱武西邻昨暮樵不归欲觅残骸无处所日未昏黒深掩闗毛发为心悲酸客子岂知行路难打门声急谁氏子束蕴乞火霜风寒劝渠且宿不敢住袒而示我催租瘢呜呼李广不生周处死负子渡河何日是
　　送少卿奉使淮西
　　北兵据城坚如石北人入闗平如席秋髙塞上沙草愁夜半军中羽书急符麟留钥汉宗姓风鹤为兵谢安侄貔貅野宿日増灶鼪鼯陆梁夜鸣镝肯携金印问钱谷盍上玉堂调笔墨时平书生坐迂濶气盖廷臣工激直烟尘所喜毛发青氷雪其清肝胆白朱雀桥深橘香美白鹭洲寒荻花湿我所思兮丁令威欲往从之语胸臆
　　排门夫
　　一家一夫排门起五家一甲单出里夫须袯襫潦雾愁与官输木供边垒沙场草青敌运衰军书抵急飞尘埃官须排杈二十万岩邑配以三千枚黠贪分头挼掌唾田里宁容髙枕卧望青径指三尺坟踏白邀为万金货残尔冡尔勿嗟尔行取金钱宁尔耶小人所忧在一饭政坐尔冡残吾家待吾举火者百指母已癃病儿垂髽社朝浸种亦已芽秧田未翻生荠花吏呼劝农今防日典衣已供塘堨册九年回首奈若何梦绕江南与江北
　　霪雨
　　朝雨暮雨不肯晴昏昏冥冥如翳尘舍中连月汗流础道傍前日泥埋轮东南地倾水所滙潮汐沙拥江之漘埧头中沙坐可想往往政与洪涛濒陵迁谷变不知代但见万瓦差鳞鳞老钱试手建都邑盖亦安土非经纶海咸舄卤易岚雾况此梅蒸天絪缊沮洳与吾类鼃黾爽垲久欲还麋麕因思吴赵宁爱此适已灞上翔真人当时倘匪地天泰讵知无意云雷屯
　　题司理采芙蓉图
　　纫之以湘累秋兰之佩载之以剡溪夜雪之舟漱之以清氷寒露之壶浇之以碧玉晴云之瓯着童船尾书船头荷花浦溆双飞鸥新红如洗云锦稠停桡竚棹香浮浮薰风满座凉飕飕醉面欲醒谁相醻若有人兮眇中洲把住月老呌不休花亦问月愁不愁何以了此蒹葭秋蛟宫蛟宫夜泣悲灵脩鳞幢欲湿行云留楚骚如水不可作此意难以笔墨求荡予桨兮涯之幽
　　中秋
　　月出未出山苍苍明毫倒射生寒芒光摇林彩已竒怪月时犹在青山外一杯两杯呼出来仰天喝云云未开氷轮碾上何人推天凉如水青如苔不知今我何如哉氷撑雪拄胸崔嵬欲飞上天斗魁手取蟾蜍探泼醅醉眠老兎秋毰毸下视茫茫青作堆今人不见古时月古月长照今人哀繇来今古一丘貉安用老滴成瑰如此佳月能防囬掻吾鬂已霜皑皑李白如在三百杯与骑鲸鱼游九垓
　　谢兄编言仁求诗
　　孟子言仁惟一字曽子言仁惟一唯风霆霜露天何言吾夫子言非得已六经在天如北斗尚多不经圣人手杏花零落晓坛荒各自蜂房开户牖屋下架屋楼上楼不三万言渠不休夜寒一灯供掉头颖何罪云烟愁阿连梦中春草碧更向那边一笔吾衰甚矣将奈何欲共君谈口荆棘
　　木稼
　　春日电光飞霹雳元日竒寒雪盈尺销琼融玉夜色凝赑屭穹林矗僵立鲛人泪滴瑚枝通身擎出青琉璃霜皮溜雨冻不解无人报与春风知晓光穿漏晴相射鋭士衔枚甲初卸山人不读五行书未省木氷吁可怕
　　用王侍郎韵寄题医僧道森药山阁
　　蚁蛭侯王空培塿大千世界无何有痴儿不省芭蕉身持与氷霜鬬长久三生慈愍鱼十千却来世闲吁可怜一百四病更相纒纵有佛力难言诠不如一念圆觉净四大乾坤无可病云根灵草自春风夜立齐腰山雪盛田园居之右辟小室曰耕雨醉题壁上
　　南冈北冈鸣鹁鸠髙田低田俱怒流一簔烟雨驾觳觫老手犹在吾何忧灯火半生书作祟防欲送穷穷不去吁嗟先生谁使汝苦要革革换双屦如闻双屦得有辞向来弃我君何之百无一成唯忍饥胡不烂煮秋崖诗嵗晩相期亦不恶莫更将书累牛角并烦说似下邳侯尔辈方当束髙阁
　　郑总干致芦管笔
　　中书采邑初管城笛材饱霜摇緑云春烟落纸黒蛟瘦不可一日无此君九华真人出竒计笑指秋江雪无际并刀失手刘寄奴爨余得与诗为地双钩入握如虚空飘飘轻捷翻羣鸿翰林夜召陶学士草制进封卢国公







　　秋崖集巻十四
　　钦定四库全书
　　秋崖集巻十五
　　宋　方岳　撰
　　诗　七言古体
　　次韵题秋崖
　　秋崖何尝与人絶渠自胸中欠风月齐云落星吾所无草木深幽终是别桂花正开山气清人闲无路争峥嵘虚皇借与广寒住夜半拟进秋风行芙蓉作城花露惹一片月明天上下风前把杯和月吞嚼出新诗不供写醉倒宁知酒户悭满身树影蛟蛇蟠羣僊挽我便归去云海翻涛毛髪寒
　　次韵谢从之以表闾投赠
　　长杨奏赋三十年已甘老死穷山巅醉眠独宿秋风前此岂有意声名传如驽伏枥不受鞭要与腰褭难争妍强令作对官道边功名毕竟谁新鲜岌岌两傍蛟龙缠侯曰美哉岂其然才当如楫航长川粪墙空复烦雕镌表闾不靳少府钱粉饰休盛期半千宁欲老我寒诗肩归来归来直如弦蓬莱囬首慙班聨安用一鸣诸子先登楼忽思王仲宣不如傍家田一防锄烟犂雨仰问天天生盘谷容盘旋更有斗酒相留连焉能跕跕愁堕鸢一单坚坐三条椽
　　次韵山中小集
　　一生大错空环辙何啻糜渠六州铁不如归来乎山中山泉自香山酒冽冰虀一釂累数觞山中之乐那可量梅花在傍具知状落笔烟云生草堂雪意催诗鬬清絶与巧而迟宁速拙岂知世上多路岐莫遣胸中少风月酒酣耳热须髯张老夫无复当年狂乾坤许大不欠我春猿秋鹤聊徜徉
　　醉歌
　　劝君且尽一杯酒身外无穷莫问口近闻谁直白玉堂或传某佩黄金斗与君何干于我奚有不如雨话耕夫烟呼钓叟问竹活无防梅开否天下事自有夔龙人山中居只堪麋鹿友乾坤荡荡呼不闻今古茫茫骨俱朽鸡催晨兔没酉春风来时又花柳不知柳今防青花防红但见吾人成老丑吾欲采薇西山播谷南畆吾牛虽健吾衰久只可茅柴火酒醉防觞村田乐诗吟数首不然空山寂寂白昼长闲杀一双无用手
　　田家乐
　　前村后村场圃登东家西家机杼鸣神林饮福阿翁醉包裹余胙分杯羮妇子迎门笑相语慙愧今年好年嵗牛羊下来翁且眠时平无人夜催税
　　田家苦
　　六月之雨田成溪七月之旱烟尘飞眼中收拾不十年未议索饭儿啼饥夜防松明事治谷规避债家相迫促平明排闼自分沾渠更舞权还不足
　　豆苗
　　江南之笋天下竒春风匆匆催上篱秦邮之姜肥胜肉逺莫致之长负腹先生一钵同僧居别有方法供斋蔬山房扫地布豆粒不烦勤荷烟中锄手分瀑泉洒作雨覆以老瓦如穹庐平明发视玉髯磔一夜怒长堪水菹自亲火瀹鱼眼带生芼入晴云盌碧丝髙压涎滑莼脆响平欺辛螫蔊晚菘早韭各一时非时不到诗人脾何如此隽咄嗟办庾郎处贫未为惯
　　月中观梅
　　江南地暖得春早老眼观梅尝草草今冬最暖春最迟忽忆诚斋南海藁解道晴暄殊欠寒城中未有梅花防却入山深最寒处雪照冰溪才一树乃知山中人不受人闲尘宁使风饕雪虐寒到骨转寒转有寒精神荒厓之底野水之濵太虚为室天为邻只有明月情相亲一团不冰今夜月一片不飞今嵗雪雪意自怕老夫寒月意宁知老夫拙呼上山来强索诗一花两花春未知南枝尽迟迟尽竒槎牙不要东风吹酣晴酿日付桃李定自不肯君同时举杯吞月和花嚼月自寄胸花不觉少焉花亦到胸中各自去寻诗约莫
　　雪中观梅
　　一冬妍晴春意早微茫已到闲花草山翁平生见事迟未缉牛衣编稻藁明日是春那得寒防不作寻常防交割与春排当处万里瑶林列银树茅庵有诗人肺渴方生尘不知谁何驷六虬兮上天作乐府落笔殿前如有神帝咨汝岳锡圭土佚以寛闲之野寂寞之濵玉田界天旁无隣有梅百本为賔亲昨夜枝上犹是月今日枝上浑是雪春工未必办此竒纵使巧迟宁速拙雪诗不当梅花诗诗成合报孤山知老逋醉眠呼不醒霜竹付与何人吹古声久不入俚耳有诗宁似无诗时自撼枝头供一嚼了了此心清浄觉谓为梅又冷冰冰道是雪来香莫莫
　　又和诸公作雪月歌
　　月观夜午雪观早酒兴崔嵬诗潦草梅花在傍具知状唤渠收拾秋崖藁月边雪边同一寒诗成不许凡人防年年月寒雪寒处老骨槎牙倚枯树不知天下人面有三寸尘政使书痴传癖犹可憎而况无风无味之钱神麾之门外问诸水濵非我不与相比邻渠自胸次不我亲千古万古赤壁月千古万古剡溪雪天荒地老方可人当日人曽笑渠拙有梅不可无吾诗无月无雪无人知梅花亦不用收拾付与万窍更相吹雪如琼瑶月如水青山白发时乎时有薇可羮螯可嚼此味勿令儿辈觉四海诸公共往来雪中与渠无适莫
　　山中甃坟外弟程魁有诗次韵
　　咄哉人世如飞烟强欲作计垂千年宁知鬼见拍手笑曽不一瞬云埋阡我于浮休等无二诗巻留与荒山巅平生梦想所不到六国相印二顷田古今一死百事足安用老刻青瑶坚海棠作堵锦步帐柳花糁径拳毛氊见成林壑伴茅堂名付身后杯生前山中物物各生意春到岂论茅与荃人情变态千万状所不负予惟老天白虹贯岩出竒怪一锸不费青乌迁是事且寘勿复道老子久矣宜蚩妍
　　寄题龚国录见山阁
　　吾州百嶂千峰低斗大山城去山咫萦青缭碧玉四围晓色苍寒莫烟紫山中见山何足竒此妙未容儿辈知诸方不具顶门眼宁了芥子藏须弥我曽风月堂西醉鞠草离离败人意摩挲龛壁防屏篁谁破天悭出岚翠恨我不识今楚龚丘壑可想崔嵬胸凿开埋雨三三径跳出撑云六六峰骑防老僊滴诗砚元气淋漓冰片片翩然下视世间人对面有山渠不见
　　憎蚋
　　火云烧空无处避深入山林屏幽翳松声竹影差可人髙枕石头眠薜荔蒙松欲堕无何乡竒痒爬掻纷芰制黒子着两股劣视焦螟何细苍头在旁具言状谓特可憎是为蚋昼飞夜息繁有徒胚胎郁蒸育芜蘙使彼为虺蛇之螫则已焚于伯益之熭惟其一蚊之睫有余栖九牛之毛不足计故虽离朱莫覩其翼而善飞俞弗闻其声而工噬盖天地万生其么麽微眇未有尔若者而小则抓麻姑之爪甚或疥疡医之齐岂非族虽微而猥多形易潜而叵测吁嗟先生归休乎物固有时姑小憩蚊蠛蠓满乾坤可奈渠何苦攘袂一叶秋羣动闭蚋何之兮岂其殪先生于时融融泄泄半枕风清千山月霁
　　义鸡行
　　西家粥粥鸡将雏俛啄蚱蜢行相呼羽毛未合事纷夺四顾不虞乌毕逋翻窥捷取血丹吻性命须臾那可忍草深决起落东家垂翅离披犹蠢蠢东家司晨乃有雄平时觜距凌秋风怒冠趋前作雌伏以翼覆借哀穷凶初脱祸机惊未定生意中闲不能寸时其饥渴经纪之踸踔梳翎苏委顿物生知母不知父此虽其类非其侣陈婴杵臼义所激郭解朱家侠何取呜呼人有不如物呜呼今固不如古从来山泽生龙蛇人闲父子成豺虎
</div>
    <div class="pagination">
<a href="秋崖集_page25.html">上一页</a><span>...</span><a href="秋崖集_page21.html">21</a><a href="秋崖集_page22.html">22</a><a href="秋崖集_page23.html">23</a><a href="秋崖集_page24.html">24</a><a href="秋崖集_page25.html">25</a><span class="current-page">26</span><a href="秋崖集_page27.html">27</a><a href="秋崖集_page28.html">28</a><a href="秋崖集_page29.html">29</a><a href="秋崖集_page30.html">30</a><a href="秋崖集_page31.html">31</a><span>...</span><a href="秋崖集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
