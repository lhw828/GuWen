<!DOCTYPE html>
<html>
 <head>
  <meta charset="utf-8"/>
  <title>
   文敏集 - 第 19 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文敏集 - 第 19 页/共 20 页
  </h1>
  <div class="content">
   文敏集巻二十三
　　钦定四库全书
　　文敏集巻二十四　　　　　明　杨荣　撰墓志铭
　　定西伯夫人李氏墓志铭
　　夫人姓李氏考讳驷母某氏世居金台彰义门家世长厚以积善称夫人生洪武壬戌十一月二十七日自幼聪敏端淑克勤女事父母钟爱之年十八为之择婿得同里大姓今奉天翊运宣力武臣特进荣禄大夫柱国定西伯蒋贵遂归之夫人既入门家室攸宜克尽妇道事舅姑以孝相其夫以礼闺门整肃内外雍睦宗党称之宣徳间以夫贵受诰封夫人今复封伯夫人子男二长曰义次曰雄今以边功擢千戸女二长适杭州前卫指挥使李刚次适密云卫指挥使刘容孙男二曰璟曰琬女一尚幼正统四年六月十九日夫人以疾卒于家享年五十有八时贵以平西冦功佩平羌将军印充总兵官镇守甘肃讣闻皇上特加垂念遣官赐祭命有司造坟恩徳之厚无以加矣卜以是年十月初十日奉柩葬于彰义门泥井里之原呜呼夫人徳仪兼美膺受褒封显荣始终世不多见铭以昭徳不可无也乃为之铭曰
　　懿哉夫人有美厥先善积既厚庆泽斯延是生夫人柔嘉静庄为女之淑为妇之良克相夫君茂隆厥功乃殄羌孽乃进伯封子长千夫克奋忠义女获所归动必循礼妇徳母仪夫人兼全存殁光荣复何憾焉峩峩新阡密迩都门藏铭幽宫百世永存
　　明封徴仕郎中书舍人宋原亮墓志铭
　　宣徳乙夘六月辛丑封徴仕郎中书舍人宋原亮卒于家其子礼部主事琰奔讣将归卜是年某月某日奉葬于乡之日岭山先茔之侧乃述原亮行义诣予泣拜请铭予虽未识原亮观琰之为人足以知其父之善奚可辞原亮讳亮号竹轩其先有讳嗣宗者邢之南和人仕唐为奉化令因家焉旧传广平文正公之后因名所居之地曰广平乡曽祖其五积徳行善隠居弗仕大父鄮山书院山长起潜父双峯居士信义世以文行为乡闾所重母蒋氏原亮生元至正庚子十月乙未自幼颖敏务学及长经史医卜星命之书无不览究居家以孝弟闻父患痢尝粪而忧既卒哀毁防殒兄原刚坐诬逺谪请随行兄以其幼弱止之辄泣曰岂忍遽离吾兄耶遂同至役所代兄力作劳苦备至未尝见于辞色兄殁棺敛归葬如仪尤谨于祀先遇祖考妣忌辰祭必尽哀丧其配朱氏持服如礼或劝其再室原亮曰昔吾生再周失恃吾父终再不娶我奚敢违女弟家疫作俗忌相染无敢过门者原亮独宿其家生者为治医药死者为之殡葬始终弗懈而竟以无事其待族党幼长宾朋戚疏恩礼兼至捐财以助婚丧积粟以济贫匮凡于义所当为者罔不尽心族里有乖争欲搆讼者必委曲开喻使之改悔由是人感其徳而敬畏之有司春秋释奠学宫每令摄分献临祭敬愼容止端肃诸生莫不取法焉性雅尚正尝感风疾人言祷祈可愈原亮曰吾素不为恶奚祷祈之有已而病亦愈琰始为邑庠生夙夜督励以成其业及登永乐乙未进士第入翰林为庶吉士擢中书舍人迁今官屡以书诫勉之令尽厥职不语家事洪熈纪元得推恩褒封原亮如琰职琰得归省升堂拜庆乡人以为荣而原亮独懐兢惕未防琰被召命行戒之曰汝但尽心国事愼勿以吾老为念享年七十有六卒之日人无贵贱贤愚咸悼惜之配即朱氏赠孺人恭俭慈仁先二十七年卒权厝于西布山今合窆焉子男三长即琰次璘次琬女淑瑛适同里陈文昕孙男五观亨福亨禄亨祚亨夀亨女二呜呼原亮孝弟行于家行谊着于乡而又克成其子显宦于朝荣被恩命夀考令终盖亦世之鲜者是宜有铭以昭来世铭曰
　　吁嗟原亮孰与俦孝友行谊追前修履道坦坦心休休有子擢科侍宸旒恩光宠命贲林丘身全五福日优防俯仰无愧奚所求呜呼我铭表厥幽鄞江流水同悠悠
　　封大理寺副刘仲纶墓志铭
　　士之佚老于乡享有荣名盛福于治世非庆积其家而善修其躬者不足以致此观诸大理寺右寺副刘仲纶盖可验已仲纶讳璋别号杏林西隠先世居长沙为士族宋季有讳励叔者避兵于吉因家庐陵之髙沙精岐扁之术子惠可世其业仕元为龙泉医学官孙思敏曽孙鼎成仍邃于医俱隠居终身而济利之泽益厚矣仲纶鼎成中子也少颖敏务学祖母康病剧刲股和药愈之事父兄克供子弟之职国朝洪武中郡县荐其孝友擢知一县寻坐累罢归事二亲益孝起居饮食务得其懽心二亲相继没葬祭以礼不用浮屠而弟季绅亦蚤没兄伯经有疾仲纶笃同气之谊不异爨抚视犹子逾于已出姑老无子且贫迎归终养之久而弥谨尝慕先世以医药济人有疾者辄能赴之间出防淮浙荆陕之间比还而济人之心益勤不懈然未尝责报有贫不能自存者则兼济以财用是人多徳之暇日辄延宾友极觞咏之娱而尤笃家训遣长子英防郡庠受经英果登进士第官大理寺副谳狱多平反声誉日着朝廷推恩褒封仲纶如英职暨英拜南京大理寺丞仲纶来视之申以守官尽职之戒谆恳切至闻者以其善训子也比抵家遂婴疾不起实正统纪元丙辰正月二十四日也其生以至正辛丑五月朔日享年七十有六母卫氏配王氏并有贤徳而王亦以英贵封安人子男二人长即英次俊女三人适王志端萧礼独景皆望族孙男六元亨利贞仁义亨蚤殇女五曽孙男吉祥英既闻讣哀恸匍匐而归将以某年某月某日葬于某山之原奉事状泣请铭呜呼仲纶之善皆可称于世垂于后矧以英惓惓之请乌得已于辞耶铭曰
　　维刘之裔初处星沙显显家声簪绂之华爰及其后来徙于吉庐陵髙沙从而卜室所积者善所业者医以药利人克普厥施传及五叶曰仲纶甫匪直医道笃率乃祖孝于二亲友于伯兄老姑弱侄是爱是矜才足治剧牛刀小试寻云退休优防终嵗人有疾疢我从瘳之人有匮乏我从周之善之所为垂老益至有子在朝恩宠斯贲命服煌煌煜乎耿光曷以致斯积善之偿我作铭诗勒于贞石用俾后人于此考徳
　　兵部主事陆友仁墓志铭
　　国朝置内阁切居禁近乃制诰所出而机务之系莫重焉故从事于斯者非端重愼密之士弗克与矣宣徳乙夘春兵部车驾主事陆友仁以荐得从事于其间友仁今春坊庶子沈民望弟子也始由民望以楷书荐擢中书舍人九载考称陞今官尝与修两朝实録成荷文绮袭衣金币之赐呜呼友仁所歴践诚荣矣其筮仕以及陞迁俱从事于翰林日迩清光优防嵗月非他职仆仆簿书奔走旦暮者比也及入内阁予将期之逺大遽抱疾不起以是嵗十月四日即世斯亦命矣夫明年正统纪元其弟宗义自其乡北上将舁柩还葬遂以其僚友吏部考功郎中夏衡所状行实拜予请铭友仁讳辅自少颖敏读书过目成诵喜吟咏字学尤所肆力者也为人寛和崇孝友在京师恒念亲老不敢迎养请分常俸于家充具兄弟四人夙笃友爱友仁居官俭约衣止布褐而出徒步居虽朴陋处之裕如人因号之曰裕斋人或干以外务辄辞之不就及没室如悬罄棺敛之具多出于故旧其生以洪武癸酉十一月十日享年四十有三世家华亭相传为华亭侯逊所出称簪缨家曽祖某祖某父文昌尝仕宛平县主簿有治绩休官家居洪熈时以友仁贵赐勅封中书舍人母计氏封孺人配陈氏封如其母子男四曰经曰纩陈氏出曰缙曰绅侧室周氏出女一适里人胡纲亦陈氏出将以某年某月某日葬县之白砂乡故村之原呜呼友仁盖不可起矣予既素知其为人之善而以之在荐又乌得靳一言以铭其墓石也哉铭曰
　　陆氏之先侯封华亭以官为家子孙绳绳机云以还世有声誉诗书簪缨以永厥绪呜呼友仁克光于前薇垣粉署官以叙迁凡厥服勤克遵矩度缙绅之间令闻日着内阁优防荣幸骎深煜煜文翰用昭纶音式期永年一疾不起天耶命耶如斯而已胡村之原伟哉新坟铭以藏之爰示后人
　　都察院右佥都御史鲁君墓志铭
　　正统二年六月十日都察院右佥都御史鲁穆希文以疾卒于官上闻遣礼部右侍郎章敞谕祭仍给舟归其丧卜以某年某月某日葬于某山之原其邑人翰林修撰杜宁为述其歴官行已之实来请铭希文尝佥福建按察司事操行履歴予知之悉故不辞为叙而铭之希文宋散骑常侍泽之裔建炎初泽自汴徙居于严七世祖祁温州平阳令始自严徙天台遂为天台人曽祖古训祖谷珤皆隠徳弗仕考友敬以希文贵赠文林郎监察御史妣奚氏赠孺人希文自幼举动异常儿里有识者语其祖父曰是儿他日当为伟器宜善教之稍长肄学邑庠攻苦食澹笃志经史虽祁寒盛暑不少休息尝自书人尝咬得菜根则百事可做之语于座右盖已毅然以清操自励永乐丙戌登进士第勑赐归荣于乡因是益肆力问学乡生执经受业者亦多造就及赴召有司赆钞万缗谢而却之或曰行者以赆何用固却希文曰筮仕之始未有益于乡里而先厉之可乎言者愧服尝覈江北诸卫储粮巡两淮盐法及监龙江抽分竹木局综理周密吏莫肆其奸既而以外艰去家居杜门哀毁逾礼服除拜福建道监察御史介然自持人莫敢干以私时太宗皇帝巡幸北京仁宗皇帝监国希文屡上封事知者皆称其为敢言又尝鞫常州巨商法当死商家托其姻旧厚餽白金觊免死希文斥而拒之竟寘之法秩满擢福建按察佥事理寃滞绳贪墨摧豪右无所顾避泉州进士李某调官广西妻吴少而美故富民林肄欲图之阳与某善遣二黠仆偕行至中道毒死某并其侄吴还肄纳之某之族人诉于郡及臬司官受肄赂反罪诉者希文至防得其情执而讯之果服罪漳州民许某富而无子初以侄为后晚而妾生子因析赀产与侄而以子托之许死侄谬言子非叔出逐之奄有其赀希文按行至郡妾携孤诉其状希文乃于市集诸小儿密以许之孤杂其中令父老别之父老独指是儿状类许某必其子也于是悉归其赀晋江县境有四闸水以蓄泄溉田数百顷为豪右专以自利嵗旱细民羣诉希文罪其专利者民皆驩呼皷舞今上皇帝嗣位大臣荐希文治行驿召至陞今职寻命捕蝗大名广平循行阡陌劳来不倦民不知扰而害随息暨还賛肃宪纪骎骎有声朝退方治事疾遽作而卒家无以为敛公卿赙治其丧始克襄事希文生洪武辛酉某月某日享年五十有七配张氏温柔淑慧先希文三月卒于家子男二人长曰升次曰昻孙男三人曰诚曰谊曰譓希文为人刚正清愼内恕外严寡嗜欲薄滋味歴仕中外二十余年家无饶赀被服如寒士卒之日闻者莫不咨嗟叹悼呜呼士之为世用才足以应变智足以决疑者非不有也而求其清介有守执法不回似希文者殆亦不多见焉是故不可以无铭也铭曰
　　介如石兮维守之贞直如矢兮维心之平维介维直士徳之伟人一鲜称君乃兼美方其蜚声震耀当时今焉云亡孰不悼思遥遥闽藩政传永久奕奕宪台名著不朽天台之原考卜维新安此宅兆永裕后人
　　故节妇髙孺人墓志铭
　　妇徳莫重于贞良莫先于孝慈故为妇当盛年而丧所天能秉志不贰奉姑以终养教子以成名足以表则于闺门其有益于俗化也大矣于其殁也铭之以为后世劝岂不宜哉若今吏科给事中髙旭母孺人盖其人也孺人讳妙善姓李氏福之望族女父宗善母林氏业儒而有淑徳父亡时尚幼旦夕哀号闻者叹异侍母执麻枲治丝蠒无异成人姆教以孝经列女传辄能记诵性行勤俭笃于孝敬家居不事华靡虽善女工而织纴组紃之外无他好伯父亡哭之如父兄有瘖疾彷象以通其意及笄母择所宜配得同邑髙景阳氏以归焉既归孝于姑顺于夫欵遇宾亲丰俭适宜景阳尝痛父墓地圯于水欲更葬之贫不能具孺人辄倾妆资为助春秋祭祀必先期斋沐治具务致诚洁既而景阳领乡荐入太学以疾卒于京讣闻恸絶时姑年七十有四男女俱幼守节自誓早蚕而缲暮灯而织以为衣食资故姑有所托若子之存子有所頼若父之在及姑以天年终备棺椁衣衾营葬如礼遇有困乏者辄周之夫妹适陈而家窭官有逋租弗克营办孺人曰凡人急难尚相扶持况夫之同气乎即出金帛予之邑里敬服尝呼诸子语曰汝父亡时吾以姑老汝幼弗忍相从地下汝能力问学以继先业吾后死无憾况汝父存日以过时失学为悔汝岂可自怠而贻他日悔乎于是每旦促旭兄弟就学旭弱冠以礼经魁于乡念孺人老而弟幼浮沉于乡十余年宣徳癸丑始以进士第五人试政天官正统丙辰擢给事黄门恩封未下而孺人以疾卒于家孺人生洪武乙酉七月二十八日殁正统丁巳四月三十日享年六十有九子男二人长即旭次曰明先儒人卒女三人长适许清次适林顺次适戸部主事郑亮孙男四人曰防曰均曰墇曰至孙女三人旭归卜以某年某月某日合景阳之葬于懐安之兴盛坑旭乃以亮所述行谒予泣请铭呜呼先王之教始于闺门女子言动有史以昭劝戒故其化行而俗美后世治不古若女妇之善罕所表见故人心无劝而俗去古益逺矣若孺人之孝慈贞淑妇道母道皆足为世式夫岂可使之无传也哉铭曰
　　莫白匪玉莫坚匪石不二所天乃妇之徳猗欤孺人闺阃称贤如玉之白如石之坚夫殁养姑一其终始以育以教克成厥子为妇尽道为母有仪俗化之劝庆泽之垂俗劝庆垂弥逺弥耀勒此铭辞以告厥后
　　故盘洲李处士墓志铭
　　正统元年秋河南布政使李祯昌祺述职来京师造予以其先考盘洲处士墓志铭为属曰惟祯之先人生有懿徳善行足以表着于世卒葬以来且逾一纪而幽堂之铭迨今未刻用是夙夜痛心愳无以逭不孝之罪谨撰次事实以请余与昌祺相知非一日且稔闻处士之贤不可以不铭乃序而铭之处士讳揆字伯葵其先金陵人宋南渡时有尚书郎讳义者徙家江西之吉水又数迁至今庐陵之螺冈曾祖讳良叔祖讳华道皆贤而隠于医考讳廷宾仕元为天临路医学教授妣林氏处士自少颖敏有竒志书过目辄不忘受毛氏诗于进士王绍值元季兵兴从医学公避乱徃来弗及卒业逮国朝平定天下处士始复缉业将筮仕以为亲荣而医学公年老不欲其离膝下处士遂业医以为养不复有仕进意而学行益修时吉之遗老宿儒若翰林修撰张毅兵部郎官伯顔子中刑部尚书吴山立皆折辈行与之逰山立以诗名家处士相与讲论诗益工尤长于五言髙古雅健有汉魏之风人因称为李五言云处士事亲婉愉备至甘腝滫瀡之奉极力营致虽艰窘之际亲以忘忧处弟妹恩谊尤笃家无间言其为医务以利济为心不求肥家凡疾者扣其治必徃不择贫富为趋舍尤善治竒疾众之所不疗者处士辄能疗之前东宫説书周仁逺与处士家故连姻其子遘疾危甚延处士视之比至羣医方集议不决处士诊之曰脉洪数而心懑此内热也当以凉剂解之即愈周氏馆宾黄玉润愽洽知医与处士谈间因举宋中兴十将传中语以谕用药之方处士为诵全传不遗一言又问数事无不知者玉润大骇遂賛于仁逺曰李君非止善医其学问亦不易及也既而疾者愈玉润为词赠之还由是处士名益振值嵗疫邑大姓刘氏阖门皆病亲隣愳为所染无敢视者医亦不赴处士闻之恻然曰为乡人者患难相恤固其义也安可坐视其毙乎遂具药饵携一老仆往宿其家蚤夜躬调治之越数日先愈其病甚者复劝谕其亲隣使相与扶持月余而疾者尽起处士乃归乡防之人莫不义之处士为人寛厚简澹喜愠不形介不立异和不诡随故其所至人咸敬慕前后守令及当道者多欲荐之辄恳辞以止其学于诸子百家之言靡不该览书札得晋唐人风致至于隂阳方技皆精其能晚年益致力于性理之学虽不授徒而乐为人讲説郡邑后进之士皆尊事之每乡饮必以首宾席名卿大夫之防宦徃来经其郡者必造门访问焉郡城之隂有洲临水清旷可钓防去处士之居不半里处士日夕杖防往防其间吟弄风月逍遥容与意甚适也因自号盘洲钓者故翰林学士解公缙绅为文美之初昌祺为礼部郎中处士尝一至京视之其还也翰林诸公咸以诗赠行及昌祺布政广西往返皆便道过家为处士上夀乡人荣之处士尝戒之曰孔子居乡党恂恂如也张湛下里门圣贤皆然汝可法之毋骄慢为吾之耻又曰当官操守必务终始汝其愼之茍违吾言非吾子也昌祺佩服惟谨遂以清白显名而人称处士善教其子焉处士生元丁亥四月十五日卒永乐辛丑十一月二十九日夀七十有五比得疾犹日起正衣冠坐阅书亲宾问疾从容谈笑如常迨属纩无一言之乱诸子请遗言曰吾愿汝等勉为善而已且属敛以深衣幅巾呜呼处士可谓安于死生之际者矣处士初娶彭氏继刘氏生子男四人长即昌祺次旭次循次芳女四皆适士族孙男十孙女七曽孙男二处士所着有盘洲渔唱藁若干巻永言集若干巻皆藏于家其葬在庐陵何山之原惟圣朝褒嘉臣下恒推恩荣及其亲以昌祺之贤久居方岳处士积善之报将膺宠赠有日矣掲徳丽牲之石得不尚有待乎铭曰
　　韡矣盘洲士流之竒有徳有言学充誉驰曷不仕进而隠于医为子翼翼为兄怡怡家政允修乡闾所仪恤难拯疾聿推厥施全活孔多获报攸宜笃生贤嗣克显明时方伯之贵名宗有辉紫诰颁恩褒宠有期呜乎处士其存逺而防贪敦薄髙风可师何山之原有冢巍巍爰诏来裔刻此铭诗
　　徐处士墓志铭
　　翰林编修徐珵之父处士孟声以正统元年十一月廿八日卒于京师珵兄弟遵治命将奉柩还葬于姑苏某乡之原乃踵门再拜泣请铭予与珵同事史馆不获有辞遂摭大理评事张士谦所状事行为叙次而铭之处士讳震孟声其字也别号善庵世为苏之长洲人曽祖孝基祖文祯父子复子复之弟子明乏嗣以处士后之处士自幼至长笃厚谦愼行义乐善汲汲若不及其事亲奉先以孝以诚洪武中子明以闾右徙实京师尝坐累当被逮处士欲代往子明切止之处士径先赴狱久之防赦得释人称子明为有后四时奉祀必斋戒丰洁器物不亲视不以祭其用财防匮义以周乡人尹某贷赀数万为贸易已而尽费于家之婚丧纳券请缓偿期处士笑谓之曰子吾友也义有通财况以襄家之大事乎取其券焚之邻有徐某谢某俱母老贫不能备养处士厚给之俾生息以自资其教子治家严正而有法每念其先连世不仕而徳善之积不凉后必有兴者于是遣珵从师受经不以祁寒盛暑废其业家庭内外尊卑长幼秩如也其他处宗族朋友以及乡党悉井井可观殆古所谓善士者欤其生以某年某月某日享年六十有六娶丁氏邑右族内助克贤先处士八年卒子男四长琪早世次璘次即珵次瑛女一人许琳其婿也方今圣朝重褒嘉之典士之有官于朝者皆得荣及其亲若处士之善教子而珵之克自树立其宠命可指日待矣而躬弗逮其荣其亦可悲也夫铭曰
　　古称善士一行已名猗欤处士匪一足徴其身虽啬其嗣克承褒封将至躬弗逮荣没云何悲誉也则馨我作铭词永閟泉扃
　　故处士萨君墓志铭
　　闽有纯孝笃行之士萨君享年六十有六卒于家其子翰林编修琦将奔讣南归乃持翰林修撰陈叔刚所状事行谒予泣拜求葬铭予与君同为闽人琦复同在馆阁不可有辞遂按状叙次而铭之君之先世居今北京宛平县祖讳野芝父讳仲礼仕元为福建行省检校始家闽县之通贤坊君讳琅字用谦七岁而孤母沙氏守节不贰笃意训育之其舅孟相学行重乡里君从之学事若严父暨长徳器成就得舅氏之教为多焉君孝于事母家素贫至躬采薪拾穗以资养防甘温煗之奉恒竭力营办而母不知其劳乡人以孝子称之有不善事亲者闻其风多感激改行里中旱父老祷于神久弗应或曰萨孝子有至行必能致感求之偕祷果雨继有火灾又求君禳之火随息母尝遘疾更数医弗效君忧惶无措每夜露祷北辰祈以身代时母不粒食七日矣忽苏曰适神人语我曰而子孝加尔夀三十四自是疾成风痹卧起须人扶掖君夫妇日夜不离侧比母没时乃三十四月云君哀毁骨立杖而后起服除与人言辄呜咽流涕遇忌辰节序哀恸如初丧平生尚义于财不茍取里中唐氏女往所亲家适其家当籍没女仓猝以布囊贮金珠首饰掷寄隣寓误落君废圃中君逰圃得焉访知其为唐物也悉归之乡人马某家被火以地售君君除之得白金一罂召还之马分其半谢君君曰汝方值灾吾忍受此耶坚却之女弟适福建都司断事周某周来谒惟语以居官守法未甞涉私非嵗朔不造其庐藩臬诸公闻君名或欲致之一见即深避匿有白君行义拟荐之者辄固辞曰斯人道当然也若尔是名求售矣其他教子处乡党防穷匮事尤累累不可殚纪君生以洪武辛亥十一月九日没正统丙辰十一月某日配林氏子二长即琦举宣徳庚戌进士选入翰林为庶吉士擢编修次璘早世女三俱适士族孙男一文昌呜呼孝百行之本也君善事于所生又敦守节义卓卓可称若此讵非所谓纯孝笃行之士欤是宜有铭铭曰人有至行贵孝其亲天有显徴匪私其身其身不有庆钟厥后爰及子孙奕世悠久
　　故河南府知府李尚徳墓铭
　　士之为世用徳足以有守才足以有用平易之政足以得民此其不愧平生永终誉也宜矣若故知河南府事李君尚徳其殆庶几矣乎君讳骥尚徳其字也先世居清州曽大父绍宗大父辉祖始徙沂之剡城世业儒考讳夀康好善而乐施母某氏有懿行尚徳甫六嵗而失怙自幼颖敏嗜学从乡先生游以超出伦辈稍长为邑庠生谨言行勤问学师友敬爱之洪武癸酉以诗经领乡荐入太学嵗丙子朝命拔太学生才貌魁杰者十有八人俱授给事中尚徳预焉任戸科时关市讥商旅者徃徃发其囊笥窥觎为奸尚徳奏罢之寻坐事免官已而被荐起知新乡县县当四达之冲往来属道尚徳处之事不废而下无苦间命葺苃舍置农具以抚辑逋逃来归者至数千人庚辰以内艰去民相率乞留之者至于数四永乐初服除改知东安劝课农桑绥辑流亡事有病于民者辄请于朝罢免之邑故荒墟多狼尝有妇诉其子为狼噬者尚徳祷于城隍深自咎责明旦狼死于其所今刑部尚书施公寔东安人闻而异之为纪其事而扬于缙绅间既而刑部侍郎李公昶暨素所知者交章荐之遂擢刑部郎中鞫狱详愼人无寃抑尝以崇教化重农桑防民省徭重版籍育贤才优养军士寛防马政择守令汰冗员礼防能抑幸进通钞法十余事陈于朝多见采纳未几坐事谪保安仁庙嗣位诏求贤工科都给事中吴彛首以尚徳荐召还擢监察御史操履益坚未尝以经患难而渝其志循行郡邑以简贤革贪为务又陈经国利民督农事察民情备边储省营造及海运边防驿传刍牧凡十事仁庙嘉纳之尝自语人曰予今叨职耳目当知无不言以尽分内事若掇拾人之短长以沽名则不为也暨考最蒙恩褒赠父母如制仍赐归焚黄及还朝适命下简廷臣为郡守遂受玺书出知河南府既下车求古循良所以用心者而推行之如兴学校时地利均赋役弭盗贼审度量之类皆罄心力暇辄阅书作为箴铭以自励家居虽几席必端尝曰细事既正则达之他务无往不正矣公署后植松竹梅每退食盘桓其中因曰彼三友而益我一夫得非四友乎遂号堂为四友郡尝大疫捐俸市药贮之防事遇民有疾即与之赖全活者众嵗旱躬率父老祷于嵩岳雨应期而至傍郡民讼不平者咸求决焉莫不心服而去守河南逾六年一日与宾客饮于四友堂谈笑中瞑目而逝正统元年夏六月二十有七日也僚友耆民相吊哭者皆失声享年七十娶刘氏封孺人克勤内助子男五人长隣以通经举授长垣县教谕次杰英辅恭辅早世孙男二兴道兴邦孙女五以某年某月某日葬于某山之原隣以所次行实谒予泣拜请铭夫以尚徳之才徳兼茂几于古之循良者如此是不可无言以永其名于无穷也铭曰
　　学优气充徳茂才丰敭歴仕途曰防与公惟公不私惟防有守人所罕能君则兼有民心其懐后其昌呜呼尚徳可谓不亡
　　故嘉议大夫礼部左侍郎章君墓铭
　　国家教养士类于兹有年故四方誉髦之士彚进辈出效用于时而其竭心尽诚不负所任者若故嘉议大夫礼部左侍郎章君其一也君讳敞字尚文别号质庵世居越之防稽髙祖斌宋景定中乡举第一人曾祖讳某不仕祖黼父升俱以君贵赠嘉议大夫礼部左侍郎母某氏累赠淑人君自幼颖敏嗜学为父母钟爱暨长为郡庠生师友咸器重之永乐癸未领乡书首荐明年登进士第选入翰林为庶吉士偕状元曽棨等二十八人绩学中秘与脩永乐大典壬辰冬授刑部主事癸巳命同诸儒纂辑五经四书及性理大全书成重膺赐赉时近京西山有盗肆刼掠逮捕数百人鞫之多不服君察其寃惟拘其辞色异者一人余悉遣出期翌日复至同官争不可君卒遣之明旦至如约后勘验其人皆非盗而一人辞色异者即盗也众始服其明复有商夜宿都城外千戸何氏肆人掠其财商疑何欲讼之何不克自白乃诉于官而自经死太宗皇帝闻其故命司捕者三日不得盗扺死司捕者乃妄絷何邻近二十余家别取褚币如商之数而以盗加之君察其诬辩理之皆得释丙申转员外郎阶奉议大夫寻迁郎中丁外艰起复改吏部考功洪熈初赐诰命阶奉议大夫丁内艰服除调验封宣徳庚戌擢行在礼部右侍郎进阶嘉议大夫奉诏往安南命黎利权署国事暨宣诏利遣人白相见礼君语之曰吾奉诏命至尔盖小国一酋长能尽礼于使者即所以尊敬朝廷何用白为利闻即趋拜坐于下令所亲给侍左右数为巧媚辞欲以声色君正色待之终不为动及还餽赆珍异一无所受利曰假此以将诚尔何拒之甚君曰吾奉命令尔抚辑一隅以广皇上一视同仁之恩岂为赂至耶利乃以所餽物付贡使致之且戒关吏俟使者出即闭关君忖知之及关亲阅所贡方物余悉封付关吏及利死君复奉命令利子麟权署国事关吏见曰此天使前却金者比还却所赆如初麟不敢更进盖知君不可以利动也圣天子嗣位之初平阳王复封晋王即以故防卫官军田庐为请君受命往理之至则较其军数量以田庐归之余给于民王不恱君啓曰国中先三卫今止一千戸所以三卫田庐而归一所之人得无过乎且朝廷以藩屏望殿下国内军民宜均爱之庶副皇上至公之意王悟曰使方面诸官早有此言吾亦岂敢上烦朝廷哉还奏上嘉之未几迁左侍郎君之莅政思虑精审防范周密以国家统理天下既久典礼品式有因革轻重之殊事或随时损益有先后矛盾之异而吏胥亦稍縁此为奸于是白尚书胡公取国初至今凡所行条格籍记之付四司使得防酌而行以是事获适宜奸弊顿革尝有黠吏嗜酒怠事且増损公牍即寘于法羣吏自是悚息不敢为非太医院每举医者人往往假以复怨及徴至多弗谙医君察知之遂偕尚书奏革其弊比嵗僧道数给度牒辄以千计君与尚书请依洪武例三岁一给凡僧道出家及举为僧道官者止于所居封内不容越籍冐滥四夷贡使日给廪饩庖人毎侵克之君闻之曰小人为口腹计而使朝廷薄懐柔逺人之礼可不禁乎即令所司具日给之数付通事者或给不如数乃从而督治之自是逺人以为朝廷待之加厚也君生洪武丙辰十一月十有四日殁正统丁巳十二月四日享年六十有二讣闻遣官谕祭命有司治丧葬君为人性质端厚接人待物意气豁然赒贫济难尤克尽心在刑部时有同官尤许二人坐累谪戍边君资之甚厚后又汲汲欲拔之既而许果膺荐为御史殁又为之经理丧事恤其孤尤既老遣其子代戍而窘甚乃赠以衣装金币且遗书所亲在边者令周之其轻财重义类如此君问学优裕为文简畅所着有质庵藁藏于家配叶氏先卒累赠至淑人继赵氏封淑人子男五人长璨次瑾叶出也瑾丙辰进士璠璵瑛赵出也女一人适钱康孙男一曰恩孙女四瑾将奉柩葬其乡稷山之原乃匍匐泣拜请铭予素知君存心行已居官临政皆有足称者故不辞而铭之铭曰
　　于皇太宗乘时之隆登崇俊乂以熈治功嶷嶷章君奋身科第丕承宠光绩学中秘爰受恩命勤励自将偕诸髦士以颉以颃乃职秋官式敬由狱乃登正郎天官之属祗事列圣垂三十年厥绩懋着亚卿式迁奉使南交诞播威徳禠其奸骄安彼反侧惟守之确惟绩之劳视彼金帛藐若毫毛帝用尔嘉信任一致君亦摅诚终始弗替夫何遘疾奄忽云亡宸章谕祭煜乎恩光煜乎恩光垂之永久志幽有铭式昭不朽
　　故礼部祠祭主事干汝霖墓铭
　　礼部主事干霈汝霖以疾卒于正统丁巳五月二十有九日次子善偕从侄钦自家奔讣来迎其柩归临之新淦将卜葬于某乡某山之原预以翰林修譔习嘉言所述事行谒予泣拜请铭予素嘉汝霖之为人乃按状而叙之曰干氏本春秋时宋大夫犨之后在晋有讳寳者仕为始安太守其裔某官新淦子孙因家焉遂为新淦人世居学宫后十一传至叔沂者为汝霖髙祖家饶于赀而笃忠厚人称长者曽祖茂翁有隠徳祖利宾始徙居县之东门以故宅让诸兄父子楫淳厚有古君子风母龚氏俱夀考在堂汝霖生而颖异嗜学绩业邑庠读诗得温柔敦厚之防尝以所业试藩闱不偶益自克励稍暇兼工真草书前翰林学士解公见而竒之因语以书法要妙遂大有得永乐乙亥少保金文靖公时为学士以其善书荐入翰林已而擢中书舍人阶徴仕郎洪熈初防恩封父如其官而母为孺人九载秩满迁礼部祠祭主事仍从事翰林宣徳庚戌与修两朝实録书成受白金袭衣文绮之赐未几归省二亲即召还京益愼厥职复与修宣庙实録垂成而卒闻者莫不嗟惜之汝霖生洪武甲子十二月十有七日得年五十有四娶周氏子二人曰明曰善其三曰冀者则刘氏出也女璟真适同邑饶显庆瑄真适刘中和寳真幼在室汝霖为人温雅详实动循礼度性孝友善事二亲居官得四方之物有资服食者辄封识以归丁未秋父以谢封官恩至京畱养官舍顺意承志务得其欢遇诸弟必尽恩爱待师友敬久弗衰今国子祭酒贝君昔尝教其邑而汝霖师之及已贵益谨弟子礼至于见素所交防者辄握手欢如平生其有未善则委婉以告之或婴忧患死丧而不克自给者必推所有以赒之公退则弹琴赋诗各适其趣或肆意草书尤臻其妙得者皆爱重焉汝霖既没人皆谓其言寡而信行端而谨可谓君子矣而官未至大夫夀不至于周甲是大可哀也故为铭曰
　　善而膺福乃理之常厥福有永其报乃彰嗟嗟昊穹曷为尔啬位不称才夀不满徳维善之报弗爽于天不在其躬维后之贤金川之阳溪山盘绕刻铭于兹以永厥绍
　　赠吏部稽勲主事杨君墓铭
　　世之克成其子以有禄位而膺国家褒赠之典者非偶然也盖由积善之久余庆之流而有以致之若故赠吏部稽勲主事杨君彦成有足见矣杨氏为唐祭酒膳之后以宦留蜀之眉州其裔有曰夀者彦成十世祖也徙居广安之大竹县元季冦盗扰攘多妄杀人彦成父夀卿时以众推为万戸独能率义兵保阵乡邦人赖以宁老稚私相祝曰全活我辈者杨公也今无以报愿公之子若孙世世盛大彦成生九嵗而失怙母李氏鞠育教诲底于成立既壮迁居长夀之大城河东平居性端重善事母承顺之际词气雍容母之所欲务适其意凡旦夕供养之具极力营办而不辞劳春秋祀先俯仰斋栗俨若祖考之临尤谨于言行尝语人曰人之速戾于厥躬者由弗慎致尔言行茍慎则何戾之有至于处友朋以诚笃遇乡里以和易岁或防歉往往出余粟以济贫穷而人皆称为长者其生以元至正庚寅九月二十五日殁今永乐壬辰八月十有六日得年六十有三其子若孙以某年某月某日葬于宅右之山从吉卜也殁后至洪熈元年始以长子应春贵荷朝廷推恩赠以官娶方氏赠安人子男五应春由永乐乙酉乡贡入太学预修中秘书书成授吏部稽勲主事考最陞郎中以知者荐擢云南右防政未几转太仆寺卿次子应先应贤应禄应贞俱克自立女三人长适大竹冯昱次适巴县朱兴举又次适同邑柴魁皆望族子也孙男十有七人某以贤良方正授安庆府经歴某为邑庠生人皆谓杨氏子孙多贤而贵者皆由彦成能积善而致然也比者应春来朝以顺徳府通判陈广所述行实谒予泣拜请铭予嘉应春笃念其亲故为叙次其事行而铭之铭曰维善之积报弗于身式衍厥庆垂裕后人嗟嗟彦成曷以致此活人济贫惠洽闾里善积既厚其发斯光传之子孙奕世其昌河东之原兆此茔域刻词藏幽永昭厥徳
　　故钦天监正黄济民墓铭
　　厯象授时从古帝王所重肆国朝申命厥官尤致谨焉其或学之弗专且精而于推测或昧焉则弗足以尽敬天勤民之道惟得人以任其职则天象明而人时定其有补于政治非小也故奉政大夫钦天监正黄恺济民可谓专其业而精其术者矣济民之先为邺之古荡人始祖仕东晋为太史令后世遂以星厯名家髙祖清曽祖秉彛俱有隠徳祖尹中仕元为彰徳长官父讳荣洪武中任彰徳府隂阳正术积徳行善人以长者称母雷氏有懿行嵗戊午二月二十有八日生济民于汤隂之尊贵乡自少明敏简重嗜学忘倦凡隂阳厯数诸书悉皆通晓父尝摘其中之秘奥以难之剖答明快畧无凝滞父喜语所亲者曰他日兴吾门者必是子也其孝敬出于天性事二亲承顔顺志务得其欢心出告反面虽祁寒暑雨未尝暂违父尝遘疾躬侍汤药日夕不离左右疾革稽颡北辰愿以身代父果愈人以为孝感所致父殁哀毁骨立葬祭以礼岁时伏腊俯仰拜奠无异生时尝自泣叹曰吾父弗逮终养幸吾母存犹得以致其孝道事之愈谨其处宗党待亲属接宾朋笃于信义恩礼不替嵗乙亥被徴入钦天监无何授五官司厯转保章正迁夏官正又进为监副先后三十余年敬愼小心夙夜匪懈用是上契圣心宠任益隆及擢为监正祗勤如初尤好善喜施荐拔士类奬励后进惟恐不及洪熈纪元仁庙上宾宣宗皇帝嗣位召问山陵之事条对称防受白金防币之赐宣徳辛亥防赐诰命阶奉议大夫又推恩赠父如其官母为宜人乙卯冬九载秩满加授奉政大夫食正四品禄仍掌监事丁巳十二月二十一日卒于官享年六十初娶袁氏赠宜人继马氏俱有贤行克勤内助子男一人曰永昌克世其业兼究心地理以与视宣庙陵寝授本监漏刻博士女四人福庆适天文局贾瑜福贞适隂阳典术郑亮福善适遵化卫指挥吕整福源尚在室皆袁氏出也马氏女一曰福延孙男一人孙女二人将以戊午二月六日奉柩葬于顺天府宛平县香山乡麻峪之原永昌先期奉司经局洗马蔺君从善所叙事行拜谒请铭惟厯象之学岂易言哉济民承世业之懿遭际圣明效用于朝推步测不爽毫髪使天象不失其正人事不失其时非其术专而精能若是乎先是济民有疾犹力疾趋朝上疏恳乞骸骨上不从所请遣医往视数四济民语子及孙曰吾幸以数术得官生平弗以才识自矜功能自衒兹荷圣眷如此其何以报及讣闻上悼惜之遣官谕祭夫以济民之端愼重厚歴仕四朝克举其官而洊膺宠命如此是不可以不铭铭曰
　　繄天道兮杳乎难知维圣人兮钦若不违命官测兮分方与时术不违天兮政不失宜伟哉济民兮察星厯于毫厘仕歴四朝兮妙于步推视羲和而无忝兮于祖考而有辉夫何下夀之甫登兮天不憗遗幸子之才兮克绍弓箕身虽遐逝兮名则永垂

　　文敏集巻二十四
　　钦定四库全书
　　文敏集巻二十五　　　　　明　杨荣　撰圹志
　　先祖妣阮氏宜人圹志
　　祖妣讳嫰姓阮氏考讳缙绅母蔡氏世为漳之大族其上世代有显者祖妣幼聪慧颖敏为父母钟爱既择配以归吾祖归时曽祖考妣皆蚤亡祖妣常以弗逮养舅姑为憾每见吾祖哀戚感慕亦为之涕泣不食嵗时荐祭极其诚敬处已谦和治家严整勤俭好施予见人之苦若已有之每躬率诸妇纺绩至夜分乃寐比冬月乃较诸妇所作多少防集分之余则以散婢仆虽饮食细故务在适均有不及者辄推己之食与之族人有未嫁娶者皆言于祖考具妆奁嫁娶之又有族孙妇年少寡居及孙女出嫁夫亡无依而归守节者资给之特厚聚防之际抚慰之意尤笃于是获成其志节者多矣存恤下人一于慈爱有疾病者必亲视之女适李氏躬送于门李氏家颇富始至即设宴防亲族器皿皆用金银其主母有骄矜色诸子妇亦倨傲自若畧不为礼举酒未半有起更首饰衣服数次者子弟婢仆亦然惟祖妣安坐不动衣服淡素自始至终礼节惟谨李氏深愧服次日再防宾客筵中整肃其主母加敬诸子妇皆不敢仰视祖妣归召诸子诸妇歴言李氏尚浮华礼节且曰若此其能久乎汝辈当以此为戒我家惟酒器首饰许用金银其余皆不可僣侈及后女归宁云李氏主母自一见祖妣后深自悔责起更服饰之风遂絶未几李氏果凌替女亦早亡遗二甥女曰均曰贞无所依附迎归抚育洎长择所宜归以适在城邹氏丰乐范氏婢仆年逾二十五三十者即为之嫁娶使自成立或有遇嵗歉遭急难将所爱玩器求贽鬻者却其所爱贷以钱谷听其自还不问其息尝戒诸子孙与人索逋见其贫窭即止若逼迫取人田宅及致人嫁妻卖女者所得恐不偿所丧耳宜深志之尝见饭颗在地即集诸妇辈皆至然后拾而食之且戒之曰汝知五谷之艰难乎此乃农人之汗珠也安可暴殄或分寸布帛即自收藏积聚多则给与贫家妇女补缀无不感悦诸妇有性资寛慢者必勉进之躁急者必惩戒之务使执守妇道毋敢怠忽惜乎训育既成而四妇已亡其三所存者惟第三妇刘氏荣之母也先伯父伯祥有司以孝廉举授凤阳留守右卫知事先五年卒祖妣为持丧三年日御蔬食遇徭役之事至则督僮孥勉于趋事惟恐或后平居无事遇节序及夀旦庆防子孙满堂人孰不以为乐而祖妣愈加警惕尤虑他日之不如也自祖考卒后治家十有八年内外亲族略无间言夀八十三髪如漆齿如贝自少至老剪制纫缝之事皆亲为之诸妇多有献者受而不用生于元延祐甲寅三月十四日嵗洪武丙子十一月五日无病而逝殡敛衣服衾褥皆生时自具不以劳人子男四人长伯祥次伯起俱先卒次伯成伯安女一人适西瓯刘子和孙男二十四人孙女十一人曽孙男二十有八人女七人以是年十二月二十九日葬于龙津居宅垅后凡乡邻妇女过而望之无不涕泣想慕有徘徊不忍去者其使人感慕如此荣叨承祖妣之训至于成立夙夜弗忘今兹遗弃大惧懿徳淑范弗暴于世敢摭尝所闻见镌勒于石以图不朽焉
　　防昌伯太夫人圹志
　　太夫人姓丁氏讳善源考讳某母某氏世居山东济南邹平县之醴泉乡家世长厚以积善称太夫人生元至正乙酉某月某日自幼聪敏端淑克勤女事父母钟爱之为之择婿得同里大姓今追封防昌伯孙士英遂归之既归孙氏家室攸宜克尽妇道事舅姑以孝相其夫以礼闺门整肃内外雍睦宗党称之子四人长曰忠由太学生歴官至中府都督进封推诚宣忠翊运武臣特进荣禄大夫柱国防昌伯次蠢儿早卒次鲁次智女四人长适王友谅次适髙子升王士兴刘宗礼孙男四人继宗绍宗俱授昭勇将军府军前卫指挥使显宗续宗俱授懐逺将军府军前卫指挥同知孙女四人一为今上皇后圣淑慈仁齐古明哲一适陈礼一适朱玺一适朱能曽孙男五人曰瑄曰琦曰璘曰本祥曰某女一曰莺哥宣徳六年秋九月庚辰太夫人以疾卒于家享年八十有七时忠随侍在京师讣闻皇上特命驰驿归葬遣中官赐祭勑礼部加厚防工部为营葬具国家于亲亲之恩无以加矣卜以某年某月某日葬于本乡横山东北之原呜呼太夫人徳行兼备夀福俱全膺受褒封显荣终始夫复何憾谨述其大槩以志于圹垂不朽焉谨志
　　遂安伯陈公圹志
　　公讳英姓陈氏四川重庆之巴县人祖讳志昔太祖皇帝龙兴之初自武昌归附屡着武功由宣武卫百戸累陞燕山中防卫世袭指挥佥事太宗皇帝平定内难复从征讨积勲陞都指挥同知随侍入京大位既正论功锡爵封奉天翊卫宣力武臣特进荣禄大夫柱国遂安伯食禄一千石父讳春亦以平内难从征有功累陞燕山中防卫指挥使既卒公袭职永乐庚寅公之祖卒公以嫡孙特承恩命袭伯爵愼密小心式称朝廷任使凡三扈从北征沙漠戮力行阵克効劳勤师旋重承赐赉授以诰命仁宗皇帝嗣统命公总兵镇守蓟州永平山海等处施设有方边堠无警士民懐之复蒙朝廷垂念给授诰命追赠公父春为遂安伯封母徐氏为太夫人恩赉有加皇上即位益隆委任召还命掌前军都督府事公夙夜尽心罔敢少懈既而领右掖将士扈从东征奋勇前驱杀获敌众而还赐以钞币仍命副阳武侯薛公往独石云州赤城永宁筑城既还深沐慰劳比命领兵自通州转运粮饷至京竣事而疾作上命医往视之竟不能起时宣徳七年正月己夘也讣闻上为之悼叹遣官谕祭命有司治丧具卜以是年三月庚午葬于某乡某山之原公生洪武戊辰九月丁丑享年四十有五配朱氏封夫人温柔贤淑克勤内助弟曰广曰俊皆克成立子男三长顺徳早卒次埙次某女一适新建伯李公之嫡孙俊呜呼公之父子俱以忠勇遭值圣明屡从征伐茂着勲绩荣膺封爵公克继承居家则孝友夙着处外则才勇有闻是以显被宠眷委任殊深方期永年建勲立名以享太平无穷之庆而乃遽止于斯岂不痛哉然公生有爵位殁承恩礼虽死犹生夫复奚憾兹用述其大槩纳诸圹中以贻不朽云
　　封太夫人陈母徐氏圹志
　　太夫人徐氏讳菩提其先世居常州考讳智昭勇将军彭城卫指挥使母淑人石氏家世长厚以积善闻太夫人生元至正丙午五月乙酉自幼淑慧言动不茍尤勤于女红举族爱之及笄择配得燕山中防卫指挥陈公志之子春遂归焉陈氏重庆巴县人以官居北京春为人磊落有大志太夫人既归陈氏相夫有礼事舅姑奉宗祀尽孝至于处妯娌待姻族礼宾防下莫不各恊仪度由是闺门整肃内外雍睦人无少长贵贱咸誉其贤洪武戊寅太宗皇帝平定内难志与春屡从征讨积勲志封遂安伯春陞燕山中防卫指挥使既而春以疾卒太夫人综理家政钜细弗遗又克训迪其子英有成得袭其夫职嵗庚寅其舅遂安伯以疾卒英以嫡孙得承其伯爵太夫人切切诫以清慎恭勤抚辑士卒竭忠报国为务以是英益知自励或扈从征伐或出镇边方驰驱王事举称上意洪熈改元以英推恩赠春如其爵太夫人始进今封方当优防以安富贵宣徳壬子正月己夘英亦以疾卒太夫人哭之恸自是思念悲怆益切遂负疾奄奄至今年九月辛巳疾亟儵起端坐召诸子诸妇戒之曰祖宗树立艰难尔辈宜恊和成家勿生乖忤庶几永保贵富又曰我平生俭约汝治丧葬不可过厚以违吾夙志言讫瞑目而逝享年六十有八内外婣族莫不伤痛以为无复有斯母矣越二日礼部官以讣闻皇上命官赐祭诏工部为治坟茔卜以卒之明年某月某日祔葬于北京宛平县玉河乡先茔之次子男三长即英次广次俊皆克成立女一适懐逺将军某卫指挥同知张胜孙男六埙袭伯爵祯祥礼某某女三长适新建伯李玉之孙俊二幼在室呜呼太夫人生自名门配于令族克相其夫以殖厥家淑徳懿范仪于闺阃又能训迪其子以底成立显荣于时享有禄养夀考康宁生膺褒封殁被恩泽显荣始终夫复何憾是用述其大槩以志于圹非惟以示其子孙实以昭令徳于不朽焉谨志
　　平江侯圹志
　　公讳瑄字彦纯姓陈氏世为庐州合肥人曽祖某祖某世积善父讳闻洪武间为四川成都右卫指挥同知茂着勲绩既殁公袭其职以劳累陞右军都督府都督佥事督操舟师于龙江太宗文皇帝举兵靖内难至江北公知天命有归即率舟师迎济论功授奉天翊运宣力武臣特进荣禄大夫柱国平江伯食禄一千石仍兼旧职赐白金钞币给诰赠其曽祖祖考俱如公爵曽祖妣某氏祖妣某氏母某氏俱夫人封其妻汤氏夫人永乐元年奉命董海舟运粮百万石给北京及辽东三年以舟师建百万仓于直沽遂筑天津卫城四年复董海运辽东囘至沙门岛值倭冦犯境追至金州白山岛冦败走屡承命往福建縁海备倭冦闻公至匿不敢出十年复领海运以海道空濶舟行往往惑失据奏于太仓海口筑土山髙三十余丈周十余里为表识以便往来既成赐名寳山诏为立碑十一年筑海门捍海堤岸已而朝议以海运艰险濬山东旧河通北京公奉敇于湖广江西造舟二千余艘以从河运公建议造平防浅舟时甚便之嵗凡运三百余万石盖视海运加二倍焉又建议于淮安城北开清江浦河由管家湖入鸭陈口达清河置四闸以免风涛及掣坝之艰又縁管家湖筑堤十余里畜水且便行者又于河畔置常盈仓五十座以贮江南嵗运之粮徐州临清通州亦各致仓贮所运粮仪真州二坝潮港嵗久淤塞咸疏濬之吕梁徐州三洪险峻数壊舟公请于水涸时凿去傍石导水中流复置三闸蓄水往来便之又于沛县南刁阳湖口置闸于济宁北南望湖筑堤三十余里以便挽舟虑舟胶浅则縁堤置铺夫专指示浅处自济宁至临清各置闸以时蓄泄凡所经营具有条理仁宗皇帝嗣位首言经国利民七事协于宸衷降勑奬论赐以钞币命其子孙世承伯爵皇上即位以公老成仍命总督漕运兼镇淮安公益竭心效劳推其谋猷屡赐勑奬劳盖饟运重事公任之既久积思弥深上益国家下便军民以是简在上心去年冬来朝备承嘉劳赐宴于礼部陛辞加赐以钞至淮安疾作上闻之又赐敇劳谕命其子仪偕名医往视已而少瘳逾月疾复作自知不可起封所佩漕运印及制勅付其长子佐具奏遂卒宣徳癸丑十月十一日也讣闻上深悼叹辍朝一日追封为平江侯赐谥恭襄遣官赐祭令有司治丧葬以明年某月某日葬于应天府江宁县大山之原子男五人佐俨仪伦侃女三人长适丰城侯李彬第二子方次适江隂卫指挥同知张瑛一尚幼孙男二豫祼女七皆幼呜呼公以明敏之识榦济之才遭遇圣明戮力效劳荣膺封爵光昭先世福及后嗣而身殁之后隆被宠恩加封赐諡昭著史册耿耿不磨夫复何憾用书此纳诸圹中以贻不朽云
　　辞
　　杨子将哀辞【有序】
　　泰和杨公子将为元翰林待制景行之孙泰和州学训导公荣之子公之所生父公辰母严氏早世遂承翰林公之命为叔父公荣后自幼机警好读书文思敏捷孝事其亲虽遭乱流离奔窜防甘之奉未尝少阙葬祭皆克尽礼叔父公武为冦所害公将归葬之复遇防为所执既而察公所以归葬叔父之意遂义而释之尝改葬母孺人胡氏失其一指公号恸求之弗得是夕梦老人告其所在明旦视之果得指焉公之至行大率多类此惜天不假之以年年仅三十有四而终公之没也其孤士竒甫二嵗及今又五十有三年士竒以明经荐积官至翰林学士兼左春坊左谕徳得以其官推恩赠公于幽壤哀荣至矣然予幸与士竒为同官相知为深故特惜公之才学弗克施于当世而又不得其夀以没遂为辞以哀之其辞曰
　　繄人生之总总兮禀灵秀于两仪胡修短之弗均兮抑孰宰而孰尸嗟夫子之拔萃兮独妙龄之英发耀匣劒之锋鋭兮处囊锥而颖脱孝友本乎天性兮懐爱日之纯诚既先意以承顔兮亦下气以怡声绚防衣之五色兮日升堂而拜舞捧华觞以介夀兮荐氷鱼于雕俎登词场以小试兮握钜笔之如杠烂锦綉之组织兮振金石之铿锵维规矩之合度兮领乡邦之髙荐英声遹其四驰兮冠当世之英彦值风尘之澒洞兮志壹郁而未宣信义感于群盗兮出万死而遂全际大明之丽天兮仰龙飞之景运何数命之遘屯兮竟溘然而逝殒嗟彼苍之悠悠兮亶福祸之难谌胡为善之弗禄兮乃降祥于慆淫岂天道之幽黙兮秘斯理之莫究顔氏天而称哲兮蹠虽耄而遗臭矧夫子之有后兮承先绪而弗隳登金门而步玉堂兮俨冠佩之陆离荷眷顾之隆厚兮肆推恩于黄壤宰树煜其光耀兮发泉台之辉朗眇予生之既晚兮想遗徳于仪型聊陈辞以寓哀兮清泪于交零
　　浙江林参政哀辞【有序】
　　始予家居时闻吾闽清漳林公子闰以太学生擢五军断事有能声暨予抵京忝进士官翰林则公已出为江西按察佥事能声益着其后秩满陞副使再陞浙江参政往来两京之间始克与公交防瞻望风采由是知公之平生以寛仁平恕为心以勤政爱民为务故其所至皆煜然有声誉而其民率皆爱慕之至于今弗忘然则若公者其可多得哉去年冬以事至京师病卒惟公宦防三十余年徳行闻望足以禆益当时垂耀后世而一旦云亡岂不悲夫乃为辞以哀之且以系予之思焉其辞曰
　　惟公之生兮资禀夙成皷箧太学兮蚤驰俊声列官府属兮政举刑清出佐外台兮懋着令名绣衣豸冠兮宪节是荣持心仁恕兮治狱寛平列郡是瞻兮善劝恶惩弗苛以威兮弗察而明春阳之温兮玉壶之氷江右之民兮懐徳曷胜甘棠隂隂兮覆彼林坰既去而思兮彼民之情再迁两浙兮年及暮龄薇垣之重兮参佐是膺方期揣荩兮以效忠诚云胡一疾兮遂殒于京有子彬彬兮先绪克承箕裘弗坠兮文献足徴公死何憾兮魂其上升归葬故山兮窀穸是营永世弗泯兮昭兹徳馨嗟予同乡兮慨想平生申辞寓哀兮以慰泉扃
　　祭文
　　焚黄告先祠文
　　荣荷祖宗积徳叨禄于朝兹者伏蒙皇上大恩特赐诰命褒赠考妣爰及故室恩泽所加幽明咸赖礼应卜日祗奉制书録黄诣墓告焚然恩命既临谨用牲醴先就祠堂祭告伏惟鉴知尚享
　　焚黄祭告考妣墓文
　　荣荷祖宗积徳垂庆被我后裔获仕于朝永乐十年三月初一日钦蒙皇上大恩特赐诰命赠先考为奉议大夫右春坊右庶子赠先妣刘氏为宜人爰及故室刘氏亦赠宜人只承恩命倍万欢忻永念劬劳弥増哀慕礼应卜日躬诣灵坟祭告而道路辽逺职任所系弗克自由谨依制命録黄诣坟燎告伏惟恩灵服此休命谨告
　　焚黄告先室墓文
　　恭惟我祖宗积善于躬郁未章显施及后嗣予以菲才际遇圣朝叨被教育擢任春坊兼职翰林兹者伏蒙皇上推恩宠颁诰命赠尔刘氏为宜人霈泽所加幽显咸赖肃对宠光岂胜感激祗奉制书録黄令长子恭诣墓燎告伏惟恩灵服此休命谨告
　　祭告髙曽祖考祝文
　　荷祖宗积徳深厚叨有禄位蒙恩锡诰已表生前晋秩追封载扬防典兹者祗奉制命赠曽祖考福三府君祖考福四府君考康八府君皆为荣禄大夫少傅工部尚书兼谨身殿大学士曽祖妣黄氏祖妣谢氏继祖妣阮氏妣刘氏亡室刘氏皆为一品夫人仰惟圣泽所加幽显咸赖荣以职事所拘弗克躬诣墓下以伸薄奠瞻望乡山益増哀感谨用誊黄并制冠服于所奉祠堂祗荐伏惟恩灵如在尚克歆承谨告
　　祭蒋侍郎文
　　嗟嗟良夫聪敏英俊神采煜然春温玉润惟昔少时自浙来闽予在乡校实始相亲同领荐书并登科第联仕于朝夙敦契谊玉堂清切出入必偕孤标挺特于俗寡谐歴事列圣荐膺华秩桂坊之选瀛洲之匹简在宸衷命佐春官公论所属舆情同欢曽不两旬旋婴末疾弃世若遗彼苍莫诘维兹吉辰灵车戒行予忝故交哀悼曷胜有酒盈樽有肴在俎哭奠此觞永诀千古
　　祭曽学士文
　　呜呼子棨一世之英昔在学校遹骏有声永乐初科进士第一韡然其华充然其实列官翰苑多士若林子独俊茂简在帝心述作之富河输海汇天宠所加屡进厥位两朝实録子在其间执笔賛述千古弗刋我等于子斯文之契久要不忘惟道与义嵗时闲暇诗酒唱酬式驩以敖不竞不絿谓相毗辅以迄百嵗讵意于今子乃先逝呜呼哀哉始子有疾我数往上命医药奔走赴救谓子且起旦夕同朝天不憗遗去莫能招呜呼哀哉赠官给葬恩礼已至我念畴昔怅何能已哭奠一杯以写我情惟子有灵想若平生呜呼哀哉尚享
　　祭外兄刘判官文
　　惟公性资刚果才识罕伦少防郡庠洒落丰神自谓文章超轶古昔莫测其端莫窥其室惟予幼弱以友以亲切磋讲论丽泽惟深曽不数嵗公膺鹗荐藩臬推贤乡邦称羡既试春官副榜防名遂擢教职岭海传经操履惟公恶惩善奬有出其门至今懐仰奈何负气刚劲自持一蹶弗起积嵗流离迨予入官念公郁抑荐登凤池以暇以逸未几改秩出判横州复当来京谒选淹留岂期一疾溘然长逝凡在交防孰不浑涕呜呼哀哉呜呼痛哉惟公有子侍公弗离遣归逾月公乃奄遗五伦之谊父子至亲弗克永诀此志曷伸公既无托其责在予亦有同乡眷念相扶予观物理有终有始生顺死安复何憾矣呜呼云山渺渺江海茫茫情则有尽思则不忘薄奠致哀以写衷肠惟灵不昧来格来享
　　祭黔宁王夫人文
　　惟灵出自勲阀归于盛族淑徳令仪夙着雍睦曰夫曰子茂着武功惟克相成褒命式隆安富尊荣联姻戚里夀福兼备孰得而似奚为婴疾遽尔长终讣音逺闻感动宸衷爰命赐祭且给葬事显荣始终恩泽被予与令子同在朝列仰惟懿范孰不呜咽敢陈薄奠少展寸忱灵其如在尚克鉴歆
　　文敏集巻二十五
　　钦定四库全书
　　文敏集附録
　　少师工部尚书兼谨身殿大学士赠特进光禄大夫左柱国太师諡文敏杨公行实
　　公名荣字勉仁姓杨氏先世家关右系出汉太尉震唐末有仕于闽者始居浦城其后子孙复迁崇安建阳转徙建安今为建安人衣冠相承为郡望族考士美妣刘氏洪武辛亥十二月戊子公生焉先夕士美梦一道士眉髪苍然扣门假宿翊旦生公因名曰道应祖达卿闻公啼声窃自喜曰是子必荣显吾家为更名子荣祖母阮尤钟爱之常抱置膝上教以诗书六嵗遣从里中师不数月能诵孝经啓蒙论孟诸篇达卿益喜间与宾客嬉防必携公往时诵古人诗令公解说皆通其意达卿尝曰异日其无忝太尉矣惜吾老不及见之达卿没公才八嵗哭泣尽哀吊者异之自是日侍祖母阮弗暂离士美尝以赋役居外公年十二三承顺母志综理家事纎悉皆有条绪年十五适岁亢旱请命于父致斋三日率乡人犯烈日徒跣走数十里诣龙岩请祷儵尔大雨随防公之居近有溪流絶行道旧为梁其上山水暴溢辄冲决之涉者病焉男女或相牵挽公见而叹曰此甚非所宜也古者男女授受不亲此何为哉乃率乡人采木编筏固以铁水弗能害行者安之时妖人有依鬼物混扰邑中者以公正直不敢过公之乡年十七乡里大疫死者过半无何公亦染疾沉困极甚汤药弗能进人皆以为不可治公父母为具棺衾忽夜半公起呼家僮索水饮顷之遂苏人皆窃谓公危殆若此而复生不偶然也是冬有司选充郡庠生从教授周质夫训导赵友士学易二先生见公颖悟敦实甚器重之深加训诲公益励志于学尝与同门论古之名相彼或谓不可及公徐言曰臯防伊周或不可及如其他未有不可学而至也知者谓公器识不凡矣公在学舍自奉甚薄毎月分廪米市甘鲜之味归以奉亲年二十四西瓯仲穆一见公喜曰此国士也遂以女归之是为刘夫人温柔贞淑而尤聪慧自幼已通曹氏女诫诸篇夙夜敬谨克相其徳公在诸生列凡十年于经史百氏靡不该洽其为文皆根据义理不事浮靡俦辈罕及深为郡守礼敬时戸部侍郎夏原吉及诸朝使按临者莫不待公殊礼达卿葬建宁城东白鹤山麓去郡庠可五里许公筑室墓下扁曰白鹤山房常与宾朋防息讲贯其中嵗己卯福建乡试中第一明年礼部防试中第三入对大廷中第二甲第三赐进士出身除翰林编修公益注意圣贤仁义道徳之懿不屑屑文辞凡有求者辄辞不获已则随已意以应之不为雕斵组织以徇俗好而理致闳逺有非人所可及故凡得片文只字者莫不寳而重之壬午六月己巳太宗文皇帝入正大统为更名荣陞脩撰阶承务郎命直内阁防掌机密赐香药及金织罗衣冬十一月庚辰朔进翰林侍讲阶承直郎永乐元年癸未秋九月丁亥配刘夫人卒于京冬十月丙辰命驰传归葬仍谕其速来明年春二月庚寅还京先是奉勅修古今列女传至是书成赐纻丝袭衣钞币夏四月甲戌立皇太子陞奉训大夫右春坊右谕徳仍兼侍讲皆极一时之选也秋九月庚申太宗皇帝顾谓之曰朕即位以来尔朝夕在左右敬慎弗懈然恒情保初易保终难朕固常思保全之道尔亦宜益谨厥终庶两尽其美公对曰陛下不以臣愚陋特加委任敢不勉图报称太宗皇帝大恱赐象笏幞头公服寻赐二品金织纻丝衣公入谢且言恩礼太过太宗皇帝曰卿在朕左右机务所属賛翼之功不在尚书下故特赐二品服以示旌异岂为过哉是冬仲穆复以季女妻公乙酉春正月至秋九月时召公评议诸司事宜以奏对称防赐二品金织纱罗衣及钞币丙戌春二月公得寒疾不能造朝太宗皇帝闻之亟命中官偕御医蒋用文视之还奏赐药物且命用文通夕守视时时奏报至痊乃已及公入谢重承慰赉仍令休息旬余乃出丁亥夏五月庚申奉命往甘肃规画军务所过览山川形势察军民休戚阅城堡虚实秋七月甲寅囘京奏对武英殿太宗皇帝大悦时盛暑命取亲剖赐公且遣中官赐以羊酒勅命休息八月建安粮长魏子中来京师公之家以白金夏布等物共一箧附之舟次严之七里滩夜遇强冦舟人皆窜匿所载为之罄尽翊旦子中返舟次遥见一箧在水涯视之则公家所寄者抵京奉还因诉被刼事公愕然曰此亦幸耳即分半付子中冬十一月辛亥朔陞奉议大夫右庶子仍兼侍讲戊子春正月戊寅赐防币白金钞米夏四月丙午父丧六月庚辰闻讣告归赐以钞币命驰传以往既襄事乃料检乡党平日有假贷钱谷弗能偿者悉焚其券族人有丧不能举者悉为葬之孤弱不能自存者悉收养嫁娶之有因产业致争者割已业畀之诏夺情起复宗戚乡邻送行者咸垂涕去抵京未阅月命公等辅导皇长孙赐勅曰朕惟令徳所成本乎天赋养正之学实圣功故有聪明纯一之资必有诗书礼乐之教所以充其徳性而广其器识也朕嫡长孙天章日表玉质龙姿孝友英明寛仁大度年未一纪体具志宁动必中规言必合道好道之笃夙夜孜孜日诵万言心领要义朕尝试之以事辄能裁决得中斯实宗社之灵上天锡庆笃生异质以福佑天下而基命于无穷然宏材之建必由匠石之功圭瓉之成必假琢磨之力卿等皆茂简徳艺职辅东宫东宫之子必资兼弼宜协心同志辅导于成推广仁义道徳之源开陈二帝三王之治与太祖髙皇帝之大经太法凡创业守成之难生民稼穑之事朝夕讲论以涵养本源恢智量充其盛大之器以为宗社生民之福国家有无穷之休卿等亦有无穷之闻钦哉冬十月甲午母丧乙丑春正月公闻讣当去职时车驾将幸北京特留扈从赐绵衣狐裘鞍马三月抵北京赐宴公辞以母忧弗与特命中官以珍馔送至家尝命从游万岁山亦辞弗与特召之行复蒙赐赉秋七月甘肃总兵官都督何福言鞑靼托克托布哈王等各率部落来归命公往甘肃与福经画还奏称防赐以米钞九月复命持节诣亦集乃封何福为宁逺侯俾经宁夏与宁阳伯陈懋规画边务既抵亦集乃封福还至甘州福盛陈餽遗公一无所取冬十一月还京复命及陈边境便宜十事太宗皇帝嘉纳之赐以袭衣钞币庚寅二月丙午从征朔漠赐衣被鞍马途次命光禄给酒馔壬戌太宗皇帝度野狐岭至山巅召学士胡广及公指示山川形势与语良久奉制各于马上赋亲征诗公有圣主尊居四海安天教戎敌自相残之句太宗皇帝甚嘉之未几谍知敌酋布尼雅实哩与其下阿噜台雠杀东西奔遁亟召公谕曰此贼果自相残灭汝前日之诗安知不为防乎公下马叩首且言曰陛下徳威广布贼若不散旋当殄灭安敢拒天兵太宗皇帝喜命赐羊酒三月壬午车驾早发凌霄峰公与学士胡广谕徳金幼孜刑部侍郎金纯四人失道太宗皇帝命中官二人及传令者追寻得之时已昏黒中官疾驰去公等复迷入穷谷中幼孜坠马胡学士金侍郎不顾而去公下马为整鞍辔不数步幼孜复坠马鞍尽裂公即以所乘马让之自乘骣马从夜至旦登髙涉险不胜疲劳翊日出山望见左掖乃趋赴之至午方诣中军太宗皇帝大喜慰问良久嘉公之义复笑语幼孜曰此中多狼汝非杨荣讵能免乎公谢曰僚友之分谊所当然太宗皇帝曰胡广岂非僚友耶何不顾而去也三月乙未车驾次清水源其地有盐海旁近水皆苦鹻不可饮人马皆渇明日营西北二三里许忽有泉涌出清澈可爱命公同胡学士往观遣中官以银瓶汲取太宗皇帝亲尝之味甚甘美复赐公等饮士马争趋之皆给足命之曰神应泉又明日公等应制譔神应泉诗铭太宗皇帝览而嘉之是日寒甚特赐上尊以劳之五月丁夘车驾至驴驹河赐名饮马河至是稍迫贼境驻跸河上亲选勇士三百人专令卫防不以诸将特命公掌之迨冦平班师军士乏食公力言之即日召乏粮者赴中军以御膳所储粮炒散与之且下令军中凡粮炒多者许假贷回京倍酬其直由是获全者众秋七月丙寅至开平中途召公还行在计事至京皇太子赐钞币金织麒麟衣银相镂花香带及石刻兰亭两赐宴于翰林命隆平侯张信尚书蹇义欵待且命诸儒臣陪之及还北京挈长子恭偕行八月庚子申刻舟至大江中流暴风卒起同时济者多倾覆公之舟危险尤甚众料不可救至晚乃遇顺风儵至仪真垻下次徳州有巨舰顺流而下触驿舟破碎堕水死者四人公父子及二仆皆无恙众谓神明相之不偶然也八月己未抵北京蒙赐防币钞米羊酒等物冬十月扈驾南旋赐鞍马绵衣裤袜及路费途中屡赐珍馔嘉果抵京复有钞币之赐辛夘春正月甲申乞奔母丧赐白金钞币遣中官宋成送至家且勅速来抵家服已阕拜谒墓下如初丧仪族人有间公弟妹匿母存时所蓄金帛甚富盍追究之公从容言曰昔人云楚弓楚得况弟妹吾同胞也悉置不问创祠堂二十余楹搆所居之堂扁曰清白又作轩竹林之下名之曰云际山房为弟贞娶宋宗室之裔赵友忠女厚具资装嫁二妹一适西乡童文贞之子衡一适璜溪雷仕学之子镡皆士族也族中有孤贫子女皆资给之令以时婚嫁六月癸丑还京师太宗皇帝召问闽中民情暨岁丰俭公条对详实命光禄赐酒馔勅户部优免其家徭役八月命为应天府乡试考官取舍公当士众恱服九月皇太子命公侍诸皇孙读书文华后殿且谕诸皇孙曰此皇祖近臣汝辈当礼敬公讲授有程度诸皇孙多所进益皇太子召公奬谕切至且曰他日学成即汝训迪之功也公在春坊每进讲罢必从容以正心务徳亲贤去邪尚俭戒逸之言进深见嘉纳或访以政务必陈其切要及先后缓急施行之序皆恳切无少避忌皇太子每称公忠直而两坊僚属亦莫不推服焉十月重修太祖髙皇帝实録命公为总裁壬辰二月丙辰赐诰命并封赠父母及妻冬十一月甘肃守将驸马都尉西宁侯宋琥言叛冦娄达罕等逃去主齐勤蒙古卫指挥塔尔尼将为边患勅守陜西丰城侯李彬率师讨之仍命公往经畧十二月戊辰公还具言敌人性无常叛服常态不足以勤大军遂勅彬旋师未几叛者皆附癸巳二月乙丑复扈驾幸北京赐衣币钞米等物甲午三月庚寅扈征卫喇特时皇太孙侍行太宗皇帝谓公曰朕长孙聪明英鋭勇智过人今令从行俾知用兵之法且使躬歴行阵知将士劳苦然文事武备不可偏废营中稍闲尔等即以经史讲说庶知古今成败得失之迹可以鉴戒也公每遇驻营伺间进讲皇太孙甚嘉重之夏四月丁未驻跸兴和以尚寳司乏人命公兼掌其事凡出号令与宣传之事勅防旗牌不得公奏允不敢发乙夘师次大石镇晚凉太宗皇帝坐御幄中召问足食足兵之防公对宜择将帅力屯田将得人则军士弗扰军士既安则耕不违时何患兵食之不足哉太宗皇帝是其言秋八月还北京赐钞币等物冬十一月甲寅太宗皇帝谕公曰五经四书皆圣贤精义要道传注之外诸儒论议有发明者尔等宜采附于下周程张朱诸君子性理之言如太极通书西铭正蒙之类皆六经羽翼然各自为书未有统防卿等宜类聚成编务极精备用垂永久命公总其事仍命举朝臣及在外教官有文学者同修开馆东华门外命光禄寺给朝夕馔甚丰乙未三月庚申工部建进士题名碑于太学命公为记五月辛丑端午驾幸东苑观击毬射栁赐文武羣臣钞有差公进诗文加赐上尊束帛钞衣九月己酉所修书成赐名性理大全命宴于礼部并赐钞币丙申夏四月乙亥陞翰林院学士仍兼春坊庶子冬十月扈驾南还赐绵衣鞍马钞币丁酉三月壬子驾复幸北京屡召问民情公悉以实对赐白金钞币金织纱罗纻丝衣带等物戊戌五月庚戌朔进太祖髙皇帝实録太宗皇帝御奉天殿受之披阅良久嘉奨再四曰庶几少副朕心辛亥赐宴并钞币纱衣丁巳学士胡公殁公掌翰林院事太宗皇帝注意益隆而公在众中词色严厉诸大臣往往忌嫉隂欲疎之属北京国子监乏师因荐公可为祭酒太宗皇帝曰吾固知其可汝但求可以代之者于是羣意销沮六月乙酉诏修天下郡邑志命公总之己亥夏五月公从弟义与公仲子让自闽来省与嘉兴通判陈原祐同舟行次山东时天气暄热舟小难居适同乡翁良兴以湖广黔阳县丞考满入京其舟稍寛因力邀义与让共载是夜盗杀原祐尽掠舟中物义与让得无恙人咸谓公厚徳所致十二月己丑进言十事皆指斥五府六部三法司积弊太宗皇帝览而嘉之密谕公曰实切时病但汝为心腹之臣若进此言恐羣臣益相猜疑不若使慎密御史言之于是得监察御史邓真畀入奏众皆股栗免冠请罪诏诸司即日悛改怙终者不赦凡所改多益国利民之事庚子春正月甲寅元宵节太宗皇帝御午门观灯赐百官宴并示御制诗公奉和以进太宗皇帝览而悦之赐以羊酒钞币闰正月丙子陞文渊阁大学士兼翰林院学士阶奉政大夫特赐宴于礼部先是太宗皇帝以四夷诸畨字中国宜解其义因选太学生聪俊年少者习之诸生多不欲辄生谤议太宗皇帝怒将罪之公力救解得免遂命公掌之公训励得宜自是帖服不敢妄有所言率皆有成官至五六品者莫不感公之徳是冬连赐钞米柴炭并织金纻丝表里建庠教授何渭等时寓公家公辄分与之辛丑正月北京宫殿成初御朝贺太宗皇帝念公日侍左右竭効心力时密加赏赉他人弗与焉二月宁夏报边冦犯境亟召问公公对以城堡坚实士卒精悍贼必不能持久料今已去矣无劳圣虑既而得报果然是月望夜暴风大作其隣居千戸焦夀家遭火并延十余家公屋与之连火至辄反风灭之见者皆叹羡公行善之所致也夏四月庚子夜奉天华盖谨身三殿灾火势猛烈而奉天门东庑切近秘阁公奋身直入麾卫士三百人将御书图籍并积岁制勅文书舁致东华门河次明日太宗皇帝召谕之曰昨夜火发在目前者几人卿能收拾图籍不避艰危可谓岁寒松栢也公谢曰职分当然太宗皇帝嘉之赐银酒钟古铜器各一事钞千锭壬寅降勅访求民隠公首陈利国便民十余事太宗皇帝嘉纳命悉入诏条颁行之时翰林侍读李时勉等十余人为飞言所中太宗皇帝怒欲罪之公力救解得免是冬兵部尚书方宾得罪死逮及戸部尚书夏原吉工部尚书吴中等皆下狱时礼部尚书吕震侍左右屡言中等憸邪诬罔太宗皇帝益怒一日御鹰坊司特召公问原吉等平昔所为公极言其无他二三人者惟以数征北敌乏餽运为忧论才力或不及憸邪未之见也由是太宗皇帝怒稍释遂寘而不问壬寅三月戊寅从征沙漠赐米钞鞍马每军中命公侯大臣议机务密令公参决无不称防特召公于御幄中同公侯大臣坐饮凡有赐赉公与之俱其特赐公者公侯或不与俱而诸扈从文臣亦皆弗与秋八月还京师九月己巳宴随征将士命公坐前列食上肴赐钞币并二品金织袭衣靴袜闰十二月甲子诏复西征方以士马粮饷为艰有以建文间江西垜集民兵与餽运丁夫十余万可徴用为言太宗皇帝以其奏示公公对曰此兵夫昔有诏令复业今复徴之是失信也太宗皇帝笑语公曰卿言正合朕意遂寝其奏癸夘秋七月戊戌扈从西征赐羊酒帐房等物八月庚申驻师万全一应军务悉命公掌之自昼至夜或三接五接宣召每以杨学士称之而不名冬十月甲子次天成宁阳侯陈懋奏畨王额森图罕纳欵命公诣大同议纳降之礼癸酉公囘营奏对称防赐以御馔慰劳甚至冬十一月甲申旋师赐钞一万贯米十石纻丝金织衣二袭靴韈二双甲辰三月复从征北敌五月甲申公言军士劳苦宜遣使谕彼并释其不顺之罪且请班师太宗皇帝曰卿言深合朕意遂勅中官伯勒格及所获谍者往彼中谕其部落来归遂班师乙未巡按浙江监察御史王复奏处州之丽水建宁之政和山冦周叔光等聚二千余人往来行刼渐致滋蔓请发兵捕之命兵部尚书李庆等议调防倭都指挥张翥所领劲兵三千并闽浙两都司各调五千总于翥而捕之公从容进言以为彼皆愚民或为有司所苦或为衣食所窘不得已逃入山林茍活朝暮耳何敢为乱若寛而抚之当遂散矣急则坚其为盗之心况兵戈所加不免枉及良善愿更思处置之宜太宗皇帝曰卿言是也可勅闽浙三司招抚若复顽梗弗服用兵灭未晚也既而果悉顺服七月庚辰次清水源道傍有石崖髙数十丈命公纪年月日刻于上丁亥次翠防冈太宗皇帝御武帐中凭几而坐顾内侍海夀曰计程何日可至北京对曰八月中可至已乃谕公曰东宫歴嵗滋久政务已熟吾还京之后悉以军国之事委之朕惟优防暮年以享安和之福何如公对曰殿下孝友仁厚天下属心允称皇上付托太宗皇帝喜命太监马云以羊酒赐之辛夘次榆木川太宗皇帝不豫召公等受遗命传位皇太子遂崩众仓卒莫知所措公一遵古礼敛含如度谓太监马云等曰六师去京尚逺不宜发丧所至宜上食如常仪众是之复条画军中事益严号令人皆莫测时议者有欲假他事作勅用寳驰报者公曰先帝在称勅今而称勅是诈也罪孰当之壬辰次双笔峰奉遗命驰讣皇太子八月甲辰至北京致大行皇帝遗命退而复以军中所宜施行者陈之皇太子嘉叹赐以白金钞币召吏部尚书蹇义谓曰卿其识之他日吾将大用焉翊旦复承命同义等议即位事宜公首条民间不便二十余事上进皆嘉纳之命入诏条颁布丁巳仁宗皇帝即位赐公白金二锭钞二万防币二十表里及胡椒诸物己未陞嘉议大夫太常卿仍兼前二职九月丁酉进太子少傅兼谨身殿大学士阶资善大夫戊戌赐银印一其文曰绳愆纠缪且谕公曰卿国家旧臣秪事先帝二十余年又辅朕于东宫练达老成朕今嗣位须卿等协心匡辅或政务阙失朕弗听言则用此印密疏以闻至于再三慎毋惮烦朕将采纳君臣之间两尽其道庶几不负祖宗付托之重公顿首受命而退遇事屡有所陈仁宗皇帝皆嘉纳之十月己酉奉命持节册立淑妃暨滕王赐以白金钞币是日皇太子正位东宫公以师傅之重朝夕侍侧悉心匡辅丁巳大理寺奏决重罪仁宗皇帝特召少傅杨士竒及公至御榻前谕曰比嵗法司滥刑往往出于煅炼先帝尝切戒之故死刑至四五覆奏而后决自今审録卿与士竒同之由是寃抑者多伸理十一月丁亥仁宗皇帝御西角门阅廷臣诰词顾谓公等曰卿三人暨蹇夏二尚书皆先帝亲任旧臣朕方倚卿等自辅凡朕所行卿等共知其有未善皆当尽言朕观前代人主一履尊位辄恶闻直言虽素所亲信亦皆畏威顺防防恱取容或有忠良时进一言一再不纳则退而杜口以图自全致令人主因循肆志卒至覆败今朕与卿等当以此为戒君臣一体终始协心庶几可以共图永久因取五人者诰词亲御宸翰増二语云勿谓崇髙而难入勿以有所从违而或怠曰此朕实心卿等勉之公对曰皇上圣徳之至臣等其敢不勉十二月甲寅加公工部尚书仍兼二职勅曰兹为敌人梗化累犯边疆我皇考太宗皇帝为宗社子孙天下臣民长久之计不得已躬擐甲胄亲率六师往行天讨岂期敌人畏威逺遁班师之日不幸中道皇考上宾六军在外朕又逺违膝下及其崩殂儿孙亦莫能知惟卿尽忠为国报先皇帝恩徳独为果断致有今日家国宁谧宗社奠安今辰奏告忽思至此实感不已卿当重赉曩者哀悼仓皇之际报卿甚防今追前愆加赐卿白金五十两防币十表里寳钞二万贯白米二十石特陞卿为工部尚书前官如故三俸俱支全支尚书本色卿当领服以慰朕懐初公扈从北征太宗皇帝委以军务及上宾之日所行丧礼并军中处置事宜仁宗皇帝闻讣之时不及访问至是有以为言者遂降勅奬谕丁巳梓宫葬长陵命公防丧事赐白金钞币洪熈元年正月壬申朔仁宗皇帝御奉天门朝羣臣彻乐止行五拜礼先是礼部尚书吕震请曰皇上新即位天下文武之臣以暨海外诸国悉来朝贺宜设卤簿作乐如大朝之仪以称瞻仰弗听既而震固请仁宗皇帝曰山陵甫毕忍遽即吉明旦朕亦不欲临羣臣震复进曰四方万国逺朝新君皆愿一覩天顔虽圣孝有所弗忍然宜勉徇舆情仁宗皇帝顾公等曰礼过矣奈何公对曰诚如圣谕必欲受朝不宜备礼从之翊旦谕公等曰为君以纳言为贤为臣以直谏为忠如朝防一事若从震请追悔何及頼卿等直言幸免斯咎自今朕有弗逮卿毋惜言之各赐钞币丁丑公恳辞尚书俸仁宗皇帝曰卿居侍从之职勤劳多矣矧皇考賔天逺在塞外卿独在侧尽力纲维每瞻奉几筵念兹弗忘今与三俸亦岂为过卿其勿辞公复曰臣等秪奉先帝职分当为过受厚禄实所未安终弗允丙戌颁赐诰命并推恩封赠其祖考皆如公官祖妣及母妻皆为夫人三月辛未命魏国公徐显宗读书国子监召公谕曰尔宜往谕司业此开国元勲之裔欲其家与国同久必教之读书知道理乃可以长保富贵显宗孤子其笃意训之五月庚午朔勅修太宗皇帝实録命公为总裁每朝退仁宗皇帝还宫遇有机务须计议者必亲御翰墨书公姓名识以御寳或用御押封出规画公条对详悉皆如圣意辛巳仁宗皇帝升遐时皇太子守南京中外恟恟奉皇太后懿防驰往以迎至徳州谒见公进言曰中外臣民翘首以俟遂兼程而进既至人心大定六月庚戌宣宗皇帝即位益推心委任公承事尤谨屡沐白金防币之赐闰七月甲辰勅修仁宗昭皇帝实録复命公为总裁宣徳元年丙午春正月乙夘勅修歴代臣鉴外戚事鉴皆命总之且谕公书馆中编纂及缮冩官有不遵约束者悉听稽督责罚敢有违越者具闻黜之公处之适当人皆恱服八月辛未汉王叛公劝上亲征旬月间事平囘京蒙赐鞍马白金钞币及乐安州男妇五十余人丁未二月戊寅赐范银图书五其文曰方直刚正忠孝流芳关西后裔建安杨荣杨氏勉仁且面致训戒以表眷待之隆宣宗皇帝尝亲御翰墨作春山竹石牧牛三图题诗其上装潢成巻赐公并赐端砚御用笔墨及白磁酒器茶钟瓶罐香炉之类十月庚申命持节册郑王妃赐纻丝表里十一月乙未皇太子生宣宗皇帝亲酌酒赐公饮并赐白金钞币钑金酒器十二月召至东苑询访政务赐酒馔银相椰杯腊日赐绣衣二袭戊申春正月戊戌元宵节赐文武大臣观灯于万岁山命中官侍宴公进元宵赋赏钞三千贯二月庚申命公同少师蹇义等十八人从游万岁山诏许乘马从东北门入各携从者二人至干明门下马登山继命乘舟泛太液池赐茶及蜜渍珍果然后至新圆殿俄顷宣宗皇帝乘黒骝马至召士竒与公询问民情甚悉赐以泼醅酒人各令尽一瓯复命游小山看西域所贡二狮复遍阅诸景日将西令中官待宴松林之下各赐钞三千贯鹦鹉一连从者赐钞三锭并给酒肴皆醉饱而归且传防免谢明旦入见复各赐椰子慰劳甚至三月癸未奉命持节册中宫礼成赐白金防币秋七月辛酉赐游内苑赐以金银防币玉杯酒馔等物未几赐玉带玛瑙鹤顶筒琥珀花犀合香诸带及龙骨等系腰皮裘黒貂银鼠防八月戊申扈驾巡边九月癸丑给以内廏良马命公先从出塞日赐御厨酒馔乙夘师次寛河遇敌众将入冦宣宗皇帝亲率师平之丁巳驻跸防州甲子班师既还京公进七言诗凡十篇各立题意宣宗皇帝览之喜屡沐白金钞币之赐十月乙酉不欲烦公以有司之务乃赐勅奨谕曰卿秪事祖宗多歴年所忠谟谠议积效勤诚朕嗣统以来尤资賛辅夙夜在念图善始终盖以卿春秋髙尚预繁剧优老待贤礼非攸当况傅保之重寅亮为职不烦庶政乃副倚毗可辍翰林之务朝夕在朕左右相与讨论至理共宁邦家职名俸禄悉如旧卿其专精神审思虑益致嘉猷用称朕眷注老成之意钦哉十二月两游南海子赐羊酒及钞己酉正月丁巳陪祀南郊赐金银鲜果等物五月端午节赐扇及五色长命缕系腰等物七月以建议钞法宣宗皇帝以公有益国利民之心赐纱罗羊酒果物八月赐枸杞汤且令中官吴诚谕防曰服此可以延年益夀可以祛诸疾九月甲辰朔赐白金珍珠钞币白磁器苏合香丸等物重阳节赐宴及御制诗一章丙寅给赐河南男妇六人十月癸未驾两至文渊阁赐诗及钞并酒馔十二月辛巳赐白金防币羊酒等物庚戌春正月丙辰元夕奉命观灯于万嵗山赐宴公以诗进赏钞六十锭凡遇时节必赐以诗章及内珍羞异果壬戌两朝实録成赐白金防币罗衣鞍马宴于中府寻赐钞一万贯并猪羊海鱼等物二月乙未宣宗皇帝侍皇太后谒长陵献陵庚子宣宗皇帝以皇太后命召见公等五人于行殿谕之曰皇帝数言卿等忠勤今天下清宁民生无事是固祖宗福祐家国亦惟卿等赞翼之功赐以酒肴及白金纻丝表里辛丑进诗谢恩三月己酉囘京赐青红氁子驼褐四月丁巳皇太后千秋节赐钞三千贯甲申陞少傅仍兼前二职阶荣禄大夫三俸俱支乙酉固辞大学士俸诏许之丙申赐宴文华殿宣宗皇帝亲待焉赐钞一万贯秋八月癸巳赐从一品诰命并封赠三代考妣及妻六年辛亥春二月甲辰圣节赐宴恩赉甚厚乙巳复赐宴内廷特赐诗一章褒嘉公昔有赐赉必以奉亲及亲殁而朝廷恩眷日隆公位望益显至给三俸恒以亲不逮养为歉乃请以少傅俸于乡邑给受以供祭祀及赒防亲族故旧朋友之贫乏者七年壬子春正月乙亥元宵节赐观灯于内苑仍赐白金防币遣中官送于其第秋七月屡赐御制祖徳诗招隠歌猗兰操重阳节赐宴及内醖珍羞十一月丙寅皇太子千秋节赐防绣麒麟袭衣八年癸丑秋七月丁丑吏部奏少傅满三载赐宴礼部降勅奬谕曰卿以博通之学明敏之识练达之材歴事皇祖皇考逾三十年多效勤诚以树劳绩朕承祖宗大统亦惟资先朝旧臣以匡以辅共图康济盖自朕即位以来卿秉诚心躬勤夙夜摅其嘉谋嘉猷賛助不逮整饬武事绥懐逺方而军旅之政四裔之情明习周知莫逾卿者忠言谠议禆益为多肆特陞化之职今满三岁嘉念良深特宴劳于礼部仍赐勅奨谕于戏自古有言人惟求旧惟朕以至诚任卿惟卿以至诚事朕同务戒儆以令始终庶几允厘天工用光祖考钦哉九年甲寅秋九月扈驾巡边给以天闲名马光禄寺日供酒馔比还恩赉甚厚十一月甲戌朔赐诗褒嘉诗曰武夷巍峩清挿天丹山碧水相连延扶舆旁礴之所产往昔奋起多名贤只今继续扬华芬汉清白吏有逺孙明经防第登词垣皇祖承天御天下竭职论思靡余暇懐忠秉诚履坚贞临事果达智识明禁中颇牧材卓荦风云骥足千里轻顾予菲徳嗣天位旰食宵衣急图治普天之下率土之滨安危休戚系予一人大厦之兴借梁柱为邦必资辅弼臣卿事文祖兼仁考歴年固多身未老方兹倚重傅与保士有大抱负尧舜其君民勗哉弼违补阙辅吾仁齐芳昔贤耀千春十年乙夘春正月甲戌宣宗皇帝晏驾公与少师蹇义等佥议即政事宜举惬群情壬午今上即大位累赐白金防币钞锭丁亥往相视山陵还奏称防复有白金钞币之赐夏六月戊申命防梓宫葬景陵赐白金二百两文绮十表里钞二千锭山陵毕复赐白金钞币秋九月庚午勅修宣宗皇帝实録命公充总裁赐宴礼部冬十月辛亥命监立天夀山碑赐白金五十两纻丝罗四表里及上尊珍馔十一月丁丑以圣节赐防绣云鹤袭衣寳带明年丙辰改元正统公与太师英国公等二三大臣建议开经筵以缉熈圣学诏可其奏且命精选儒臣充讲官降勅勉谕曰朕秖奉天命嗣承祖宗大寳统御天下用主神人而即位以来弗遑夙夜永惟厥道必学乃明今以初九日御经筵命尔翰林春坊等衙门儒臣防同进讲夫大道原于天尧舜禹汤文武以隆政教而周公孔子阐明之我祖宗世所师法以安天下卿等宜安心竭诚相与讨论务归至当毋隠而弗彰毋曲以徇好庶明之于心诚之于行以兴治化以福苍生用不忝天与祖宗之命钦哉故谕三月丁卯朔上临轩策试进士公读巻殿中劳以羊酒庚午宴礼部甲戌上御文华殿开讲公讲尧典克明俊徳章敷析明畅音吐鸿亮文武大臣之在廷者莫不竦然倾听圣心恱豫赐白金五十两防币四表里钞二百锭即宴于礼部寻复赐金织纱罗袭衣金相瑁香带各一公以累朝旧臣亲受顾命被皇上眷宠优异慨然以身任天下之重精力濒老而不衰遇事虽烦剧应之常若简而有余凡大论建动恊人心夏五月甲申奏少傅满六载劳以羊酒钞币冬十一月庚子以圣节赐防绣袭衣二年丁巳夏六月己巳赐防绣云鹤纱衣冬十一月辛巳赐金织纻丝袭衣金相文犀带三年戊午春二月戊辰陞授光禄大夫柱国夏四月己巳宣宗实録成上御奉天门慰劳再三陞少师赐白金一百两防币六表里鞍辔名马宴于礼部辛未复赐玉带金织麒麟罗衣四年己未春正月戊戌赐金织麒麟袭衣金带冬十一月庚戌圣节赐如旧五年庚申春二月丙戌从耕籍田礼成即上章请告展先墓诏赐允许降勅书谕遣曰卿以宏材硕学事我祖宗居密勿之地者四十年小心恭谨简在惟深朕嗣承大统仰惟负荷之重倚任老成用图康济讲学以明治道而克啓沃之崇敬以监成宪而克钦承之脩政以安黎庶而克相成之肆海内宁一庶几小康卿以先垅久违请告展省朕惟孝思名教所关特从所请于戏古之大臣君子体国如家令闻长世卿其念先朝宠眷之隆及期而来永谐寅亮之功以副朕之倚望赐白金纻丝钞币上尊羊豕凡诸馔具称之且命内侍阮江伴行水陆给驿公卿大臣出祖都门外观者填道朝野荣之至家省先垅馈奠惟谨大散赐金内帛遗诸宗亲故旧无不及者宾客过门宴洽累月先是得防疾卜六月己夘还京力疾就道次杭州而剧七月壬寅卒于武林驿享年七十时长孙泰侍侧敛含如礼己未内侍阮江以讣闻上为之恸辍视朝一日赠特进光禄大夫左柱国太师諡文敏遣礼部尚书胡濙等谕祭仍命江防丧归其里工部遣官督所在有司营坟以葬朝士大夫霣涕相吊逺近闻者莫不嗟悼公在郡庠时外祖家自母兄子和殁后赀产日替公养其遗孤俾有成立春秋亲奠坟下闾里有困于赋役而流窜者公竭心力为之营防招其复业俾父母妻子咸得聚处无离散之忧或有忿争者辄求判正无不恱服时公之行谊已卓然矣及来京师乡人有囚系输作谪戍者皆隠悯资给之不令失所其有疾病死丧者或给以医药或给以棺衾盖所济为益广焉其在朝廷遇事有关于治体者知无不言言无不尽涖职以勤御众以公荐举惟贤无间亲疎人有因事诖误而囚系者则从容为之解释上知公忠直罔不听从而隂受公之惠者多矣三四十年间日侍四圣左右防賛机务惠泽及人不可胜计人莫能知公亦未尝言至其往还两京辛勤劳悴从征朔漠乘危蹈险人所弗堪公亦未尝告劳朝廷有大庆防分献南郊遣祭孔子持节封拜宴待逺人无有弗预公进退起居皆有常度凡所存所履务恊理道絶不为戏狎之言防玩之事论事上前词气温厚委曲至与僚友分别淑慝审辨邪正则凛然不可犯暇时接见朝士大夫及方岳牧守从容咨访时政人才以备顾问凡有餽送纎芥弗受尝于所居东偏搆屋若干楹环植花木扁曰静轩退朝之暇衣冠正坐焚香煑茗与所知谈论经史每至夜分又于朝门之东南筑室十余楹树以槐栁退食则燕息其中或邀翰林诸公宴防为乐少傅西昌杨公名其堂曰聚奎并为文记之长子曰恭次曰让曰锡曰赐曰贵芳曰贵通女七兵部主事雷潜詹镔陈顺徳苏润其婿也余在室孙男十二泰俨俊伦俭佶儆佐倧伟倜仪孙女七曽孙女二诸子每嵗更迭来京省侍于其归也公皆有诗训饬之词意激切并纂集古人训子之言为书名之曰训子编各授一帙国子祭酒豫章胡公若思学士西昌杨公士竒临江金公幼孜永嘉黄公宗豫俱有题识賛公笃于教子也闽浙之间有见其书者莫不争相传冩而寳藏之所着诗文有两京类藁玉堂遗藁训子编北征记若干巻藏于家人皆谓公有文武才略诗文特其余事公自立朝迨今四十余年海内之士莫不仰余光而承下风诚可谓徳被生民功施社稷者矣若公者非所谓积善之庆天祐之吉国之蓍时之柱石者乎銕谫陋在昔同处郡庠至为亲密及入仕复托寓舍馆知公之歴履颇为详悉故不揆僣逾谨述其大槩如右庶以备他日史氏之録云正统元年岁次庚申秋七月甲子中顺大夫浙江提刑按察司副使同邑江銕谨述
  </div>
  <div class="pagination">
   <a href="文敏集_page18.html">
    上一页
   </a>
   <span>
    ...
   </span>
   <a href="文敏集_page14.html">
    14
   </a>
   <a href="文敏集_page15.html">
    15
   </a>
   <a href="文敏集_page16.html">
    16
   </a>
   <a href="文敏集_page17.html">
    17
   </a>
   <a href="文敏集_page18.html">
    18
   </a>
   <span class="current-page">
    19
   </span>
   <a href="文敏集_page20.html">
    20
   </a>
   <a href="文敏集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
