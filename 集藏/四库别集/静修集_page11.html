<!DOCTYPE html>
<html>
<head>
    <meta charset="UTF-8">
    <title>静修集 - 第 11 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>静修集 - 第 11 页/共 24 页</h1>
    <div class="content">　　廊庙之姿山林之思惟所谓天下之士故能为学者所师奚藏诸用而昌于辞有徳有言寜卒不施廹而视之非吾退翁而谁
　　王允中真赞
　　齿未老鬓胡为而白耶隐然含四海之忧鬂已衰顔胡为而壮耶凛然横千仭之秋竹实丹心砥柱中流百折而必东寸折而不柔其履危犯分防祻一身固可为戒然视循黙苟容贻害当世者寕不优耶
　　郭安道真賛
　　衣冠自同于乡人而文章名天下言论若无所臧否而风鍳析秋毫安防下僚而人不见其屈力辞两命而人不忌其髙我相英华得其根苖盖于此眉睫之间又见其所以肖夫先君子之捐金购书挥觞结客以倜傥起家为幽并之豪也
　　张大经画赞
　　眉之扬然若将逺逰目之凝然若有深忧其清雄俊逸者在骨之竒果决通达也如髯之虬有欲騐夫襟懐志趣之髙与其文章政事之美者于兹焉而求之
　　书画像自警
　　所以承先世之统者如是其孤所以当众人之望者如是其虚呜呼危乎不有以持之其何以居
　　祭杨待制文【名恕字诚之】
　　堂堂文献金之传宗得见嗣子如及音容况我先人出文献门既世有契义当公亲总角拜公鸡泉之濵期与莫当凛乎此身后公重来我方南还德孤道否茕茕在艰拜书于公义动公顔别五六年移居西湖吾道日穷交道日踈问疾忧贫两辱公书爱我如斯死别终天不及执绋犹当溃绵矫首东望柰此曜然缄辞寓哀公其鍳焉
　　祭王彦才文
　　故叅知政事王公之灵在公晚年嗣续惟重方将庆公公已告病问疾之举旦夕治装公谢弗来公已云亡孰知此行施行公防昔公之西予寓易城百里送公为公逺行今公此去终天永诀敢不扶疾送公于穴恩礼未酬音容窈然谨此区区公其鍳焉呜呼哀哉【甲申十一月】
　　祭王利夫文
　　乡友王公利夫之灵乡中亲旧所存惟公谓当百年今复已矣孤子之际忧患之余所遇皆伤矧兹永诀呜呼哀哉【庚寅四月】
　　祭张御史文
　　亡友故监察御史张君仲实之灵呜呼精勤之志后逸之才博洽之学清谨之节已矣已矣哀哉哀哉【辛卯八月】
　　告峨山龙湫文
　　呜呼一邦之望有峨惟山山之精深聚而渊泉山川惟形有神栖之云雷雨露神实司之今是邦之防旱极矣岂神之灵坐视而不恤哉盖雨旸之数出于天非神之所得而专也雨旸之咎由于人非神之所得而释也是以使神涵蓄灵润虽欲发之而不得也虽然山川之神受命于天而主佑下民者也今欲佑之而不得矣则当为之请命于天昭昭在上安有不从由是言之神虽欲无责乌得而无责也且小民至愚穷且极矣而无所归诚则惟淫昏之鬼是求夫滛昏之鬼乃神之所当屏黜而下民之亦神之所当诱相也今气运已穷矣穷则必通或天防之雨则小民必归功于滛昏之鬼而惑信愈笃孰能禁之今是邦之大夫致祷于神则是祷其所当祷矣既祷其所当祷而当祷之神能随其祷而应之以雨使既足而又周浃焉庻小民之愚知天地之间自有名山大川之正神实能阖辟隂阳而神妙造化而境内吏民之所当敬修其坛壝洁其牲币而事之而向之所谓滛昏之鬼者真不足信矣如是则人情世教或自此而变之则神之惠又不但一雨而已矣如其不然则是云雷之泽神其不司之旱干之虐神实不恤之天命之职可怠而旷之惑邪之俗可助而成之又何望焉又何望焉敢告
　　题髙允图后
　　人之制行近于当理者多矣欲必其制行之初真见义理之当然而断然无一毫人欲之私者则未易知也然攷其平生则心术之防亦有不可得而掩者矣如髙允中情之直亮盖其生质之本然其设心处事必非善为侥幸委曲之人也如劝翟黒子有罪首实亦以义理之当然尔而作史者遽继之以庻或见原之语则所谓首实者乃所以为侥幸之资也至于史事不欺则又以谓恐负翟黒子故则允之所以为是非以义理之当然第以此尔此皆史臣不明义理而于遣辞之际轻为増损徃徃使人忠亮之心不洒然于天地间非止允一端而已读史者亦【一无亦字】不可不知也
　　书东坡传神记后
　　形神之所寓也形不同焉而神亦与之异矣予尝爱韩魏公记北岳庙之言曰崭然而石坳然而谷泉焉而众别林焉而万榦擢岳之形也倐霁忽冥伏珍见祥喜焉而风雨时怒焉而雷雹发岳之神也予谓惟是形则有是神于是形而求是神则得之不于是形而求是神则不得也是以公又曰庙而祭焉非古也呜呼庙而祭焉虽非古屯苟即其形而束其形之精神聚之一室而致祷焉则犹方坎圜丘坛以四望之遗意也至庙而像之以人被之衮冕而王之帝之形则人衣冠则人名则人之称而岳乌乎在于是而求岳之人亦难矣人之祭也主以别名氏尸以防精神盖子孙则祖考精神之余也其祭社也即其地而表以树而主乎石焉盖植物之根乎土土地精神之发见者而石则土之类也是以得其神焉岂惟是也防礼之服必其人之衣温公藏祖考手泽遗文于其庙而祭之盖以精神尝在乎此也岂惟是也礼文制度亦必有精神之所安者如身为士而席则大夫祭为卿而乐则天子固已居之而不安闻之而不享至于昔焉而席地今焉而匐伏理有可疑神亦乌得而流通也哉由是而推之凡像设之未极其精而苟简于习俗者皆不若无像设之为愈也而程子神女衣冠之辨土木人身求雨露之设盖为一髭髪之语相为发明其亦精矣滹南王氏妄为辨论以讥之彼亦乌知所说之所谓哉田景延尝为先人作大小二像不惟极其形似并与夫东坡所谓意思者而得之是以予于祢祭特用之夫画形似可以力求而意思者必至于形似之极而后可以心防焉非形似之外又有所谓意思者也亦下学而上达也予去嵗题一画卷云烟影天机灭没邉谁从毫末出清妍画家也有清谈到处南华一防然此又可为学形似而不至者之戒也予既作三诗以赠之而复书此说于所蔵郝奉使所书东坡传记后云至元十二年三月望日书
　　书康节诗后
　　物齐也齐之则不齐矣犹之东西也东自东而西自西固不齐也然东人之西则西人之东也是曰东亦可曰西亦可则是未始不齐也然东西之形既立指其西而谓之曰东则为东者必将起而争之而不齐者出矣不齐之则物将自齐而平矣东也西也吾立于中而制其东西焉如是则谓之无所着可也一有所着则不西而东矣谓之无所着可乎彼空将无所着也一倚于空独非着乎此程子深有取于邵子之言也然彼为其说者曰是不足以破吾说也吾曰齐固未尝齐夫物也吾曰空固未尝着夫空也噫悠谬辗转愈遁而愈无实也
　　书王维集后
　　维与郑防同以能诗与画名当世后又同事贼贼平复同以画得苟免死而郑相如者固尝言防当污伪官然复云愿守节可免夫仁义礼智天道固有所谓命者而其义之于君臣有不能尽者彼善术者或于其气运之间有可以推而知之者然其曰守节则可免则是有性焉而已矣陈图南谓种放晚节当不逮初谓敬慎则不失亦此意也是彼为术者固亦必以人事为主而不专以数矣因表而出之于此云
　　跋朱文公杰然直方二帖真迹后
　　先生杰然直方二帖郝奉使得之仪真予观其词防笔势则跨越古今开阖宇宙荆公实不足以当之而其頽然其顺浩然其归方康节检束之时盖亦无有也书法自汉魏而下壊于晋宋极于黄米此先生千古絶弦之论观者以此意求之或有感焉而于其读先生之书而得其心则视凡世俗之所为学者皆在百尺楼下矣又岂但书法而已乎至元丁丑八月壬戌日书
　　防懐素藏真律公二帖
　　顔鲁公自其九世祖腾之至公以能书名天下者凡十人而頵颇不与焉其渊源已如此而其父已传法于殷仲容而公又防意于张长史今见懐素此帖所云则知父之讲习于师友者又如此呜呼书一艺也必欲其精而犹如是矧其大者乎帖后有文潞公吕汲公赵懿简刘忠肃诸公元祐四年跋语是年潞公以年老平章军国事方辞去不得而汲公为宰相懿简公为枢宻忠肃公为御史吁亦盛矣哉后防师雄刻此帖于长安则八年九月也宣仁后实以是月崩而明年已非元祐矣宋之治乱于此焉分又所以发予之叹也此虽一帖而有可鍳者二故并书于后以待覧者云至元丁丑七月已亥书
　　书王子端草书后
　　子端振衣起辽海后学一变争竒新黄山惊叹竹谿泣钟鼎骚雅潜精神黙翁语也雪溪仙人诗骨清画茟尚余诗典刑声光旧塞天壌破议论今着儿曹轻遗山语也二公之言必有能辨之者东坡谓书至于顔栁而钟王之法益防诗至于李杜而魏晋以来髙风絶尘亦少衰矣朱文公亦以为然而黙翁盖知此者是以不取于子端也安得如黙翁者而与之论书至元十五年正月二十三日书
　　题辽金以来诸人词翰后
　　辽诰勑一卷金正隆词人制作附今姚窦诸人防语一卷予观之谓辽金迄今自北而南渐以大其文物之变也亦然刘某题
　　题娄生平钑模本后
　　银工娄生平钑墨本前人题志莫不以为天下之絶巧也夫以人心之灵有可以参天地而赞化育者存苟专力于一艺其精宻神功亦何不至此固无足怪焉予所感者自污尊抔饮而有器皿自器皿而有文饰自文饰而有如此至有如此者攷其世尚未逺也而来者无穷焉将止于如此而已耶将变而抑以文耶抑亦将反古人创物适用正大淳厚之制也













　　静脩集卷十二
　　钦定四库全书
　　静修集卷十三【□诗一】　　　元　刘因　撰五言古诗【三十八首】
　　四皓【二首】
　　智脱暴秦网义动英主顔须眉不得见犹思见南山每当西去鸿目极天际还马迁歌采薇托名夷齐间孰谓紫芝曲能形此心闲鄙哉山林槁抟也或可班安得六黄鹄五老相追攀一笑三千古浩荡观人寰留侯在汉庭四老在南山不知髙祖意但欲太子安一读鸿鹄歌令人心胆寒髙飞横四海牝鸡生羽翰孺子诚可教从容济时艰平生无遗策此举良可叹出处今误我惜哉不早还何必赤松子商洛非人间
　　严光
　　文叔虽天子因陵位愈尊为陵成髙节此亦天子恩两星映千古精爽如尚存有此谨厚者可赠狂奴真巢由本不经怪妄徒拟伦中庸久芜没矫激非天民惟余仁义语至今凛若新想像冨春石崔嵬犹起人
　　翟节妇诗【幷序】
　　昔金源氏之南迁也河朔土崩天理荡然人纪为之大扰谁复维持之者而易之西山乃有妇人曰翟氏年廿余其夫从军死于所事翟出入兵刃往复数百里昼伏夜行以其尸归负土而葬之既葬自以蚤寡无子遭时如此思以义自完乃自决于墓侧隣里捄而复苏终始一节今八十余年矣夫人心之极有世变之所不能夺者于此亦可以见之予闻之为作是诗俾其外孙田磐刻之石或百世之下有望燕山而歌予诗者使翟之风节凛然如在亦庶几乎呉人河女之章焉
　　兵尘浩无际烈女难自全妇人无九首志欲不二天燕山翟氏女既嫁夫防邉一朝闻死事徤妇増慨然生有如此夫蚤寡非所怜求尸白刃中负土家山前事去哀益深义尽身可捐无儿欲何为所依惟黄泉乡隣捄引决烈日丹衷悬谁辨节孝翁重赋睢阳贤我昨过其乡山水犹清姸闻风如竹飘萧动疎烟千年吟诗台峩峩太寕巅为招冯太师和我节妇篇【太寕山有冯道吟诗台距翟居甫数十里】
　　燕歌行
　　蓟门来悲风易水生寒波云物何改色游子唱燕歌燕歌在何处盘郁西山阿武阳燕下都嵗晚独经过青邱遥相连风雨堕嵳峩七十齐郡邑百二秦山河学术有管乐道义无丘轲蚩蚩鱼肉民谁与休干戈往事已如此后来复如何割地更石郎曲中哀思多
　　吴山夜雪图
　　江南无寒嵗一雪今几时吴山岂无春画此寒嵓姿壮哉万里流不废东南驰胷中谩长风俯仰今古非谁能唱小海为和大江词
　　白马篇
　　白马谁家子翩翩秋隼飞袖中老蛟鸣走击秦防之事去欲名留自言臣姓施二十从军行三十始来归矫首望八荒功业无可为将身弭大患报効或在兹岂不知非分常恐负所期非干复雠怨不为酬恩思伟哉八尺躯胆志世所希惜此博浪气不遇黄石师代天出威福国柄谁当持匹夫赫斯怒时事亦堪悲
　　答乐天问【三首】
　　二气曰交感变态何纷纭清浊与厚薄赋与定难钧世运如四时类聚仍羣分升沈与夺间今古亦难伦天道自悠逺百年寓此身未来不可见既往有未闻愚者或贵夀贤者或贱屯龙亢岂无悔蠖屈岂不伸君自不知此何云诘羲文
　　邈哉开辟初造化惟隂阳错然入形化一受不可忘稻梁固为爱豺狼非故殃物理本对待生气常相将孔圣岂无后暴秦不可长鬼神祸福机昭昭亦可量桃囓李树死城焚池鱼伤外来非我取生意自洋洋君何不思此徒欲问穹苍
　　乐天种香草有艾同根株锄溉两相妨题诗问何如恨君计已晚草草种树初根荄不早辨使与茎叶俱锄根固相伤茎叶犹可除臭叶日以除香茎日以苏区区彼微根仅有知无余虽霑灌溉恩生意已渐疏君今尚未决嵗晚益难图
　　代来使荅渊明
　　何时发天目山中云出时出山山更佳草木非所知公田幸有秫何问菊与薇一笑领此意翁岂为酒归
　　幽禽
　　幽禽初出谷其声何熈熈但知春可鸣浑忘蛰冻时天生复天杀恩怨敢自私寥寥古人心世逺今谁知
　　寓意
　　万木冻欲折中有天地春一无贯万古生意谁能屯但苦未充满此心终难伸秋风毛改卓尔顔色贫
　　又【二首】
　　愁隂翳阳景超然慕逺逰天风忽吹衣命驾昆仑邱氷壶洗秋露霁月霜空流平生多故人囘首生离忧世路空崄游子天一方况是青春深桃李争芬芳相媒有百鸟巧韵无丝簧客行虽云乐归哉非故乡
　　有懐
　　朝咏小招词暮歌白头吟出门何所适欲语谁同心岂无平生交顔色非真金目送西南鸿令人思之深思子不可置谁从懐好音年意惜已徃进脩徴来今
　　独酌
　　青山淡无梦相忆无由来每当西北风旷然开我懐为从山中至对之举吾杯主人有佳客此门容勿开
　　月下独酌
　　佳月静可饮一天明水寒余光泛不极徘徊尊俎间但觉凉露下不知清夜防醉眠吾有兴君当下西山
　　书堂谷晏坐
　　上负青天壁下引碧涧滋中有晏坐石日夕忘吾归永懐幽栖人千载谁与期人间九瀛海莽苍天相围黄尘重如雾举手不欲挥白云如可招愿作双鹤飞
　　九日登洪崖有道士居此今二十年不睡矣
　　卑居不见秋登髙自谁始清狂未免俗谨厚亦复尔山光故相迎百步翠可倚屈指数胜游兹山居食指髙絶让龙门平敞亦専美羣山波鳞天开见洪水列岳真情尘遐瞰小千里却恐行路人视予旋磨蚁解衣林表坐烂摘蒲萄紫甘浆来逡廵毛骨脱泥滓胜境得真赏泉石逈如洗况有幽栖人嗒然空隠几相对已忘言一笑云林喜囬首暮烟深髙歌望吾子
　　游龙宫
　　翠涧如生烟石濑欲无雪纵目失平地仰面犹清樾时节未当春生意方暗泄随时久闭藏与物今超越兹游岂人力胜境殆天设拊石防栖龙髣髴仇池穴闻说如桃源自古有深絶摄衣径欲往不见当年辙独立驭长风哀歌山石裂
　　登圣泉庵
　　缓辔指西山振防凌崇邱临风一囬首扰扰令人愁苍石负崛﨑碧草借芳幽长林泛余霁初节成髙秋端居气始平頽然渐神游举目欣所期叩心思欲酬为问石上松千年为谁留飘飘巢居子嵗晚同归休
　　三月二十二日同仲韫饮北溪【分韵得却字】
　　世纷谢已乆恍若隔今昨惟余北溪云可爱不可却时当持诗往报复亦不恶百年何将军山林未寂寞北溪擅佳名春服有成约颇闻张氏宅池舘自疏凿不须吊鹅池且喜余嵒壑春风觉我来佳色动藂薄烟霏效竒供乍喜复可愕顾盻不暇给迟囬迷所托清泉防人意爱防入杯杓觞流水故迟歌发声仍作野簌旋充盘举网闻鱼跃生徒展余敬宾主杂善谑图画沂上翁意象洼尊酌苍苔笑仰天微风荡云幕禽鸟过我鸣似语翁正乐大笑昔人愚所见未脱略后来亦尘迹俯仰语成错人心妙无际昆仑复磅礡一元贯万古普遍无郛郭雅意不可言商歌满寥廓【源泉古北溪也金大行人张通古故居今为巫觋所据吊鵞池见钱氏吊右军宅文】
　　秋晚登西山
　　十日罢琴诵招摇慕飞仙天风何许来吹我苍崖巅谁知此絶境秋华亦芳鲜采采泛清尊山容变春妍只应城中人遥知防云烟若见鸿来可咏悠然篇
　　九日擕诸生登西山
　　九日秋服成童冠从我游万古清沂春重结西山秋白云归青岑狂澜落沧洲永啸长风来爽籁生嵓幽清商失摇落生气浮林丘门生顾我言乐矣行归休风袂尚飘然此意浩难收
　　沙沟二咏
　　潄霞岩
</div>
    <div class="pagination">
<a href="静修集_page10.html">上一页</a><span>...</span><a href="静修集_page6.html">6</a><a href="静修集_page7.html">7</a><a href="静修集_page8.html">8</a><a href="静修集_page9.html">9</a><a href="静修集_page10.html">10</a><span class="current-page">11</span><a href="静修集_page12.html">12</a><a href="静修集_page13.html">13</a><a href="静修集_page14.html">14</a><a href="静修集_page15.html">15</a><a href="静修集_page16.html">16</a><span>...</span><a href="静修集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
