<!DOCTYPE html>
<html>
<head>
    <meta charset="UTF-8">
    <title>于清端政书 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>于清端政书 - 第 3 页/共 16 页</h1>
    <div class="content">　　照得麻城东山抚勦咸辑士民向化本府驻麻时已经亲履垣区编立保甲稽查匪类劝勉爲善日无宁晷心未刻闲虽有成规惟恐本府离麻之后人心涣散无有联属特委各方总堡督领垣主户首分任勤劳逐户清查倘有流亡凶逆之辈游手好闲之徒不遵本府劝谕不听保长约束心懐叵测爲害地方潜行不轨煽惑我民以壊安抚之实以贻良善之忧深可痛恨尔西南北一带山势不甚险峻士民原无异心但地连两界路通光黄必须稽察严宻永保地方
　　申饬区堡谕
　　照得设堡长户首原爲清理保甲稽查匪类若不彻底清查顾惜情面大非借重之意嗣后凡属领牌堡甲所辖区分户首烟民务要遵依宪行保甲之法听信堡长教戒爲此示仰领委堡长及区内人等知悉作速稽查匪类盗贼教率子弟驱除强暴防守要路勿使容隐不轨纵放逃仆一家有警隣里协力救防一方有警隣堡同心堵勦尔等冝各以身家性命爲重今日本府拳拳委托再三叮咛总欲尔等共享太平无事之福也本府更有嘱者地方重大事务除真实宻报即宜相机早图毋令遗患慎之慎之
　　再谕东山士民
　　照得本府奉部院命安抚山中尔等念
　　朝廷徳意倾心向化不越十日渐次荡平止因该县有尔等阳顺隂逆之议部院饬本府暂驻安插毋得擅离麻邑期爲善后事宜以致覊留一月有余目覩亢旱忧心如焚兼之讹言沸腾传本月初二初七尔等破城县中男妇缒城逃走人情汹汹本府寝食不安今讹期已逾保甲巳编幸天雨霑足四民称快又李公茂随守宪赴省投见部院刘青藜出首副将僞劄
　　题优叙刘君孚保全地方一片实心本府倚爲左右手陈恢恢屡次谒见毫无芥蔕鲍洪功夜行歌舞李子茂名虽挂于招抚实无预于激变皆尔士民耳闻目见山中复有何疑本府难于乆驻的于某日囘省复命合行晓谕爲此示谕山中人民知悉嗣后各安生理共享丰年须念该县抚后复叛之文尔等谁无良心应与本府争气勿使其言效验爲所耻笑本府驻武昌相隔不逺凡事可速禀报其余人民安家乐业勿再爲讹言蛊惑致生惊扰
　　劝谕士民
　　照得东山作难止因被诬士民啸聚将附近居民逼胁入党哀哉耆年父老曾经兵戈之惨曾罹流亡之苦万死一生留此残喘抚儿孙而心酸覩田宅而魂销又有衣冠子弟身受
　　朝廷恩荣顾惜祖宗门第礼义廉耻不忍弃絶中夜徬徨莫知所措父母妻子环聚而欷歔泣下又有种田农夫赋性愚朴十数年来耳不闻金革之声目不覩旌旗之色止知终嵗勤动纳粮之外积储粟豆花布茅屋之中畜养鸡鸭猪犬稍有余裕买牛生犊便称山中富翁闻此警息捶胸顿足件件难舍又有商贾之流或系已资或系借贷抛妻别子经营江湖折本羞见故乡倘有生意归家修理房屋治买衣服桌椅器皿好爲精致婢女仆儿好爲役使忽听无端启衅顾惜从前辛苦弃之不忍守之难保痛哭流涕天日昏惨凡此士民情状堪怜因之族防势寡者含泪弃家逺避他乡苟全性命防防无依族大势重者纠合同姓异姓督修堡垣器械能自守卫决不苟且从逆此等苦情壅于上闻在尔等各爲身家性命在
　　朝廷便是忠义良善若不奨劝何以励后合行给示奨励爲此示谕东山士民知悉尔等自能守卫者忠义可嘉望风逺避者良善堪悯自今伊始潢池赤子俱是一家各宜安心乐业共享山中太平本府更有嘱焉值此多事之时不无一二奸民引诱后生徼幸功名殊不思耕田凿井之民岂惯爲披甲荷戈之事本府曾有训言山中正好避兵农民岂堪将相古语有云一将功成万骨枯这事岂是容易做的嗣后须严行保甲责成户长稽查诈僞勤约子弟勿留祸害之种勿蹈危亡之辙慎终如始以靖地方
　　招抚事竣详
　　看得刘启祯即刘君孚而刘青藜乃启祯之侄自幼丧父启祯养爲已子住东山曹家河区内祸縁夏寅生李攀龙爲僞劄一案忽被拏解人心已属惊疑该县未出示晓谕而捕役借端恐吓凡东山一带旧日招抚遗民并讹传劄内姓名及贸易归家商贾形涉疑似人人有莫保之势而徐家堡刘公先李君圣方燕及谈召贤疑畏入山乡保报明该县委耆老安慰已经解释陡于五月十五日鲁家台乡约鲁象美徐家堡乡约周美公曹家河乡约李祥陈家集乡约徐克承赴县防卯该县轻听人言将周美公等硬夹取供仍行监禁至于杨楚乔系刘青藜十二年当差头之保户因差银角口用刑成招并无报呈奸细縁由周美公等泣诉有据而刘君孚闻风啸聚胁众防兵鲍洪功陈恢恢李子茂亦以捕吓向应山中震惊县治戒严几于燎原此起衅之由而该县请兵镇勦之所从来也成龙于五月二十二日奉抚部院遴委安抚二十七日进山晓谕六月初三日刘启祯率众出山献倾心向化旗一面赴守宪投诚赏赉有差给照票安插而刘公先李君圣方燕及谈召贤均在安插宁家之内刘青藜主张在父非别有事端胁从刘元儿邹先甫均已解散本月初四日报明抚部院发示宥罪安慰在案刘启祯防守宪牌委招抚山中余孽本月初七日启祯招鲍洪功陈恢恢李子茂率众出山献安家乐业旗一面赴守宪投诚赏赉有差给照票安插本月初七日报明督抚部院照例宥罪安慰在案本月初八日奉督抚部院爲抚绥全赖贤能等事牌仰即将发来告示特谕各士民凡被刘逆煽从党羽或令径行解散或令随该府赴道协投明归农一槩不得株连慎勿任其执迷不悛惨遭杀戮累辱父母妻子有负本部院轸恤至意等因奉此遵依发示晓谕士民凡煽从党羽有径行解散者有赴宪领票归农者咸体督抚部院轸恤至意在案再查该县飞报叛形案内开周美公供称方韶友在云南来散劄付藏于刘君孚家自招抚之后遍查无方韶友踪迹藏劄亦无的据李祥瑞供称云南二人不知姓名送劄付与刘君孚刘青藜邵君弼查邵君弼年老并未倡乱而云南二人不知姓名渉于风影徐克承供称郭辉之在君孚家行走呌小的探报信息查徐克承系陈家集乡约在东山之外离曹家河三十余里郭辉之何由嘱其探信也且曹家河乡约李祥瑞亦赴县防卯何信不可探而嘱徐克承焉如疑防卯乡约爲奸细则无人不可疑矣又六月十七日刘启祯领程镇邦出山赴守宪投诚十九日防送赴省投叩抚部院求赐发落本月二十四日奉批已据守道详批发臬司将所系家口取保给在案縁系安抚事宜合逐一据实详报
　　招募反侧充伍谕
　　照得东山逆党一嵗三叛绳以
　　国法当大肆杀戮尽絶根株本府仰体各宪好生徳意念尔愚民无知爲奸宄煽惑以致发兵勦絶身首异处妻子家业一旦成空真可憾又可怜也除将首逆擒解正法外余党概行免死但尔等共图不轨酿祸地方凡被害之家何能甘心隐忍尔等余党中懐疑畏莫若乗召募鎗手之名投见本府充兵食粮如有技勇另加提抜先给安家银一两五钱随带鸟鎗照例领价与其提心吊胆不如披甲荷戈爲此示仰东山一带士民人等知悉凡有愿充招募速行报名决不相强至若地方士民与衙蠧恶捕假称兵役肆行吓诈毒害无辜者本府已访知一二件仰受害人等作速申寃立刻通详拿究勿谓城狐社鼠本府生性执抝决不假借总使势不两立亦自无妨也
　　上张抚台善后事宜禀
　　成龙奉严命酌行善后之法焦心劳思采访山中地势路径隘口已有成局大约良民居多而顽民有数编以保甲谕以利害各有互保身家之心成龙择殷实良善举爲区长聫络守御家自爲守人自爲战料宵小不能出其范围木樨河现委夏鼎安夏正宗夏栁宗丁贵卿丁吉生等弹压夏族人丁有二百余前倡乱之时立志不变已与逆爲讐用之此路可保无虞二里河果有李公茂先抚不知名姓因刘启祯未行招抚气激啸聚本月十八日启祯闻风往慰十九日报信安息且此地有乡耆田初阳二男俱系青衿启祯未徃慰之先因公茂作孽曾设相鬭之势公茂气馁嗣启祯往慰而止李公茂即李攀龙之叔攀龙在监可以挟制其心目前委田初阳爲区长以树其敌且有东义洲区长郑君佩等殷家园区长商克绳等落梅河区长张在如等南庄区长金鼎黄等木子店区长童瑞之等俱巨族富室爲之声援此逆已在笼中但因启祯往慰姑开一面兹奉宪谕亦必令出山申诫以惩将来十九日据刘启祯宻禀称外县竟有不轨之徒私来杀祯不忿招抚似此人心不体
　　朝廷徳意非勦不能靖祈发四张宻票给余公进夏仲昆袁兴明督烟民堵截关口要路布扬声势自然夺魄至于山中李公茂已经解散祯大胆承任凡事不烦过虑尚有潘家塘大盗马歪嘴乗衅刼掳人家祯欲处死不卜肯发令否成龙时在麻城当夜宻差飞硃票相机擒殱数日尚无动静今麻城附近东山内外编甲巳就绅衿和好成龙尅期仍赴杲镇布置山中有黄寅生并无黄日升守道甚得人心虽交代在即尚宜欵畱善后局面已定可计日以待成龙年迈力疲不善饮食强勉办事以报宪恩之万一仰祈洪慈俯念成龙奔走之苦委员接署生死感激倘有可効力之处决不以官之去畱异心也
　　请委武昌署员详
　　本年六月十四日奉总督部院蔡宪票差官张虎前去武昌府着落官吏查照后开谷草数目勒限全完协同解官人役限本月中旬以内飞解来荆接济等因奉此该职遵查于六月十六日爲亟请署员等事窃成龙系黄州府同知于本年三月初九日委署武昌府事因就近补授一案授武昌府知府尚未领慿值
　　禁旅南征成龙奉委修搭浮桥被山水冲毁失悮军务题叅部议处分应遵奉离任且成龙奉宪徃抚东山遥隔省治一切府事俱髙阁躭悮如军前草束旧欠新派不及催办
　　钦案部件热审重情不及清理负罪滋深幸东山已靖抚事已竣本月初七日详宪批归省防批一应安插善后事宜该府必须计虑停妥另详报夺囘省成龙凛遵成命抚事虽就而善后非旦夕可奏仰体宪虑爲地方生民图乆安之计现在清查保甲立守望相助之法延日逾乆积案逾多现今武昌同知新任正可接署料理府事伏乞宪台俯念
　　钦部案件军需关系重大迅委同知接理成龙受宪筹画得以尽心効力不敢以去位贻害地方生民等因具详宪台未防批发又于六月二十五日奉布政司信牌爲特叅违玩官员事本年六月十四日奉抚部院张宪牌行司照牌内咨文奉
　　防事理钦遵施行等因奉此看得成龙原任黄州府同知本年三月初九日委署武昌府事防
　　题补武昌府知府尚未领慿因浮桥一案
　　题叅革职例应解任伏乞宪台勅司速详委员署篆理事庻一应军需
　　钦部案件责有攸归等因于六月二十六日申详亦未防批发今奉宪差催辧谷草随该看得自五月二十二日成龙委抚东山未尝一刻忘解荆军需奈羁处僻隅不能分身以应忧心如焚亟欲抚竣囘省料理又因善后之计多方布置非旦夕可就唯恐日乆迟悮于六月十六日详请委署催辧军需又本月二十六日详请署员接理抚事军需两无违延俱未防宪示兹差官目覩成龙艰辛疲病之状事出两难伏乞宪台查批原详仰鲍同知接印理事刻期督催不至迟悮于公事庶可有济耳
　　任合州时张抚台复札【计二道】
　　合阳荒残冲瘠得髙贤抚而绥之自必渐有起色顷闻初莅新政驱冗役却舆从及絶无名之应付清操毅力即此已见一斑甚快甚慰也
　　武隆酉阳一带地方素产楠木所以特遴门下遍查耳及接来翰山形地势燎如指掌并分五路并进到处插牌橛记认具见门下措置井井有条乃所报之木并无一株合式者门下可悉心确查如获巨料不佞自于疏中
　　题叙以酬门下勤劳也万勿以尖细者搪塞可耳不尽佐黄州署武昌时湖广张抚台来札【计五道】
　　亲翁此行能不负不佞爱惜麻民之意爲之喜而不寐此时惟推好生之心以荅
　　上帝守如保之念以全小民何顽梗之不可输诚何强梁之不可感化刘启祯既率众投诚自当令其仍安耕凿倘能招致他寨强顽一体归诚尤当加以优奨决不食言也至吴逆散劄之人作何缚献其胁从之众解散之后安插何处目今汉阳业已增兵黄协亦请添兵额应否可令入伍或仍编入各里甲俱烦一一斟酌行之招抚之议既成黄协自可囘黄惟畱一守备驻麻此非疑麻民犹有反侧葢麻城地界二省向欲添设守备驻防此不佞之初意非自今日始也诸凡就緖之后方可囘省发去告示十道可即张挂晓谕二十八日接到详騐已批行守道矣二十九日接到来文俱一一照行惟二十四日报文何尚未至耶幸查之
　　刘启祯倾心向化具见亲翁善于招徕但未投诚人等应逐一招抚毋令卧榻之侧犹有他人鼾睡也至启祯招抚有功可否令其辕门効用当以戎旗守备待之各鸟鎗手作何安插尤当得所可否令其入伍目今汉阳营已奉文召兵黄州协亦添设麻城罗田守备业经题请增兵六百名而不佞抚标亦见需人倘入抚标其中果有雄武之士当抜置材官千把之列葢投诚之众恒苦其反侧未安须以至诚待之令彼易于输心向化则地方自可无事耳投诚尽至黄协方可撤兵乡绅尽归小民自然乐业诸凡事宜总烦亲翁措置妥当与守道商酌行之投诚事竣可叙妥详不佞当以亲翁招抚之功
　　题请优叙目今地方多故之际早爲
　　上闻亦足慰
　　朝廷宵旰之忧也竚切竚切
　　前浮桥一案因准将军咨移不得不爲
　　题叅讵意部议处分太过但亲翁贤声素着不佞自即题畱以孚舆论况重以麻城安抚之功乎惟勉力竣事幸勿以此思赋归来也程镇邦至省其家属已取保发领以信招徕今仍令赴亲翁处倘能将黄金龙梅公素及黄日升令彼设计擒拿将来尚可爲之叙其功能也又孙调元及散僞劄诸人俱须畱神宻访奸人尽得则民心自安此尤安插事宜之要者也耑布不一东山招抚全属亲翁劳绩今徐守道交代在即则善后事宜尤爲亲翁独力成之矣顷闻木樨二里河又有啸聚之事不知果否想大队既已招抚此小丑自易爲平定也惟留神不一
　　接来翰具悉尊意但疆圉多事正借贤刺史善爲抚驭以恤残黎不佞行即缮疏
　　题畱矣幸亲翁尽瘁
　　王事勉抑私情其东山善后事宜尤望畱意





　　于清端政书巻一
　　钦定四库全书
　　于清端政书卷二
　　两江总督于成龙撰
　　黄州书
　　初至黄郡与友人书
　　天下有极苦之地居之久而不爲苦者罗城合州是也天下有不苦之地入其境而即爲苦者黄州是也罗城爲蛮烟瘴雨之乡其苦古今人共知之然久之而茅屋頽垣布衣疏食裸体跣足长歌痛哭习以爲常彼其心不在此也在乎欲全生归家而已又久之而时和年丰盗息民安官民亲睦在下易于见德在上易于见功日用之需费有限而一于俭上司礼节不行无所憎恶迨至合州人烟絶灭水陆冲烦苦矣仆则挑水运柴主则读书饮酒民间供应尽裁上司诛求亦寛徃来仕客闻风而叹惜以去夫役因之无扰在上则曰清操毅敏又曰刻苦矫厉爲良吏美之又加悲焉悯其穷也在下埀涕号泣无复官民礼此居极苦之地而不爲苦者也若夫黄州则不然居郡丞之位履文物之邦署宇严肃役胥罗列士民聚观耳目杂遝狐裘黄黄者同寅也衣裳楚楚者属邑也莅斯土者主尚可布衣而歩行乎仆尚可挑水而运柴乎爲之治其执事备其伞盖繁其交际咸借贷以应而冷署如冰下无以爲德上无以爲功五穷环至应接不暇如之奈何此居不苦之地而适爲苦者也八年十二月二十五日蚤舟中骤见小犬长者厐然幼者突然竟不识爲谁家子徐听其声音抱头痛哭此命数蹇阨父南子北者九年一旦见面肝肠欲碎者也顷捧手札数载隔絶如对芝眉洒泪痛怀始知老年伯奄忽仙游犹记聂亲翁觐旋寄有尊谕勉慰备至尚存笥中忽焉乘箕上天五内震悼此痛切而难已者也惟年兄以礼节情爲时自玉积绪万千书不尽意统希台照不次
　　初守黄郡上张抚台禀
　　成龙于七月二十五日在麻城县望花山准武昌府关移委官赍黄州府印信本日叩恩接印理黄州府事于八月初四日离望花山初六日至省囘复抚部院严命又因新派槽防锅桶等项军需向阃司领协饷置办羁迟数日于初十日辞赴黄州十一日巳时到府即将草一百万束照粮均派行各州县催解已经报明在案又军需困民已久成龙不忍将槽防锅桶等项再派民间情甘自任其劳分委属官覔买木料差役调取匠作买办铁炭楠竹箩筐木掀撮箕等物查结各宪守催事件拮据半日神已昏聩十二日早亲看起炉处所复清查堆积公文有黄冈县县丞王公濯呈缴日收公文自七月十七日起至八月初十日止共拆公文四百六十一件十二日铺司投逓公文九十一件共五百五十二件自巳时至二更方行拆完成龙不觉头晕目呕血不止查各项公文堆积如山咸系要件非经承敢于怠玩亦非成龙敢于悬阁皆縁缺员尘封一时何以速理且成龙于本年三月初九日理武昌府事昼夜不遑四月初四日委徃咸寜蒲圻于五月十五日归省即办解岳州军需五月二十二日委徃麻城东山于八月初六日方得囘省数月奔走身履危险罪戾滋深精力已竭夫以积劳之微躯一旦覩要件之沉积顿使心神惊悸感成痨瘵之危症目前扶病料理务期新派军需毫无违悮但恐病势危笃将来不可保也合先禀明
　　到黄州任申饬谕
　　照得本府新奉督抚两宪会疏补授黄郡抚绥人民全赖贤有司相助爲理以匡不逮本府凛遵宪檄夙夜匪懈爲尔民谋安生乐业之长策寝食未安惟恐有负上意兹于七月二十五日在麻属望花山铺开印视事矣合行饬知爲此示府属官民人等知悉嗣后各体本府爱民至意大家齐心固守清查保甲如有面生歹人声音互异立刻驱逐境外务使兵民协和城守事宜照依往例多拨人役严加守御盘诘奸宄以靖地方该巡捕员役毋得疎玩取咎未便
　　爲黄州各属报灾请蠲详
　　覆查看得天灾流行所在恒有或灾于夏而有报蠲夏灾之例或灾于秋而有报蠲秋灾之例未有如今嵗之水旱相仍夏秋并灾之甚者也遍阅九属士民痛吁州县哀请眞泪溢纸上悲不成声成龙不觉心酸涕流虽夏灾报逾定限乃縁风鹤有警士民奔窜呈诉愆期性命之念重初不计及水旱之洊至诚有如蕲州里民张重高等呈称播迁未归以致失时不报之词确爲眞情通计一岁正赋钱粮既免夏灾复免秋灾所剩征纳协济军需亦复几何当此叛贼交讧之日荆岳用兵之时讹言起灭不常士民居徙无定诚有如前府余三汲所详恐欲征而无民可征之语实爲有见至于老弱沟壑少壮流离惨不忍言饥寒切肤羣聚爲盗宜爲后虑此各属士民有寜死于他乡爲民请命计出万全之词诚有如前府余三汲所详挺而走险黄安知县徐秉仁所详以安爲盗之心瞻前顾后均有裨
　　国家之硕画也逆贼作乱人心共愤指日授首当事请协饷以济军需暂寛此日灾民之命将来百姓感恩踊跃输赋报効者正自无穷诚有如黄梅县革职知县王庭龙所详留此一邑灾黎爲后日种田输赋之民可谓痛哭流涕实意爲
　　国爲民者矣成龙更有请焉目前荆岳进备办槽防锅桶起运草束谷米等项无不借民力以输将若寛小民今岁之赋虽未得小民効顺之财而欢呼趋事亦可得小民効顺之力并可得小民効顺之心成龙愚昧不识忌讳綂祈宪裁详请
　　题蠲除未奉缓征之先各属已征银两并照秋粮尽数恩豁以救民命以培
　　国脉合据黄属士民州县呈详妥议申报
　　请免夷运详
　　窃照力役之征古今通义前次赴荆运夷军糈派黄州府七千五百石防严饬雇覔夫驴勿派里甲力役诚爱养百姓培植
　　国本之盛意也汉阳雇骡可称尽善武昌雇驴亦蚤有成算成龙奉文稍迟忙不及备若买驴雇夫必延迟悮事昼夜焦思无已设借驴之法言定驴囘给主伤损官赔里民踊跃赴公毫无难色而领运无人防衙役代劳各役向隅环泣费几唇舌方有定局各属照例遵行此成龙一片苦心于仓卒之际爲济急之举期以上不悮公下不病民已耳无如夫驴至荆便已疲毙日久所伤必多兼悮运事而荆州之夫驴一呼可以万计于是委官审度时势爲雇夫之举毎石夫价有一两者有一两一钱五分者有一两二钱三分者除官价六钱五分应幇夫价自三钱五分至五钱八分不等此外去役之盘费驴只之草料赔驴之价値俱属妄费咸系官赔方幸运米蚤竣私爲得计倐焉二运之檄又至矣牌仰在荆夫驴再运然夫驴久已各囘将何以应各属申请盈案纸上之哀诉尽是哭声笔端之挥洒无非泪渍成龙之心已碎术已穷是当年西山之运苦在民而今日夷陵之运苦在官如逼之仍照前运有司力竭岂甘坐困掩耳盗铃安能舎里甲而索竒计也莫若行力役之征光明正大官民相济终爲久逺之法如里甲艰于逺行有前运雇夫之成例在焉成龙万不得已更有泣陈前次派武汉黄三府运米之数汉阳府两县派米二千石武昌府除江夏蒲圻通城嘉鱼量派外尚有六县该运米六千石黄州府除黄梅广济量派外止有七县该派米七千石前次多派米五百石成龙以运米未必如此之苦且夫驴可以带运此五百石之任劳似无伤也不料一石有一石之费彼此轻重不均各属议论沸腾今二运多派之米似难再运如以已派不便纷更查德安府于已派内新减一千石或可援请伏乞宪裁敇司道公议定官民运米之法施均派恩减之仁庶奉行不至迟悮军需可以济矣
　　上张抚台请免运夫禀
　　成龙于十九日晩渡江敦请各骡店婉辞恳求无如坚执不许忧心如焚耑委冯县丞叩禀宪堦汉阳有骡武昌有驴成龙将何以应即于二十日夜至黄细问蕲水县丞王遴自荆至夷路程运米事情荆州六十里至穿心店三十里至河溶五十里至当阳三十里至玉泉寺四十里至连平四十里至凉亭二十里至风宝山三十里至夷陵共三百里山路﨑岖一夫止负米三斗带食米一斗多负决不能行兼有被褥雨盖之累领米收米必需半月是一月止可运米六斗也荆州除遵法官雇外运米一石索银一两六钱王县丞离荆时一两六钱已不肯运顷有信自荆州来土人每石讨价二两五钱是运米七千五百石须费万金以外黄属甫定之余灾伤之际何堪当此苦累目前正饷虽完南漕正在催比转盼明岁钱粮又行开徴民穷莫措委实难支官价六钱五分爲数虽少何至浮加数倍未必非射利之徒乘机作祟贻害百姓贻悮军需成龙计穷力竭与士民宻议捐输夫价以救一时之急伏乞宪台恩怜成龙苦心俯允捐输恩免运夫成龙幸甚地方幸甚
　　请捐输运价免役运夫详
　　窃照我
　　国家三十年来爱养百姓尧天舜日海内享升平之福一旦吴贼逆天首乱湖北震惊迩来侵犯夷陵
　　王师防军行粮从难容刻缓需夫馈饷势所必至凡践土食毛之氓正効力报恩之日也兹因荆民疲于奔命派及武汉黄三府黄属该运米七千五百石敢不竭蹶从事成龙攷古度今审其时势权其机宜有用民之力者有用民之财者名虽殊而实则相济惟期有禆公事而已如黄属者应用财而免用力之区也黄属九州县以时势言之除黄梅广济今夏水灾题达请蠲而黄梅兵马过徃践伤更甚已防司道公议裁减量派不议外麻城黄冈罗田蕲水环绕崇山峻岭接豫省之商城固始连庐州之六安英霍联络四十八寨素称易与爲乱难与爲治之地去岁么魔蠢动人心叵测屡烦官兵而麻城令屈振竒黄冈令李经政蕲水令蒋灿罗田令王光鼎相与戮力扑灭题叙各军功在案黄安宻迩罗山豫冦酿祸黄安令徐秉仁躬亲招抚题叙纪録在案黄陂与孝感黄安接壤逆贼抢杨店驿马查报题明在案黄属之时势如此迄今妇子以宁地方无警然投诚向化之辈虽云革面难信革心成龙何敢一刻置诸怀则权其机宜不得不爲万全之计也查派运米七千五百石每夫运米五斗计用夫一万五千名呼之难猝至聚之深可忧是夫未至荆而成龙胆先落矣奉守宪牌议运米一石应给官价银六钱五分则七千五百石应支官价银四千八百七十五两是
　　朝廷未尝轻役一民有此官价何处不可覔夫成龙爲军糈计又爲地方虑情愿劝勉属民捐输银四千八百七十五两爲募夫之助少省
　　朝廷金钱以伸黄民急公之义以彰上宪恤下之仁用民之财寛民之力妇子仍然以宁地方仍然无警于军糈民生未必无禆益也如捐输不前成龙任迟悮军需之罪或恐成龙借端分外苛派甘心正法以谢州县或恐州县借端分外需索成龙揭报以谢士民此成龙穷极计生忧心焦悴权其机宜如此否则运夫之催逼中途之逃亡运米之迟速一日公事未竣一日忧心莫展成龙惟有愁闷絶命已耳伏乞宪台迅饬司道各宪会议成龙寝食俱废昼夜望赐恩命以解倒悬之危
　　谢徐守宪详免派夫禀
　　成龙屡闻派夫之议昼夜愁闷如坐针氊于本月初十日稔知宪台详请折价武汉黄三府士民戴如天之仁隂德万代
　　朝廷受无疆之福巩固百世成龙不觉心折手额踊跃欲舞复望宪台一力主议哀恳必行成龙奉命唯谨伏乞宪鉴
　　爲麻城请改南折详
　　麻城一邑僻处万山之中东北与豫省光息商固接壤东南与江南英霍六安比隣不通水次惟宋埠一鎭仅有盈盈一水九月之后水涸沙淤需用竹仅装米八九石不等尚须人在水中牵拽百里之逺出鹅公颈方抵大江艰苦异常此厯来南米防允改折久经宪台洞悉无庸成龙琐陈也目今军糈扣算已定刻不容缓若俟麻邑南米接济夫以盈千累百之米用八九石之竹挽运旷日迟久欲其速济军需岂可得乎在百姓筋疲力竭已不可言而军中之庚呼毫无禆益兹据里民梅天章等呈称恩详改折以从民便呼吁痛切成龙悉知麻城之山隅不近水次更审酌军糈之紧急难容缓待不敢膜视合据词请命伏乞宪恩怜山城水路阻逺兵食万难刻缓俯从民便饬粮宪照例允折庶公私有济兵民受福无穷矣
　　上张粮道谏止采买禀
　　成龙猥以谫劣幸荷恩培感戴终身然覆餗之惧恒切寸心目前军糈孔亟宪台昼夜不遑成龙属在下吏不能少助一筹自反深惭第采买粮米成龙有三虑不敢不爲宪台陈之黄属迩来鼠窃狗偷遍地横行宪差赍银务宜愼宻前闻有盗自省跟宪差至阳逻托宪台洪福来差早已登岸幸免无事兹闻来差不加愼宻将银两装在口袋明搭骑走惹动匪类计算恐不可测此露白之虑一也赍银采买必访殷实经纪自可无失兹闻宪差不察虚实防行混领混给若辈领银之后贩猪买盐视爲已物不惟迟悮军需恐此辈穷棍花费一尽携家逃走定烦缉追此散银之虑二也采买军需系上仓糙米兹闻宪差遍发示条糙米之外一防收买大船小船络绎不絶以致民欲买升合不能到手宋埠附近地方居民已閧然不能相安今闻牙鱼坑百姓又有奋不顾身之举此地方之虑三也伏乞宪台宻饬差役小心谨愼细择经纪糙米之外勿包揽客船仍分些须以济民食成龙不识时宜冒昧上陈可否惟候宪裁
　　上张抚台请免募鎗手禀
　　成龙质腐才疎仰荷知遇之恩即肝脑涂地难酬万一惟期保障黄土纾宪台东顾之虑幸今岁雨旸时若百室颇盈妇子颇宁人心贴息无复去岁风鹤之警逆党煽惑之扰咸赖我宪台恩威并用深仁厚泽沦浃黄民之骨髓成龙毫不敢有所假饰以欺宪台也惟鼠窃狗盗未能絶迹鸡犬尚爲骚动成龙恒鳃鳃忧之迩来民多讹传调军前之夫抽民间之丁成龙静以鎭之讹言甫息忽于本月初三日奉藩司牌召募鎗手某州县招募若干名立刻催报前此百姓之所讹传爲抽丁者即此故也愚民实不知爲召募也第此亦关系地方安危大事夫以爲召募则可若定某州县招募若干名恐未尽善也黄属皆耕田凿井之庶民有父母妻子之关切其中或有游手好闲情愿爲兵者召募入伍彼亦甘心可济实用此招募不拘多寡行之则可如定以某州县若干之数有司不善奉行畏上督责猝募无一应者势不得不押乡保以公报势不得不派银两以雇覔恐此一举地方多嚣动矣奸人乘之祸不可测且有成龙不敢言者遇知己之贤又不忍不言也前荆州调黄协之兵甚至亲友泣别洒泪赴途光景凄惨不堪听闻更有一二雇覔代行彼已情愿入伍尚且如此况耕田凿井之民有父母妻子之累一旦逼以招募之举又不知作何光景也伏乞宪台裁酌俾宪台焦心苦思剿抚经营之地方获以万全如召募必不可免似不宜分派州县限定数目止责成成龙量其缓急陆续招解可否允行统祈宪鉴蚤爲定议庶人心安而地方无虞矣
　　上张抚台招募猎戸禀
　　庸材腐质恩拔识宠以章服优以异典知己之感千载一时德难酬报当此逆贼侵犯正大彰挞伐之期凡属臣子防不奋励况成龙受宪恩隆重恨不能坐展一筹少舒宪忧寝食爲之不安于本月十二日已时恭接宪牌取用猎戸各县不能奉行致违宪命但猎戸与鎗手虽同而实异黄属猎戸最少鎗手可学而能各属或泥定猎戸不敢妄报罪诚有由成龙凛遵宪檄多方劝谕招致年力精壮习熟鸟鎗者济时之用伏乞宪台霁威姑宥各属无知之愆成龙感戴无既
　　复张抚台招募鎗手并运驴夫役禀
　　张汉一委牌遵谕面给仍再四劝勉竭力报恩无滋扰地方已赴黄安县讫于本月二十七日谭以从来黄成龙复发委牌一张俾与张汉一协力召募乂托罗山生员罗一者亦徃召募不拘多寡此委罗一者便于谭以从劝募可无他说也运米驴已有六百只防衙役二百四十名毎夫四名领驴十只立一小旗毎夫二十名领驴五十只立一大旗以免混淆驴尾烙印记驴项系悬牌书毛色并夫姓名以便认识口袋雨具俱全均有记号又恐衙役辛苦设备帐房委照磨李德署县丞唐绍先督领刻日起行尚有夫驴如法陆续前徃木料委经厯张徙溟催办合先报闻以纾宪虑
　　捕盗巴河归报张抚台禀
　　成龙叩谒宪堦囘府料理运米苦无头绪以致心火焚炽又因夜查关厢街道城门一向马惊坠伤成龙倍加忧闷数日稍愈夫驴亦就甫得安枕不料心火外发肤生脓胞卧牀呻吟于本月初十日忽闻巴河有失盗之传渐不可长成龙扶病微行由径至鎭入失主之屋细看前后两门并无打坏踪迹情有可疑亦不敢苟且轻易再行宻访挐获一犯居住偏僻素行不端十一日复以防烟甲爲名遍访眞盗立刻缉挐当晩二更囘衙十三日失主到府文武同赴城隍庙防审失主身无防伤情更可疑当晩刻挐失主家奴十四日早审窥见隐情知爲失主奶公通盗也但眞盗未获何以服失主奶公之心于十五日晩在苇源口挐到一盗即时鞫讯自认情眞十六日蚤再加细问满盘托出则成龙前讯奶公通盗之情果无差谬随传失主面听供词陆续呌失主家僮俾盗识认第一第二供称不认至第三乃爲奶公盗大言是他调线开门而失主奶公俛首不能强辨立刻即将盗口供出的党差役分布缉挐大约多系兴国地方惯盗一面差役徃兴国移文协挐随将盗与奶公寄黄冈县监候差役囘府必有着落此伙窃盗毫无顾忌若不严法以惩人人效尤将来何所底止另容申报宪台创一惩百成龙因此劳攘数日脓胞益胜臀不能坐手不能持腿不能站又値木料堆集江干不躬亲检查终不放心强病支持遍体疼痛不能假寐蕲州木料先行蕲水木料头帮已过黄冈不过一二日裁截停当合帮赴荆地方事宜委张武举邹贡生沿路立堡巡防事尚未竣成龙血气久衰精力已枯力不从心强勉供职地方一应事宜伏乞宪台寛虑
　　上张抚台筹捕盗禀
　　成龙才力疎庸自愧难肩重任久荷宪恩俯鉴至于地方盗贼横行失主与乡保朦蔽不报习染成风以致鼠狗无忌眞堪裂皆成龙已痛切上陈幸宪台颁式严饬成龙敢不一力奉行若成龙属员朝夕告诫一已之功名事小百姓之残害地方之扰乱事大天理良心安可以一已功名竟置百姓地方于不问也巴河乌林二案非成龙抱忿不甘微行宻缉又蹈前辙目前乌林港一事访有踪迹但恨成龙力薄不能供养缉挐人等不料鼠辈仍无顾忌行刼倍甚自蕲州至九江处处变乱成龙躁激欲死又督宪严檄责成龙前在岐亭盗息民安何今日奉行不力反致盗案累累成龙更苦之甚矣前在岐亭稍有风声便可传知朝闻夕挐顷刻立擒登时处死皆躬亲经理今地方寥廓各属朦蔽不报在成龙以爲可幸无事谁知养痈至此成龙疎虞之罪其何能辞无奈遍发捕役各处打听蕲州又失两事失主带伤乡保不报州官不知成龙即刻行查务遵宪颁式以灭此鼠辈特成龙血气衰弱实不能当此焦劳綂祈宪怜
　　上张抚台筹报水灾禀
　　今岁水灾自四月泛涨至十月初旬尚未退涸变出异常防宪驾临仙桃鎭亲看水势轸恤灾黎勅藩司取各府属被灾情形绘图请蠲诚覆载斯民巩固邦本之至意也成龙愚昧揣度时势窃有见上陈凡天下事情与势而已官与民休戚相关如遇疾苦何忍膜置痛哭陈情职所当然若今岁之水灾各属爲民请命此今日之情也目前西南用兵日费不赀而赋税全盛之省惟有北直浙江江南山东山西河南是
　　朝廷之所入有限而兵马之需饷浩繁且关与盐课俱不能征如旧额司农仰屋因之官俸役食等项裁扣殆尽而加征乡宦编派屋税无非艰难补苴之计此今日之势也以今日之情审今日之势国用匮乏灾伤叠告
　　皇上痛念民瘼
　　勅王大臣防议蠲免在廷诸臣忧心军需辗转无策欲蠲灾则绌饷欲充饷则劝征势处两难此安徽抚宪豫审情势有水不成灾之疏而部议又有高邮等处亦不准蠲之覆也目今湖北水灾最苦最惨者无逾沔阳潜江景陵汉川黄梅广济如以被水诸县槩爲请命合计蠲免钱粮太多部臣必有难色倘如江南事例则最苦最惨诸邑受害自不可言即痛哭流涕恐难补救或囘天有力幸邀
　　皇仁而司农计窘必将十六年民赋如乡宦一例加征是以绌于十五年者加于十六年则蠲灾之惠浅而加徴之累更甚且蠲灾不过一岁而加徴必俟事平苦若之何虽
　　朝廷必无之事成龙筹及兵饷不得不爲之过虑也揣情与势之间而期于救民实际或择被灾之最苦最惨者会请蠲灾其余仍行劝输将国计与民生相济爲用尚未卜廷臣之防议何如也此成龙愚昧之见未知有合时宜否伏乞宪鉴
</div>
    <div class="pagination">
<a href="于清端政书_page2.html">上一页</a><a href="于清端政书.html">1</a><a href="于清端政书_page2.html">2</a><span class="current-page">3</span><a href="于清端政书_page4.html">4</a><a href="于清端政书_page5.html">5</a><a href="于清端政书_page6.html">6</a><a href="于清端政书_page7.html">7</a><a href="于清端政书_page8.html">8</a><span>...</span><a href="于清端政书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
