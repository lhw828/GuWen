<!DOCTYPE html>
<html>
<head>
    <meta charset="UTF-8">
    <title>苑洛集 - 第 20 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苑洛集 - 第 20 页/共 25 页</h1>
    <div class="content">　　谨奏为十分病危再乞天恩休致事奉圣旨吏部知道吏部行南京吏部留疏遗 

　　乞恩休致事 

　　大理寺左少卿臣谨奏为乞恩休致事吏部覆题奉圣旨韩邦竒不准致仕疏遗 

　　久病不时举发再乞天恩休致事 

　　谨奏为久病不时举发再乞天恩休致事臣见年五十五歳陜西西安府同州朝邑县人由进士厯任今职臣先因感患劳瘵之疾已于去年十月十七日具奏乞休吏部题奉钦依不准致仕臣复用药调理未曾全愈感恩思奋扶疾而出自后不时举发入春以来遂加沉剧臣疾留连困苦前奏备陈其状不敢再渎天听伏念臣才质凡庸自入仕以来五蒙罢免自分终身里舍幸而遭际圣明三起臣于废病之余厯擢臣以华要之职臣虽粉骨碎身无以仰答恩遇而臣福縁浅薄驱策不前无可効涓埃之地伏望圣慈矜臣病笃容臣休致使臣得送骸骨于乡土则臣不胜感戴天恩之至为此具夲专差亲赍谨具奏闻嘉靖十二年二月（阙）日圣旨韩邦竒不准致仕 

　　旧疾大作乞恩休致事 

　　吏部为旧疾大作乞恩休致事考功清吏司案呈奉本部送吏科抄出钦差提督鴈门等闗兼巡抚山西地方右副都御史韩奏臣见年五十七歳陜西西安府同州朝邑县人由进士厯任今职臣素有痰湿之疾不时举发入秋以来遂加沉剧昼则头眩困卧夜则发热盗汗两目肿赤精神短少饮食日减形体日削察其病势终不能愈况臣身任巡抚责寄民兵任大责重岂衰病之人可卧治哉伏念臣一介书生荷蒙眷遇秩至三品官至都御史感恩图报际时宣力臣之本心而臣才微命薄福过生菑遂至如此虽犬马之心无已而蒲栁之资早雕茍为勉强就列必取尸素之罪矣伏望圣恩容臣休致则臣此后一日余年皆圣恩之所赐是臣之一身进与退均荷大造之仁也臣不胜感戴天恩之至等因奏奉圣旨吏部知道钦此钦遵抄出送司案呈到部看得本官才望素隆地方倚重暂尔有疾难拟休致合咨贵职烦为查照施行须至咨者嘉靖十四年九月十七日 

　　旧病大作再乞天恩休致事 

　　谨奏为旧病大作再乞天恩休致事臣疾危迫前疏已具不敢再陈烦渎圣听伏念臣迂腐拘儒遭际圣明三起臣于废病之余厯擢臣以华要之职负此海岳之恩未有涓埃之报匪躬委命臣子之分也况当羣贤彚征之时臣虽愚下岂无奋庸之念但臣疾委实日加沉剧不能驱策而在外巡抚之官责任重大居则综理政务出则巡厯地方岂衰病之人所能勉强哉伏望圣明矜臣久疾察臣愚诚容臣休致则臣不胜感戴天恩之至为此具本谨具奏闻嘉靖十四年九月三十日奉圣旨韩邦竒不准致仕 

　　乆病不痊恳乞天恩休致事 

　　谨奏为久病不痊恳乞天恩休致事臣素有痰湿之疾不时举发巳于去年八月十二月内二次乞休伏蒙圣恩不准致仕臣感恩思奋强起视事乃自今年交春以来日加沉剧即今腰膝酸痛两目赤肿夜则盗汗不眠昼则昏沉困欝饮食减损形体消弱葢臣疾起于火热入春木旺遂至如此交夏火盛难保生全矣伏念臣入仕以来仰荷圣恩优沃天髙地厚岳重海深正当少竭犬马之劳用伸芹曝之愿而臣福縁浅薄遂至如此虽瞻天恋阙须臾未忘而气乏力惫驱策难进故敢复陈血诚恳渎天听伏望陛下矜臣久疾容臣休致使臣得遂首丘之愿则臣不胜感戴天恩之至为此具本谨具奏闻嘉靖十五年二月（阙）日（吏部移咨以大义责之） 

　　乆病纒绵调治不痊恳乞天恩休致事 

　　谨奏为乆病纒绵调治不痊恳乞天恩休致事臣于去年八月间旧疾复作具疏乞休十月间再疏乞休伏蒙圣恩不准致仕臣扶疾办事殊不能支于今年三月二十五日三疏乞休至今未蒙该部题覆顾臣病委系沉剧留连调理已经改歳药饵全未即功伏念臣遭际明时荷皇上覆载之恩瞻天恋圣感恩图报之心臣前疏已备披沥血诚不敢复陈以渎天听但臣病日深一日无望生全况臣身后无述事之子出门乏资旅之人诚恐自此不起遂至遗榇他乡良可哀也伏望皇上矜臣乆病察臣愚诚容臣休致使臣得遂首丘之愿则臣不胜感戴天恩之至为此具本专差亲赍谨具奏闻嘉靖十五年四月二十七日 

　　乆病危笃调理不痊乞恩休致事 

　　谨奏为乆病危笃调理不痊乞恩休致事臣素有痰湿之疾不时举发近于去年八月间赴边随带绵衣数少比至十一月间夜趋宁武闗偶遇大雪衣薄感寒用药调理留连至三月初旬方得少愈因旱少雨臣勉强赴城隍庙祈祷遂致劳复即今昼则畏风战栗夜则盗汗发热且两耳聋闭百事健忘至于目流冷泪鼻引清涕则又人所共见也葢以衰暮之年当此大病又不得专意静养生全且难保矣况望其精神复旧而可居官理事乎伏念臣一介儒生叨蒙恩遇官至九卿三品虽効死于职分所当然但臣身为巡抚责寄民兵既已衰病昏愦久则事废法弛遗患地方所系非轻也伏望圣明悯臣衰病察臣愚诚容臣致仕臣不胜感戴天恩之至为此具本专差亲赍谨具奏闻嘉靖十七年三月三十日 

　　乆病不痊再乞天恩休致事 

　　吏部为乆病不痊再乞天恩休致事该本部题考功清吏司案呈奉本部送吏科抄出提督鴈门等闗兼巡抚山西地方都察院右副都御史韩邦竒奏臣以旧病大作于本年三月三十日具奏乞休未准该部查覆臣疾危廹之状衰弱之态不得已之情前疏悉具不敢重复烦渎圣听伏念臣一介书生遭遇圣明官至九卿三品虽粉骨碎身不能图报圣恩之万一但臣疾委实留连日久不愈始以医药继以灸火皆不见效即今昏沉困卧昼夜呻吟且又心牵官事忧惧不宁愈加沉剧一旦遗榇异乡情实可哀臣幸身际明时当贤智奋庸之际而臣福縁浅薄遂至于此伏望皇上矜臣衰病察臣愚诚容臣休致使臣得遂首丘之愿则臣不胜感戴天恩之至等因奏奉圣旨吏部知道钦此钦遵抄出送司案呈到部看得提督鴈门等闗巡抚山西地方右副都御史韩邦竒奏称有疾乞要休致一节为照本官人品豪迈强学且文遭际圣明陟官中外卓有令闻方当精力未衰之年正期奋庸一面之寄但感患前疾日久不痊以故屡奏乞休词意恳切况本官兼理军机边务委非卧病所宜相应议处合无候命下准令本官回籍致仕调理员缺另行推补待病痊之日有司具奏起用庶有用之才不致终弃可惜但系巡抚重臣去留恩典出自朝廷臣等未敢擅拟伏乞圣裁縁系久病不痊再乞天恩休致及节奉圣旨吏部知道事理嘉靖十七年六月二十五日太子太保吏部尚书许等具题本月二十七日奉圣旨韩邦竒既有病着致仕钦此钦遵拟合就行为此合咨贵职查照本部题奉明旨内事理钦遵施行须至咨者嘉靖十七年六月三十日 

　　衰病不能供职恳乞天恩休致事 

　　吏部为衰病不能供职恳乞天恩休致事考功清吏司案呈奉本部送吏科抄出刑部右侍郎韩奏臣见年六十七歳厯任今职臣禀赋素弱疾病时常举发乃于今年六月内因中湿热两耳出脓用药调理脓止而耳遂重聴声稍低微即不能辨临事接物有如痴呆深为未便况又痰火上攻头腹生疮发热盗汗食减不寐时当金水之交尚且如此春来木火旺相难保生全矣伏念臣一介书生累蒙圣恩擢臣至六卿之佐虽粉骨碎身不能图报于万一而臣福縁浅薄不遂犬马微诚伏望圣慈俯怜臣疾容臣休致使臣得遂首丘之愿臣不胜感戴天恩之至等因奏奉圣旨韩邦竒不准辞吏部知道钦此钦遵抄出送司案呈到部拟合就行为此移咨贵职烦为查照钦依内事理钦遵施行须至咨者嘉靖二十四年十月初七日 

　　七十多病乞恩休致事 

　　吏部为七十多病乞恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十歳系陜西西安府同州朝邑县民籍由进士厯任今职臣伏覩大明会典一欵内外大小官员年七十者听令致仕钦此钦遵今臣年已七十于例相应致仕况臣素有痰湿之疾不时举发每发则潮热盗汗头眩神昏卧床动经一二月即今暮年尤甚伏念臣一介书生遭际圣明登仕四十二年厯官二十六任位至尚书海岳洪恩未有涓埃之报竭力效劳是臣本心而臣年既如此病复如此驱策不前徒懐感恋且南京实根本重地而尚书有叅赞之责诚非七十多病之人所能堪也伏望圣明容臣休致则臣既得逭尸素之罪复得遂首丘之愿矣臣不胜感戴天恩之至等因奉圣旨吏部知道钦此钦遵抄出送司案呈到部看得叅赞机务南京兵部尚书韩遵例奏称七十多病乞要休致一节为照本官扬厯中外才望素隆年虽七十精力未衰尚堪供职遽难准理但系南京堂上二品官员去留出自朝廷非臣等所敢定拟伏乞圣裁縁系七十多病乞恩休致及吏部知道事理未敢擅便嘉靖二十七年二月二十六日太子太保本部尚书闻等具题本月二十九日奉圣旨韩邦竒不准致仕着照旧供职钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十七年三月初四日 

　　衰病不能供职恳乞天恩休致事 

　　吏部为衰病不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十歳由进士厯任今职臣自幼气体虚弱疾病时常举发动輙卧床数月今衰暮之年每疾虽愈精神不能复旧亦自然之理也今年三月感泻痢之疾一月有余方愈即出供职六月间面目皆肿至八月间复感疟疾留连二十八日未得全愈臣心不安勉强复出供职至今疟疾复作饮食日减寒热往来彻夜不寐尽日呻吟药不即功况臣年七十耳暗不能听微声目昏不能视细字神短不能忆往事夫神者一身之主耳目者聪明之用今既如此复加之病日久事废势所必至也况留都本兵重任而又加之叅赞大责岂衰病之人所宜居哉伏念臣以一介草茅荷蒙圣恩官至尚书虽粉骨碎身尚不足为涓埃之报竭力思効本臣素心而臣衰病至此诚不足以胜重而负大也伏望圣恩俯察臣诚容臣休致使得遂首丘之愿则臣不胜感戴天恩之至等因奉圣旨吏部知道钦此钦遵抄出送司案查嘉靖二十七年二月内该本官奏为七十多病乞恩休致事该本部议照本官扬厯中外才望素隆年虽七十精力未衰等因题奉圣旨韩邦竒不准致仕着照旧供职钦此已行本官钦遵照旧供职去后今该前因通查案呈到部看得叅赞机务南京兵部尚书韩奏称衰病不能供职乞恩休致一节为照本官厯有年劳素负才望虽称有疾尚堪调治况奉旨留用未久遽难准理但系南京堂上二品官员去留出自朝廷非臣等所敢定拟伏乞圣裁縁系衰病不能供职恳乞天恩休致及奉钦依吏部知道事理未敢擅便嘉靖二十七年十一月二十二日太子太保本部尚书闻等具题本月二十五日奉圣旨韩邦竒准留用钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十七年十一月二十五日 

　　衰弱不能供职恳乞天恩休致事 

　　吏部为衰弱不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十一歳由进士厯任今职縁臣禀气素弱自幼多疾年逾七十衰残特甚先于嘉靖二十七年正月内七十循例具奏乞休该吏部题覆伏蒙圣旨韩邦竒不准致仕着照旧供职钦此钦遵臣即扶病任事至本年十月内疾复大作臣再具奏乞休亦该吏部题覆伏蒙圣旨韩邦竒准留用钦此钦遵臣感激屏营望阙叩头恭谢天恩勉强供职外但臣两耳重听两目欠明于心实为不安于力实亦难支臣衰残之状前奏已具不敢复陈上渎圣听伏念臣疾时作时止或有愈时至于耳暗目昏力弱则臣衰暮之年当日甚一日无复回少之时矣且臣官为尚书四司属官每日升堂禀事不但一时一事而已臣听欠聪应答一或有差误事不小况臣又兼叅赞之责傥或有机宻重事若髙声大言岂不宣泄而衙门时有奏本字画谨细臣必映对日光方能看视一入暗室即不能见矣臣遭际圣明官至尚书感恩图报是臣本心而臣福縁浅薄衰残至此臣亦不胜其自伤矣伏望圣明俯察臣诚悯臣衰残容臣休致不胜感戴天恩之至等因奏奉圣旨吏部知道钦此钦遵抄出送司案呈到部看得叅赞机务南京兵部尚书韩奏称衰弱不能供职乞要休致一节为照本官扬厯中外才望素优况精力未衰虽称有疾尚堪调理遽令休致似为可惜但系南京二品堂上官员去留出自朝廷非臣等所敢定拟伏乞圣裁縁系衰弱不能供职恳乞天恩休致及奉钦依吏部知道事理未敢擅便嘉靖二十八年五月初六日太子太保本部尚书闻等具题本月初八日奉圣旨韩邦竒既精力未衰着照旧供职钦此钦遵拟合就行为此合咨贵职烦照本部题奉钦依内事理钦遵查照施行须至咨者嘉靖二十八年五月初九日 

　　衰年耳暗目昏不能供职恳乞天恩休致事 

　　吏部为衰年耳暗目昏不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十一歳陜西西安府同州朝邑县人由进士厯任今职伏念臣一介书生遭逢圣主官至尚书虽粉骨碎身无以酬洪恩于万一竭力图报臣之本心但臣禀气素弱年过七十衰残特甚痰疟时发困乏护床耳目视听皆失其思臣为尚书之官各司属官每日毎事公堂禀说臣既重听应答一或有差误事不小然此髙声尚可听闻至于臣之两目本年四月间右目忽然失明精有白点曈人不照已成残疾今于十月初左目昏花初则不能辩细字既而虽常行文移字面亦不能辩用药点服几一月皆不见效居官而视听如此其职隳事废必然矣臣入仕四十余年厯官二十余任虽怀犬马之心未有涓埃之报而臣福縁浅薄遂至废疾臣瞻天恋阙伏枕流泣不胜其自伤矣伏望圣明俯察臣诚怜臣衰病容臣休致使得遂首丘之愿则臣不胜感戴天恩之至等因奏奉圣旨吏部知道钦此钦遵抄出送司案查嘉靖二十七年二月内该本官奏为七十多病乞恩休致事该本部覆题奉圣旨韩邦竒不准致仕着照旧供职钦此本年十一月续该本官奏为衰病不能供职恳乞天恩休致事该本部覆题奉圣旨韩邦竒准留用钦此嘉靖二十八年五月内又该本官奏为衰弱不能供职恳乞天恩休致事该本部覆题奉圣旨韩邦竒既精力未衰着照旧供职钦此已经咨行本官钦遵去后今该前因通查案呈到部看得叅赞机务南京兵部尚书韩奏称衰年耳暗目昏不能供职乞要容令休致一节为照本官扬厯中外才望素优近因衰病节次具奏休致累奉明旨留用今复奏称前因情词恳切似非得已合无准令致仕惟复别有定夺但系南京二品堂上官员去留出自朝廷非臣等所敢定拟伏乞圣裁縁系衰年耳暗目昏不能供职恳乞天恩休致及奉钦依吏部知道事理未敢擅便嘉靖二十八年十二月十三日本部尚书夏等具题本月十五日奉圣旨韩邦竒既屡奏衰病情词恳切准致仕钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十八年十二月十七日 

　　苑洛集巻十七 



　　●钦定四库全书苑洛集 

　　巻十八 

　　（明）韩邦竒 撰 

　　○见闻考随録（一） 

　　汉唐宋三代与我国家防边之法不同汉唐宋防之之法宻我国家防之之法疎其故何也汉髙帝当匈奴冒顿葢振古豪杰平东北诸国独霸塞外控弦四十万髙帝惮之天下既定乗百战之威自将至平城被围非陈平之计几至败亡故其防之也极其详四百年间君臣上下日夕讲求非战鬬则和亲未尝一日忘唐太宗当匈奴突厥之强至于称臣请兵以取天下故其防之之法亦甚详宋则当辽金元之强自朝廷以及闾阎所事者岁币戍兵也我国家当元之甚弱葢元自太祖入中华世祖一统宇内一百五十年来元人化为中国人视中国人为尤弱而兵之一事为尤弱葢中国腹里武事虽弛犹有备边之兵元则中外一统虽边备亦无矣况当时凡百苦役皆汉人力办元人骄惰尤甚是以我太祖既平羣盗命徐达北定中原元人即北遁未尝向南发一矢我兵复穷追至不敢相见又值我文皇之英武三犁其庭敌人破胆逺遁葢以平日屋居榖食之人一旦身无居腹无食救死之不暇虽寻常之兵临之亦不能支况我百战之兵乎是以防边之兵较前代为疎葢前代当敌之强我国家当敌之弱今我承平二百年人不知兵而彼生养教习亦二百年复其故性若之何而守株以待乎可忧也 
　　今之边事不大改革军威必不能振所谓改革者无他修复祖宗之故酌以汉唐之法而行之耳今议者皆曰任将考其说皆壊将之道也古之任将者筑坛推毂君命不受故将得以行其志今岂无将特不用耳所谓用者非与之官也尽其用也今将之在军叱喝而奴隶视者十余軰奴颜婢气一人欠谨而讥斥至矣汉唐以来边将非一人上下几千年考之载籍何曾遣一使至军查勘哉此明白而易见者我祖宗朝亦罕有之近者每一交锋即遣一使而使者又不晓国体军机务在罗织其罪必去之以自尊崇安有才难之惜使为将者惴惴焉手足无措避罪之不暇安能自奋扬哉至于人才剥落临时无措则出之囹圄之中譬之伤弓之鸟见矢而惊宁能饮啄于洲渚之中哉即使子牙遇此时彼惟卒钓于渭滨耳强而付之将亦莫如之何也已 
　　建元二年卫青至龙城斩敌首数百将军敖亦亡七千骑 
　　元朔元年卫青出鴈门斩敌首数千明年匈奴杀太守虏汉二千余人 
　　元朔二年卫青出云中斩敌数千获畜数十万匹青封侯明年匈奴杀代郡太守掠鴈门千余人又明年匈奴入定襄杀掠数千人 
　　元朔五年卫青出髙阙围匈奴右贤王王夜独与爱妾壮骑百余夜溃围遁获右贤禆王十余人擒杀万五千余人获畜数千百万是年秋匈奴入代杀都尉朱央 
　　元朔六年卫青出定襄击匈奴斩敌万余匈奴杀禆将赵信军三千信败匈奴诱之遂将其余骑可八百俱降匈奴禆将苏建全军败没单身遁归卫青青送武帝赦建罪免为庶人 
　　元狩二年霍去病出塞过支山千余里执匈奴浑邪王子及相国都尉斩首八千余级去病复踰居延斩首三万二百级获五王及王母单于阏氏王子千五十九人相国将军都尉六十六人明年匈奴入右北平定襄杀掠千余人 
　　元狩四年卫青霍去病出塞击匈奴青度幕出塞千余里斩万余级至赵信城得匈奴积粟食军悉烧其余粟去病封狼居胥东临瀚海斩万四百余级自是汉与匈奴相持各拘留其使 
　　太初三年匈奴入酒泉张掖杀掠数千人 
　　竒谋胜算不在髙逺切于时务即是竒胜葢事切于时务即有益于国家有益于生民如诸葛孔明髙卧南阳之时熟观天下之势曹操据有中原挟天子以令诸侯孙权据有江东任贤使能基业已固俱不可图独蜀汉之地未得豪杰据守可以立基故一见昭烈即以为言而终身事业虽志决身殱以图兴复不过若此而已矣以髙逺言之诛曹孙簒弑窃据之罪克复汉家天下岂不光明俊伟然势决不可行也故司马徽云识时务者呼为俊杰且目以为卧龙葢为此也今天下大计御敌之策虽募百万之师费亿万之财亦无益于当时其切务惟在于修边然今之言修边者每以宣大为说则失策甚矣葢宣大之边不惟不能修而亦不必修何谓不能修宣大大边广千余里力岂易办纵修之亦不能遍守然决不必修也何谓不必修葢中外之界限本在宁武至山海闗一带界山宣大在险之外而镇城又在外之边与敌共处一地不守险而守之险外以镇城而置之极边此古今英豪之深意且宣大之设以天下之钱粮选天下之兵将守之者非为宣大之地计为屏蔽天下也今宣府弹丸之地总兵有正兵副总兵有竒兵游击有游兵五路有叅将四十二城堡皆设兵将大同总兵副将游击同三路有三叅将十七城堡若望以屛蔽天下次择名将而畀之若只保守宣大地方中人可以守之半其兵将可以当之又何必以修边为哉所谓不必修也今边之宜修者山西真定顺天也力既易成险亦可守枢机在此山西之边自鴈门以东其险可恃此惟有一二步卒牵引窃入敌骑决不可长驱但有人守之即不可越所谓一人当闗千夫莫敌者也惟鴈门以西则夷险不一其地虽二百余里然不须修者多其山险处不必修平漫接修之十不二三其土山平漫者可斩削当自偏闗宣武旧墙接修之其真定顺天一带山口可塞者塞可筑者筑居庸最险潮河以随时修整不甚费力则天下之事毕矣宣大二镇各城既有髙城深池坚甲利兵其余民间私建小堡一一归并敌入则坚壁清野又重兵以拒之彼无所掠五日则自遁矣候其归乏则邀而击之且可获功何必修边为哉此修边之说也 
　　用兵之要攻与守二者而已守则如前攻则我当先发若彼既入侵是简其精兵而来不可以与之争锋惟当固守如前我边防备乃选将练兵候彼数十万驻牧我边近地牛羊老小账房俱在彼必以我兵素不出攻不为之备吾乃帅师攻之然必为万全不可败之势方可言攻吾察各阵为兵火一营且攻且守虽彼百万之众四面攻围亦不碍吾之进退可取必胜攻吾前则吾前冲之攻吾后则吾后冲之前后左右无不如意进退攻守皆由于我虽围吾十匝则吾益得志兵火营大略以大车厢后为阳门板三孔安炮仍以牌遮其口畵为虎头形厢两头横安二炮厢后者扎营用之厢两头者行则用之但用多带火药粮草每用火药手五人挽车者十人如东面兵至中军扯起青单号带第一炮放双号带第二炮放三号带第三炮放三炮既毕一炮可装起矣西南北各如其制若四面齐来则四面炮齐放此札驻时制也若吾欲回军则徐徐行之既围之固则攻其前若彼围其左右则用横厢炮后则如常制且行且攻彼必逺遁岂敢近吾彼败则出吾营中军以击斩之此乃决不败之阵也都城四面平旷最宜用此阵若于潮河川卢沟桥左近为此营则敌必不敢近而吾可得志大抵用兵之法要知地故曰地生量量生数数生称称生胜每营止可用三千多则五千然多多益善攻守之具无事之时不可不讲不可不备临渴掘井卒然未善此攻边之说也 
　　当今御边之法较之前代为疎为不专昔汉时高帝当匈奴强盛之时又以冒顿之枭雄是以备之者甚详云中上谷北地朔方辽东西北平渔阳金城上郡皆止各一太守专兵专钱谷专刑专举辟且乆任但责以地方不失中小胜小负俱不计赏罚亦不加是以边臣得尽力尽谋今一总兵而不与之赏罚之权监之以巡抚巡按守巡郎中一有胜负则府通判卫经厯皆得监制之唐朝以一监军而军功不成况监军数軰者乎今之巡抚甚为无谓既无调兵之权又无临阵之责凡一切战伐进退俱不干预若何而受彼之赏受彼之罪哉唐之初兴有资于敌称臣突厥亦当敌强盛之时宋则不须言矣是以当时朝廷之上日夕所图惟者惟边计耳我朝当敌之极衰当我太祖之圣神又值我成祖之英武中国强盛未有如今日者夫强则畏弱则忽陟羊肠者不蹶而或仆于平原临深渊者不陷而或倾于行潦畏与忽使之然也况今我当承平日乆彼当教习之余我弱而彼强矣是岂可以寻常视之哉今当仿汉唐制而行之各边巡抚皆去之其巡按不必预边事管粮官听总兵官节制府州县官俱听总兵节制如巡抚之体小小胜负不必行勘但令地方无事耳国家之制止是来则备之去则守境而不追所以监之巡抚察之巡按钱粮刑名皆不得预举辟潜移于巡抚止是防边将之肆也在今时则当变而通之况此各官之设起自近代亦非太祖成祖之法也天下之事必知之明论之定而后可经理以守之若贸贸然随事设论日见其烦扰而终无分寸之益今日之定论修边是也山西真定顺天是也边兵不可常调一则钱粮供给不敷一则以劳待逸此犹较可仍恐有意外之虞古人所谓不戢则自焚矣 
　　今儒生谈兵动曰赏罚今提兵者手无一破钱赏何所施 
　　西北之大边六宣府最为紧要额兵十二万其次大同额兵八万其余各镇其兵俱少于是临邉一带界山自山海至居庸紫荆鴈门宁武宁化自岢岚保徳偏闗直抵黄河岸自北南视如千仞崇垣拔地而起固天所以限中外也中古始守以险外以为藩蓠居庸紫荆之外有宣府鴈门宁武之外有大同我国家又设老营堡居庸紫荆鴈门宁武皆设兵将宁化以西乃略而不备秦时城址犹在若考其地而设兵如鴈门等处敌必不能长驱而入矣若止从老营堡修至宁武亦不为甚费今敌入中国惟老营堡地方乃一大空阙异时敌妄兴异志以侵内地惟此涂为便既过老营地方而宁化岢岚等处无守则天门忻口玄岗阳方之险不足恃矣偏闗之城昔在山麓下若敌乗山而攻旦夕可破移于城西筑以甬道长不过二里即至山颠上阔二丈髙三丈两面环以女墙设数舗房敌至以兵守之金汤之固矣 
　　人于念虑未发未应事接物之时检点日用所为有无违理即是戒谨恐惧之一端 
　　善人当好也过于厚非平也恶人当恶也过于法非平也中者有权之道焉 
　　京氏易传至百余巻必其于四千九十六卦俱有所附五星众星之经留顺逆迟速守犯自开物以至闭物俱有定局若太乙数之式者惜无所考也姑亿识之 
　　京氏易若今星士之五星子平但二书论一人之休咎京易论一世之休咎 
　　乐记感于物故形于声声相应故生变变成方谓之音本于虞书言志数句来但变其文耳变是清浊髙下乐记一篇好文字古今有两篇好文字易大传乐记是也万世莫及其次则孙武子十三篇郭景纯葬经 
　　发于声音形于动静只此二句尽乎乐矣声容备矣 
　　天地间止一阳气之流行自冬至至夏至则日升自夏至至冬至则日降升于上则为温为热降于下则为凉为寒阴是静的物本寒共体也随阳之升降为寒热耳冬寒矣而地下则暖夏热矣而地下则寒夏至后气降若何飞灰观今风匣可知进而吹固生风退而缩亦生风 
　　李文察谓律生五声不如言律和五声此说良是人之声自有五但以律正之而可调然作和字又不如孟子言正字尤好 
　　琴七弦内备变宫变征正调入散音十一调为宫则各其徽为十二宫声商角征羽皆然为管各用其孔也 
　　焦氏四千九十六变孔氏之正传也 
　　京氏直爻则以已意衍之也 
　　声七律十二每律声钟声各十二准十二律今止用一均七而以五为哑古钟磬每架十二张文收掘地得大乐古钟十二是也愚意作七架或九变或八或六或七或五各取用之 
　　钟十二磬十二今止用七余五不用七者黄钟一均之备宫商角征羽变宫变征也是止七声何八十四声之有是且不成一调何六十调之有 
　　琴徽十三置一为黄钟半清声在首其余十二徽自尾起黄钟一黄钟二大吕以至应钟各按其徽则每一弦皆为十二律是七声役过十二律各有七声所以旋宫有八十四声调有六十瑟则随柱取声如今之筝 
　　黄帝命伶伦铸十二钟单穆公曰十二辰之钟也周十二镈随月用律编钟十二长短随其律口阔则同 
　　特磬十二有长短有厚薄长而薄则声浊短而厚则声清 
　　九奏在琴散音一下徽二中二上二泛音上一下一此心最难持非昏昧则外驰 
　　人于匆冗忙廹之时即自省其心使勿随事俱忙亦处事持心之一法也 
　　人于静坐时必点检已行之事则当否可考悔心愧心生庶可补过矣 
</div>
    <div class="pagination">
<a href="苑洛集_page19.html">上一页</a><span>...</span><a href="苑洛集_page15.html">15</a><a href="苑洛集_page16.html">16</a><a href="苑洛集_page17.html">17</a><a href="苑洛集_page18.html">18</a><a href="苑洛集_page19.html">19</a><span class="current-page">20</span><a href="苑洛集_page21.html">21</a><a href="苑洛集_page22.html">22</a><a href="苑洛集_page23.html">23</a><a href="苑洛集_page24.html">24</a><a href="苑洛集_page25.html">25</a><a href="苑洛集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
