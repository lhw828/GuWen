<!DOCTYPE html>
<html>
 <head>
  <meta charset="utf-8"/>
  <title>
   鹤林集 - 第 20 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤林集 - 第 20 页/共 25 页
  </h1>
  <div class="content">
   又
　　某比者伏领椠诲小侄自浙东来又袖出前所赐钧翰啓缄熟读不惟眷爱有加而尊谦下问恳恳不已亦足以见大丞相开诚布公之心集思广益之道已度越流俗数等矣却闻舟次萧山小愆调防天祐耆徳当即康和海内所望丞相之亟造朝者尤急于望霖雨也钧翰谓近年以来虽有改弦之迹而不闻调弦之音诚为至论大丞相平日清夷直大事到手幸勿以忧畏为懐元祐初或有以他日报复之事撼温公者公以为天若祚宋必无此事丞相傥有大建眀终利于国家者便当于进见之初歴歴敷奏不必疑其所行也某久屏林壑寡所闻知但于灾病之中时发深省请以疾喻人有抱痞鬲之病前之医者暴下急攻率多攻心伐性腐肠之药今既更医只须用参苓君子甘草国老之剂以调养之陆子静在勑局官时或问如见用则以何药医答曰某只有四物汤任贤使能赏功罚罪而已其言颇有味大丞相以为何如
　　答李强父书【宗勉】
　　某伏自丁酉去国奉违光范已跨四年昨者荐拜柔缄申叙曲计必闗彻钧览丞相秉钧以来尽道事君清不言贫勤不言劳忠不言已效公不言已能真可以表仪百辟矣但有沂公守正奉法之心而事权不如庆厯之一有温公至诚用人之意而贤才不如元祐之聚智独运而难周善孤行而无助有志于当世者不能不为丞相忧也近者以唐伯玉卿奉常以王防学秘书监殊惬公论前所召者子华元善直翁胡为犹未赴阙耶蔡遵父最重于丞相者甫及脩门而遄得郡郭子竒风力可以担当事而天又不假之年云气簇则成雨今片东片西牢落如此安足以熈百度而厘庶工哉况时机易失圣恩难恃丞相只宜宻加之意也某踈戆之人动与时忤置身多士之邦既不能饰过使客以擡声价又不肯奉贵要以虐惸嫠飞文流言哗于都市凡契旧朋友皆能具道所以然之故其得免于戾幸矣昔杨文公大年累被譛流落于外頼王文正公始终保全之某之文之才何敢望大年而丞相之心度实无愧于文正傥蒙笃念登门之旧许以退闲俾得早脱郡事而去不胜至幸言莫能尽伏乞钧察
　　答蒋良贵书【重珍】
　　某顷从呉先知处附拜赤笺之问谅已洞彻书月后来窃闻兰桡桂棹才过湖州抱晴月兮击眀鲜望锡山兮歌欵乃人遂不得耳其拏音兹风亦髙矣汩汩朝市中日扑红尘数十斗其与酌泉煑鱼玩易髓穷天根立于吉防悔吝之外岂不大相辽絶哉近者欝仪倐钜倐变载籍所无某与景仁和仲二三朋友首上封事后稍稍有应诏者不过十来篇却盛传校书奏防伟甚诸君皆羣队使药而閤下独用一单方果有之乎欲借副本少观千万恵教某斐作漫寄乞订其是非幸甚良晤未有期愿言宏毅坚一防雪中之松栢以副朋友之望
　　又
　　某浸踈记史之问又见秋风矣纪纲来自锡山粲堕寳帖访以辞受之谊拜名以尊君辞实以存已真至论也先儒葢有居其位而不乞歴子不求恩封者是亦此意某谋乃心问诸朋友俱以为处得其宜独和仲独谓辞受只有二字当辞则辞当受则受界分不令分眀和仲之説所谓既切而又磋之既琢而又磨之亦玉成之道也圣学路长良朋难得荃蕙化而为茅兰芷变而不芳者大可惧也近以再当陛对不敢不力但顾瞻天下事势惟两头为重只得首及父母之邦今録一本仰干是正有未莹处乞赐指教可也景仁闻陪杖屦游山甚适恨不倒冠落佩相与共酌此山之泉尔良晤未有期愿言以前修盛徳大业厚自涵养
　　又
　　某顷乡进士归艸艸附一笺弗及详问啓处兹蒙専使恵示寳帖且知祠庭为况之安差以自慰峩冠盈庭邪正杂糅人之立言不患不可知而间界之为患最大所以孟子爱説间字周子爱説防字晋宋间爱説户限字唐人爱説模棱字此尤不可不察也校书初对与后来封事如一盆池水清洁纯白更无些子渣滓不但言之诚而又行之勇故中都之士愈久而愈加敬也近又闻上为君难七箴宻啓而不欲人见然诚亦岂能自揜哉抉秘藏以指教可也景仁既出和仲久在告不出次第亦勇于行防之之谕敬悉当逹盛意寳章添倅之命又复封起渠刬地担阁也欲言浩如海曷日酌恵山之泉共谈亹亹
　　又
　　某初春交讯之后坐此袢暑不能嗣遣一纸访问死生伐木之思与在原之情等其懐慕何敢忘也旧书吏传赐珤帖继又领一梅万竹两记梅之辞腴竹之辞劲腴之极则不狃于偷而敬生劲之极则不滛于乐而和生此则主人大意而客于此蠡测焉不识是否某尝仕于东南而所得之士曰徐毅斋蒋梅堂而已毅斋躬耕垄畆蔬食菜羮真所谓箪瓢犹是者梅堂不臭富贵之饵则近之或者犹谓用度稍广更须谨自裁节使之可继则善矣顷送景仁词録一本去并同送和仲三诗防之一诗偕徃幸赐指教石屏恰方得乡人寄来者二堵供几案之玩词余更乞讲道自力
　　答陈和仲书【埙】
　　某再拜言私门挻灾荆妇以久疾竟至丧逝仁者笃念友朋之伦唁问以书且欲励之古礼安敢不遵来教大率自亡妇初终饭于牖下敛于户内大敛于阼凡大小敛朝夕奠成服之制一如文公朱先生家礼中间有家礼所不载者一二条本欲扣问而太夫人在堂避嫌不敢请上舍令弟访临己言其略矣衰与其不当物也寜无衰圣人于名物度数之间广狭轻重之等谓稍有不当则直以为乱礼而不如已则子之为亲丧吾侪之为妻服是不可不细讲眀也前日荆妇初终之日方纵纵尔未克即答人慰防礼在成服之后故具此忱悃白于执事或更有以相其不及者切冀终言
　　又
　　某犹记嚼别酒于青湖翠栁间今芦花又霜矣诸贤去国士气销耎孤标峭直挺然如寒涧松谁得佀良贵危言鲠论毅然如指佞艸谁得佀和仲志正气一亭亭然如直竿木谁得佀景仁每恨气禀差弱学力不充未能即去以追髙贤之躅然离骚所谓荃蕙化而为茅兰芷变而不芳者则深耻之也某登朝六载轮对者三上封事者一每当陛对必自盟其心不敢有一词谀悦其上近十九日上殿为首遏机防之説次陈州县祸变之源两佥黄又是一事乔文谓上足以开释君心下足以整齐国事子静谓此诤论第一筹也则斯言亦过矣不审和仲又以为如何召客髙绵州性行良实乡闲耐久之交必经行治下幸暖热之欲言如海书非尽言之器所冀以天下之寳为天下爱惜
　　答髙詹叔书
　　某自姻翁除内翰时尝驰一纸之贺近从山间读淳祐朝报承知涣号眀廷升班端殿翰林之班髙华葢免辞健笔于禁涂枢极之贵近太防寻典神兵于宥府有光吾道式壮斯猷某尝考国朝自南渡以来跨百余年蜀彦之登朝者仅三宰相十政府而端平及淳祐不七年间鹤山与枢宻兄弟聨居其二峩眉太白之西井络舆鬼之南想庞老遗黎读此诏书当预有生意矣虽然位之髙者规模必宏名之盛者责望斯备整军经武以折遐冲洪化亮功以赞元宰逹才引类护良摘奸以寿国脉实于枢宻有望也某一摈二年杜门守拙虽不能着钱神论以救贫但时复赋疟鬼诗以驱病瞑如槁梧僵如仆栁更不复有向荣之望矣惟冀诸贤协力辅时共登太平俾得养遗息于田野间即为幸也草此抒贺余祈护毺氊调芍药鼎竚宣廷麻以福海县
　　答家本仲书
　　某嚼别酒于金泉跨五霜矣丙夜更烛讲学谈经莹然金玉之相蔼如仁义之言时见梦寐中更多故虽不能以书访问死生而声臭之同岷峨以西江浙以南其气脉未尝间断天清龙尾之道夜下鹄头之书有来蜀珍以寿国脉本仲又抡魁之望上岸之英积年名声博此一召直也但俗流世壊人物衰少勉斋既下世宏斋继没毅斋孤立于婺女之濵罕与世接留宗庠者惟叶六十四丈时复徃来咨问相与求为精义至当之归若更得本仲肯来则吾党増重矣其如直言之士朋友间却自有三数人一二年间亦复引去陈和仲未得出黄成父方上二公精神谔谔议论挺挺俱有可观见説成父自与本仲素厚自黄先生之门来者其风猷意象自不同也契丈既与詹叔光逺同召察之命今刘己如京师则二贤嵗晩亦须出峡速理行舻慰此延望可也恭伯抚机久不相闻问三荐而三泥岂非数耶季永弟闻屡得欵承倅于文物之邦不能不借润耳矮牎雨暗布此崖略愿言为天下之寳珍毖
　　又
　　某自被罪去国得郡万山间中都厚禄故人音问断絶虽耐久朋如本仲亦复作踈然非间也经幄之儒史观之彦道不得行以望议幙每为斯世惜之隠不以吏云度必从容无事居敬以穷理脩身以俟命工夫当益精进视天下之物不足以动其心矣某以书生试郡亡补事功不过以平日得之圣贤者而推之于民脩明教化扶立纲纪爱护本根使士循理吏畏法盗贼不入吾境流民不饥饿于土地凡所施行具有条目上下亦粗相孚信独是郡计雕敝甚上急廹征调烦兴寜书下下考不奉急急符也边声屡警蜀事尤可忧近得亲友书见説兄弟亲戚间颠连而死于兵难者颇众痛贯心鬲积成痞胀仕宦之意顿防矣三上丐祠之请期于得去而后已季永弟秋时卧病池上久搬挈来此近方小安闻自拜书矣余祈冲辅气机益宏道力慰友朋之望
　　又
　　某旷不嗣音三见黄花矣某之懐本仲想亦犹本仲之懐某也制参髙明劲节如火后琮璜雪中桧栢愈久而愈耐看况诣学精深出词霶霈书嚢亹亹终日不能休退之所谓吾行天下得此于人葢少矣内而望史筵外而都汉节皆分所当得者但世途逼仄贤路荆榛或者犹以薄恙为辞岂知司马温公不以甚疾而不登显位杨龟山不以老病而不处经筵尹和靖不以筋力衰惫而不受命造朝朱文公不以足疾未瘳而不上殿登对况本仲嵗月未迈精神尚强而无有挽之推之者知其贤而不与立岂非在位者之责耶某一摈四年更不复出仕独是道不加修而老色日上面又思向来讲学只是半间半界无诣平实处今只欲耐心攻苦了却数巻残书与村秀才子辈寻数行墨毕此一生耳
　　答程季与书【公许】
　　某春首甞饬一笺致鹄板招贤之贺山居习懒弗克嗣音诵懐人之诗每深向徃兹承北阙防荣西垣掌制青城地青城客固多人物之炳灵紫防花紫防郎尤觉文章之増重矧声名如月未望才业如川方増华涂要职何可量哉某尝谓蜀文章为天下冠汉相如子云同工异曲唐陈子昻孤骞独歩国朝四范有丝纶谱二苏有制诰皆温雅丽则王岐公被遇三朝大典册独出其手每一篇出人争诵之亦华阳人也渡江而后更不繁叙端平至嘉熈更掌内外制今已四人某虽不才亦预兹选兹得季与詹叔相与讨论润色斯文之未丧葢天也此不但为中书贺为国家实贺某晦迹山林诵衣锦之章絶不从事笔墨见故人得路遂喜而作此纸殊愧草率不庄好也东嘉之除出于望外方具免牍念不可不伸贺谢之悃余冀护太白珰毓硫黄鼎径上銮坡以贲饰万物
　　又
　　某日者闻有去国之命尝与公发商量借张氏别屋以后从者溪头望已久拏音閴然佳人不来徒有浩叹近得到安吉后书知所僦屋甚华某尝爱韩退之语谓中州士大夫以官为家去则无所于归今季与虽为万里客而得屋之寛洁乃如此就溪买鱼掬水弄月何妨贤者之适其适也人家不如意事更何必挂诸口耶某髪种种矣以一日之力分为十八分读圣贤诸书一二分应酬人事率是为常间亦有发深省处若郭外一顷薄收更得州家继以廪粟则社某日鸡腊某日酒可以因节聚族属防朋友话乡曲之情也薄仪饯嵗余祈以斯文斯道珍毖
　　答刘时可书
　　某别丰仪邈不记月一自振斾登朝苕溪去天不尺五日闻鳯鸾之咮暨得奏防观之则亹亹乎仁义之对而恳恳恻恻爱君忧国之忠也近传黄纸除书人皆以芸省郎贺时可道韵冲澹神峯峻峭薄蓬莱而不即此风髙矣端平诸贤去国之后岷峨之下尚有时可徳方二人与雪山争眀又未知徳方过衡阳否某一摈四年翳然林水间更不复有荣仕之望尝谓士不难于得时而难于得日之暇胡文定公歴官四十年考第不登六载朱文公歴仕五十年立朝止四十日仕于州县仅九考所以得此嵗日之暇能尽读圣贤诸书吾侪官职考第过于先民而学问工夫不及前辈若更不及此时倍用其功复悠悠溃溃则将恐有初平无及之叹矣某粗有著述一二未脱藁四方朋友来讨斐记者却俟得墨本拜呈欲言如海更祈以天下之寳为天下珍毖
　　答谢徳方书
　　某音题不孠久矣庚寅之秋曽对説夜气一章占答来教江浙望岷峨相去万余里恨不能时以书徃复莹所疑以融防于一但有懐贤之思耳徳方神踈而识练才老而意新如未望月如方至川何可涯涘蜀梱贡珍羣英彚进芳名在周八士之列甚休甚盛好风西归鹄头之书当夜下甘泉矣某登朝六载一无补报滥丞秘府复贰封曹人谓丞为天下之清官爵乃朝廷之公器而子兼司之亦可谓遇矣然区区所性所乐葢不在是臣之事君有多少不尽分处苟尽其分则虽卑官冗防亦可以行志苟惟不得其职则虽一嵗九迁天官清华可以立致但见其皆外物也徳方以为何如因逓函抒贺忱余祈为清庙之器珍珤
　　又
　　某前嵗定叟归尝羾情作状寻蒙瑶墨下坠殆如垂露在手手之不释大化更新诸贤彚进徳方以前官召殊惬公言但某尝读易窃疑泰之初九曰防茅茹以其彚征吉否之初六亦曰防茅茹以其彚贞吉亨泰否之时各异君子小人之进不同而皆曰吉何也及以象考之则知泰之君子其志在外凡建事立业泽物活民皆外也若否之小人其志在君则止于得君而已故一征字为君子喜一贞字为小人戒徳方才到阙必立登要津苏栾城正邪不可参用之对刘元城氷炭势不两立之説或者以为当作龙象筵第一谛也某道方志拙端平间开口论事至为权奸所扼一摈六年三遭论罢凛凛常有不测之忧今翳然林水间更不复言仕矣偶得外甥书却闻朝斾已及脩门殊以为喜輙抒一笺就令致为庆余祈精防天和坚保初节以副友人延瞩



　　钦定四库全书
　　鹤林集巻二十八　　　　　宋　呉泳　撰书
　　与魏鹤山书
　　某属者拜笺寻蒙报翰慰诲勤勤恳恳感不可为言校书读易工夫逾造妙宻不以一书穷易而支畅旁取尽将诸儒先之説相与剖析疑义订正其真是非易之卦脉圣之精蕴羲皇之心法周公文王宣父之庶类百物将自是心契神授而语言文字之枝叶亦无所复用矣某学不切已伥伥然如游骑亡所归乃蒙校书手笔以示教良发深省固荷不屑之意但资质钝迟中庸大学语孟之四书未眀诗书礼乐之四术未莹躐等言易恐非盈科后进之道傥自今气血未衰稍有长进则幅巾只履尚得从容扣问校书于鹤山之间也来书所説户外之屦以讲学来以干荐干书来终令人倦于接纳固是如此然某之意更欲校书充先儒寜受百人欺之説使好贤之心无一日替则尤见其宏大也不识以为僣否未有詹拜之日愿言冲辅道腴前辂泰祉
　　又
　　某每谓侍郎文章天下所共知而某知之为最深愈于天下之人何则文以神志为主异时选人逐客踬于忧患伤于感慨耗于血气既衰困苦而无精采而侍郎养熟道凝神全志壹作为文章天力自到其趣窈窕而深其声清越而长如梦笔山记捻起老去才尽一叚洗笔池记説咸之良感艮之实见处俱造防宻最是李侍郎北园记于丰道扶教极有功而舜俞山房记根本六经之奥义演出先王之大法其于学者进学工夫尤所闗系迨夫意与神驰文随笔肆隐然有味之言出于记事之外此则侍郎之所独得而某窃以为知侍郎之深愈于天下之人者此也独知处祠堂记讫今犹未见本只以前书所教谓近世祠堂太泛古无此典谓先圣先师之祀只是汉儒之説而庙元不出阙里此却不能无疑大司乐掌成均之法以治建国之学政凡有道有徳者使教焉死则祭于瞽宗瞽宗殷学也有道有徳者先师之类也以其有道艺徳行可以为人之师而祀之于学亦其宜也不知何以谓之古无此典此其疑一也自孔子梦奠邪説诬民战国以来礼壊乐废秦又燔诗书学校何有于先圣先师汉兴至元朔五年始诏天下郡国建立学官而永平之际皆尊奉孔子之祀则自汉以前先圣之庙固未尝不出阙里也礼经如戴氏所记郑康成所释其他傅防处不无舛驳至论先圣先师之祀释奠舍菜之典互见错出少有悖戾所以陈祥道礼书朱文公学制多从其説恐未可槩以汉儒之説为非古此其疑二也古人假有庙必于萃与涣言之其义诚妙矣然延陵季子亦曰若防气则无不之也无不之也者谓辟塞充满流动洋溢无所往而不在也今有抱道懐徳之士出为大贤没为先师世之相后百有余载地之相去千有余里精爽防干极于神眀能使人斋眀盛服饰礼容奉豆笾尸而祝之有不敢忘者兹岂强而致之哉士读圣贤之书传圣贤之心气脉之通自相闗属其祭也非謟其歆也以类初不必即道州而祀濂溪即闗中而祀横渠即伊洛而祀伊川眀道以此看得向来朱张二先生记诸儒之祠不是放过亦礼义之所当然耳此其疑三也侍郎稽考古文出入经传何有一物不知但髙明之既极则徃徃于商论之间必欲发先儒之所未发先儒固有发挥未尽者而天理之则人情之中恐不能过也某晚学安敢妄有拟议而于此三条实有未逹且蒙侍郎虚心下问故复以此质之门墙切望眀赐开晓俾知有所据守豁然如大寐之得醒斯为幸欤前书所问纪陟魏征二事并希赐答
　　又
　　某伏自去嵗仙艎次于月峡连驿羾起居状亦曽奉防唁问叙州难弟之戚经阅日久响息音销新进士来袖出双白璧亟开捧玩乃知前所寄书悉彻穹槛矣世运将泰朋阳彚升西山出守温陵鹤山易帅泸水士庆于朝农歌于野莫不举酒相属以为端人得时之贺而某窃以为侍郎之所可贺者盖不在兹时也坎以刚中而亨屯以居正而利蹇以能止而硕否以不苟禄而吉困以不失其所亨而通则卦脉之起伏即天根之动静来伸徃屈进减反盈隂销阳息山川窍而日星垂是理本粲然眀着于天地之两间而世人习矣不察一遇阨穷不堪流落卑者煦煦以乞怜髙者婞婞以陨获内无可乐者终日命酒赋诗而平生所学全不能倚靠者又未免参仙翁释子以添热閙求其致命遂志遁世而无闷进学畜徳盛行而有加如侍郎者则盖难其人矣俗流化敝人物衰少政哤土裂大音不完居今之世而闻侍郎之一言一行莫不刻意竦慕而况侍郎不以此举自满著书渠阳内乐晏如于魏公论语序见修身践言之有法于文公年谱序见丰道扶教之有功于濂溪诸老先生祠堂等记见根极理气分劈义利辨眀徳性物欲与夫圣传之真俗学之痼邪説之诬尤为有警于后学其它杂著舂容简短虽若不齐而卒泽于仁义道徳炳如也前辈尝谓退之子厚皆于迁謪中始收文章之极功盖以其落浮夸之气得忧患之助言从字顺遂造真理今观渠阳一编则又岂可例以文士目之耶然尚有可商量者记序铭説诗词各自有体虽文公老先生素号秉笔太严而乐府十三篇咏梅花与人作生日清婉骚润未尝不合节拍如侍郎歌词内重卦三三后天八八三三律管九九经等语觉得竟非词人之体是虽胷次义理之富浇灌于舌本滂沛于笔端不自知其然而然但恐或者见之乃谓侍郎尽以易元之妙谱入歌曲是则可惧也某少粗有志于学尤好读濂溪河南横渠新安朱氏广汉张氏之书自来京师交于四方朋友不无切磋之益而力不从心悠悠溃溃立于梦觉之闗竟无实得去年登秘府稍收放心防四库之储厄于遗烬亦不曽读所未见岂造物者终推堕于小人之归耶防得来学问官职必无两立之理此长一分则彼消一分更不能长居戸限上须是归而求之恳恻痛切倍用人一已百之工然后为有得也陛对二札谨缮冩拜呈初篇本欲提大纲领别有建白而乡之士友适至备言去年遭变甚惨为父母之邦只得首及蜀中事末章则述所职也有未是处仍赐指教欲言甚长悃愊无繇尽申冩所冀宏毅忠壮以先民事业珍毖
　　又
　　某自入春来凡三拜起居状其前后两书亦有及乎问学行己之要正欲求警诲一语濯去旧见以来新知兹领四月念八日台翰则知仅有二月十八日一缄闗彻书月也侍郎闲静中阅理理精义明忧患中观物物格知至今承天子之命出守侯服只以得之圣贤者次第出之汉人何患不安夷人何患不信径从此拓开北定规模可也东州惟泸叙尚可用兹得来书乃谓搜练简阅仅得弩手百人弩三十枝堂堂大府而单寡若是将何以为国号曰长吏实同旅人昔贤盖不虚语也某每病今时一种议论率谓儒者不能晓畅军士曽不知胡安定在丹州更陈法治兵器开废地为营田募土人为兵虽军校蕃酋亭障厮役輙饮之酒访备边利害张直柔每与人论造战船法曰此事甚易可作一小者计其丈尺广狭长短即是推之则大者可见天下之人何有一事非吾儒为之耶区区所望于侍郎者更欲于实用上做起工夫然后能有济也欲言之事拍塞满懐上冀存养清明之气辑成嘉靖之福
　　又
　　某自承侍郎建梱书椟之礼未尝旷絶六月十八又拜一书附成都月逓以徃不审曽洞彻穹槛否詹叔近方到脩门已再胥防且知体况甚悉边声不惊军务多暇又闻即北山之堂址重与修筑羣乡之秀茂讲道肄业其间此古者诸侯所以师保万民之意是固侍郎之所乐为也然天下之理固根于人心而未尝不形见乎事物为学之方固当存养于徳性而亦不可不省察乎实行俗流失世败壊而今之为士者犹务为空谈以长华竞侍郎欲筑堂某谓当如胡安定在湖州置治道一斋治兵治民水利筭法之类各使诸生精论熟讲若请堂长又当如朱文公在漳州博采公论延请恬退老成者以为表率庶使后生少知尊贤尚徳之意却不必待科名之士而后为之如此则聚辨有益而精粗不遗向背既眀而趋舍自定兴民心出治道此其基矣某登朝六载三对清光每当书思之时必自盟其心不敢妄有一词以谀悦其上近所陈二劄首篇粗述无田甫田之防二篇略陈大风有隧之戒而主议者已不乐台中论事之课已有防驳其不然者恐得因此汰去未可知也副本録呈仍乞警诲幸甚瞻望旌棨惟冀为庙社保重
　　又
　　某去冬使人之还肤帅具报入春以来词头山积随分又有职事卒卒无须臾闲非故于侍郎为简也朝家厉精公道日辟较之前此政令垢翫上下否隔不可谓不渐就清眀独是君子用之未尽小人去之不力上书论事者莫不以此为言所谓用之未尽者侍郎与真丈也所谓去之不力者李知孝梁成大也二贤之本末惟良贵一防尽之二防之情状独未有人説破近因洪察小帖子言渠台纲不肃事朝廷虽与降官某以为罪大罚轻輙冐昧还降官词头乞行镌窜幸而睿谟英断已并与施行矣同朝诸公与两学之士及闾阎小民粗以为此举惬当而一二党奸者犹谓只当封还不合侵台諌之职彼岂知先正诸贤章盖有甚于此者就使摇撼得去亦素心所甘也官职之荣有限名节之美亡穷近来益见得此理直是分眀又时荷詹叔相与切磋警教夹持而上恐自此或更长进也趂计所月逓作此未究欲言尚冀冲养神眀之舍厚培勲业之地副此延瞩
　　与洪平斋书【咨夔】
　　某枇杷熟时仅得一畨交讯渉暑葛秋砧音题不嗣新进士自邑中回每言郎中不相遗忘且于文字议论间多所推许吾行天下半矣不知何以得此于郎中哉鸾鳯髙翔之后鸣者束咮巢于阿阁近日稍稍复理遗音絶响而赓之人共指以为眀廷之瑞然较之乙酉封事其伉直之风髙矣闲居防时想泰宇益定挹树花之生香盼庭草之再緑境与心防乐与神防所读之书与圣贤防斯咏斯陶当有不可涯者独恨絷维于此欲一望美人而咫尺有绛河之隔耳某资禀沈雾冐焉此来官于中都比州县间竟是事省且亦有一二耐久朋友可以讲切近年来防得先民之所以教人只要人着已下靠实工夫不欲令人多作文字故黄离之彖曰畜牝牛吉中庸之训曰衣锦尚防以此弥寡于言不甚拈弄笔墨比过荆渚有诸客骑驴雪夜相访黄其姓虚舟其号强提赋一篇号虚舟词新进士于斋堂铭乡人游湖索和韵又未免随分酬答然枯燥之病深研磨之工少殆如白地眀光之绫但有其渲而无精采也因嵗事遣人相闻借手干指教仍乞一语为参同之钥山间论著无惜恵寄数篇良晤未有期愿言护太白之璜洁青精之羞光此泰道
　　又
　　某臈前遣墨奴笔史问讯天目之仙五云自山中来絶无一防尘气肉食者良可鄙也纪纲踵门连拜寳翰郁然风味其臭如兰此又在言语之外感藏何斁郎中一代文伯袖丝纶之手韬岩谷之间芒寒色正隠然自名动于时而每每以此相期待前书且欲某为廊庙之文夫文章合下有两等山林草泽之文其气槁枯朝廷台阁之文其气温润譬如按乐教坊则婉媚风流外道则麄野嘲如某者麄野嘲之为也不惟不能作官様文章亦无日过花砖之梦稍待春晩得一对后则徃徃赋遂初诗式防纵野鹤于双林以返其自然也赤子弄兵潢池州县之吏不能抚安之仿效而起前此朝家以隆兴起崔先生竟不肯出颇孤苍生之望今淮壖一向却平静所愿如此若此去道泰年丰使吾之根本厚而精神全则彼亦不能动矣因下问輙及之郎中闲居许时絶口不道贫字每与温校书论到此莫不推敬学力然亦不能不过饷台季文之少风谊也斋宫连日祠祭既归又有孟陬一畨人事迟来使两日方能拜答切冀宿硫黄鼎护太白璜以迓天宠
　　又
　　某两拜劄翰一则约之以礼一则博之以文心融气浃良发深省向者得郎中之文读之神彩精丽词华绚发只作缀文之士防别未防时今则浑造白澹矣记之规为叙置殆如白云演逦于苍嵓翠谷间而自生态度流水盘纡诘曲防入长河而不见底最后最善独善之説方是指出标本使杨君而领防此义则宜其家可以成教于国得于已斯不失望于民如百围之木封植底本根与发生出底枝叶只是一贯世之士盖有错防独善之义而自遏其躬者则亦可怜矣郎中以为何如杨君名铨字平叔其尊翁讳济世青城人渠不忍书其父名欲以它字易之且更不欲出永康二字又欲以字行又欲减墓字大槩是感郎中之深知借雄文之润色故敢忉忉説禀耳肯曲笔从之不胜至幸
　　又
　　某坐窓风雨中更无羣乐之兴灯花双悬寳帖粲堕殆如痿而起醉而醒也中都海物维错而不曽飨太牢之滋味故人念及之兹属厌矣矧儿辈又得牵衣覔卢橘哉近读参同内景等书輙书数语代答末章之戱琴床日按胎仙舞鼎室时抄姹女歌此外不消媒妁语脾家安好是黄婆此其志也所问西州事见説北兵犹未出境也风鳗日鲚雪壶友书以献余俟后讯详之
　　又
　　冬未半月气顿为寒伏惟对纯坤之美履牵复之吉翁堂子舍蕙阁芝房各拥维春之祺顷自使还占报兼旬不嗣音詹咏风徽遐心炯炯火后沧凉秪如前日鸣声譆譆杂语嘈嘈哗于民间不能自禁一日凡四五惊近者方小定盖縁新岩自西头来恂恂如鄙人终是有与三军之士同甘苦意象尹厘将漕和厚详雅善类多之京兆年来中干之形立见譬如好家居纎儿更不禁再撞壊也诏书一朌学省首上封事虽其言未必当事情而劲气直声有犯无隠亦足以大为一时之壮某最无闻知者然每交四方朋友例不以凡辈见目兹岂宜妄自俛嘿效不鸣之鴈哉副草一本漫冩求教请葛公事比以见之施行恐益重忤者之过尔外间惟蒋良贵袁广防亦有封章来上郎中必技痒安得诸贤翕聚于朝共吐胷中之竒耶祠庭奉亲冬日为况何如松以负霜故隽敢书此为郎中贺
　　又
　　某每得郎中书輙数日把玩不能去手守至怱遽中复恵鱼兎帖抉精意于象外露生机于画底已迥然不肯作世间书所谓天机在半夜子之初人事在五更三之后尤佳对也苐欲某下观复一转语不识郎中真以迎长日之至者为复也夫自夏五至冬十一月者一年之复也自午初至夜半者一日之复也自午日凡七日复得子者一月之复也自午嵗凡七嵗复得子嵗者一纪之复也天道循环卦脉通流合之为一纪分之为一嵗析之为一月一日无日不可观来复无时不可验生意故周子以静处测隂阳之根程子以动处观天地之心邵子却以动静来徃之间阅三十六宫之春或自小雪积分或从中孚起卦或又谓应钟当复纯体破体本气余气纵施横设无不可观只防人落处何如耳不知落处眀安得用处活彼歴家以尺管阳气医家以寸口切阳脉修炼之家以鈆鼎珠进火般运之家以敲竹唤龟鼓琴招鳯行子午法皆取之造物还体之吾身岂有秀于百家九流而不掘易髓蹑天根哉郎中六七月间退居南窓之下必能静阅隂阳进减之理洞扣徃圣参同之钥不知于此时节作何卦防作何爻防龙蛇之蛰未尝不安也尺蠖之屈未尝不伸也稻垂而秀麦仰而生未尝不自裕于天壤之间也想朋友之进説于郎中者多谓雪霜摧剥之久则其发逹也必艰须竢朋来而后无咎此犹未免于周孔脚迹下盘旋真知郎中之心者未必尔也参子黄昬亟命小童汲井花洗破砚漫答来教不觉盈纸曷日胥防析薪煑鱼共谈精到
　　又
　　某阔不奉山房之笺盖有待也天道左旋一阳来复朔日南至二首为章谓十九年逢一章云物必瑞水泉必清贤者必为时挺出如芸芬荔馥弗可得而遏胡为黄纸除书尚不到天目山耶清源之牧久已建旟泸水之帅免牍已上不信潜郎之终于潜耶近尝蠡测管窥造化之运含洪之徳虽至发用之功稍迟宣滞底和要须有人焉斡旋于其间而后能成物今官隂阳府万物者半是占云候气之家而独无以身賛化之士则涸隂之未解而稚阳之不舒无足怪也侄子槩颇有志读易因其侍叔父西归使诵所闻以告幸参择之送卭州王进士一序就録请教且以验进减工夫毋以颂而以规可也书窓得半日晴喜为作此鱼酒伴书极艸艸它俟臈前折梅花以问讯
　　又
　　某日困秋暑一夜风雨撼摇窓屋殆如痒处得爬不必倩麻姑亦为之一快也不审却害稼否屡収寳帖备见讲学之力解经之功韩苏二子皆因作文章时见道理故前辈为之倾倒然东坡如银山铁壁占得地位十分完牢退之如欹篁偃松未免一时有倒赚处毕竟本心磨灭它不得若刘栁诸人则合下堕坑落堑不必问也富而可求一叚伊川以义言上蔡以命言尽之矣更有新得望时书所见以莹其疑又有借书之请山房年来储藏颇富必抄得阜陵实録日歴防要等书及稼轩石湖赵忠定王宣子辈文集或行述碑志与南轩奏议豫章江陵长沙乡里成都等志専遣人恳干执事幸语鲁叟辄寻畀小厮以回不胜至感每思一事虽摸摸索索记得三二分但精魂不强终是遗忘又未免东坡獭祭鱼之戒亦可怜也金星昼见防路黒眚此为何祥耶抽织锦之一机露标月之半指正有资于耐久朋友也鱼酒伴书一笑领略对客草草照之度外幸甚











　　钦定四库全书
　　鹤林集巻二十九　　　　　宋　呉泳　撰书
　　与真西山书
　　某生长东蜀自小学读书蔇强而仕已知有先生长者之名欲趋拜于下风而道逺江长莫能赢粮撰屦此外惟以书请益而又堕于因循既作复辍先儒谓悠悠溃溃虚过嵗月是可惧也去年春令孠税院相过始得尚书所为文冠带读之夜气一箴冥升利于不息之正也拱极一记考槃在涧永矢弗谖之义也楮衾一铭怙侈灭义服美于人之训也坐右十图简而严勉谕僚属四事眀而切翰林词章一编温醇深润其思油然以幽其味黯然以长也某虽未识尚书之靣兹见其心矣化敝文衰人物消靡故国之乔木零落殆尽新田之采芑培埴未丰中外所属望以扶持世教康济时屯者尚书一人而已命召才朌朝野胥庆咸谓温公起洛譬之游龙能出云雨蜀公起蜀譬之麟鳯能服猛鸷盖羣贤翕聚固为朝家羙瑞而大贤出处尤闗国之重轻是必求有以副海内之望可也今事方更而未尽危机交急而弗停金灭元兴忧端方始最是人心蛊壊防溺既深非得华佗换肠涤胃之方恐亦未可卒捄尚书经济之藏着防古今必知所处于此矣某材不能适时用学不能辅理化漫以片文只字奏于作者之庭词虽未工忌者已众每思黄离畜牝之吉深味中庸尚防之训若非韬晦定速颠隮所頼尚书主吾道之宗盟立斯文之慧命盈庭吉士倚作金城如某者傥得一望声容参侍诲语持是以归见乡父兄是亦终身之愿也草此修问瞻望旌棨乞为宗社保重
　　上刘左史书
　　某闻之国之有老臣犹人之一身有元气也功名魁杰之士容或可少于时而至于耆儒宿徳则宗社之所倚重朝廷之所尊信天下万世之所取法而一不培养封殖焉则是犹气体不完精神不接而欲运其手足肩背亦将漠然不我应矣书曰罔或耆寿俊在厥服予则罔克正谓此也故尝以为国家真元之运息养于庆歴之时梏亡于熈丰之际而复清眀于元祐之日众正登用大奸屏絶士大夫庆于朝庶人歌于路故在庆歴则犹平旦之气老臣渐防新进用事素有勲望者纳政在里第而年徳弥髙者各自放于洛故在熈丰则犹旦昼之气一法令之不便则累章以力争一除授之得人则寓书而志喜待之以扶持之殊礼宠之以不拜之弥文逸之以经筵朝参之节申之以遣使咨访之重故在元祐则犹中夜清眀之气然是气也清眀常在不为息养而加不为梏亡而损扶天地之心寿国家之脉立生民之命与昼夜隂阳坤干复垢相为无有终穷至于今日又不待读圣徳颂耆英序元祐党碑而后知其梗概也方今天下勲徳闳大为四朝元老学问粹正为天子旧臣兼山黄公之后独侍郎一人岿乎灵光之存耳然政有关于社稷事有系于安危侍郎不言又谁言耶比闻之道路播之封章则侍郎盖以储嗣为言矣以民事为言矣以军政为言矣或相疑怪或相赏叹不知此事古人日日有也昔司马文正之在并州也议建储凡三状其在西京也六事谕时政而一事及边防其在洛十五年也朝廷每有大事知无不言言无不尽岂尝以出位为嫌忤时为讳耶呜呼阅天下之理多则其见事也必眀趋荣名之念薄则其持论也必固学问苗脉自善类中来则其为仁也必勇侍郎之与司马文正盖一品地为人也朝阳之鳯何所顾而不屡鸣也今天下亦多故矣所可言者不独三言而已使当路者力引耆徳老成置诸左右以开谕上意则庶犹可以扶救若其防疾忌医而不为思则天下事去矣学校小儒无所建眀于时顷得侍郎所赐书且云道益衰矣时益危矣使世间常有善士固无逺近亲踈此不独见侍郎恳恳忧时之至心而于不令兄弟犹欲期之以学问器业而不俾为小人之归也故于安舆之就养也輙纾情素而自献焉旧所为辩説七篇别纸庄冩并赐览观不宣
　　上崔侍郎书
　　某生长东蜀少时孤露其居家所共游者不过乡党邻里之人其出而宦游于外又不数十百里之地其讲学也无河洛之全书其论事也无燕赵之竒气其记览为辞章也无龙门禹穴之伟观禀气偏滞而规模隘执徳不宏而才胆薄狃于耳目恬习之陋冥然被驱而莫之觉者盖已四十年于此矣曽子曰士不可以不毅任重而道逺孟子亦曰居天下之广居立天下之正位行天下之大道此之谓大丈夫尝持是説以求诸天下之豪杰或谓古人有之而今则无之也侍郎自天子侍从帅西南某虽未得觇窥风采而问之乡人于朝访之南方士夫于蜀则皆能道其梗概轻裘纾徐被服率素而知其为孤介人也器无重备妾无衣帛而知其为清忠人也菲于奉身薄于徼福陋于希世而知其为冲澹寡欲人也夫举天下物欲一不足以动其心则居官也必防莅军也必庄临财也必义立天子殿陛必能直辞正色得志于天下必能使万物各得其所异时新城之邑若狭且近不足展拓才具而救饥弭盗乃有二十四考中书所不能为之功信乎富贵贫薄者何徃而不可行志也某每爱诸葛武侯髙卧南阳不求闻逹其澹于荣利若将终身焉者三十年将相何欲不遂而家之所有仅桑八百株薄田十五顷而已岂武侯好自抑损耶盖经纶天下当使清虚恬澹之意常多而功利物欲之心常少武侯之功烈所以扶持人纪复兴汉室挺挺然有三代之英雄气象实自清心寡欲中充广之也胡文定公有言人须是世味澹薄不要富贵方自激昻若胡公者诚亦得武侯之心哉侍郎清心寡欲有武侯之资作牧益州当武侯之任陛辞之日必欲中外通情大小协力此已窥见用蜀之规模而入境之始登民问俗屏去帷帐此又见夫爱惜民力之至蜀之民将颂而祝之曰此更生我者也蜀之吏将率而劝之曰此胥训诲我者也学校小儒有如某等亦岂敢徒事文墨而不以实应先生哉某窃观近嵗蜀多事军政壊于亡纪疆事狃于尝试陟罚臧否乱于无章然此三者使法度修纪律正不过一转移之间而至于好利之蠧则剥蚀士大夫之良心为甚此殆不可以沈痼之日为受病之始也昔熈寜创置条例司之初讲利之臣多聚文章之士而充斥四方者莫非分行营干之使彼自以新意为功名而不知利源一开则留病根于腹心牢不可去识者推原其自以为民不靖亦惟在邦君室至哉斯言不独当时之鉴亦今日对病之药也窃知侍郎寛静简易皇皇以求仁义为心欲某等得以进其厌饫之説若夫以腐儒之常谈不足为思则区区无所复望于时矣伏惟属意焉
　　与曹昌谷书【彦约】
　　某不令兄弟少自孤苦常有志于斯世学力不充惘然无所成立郎中入蜀首蒙异知尉弟昌裔既辱论荐且以其贱姓名道扬于诸公间大心公溥则天之道此逹材贤者所为也一自新都萧寺拜违遄有出峡之命无益之书不敢登诸燕几郎中既离梁益事变日异人心日危国势日益蹙敌人防再犯蜀今春尤甚破武休入汉中复犯大安边民涂炭衣冠虏掠虽制阃亦为徙治之计蜀防危矣尝以绍兴三年攷之萨里罕亦曽冦兴元犯大梁子羽至退保三泉魏公移司阆中大略相似然是时蜀危而复安者人心均一事力完具人才如抽箙中之矢一矢既尽一矢继之不致如今日无拳无勇职为乱阶而已也某尝出位蚤夜以思每谓宇宙大物也惟休休绰绰者始能用之猜忌褊狭恐天下之加乎已忌医护疾使壊证侵寻不可复救不知古之为宰衡者亦如此乎否也某名防位卑空言不足以逹志如郎中之才羙上为庙朝命脉下为生灵根本能以蜀之危亢言于朝俾二三执政稍开诚心布公道参用度外之人勿讳张皇之论命帅选将収拾人心则蜀道幸甚蜀民幸甚不然聴其所为如赌采一掷则梁益之事去矣某僣布此未有詹觌之辰上乞为洙泗河洛宗门珍毖道体以福海县
　　又
　　某杪春拜书附制干晏丈之舟以行歴夏徂秋计当上逹一自成都移制阃于益昌邮筒邸报不复西来凡朝廷大除授少所知见但闻之道涂相语借借谓侍郎始以月卿命继以法从除将自是西帅矣已除书自天陞华邃阁遄拜真命即为此来人心所向士心所懐三军之心所属不惟徒贺而将实贺也蜀之为国靡敝倾壊视昔时为甚顷者兴元溃兵扰天纪鳯集紫巾转相仿效跨州连邑如渉无人之境彼之所以冐为大恶疾视其上而莫之顾者亦以蜀中诸郡城多圮兵不练习干戈朽器甲钝无以共御王事缙绅先生又不歴筭周思开示逆顺躬任讨贼之责惴惴然犹养虎狼惟恐少拂其心则若将忿而怒已此岂驭军理国者所为哉古人于屯之难也而必曰康屯于否之倾也而必曰通否天下岂有不可为之事特在夫处置者得宜而已前日之变环冦坐视而不用命者闗外官军耳邀求赏给而不肯前行者移屯营兵耳如黎雅诸处牌手则未尝不效用也前乎开禧则有判将后乎嘉定则有判兵如沿边流民内郡贫民未尝有一人敢作乱也今残敌自支它盗蜀中频得寜帖若更得侍郎之来经理军政収回人心责任士大夫以事使气脉常流通而支节不解散冦去之后常如冦至之时上有凝志下无离心则国庶乎其可为也侍郎素谙蜀中利病鲁泮诸生才识谬迷然恃知予之厚则不敢不略陈狂愚而抒素情进之退之一惟所以命耳时已薄寒所防上为庙朝寿本下为生民命脉厚加眠食以福善类
　　与崔菊坡书
　　某伏自尚书帅属东归曽饬一笺于江之上下遣人追送也不力及防而仙艎已过月峡矣洪考功之还缄前书同诗卷册嚢就附其舟以行虽缓已不及事然门人所以恋徳之诚非此则无以少见真意度先生必能照之度外也尚书志正而气一养熟而道凝惟其视宇宙之大无一物足以动其心所以安分义之闲虽万钟不能夺其志嗣君访落图任旧臣累诏趣征亢章不出难进易退之风髙但温公既归洛朝廷每有大事知无不言虽诏书中有不便于言事者亦请改易魏公去国之后或劝其勿复以时事为言公慨然以君臣之谊责之乃知国家之命脉闗言路之通塞系善类之消长尚书身虽在外讵可翳然林水之间不以温公魏公之所当言者为言哉况尚书负海内之望多士之所模楷茍惟不言言则必用况在蜀中凡所荐进之士有登于朝者有籍记于中书者有留于连帅之幕府者川泳云飞次第防擢如某者谬庸亡竒亦以尚书旧辟厐抚机之例置之机幄前脩所谓一经品题便作佳士真不虚言也蜀边一向帖静频年田里间亦不为不熟而物价之昻竟不肯减所幸者闗表差平自此外别无所闻今因漕司人便輙附一缄申就有某宰神泉日冬夜九诗及前崇庆王使君所记社仓碑一本拜呈幸赐标月之指余祈冲辅耆徳进乗新阳竚有延登之拜
　　与李恱斋书
　　某去嵗才及脩门即祓牋用敬附五月十八日逓以徃揆日之程亦当彻书台之下矣每校勘防之常丞景仁出示寳翰虽屡蒙齿记而日前所寄书音销响落竟堕浮沈不识先生长者罪其简否侍郎学懋而政羙徳成而行尊人物之望海内所属有如广东崔文建寜真丈与侍郎代不数人而已但世运多屯泰爻不竞三先生者或勤劳于外或偃息在家譬如云气浮游太空片东片西不能聚而成雨近者冦盗披猖已屠数县名藩重镇多缺帅守崔礼书既辞隆兴之命王帅久得祠而未离福建以此事权错出而人心摇刑政垢玩而贼党固夫人情本不甚相逺若得一人焉出而镇压抚柔之先从人心上做起根本则昔之胁民为盗者度今可以化贼为民此特反掌间事耳班行诸公之论直以为此叚须得三先生然后可以办集盖兵者实大贤盛徳之事非小才小智所能用防哉徐考节之言真有味也某仕材沈下玷迹周行亦既一年曽无补报轮对又在今春之莫但歴攷乡父兄衮衮登朝者官职崇卑各有定分风节议论率皆可观某虽不肖不学安敢希慕之才之珍而求以附善之心则晨夕不置侍郎模楷后进天下方望之如元礼岂无可以警悔者因风愿示其略庶存此体段于胷中它日不至为宵人之归是又拜门墙之赐也王正之首熏蕤濯露羾此一幅之藤上祈为国之珍式玉其体以迓天休以寿国脉
　　又
　　某顷从月置再奉赤牋就以所露封章上尘书月不审曽洞彻否上睠西顾谋帅中军诗书礼乐之望亡逾老臣者于是拓以蜀国十连之封峻以尧章延阁之秩式正使名永清国歩眷简之意盖有在也命下之日中都缙绅莫不举酒相贺而某独尚窃迟盖烛之武不能早用于郑国未危之先诸葛孔眀驰驱受任于汉军屡败之际凡所施置倍觉吃力今须夙戒元戎径度双劒更勿牢辞徃复以缓于事机此则邦人之所望也侍郎胷次着防古今扶否康屯必能宏济顷庚置未发前因防宰士皆谓侍郎孜孜体国尽公血诚凡所建眀率皆平实是时已自畧知有建梱消息不三日而命从天下盖以望选不繇人言也某兄弟游门墙已久区区之见以为今日之事莫若旌三州死难之守戮环冦坐视之将章眀国法兴起人心凡弱政敝事劝令一切更新应五州失业之民尽与蠲减租赋或如西和忠勇军法团结民丁或如渭濵杂耕故事逐渐讲行屯田不知兹时便可为否若夫制总相通掌兵者与理财者和豫此在侍郎必有所处尔纵笔及此不觉忉怛
　　又
　　某顷连逓奏记兹更不繁述起居之问十二月三日邸吏録以侍郎辞免之牍备悉蜀中事势已就濒亡后一月度常卿处复转示与乡人劄子并粘连到赵副使书尤见侍郎恳恳忧乡国之意读之使人哽咽方敌骑破利州时才闻遽报即同乡人徃扣庙堂昼登光范之门谒执政府犇走伺饮食尽废如此者凡六日亦曽两见丞相四见参政枢宻与之痛説蜀亡之状且乞召陈襄阳以二赵为制副借其兵粮援蜀又以其新立功之故提一军上防门以控扼其喉一军出金洋以邀击其背侍郎从中权运筹副使纠合忠义招集溃卒相与式遏冦虐恐有可康救之理言之者急而应之者缓虽尽从其请而尚迟其行既得侍郎书又以四事为请其一言降诏抚谕其二乞趣二赵行并遣鄂州王旻一军应援其三乞应制司财物须管制副同用其四乞防江荆南须择才望方略之帅次日防之监丞又欲乞降省劄徧下诸路监司帅臣许其自辟置官属自支用财赋招兵御敌上下流相应援其间委折乡人必详报去五月间第一畨议蜀事某以为诸葛公徳政不举威刑不肃二语最中蜀梱之病莫若更用恱斋为帅或云妨碍桂丈又见侍郎与游景仁书令从二赵中择一人来或又以为此统兵之才当时言轻既不孚信后来缭绕囘旋竟不出此然待其出命则已晩矣侍郎所谓傥陛下擢臣于数月之前大安利阆未破诸将未尽殁亡军士未尽死散则尚或可以勉竭真至言也第区区犹有余望者侍郎与副使心腹相孚更无掣肘可以展采错事更乞勉为乡国多方措置共图所以救援收复之防此不独乡人之望亦宗社之望也言之及此血泪迸落仍冀加餐善护以拓经济之藏
　　又
　　某伏自六月十八至于八月三日凡四拜书皆附益昌逓行近蒙専使遣致书餽复从月置中祗领七月空日一缄则知某前此四书犹未闗彻穹槛又不审牙纛起离之后浮沈与否也谕及结局兵财总数仰见综理防宻之功向来蜀口兵额号曰十万宣抚司交与制司尚八万二千四百余人后来两三政所管止六万九千上下今受任败事之后乃能收集填刺合忠义至八万五千余人则兵不为不足矣向来制司元交宣抚司钱物本窠名钱引尚七百一万一千二百余道各项桩管一百四十五万六百余道铜钱小防子金银物帛又不在内想前帅交割时必多散失亏损矣今于用度单乏之际犹能撙节则亏目共管一千三百余万则财不为不厚矣经理荒残规置阨塞又皆可久可大着实工夫后人亦得以有所据依何其幸也世尝谓儒者不善知兵而不知夹谷之防强者惴焉善知兵者莫如孔子儒者不善理财而不知无政事则财用不足善理财者莫如孟子天下事非吾儒为之而谁为之耶近亦得新梱书有二语云兵不在多而在料简财不在取而在调度却也是好説话但临边练军自昔所难而不知所以料简者何道师行一日便有支费而不知所以调度者何术俱未能喻其详在髙明以为然否张忠献公罢都督府除醴泉观使或劝公勿复问时事公慨然语之曰茍有所见安忍不言如来书所谓继此归伏林泉不复与闻外事之语则非所望于元勲旧徳也丞相久病近作止不常时事大可虑书不尽言所冀为庙社保重
  </div>
  <div class="pagination">
   <a href="鹤林集_page19.html">
    上一页
   </a>
   <span>
    ...
   </span>
   <a href="鹤林集_page15.html">
    15
   </a>
   <a href="鹤林集_page16.html">
    16
   </a>
   <a href="鹤林集_page17.html">
    17
   </a>
   <a href="鹤林集_page18.html">
    18
   </a>
   <a href="鹤林集_page19.html">
    19
   </a>
   <span class="current-page">
    20
   </span>
   <a href="鹤林集_page21.html">
    21
   </a>
   <a href="鹤林集_page22.html">
    22
   </a>
   <a href="鹤林集_page23.html">
    23
   </a>
   <a href="鹤林集_page24.html">
    24
   </a>
   <a href="鹤林集_page25.html">
    25
   </a>
   <a href="鹤林集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
