<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 35 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 35 页/共 57 页
  </h1>
  <div class="content">
   家蔵集巻三十四
　　钦定四库全书
　　家藏集巻三十五
　　明　吴寛　撰
　　记十一首
　　涂岭南窝记
　　莆阳之野有凤山山之北里许爲象峯峯之东又里许爲寳涧涧之南二百步则爲涂岭皆胜处也监察御史林君贵实既即象峯葬其先进士府君凤山葬其先太孺人则又迁其先大父兵部府君改葬于寳涧乃曰吾于先世之藏亦既尽心矣惟吾奉遗体将六十年于此不豫治所以藏焉之地其何以爲子孙耶于是又即涂岭而经营之既成坡垅聨属于前水泉潆洄于外其左则峯峦北峙而昻然以高其右则岭岫南趋而偃然以下以其拱防之周宻也因名曰涂岭南窝而属予记之盖既久始克以复君初以名进士拜御史之职自以遭遇清时感激奋发凢事可言不知则已盖尝上疏论大臣在景泰时事上命鞠于朝堂其罪叵测己而大臣且爲救解言林某所以不可罪者上亦察其意在朝廷无他图也遂释之当是时天子仁明大臣忠厚君刚直一举而三得之中外相传以爲盛事君既出提畿内学校建白益不已自度与时不合则移疾还家逾十年吏部复彊起之至则都台遂以两浙盐灋奏公往理出国门未远复即条数事驰奏人益爲公危之不自防也盖公至是刚直之气虽凛然如故然心益劳貌益衰居数月实以病求去而不可留矣或谓君以孤童自树立不思保其身以延其世徒以有言责乃累累献纳以蹈危险之地向非上保全之则无此身已久是固意在朝廷矣奈家门何及此顾区区爲涂岭之藏窃疑其所以爲孝也孔子曰志士仁人无求生以害仁有杀身以成仁盖人未有不死者死固爲得其死况公固有言责而非犯出位之讥者乎故得其死虽其身委之沟壑君子且荣之岂徒荣其人且荣其父祖以爲有子也有孙也孝固莫大于此然此岂爲人臣爲人子孙者之所愿哉今公既幸其身之能保乃爲此南窝者百歳之后敛手足形体附先人之侧又合夫古人全而归之之道其所愿无不得矣吾是以记之而不终辞南窝之前有田若干亩歳所入可充祭祀其外杂植名果若干株嘉木又若干株其实可食而材可用又公所以遗子孙者因并载之以传示于后世云
　　承庆堂记
　　无锡有大族曰邹氏邹氏有良士曰佑之佑之之先在宋忠公以直諌闻天下其兄子朴则佑之所从出也自是数世居田间皆有厚德至佑之而家益大佑之念其来之有自也即所居之堂名曰承庆而谒予以记请既久始克爲之夫所谓家国天下其势相去大小远甚至论其所立则无不同者故周秦有国皆数传而有天下及其后或三十世而止或一二世而止则固系其仁厚彊暴之不同耳今夫民庻之处乡曲武断豪夺以立其家者倏起而忽灭己不足论若夫其家之硕大蕃昌显荣久远魁然爲郡邑之望者岂无自而致尝考其先鲜有不以仁厚立家者夫以仁厚立家初非欲爲子孙地然天道自不容释之观于邹氏是已佑之以是名堂其知所自者哉然吾闻佑之已承前人之庆方且不自安享复欲遗其庆于后人故其壮时济贫拯困己汲汲如不及及年且老深居一室足迹不至城府悉以田业委其子俾勿替其所以爲仁厚之事则邹氏之庆殆无终穷者是故农夫之治田也劳于耕耨至获而食则安且乐矣然食焉而不知储其谷种以爲来年耕耨之计则食未有能继者佑之善治田其必知此聊以是譬之
　　荣感堂记
　　今世以进士爲荣荣之者何葢进士天子之所亲策问而擢之者也及授之官秩劳绩已着则又进之阶颁之纶昔以褒嘉之而于其上有父母又必有恩典及之人尤以爲荣虽然其人幸而父母存焉所以荣之者固可喜也不幸而父母亡焉则所以荣之者适可悲耳中顺大夫知金华府盱眙陈公德修作堂于其邑之私第题曰荣感意葢在此公尝以书来曰某生数歳而先母见背赖先君之教遂领乡荐登甲科时先君亦弃诸孤不及见矣既而某擢文选主事久之调南京刑部寻陞员外郎每三歳考最辄防恩赠先君如某官先母由安人至宜人一皆如制及某再陞郎中调武选遂出守名郡得厚禄而吾父母去世久诚有如先正范魏公之叹者此吾堂之所以名也愿有以记之予视其言戚然夫父母之恩人皆知之然未有如蓼莪之诗言之详且切者盖孝子不得终养故其情至此顾其人岂必有名位然后有所感伤哉而公所以卒感焉者夫亦因得于其外而益动于其中至其哀思无所发泄而姑以名其堂也与葢予尝读欧阳文忠公什邡陈氏荣乡亭记窃叹其文则美矣然陈氏徒以预进士之选遂筑亭以爲其乡之荣而夸之其意则陋也今公以名进士内居郎署而爲六卿之属外守疆土而受千里之寄其荣加于什邡之人数倍不以爲夸而反以爲恨于是贤于人远矣公爲政清简静重多及民之惠有子曰大章益好文继取甲科乡人相传以爲盛事而公终不以爲夸也
　　鲁两先生祠记
　　鲁两先生者爲宋泰山先生孙公明复徂徕先生石公守道也祠始建于今泰安州治之西而邻于岳庙金源时遂为庙并元改建于岳麓已而复爲浮屠氏据入国朝乃附祠于州学而规制狭隘祀礼简率无以慰鲁人之思至是州守前进士德清胡君瑄白于廵抚山东左副都御史无锡盛公公谓其事系于风化甚重慨然奏请于朝事下礼部议从之仍俾有司每歳春仲祀以羊一豕一秩爲常典于是胡君复请于藩臬诸公择地得于州治之东南以成化二十二年八月建祠焉工未毕盛公以请老去而眉山吴公来代益重其事趣成之既成胡君乃以书来请记于石大贤君子所以能使人久而尊崇者非区区末学所知顾请之之意坚不可已也惟两先生生宋盛时泰山来自平阳而寓于鲁其学长于春秋着尊王发微简易公平多得经之本义一时名公贤士高其学行至妻以女或就见之后范魏公富郑公交荐其贤始授官官止殿中丞徂徕则生于鲁当孙公退居泰山之时实执弟子礼事之其爲人好善嫉恶尝着怪说中国论及唐鉴以爲世戒而庆厯圣德诗尤爲人所传播常以经术教授于乡在太学益以师道自居太学自此而兴初举进士甲科官止太子中允葢两先生平生见于欧阳文忠公墓志而国史取以爲传者其大畧如此按其言论其世信其爲大贤君子卓然出乎流俗而表然爲一方之望者也故在当时并爲人所尊仰至即其所居山称之以配其德可谓至矣然泰山虽尝被荐而人亦嫉之不得尽其用若徂徕之刚直既没而祸患作几不能保其遗骸而庇其妻子小人之不相容亦势之所必至者今去之六百年虽天下皆知有两先生而鲁爲所寓所产之乡道德之风蔼然犹存宜人尤尊仰之祠象焕然而不至于卒废人心之公不能自己如此又欧阳公所谓发先生之光者今则愈久而愈光矣两先生葬处守臣又推朝廷尊崇之意既加封防惟谨且二氏幸皆有后而石差繁复选其人入学充弟子员鲁人之思庻几慰之因并载其事刻之祠下云
　　华氏粹墨轩记
　　无锡华氏有传芳集予尝阅之叹曰沨沨乎何一家文词之盛如此然必有可以纪述者否则士大夫不暇于此矣盖于贞节堂知华氏之有妇于春草轩知华氏之有子有妇而贞有子而孝人道之大端尽矣于此而无纪述于文词乎何贵贞妇爲元功德使司都事子举之妻陈氏孝子爲陈氏之孤防武而当时爲之纪述者则礼部尚书干公文传翰林学士黄公溍参知政事危公素翰林承防张公翥太常博士胡公助江淛儒学提举杨公维祯其尤著者也防武四传爲思济益念先德思所以表扬之而当时爲之纪述者则礼部尚书王公英大理少卿沈公粲太常少卿郑公雍言国子祭酒陈公询武功伯徐公有贞其尤著者也歴歳既久遗墨宛然实与华氏并传于大江之南思济之子守方既尽取他作并刻之以成所谓传芳集矣顾其间贞节春草尝失之他氏而复焉者于是守芳之孙璧字允章者爲之惧特作屋贮之而题曰粹墨轩使来求予记其事葢予亦见人家之藏墨妙者矣客至每出而夸之以爲竒玩然于其家世漠乎不相渉也有如华氏今日之所藏者乎借有之或其事不足重亦惟为人一赏之资而已有如华氏先世之可传者乎则凢登是堂发其遗墨而览之者不惟见允章之贤而贞妇孝子之爲人亦若见之将必正襟肃容罔敢防易有不泚然其颡惕然其心而感发者乎吾是以书之
　　东村记
　　吴江莫氏尝显于宋入国朝有讳礼者事太祖高皇帝爲户部侍郎当洪武之末不幸坐累没于京师举族谪戍边徼第宅荡然过者伤之及庚辰改元诏下其兄子辕始自戍所释归渐理旧业世既承平辕子震字廷威者更奋于学遂登进士第再入仕籍竟以清介寡合渉歴郡县归老于家子旦能读其书继举于乡而莫氏之名复振旦字景周好古有文追念先世不忘于怀盖侍郎公尝即所居绮川之后筑室艺圃号曰东村同时詹中书孟举寔爲题扁景周自新昌训导秩满而归叹曰东村先侍郎所治也歳久芜废予当葺之乃悉以其尊人所置田庐让其弟昊将于此终身焉他日谒选吏部过予叙故旧已乃以记请予既许诺而其子壻赵员外栗夫始来促之于是吴中盛族称于国初者零落已尽岂意百余年后再见其子孙如莫氏者乎然子孙能复富贵皆不足道惟有礼义乃可贵耳而景周于此寔有之夫绮川爲山水之防其胜处过于东村者无限必于此而葺焉非知有其祖者乎且兄弟之间均分其产犹相争讼者比比能悉让之而使父母之心安焉非知有其弟者乎知祖者孝知弟者友孝友具而人道已得他尚何爲哉景周自爲东村记其意已备其将赴南京国学之擢也念无以赠者乃终书此东村去吾家二十里而近宋范文穆公石湖故居正相望湖上多名山予将卜居与景周爲东西邻异时扁舟及门当取文穆田园襍兴诗细和之以爲东村故事
　　砺庵记
　　世之夸者待其身甚美自以爲人不可及卒之终身无一德名世以及乎人者惟贤者不然往往以朴陋顽劣自处葢非甘爲庸人之伍其心诚不满假惟见人之美已之恶欿然如无能之人此德所以日进而人所以贤也与砺爲悍石则眞檏陋顽劣之物昔之好石者不以爲贵君子独取之以自况焉毛君贞甫自爲诸生已有贤名及登甲科表然进士之列人尤材之顾其意未尝一日足也乃以砺名其庵居而以爲号及是拜给事中将之南京来请予记夫石以坚爲材彼之竒巧秀润者非不可爱然多不适于用砺固悍石其质虽麤而性则坚惟其麤且坚也物之欲成器者反以资之诗所谓他山之石可以攻玉是也玉物之至美者犹资于砺非砺则不能以成器砺之爲用亦切矣是可与他物之不材者并论耶然则贞甫之去而入官也岂惟使朋友寮寀资其德而已朝廷以留务见属其责任不小将上有益于君下有利于世又如书所谓若金用汝作砺者乎盖以砺自处贞甫不以材美爲夸若可缺者孰知人方以材美资之有不可缺者乎吾于贞甫斯文之契至厚者敢以是告之
　　华守方义事记
　　国家财赋倚江南而给郡县有官都保有长皆特设以治其事连数郡有廵抚大臣其职虽无所不治其实以治财赋爲急也盖其事甚重如此江南田赋在高等农既受困至输于公者视常额大率又出什四五以备蓄积之损转运之费用是民困益甚禾始登里胥征敛日走于门所收仅输于公即不幸有水旱风霜之变则家无宿储惟屋庐子女之鬻以偿夫水旱风霜一歳之灾也其赋或可以例免如濒湖之田日沦于水田亡而赋独存又谁爲之免者故民指爲子孙无穷之害曰吾宁遇灾也盖其害自苏松湖州皆然若常之无锡地势较三郡爲高然其东距邑六十里曰延祥乡有鹅湖焉周可三十里湖之北有荡田三其曰清荡故尝筑塘捍水自永乐乙酉大雨塘坏而湖决田之爲巨浸者凢五百亩有竒顾皆国初没入于官者其赋视他爲重民破产偿不足则均于里之人久之亦不能偿也乡有华氏曰守方甫敦朴谨厚人也数爲代偿尝自计曰此灋其可久乎昔者周文襄公行县至固忧及乎此具疏言于朝始许民垦草田以收其入时民力已疲且以乏食而止吾今使垦之于是视上福梅李怀仁三乡得地如清荡之数乃发粟二千斛使民从事民曰此举利我也争欣然而趋已而其地皆成良田而赋自此足向之所谓害者始息嗟夫守方眞善爲义者哉夫馁者人持斗粟与之未必不喜然仅给数日之食而已及粟尽而复与之而复尽复能与之乎故其爲惠也有时而穷是以孟子谓郑子产以乗舆济人惠而不知爲政而谓徒杠舆梁成者民未病渉也守方惟知此意故能爲此举惜其老于田间隐而不仕其泽止及于一乡之人是可叹也夫予不识守方独数闻锡人谈其义事而其义之大者莫甚于此因记之以遗其诸子炯燧焲俾视之庻几兄弟间以义相劝传之子孙以爲家灋云
　　贵溪县重建儒学记
　　贵溪爲广信属县象山竒伟芗水深长相与映帯乎逺近者可望而可游也故其人亦多秀雅而有用于世然人才之生非必皆学于家必有聚而教之之地则自宋庆厯以来而学已建元季毁于兵当国初肇兴文治始复其旧歴三十余年爲永乐丙申以圯于大水乃自县治之东而西徙之有病其陿隘者仍徙于故址终焉逼瞰江流每春水暴涨啮其隄而垣墉辄坏修补之力视旧益多而人复以爲病故都察院右佥都御史高公邑人也方致仕家居谓学可拓而新之不宜以改作自诿以右布政使三山陈公行县且至托教谕陈玉振等白其事陈公固有意于斯文者即命署县事推官蔡君逺经度之顾财物无所出爰召境内富民谕以意指众亦好义各出所有来助乃使训术李祥軰恊力董其事然料材用仅足以完一堂而已乃成化十八年之冬始作堂五间于旧庙之右爲师生讲业之所当是时梁木方架而东阳卢君适奉命来知县事至日君谒庙已延见师生争以建学故告君曰功其成于我乎视其址诚陿隘而旁有故驿舍地惜卑甚欲取客土增筑广之其役甚重曰吾始至猝劳吾民乎于是民方以讼求直者哄然于庭乃悉使先就役而以情词重轻爲差凢筑之深广各十二丈高八尺许既平且坚数月而就至是木石之材工匠之力皆以规画而僃越明年秋斋庐舍馆门庭廨宇以次作之而学成又明年春复作礼殿两庑而庙成爽垲宏丽焕然爲江右学宫之首葢其材良其力勤故其功大而美然君之谋虑亦精而尽矣昔时庙学庳陋凢所谓象山芗水之胜爲民居障蔽不得效其竒伟深长之观及是眞如踊跃奋迅而出则凢游于是者又皆安而乐焉君既规画有方以其余力复伐巨石即学宫之前筑堤捍水曰毋使圯而坏如昔时也功毕之又明年师生以高公之经始卢君之成终非特使吾軰安居而美观者其功不可忘而其意亦可会也使人走京师求记于予夫高公之清德雅操邑人皆知之不俟予言予独恨于公不之识耳如卢君则尝识之于塲屋而道谊之契已久今其令于兹且数年德政之声蔼然流播朝廷行将召而用之不久于外然念君一旦去任民虽思之恐久而莫能考也遂因建学之举书而俾刻之君名格字正夫出东阳宦族以名进士授今官云
　　许州儒学修建记
　　许在河南距河甚逺垫溺之患之所不及地宜稻多木实旧有潩水西湖之胜其余波滙城四周犹多鱼鼈莲芡之利自昔人才之生既盛而爲牧守者率多名臣故许天下称大州焉成化癸卯以来陜洛大侵延及数郡许之人懔懔然甚危适无锡邵君国贤以名进士来知州事极力抚之而济以同知州事长洲施君焕伯之贤民始有生意而州竟无事犹昔日之许也逾年田既屡熟农商交庆于是子弟之请入学者益众邵君谓学可以兴矣且谓诸生朝揖于堂受业而退必有肄习之舍盖终日之所居而不可离者也顾其舍在堂之左爲东西相向规制狭隘人迹冗杂且歳久頽圮殆不可居乃谓功宜自此始视其旁近民居多隙地购而拓之凢建屋八联联爲四间步道相通户皆南向既而门堂斋庐以及庙庑渐次修饬复得故材建尊经阁自是其学完美钜丽始与州称盖邵君规画之谋而亦施君济而成之学正某等以二君兴学之功当记也使来请文夫士不求安居此其自处然尔非人所以处乎士也曾子曰笾豆之事则有司存笾豆礼器之小者犹存乎有司况学校乎今夫许之爲州既大其簿书寔烦其赋役狱讼寔重他人方汲汲爲务而何暇以学校爲意然二君必此之急数年来凢所谓簿书亦无不清赋役狱讼亦无不平岂其才固自优裕耶葢吾闻二君属时平康公暇辄以文事相娱诸生旦暮从而讲业蔼然风教之行儒者爲政异于流俗乃如此顾其意望于诸生者未巳也盖又以士读书止于科第之计故其学多拘滞不通乃复置羣经诸史若干巻以资观览必欲造就人才如昔之盛且于乡鎭并建社学礼聘师儒而劝谕其民遣子弟之俊秀者肄习其中遇州学生徒之缺选以充之其于牧守之道可谓至矣因并载之俾许之人久而有所考焉功兴于成化丙午某月毕于治己酉某月明年九月上日记
　　主一斋记
　　昔者程子之释敬曰主一又从而释一曰无适其义已尽至朱子则合而释之曰主一无适之谓敬其铭敬斋所谓勿贰以二勿参以三则主一之说也所谓不东以西不南以北则无适之说也敬之爲义至是益明然无适即主一之谓非主一之外又别有所谓无适犹之诚曰真实无妄云尔世之学者莫不知敬而不知所以爲敬得程朱之言而从事焉则知所依据而无所瞀惑岂非持敬者之要哉盖人处其身于万事万物之中胶胶扰扰酬应不暇使吾之心所守不专鲜不爲事物之所摇夺而归于利欲之途者况仕而有民社之寄居高以治人处繁以制政或所守之不专其能得行简临民之道而免涖事惟烦之病乎河南左布政使海虞徐公以主一名斋而因以爲号请予记之公清谨刚正伟然今之贤臣也以一身当方岳重任爲天子宣化于外人但见其数千里之内民事辑而不知公之所守者专也故易坤之六二曰敬以直内义以方外所以以敬义并言者葢义以爲用必敬以爲体非敬则义有不能行者矣孔子曰执事敬至他日既曰修已以敬又曰修己以安人又曰修己以安百姓言安人安百姓之道皆不出乎敬也敬之功用如此而主一者敬之义也儒先非有所自得不能爲此言则公非有所自得其能爲此名乎予固无所得者于其义岂复有所发明姑爲公记之虽然居无越思事靡他及涵泳于中匪徐匪亟南轩张氏之箴僃矣奚俟予言






　　家蔵集巻三十五
　　钦定四库全书
　　家藏集巻三十六
　　明　吴寛　撰
　　记十一首
　　阳山白龙神庙重修记
　　阳山在吴城西北三十里而近视他山特高且大葢吴之鎭也相传昔有白龙产其下其说载于郡志甚异其神秩于祀典庙而事之亦甚久矣夫山之高大者能出云雨必有神司之而龙之爲物用云雨以爲灵者也使依得其地则足以致其用昭其灵而山得龙以依其泽亦博其势亦尊而他山固不足以儗之矣陜右孟公以监察御史擢守苏州明年爲治庚戌入夏不雨公以农事爲忧曰国家粮饷多仰给是郡使禾槁不收非惟民无以爲食其何以免征敛之苦乎乃七月朔斋沐已率僚属行祷庙中未至而雨逺近沾足民皆欢然颂公公曰此神之赐也其何以爲报哉顾其庙倾圯弗修者六十年于此若旧有献殿特存其址而已乃具材用征工役择人董治未及数月而功告成适长洲丞鲁聪以公事上京师俾持书来请文爲记夫洪范庻征曰肃时雨若无所谓祷者春秋始书大雩公羊传曰大雩者旱祭也至汉世令郡国上雨泽旱则公卿官长以次行雩礼则有所谓祷矣世之长民者视民之说其身之修本也春秋之说其事之举末也不修其身而徒举其事虽祷于神神将不降其居不歆其祀尚何有雨之应哉故于庙之成因书公之所以感乎神者必有其道则后之祷于此者其亦知所谨哉
　　叶文庄公祠记
　　故吏部左侍郎諡文庄叶公事英宗爲兵科给事中当己巳之变京师戒严公忠愤激发数日奏疏七八上区处兵事悉中机宜自是有名于时后出参政山西遂擢都御史南北廵抚制御蛮夷功绩益着宪宗之世召爲礼部侍郎改吏部而终公苏之昆山人也既没几二十年慈溪杨君名父由进士来知县事廉愼有爲自以少知公名今获令兹土无以慰仰慕之意适今天子初即位用臣下言撤天下佛庐之私建者君承诏而喜曰吾志可成矣葢谓公之爲人天下皆知其贤况乡人哉没而祀于其乡此礼也顾佛庐有当撤者乃特毁弃其象以改公祠设位于中歳时率僚属师生拜而祀之他日托公之子壻兵部郎中虞君元凯来道其事而以记请夫世之仕者孰不急于政事有政事矣然无文学以资其识则所行者不免爲俗吏之事又孰不重乎文学有文学矣然无气节以立其德则所能者不免有文人之讥故三者每患人不能兼而公之政事载于国史者甚僃已不必论其书册满家笃学考古至忘寝食所著述专以欧阳子爲灋纯雅明白其词蔼然平生尤慕乡先哲范文正公身虽已贵萧然犹寒士也謟佞之徒有所倚而起者恶之不忍与接其所自处可谓重矣是以其名起于当时传于天下而士大夫置公于国朝名臣之列此岂无自而得者特公以中歳而没使天假之以年其见于世者当又不止于此呜呼惜哉寛初入翰林虽及接公而受其诲言然不久公已去世窃以爲恨而名父尝有斯文之契者况其爲此又当乎人心故虽无文犹彊书而复之祠成于治三年二月明年正月戊戌记
　　慈防堂记
　　吴中业医者百余家其间以良名者数人耳陈君公尚以小儿医预焉予尝以吴特一郡故陈氏得专其良使居京师未可知也于是公尚以医士征至则京师业医者数倍于吴中其间以良名者亦数倍而公尚复以小儿医预焉夫术业所聚多则难爲名非特医家爲然而医家之等第尤有甚焉者今公尚之医于一郡于京师无不以良名吾固知其术业矣国朝设太医院以处众医御药房则在禁宻中深宻之地每选医之尤良者处之公尚既在选中屡入用药辄奏其效初授御医寻擢院判今上即位以例仍初官然其名固不以官得者是以以病求治者自若也公尚之先曰良炳在元即以医仕其孙本道爲同县孟景旸赘壻景旸善小儿医而没于国初之灋既而本道亦卒有子彦斌受其医于母葢尝得文信公旧书慈防堂三大字揭于药室而金华王文忠公记之彦斌生仲和能世其业而庐山陈检讨先生复爲之记公尚则仲和之子也既世其业益盛而饬其堂益完于是感其医者多爲之诗公尚乃续旧所得杨文贞公而下数首请予序其前夫所谓慈防者前軰之言僃矣顾予何以加之葢人之生子爲之保防以免于水火此特慈于家慈之小者也亦父母之道当然也惟医之于病莫不视之犹子其慈之所及者则广而每患乎业之不良或反致乎短折之祸而何慈防之有公尚既非其人宜大爲之咏歌也予晚得子而公尚之慈吾防者尤至心窃感之书此果足以爲报也乎公尚名公贤爲人谦谨人皆重之非特以医而已
　　长垣县重修学堂冈孔子庙记
　　天下有郡县则有学有学则有庙以祀孔子着于朝廷令典而有司之所守者于此既有庙学矣或复即墟里之间而祀之岂其私于孔子耶葢孔子之功在天下万世虽家祀之于礼亦宜而况墟里之间其遗迹所在庙而祀之亦惟致吾尊崇思慕之诚此后人所以不敢坠也考之史记孔子去鲁适卫又去而适陈过匡与蒲今大名古卫地也而属县长垣有匡城蒲乡与史所载合若其北十里有土隆然以高曰学堂冈居人相传以孔子与门弟子尝讲学于此故名其语若近俗然家语载子路治蒲孔子入其境教之爲政其事当不诬也冈旁有庙建自前代而废至国朝天顺癸未知县刘始克重建而自爲之记歴歳渐久倾圮不称今天子即位之歳屡诏有司凢古陵墓坛庙许加修治后四年监察御史河内吴君廵按畿内宪体既振益喜咨询间因行县过所谓学堂冈者叹曰庙坏至此独非有司之事乎言于知府临汾李侯侯欣然曰某之意也遂委知县古吴杜启治其事启承命不敢缓乃发公帑得钱若干缗以爲可用即市材物召工匠以治辛亥九月兴功越月而毕若殿若防门若讲堂若杏坛若问志咏归二亭以次完美以其余力复建东西斋房及櫺星门其寝殿旧设孔子象而以子路曾晢冉有公西华侍坐以四贤于此问志虽无所考不敢遽废若子畏于匡顔渊后至蒲子贡执辔二贤固可考者而遗之不可乃增设其象爲六初其地隘用耆老言复地之侵于民者东西凢八亩其南北更置三亩而规制始大又县故有官地六十余亩亦侵于民仍复之以充祭田歳收其入爲修治之费而计虑更逺矣庙成以其地幽僻学者宜居因聚里中子弟延致仕教谕陜人袁佑教之于是兹冈之胜殆与古书院等啓以爲宜有记也遣人至京师以请夫宪臣出按于外以簿书狱讼爲急者多矣视古圣贤事孰以爲意彼着于令典者尚多忽之况其余乎然不知宪臣之职果止于簿书狱讼乎抑亦在乎风教之所系者乎吴君惟知其然而为此举亦惟有若为守如李侯者而能成其美意也然又非启之为令经营措置不惜心力安能致成功之速自是而后人知圣人过化施教之地油然兴思其君子相慕以文相尚以礼皆化而为良士其小人虽所谓彊而勇困而奸者皆化而为良民所以变其俗革其心果不难治者有不在此乎故记之以示后之为政者
　　敬义堂记
　　昔者圣人以其存于心见于事者发之于言莫过于释易坤六二之爻两言之僃者也夫敬义德之大者有其一已足而圣人犹以为偏必并举而言之葢主敬以直其内则体立守义以方其外则用行内外兼全体用俱尽此所谓德不孤也为学之道无出于此世之人莫不能诵其言有能用其言者乎太子太保吏部尚书三原王公以进士起家歴官四十余年出抚万民入统百官凢所以见诸事业者率用两言至于切劘治道启沃君心往往见于章疏天下人皆传诵之亦自两言而推之也然此皆见于事者故人知公以义方外而不知直其内者之有敬也公以平生之所得者在此期于终身行之乃题其私居之堂以自警不鄙寛使文选主事李君赞来征为记寛谢不敏而李君道公之意不舍也葢此两言儒先发其意也已尽而公之蹈其言已久何俟区区之文哉惟公为世名臣声望表然与古人等今上即位之初知公之贤特起于致政之余而信用之二歳间公虽以求去者数上固留不听然天下有识者亦惟恐公之去也惟昔武王践祚三日欲闻藏之约行之逺万世为子孙恒者之道召师尚父问之师尚父举丹书以告曰敬胜怠者吉怠胜敬者防义胜欲者从欲胜义者凶是已武王受其言至铭诸器物以示不忘所谓敬义葢已启乎易之说然必以怠欲吉凶从灭为言者武王虽圣训戒之道当如是也公事先帝既必出此及是起用犹惓惓焉以是为说则公平日之所得者岂止于易所以名堂者岂止于身必欲武王其君万世为圣子神孙恒者乃公之志也与因书以谂于公不知以为何如
　　春和堂记
　　周月窻先生以名医起至京师侨居城南一室甚陋然公卿贵人而下以病求治者日遣仆马迎立于庭殆无所容其名既着则未尝以医求进故虽老翛然犹布衣也是以人不独良其术又皆贤其为人非流俗所及月窻尝为予言世之病者多不知医故托之医者以治盖以生死之命寄之也其必死者不论若可生者而死焉是其过在医而其人比比见之则其术可不谨哉自吾少时好读岐黄书求大方脉之师而学之徧既通其说则习疡医求其师而学之亦徧复通其说乃稍出以治病亦不敢以人之命轻试之也必勤而谨察之久之觉无所失乃数出以治病盖谨之如此始吾视病者呻吟不宁惨然如在吾身必致其生而心始乐因窃念安得天下之人无病可治而无术可施举康彊恬愉熙熙焉陶陶焉登于上寿而吾与之并生于天地之间若春气既至太和薰蒸有生之类无不发育则吾心岂不益乐也哉吾家无锡之野旧以春和名堂以见志幸为我记之予曰是志也古人之所尝言者也惟昔曾防欲以暮春与童冠軰浴沂舞雩咏而归焉独为孔子之所与夫春天地发育万物之时而仁之迹也仁者对时育物使天下无一物不得其所亦天地之心而已是心在人所谓不忍人之心而人皆有之者也孟子特引孺子入井以证其事岂若医之为术直以不忍人为务其事尤专且切而以是名堂则其心益广且大也葢方寸之间生意盎然与天地相流通世之仁术孰加于此予感月窻治病甚深特记其所以习医之难而终不欲以医名以见其存心之仁未可以医浅视之也
　　锡荣堂记
　　光禄寺良醖署正萧君光甫前知江西宁县时有卓异之政为部使者条奏朝廷命所司覈实乃进其阶文林郎制词畧曰既亷且慎能先正其身惟公则明而后服乎众褒美之言可谓至矣其末又曰循吏特书相望于今古小民难保当慎乎始终则致饬勉之意而望其终惠乎元元也于是复赠其父乐昌教谕如其官母林氏曰孺人及封妻戴氏如之恩典所及显扬一门君感激无已曰光甫将何如以报上耶乃名其堂曰锡荣以示不忘谓予相好久来乞文记之萧莆田故族也出宋清节公子荆之后自君之上二世皆儒官君少举于乡初授潼川州学正教法已善作成人才修建学宫勤劳甚着知其才者遂荐知安县安为蜀中穷处高山深箐与畨夷接壤县无城郭民不时出没鬬狠抚治为难君至适寇乱焚刼之余扫瓦砾以治兼以豪猾吞并庐井空虚而赋役未免君知其力扶抑之凢寇往来要路悉立城堡为守御计已而流移渐复乃建县治及诸公廨更立社学以教子弟三载境内无警士民感化俄以内艰去任老稚相率悲号攀留既去贼仍犯境民争走诉阙下愿复得君为县不报乃数以书问讯安否葢望君服满来治也后改宁县宁俗喜争先有熊何大姓讼田至数年不决宪司始委君勘问君阅其词即得曲直召谕于庭遂皆帖服既久民益信君公平争者渐息一旦有盗五十余人突至市中欲入县刼库藏君遣人谕之即输谢而退去犯他县杀畧数家县令及典史皆被害而宁独无事君不忘僃移文行台得调官军守御建营舍百余间居之而宁终君去任晏然也去之日民泣留如安县时且各持金帛来赆悉郤去上吏部考最始有光禄之擢知君者以光禄虽京秩未足以展君治才而君处之怡然其所以自持者益严也比僚吏及庖夫数百人诣吏部言君亷慎有为宜擢用事虽不果行然君之贤名至是愈显矣名堂之意不待予文特述君平生居官者数事书以为记葢以见制词之褒乎君者非溢美而君之得乎上者非冐宠渥以夸人必将陟崇阶全晚节而无所负乎平生也
　　都御史盛公所受勑书碑隂记
　　都察院左副都御史盛公以成化癸巳自延平知府擢广西右参政又十一年癸卯至都御史命下皆有勑书重其行公既致仕而没有副本谨藏于家其弟颐与其子唐龙相与刻石立于公之墓前所以表着纶音以见公为上委任之意而其侄虞更请寛书其碑隂葢公既登进士第初授监察御史与同列论事补外徊翔郡县者十五六年政迹卓异有古循吏风及擢参政专督粮储益尽心其事于时仓廪充足边务修举实称勅防乃进布政使遂召为刑部右侍郎俄调南京未行始以都御史廵抚山东时适歳荒饿莩满道公赈济有法病者得食流移尽归六郡熙然皆有更生之望循行所至不立威严下情赴愬悉得自达于是广储偫均徭役诸事以次举行必使民得实惠期至久逺而不苟于一时朝廷方无东顾之忧而公引身去矣寛尝窃论刑官之设莫大于司寇其尤良者如书所称苏公之敬刑一歳中不过能平反寃狱数人而已况为其亚而不得专者乎公固守正不阿刑无枉抑然与赈饥民数十万口以免其死徙其功孰多虽尽瘁匪懈事不废弛然与积粟至数百万石以免民他日之死徙其事孰大必有能辨之者则朝廷所以辍公东行岂知公长于抚民而有以成其政也与不然何勅防之委任于公者重如此也且今世之人以入朝为荣一旦逺去輙怏怏不乐事多以怠甚者厉民以泄其忿公之去也方怡然自得至则勤劳益甚计虑咨访不异畴昔为郡县时彼固有出于强为以需再召者而公请老之疏其词恳切誓必得命乃已其贤于人何逺哉故因记勅书后以着公之大节若其平生之详则墓碑具焉
　　心耕记
　　吴郡陆氏隐于田间而业农者累世矣世修礼义表然为郡之望至处士宗博益振其业乡人尤赖之宗博尝自号心耕或者则以陆氏居松江陈湖之上田连阡陌上而赋税下而衣食皆取给于是宗博及其壮歳当勤生力本之不暇虽未能躬耕以食力亦必往来相视冲风日履泥涂与佣奴同其劳苦而曰心耕何耶或者又以昔许行欲滕君与民并耕而食孟子引古人劳心劳力之语以晓之宗博少尝为郡县推择长田赋有治人之责岂以其心亦若耕者之劳耶或以其说似矣而未得其意夫孟子以农为喻者尚有之揠苗助长心不忘乎集义之戒也舍己芸人心不废乎自修之训也故农夫能耕则田不荒而谷可成君子亦惟自治其心使不至于荒而已盖心茍荒则恶乗之以入故曰见恶如农夫之务去草焉芟夷蕴崇之絶其本根勿使能殖盖言恶不可长如此夫恶不长则心无私欲之累而德亦成日用之间俯仰自得岂徒其身之安其泽之流于子孙者亦将享其利于无穷于是宗博之下世数年矣三子完宜某皆善承家完更以名进士授监察御史一日告予曰先君无恙时欲得记所谓心耕久矣兹敢成其志而终惠以一言幸甚嗟夫三吴之野终歳勤动为上农者不知其几千万人也晏然处于家庭之间而矻矻然经营乎方寸之地其劳尤甚焉者此宗博之所独知而未可与不知者道也
　　古田县重建文庙记
　　自佛老之说行于天下人争信而趋之昔之大贤君子以斯道自任者极力以辟而卒不能去其教愈昌其徒愈盛偏州下邑其宫室常数十区而吾儒学校之设虽通都大郡其制特一二而美丽宏壮不能彷佛其制者常然也古田为福州属邑学有庙建自前元甲午至今二百余年矣殿宇倾圯视学宫特甚歳时师生行礼于是懔然有覆压之危乃治元年今提刑按察司副使天台杨公行县至训导张瑄知公之重文教也即以其事白他日公谒庙顾而叹曰佛老之徒特以祸福诱人有所兴作不劳而成今是庙为吾夫子神灵所止其功在生民其道在万世固师生朝夕瞻仰以尽报本之地而坏若是独不有愧于其徒乎且朝廷崇重斯道惓惓于是而不仰体德意又独非有司之责乎邑之人传公之言莫不感悟一时以金来助者得数十斤方入山伐钜木而水涸莫致俄天大雨遂抵学旁又若有神相之者于是良匠逺至卜日既得主簿孟顼偕瑄董其役乃以是年七月庚寅兴功其冬十二月甲寅功讫规制高广迥异旧观然象设未僃门庑未易而丹雘之功尚未施也教谕周眞方图谋之适知县屠容持檄初至曰此固吾为令者之事也遂次第成之且期学宫修葺当与庙称其于文教能知所重复如此初邑中乏进士之选余六十年庙成之又明年庚戌贡士罗荣遂擢廷试高等人以为竒相率有遣子弟入学之愿于是屠君以是役当记且宪副公之功当载也乃具始末来请惟闽去中州万里在禹贡荒服之外歴三代至汉其民既庻复徙之江淮间盖久而生息复盛然未知以文学为事也在唐常衮为观察使始设学校教之为文又能屈已以倡率之于时士子更相慕效而文学大兴其人遂与中州等学校之设其有益于天下如此今国家承平歳久闽中人才固已过于前代独古田视他邑为不及岂非其地僻逺无倡率如衮者之在上乎乃今得宪副公而令佐师儒又谨承于下宜邑人之尚义好文者之勃然也予与宪副公为同年进士知其治狱明慎能持宪体乃复留意于此非识治道之本者乎故书以记之
　　宜兴县重建先贤祠记
　　宜兴为县久矣人物之生相望不絶宋寳庆间县令赵与哲尝建先贤祠歳久祠废至莫知其遗址所在其可考者真文忠公所为记而已治二年武陵陈君防以进士出宰其县数举善政士民安之他日问知所谓先贤祠之已废也怅然兴叹以为己责乃即学宫东偏隙地谋重建焉士大夫皆以君之是举能慰后人景仰之意然谓吾乡先贤之盛不止故祠之所列者因相与考之史传参之志书自汉至宋得数人而视旧已多自宋至国朝又得数人而凢防寓于兹及守郡而卒葬其地者则仍其故而不敢废若晋孝侯周公唐将军卫公皆有专祠固不必与于斯也祠成托某求文记之葢昔之贤者去我已久其声音容貌邈乎不可得而接也独其道德政事气节文学见于纪载者炳炳如在顾予浅陋又不能深求其所至窃独爱其人散见于二千余年之间一旦列于一堂之上乡人骏奔歳修祀事若子孙之于祖考然者此无他世不同也其为人之贤同耳贤则他邦之人皆可祀之而况其邑之贤者乎然是贤者以道德政事气节文学自立于世惟尽其在我者其心尚不求当时之知乃求后世之祀乎而后世之祀之者又岂有所觊于诸贤哉亦惟申其景仰之意以尽其在我者焉耳且曰后有贤如斯人者将爼豆于斯一如故事所以感发乎人而起其思齐之心者又有在也宜兴在江南为奥区山秀而水清予将往游焉当拜于祠下因从其乡人子孙访诸贤之遗事而尚论之兹特记其祠之成尔













　　家蔵集巻三十六
　　钦定四库全书
　　家藏集巻三十七
　　明　吴寛　撰
　　记十首
　　朝城县重修儒学记
　　东昌有州曰濮濮有县曰朝城朝城有学建于前代至于国朝凡数百年于此为令者因其坏輙修之然不过补罅支倾以苟一时之完而已治戊申今天子即位改元之歳也隆庆刘君章以进士来知县事下车之三日入学谒先圣于庙已乃登堂以临诸生顾而叹曰学其陋矣惜吾政未信于民而遽兴是役不可然此实治道之先务不可缓者已而政之所及皆以为善凢所号召争趋赴之君知其民之可使也乃以修学事白于州于府于司皆曰宜越明年二月材用既具始建诸生肄业之舍为间三十若堂若斋若防馔之所以次而成又以羣贤从祀宜建两庑以翼文庙复为间三十六若防门若櫺星门若神厨若库亦以次而成至于殿庑之内易以塑象俨然圣贤之临于上也缭以周垣植以名木学之规制无乎不偹至癸丑之冬督工吏张本以功讫告盖是役甚大经营措置之间惟以其民不堪为虑故歴五年始克成之可谓难矣为令者之心可谓尽矣教谕盛佐训导黄贡林靳忠以令之功宜有文以记于是君之同年友吏部员外郎东阿刘君约束其学弟子张钊来请予谢无暇则其请不已乃书以遗之夫濮为卫地而朝城实其境内孔子至于是邦尝有辙迹焉其人既庻而富幸辱教之之语然欲教之未有外于学校之设者故曰设为庠序学校以教之皆所以明人伦也人伦明于上小民亲于下民既亲矣则风俗自厚法令必行而刑罸可省为令者且无事矣治道先务诚在于此虽然学校士之肆也其毁誉所在而上之得失见焉子产不毁乡校卒为贤大夫而有遗爱之称然则今日令之所以经营相度以尽其心者岂徒资以教民亦惟察其言谨其身平其政以终惠乎百里之内其亦有意于此乎
　　嘉兴府儒学明伦堂重建记
　　天下皆有学学必有堂堂必以明伦名孟子曰夏曰校商曰序周曰庠学则三代共之皆所以明人伦也其义实本于此然自三代以前舜命契为司徒教人之道已不外此则三代之所以明乎此者亦因乎旧而已而非创为之也顾其时风俗既厚人心不亡为君师者犹有近于禽兽之忧世道既降其立法为教又当何如此学之名堂所以不能忘乎此也然古人之明人伦未尝为此名也惟能尽其实而教化自行后世之明人伦未必有其实也惟其为此名而教化有不行焉孟子不又曰人伦明于上小民亲于下存古之名行古之实还风俗之厚复人心之正奉朝廷之美意施郡县之善教此固今日为守令者之事而亦安能舍学校而他图哉盖学校者行礼讲业固明人伦之地乃师生之所聚而士庻人观法之所在其可以不加意视与他公署等哉嘉兴在浙江为大府凡公署之设无所不偹况于学乎况于师生之所聚如明伦堂之尤不可缺者乎其学始建于唐拓于宋元而修葺于国朝者见于纪载已详堂故在文庙后正统间知府黄侯懋始得隙地迁于学之东北其制宏敞人皆美之后五十年为治癸丑学不戒于火堂若后室一旦尽燬时同知林君茂坚适署府事方图重建已而知府佟侯珍至谂知其故曰财出于公力出于下吾为天子初守兹土岂不知所惜哉使是堂而改作也是可已也惟不可已此吾所以不能已也且僚佐尝有意于此其责不在于我而终诿之乎乃抡材鸠工属吏董役明年堂成已而其后室亦以次成矣视旧高逾数尺其制爽垲人益美之落成之日卿大夫致仕而家居者自兵部尚书项公而下毕集堂上颂侯之功他日教授萧子鹏等则来吴中请文记其事予辞之然侯自吏部属出佐苏州予固知其人及为守去苏甚迩又闻人称其美政不置则于是举安能吝一言而不与之哉于是后数月训导范祐及诸生姚玉軰相继来促乃卒书之是举也经始于甲寅之春讫工于乙卯之秋凡用木石瓦甓之类其数载于籍可考也
　　亷石记
　　石之产于吴者竒形怪状不可尽述良工采之好事者赏之君子则藐之于此有石焉顽然数尺重而不竒蠢而不怪尽山中皆是物也良工弃之好事者藐之君子则赏之岂徒赏之又从而贵之敬之视其物殆与鲁璜秦璧等非物也人也盖当汉末吴郡陆公绩仕于孙氏为郁林太守相传泛海归吴舟轻恐覆取巨石为装盖其亷如此公家娄门之内临顿里之北石留民家至今犹存而埋没土中仅露其背过者犹能指而称之曰此汉陆公鬰林石也然未有表识之者今监察御史胙城樊君祉廵按吴中闻而美之谓知府史侯简曰先哲遗物固宜表识且有可以风厉乎人者在顾其石僻在东城非官吏朝夕属目之所其为埋没等耳吾将有以置而立之侯以为然于是吴县知县邝璠长洲县丞王纶相与督役夫曵置察院之侧作亭覆之而樊君为名之曰亷石石始僻而通久湮而显观者閧然足迹不絶皆曰古之才御史必以扬清为事樊君此举虽去之千四百年之人犹且扬之况其近者乎且御史之职在乎举贤举贤者可以激劝乎一时石之不朽虽至于千万年可也其有功于风纪甚大且久惟昔南中有贪泉焉饮之者见寳货以两手攫而怀之物之能移人心如此今之亷石正与此戾自兹以往凡过而视之者其亷士固欣然摩挲爱玩以益励其操若夫贪者将俛首赧顔趍而过之有不动心而改行者尚得为人类也乎石之立为治丙辰四月越月而亭成樊君既题其楣曰汉鬰林太守陆公亷石复别琢石请予为记予美其事故诺而助成之
　　浒墅重造普思桥记
　　浒墅在苏州西北境上其民际水而居农贾杂处为吴中一大镇自景泰间朝廷置分司于此舟楫益集居民益繁贸易往来以限于官河皆称不便成化初虽尝作桥以免济渡而南北辽絶人迹折旋犹以为不便也居民相传故有桥在周孝侯庙傍访求之果得石刻题曰普思桥视其时宋庆元三年也乃图重造而不敢专以户部主事藁城刘君焕方奉命分司于此敏而有为始合言以请君曰是民功也吾何敢沮且从而奨励之他日工部主事贵溪姚君文灏行水至闻其事亦从而劝相之然民亦未敢专也则言于知府史侯侯曰宜又言于廵抚都御史朱公公亦曰宜于是里父老沈浩等更相告言出财以助凡得白金若干两择治九年某月兴工是年某月工毕刘君喜其事之果成也曰是桥财费甚钜劳力甚多其利益甚广不可使后之人无所考也介乡贡进士浦君应祥来请文以记夫事之成未有不由于人和者周之作洛四方民大和防桥梁之役虽非是之比然民不欲为则上之人虽驱而使之不能成也至于民既欲为上之人或咈之而不从则其事亦岂能成哉惟夫民欲为之人能从之故虽财费钜而劳力多不待逾歳而穹然坚厚不易为之役遂以告完虽然人则和矣亦惟得其时耳盖吴自古为泽国数被水患今歳则大熟粒米狼戾民既有秋成之利视义所在慨然施予亦不之吝此所以易成也欤桥之脩一十二丈其广二丈三尺崇如广而减二尺董其役者曰倪某凡出财者其姓名悉刻于碑隂云
　　常州府新修谯楼记
　　江浙之间多名郡若常州其一也据城之中伟然而壮者为郡治直郡治之南巍然而高者为谯楼楼之建既久而燬宣德末重建于郡守桂林莫侯歴六十年于此风雨震凌朽烂剥落前人之功日就废坏今郡守泰和曾侯以刑部郎中治狱有声朝廷推择而来亷明有为庻事毕举有言谯楼当修者侯曰天子念江南凋敝俾出守养民今惠政未洽而遽使之非所谓未信而厉已者乎民闻之曰侯之爱我甚矣自侯之来歳则大熟侯不厚敛而有余粟吾軰吝以自私使不出升斗以助盛举是不知义也倡而继之如出一口相与具材用召匠役将卜日兴事而侯亦未之许也于是同知方君岳等赞之曰此民之情也咈之不可乃从之未几朽烂者坚剥落者完甎石并用丹雘错施郡中美观于是为最工讫侯以暇日与僚佐賔客登而落之方君等以宜有记也具书来道侯之爱乎民与民之所以感乎上者其意甚僃予固知侯者乃不辞而书之盖古之人固勤于政然居高明逺眺望所以游目骋怀者不之废也故后世谯楼亦古台榭之制耳况更鼔刻漏以警乎民者在是岂特为郡中美观而已常州自昔为守义之邦上之人于工役之所当兴者犹重劳乎民民感其意卒成其所当兴者岂非使民也义而民易使也欤记之固宜工始于治九年某月某日讫于是年某月某日
　　鎭江府重修儒学记
　　鎭江为府距江濒海地险且固自国初用武多所资给当时恩诏下颁惓惓焉优防之故其府赋税薄而田里不困百余年来朝廷以江南要地自牧守以至参佐莫不慎择其人敦厚之政既洽于下故其民衣食足而俗不奢夫不困则其中自乐不奢则其外无慕于是士皆可教长材美质之人诵诗读书以儒为业而游乎学校者蔚然可视及其出而与四方之士较艺乎塲屋之间往往有首冠乎科第者此非其明騐乎居上者以其人果不负乎教也益惟以学校而加之意盖府之有学自宋歴元在府治之南国朝景泰间知府张侯嵓以其势卑隘始东迁之至今五十年矣而頽坏已甚未有能修之者今知府郑侯杰自大理寺丞来又得前兵部主事高君鉴等为参佐好文重士始相协谋以修学事移于廵抚都御史四明朱公公曰吾奉天子命以养民财力固所当惜然以学校槩视之是不知务者即报使举行侯又以董其事者当择也得承事郎曹贵委之贵勤敏而公财不妄费工成规制宏美观者称叹于是教授董宗道具修学始末使诸生达冕萧杲来请文刻石盖学校之设古制也自三代以至今日上下数千年其间虽有失道之主未有能废者以圣贤之道不可废而道明于此也然以明于此者非明于学校之地明于游学校之人则其人之寄亦重矣哉孟子曰君子不下帯而道存焉故庙而祀之洋洋乎如在其上与在其左右者非夫人也圣贤也圣贤者道之所在也诵其言求其道用于乡使习俗丕变于一时用于世使德业大行于百世然后称乎游于此者此固朝廷崇儒之美意而有司之所奉行而不敢废者也彼科第云者特假之以致吾身之阶耳果足以为士子望哉故因记学之成而及之学之制自堂斋以下为间百五十庙自殿庑以下为间四十八周垣为堵四百十经始于治乙卯八月明年九月而功讫云
　　南禅集云寺重建大雄殿记
　　吴有佛寺曰南禅集云者国初所赐额也寺之始建不可考自唐宋以来多名僧居之入皇明又有若宝昙和尚者高皇帝知其名召赴阙下俾往蜀之峨嵋化行其地久之而还因奏先所居吴门集云傍有妙隐大云二寺乞合而一之为是上从之始赐今额实洪武二十四年也事见左善世道所制宝昙塔铭乃成化十二年十月十三日寺烬于火主僧德本以为已事欲重建之而力未能也于是徧扣富室求施积材蓄料盖越十寒暑爰以二十二年五月十一日兴功始克建所谓大雄殿者像设既完供养益盛乃复建方丈以为宴息之所观者称叹以本公之劳其心力疲其精神不负乎其教有可嘉者然其意犹以寺之规制未僃欲悉建之而力亦未能也特求予记其功之成者至于数四而不已惟兹寺在城之南有山林幽絶之胜自昔贤士大夫尝辱爱之盖唐开成初寺僧法惠满等作千佛堂经藏刺史白乐天既为之记又尝以文集七帙寘于寺中非以寺之有人而有所托乎及宋苏子美谪湖州长史流寓吴中作沧浪池以乐今寺后积水犹汪汪然子美尝遗洛中故人书云吴多佛寺可游兹寺非其首欤夫前贤之遗事其可考如此予独爱一言而不为本公复哉本公字一源俗出阳湖马氏而受业于半塘寿圣寺曰显祖庭为徒今年老退归旧隐而惓惓于兹寺如此眞所谓不负其教者乎
　　吴县修学记
　　苏多属县惟吴之建最古县皆有学惟吴学之迁为近盖学初偪于西城甚陋宣德甲寅周文襄公廵抚吴中与知府况侯始迁于今升平桥东可谓美矣然人复以为有可改作者门偏而不直尔前令仍旧皆未暇及防监察御史海阳吴君一贯廵按至诸生言之君以为宜于是任邱邝君璠以进士来为县政令既行歳适大熟曰此费不甚固无难者未几规制端整径亦不迂而学益美矣君又以校官宅舍塡塞门内而藏书阁后有菜圃复筑而迁之学前旧有隙地独缺其西南又购民居以广之至于跨池以作梁临衢以作表凡所倾坏无不修治治丁已春功既讫教谕李某训导某某率诸生来言曰愿有记也自予家居二年见邝君为政精敏若修学特其一事耳然人又以改作为劳民而以仍旧为省事者盖出于鲁人为长府之説也夫长府之制释者以为藏货财之所当时改作或病其卑隘而欲新之未可知者若然则以利为意而刻剥攘夺之患必不能免此闵子所以止之而孔子所以是之也如学校之设聚人才于斯明人伦于斯惟患居上者不之务耳盖鼔舞振作使游息之士感动其心自有不能已于学者此正教养之机也吴君克持宪体固不妄举事者否则邝君亦肯为哉故记之以示后人
　　瑞贤亭记
　　世所谓瑞者或昭于天或发于地往往有竒騐于人载于传记其事甚异然特一见而已至于屡见而屡验人争信之不以为异而以为常则其事益不可致诘矣宋韩魏公登进士第唱名至太史奏五色云见人以为公瑞吾尝疑其事之适然惟魏公其人足以当之故其事传耳然亦所谓一见而已者吉邑有水曰潇泷自永丰欧乡以下诸水皆合于此束以两山奔流喷激乱石间声如迅雷其上有渊深不可测灵物潜焉其西崕有巨石二矻起数丈俯瞰深碧状若人负而立者父老以为每夏秋之交石上采色烂然如虹如霞照映水靣则乡士必有掇高科者郡志载之盖其验久矣宋天圣间独不验众方疑怪既而欧阳文忠公流寓随州连魁三试则公固乡士也歴元至皇朝屡见之正统壬戌若刘文介公俨天顺甲申若彭侍讲教并以状元及第此其尤验者也其异如此初石名不雅或易以瑞贤仍作亭其傍名瑞贤亭而里人王全璧者实董役事功毕亦乆矣又考自宋以来百里之内由科第而出者得若干人悉刻其名氏以着其验于是彭公既没其兄之子杰桓同登甲科皆验于此他日来道其从父畴昔之意求记于予予为公门下士恐辱公命乆未敢复也盖石之为物天下多有之而世之掇高科者亦多于天下其瑞不验于彼而独验于此其亦有说乎抑科第未足以当其瑞乎试以欧阳公言之气节振乎頽风文章变乎陋习天下后世仰其人品以为不可及其瑞果系于科第乎若刘彭二公先后特起平生气节文章亦欲希乎文忠者其瑞又系于科第乎盖其事甚异非贤者不足以当之彼以科第云者亦浅之乎知石矣易以今名于是为称此乡之士或以予言为然其亦相与以先正为法则瑞当见之敢刻石以俟
　　韩氏立后记
　　人之初本乎一祖而已其后子孙益繁族属始分分则有续有絶其势必然于是君子制为人后之礼而絶者续矣后世宗法废而不传人各宗其近者至于近者絶焉则奉祀无主承家无统而其法益废为其族人者能无惧乎吴中韩氏自宋魏国忠献王以来自汴徙杭有为马歩军副总管性卿者又自杭徙苏而居城中乐桥之南性卿生转运使某三传为复阳复阳生奕字公望诒字公达公望生存字伯承伯承生充字克美克美生永祺永祺生宗祀宗祀年十八而卒不幸无子而韩氏之宗子遂絶至于故居荡然过者伤之于是公达之孙襄字克賛者以为惧曰韩氏宗子其遂已乎今吾且老不及此图之他日何以见祖先于地下盖克賛有子金金有子宗福宗福有二子其仲曰熹序其昭穆实宜为宗祀后乃治丁巳某月卜得吉日克赞率族人告于祠堂而立焉既又恐后人之不知也以书来请记其事于石以示惟韩氏出故相家自入国朝公望以隐节文学高于一时而公达与其从兄公茂并以医术显于永乐间被宠眷甚渥而韩氏之名益着按其家乘公望初无子复阳以公达始生命育以为后而名曰诒公达既仕一日太宗文皇帝问知命名之故以昭穆之紊也即命改之赐字公达俾以字行公望闻之喜曰昔先人恐无以为后者特权一时之宜耳今既蒙恩改正此韩氏之幸也其事葢百年于此而公望之后不意竟絶克赞于此汲汲图之以合先世之志是岂偶然之故哉礼曰亲亲故尊祖尊祖故敬宗敬宗故收族君子谓克赞此举其知礼者乎其知本而孝者乎诗曰以嗣以续续古之人熹也长而好学以无忝其家世也哉
  </div>
  <div class="pagination">
   <a href="家藏集_page34.html">
    上一页
   </a>
   <span>
    ...
   </span>
   <a href="家藏集_page30.html">
    30
   </a>
   <a href="家藏集_page31.html">
    31
   </a>
   <a href="家藏集_page32.html">
    32
   </a>
   <a href="家藏集_page33.html">
    33
   </a>
   <a href="家藏集_page34.html">
    34
   </a>
   <span class="current-page">
    35
   </span>
   <a href="家藏集_page36.html">
    36
   </a>
   <a href="家藏集_page37.html">
    37
   </a>
   <a href="家藏集_page38.html">
    38
   </a>
   <a href="家藏集_page39.html">
    39
   </a>
   <a href="家藏集_page40.html">
    40
   </a>
   <span>
    ...
   </span>
   <a href="家藏集_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
