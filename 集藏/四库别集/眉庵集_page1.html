<!DOCTYPE html>
<html>
<head>
    <meta charset="UTF-8">
    <title>眉庵集 - 第 1 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>眉庵集 - 第 1 页/共 26 页</h1>
    <div class="content">　　钦定四库全书　　　　　集部六
　　眉庵集　　　　　　　　别集类五【明】
　　提要
　　【臣】等谨案眉庵集十二巻明杨基撰基字孟载其先嘉州人祖官呉中因家焉始为张士诚记室洪武初起为荥阳县知县厯官山西按察使寻以事夺官输作卒于工所明史文苑传附载髙启传中史称基少以铁笛歌为杨维桢所称与髙启张羽徐贲号明初四杰其诗颇沿元季秾纎之习都穆南濠诗话摘其佳句十二聨其所品题得失叅半李东阳懐麓堂诗话谓孟载春草诗最传然緑迷歌扇红衬舞裙已不能脱元诗气习至帘为看山尽卷西更过纎巧春来帘幙怕朝东直艶词耳故徐泰诗谈谓其天机云锦自然羙丽独时出纎巧不及髙启之冲雅王世贞艺苑巵言谓其情至之语风雅扫地朱彛尊静志居诗话亦摘其诗语类词者至数十联而独推重其五言古体然近体之佳者亦自清俊流逸虽不能方驾青邱要非余子所及也集初为郑钢板行成化中呉人张习重刻嘉州江朝宗为之序习为后志云乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　眉庵集原序
　　予布衣时雅闻杨孟载先生盛名及入翰林为史官奉勅纂修大明一统志攷先生先世予蜀嘉州人因大父仕江左而生呉中遂家焉又诵先生诗云我家岷山更西住正见岷山发源处于是乎益知先生虽生呉中实蜀人也先生生于元末仕于国初宏逺之器醇正之学初任荥阳令再谪钟离闲居江宁句曲乆之被荐陞江西省幕宾复使湖南广右累官山西按察使志载先生读书日记数千言尤工于诗与高启徐贲张羽为诗友故时有高杨张徐之称云先生所着眉庵集有五七言古体五七言律诗及歌行排律絶句词曲总若干篇教授郑钢编集已板行矣字多讹谬先后失序而缺畧尤甚识者惜焉呉中张公企翺以名进士累官广东佥宪素重先生之诗每遇公暇辄研究之补其缺畧次其先后履厯之序字之讹谬者悉攷正之厘为十二巻绣梓以广其传其用心亦厚矣哉间以示予俾为之序夫诗言志也三百篇之后变而为汉魏为六朝宋元以前惟唐为盛今先生之诗秾丽纎蔚蔼然正大和平之音殆有唐人风味夫岂易得者哉佥宪公能俾先生之诗大显于天下后世天下后世即其诗可以知其志知其志可以知其人然则先生不但有光于吴而且有光于蜀也予后生小子因佥宪公之命不敢以缪悠辞而僣序之其景仰之诚得不于是而少舒哉成化二十年夏六月既望赐进士奉直大夫广东市舶提举前翰林侍读学士经筵官兼太子讲读古渝江朝宗书







　　钦定四库全书
　　眉庵集巻一
　　明　杨基　撰
　　五言古体
　　感怀【十四首】
　　璞玉宜深藏白雪乃寡和和寡非所悲衒玉徒取祸奈何刖足者抱璞不知过进非烈士忠退耻愚夫懦佣舂匪利直贩鬻欲自涴山中一尺雪且复掩扉卧
　　其二
　　清霜凋百草亦令脆者坚士不遇患难智虑何由全徳髀肉生重耳十九年一为三国雄一称五伯贤茍不辨菽麦何足揽大权至今巴蜀人叹息后主禅
　　其三
　　邓禹南阳来仗节归光武孔明卧隆中不即事先主英雄各有见何必问出处孙曹与更始未可同日语向非昭烈贤三顾犹未许君子当识时守身如处女
　　其四
　　蝮蛇冬未蛰靡草寒更生阳光泄为电地雷忽有声上天号令乖致此灾异并不然多杀伤兵气之所成汉廷免三公毋乃非政刑愿言调玉烛仰见三阶平
　　其五
　　三人乃成虎众口能烁金流言虽不多足移君子心人心本无疑理与势所侵奈何形似间构结已骎骎入耳即契合不待间者深陈平虽云智羽有隙可寻髙祖诚豁达卒亦诛淮隂营营青蝇诗示古犹示今
　　其六
　　位卑谏勿直直谏君心疑交浅言勿深深言友谊亏谔谔众所恶况复违逆之岂不利于行吐蘗而含饴朝登千仞岗振我身上衣丈夫贵自洁毋论他人非
　　其七
　　一女不得织三人叹无衣一夫不暇畊八口皆啼饥饥寒迫于身谁能不为非西伯善养老仁人为己归霜寒草木落禽鸟相背飞民心亦何求在于得所依此理勿暂失君子慎其微
　　其八
　　鹊巢知避嵗终为鸠所居巧者劳不足拙者安有余溪翁夜结网山人朝煮鱼隆凖入关中不读半巻书当时防张韩乃与胜广俱大拙乃至巧巧者复何如
　　其九
　　骅骝日千里亦在御者功向无造父能乃与凡马同韩彭覂驾材驱防遇沛公増本渥洼児意不与项通岂独知马难所贵御马工驾御苟失宜鲜不败乃翁萧萧帐下骓千驷何足雄
　　其十
　　鞲鹰敛六翮栖息如鹪鹩秋风飒然至耸目思凌霄英雄在承平白首为渔樵匪无搏击能不与狐遭长星亘东南壮士拭寳刀落落丈夫志悠悠児女曹
　　其十一
　　善鬬须扼吭善战须搏膺楚不都关中卒为汉所倾洛阳非用武况乃居彭城曹公失荆州致使吴蜀争五马渡江南神孙终莫平元帅破防阳宋社忽已更制胜在得势勿云险可轻
　　其十二
　　剑可敌一人书足记姓名学之十二年书剑两不成归来吴楚间豪杰已起兵揽镜照须眉一二白髪生老母在高堂未敢即逺行太息长在夜鸡鸣星斗横
　　其十三
　　浮云从何来本是山川气寸隂不终朝一雨浩无际江河防交流草木奋妍丽但知润泽功不识真宰意天风吹隂白日照厚地理乱自有常千载可坐致
　　其十四
　　东隣夜从军西隣晓上官一为死别愁一为知己欢欢者承新恩拂拭头上冠愁者嘱妻孥结束跨下鞍悲欢何不同一危复一安黄尘障东华平地生波澜朝荣夕赐死转盻异暑寒寄语承恩人莫叹从军难
　　汉杰士【楚范增附】
　　淮隂天下士本是饥寒人朝为女子怜暮为恶少嗔身无兼人勇屈辱楚水滨一朝拜大将为汉伊吕臣王齐及王楚初假后即真男児犹龙蛇穷达乃屈伸如何百世下独有黔娄贫
　　其二
　　萧何刀笔吏碌碌起沛中初无一矢劳胡乃第一功发纵及指示帝论亦未公信亡追及之此为万世雄汉卒頼信力亡楚定四封曹叅彼何人而欲与之同
　　其三
　　子房本韩臣志欲报韩仇亡秦与蹶楚初不为汉谋功成不贪赏而乃愿封留冨贵非初心竟从赤松游寥寥千载下斯人谁与俦
　　其四
　　范増亦人杰不去羽不亡汉非赤帝灵增固不可当纷纷与楚争可畏惟汉王危哉鸿门防防剑舞项荘示玦羽不决致令汉道昌成败非失策天命固有常
　　其五
　　礼乐治化本百年然后兴奈何叔孙通绵蕞为可行布衣起山东五载帝业成疮痍有未起讵可谓治平当时定朝仪事正击柱争遂令后贤王礼乐终不明汉道止于斯俗儒良可轻
　　其六
　　陈平素无行终为汉相国隂谋固可鄙竒计凢六出后来诸吕难卒頼陆贾力岂縁冨且贵临事意反诎智者犹若斯请为愚者説
　　秋怀【二首】
　　晓城露气白旭日犹苍莽千林木叶坠逈觉川原广村虚鸡唱独江静鸥飞两瞻眺岂不佳迟暮良可怆菱歌发清词助以蒹葭响斯意竟谁同忘悲却怡赏
　　其二
　　日没雾霭曛微茫见羣山茅屋四五家时有刍牧还岂惟宠辱忘亦喜思虑闲嗟嗟当世事戚戚念时艰
　　秋夜言怀【四首】
　　鲜鲜篱边菊慽慽庭下蕙蕙气日已销黄花自妍丽复恐清商激幽芳亦凋瘁褰衣步广除露白月在地鹊飞林影空虫语墙隂细昔贤悲丝染徃圣叹川逝少壮不我留临风发长喟雅志谅难酬蹉跎老将至
　　其二
　　西斋近寒径枯苇接深篠秋风飒然至索索鸣不了抛书坐孤榻眼澁灯晕绕窻破斜隙明漏断余更悄平生所欣遇此夕纷内扰假寐入防思南枝有归鸟
　　其三
　　夜坐复不乐起行亦无悰徘徊二者间百忧结心胸嵗事忽已迁复共防乱逢一身愧无补况乃禄万钟月林鹊翻翻风江雁嗈嗈栖止苟有托迟莫还相从
　　其四
　　高梧防崇冈衰草被广陌风微夕露凉星淡秋河白芳辰兼物谢孤抱縁愁积佳人在何许怅望江浦隔昨防月初徘徊又生魄
　　送谢雪坡防御出郭团练
　　朝催筑城夫暮防团结兵兵民皆动揺一日十数惊所頼官长贤抚劳得众情防御出郊来父老拜且迎埀髫及戴白罗列车下聴官家百万师自足与防争汝自守汝乡汝自保汝生闲暇苟不虞仓卒恐见倾我当徼汝劳薄尔赋税征父老共感激阗然动欢声旌旗洎甲矛五色相鲜明岂惟备抄掠大敌固可婴问君何能然子弟卫父兄平川雨初収马嘶皷鼟鼟相送不同徃极目秋鹰横
　　送将作佥院丁季周奉使两广还朝
　　国家厄中运四海扬风尘蚩蚩弄児兵皆我耕桑民或为官府迫渔猎无冨贫奋然掉臂起一呼聚顽嚚始有可招徕乆之竟沉沦势结不易解遂同越与秦皇明邈九重此恨弗得伸虽居蛮夷中岂不念帝宸丁侯京师来逺使广海滨舟师送蛟鼍陆足披荆榛所至敷恩威一一为具陈上述天子圣下言将相贤【叶】欵欵渐输诚仄仄咸来賔直气既侃侃婉辞复谆谆边氓及夷戎感激争自新酋长献印玺老弱投棘薪幡然悉改图喜极涕沾巾安知万里外复得仰化醇旌槎驾回风星斗罗高旻西风吹征衣相见吴城闉呼酒慰逺别烹鲈煮青莼念兹归意切又问银河津嵯峨蓬莱宫云雾郁轮囷至尊开天顔前席顾问频赐以锦绣叚翠织双麒麟追趋鹤禁晓锡宴龙楼春赏功固盛典况复能咨询丈夫志四方策勲贵及辰嗟我独匏系戚戚罹蹇屯壮心殊未巳矫首潜酸辛
　　送陈资深归广
　　大夫轻别离投老欲入广奈何干戈际万里渉沆漭兹城颇阜庶有女供奉养世乱得粗安胡劳问乡党君言苦无家一夕魂九徃乡书昨日至捧读屡泚颡四防寄浅土未得掩诸圹虽云敝庐在谁复脩祀享感兹归意迫无力犹勉强齿髪固已衰尚足婴扰攘敢忘乡土情偷安恋兹壌吾闻重感激惜别复加赏天寒霜露繁摵摵枯叶响水宿慎蛟螭山行避魍魉田园虽荒芜果实罗栗橡邻居喜均还相邀具醅盎酒薄不得醉且复歌慨慷人生还乡乐无物堪比仿喜极继以悲欢戚同反掌畨思苏台月照女夜绩纺此时父子情两地同惝恍安得混车马妻孥共罗幌兹事竟难期涙眼一凄怆我家嘉陵江踪迹乆飘荡亦欲问前途逡巡覔西瀼
　　赠破奚【杨鉄笛奴也】
　　人笑跛奚蹩我爱跛奚跛蚿虽百跂速防亦一足可履平疑屐齾厯险若箕簸立如鹭聨拳行类鳖形欹裙长前肩胁鞲短左非斮渉寒胫岂刖献玉踝附娄济水厄哂却搆兵祸疢同哀骀佗怒及赵女婐触屏屡思倚守户每得坐戒奚勿躁歩世路方坎坷
　　登灵岩和韵周左丞伯温饶大叅介之
　　单舻集羣英席窄坐每盍烟横半掩寺木落全见塔斜流出渠分曲径转溪合村籹妍丑并野话悲笑杂童操吴音闻僧作梵偈答霜苔滑难跻露棘朽易拉磴纡螘縁树扉敞蜗啓阖娯賔列五豆礼佛过三匝晴崖暝忧雨秋洞寒疑腊窻攀盗果檐入避鹯鸽掬池萍沾防憩石藓汚衲琴忘荒台弄屧响囬廊踏值险虑思笻得竒即倾榼感深怒须磔愁极衰鬓飒华年倐川驶雅量浩海纳啸歌激欷歔雄辩肆交沓禅寂虚无量道祖清静葢吅嚣蜗触蛮变幻雀化蛤狂游类饮酎薄宦避嚼蜡终当谢尘鞅扫屋分坐榻
　　赠别龚行义
　　楚龚风云姿璞素玉不玷只身蹑双屐十载食破研麻衣阅冬春睥睨狐貉贱胸中何所蓄经史子集传酒酣文思涌强弩机发箭清真谢铅饰越女巧笑倩纡盘珠九曲精粹金百链粲如星森罗勇若军后殿吾党多英雄气索皮肉颤西风忽归来尘土吹满面从容问所厯揺首不复辨但云秋水清呉淞浄如练方同华表鹤遽作幕上燕去住何太轻弗得绊以线君材匪樗栎名字已交荐渊泉暂蠖屈雾雨终豹变贤达坎坷多豪杰穷乏先嗟予书中蠧髀消两目朝骑瘦马出夕饱藜与苋志惭防尔狂质匪由也谚猥遭周秦厄不识舜禹禅因君动遐想翅塌足若罥螺巵白甆罂聊为江渚饥囬首芙蓉花纷纷落红片
　　赠张主簿
　　有田乃有租有身乃有庸不忧徴需烦但愿赋役公东家仓寔西邻机杼空门戸非不齐贫富有不同县官皆贤豪岂不念困穷但为嫌疑迫上下相蔽蒙坐防颁白民展转沟壑中嗟嗟华亭簿彷佛古人风
　　与陈时敏别
　　近别防有期逺别易惨凄一人失意行众宾顔色低相顾各无语握手立大堤白沙飞轻烟赤草漫路蹊灶户八九家皮肉瘦且黧再拜谒官长鹄立无所赍孤防如荒邮壁落新补泥日没官吏散角角野雉啼归来对寒灯児女相孩提虽云去乡国喜不闻鼔鼙官卑职易称牛刀用割鸡回首华亭鹤月白露凄凄
　　送王国忠之邵武推官
　　新霜落江枫苹叶烂如染感秋方恻恻送别复冉冉一官万里外舟楫破天险人皆乱离戚君独笑而慊虹光拂孤剑酒色晕双脸平生峥嵘志弗以微物掩经纶二三防謇谔谢谀謟天子固未遑屡读首屡防七闽暖无雪腊月草木蔪花浓雾迷驿榕暗日在崦斯时到官舎鞫案手自检虽无老母笑反获在不忝顾予坐书癖譬若秋后簟低回鹤俛啄嚅嗫鱼上噞未能东浮越况方西渡陜文慙英俊逼鬓觉衰飒渐交游暂云合乖散倐电闪怃然成短歌持赠非琬琰
　　雨中効韦体寄季迪止仲道衍仲温四首
　　屡觌欢未终乍违离绪绕防防乡国隂独坐空斋晓鹃啼春树宻花落流莺少不有郢中吟何由冩怀抱
　　其二
　　乆静厌纷俗斋居自处遥知乆黙暇共此潇潇雨屡惊芳节换暂觉清音阻欲扣竹间扉棋声隔春渚
</div>
    <div class="pagination">
<span class="current-page">1</span><a href="眉庵集_page2.html">2</a><a href="眉庵集_page3.html">3</a><a href="眉庵集_page4.html">4</a><a href="眉庵集_page5.html">5</a><a href="眉庵集_page6.html">6</a><span>...</span><a href="眉庵集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
