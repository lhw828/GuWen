<!DOCTYPE html>
<html>
<head>
    <meta charset="UTF-8">
    <title>王文端公集 - 第 24 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 24 页/共 35 页</h1>
    <div class="content">　　○谢遣吏部宣谕疏 

　　谨奏为恭谢天恩并陈愚悃事本月初六日钦奉皇谕朕近年以来因痰火之疾不时举发朝政久缺心神烦乱昨因张有德违旨渎扰以致朕怒卿等正当调元赞化寅亮天工乃宰相之职分反随小臣雷和疑贰朕岂不怒自古宰相恊和然后可以保国卿等今各为身谋不为国计意欲高蹈置朕孤立则天下国家万民庶政望谁理乎忠君者顾如是乎事君者抑如是乎昨家屏在阁今日陡然有疾册立之事昨巳明白传示父子至情岂不在心今四方多事阁务繁重卿等宜遵屡旨亟即出入阁共成康济勿得再有托陈卿等其钦承之故谕还着吏部传示朕意钦此该吏部尚书陆光祖到臣私寓恭捧宣示缘臣病不能兴伏枕叩头谢恩讫伏念臣参联禁近忝沐殊恩循揣虚庸惭乏寸効术既疏于格主才更诎于匡时偶因册立之期曾奉传宣之命猥欲赞成乎盛事不图咈逆于上心误大典以忧惶感宿痾而委顿方申哀控获蒙赐假之恩随荷睠存特霈敷言之训昨日在阁而今有疾迹诚莫逭于严诛不为国计而为身谋念何敢萌乎高蹈宸章涣锡诵服知荣天宰敦临趋承恐后苟职分之可尽忍自外于协和即时事之多艰当共图于康济第宗社大计早定则国本不可父子至情豫全则众口不能间尚有望于决策非徒念之在心意圣度不难干转圜岂臣愚敢安于卧蓐臣不胜感恩激切之至 

　　○乞与次辅并免疏 

　　谨奏为传旨不实致误羣僚乞恩槩赐罢归以塞众望事臣方以患病在假调理忽于今早接得同官臣许国一本为衰庸不厌众望四恳天恩特赐骸骨事奉圣旨册立之事朕自有定议小臣激阻卿为次辅正当调停度处反为附和朕一时之怒言语急迫为人臣者宜当忍受如何屡次求退以致庶政壅滞卿既称痿疾准回籍调理着驰驿去病痊之日着抚按官具奏召用该部知道钦此臣不胜惊悚不胜震栗切念阁臣辅导谊均一体有罪斥罚不宜异同臣与国并厕机庭协襄政务即顷册立之事国与臣居平商议数矣国始具揭时臣寔赞之属草揭既具臣寔与之连名其始谋同也上揭之日适值主事张有德疏至初恐事势促迫尚在逡廵巳见事机凑合难复延缓其从小臣之后附和同也既冒天威致廑谴责不思调停度处从容转旋徒以雷霆震惊不遑宁息遂引罪自劾移疾求归以致庶政壅滞其耽误阁事之罪抑又同也臣罪既与国同则罚不应与国异今国既荷圣恩准其回籍乃臣未蒙罢斥尚此瓦全在国体非所以示平在臣愚能安于幸免况国今日之所请本臣前岁之所传臣前奉德音业有成命国等不过遵皇上之大信订册立之定期事匪无端言实有自今国等过听臣传宣之言遂干上激聒之怒则所以误国于有罪之地者始终皆臣之为也臣不传宣于前国何据以为请臣不怂慂于后国之请必不坚由此观之误国于罪者非臣而谁且臣非独误一人而巳自传圣谕以来部科以回话夺俸矣侍郎黄凤翔以忤旨放归矣近日言官如罗大纮锺羽正等并以争议册期蒙上谴责从此争议愈众谴斥愈多则何莫非臣传宣之不实误之也又不独误大小臣僚而巳以皇上之美意既定而复摇以册立之吉期既届而复改所以改宗社之大计者亦由臣传宣之不实致之也然则臣之罪不但当与国同罢虽加以斧钺窜诸遐荒犹未足以安九庙之神灵快四方之觖望也臣忧危并至殃咎兼摧委顿匡床喘息仅属谨伏枕力疾披控血诚伏乞皇上垂悯迷冥兼察衰惫将国留用放臣早还或并赐罢归俾分任罪戾臣不胜陨越待命之至 

　　○谢遣鸿胪宣谕疏 

　　谨奏为钦奉宣谕恭陈谢悃事本月十二日伏蒙圣谕近来小人狂肆不遵谕旨阻挠国事元辅近因憸邪小辈假以建言倾陷成风朋谋攻击以致羁滞忧疾朕屡谕未出视事昨令鸿胪官又催促奏以感冒风寒是以暂准调理其二辅因见要不遂意恳称痿疾特矣回籍调理只今内外章奏每日朕自亲览应行的朕自批发其中边方重务品骘官员要紧文书自初六日至今堆积盈几是朕孤立于上卿可忍乎孰不忍乎书云君逸臣劳用臣犹子代父卿逸卧在家心可安乎身可安乎卿前有疾近闻稍瘳着鸿胪寺官宣示朕意着遵旨携饵扶掖入阁办事以慰眷怀庶政务不致废坠弼赞有赖毋再有托陈以旷治理钦哉故谕钦此该　鸿胪寺卿杨宗仲恭捧到臣私寓宣读臣谨焚香望阙叩头承命讫伏念臣之事君如子之事父大义本无所逃臣伏君劳如子代父劳至情尤不容巳臣虽性资愚昧未明天地之常经然而恩遇优隆寔感乾坤之洪造前后在阁计巳五载有余山入循规何敢一日偷惰止缘顷者劝请册立未协上心以致疑谤纷纭横生物议臣内既不能赞襄乎圣断外又不能镇戢乎羣哓寮友被构而无计解纾机务积棼而莫能剸剖是以忧惶交至寝食俱妨由精力之不支故疾疢之骤作势不得不请假而调摄也乃不像素辅以羁忧在告未即出门次辅以痿疾乞休特准回籍遂致内外章奏堆积充满于公交车紧要文书批发悉烦于圣览据臣误国之罪奚逃旷职之刑荷宣谕之自天诚措躬而无地第尩隤病骨虽若歉于代劳犬马贱躯何敢耽于逸卧臣可忍孰不可忍凛焉一字之诛心可安身不可安惕若十行之札臣敢不祗承谕戒肃奉训词乘沉痼之稍瘳携药饵而即出庶力办乎政务以仰慰于眷怀敢复托陈久虚弼赞惟是辅臣忠于任事不独在簿书筐箧之间圣主逸于任人当深惟宗社本根之计倘数假之词色其何爱于发肤所有颁赐手谕容臣尊藏以为镇家之宝其报名朝见定于一二日内以遵入阁之期臣不胜感激瞻荷之至 

　　○请留首辅疏 

　　谨奏为时事多艰阁务积滞恳乞留任首辅以重政本事臣昨恭奉宣谕方拟报名朝见入阁办事间忽接首辅申时行一本为久病旷官忧危日甚十一恳恩放归田里以全余生事奉圣旨卿尝上密揭屡言储偣久虚劝朕早立以固国本朕久巳在心不意小臣要名渎激以致朕怒卿等见小人妄言纷纷求去即今四方多事正赖卿与朕分忧今屡疏乞休朕慰留再四卿急迫愈恳兹特准暂回籍调摄痊可之日着抚按官具奏召用着驰驿去还差官护送该部知道钦此臣不胜惊遽惶悚切念密勿重地军国繁机往者四辅备员仅能办理自顷首辅时行以烦言排诋注籍乞休数月以来机务积棼顿觉丛脞臣与次辅国方朝夕督趣时行望其早出共襄国事不意国甫蒙恩以去时行亦即得请而归不三日间而二臣相继谢政即在承平无事之日辅弼不可缺人况当艰难多故之时老成岂容轻去即今南倭北虏烽羽腾传水潦蝗螟灾伤迭奏是惟时行资识敏练尚可以剖决纷拏器度冲夷尚可以夑调缓急如臣尩隤病骨既难以一身而胜办理之劳即得梦卜新贤亦何能以仓猝而奏剸裁之效三公并罢枢轴之地为空一老不股肱之臣安在伏望皇上念朝廷举动系四海观瞻大臣去留关国政理乱亟谕首辅勉抑遯思四方稍宁再图高致朝省幸甚臣愚幸甚臣不胜激切恳祈之至 

　　○见朝揭 

　　谨题臣偶感宿痾致停阁务赐假调摄巳逾数日之期降谕传宣特奉□行之札恪遵严命勉策衰躯谨扶掖以趋朝庶拮据而供职于今早恭诣午门前廷谢礼毕到阁办事臣不胜感戴天恩之至 

　　○题新辅臣职衔揭 

　　谨题今日蒙发下首辅臣申时行推举阁臣本内御笔点用赵志皋张位臣看得二臣器识端亮学术醇深才品并优人望久属兹蒙皇上简自圣断拔置中司主德允赖于弼谐相道有光于梦卜即臣至愚极陋之质亦得同心共济之贤诚不胜庆忭不胜钦服第二臣资叙微有浅深加升职衔相应酌拟查得近例入阁诸臣如时行与马自强臣愚之与王锡爵或以尚书或以侍郎官衔各异臣拟得赵志皋升礼部尚书张位升吏部左侍郎并兼东阁大学士谨拟勑稿进览伏惟圣裁施行 

　　○请敦趣给假辅臣还朝揭 

　　谨题臣窃惟内阁本枢机之重地辅弼为股肱之近臣参佐固贵于得人表率尤资于硕望臣猥以一介叨陪四邻向恃三臣在前循行逐队因得息肩处逸袖手蒙成乃自同官臣锡爵以乞假省亲顷者臣时行臣国又以养病回籍禁庐遂至于空虚章牍不胜其纷委虽巳奉有简命增置阁臣臣位尚在原籍江西未能猝至即臣志皋到阁与臣纔只两人而巳朝夕共事固幸有所咨谋领袖乏人终莫为之提挈思得臣锡爵鼎衡重器柱石贞标久虚侧席之怀深系具瞻之望今其假期既满母病巳痊当此朝廷多事之时似非家乡久住之日伏乞皇上特颁优诏亟遣专官趣令遵限赴京纡谋赞政庶朝纲为振肃而主势弥尊国是赖以主持而人心允服伏惟圣明裁断臣不胜恳切祈望之至 

　　○请票礼部尚书于慎行乞骸本揭 

　　谨题今日文书官刘宣到阁发下礼部尚书于慎行本为九恳天恩俯赐骸骨还乡事臣看得本官问学醇深器资端谨向侍讲启沃多劳自擢礼曹靖共匪懈方当勉酬知遇懋展猷为乃因宿疾缠绵私忧迫切屡求休退委出恳诚虽荷温旨眷留令其安心调摄而卧蓐日久职务渐妨宜其展转不宁控辞愈力也如蒙皇上怜其淹病非系托陈望乞俯从臣拟票准令回籍调理或当留用未可放归亦乞明示圣意容臣改拟恭请上裁 

　　○圣谕部院揭 

　　谨题今日文书官李文辅到阁伏蒙发下勑谕一道谕吏兵二部都察院朕见近年新进后生得司耳目之职全不秉持公心专以挟私报复妄逞胸臆三五成羣互相攻讦淆乱国政不胜不巳是何景象且为本兵正当镇静以宽大夫垒石之冈势非不峻而草木不茂金铁之溪水非不清而鱼鳖不生前日各卫军官諠哗近廷是何法纪都本当重处恐伤国体还着吏兵二部都察院一体申饬今后再有这等该部院指名参来重治必罪不宥故谕钦此臣等恭诵纶音不胜悚仄切念科道为耳目之职其持论委宜秉公而兵部乃枢筦之司其驭下委宜镇静近来言官争尚蠭厉类以擿发为名高本兵痛惩委靡颇以振刷为任事但纠绳太滥或长攻讦之风操切过严不免克核之议圣谕谓垒石之冈草木不茂金铁之溪鱼鳖不生诚善喻也第政体不可不宽而国法亦不可不肃顷各卫员役羣噪禁廷窘辱大臣曾无钤束如勑谕所云是何纪法则骄悍之辈有不得不惩疏纵之奸有不容不戢者是又未可尽以擿发为挟私振刷为峻厉也但令正直之内常存忠厚之心严毅之中无伤宽大之度则公是与公非并着国法与国体俱伸矣所有勑谕一道谨令中书誊写上进伏惟圣明颁发施行 

　　○奉旨戒谕吏部封还手勑揭 

　　谨题今日文书官李相到阁蒙发下御史傅光宅本为抚镇更调繁数事口传圣意谓近来吏部用人迁转太频欲行降赲宣谕随蒙文书官刘宣将下勑稿令臣等观看臣等捧诵再三仰见皇上留心吏治加意官材申久任责成之规戒轻易纷更之扰诚不胜钦服第吏部之职名曰铨衡其资序　定之中亦不能无斟酌转移之法才望特着或人地相宜彼此互更意存器使容有不得不然者窃见吏部尚书陆光祖老成练达鲠介精严其一念进贤退不肖之心真有孜孜汲汲夙夜匪懈者但其综覆太锐故更置稍频乃其意则为公非为私任怨非任德也皇上即欲责使慎重但于其回复疏中出一严旨彼自当惕然警省将顺不遑若颁降纶音特加戒谕不惟志意销阻隳其任事之心将且体貌摧伤难居表率之地其何以甄叙众职而压服人心也伏望皇上念系大寮姑宽严督恕其既往之咎开其补过之门庶几崇重天言不至于亵玩保全国体共荷其优容矣所有勑谕一道乞准停止臣等无任激切祈望之至 

　　○乞勘张贞观论李采菲疏 

　　谨奏为赃馈连染乞赐罢行勘以清政本以肃官箴事臣于本月十一日在阁看阅章奏有阅视山西边务兵科给事中张贞观一本参论原任廵抚李采菲指称馈遗括取赃罚内云大学士王家屏坚白不滓盖皇上所素谅而托言□仪之馈册开不下数百臣一见不胜骇愕不胜愧愤伏念臣入仕二十余年忝冒冠绅虚糜廪饩曾无尺寸之技可称于人丝栗之劳少补于国此臣之鄙也若乃兢兢检押之念矻矻砥砺之操氷蘗自规脂膏有戒则可质之天日盟于鬼神者焉采菲向为司道兵备朔州臣之室庐在其车下采菲严重有体每以鹰鹯自居而臣实澹泊无营幸不以犬马见畜此臣与采菲平昔之相与也迨其升任本省廵抚适臣起家入京彼曾以书币贺臣臣随以书币返贺礼既相称费亦无多此臣与采菲两年之交际也自此之外别无私密书札相与往来亦毫无套数礼文互为施报而乃虚栽馈遗于册籍之中分俵赃罚于囊橐之外名曰节仪则行之非一次多至数百则送之非一人臣诚不审虚庸何以见重于采菲而拊藉如此其殷懃赂遗如此其绸缛也将谓采菲以臣素望轻微易污以不洁而杨巍名德老成取严一介乃亦坐以寿仪之馈则何其忍于诬蔑也将谓采菲以臣耳目隔远可欺其不知而阅臣躬临查核察及秋毫乃尚坐以供亿之糜则何其拙于弥熢也非其有而取之不义人有德而背之不祥臣果接受采菲之馈不义之迹固无所逃若既受其馈而又自昧其心不祥之名尤臣所耻是不可不一勘者勘无其馈可以明采菲居官之不私勘有其馈可以明采菲待士之有礼即目臣为不义可也目臣为不祥可也区区一身之名节敢多辩哉伏望皇上将臣亟赐罢斥仍行本处廵按御史提问采菲家属按册核查追究下落庶可以清政本之地惩贪黩之风臣不胜战栗待罪之至 

　　○请发票留中奏疏揭 

　　谨题臣等看得诸司章奏乃朝廷政务所关必无留滞于中斯克奉宣于外譬之于水前波不进则后浪不行譬之于丝一缕欠疏则众绪难理小事犹堪停缓至大事有不容时刻待者岂可耽延近臣犹便奏催若远臣有阻隔万里外者岂胜悬候伏望皇上垂神机务于凡一切章奏或巳入而未票者早赐臣等票拟或巳票而未发者亟从御前发行其或有事体差错及臣等票拟未当者乞皇上明示可否如某人为是某人为非某事从轻某事从重容臣等遵旨拟票上请圣裁则政无停机既可以彰刚断之美而事无坠绪且可以免丛脞之虞矣如近者吏部覆云南廵抚吴定乞休本覆湖广廵抚李桢参官本户部覆潞府庄房租课本兵科参五府及郎中张国玺首事偾事本皆事体重大未蒙发行并乞皇上览裁早赐批发臣等不胜祈望延候之至 

　　又 

　　谨题近该吏兵二部及都察院因御史傅光宅论其轻率更调差次未明各具本辩白又定国公徐文璧因科臣论其教使卫官聚噪禁庭亦具本自陈臣等俱各遵奉拟票以进连日未蒙发下臣等看得国是宜明国体宜正傅御史论吏兵二部更调轻率其言则是故臣等于吏兵二部本拟旨责戒以励其后若都察院之题差次序原有旧规改正申明甚为平妥而御史疑其偏私其言则非故臣等于都察院李世达本拟旨慰谕以安其心言虽出于一人而是则曰是非则曰非在臣等辩别国是不敢不宣昭皇上公平之度也至于官军聚噪在徐文壁虽无教使恣横要挟君父之意而身为勋旧之首武臣皆其统属禁庭何地可容羣众喧哗旁观不理故臣等于文壁本微拟切责复拟原贷所以保全国体亦不敢不仰承皇上宽大之恩也乃今本俱留中槩未批发不惟诸臣无所禀奉惶惧不宁而羣下妄意揣摩疑议纷起似非所以彰圣断定人心也伏乞皇上垂神省览早赐批发如以臣等拟票未当亦乞明示圣意容臣等改拟上请圣裁臣等不胜祈望之至 

　　○请御朝讲发章奏揭 

　　谨题臣等窃惟人主一身上为天命所宠绥下为人心所依戴一寝兴失节或乖四序之和一政令不时或累万几之理故书云出入起居罔有不钦发号施令罔有不臧盖钦则无一时之怠荒臧到□□□□□□□□帝王凝承天命联属人□□□□□□□皇上基命宥密莹精太平其于敬天勤民固无一念不诚切矣乃自顷岁以来端居大内警跸稀闻郊庙之祀不亲朝讲之仪久辍大小臣工有经年累月不覩天颜者则出入起居稍戾于曩时也至于中外章奏或疏入辄留或票进不下或日暮而始发票或隔日而后批行甚至接本与守科官员有延候终日不见一疏者则政教号令或愆于常度也臣等官居辅弼职在赞襄无能导主德于缉熙夑天工于寅亮鳏旷之罪诚无所逃目今日晷舒长宸禁豫顺当一阳来复之候正百嘉鬯遂之初剥后可以验天地之心静中可以验平旦之气皇上试澄神内照审辨几微道心无顷不存则时常培养善端有感而发则随事扩充如朝讲届期则志惕宵衣而强勉出临勿以燕安辍忧勤之念章奏进御则力持干断而须臾裁决勿以优柔蓄停格之疑将见志气以收敛而清明精神以振作而涣发出入起居有度圣躬日见其康和政教号令以时圣治日见其光美所以迓上天宠绥之命慰臣工依戴之情端在是矣臣等不胜祈望恳切之至 

　　○请究五府京营纵卫官噪乱揭 

　　谨题臣等窃惟天下之治莫大于纪纲纪纲诚振天下虽乱终无害于治也纪纲一坏天下虽治终无救于乱也故善观人国者但观其纪纲之理乱而其盛衰可知巳顷者京卫官军聚噪禁庭侮辱大臣其猖狂恣横之状乃臣等出阁时所亲见者当此之时朝市为之喧阗都邑为之震动五府京营官岂可诿之不闻乎闻之而高坐私第自巳至申无一车一马至长安门者其偃蹇观望巳不能无幸灾乐祸之心矣皇上念系勋臣姑不深究特降温旨令其查参首事之人论职掌则武官皆其统辖当无一人不知其名姓也论事情则未噪之先文壁等曾领见阁部当无一人不识其面貌也此可诿之不能查乎乃蔑视明旨曲庇凶顽却虚捏姓名妄报老弱据刑部所审六人之内止一人是真其弁髦法纪玩弄朝廷诚有如科臣锺羽正等吴之佳等所参者此而不惩则官军得以辱大臣五府又得以抗皇上冠履倒置堂阶陵夷将使强悍得志而骄奸凶攘臂而起岂但大臣不得全其体貌法司不得正其刑章何以振国家之纪纲肃四方之观听也伏望皇上大彰干断将刑部及科臣参论徐文壁本俯从臣等拟票早赐批发可以少惩悖慢之习阴折跋扈之奸臣等不胜恳切祈愿之至 

　　○请免科部降调揭 

　　谨题今日文书官刘宣将下吏部都察院所查御史杨镐等本及镇抚司打问过胡怀玉所招御史傅光宅等本令臣等拟票都着降一级调用臣等敢不祗承严命第念听言贵审用法贵平乐新炉等违法生事枷号斥逐法止其身足伏至于所攀交结官员据部院会查罗大纮巳经建言去任其御史杨镐素曾出示严逐山人明系挟恨攀害而郎中王明时所问袁进人命巳依律拟绞原无听嘱卖法之情胡怀玉等所招御史傅光牢主事刘黄裳又止以作诗相交并无他故似未可听其诬攀之言遂加降调之罚也臣等昨奉圣谕拟将杨镐等罚俸半年傅光宅罚俸三个月巳足以惩滥交而肃官守矣若降级调用不惟□纪法之平且恐中奸雄之计是山人游客未必驱除而缙绅士夫先巳受祸也臣等谨各拟重降俸级以示罚治连前票上进伏望皇上俯从臣等所拟容令策励供职庶体羣臣之恩与赦小过之量兼得而并彰矣谨题 

　　王文端公奏疏卷之三终 

　　●王文端公奏疏卷之王 

　　山阴对南王家屏着 
　　定襄门人傅新德校 

　　请册立揭 
　　再请敦趣辅臣还朝揭 
　　请视朝揭 
　　题延绥塘报揭 
　　类进讲章揭 
　　请元日受贺揭 
　　壬辰请大计宣捷临朝揭 
　　封还御批申救言官揭 
　　乞罢归以全臣节疏 
　　辞免读卷疏 
　　谢予告疏 
　　辞朝疏 
　　回籍谢恩疏 
　　在籍贺圣节疏 
　　壬寅贺册立太典疏 
　　谢存问疏 

　　○请册立揭 

　　谨题臣等窃惟国有长君社稷之福故古之帝王贻谋燕翼莫不愿主器之有归而臣民歌咏太平亦莫不愿储位之早正是以诗曰穆穆皇皇宜君宜王言胤嗣多贤庶则宜君长则宜王长幼之分明而君王之位定国家之福莫大于此故足愿也天祚圣明笃生元子岐嶷粹质颙昂令仪长而且贤为四海臣民所属望久矣乃升储大典屡请未谐幸而奉旨传宣定于明春册立中外人心方延颈企足以待前星之耀而止因部臣一疏干冒天威遂将吉期改于次岁数月以来羣情汹汹疑议沸腾似以为牵廧帷之爱者臣等窃意皇上严明治内慈孝根心天性至恩必非私昵可夺尝恭奉谕旨一则曰父子至亲一则曰长幼有序天言炳焕昭如日星此天下所共闻也而毓德宫之召见躬拥元子置之膝前呴喻抚摩钟爱深笃此又臣等所亲睹也廧帷牵制之议万万不至如人言惟是时日迁延迟回不决伦序虽定而名号未加终为阙典诏旨虽颁而岁月数易愈致后时臣等即能仰体皇上之心安能尽开天下之惑道路揣摩之口则亦无怪其纷纷矣纵使邪妄之言不足尽信以皇上无私如天地光明如日月其何乐于以毫无可疑之心故示天下以可疑之迹也臣等备员辅导义难缄默敢昧死上请皇上早赐宸断特霈德音遵明春之吉期成前岁之大信庶一言可以定国本顷刻可以释羣疑宫闱雍睦之休宗社灵长之庆端在此举臣等不胜祈恳之至 

　　○再请敦趣辅臣还朝揭 

　　谨题臣等昨接得原任大学士臣王锡爵揭帖为辞免召命事大要言母疾未痊巳身难出种种苦楚委系真情第臣等窃念君臣母子伦谊惟均天下国家责任更重故私恩不可以掩义而移孝乃所以成忠锡爵于皇分则股肱之佐义则腹心之臣也知遇特达则感激宜深倚任非常则报効宜厚况今朝纲积弛时事多养须得岩石具瞻如锡爵之德望乃可以压服群僚经纶素裕如锡爵之才猷乃可以康济一世国家托锡爵之力正惟此时锡爵报皇上之恩亦惟此日虽其母年高迈惮涉长途或不能奉以同来俟其应诏至京国事少康何妨再许其归省如此则公义所迫彼既不遑顾其私子情可伸彼复有所觊于后庶圣恩周于体恤而使命便于督催锡爵之出山有期朝野之想望可慰矣乞将原本发下容臣等拟票以进恭请圣裁施行 

　　○请视朝揭 

　　谨题臣等自今年孟冬恭遇皇上亲飨太庙一覩天颜此后每当视朝之期辄报传免大小臣工足不至交戟之下目不瞻衮冕之容巳数月矣即今三冬巳尽一岁将终伏念臣同官赵志皋荷蒙皇上简抡擢居密勿之地俾参大政固朝夕备顾问之臣也乃自拜□□来恭□面恩□三阅月未有□□顾问之臣而可三月不面者也况大计在即四方官吏群集辇毂之下听候黜陟乃三载一入觐之典也今从万里远来瞻仰宸闱如隔九阍亦未有三载会朝之时而尚可九□安处者也以辅臣则内阁之体貌所关以觐吏则□方之观望攸系伏乞□□□数日之内或十六十九日或二十三日□□清跸一出视朝庶殿庭之景象一新臣下之精神咸奋臣不胜企望之至 

</div>
    <div class="pagination">
<a href="王文端公集_page23.html">上一页</a><span>...</span><a href="王文端公集_page19.html">19</a><a href="王文端公集_page20.html">20</a><a href="王文端公集_page21.html">21</a><a href="王文端公集_page22.html">22</a><a href="王文端公集_page23.html">23</a><span class="current-page">24</span><a href="王文端公集_page25.html">25</a><a href="王文端公集_page26.html">26</a><a href="王文端公集_page27.html">27</a><a href="王文端公集_page28.html">28</a><a href="王文端公集_page29.html">29</a><span>...</span><a href="王文端公集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
