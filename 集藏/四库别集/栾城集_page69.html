<!DOCTYPE html>
<html>
<head>
    <meta charset="UTF-8">
    <title>栾城集 - 第 69 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 69 页/共 114 页</h1>
    <div class="content">　　【再论安焘状〈三月二日〉】

　　右臣等前月二十八日奏论“安焘除知枢密院，告不令给事中书读，直下吏部施行”事，人微言轻，未能仰回圣意。窃惟封驳故事，本唐朝旧法，祖宗奉行，未尝敢废。事有不由门下，不名制敕，盖此法之设，本以关防欺弊，君臣所当共守。今安焘差除，未允公议，有司举职，实不为过。而陛下即令废法，以便一时。古语所谓“若有短垣而自窬之”。臣等切恐百司法度，自此堕废。君臣之间无所据执，何以经久。近日朝廷除吕公著门下侍郎，止因中书吏人行遣差误不经门下，而给事中范纯仁以失职为言。朝廷为之行遣，以申明旧法。及今未几，乃以一安焘之故特开此例。况焘与纯仁并命二告，皆不经书读。窃料纯仁必不肯不顾前言，黾勉而受。纯仁既不受命，则焘必不敢不辞。焘既力辞，而给事中又封驳不已，臣等必恐此命无由复行。伏乞陛下，克己为法，检臣等前奏，且令焘依旧供职。陛下必谓先朝旧臣无大过恶不可轻弃，则同知枢密院任用不轻；陛下必谓已行之命不可中止，则命之未行，臣等无由预议，若既行之后又不得言，则朝廷设置台谏竟将安用。陛下明圣，其必不然。臣等区区所惜者，祖宗法度，非敢必行己意，以废格明诏。惟陛下裁择。谨录奏闻，伏候敕旨。

　　【论发运司以粜籴米代诸路上供状〈三月八日〉】

　　右臣窃见近岁有司分掌利柄，更相侵渔以自为功。究其本末，其实皆朝廷财用，而以此取彼。此虽有得，彼必有失，其终均出于民。是以民日益病，无所告诉。顷者，发运司以钱一百万贯，为粜籴之本，每岁于淮南侧近趁贱籴米，而诸路转运司上供米至发运司者，岁分三限。第一限自十二月至二月，第二限自三月至五月，第三限自六月至八月。违限不至，则发运司以所籴米代之而取直于转运司，几倍本路实价。转运司米虽至，而出限一日辄不得充数。江湖诸路，自来皆系出米地分，而难得见钱。旧日官岁籴米，钱散于民，故农不大伤，无钱荒之弊。今发运司以所籴米代供，而责钱于诸路。诸路米无所售，而敛钱以偿发运司，则钱日益荒，而农民最病。此东南之大患也。访闻发运司所收厚利，别无所用，不过以为羡余进奉，以固结恩宠。方今陛下恭俭节用，食租衣税，专以利民，何取于此。臣乞指挥发运司，今后诸道转运司出限不到米，依旧以发运司所籴米代发上京，而不得于诸道责取米价。候诸道般到米，依数拨还，据违限欠数，取勘转运司官吏，要使上供不阙，而无所取利。诸道得以及时收籴，钱有所泄而农不甚病，此利甚广。如朝廷以臣言为可用，伏乞下户部，立法施行。谨录奏闻，伏候敕旨。

　　【乞责降韩缜第七状〈十一日〉】

　　右臣闻天下治乱，在君子小人进退之间耳。冰炭不可以一器，枭鸾不可以共栖，共、鲧、皋繇不可以同朝，颜回、盗跖不可以并处。《传》曰：“一薰一莸，十年尚犹有臭。”夫君子推诚而不疑，故易欺，孤立而不党，故易危，正言而不讳，故易间，洁廉而不怀，故易去。小人则不然，窃用威福，以布私恩，交通左右，以结主知。顽钝无耻，{隹}诟无节。故其合也易，而其去之也难。诚使君子小人同处，则小人必胜，君子必去。如薰之香，一日而亡，如莸之臭，十年而存。此理之必然者也。陛下用司马光为相，虽应务之才有所不周，而清德雅望，贤愚同敬。至于韩缜如屠沽之行害于而家，以穿窬之才凶于而国，皆有实状可以夏按，行路之人指目非笑，纷纭之论不可具载。此何等人也，而陛下使与光同列。以臣度之，不过一年，缜之邪计必行，邪党必胜，光不获罪而去，则必引疾而避矣。如人服药，用茯苓、乌喙合而并食之，陛下以为茯苓长年之功能胜乌喙杀人之毒乎。臣前后六上章，论缜过恶，乞正典刑，至今留中不下。陛下必谓缜先朝旧臣不可不用，则宜早罢光政事，使缜自引其类布列于朝。臣等亦当相率而避之，毋使邪正杂处而君子终被其祸。自古四夷内侮，必于新故更代之际，主少国疑之时。故孝惠、高后之世，匈奴桀骜。唐太宗初即位，突厥奄至渭北。今二虏蓄谋，安危未分，折冲御侮，专在辅弼。去岁虏使入朝，见缜在位，使副相顾，反唇微笑，此何意也，虏诚见缜无状，举祖宗七百里之地无故与之，今其为政，我之利也，故喜而窃笑耳。启奸辱国，必始于是。北虏地界之谋出于耶律用正，今以为相。虏以辟国七百里而相用正，理固当尔。而朝廷以蹙国七百里而相缜，臣愚所未谕也。臣闻之河东父老云：韩琦为太原，欲置范家东堡、范家西堡及赤泥胶三指挥弓箭手，恐虏以为言，乃召弓手节级高政，使干其事。政率其徒于厮逻台之南北，候伺虏人之樵采者，辄殴伤之。虏以为言，则曰“此汉界也”。移文争之，往反十数，卒得其要约，自厮逻台以南为汉界。而三指挥弓箭手，大获其用。及韩缜定地界，皆割与之，主户约一千五百余户，客户三四倍之，驱迫内徙，坟墓庐舍及所种田苗皆委之而南，老幼恸哭，所不忍闻。遂以天池岭为界，天池北距厮逻台尚二十五六里。异时虏欲祈福，修天池庙，必牒安抚司而后敢入，以明庙之属汉也。今亦为虏有。高政者，土豪也，有威名于北方，蕃汉目之为高大王。而天池庙神亦曰“高大王庙”。方割属虏时，政拊膺大恸，谓其徒曰：“我兄嫂今日陷蕃。”百姓数千人皆大哭。缜为侍从，仗节出使而卖国党寇，曾不如一弓手节级。此而可忍，孰不可忍。政数年前为大皇平巡检，年七十余，每见人论缜与燕复之奸，即欲食其肉。复，火山军三界首唐隆镇一商人也，入粟得司户参军。韩绛为宣抚始奏换武，边人疑其细作，而缜与之交私狎昵，无所不至，至呼为“燕二”，亦谓之“二哥”。割地之谋皆出于复。虏使梁永、萧禧木，以横山下大川为界，至七蕃岭下，乃斗入汉地，围裹此岭凡二十八里，意欲自此直至分水岭为界。边民大怒，有焦家弓箭手三百余人殴击北使，夺下梁永等，拄斧交倚。虏不敢复南，仍自七蕃岭北转而西，以大川为界。燕复至雁门寨，亦为弓箭手所殴，匍匐入寨，闭门仅免。由此观之，边民皆忠愤不服，而北虏亦自知理曲无词。使缜稍有臣子忠孝不负本朝之心，则七百里之地，必不至陷于寇仇之境也。火山、宁化之间，山林饶富，财用之薮也。自荷叶、平芦、牙山、雪山一带，直走瓦瑶坞，南北百余里，东西四五十里，材木薪炭足以供一路，麋鹿雉兔足以饱数州，今皆失之。雪山有庙，河东一路牲币所走，今亦为夷鬼矣。人神共怨，皆缜之罪。中国从来控扼卓望形势之地，如五蕃岭、六蕃岭、七蕃岭、黄嵬山之类，今皆为虏巢，下视忻、代，人马可数。异时用精兵数十万人未易复取，而用兵之策谁敢复议。以此知缜卖国之罪，百世不磨。若祖宗有灵，必不赦缜。陛下近者降黜吴居厚、王子京、蹇周辅之流，皆以立法害民耳。黜其人，改其法，不数日而民复业矣。如缜之罪，智者不能复谋，仁者不能复安，疆场之患，有不可测者，而陛下独赦之。臣不胜为国疾奸忧深思远之至。伏乞检臣前后章疏，下三省两制，杂议正缜之罪，以告四方。有不如臣言，甘伏讪上之罪。谨录奏闻，伏候敕旨。

　　【乞责降韩缜第八状〈十六日〉】

　　右臣窃见台谏前后上章论韩缜过恶，乞行屏退，皆留中不出，人人惶惑，不测圣意所在。臣顷与孙觉上殿奏事，面闻德音，以为进退大臣，当存国体，虽知缜不协人望，要须因其求去而后出之。臣即奏言：陛下以恩礼遇大臣，虽盛德之事，而臣等身有言责，言苟不效，义不可止。但恐自此章疏纷纭，烦渎圣听，于缜愈为不便。至今四十余日，台谏文字日以益多，而缜晏然据位，略无陈请。臣观其意思，盖欲佯为不知，固执权宠，迁延岁月，然后因间乘隙以害言者。用心如此，而陛下望其愧畏公议自引而去，臣知其难矣。夫缜与蔡确、章均是奸邪，皆能虐民乱国。然蔡确闻有弹奏，即上章请郡。章虽不能自引，而褊中易动，轻肆狂言，亦蒙显黜。唯缜居其中间，虽才器凡陋不及二人，而操心深险，既不为确之逊避以辞政柄，又不为之躁妄以触天威，盘桓顾望其中，窥伺不浅。苟可以一日固位，何所不为。而陛下待以体貌，舍忍不发，正堕其计矣。臣窃惟陛下以至仁至公抚御群下。近日中外臣庶稍就规矩，而独于进退大臣，听纳台谏，优游不决，似未尽善。臣不胜愚忠，怀爱君之心，请为陛下略言其故。臣窃见仁宗皇帝在位四十余年，海内安，近世少比。当时所用宰相二三十人，其所进退，皆取天下公议，未尝辄出私意。公议所发，常自台谏，凡台谏所言，即时行下。其言是，则黜宰相，其言妄，则黜台谏。忘己而用人，故赏罚之行，如春生秋杀，人不以为怨。终仁宗之世，台谏不敢矫诬，而宰相不敢恣横，由此术也。今陛下虽能虚受直言，而臣等所陈一切留中不出，使台谏忠邪无由明辨，而大臣出入得以自由，暧昧成风，有损国体。蔡确之出，已负公议，观文之除，众谓侥幸，而大臣犹以不得节度使及转官。良由不正其罪，以启谗慝之口。只如章之事，台谏久以为言。是时陛下若即付三省议其可否，则章之去留自出公议。陛下始既不忍，养成恶，然后特出御批，言其罪状。正人端士虽知有余诛，而邪党小人或谓陛下以忿怒逐枢密使。臣之所忧，实在于此。故愿陛下举行仁祖故事，凡台谏封事一一付外施行。如臣等所论韩缜过恶，必不下二三十章，并乞降付三省。如臣等所言有妄，即乞明正典刑。如缜罪状不诬，亦乞显行诛责。使天下明知缜之降黜，事端发于台谏，盖是公议所迫。虽先朝旧臣，陛下亦莫得而赦，自然中外更无毫发议论。臣建此言，非独为缜一事，盖欲朝廷赏罚分明，庶几仁祖之风，复见于今日。谨录奏闻，伏候敕旨。 
　

　



　

　
●栾城集卷三十八
◆右司谏论时事十四首
　　【乞给还京西水柜所占民田状〈十八日〉】

　　右臣访闻顷年宋用臣引洛水为清、汴，水源浅小，行运不足，遂于中牟、管城以西，强占民田潴蓄雨水，以备清、汴乏水之用。方用臣贵盛，州县皆不敢争，但中牟一县，占田八百五十余顷。伏惟陛下恤养小民过于赤子，无名侵夺，圣意不然。臣欲乞指挥汴口以东州县，各具水柜所占顷亩数目及每岁有无除放二税，仍具水柜委实可与不可废罢，如决不可废，即当如何给还民田，以免怨望。谨录奏闻，伏候敕旨。

　　【论三省事多留滞状〈二十四日〉】

　　臣窃见先帝改定官制，因唐之旧，布列三省，使出入相钩较，文理密察，得古之遗法。然患有司推行不能尽如圣意，参考之益未见，而迂滞之害先著。见今三省文书，节次留碍，比官制未行以前，颇觉其弊。臣尝访问众人，得其一二，意欲因见行之法略加疏理，务令清通简便。苟迂滞之病既除，事不至杂冗难治，官吏日有余力，则参考之功，可得而见也。谨具条件如后：一、凡事皆中书取旨，门下复奏，尚书施行，所以为重慎也。臣谓国之大事及事之已成者，依此施行则可。至于日生小事及事之方议者，一切依此，则迂缓之弊所从出也。假如百官给假、有司请给器用之类，此所谓日生小事也。臣僚陈请兴革废置，朝廷未究本末，欲行勘当之类，此所谓事之方议者也。昔官制未行，如此等事皆执政批状，直付有司，故径而易行。自行官制，遂罢批状，每有一事辄经三省，剩写之劳既已过倍，勘当既上，小有差误，重复施行，又经三省，循环往复，无由了绝。至于疆场几事，河防要切，一切如此，求事之速办，不可得也。故臣乞复批状之法，以便日生小事及事之方议者。惟国之大事及事之已成者，然后经历三省，则事之去者过半矣。一、三省文书，法许吏人互相点检差误，毫末之失皆理为赏罚。故被罚者畏避谴诃，巧作迁延以求细密。被赏者希望劳绩，推毛求疵，务为稽缓。因此文书无由速了。臣欲乞今后不以差误为赏罚，惟有所欺弊及虽系差误而害事者，方得赏罚。一、文书至尚书省，自省付诸部，自部付诸司，其开拆呈复用印，皆有日限，逐处且以五日为率，凡十五日。其勘当于外，日数极多，幸而一出，得完具者，自诸司申部，自部申省，其限日如前，则已一月有余日矣。不幸复有问难，又复一月。自此盖有不可知者，费日虽久，而遣限如法，虽欲加罪终不可得。故臣欲乞以事之缓急，减定日限，亦救弊之一端也。一、古者因事设官，事不可已，然后置官。今官仿唐制，事本不须如此，而为官生事者，往往而有。如应支钱物，尚书度支行遣，得旨许支，合下所管库务，支给者必先由太府寺，本寺备录帖所管库务，又经比部句过，然后送库务支给。臣谓太府寺未尝可否一事，枉有经历，宜令度支径送比部句过。又如诸路召募押纲，合得酬奖，诸库务已给朱钞，先经太府寺印纸保明，指定合得酬奖，申尚书金部，金部再行勘验诣实，关司勋句复，然后关吏部施行。臣谓太府、金部两处勘验保明，显有烦重，宜裁减一处。又如在京职事官，合破白直，并宣借剩员，或替换宣借，昔未行官制以前，皆系所属直下步军司差拨。自行官制，并须经由尚书兵部，兵部但指挥步军司依条施行。臣谓兵部别无可否，亦不须更令经历。如此等事数必不少，非臣所能尽知。乞下六曹及二十四司，各具有无似此重复之事，若能一切裁损，必大有所益。右，三省事务众多，条约繁夥，非臣一人所能究悉。臣前件所陈四事，特其一二而已。欲乞陛下降付三省，推类讲求，立法施行，或选择臣僚精通明敏者一二人，俾专治其事，务令约而不遗，多而不乱。今三省胥吏，比旧人数极多。皆由法不省便，枉费人力，若将来法制一清，此曹亦渐可减。事清吏少，此最为治之要也。惟陛下留神省察，谨录奏闻，伏候敕旨。

　　【言科场事状〈四月初三日〉】

　　右臣伏见尚书礼部会议科场欲复诗赋，议上未决，而左仆射司马光上言，乞以九经取士，及令朝官以上，保任举人，为经明行修之科，至今多日，二议并未施行。臣窃惟来年秋赋，自今以往，岁月无几，而议不时决，传闻四方，学者知朝廷有此异议，无所适从，不免惶惑懑乱。盖缘诗赋，虽号小技，而比次声律，用功不浅，至于兼治他经，诵读讲解，尤不可轻易。要之来年皆未可施行，臣欲乞先降指挥，明言来年科场一切如旧，但所对经义，兼取注疏及诸家议论。或出己见，不专用王氏之学。仍罢律义，令天下举人知有定论，一意为学，以待选试。然后徐议元五年以后科举格式，未为晚也。谨录奏闻，伏候敕旨。

　　【乞招畿县保甲充军状〈九日〉】

　　右臣近奏乞招河北保甲充禁军，闻已有朝旨，令逐州军长吏等，优给例物，寄招在京禁军去讫。臣窃谓京畿诸县保甲事体，与河北无异，而所在阙额禁军尚多，欲乞指挥京畿诸县，一依河北已得指挥招募施行。臣又闻河北、河东，旧有义勇，自来每年冬教以为边备，民所习惯，不以为怪。畿内百姓，非边民之比，今来保甲虽罢按阅，而未免冬教，民情未安，亦乞特与放罢。谨录奏闻，伏候敕旨。

　　【乞令户部役法所会议状〈十三日〉】

　　右臣伏见闰二月十五日圣旨节文，详定役法所奏，诸路衙前，先以坊场、河渡钱，依见今合用人雇募，不足，方许揭簿定差。臣窃听中外之议，以谓此法颇为稳便。盖见今诸路，每年所入坊场、河渡钱，共计四百二十余万贯，而每岁所费衙前支酬及召募押纲钱，共计一百五十余万贯，所费止用所入三分之一。纵使坊场、河渡价钱，别行裁减，不过比见今三分减一，则是所费亦不过所入之半，而免却民间衙前最重之役，其为利民，不言可见。续准闰二月二十七日圣旨节文，详定役法所状，再详“雇募”二字，切虑诸路承用疑惑，将谓依旧用钱雇募充役，欲乞改“雇”字为“招”字。众谓此法既不以钱雇人，空行招募，必是招募不行。要须一例差拨，未委每年所得坊场、河渡钱四百二十余万贯，除支酬衙前重难及雇募押纲钱外，其余欲将何处支用。又熙宁以前，诸路衙前多有长名人数，只如西川，全系长名，故衙前一役，不及乡户。淮南、两浙，长名太半以上，其余路分长名亦不减半。今坊场既已扌勾收入官，必无人愿充长名。则应系衙前，并是乡户，虽号为招募，而上户利于免役，方肯投名，与差无异。上等人户既充免役衙前，则以次人户须充以次色役，如此则下户充役，多如熙宁以前。方今人户，久为苗役所困，物力比熙宁以前贫富相远，而差役之法比旧特重，此众议所以未服也。然臣窃闻西边熙、兰等州及安疆、米脂等寨，每年费用约计三百六七十万贯，此钱太半出于苗役宽剩。今苗役既罢，故议者欲指坊场、河渡钱，以供其费，致使衙前须至并差乡户。臣谓朝廷养民备边，虽有内外之别，而其实一家之事耳。若备边之费，实未有准拟，则坊场等钱，存以待之，亦不得已之计也。今边防之计，详定役法所必未能周知其详，而暗指坊场等钱以备其费，则其养民之计亦已疏矣。臣欲乞朝廷密切指挥户部与详定役法官会议，先计上件新置城寨岁费几何，若干系西川茶钱，若干系经制司钱，若干系阙额禁军钱，若干系内藏库钱，似此诸般科名外，尚有不足数目若干。若此数目不至绝多，臣乞计其所阙三年之数，于元丰库及崇政殿库钱内桩出。访闻此库钱物山积，本先帝所蓄以备边事，今于此支用，正合先帝本意。臣访闻兰州等处，道里险远，决为难守，朝廷见议弃捐，以安中国。三年之后，边境已定，即非久远不绝之费，所用钱数虽多，亦有限量。其坊场、河渡等钱，既别不支用，即乞依闰二月十五日圣旨指挥，雇募衙前施行。若朝廷重惜二库钱物，未欲专行支给，即乞将坊场、河渡等钱，除雇募衙前等外，量将剩数添助边费。所贵养民备边，两不失所。谨录奏闻，伏候敕旨。

　　贴黄：朝廷方议息民，不宜为边费夺坊场钱，专差衙前以困民力。臣窃见诸路州县，累年积下青苗息钱及免役宽剩钱，数目不少，亦可以助西边新置城寨三二年之费。所贵留得坊场钱雇募衙前，令民间无重役之患，则朝延恩德及民深矣。

　　【乞禁军日一教状〈二十二日〉】

　　右臣窃见诸道禁军，自置将以来，日夜按习武艺，剑槊、击刺、弓弩、斗力，比旧皆倍。然自比岁试之于边，亦未见胜敌之效，盖士卒服习，止军中一事耳。至于百战百胜，则自有道，不可不察也。臣访闻凡将下兵，皆蚤晚两教，新募之士或终日不得休息，士卒极以为苦。顷岁西鄙用兵，士自内郡往即战地，皆奋踊而去，以免教为喜。先朝留意军事，每岁遣官按阅，锡赉丰厚，迁补峻速，士心犹且如此。臣观今日所以厚之者，不如先朝，而所以劳之者如旧，臣窃以为疑也。古之名将，如李牧、王翦，将用人之死力，必椎牛酾酒，听其佚乐，养而不试，士皆投石超距，踊跃思奋，而后用之，故所向无敌。今平居无事，朝夕虐之以教阅，使无遗力以治生事，衣食殚尽，憔悴无聊，缓急安得其死力。臣请使禁军除新募未习之人，其余日止一教，使得以其余力为生，异日驱以征伐，其乐致死以报朝廷，宜愈于前日也。谨录奏闻，伏候敕旨。

　　【乞差官与黄廉同体量蜀茶状〈二十五日〉】

　　右臣近曾奏言益、利等路茶事司，以买卖茶虐害四路生灵。朝廷已差黄廉体量利害。乞先罢茶官陆师闵职任，使四路官吏不忧后患，敢以实害尽告黄廉。今闻朝廷却差黄廉就领茶事，臣窃以为黄廉若以专使按榷茶之弊，则身无利害，茶事巨细势必具陈。若身自领茶事，有课利增损、边计盈虚之责，则茶之为害，势必不肯尽言。兼朝廷本为远民无告，特遣此使，使事未达而就除外官，小民无知，必谓朝廷安于虐民，重于改法。此事体大，宜速有以救之。朝廷必谓陆师闵蠹害四路为日已久，不欲别差替人，淹延岁月，因黄廉在彼，即行替罢。事虽稍便，理有未尽。臣欲乞选差清强官一人，与黄廉同共体量，候了日赴阙面奏利害，所贵不敢隐蔽茶弊，四路之人终被德泽。谨录奏闻，伏候敕旨。

　　【乞以发运司米救淮南饥民状〈二十八日〉】

　　右臣伏见淮南旱灾，民食踊贵，朝廷特令截留上供米三十万石，以济其急，恤民之深，异时所未尝有。然臣访闻本路自正月以来，以义仓常平粮斛逐旋赈济，约至夏中麦熟，稍得给足。不意今来旱势益甚，夏麦无望，而秋收之期远在百日之外。虽有前件截留上供米，分在一路，恐未能遍及饥民。访闻发运司逐年将粜籴本钱一百万贯，趁贱籴米，以代诸路违限上供米数外，或遇米贵，亦出卖收息。臣欲乞指挥发运司，约定今年合留代上供外，其余权令只依元买价，尽数支拨于诸郡出卖，不得收息。仍先具若干留代上供，若干可以出卖及元买价例申奏。所贵米数稍多，救接饥馑，可以支持至秋。谨录奏闻，伏候敕旨。

　　【论明堂神位状】

　　右臣闻三代常祀，一岁九祭天，再祭地，皆天子亲之。故于其祭也，或祭昊天，或祭五天，或独祭一天，或祭皇地只，或祭神州地只，要于一岁而亲祀必遍。降及近世，岁之常祀，皆有司摄事，三岁而后一亲祀。亲祀之疏数，古今之变，相远如此。然则其礼之不同，盖亦其势然也。谨按国朝旧典，冬至圜丘，必兼飨天地，从祀百神。若其有故，不祀圜丘，别行他礼，或大雩于南郊，或大飨于明堂，或恭谢于大庆，皆用圜丘礼乐神位，其意以为皇帝不可以三年而不亲祀天地百神故也。臣窃见皇明堂遵用此法，最为得礼之变。自皇以后，凡祀明堂，或用郑氏说，独祀五天帝，或用王氏说，独祀昊天上帝。虽于古学各有援据，而考之国朝之旧，则为失当。盖儒者泥古而不知今，以天子每岁亲祀之仪而议皇帝三年亲祀之礼，是以若此其疏也。今者皇帝陛下对越天命，逾年即位，将以九月有事于明堂，义当并见天地，遍礼百神，躬荐诚心，以格灵贶。臣恐有司不达礼意，以古非今，执取王、郑偏说，以乱本朝大典。夫礼沿人情，人情所安，天意必顺。今皇帝陛下始亲祠事，而天地百神无不咸秩。岂不俯合人情，仰符天意。臣愚欲乞明诏礼官，今秋明堂用皇明堂典礼，庶几精诚陟降，溥及上下。谨录奏闻，伏候敕旨。

　　【乞借常平钱买上供及诸州军粮状〈初八日〉】

　　右臣闻自古经制国用之术，以为：谷帛，民之所生也，故敛而藏之于官。钱币，国之所为也，故发而散之于民。其意常以所有易其所无，有无相交，而国用足焉。故自熙宁以前，民间两税皆用米麦布帛，虽有沿纳诸色杂钱，然皆以谷帛折纳，盖未尝纳钱也。钱之入官者，惟有茶盐酒税杂利而已。然方是时，东南诸郡犹苦乏钱。钱重物轻，有钱荒之患。自熙宁以来，民间出钱免役，又出常平息钱。官库之钱，贯朽而不可较，民间官钱，搜索殆尽。市井所用，多私铸小钱，有无不交，田夫蚕妇力作而无所售。常平役钱山积，而无救饥馑。盖自十余年间积成此弊，于今极矣。朝廷近日，虽已减损常平，罢放免役，使民休息。然而钱积于官，无宣泄之道，民无见钱，百物益贱。譬如饥人，虽已得食而无所取饮，久渴不治，亦能致死。臣窃见国朝建立京邑，因周之旧，不因山河之固，以兵屯为险阻。祖宗以来，漕运东南，广蓄军食，内实根本，外威夷狄。方其盛时，足支十余年。近者，岁运损耗，粜卖不节，太仓无五年之畜，国计寡弱，有识之士为之寒心。至于诸路军粮，大抵无备。熙宁之间，东南大旱，民间阙食，官欲赈济，无所从得，不免诛求富民，敛斗石之粟以济亿万之众，劳而无益，徒以为笑。然今诸路转运司，久以商贾不行，农民罢病，故酒税不登，收买军器杂物封桩阙额衣粮等事，故经费不足。朝廷虽欲内实京师，外实诸郡，有司匮乏，势无所出。臣欲乞指挥东南诸路转运司，各借本路常平见钱，遇年丰谷帛价贱，豫买三年上供米及本路州军诸军三年衣粮，限以三年节次收籴，重立禁约，不得别作支用，仍于五年内，收簇钱物，拨还常平仓司。每岁终，具元借钱及所籴物及所还数，提刑司保明，申户部点检有无违法闻奏。应干借钱籴买事，有不如法，并许提刑司觉察闻奏。但令泉币通行，足以鼓舞四民，流转百货。仓廪充实，足以赡养诸军，备御水旱，则上下皆足，公私蒙利矣。如许臣所请，伏乞下户部，立法施行。谨录奏闻，伏候敕旨

　　贴黄：所借常平司钱，非是直取以供国用，当指挥转运司，勒令如期拨还。务令常平司钱，久远不匮，转运司缓急有所借使，实长久之利也。

　　【言蔡京知开封府不公事第五状〈十一日〉】

　　臣前四上章，言蔡京知开封府推行役法，明知旧法人数冗长，近降圣旨许州县相度有无妨碍，至于揭簿定差亦无日限，而京违此指挥，差人监勒开、祥两县，一依旧法人数，于数日之内差拨了当，意欲扰民，以沮成法，兼京曲法庇盖段继隆赃污公事，乞先罢京差遣，催督大理寺结绝断遣，不蒙朝廷施行。寻因京陈乞外任，特除知真定府，臣复上言：真定大藩，不当付新进有罪未决之人。朝廷并不省录。今臣窃见成都路转运判官蔡朦施行役法，不曾相度有无妨碍，督迫州县差拨衙前，详定役法官韩维等言其害人，即日降知广济军。臣窃详蔡京、蔡朦均是奉行役法，用意刻薄，欲以搔扰百姓，败坏良法。而京官在侍从，朝有党人，擢为藩帅。朦以官卑无党，黜为知军。同罪异罚，公议不厌。臣又见大理寺勘得李雍经开封府论段处约将父知济州，段继隆进奉空名状，召人承买，要钱三千贯，奏邢州张家假作外甥事。臣看详李雍所告段继隆罪名不轻，若不得实，即李雍无缘不坐诬告之罪。此乃官私行遣之常，蔡京无缘不知。今既以段继隆为无罪，又却判放李雍，自相违背，有同儿戏，则其受情反复，不待勘劾而明。今大理寺，乃敢公然用情恣京，妄乱分析，更不勘出情弊。臣今访闻，得案内本寺容纵京等，不依公尽理根勘事节，谨具画一如后：一、李雍初下状论段处约等，京为处约是尚书都省主事，有官合申省勾追，即判“申”字。既而又言，处约恐未是主事，抹却“申”字，判勾余人，勒段处约分析诣实。由此一节，显是情弊。段处约若系主事，即合申勾，若不系主事，即合直勾。岂有抹却“申”字便不勾追之理。显见段家关节未到，京即依公申勾，处约关节既到，更免勾追。一、李雍论处约卖奏荐恩泽，已有钱数实状及买卖主名，自合将下状及被论人，并一行证左送所司根勘。今但勾到证左，信令虚妄供状，称不是召人承买手分。王士安乞送所司，京执不肯，只以所供虚妄状词为凭，显是情弊。一、京既不肯根勘诣实，却更分外为处约巧作方便，会问进奏官奏了何人要符合处约分析。臣未尝见官司根勘罪人，不令两词自相对辨，却为罪人外求证左便为了当。一、京既凭众人虚词，执李雍元状为诬告，已判一勘字，即是欲勘李雍诬告之罪。后来又却抹却勘字，判一放字，显是心知李雍不是诬告，不敢勘问。今大理寺却纵令京等妄称李雍系自首，故判放字。臣看详李雍只是自首同情卖官之罪，即不曾自首诬告段处约之罪。何缘以自首判放。信意虚妄，如欺小儿。大理寺官吏无缘不觉，显是用情庇盖。右乞朝廷详酌上件四事，即京之受幸曲庇段处约等，上书诈不实，徒二年私罪及卖官三千余贯未入已赃罪，纵无情弊，其昏缪不职，已当责降。况有上件四事，情状甚明，兼有前来差役不当，与蔡朦同罪。积此奸弊，合行重责。其大理寺官吏，辄敢观望权要用情，故出蔡京情罪，亦乞重行责降。如朝廷未以臣言为信，乞送御史台重行根勘，即见实情。谨录奏闻，伏候敕旨。

　　【乞诛窜吕惠卿状〈十九日〉】

　　右臣闻汉武帝世，御史大夫张汤，挟持巧诈，以迎合上意，变乱货币，崇长犴狱，使天下重足而立，几至于乱，武帝觉悟，诛汤而后天下安。唐德宗世，宰相卢杞，妒贤疾能，戕害善类，力劝征伐，助成暴敛，使天下相率叛上，至于流播，德宗觉悟，逐杞而后社稷复存。盖小人天赋倾邪，安于不义，性本阴贼，尤喜害人，若不死亡，终必为患。臣伏见前参知政事吕惠卿，怀张汤之辨诈，兼卢杞之奸凶，诡变多端，敢行非度，见利忘义，黩货无厌。王安石初任执政，用之心腹。安石，山野之人，强狠傲诞，其于吏事冥无所知。惠卿指レ教导，以济其恶。青苗、助役议出其手。韩琦始言青苗之害，先帝知琦朴忠，翻然感悟，欲退安石而行琦言。当时执政皆闻德音，安石亦惶遽自失，亦累表乞退。天下欣然，有息肩之望矣。惠卿方为小官，自知失势，上章乞对，力进邪说，荧惑圣听，巧回天意。身为馆殿，摄行内侍之职，亲往传宣，以起安石，肆其伪辩，破难琦说。仍为安石画劫持上下之策，大率多用刑狱以震动天下。自是诤臣吞声，有识丧气，而天下靡然矣。至于排击忠良，引用邪党，惠卿之力，十居八九。其后又建手实簿法。尺椽寸土，检括无遗，鸡豚狗彘，抄札殆遍。专用告讦，推析毫毛，鞭棰交下，纸笔翔贵，小民怨苦，甚于苗役。又因保甲正长给散青苗，结甲赴官，不遗一户。上下骚动，不安其生。遂致河北人户流移，虽上等富家，有驱领车牛，怀挟金银，流入襄、邓者。旋又兴起大狱，以恐胁士人，如郑侠、王安国之徒，仅保首领而去。原其害心，本欲株连蔓引，涂污公卿，不止如此。独赖先帝天资仁圣，每事裁抑，故惠卿不得穷极其恶。不然，安常守道之士无噍类矣。既而惠卿自以赃罪被黜，于是力陈边事以中上心。其在延安，始变军制，杂用蕃汉，上与冯京异论，下与蔡延庆等力争，惟党人徐禧助之，遂行其说。违背物情，坏乱边政，至今为患。西戎无变，妄奏警急，擅领大众，涉入虏境，竟不见敌，迁延而归，糜费资粮，异捐戈甲，以巨万计。恣行欺罔，坦若无人，立石纪功，使西戎晓然知朝廷有吞灭灵、夏之意。自是戎人怨畔，边鄙骚动，河、陇困竭，海内疲劳。永乐之败，大将徐禧本惠卿自布衣中保荐擢任，始终协议，遂付边政。败声始闻，震动宸极，循致不豫，初实由此。边衅一生，至今为梗。及其移领河东，大发人牛，耕葭芦、吴堡两寨生地，托以重兵，方敢布种，投种而归，不敢复视。及至秋成，复以重兵防托，收刈所得，率皆秕稗，雨中收获，即时腐烂。惠卿张皇其数，牒转运司交割，妄言可罢馈运，其实所费不赀而无丝毫之利。边臣畏惮，皆不敢言。此则惠卿立朝事迹一二，虽复肆诸市朝，不为过也。若其私行险薄，非人所为，虽闾阎下贱，有不食其余者。安石之于惠卿，有卵翼之恩，有父师之义。方其求进，则胶固为一，更相汲引，以欺朝廷。及其权位既均，势力相轧，反眼相噬，化为仇敌。始安石罢相，以执政荐惠卿。既以得位，恐安石复用，遂起王安国、李士宁之狱，以促其归。安石觉之，被召即起，迭相攻击，期致死地。安石之党言惠卿使华亭知县张若济，借豪民朱华等钱置买田产，使舅郑膺请夺民田，使僧文捷请夺天竺僧舍。朝廷遣蹇周辅推鞠其事。狱将具，而安石罢去，故事不复究。案在御史，可覆视也。惠卿言安石相与为奸，发其私书，其一曰：“无使齐年知。”齐年者，冯京也。京、安石皆生于辛酉，故谓之齐年。先帝犹薄其罪，惠卿复发。其一曰：“无使上知。”安石由是得罪。夫惠卿与安石，出肺腑，托妻子，平居相结，唯恐不深，故虽欺君之言见于尺牍，不复疑问。惠卿方其无事，已一一收录，以备缓急之用。一旦争利，遂相抉レ，不遗余力，必致之死。此犬彘之所不为，而惠卿为之，曾不愧耻。天下之士，见其在位，侧目畏之。夫人君用人，欲其忠信于己，必取仁于父兄，信于师友，然后付之以事。故放违命也，而推其仁则可以托国；食子徇君也，而推其忍则至于弑君。栾布唯不废彭越之命，故高祖知其贤。李绩唯不利李密之地，故太宗许其义。二人终事二主，俱为名臣。何者，仁心所存，无施不可，虽公私有异，而忠厚不殊。至于吕布事丁原，则杀丁原，事董卓，则杀董卓。刘牢之事王恭，则反王恭，事司马元显，则反元显。背逆人理，世所共疑。故吕布见诛于曹公，而牢之见杀于桓氏，皆以其平生反复，势不可存。夫曹、桓，古之奸雄，驾驭英豪，何所不有，然推究利害，终畏此人。今朝廷选用忠信，唯恐不及，而置惠卿于其间，譬如薰犹杂处，枭鸾并栖，不惟势不两立，兼亦恶者必胜。况自去岁以来，朝廷废吴居厚、吕嘉问、蹇周辅、宋用臣、李宪、王中正等，或以牟利，或以黩兵，一事害民，皆不得逃谴。今惠卿身兼众恶，自知罪大而欲以闲地自免，天下公议未肯赦之。然近日言事之官，论奏奸邪至于邓绾、李定之徒，微细毕举，而不及惠卿者，盖其凶悍猜忍如蝮蝎，万一复用，睚眦必报，是以言者未肯轻发。臣愚蠢寡虑，以为备位言责，与元恶同时而畏避隐忍，辜负朝廷。是以不惮死亡，献此愚直。伏乞陛下断自圣意，略正典刑，纵未以污钺，犹当追削官职，投畀四裔，以御魑魅。谨录奏闻，伏候敕旨。

　　贴黄：吕惠卿用事于朝，首尾十余年，操执威柄，凶焰所及甚于安石，引用邪党，布在朝右。臣今陈其罪恶，必阴有为之游说以破臣言者。唯圣明照察，不使孤忠横为朋党所害。

　　【再乞差官同黄廉体量茶法状〈二十一日。〉】

　　右，臣近奏乞选差清强官，与黄廉同体量蜀中茶法，寻蒙朝廷差杜前去，既而详定编敕所奏留杜。既不行，而蜀中茶法至今未见差人同黄廉体量。伏乞检臣前奏，别选差一人，所贵黄廉不敢以课利增亏自作身计，尽具茶法利害闻奏。谨录奏闻，伏候敕旨。

　　【再言役法札子〈五月十六日〉】

　　臣闻世无不弊之法，虽三代圣人之政不免有害，故神而明之，存乎其人。臣窃见朝廷近罢免役，复行差役，小民初免出钱，鼓舞相庆，士大夫因民之喜，以为差役一行，可坐而无事矣。臣之愚意以为免役之害虽去，而差役之弊亦不可不知也。是以推言其故，而陛下察之。国朝因隋、唐之旧，州县百役并差乡户，人致其力，以供上使，岁月番休，劳佚相代。吏若循理，不以非法加民，则被役之人本无大苦。然役人既是税户，家有田产，诛求不得，吏少廉慎，凡有所须，不免侵取。故祖宗之世，天下役人，除正役劳费之外，上自衙前有公使厨宅库之苦，中至散从官手为有打草供柴之劳，下至耆长壮丁有岁时馈遗之费，习以成俗，恬不为怪。民被差役，如遭寇虏。神宗皇帝照知此害，始议立免役之法，前弊虽解，而所取役钱，多收宽剩，民间难得见钱，日益贫瘁。今朝廷既已复行差役，除见议衙前差募未有成法外，其余耆户长、弓手、散从等役，一切定差。贪官暴吏，私窃以此相贺。何者，市井之人，应募充役，家力既非富厚，生长习见官司，官吏虽欲侵渔，无所措手。今耕稼之民，性如麋鹿，一入州县，已自慑怖，而况家有田业，求无不应。自非廉吏，谁不动心。妄意朝廷既行差役，凡百侵扰，当复如旧。访闻见今诸路，此弊已行。臣恐稍经岁月，旧俗滋长，役人困苦，必有反思免役之便者。其于圣政，为损不细。顷者，朝廷初革众弊，士怀异议，多被迁逐。睥睨新政，幸其不成者，非一人也。若此弊不除，使民有怨言，彼立异之人，他日必指以为事。臣欲乞明降诏书，丁宁戒敕监司长吏，使知朝廷爱惜乡差役人，与神宗朝爱惜雇募役人无异。应系自前约束官吏侵扰役人条贯，使刑部录出，具委无漏落，雕印颁下，令一切如旧，出榜州县，使民知之，仍常加督察，有犯不赦。应监司所部，有犯不能觉察，致因事发露者，重其坐。庶几民被差役之利，而无差役之害，然后天下蒙赐深矣。取进止。 
　

　



　

　
●栾城集卷三十九
◆右司谏论时事十五首
　　【乞责降吕和卿状〈二十八日。〉】

</div>
    <div class="pagination">
<a href="栾城集_page68.html">上一页</a><span>...</span><a href="栾城集_page64.html">64</a><a href="栾城集_page65.html">65</a><a href="栾城集_page66.html">66</a><a href="栾城集_page67.html">67</a><a href="栾城集_page68.html">68</a><span class="current-page">69</span><a href="栾城集_page70.html">70</a><a href="栾城集_page71.html">71</a><a href="栾城集_page72.html">72</a><a href="栾城集_page73.html">73</a><a href="栾城集_page74.html">74</a><span>...</span><a href="栾城集_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
