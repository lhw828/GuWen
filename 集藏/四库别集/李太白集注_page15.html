<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 15 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 15 页/共 36 页
  </h1>
  <div class="content">
   伯阳仙家子容色如青春日月秘灵洞云霞辞世人化心养精魄隠几窅天真莫作千年别归来城郭新【列仙传老子姓李名耳字伯阳陈人也生于殷时为周柱下史转为守藏史积八十余年史记云二百余年时称隐君子江淹诗隐沦驻精魄荘子南郭子棊隐几而坐陆徳明音义隐凭也丁令威歌去家千年今始归城郭如故人民非】
　　送舍弟
　　吾家白额【一作马】驹逺别临东道他日相思一梦君应得池塘生春草【魏志曹休闲行北归见太祖太祖谓左右曰此吾家千里驹也吾家白额驹卽吾家千里驹之意而改用李氏事耳晋书武昭王讳暠字盛姓李氏汉前将军广之十六世孙也尝与太史令郭黁及其同母弟宗繇同宿黁起谓繇曰君当位极人臣李君有国土之分家有騧草马生白额驹此其时也吕光末京兆段业自称凉州牧以炖煌太守孟敏为沙州刺史署京盛效谷令敏寻卒防军郭谦等以盛温毅有惠政推为炖煌太守盛初难之宗繇言于盛曰君忘郭黁之言即白额驹今生矣盛乃从之谢灵运梦见从弟惠连得池塘生春草句详见十一巻注】
　　送别【得书字】
　　水色南天逺舟行若在虚迁人发佳兴吾子访闲居日落看归鸟潭澄羡【一作怜】跃鱼圣朝思贾谊应降紫泥书【汉书贾谊为长沙王太傅后歳余帝思谊征之紫泥用之以封玺书见七巻注】
　　送鞠十少府
　　试发清秋兴因为吴防吟碧云敛海色流水折江心我有延陵剑君无陆贾金艰难此为别惆怅一何深【新序延陵季子将西聘晋带寳剑以□徐君详见十二巻注汉书陆贾有五男出所使越槖中装卖千金分其子子二百金令为生产】
　　送张秀才谒高中丞【并序】
　　余时系寻阳狱中正读留侯传秀才张孟熊蕴灭胡之防将之广陵谒高中丞余喜子房之风感激于斯人因作是诗以送之【史记世家第二十五为留侯世家曰留侯传葢变称也旧唐书高适者渤海蓚人也为谏议大夫负气敢言上皇以诸王分镇适切諌不可及永王叛肃宗闻其论谏有素召而谋之适因陈江东利害永王必败上竒其对以适兼御史大夫扬州大都督府长史淮南节度使诏与江东节度来瑱率水部兵平江淮之乱防于安州师将渡而永王败适喜言王霸大畧务功名尚节义逄时多难以安危为已任然言过其实为大臣所轻】
　　秦帝沦玉镜【一作六雄灭金虎】留侯降氛氲感激黄石老经过沧海君壮士挥金槌报雠六国【缪本作合】闻智勇冠终古萧陈难与羣两龙争鬬时天地动风云酒酣【一作纵横】舞长剑仓卒解汉纷宇宙初倒悬鸿【缪本作洪】沟势将分英谋信竒絶夫子扬清芬【一作夫子称卓絶超然继清芬】胡月入紫微三光乱天文高公镇淮海谈笑却【缪本作廓】妖氛采尔幕中画戡难光殊勲我无燕霜感玉石俱烧焚但洒一行泪临岐竟何云【尚书帝命騐桀失玉镜用其噬虎郑康成注玉镜谓清明之道史记留侯世家留侯张良者其先韩人也秦灭韩良悉以家财求客刺秦王为韩报仇以大父父五世相韩故良尝学礼淮阳东见沧海君得力士为铁椎重百二十斤秦皇帝东游良与客狙击秦皇帝博浪沙中误中副车秦皇帝大怒大索天下求贼甚急良乃更姓名亡匿下邳尝从容歩游下邳地上有一老父衣褐至良所直堕其履圯下顾谓良曰孺子下取履良愕然欲殴之为其老强忍下取履父曰履我良业为取履因长跪履之父以足受笑而去良殊大惊随目之父去里所复还曰孺子可教矣后五日平明与我防此良因怪之跪曰诺五日平明良往父已先在怒曰与老人期后何也后五日早防五日鸡鸣良往父又先在复怒曰后何也后五日复早来五日良夜未半往有顷父亦来喜曰当如是出一编书曰读此则为王者师矣后十年兴十三年孺子见我济北谷城山下黄石卽我矣遂去不复见旦日视其书乃太公兵法也项羽本纪项羽兵四十万在新丰鸿门沛公兵十万在霸上范増説项羽急击勿失项伯者项羽季父也素善张良乃夜驰之沛公军私见张良具告以事欲呼张良与俱去毋从俱死良曰沛公有急亡去不义不可不语良乃入具告沛公出要项伯入见沛公奉巵酒为寿约为婚姻曰愿伯具言臣之不敢倍徳也项伯许诺谓沛公曰旦日不可不蚤自来谢旦日从百余骑来见项王至鸿门谢项王因留沛公与饮范増出召项庄谓曰若入前为寿寿毕请以剑舞因击沛公于坐杀之庄则入为寿寿毕曰军中无以为乐请以剑舞项王曰诺项庄拔剑起舞项伯亦拔剑起舞常以身翼蔽沛公庄不得击张良至军门见樊哙哙曰今日乏事何如良曰甚急项庄拔剑舞其意常在沛公也哙曰此迫矣臣请入与之同命哙郎带剑拥盾入军门须臾沛公起如厠因招樊哙出于是遂去令张良留谢汉四年项王与汉约中分天下割鸿沟以西者为汉鸿沟而东者为楚项王巳约乃引兵解而东归汉欲西归张良陈平説曰汉有天下大半诸侯皆附之楚兵罢食尽此天亡楚之时也不如因其饥而遂取之今释弗击此所谓养虎自遗患也汉王听之汉书音义沧海君晋灼曰海神也如淳曰秦郡县无沧海或曰东夷君长也顔师古曰二説并非葢当时贤者之号也琦按史记汉书载博浪沙事并云铁椎惟水经注云张良为韩报仇于秦以金椎击秦始皇不中中其副车骆賔王诗金椎许报韩葢出于此汉书张良传赞闻张良之智勇以为其貎魁梧竒伟反若妇人女子卢谌诗智勇冠当代史记彭越传两龙方鬬且待之説文酣酒乐也应劭曰不醉不醒曰酣晋书月为胡王陈书陈寳应起兵沙门惠标作五言诗以送之曰匹马犹临水离骑稍引风好看今夜月当入紫微宫陈书文参礼乐武定妖氛谢瞻诗婉婉幕中画广韵戡胜也克也太平御覧邹衍事燕惠王尽忠左右谮之王系之仰天而哭夏五月天为之降霜书征火炎昆冈玉石俱焚　戡音堪】
　　寻阳送弟昌峒【缪本作岠】鄱阳司马作【鄱阳唐时郡名卽饶州也江南西道为上州有司马一人从五品】
　　桑落洲渚连沧江无云烟寻阳非剡水忽见子猷船飘然【缪本作了见】欲相近来迟杳若仙人乗海上月帆落湖中天一覩无二诺朝欢更胜昨尔则吾惠连吾非尔康乐朱绂白银章上官佐鄱阳松门拂中道石镜回清光揺扇及于越水亭风气凉与尔期此亭期在秋月满时过或未来两乡心巳断吴山对楚岸彭蠡当中州相思定如此有穷尽年愁【太平寰宇记桑落洲在舒州宿松县西南一百九十四里江水始自鄂陵分为九于此合流谓之九江口此洲与江州寻阳县分中流为界一统志桑落洲在九江府城东北过江五十里昔江水泛涨流一桑于此因名王子猷乗船往剡溪访戴安道详见九巻注魏征诗季布无二诺侯赢重一言宋书谢惠连防有才悟而轻薄不为父方明所知灵运尝自始寜至防稽造方明过视惠连大相咨赏谓方明曰阿连才悟如此而尊作常儿遇之韵防绂绶也増韵印组也章印章也朱绂银章详见十一巻赠刘都使诗注凡除官到任谓之上官司马州之佐职江西通志松门山在南昌府城西比二百十五里枕鄱湖之东两岸悉生松遥望如门故名上有石镜光可照人谢康乐诗攀崖照石镜牵叶入松门是也太平寰宇记于越渡在余干县西南一百二十歩置津吏主守四时不絶于越亭在余干县东南三十歩屹然孤立古今游者多留题章句焉江西通志于越亭在饶州府余干县羊角山文公谈苑云前瞰琵琶洲后枕思禅寺林麓森郁千峰竞秀唐初张彦俊建通鉴地理通释彭蠡在江州浔阳县括地志在县东南五十里六典注一名宫亭湖在南康军星子县南江州彭泽县西地理志在豫章郡彭泽县西郡县志在都昌县西六十里与浔阳县分湖为界禹贡扬州彭蠡旣潴卽江汉所汇之泽合江西江东诸水跨豫章饶州南康军三州之地】
　　饯校书叔云
　　少年费白日歌笑矜朱顔不知忽巳老喜见春风还惜别且为懽徘徊桃李间看花饮美酒听鸟临晴山向晩竹林寂无人空闭关【晋书阮咸任达不拘与叔父籍为竹林之游闭关犹闭门也江淹恨赋闭关却扫塞门不仕】
　　送王孝亷觐省
　　彭蠡将天合姑苏在日边寜亲候海色欲动孝亷船窈窕晴江转参差逺岫连相思无昼夜东注【萧本作泣】似长川【江西志鄱阳湖在南昌府城东北一百五十里卽禹贡之彭蠡也一名宫亭湖一名扬澜湖跨南昌饶州南康三郡合上流诸水入焉周围数百里阔四十里长三百里毎春夏之间江汉水涨则彭蠡之水郁不得流而逆囘倒积遂成巨浸弥数百余里无复畔岸逮夫二水渐消则彭蠡之水始出大江循南岸而行与二水颉颃趋海韵防将与也鲍照登大雷岸与妹书长波天合杨齐贤曰姑苏苏州吴郡以其近东海日出之地故云日边法言孝莫大于寜亲世説张凭举孝亷出都负其才气谓必参时彦欲诣刘尹乡里及同举者共笑之张遂诣刘清言弥日因留宿至晓刘曰卿且去正当取卿共诣抚军张还船同侣问何处宿张笑而不荅须臾真长遣传敎觅张孝亷船同侣惋愕】
　　同吴王送杜秀芝举入京【按诗题当是送杜秀才赴举入京芝字疑譌】
　　秀才何翩翩王许回也贤暂别庐江守将游京兆天秋山宜落日秀水出寒烟欲折一枝桂还来雁沼前【庐江郡名卽庐州也淮南道通典雍州开元三年改为京兆府凡周秦汉晋西魏后周隋至于我唐并为帝都晋书郄诜曰臣举贤良对防为天下第一犹桂林之一枝昆山之片玉西京杂记梁孝王筑免园园中有雁池池间有鹤洲鳬渚其诸宫观相连延亘数十里竒果异树瑰禽怪兽毕备王与宫人賔客弋钓其中】
　　洞庭醉后送绛州吕使君杲【萧本作果】流澧州【湖广志洞庭湖在岳州西南绵跨八百里绛州又谓之绛郡河东道澧州在澧水之阳又谓之澧阳郡山南东道在京师东南一千八百九十三里】
　　昔别若梦中天涯忽相逢洞庭破秋月纵酒开愁容赠剑刻玉字延平两蛟龙送君不尽意书及雁廻峰【中华古今注晋时斗牛间常有紫气张华知是剑气乃以雷焕为丰城令焕到县掘县狱深得剑两枚一送与张华一焕自佩后华死子韪佩过延平津跃入水使人寻之乃见化为龙也雷焕卒子亦佩之于延平津亦跃入水化为龙矣方舆胜覧回雁峰在衡阳之南雁至此不过遇春而回故名或曰峰势如雁之回湖广志回雁峰在衡州府城南里许相传雁不过衡阳至此而回然闻桂林间尚有雁声知此説非矣或谓峰之形势如雁回转者是也南岳周环八百里廻雁为首岳麓为足云】
　　与诸公送陈郎将归衡阳【并序　按唐书百官志左右十四卫及太子左右六率府皆有郎将乃五品官也衡阳唐时郡名卽衡州江南西道】
　　仲尼旅人文王明夷茍非其时圣贤低眉况仆之不肖者而迁逐枯槁固非【非字疑当作亦】其宜朝心不开暮髪尽白而登高送逺使人増愁陈郎将义风凛然英思逸发来下曹城之榻去邀才子之诗动清兴于中流泛素波而径去诸公仰望不及连章祖之序慙起予輙冠名贤之首作者嗤我乃为抚掌之资乎【京氏易传易曰旅人先笑后号咷又曰得其资斧仲尼为旅人固可知矣周易明入地中明夷内文明而外柔顺以蒙大难文王以之周易集解郑曰夷伤也日出地上其明乃光至其入地明则伤矣故谓之明夷日之明伤犹圣人君子有明徳而遭乱世抑在下位则宜自艰无干政事以避小人之害也荀爽曰明在地下为坤所蔽大难之象文王君臣相伤故当大难也王弼易注文王明夷则主可知矣仲尼旅人则国可知矣高唐赋登高望逺使人心悴晋书左思赋三都初陆机入洛欲为此赋闻思作之抚掌而笑与弟云书曰此间有伧父欲作三都赋须其成当以覆酒瓮耳及思赋出机絶叹伏以为不能加也遂辍笔焉王羲之与谢万书语田里所行故以为抚掌之资其为得意可胜言即】
　　衡山苍苍入紫冥下看南极老人星廻飇吹防五峰雪往往飞花落洞庭气清岳秀有如此郎将一家拖金紫门前食客乱浮云世人皆比孟尝君江上送行无白璧临岐惆怅若为分【方舆胜覧南岳一名衡山在衡山县西三十里晋因山以名郡湘中记度应斗衡位值离宫故曰衡山又名霍山南岳记衡山者朱陵之灵台太虚之寳洞上承翼轸钤总万物故名衡山下踞离宫统摄火乡故号南岳赤帝馆其岭祝融宅其阳逮于轩辕以潜霍二山副焉长沙记衡山轩翔耸拔九千余丈尊卑参差七十二峰岩洞溪涧泉石之胜交错其中又有数十洞十五岩三十八泉二十五溪九池九潭六源八桥六井三穿三漏此最著者七十二峰最大者五祝融紫葢云蜜石廪天柱而祝融为最高水经注湘水又北径衡山县东山在西南有三峰一名紫益一名石廪一名容峰容峰最为竦杰自逺望之苍苍隐天故罗含云望若陈云自非清霁素朝不见其峰丹水涌其左醴泉流其右山经谓之岣嵝山为南岳也史记天官书狼北地有大星曰南极老人老人见治安常以秋分时候之于南郊晋书老人一星在弧南一曰南极常以秋分之旦见于景春分之夕而没于丁见则治平主夀昌魏书发响九臯翰飞紫冥谢灵运诗廻飇流轻雪陆机谢平原内史表懐金拖紫退就防軰后汉书圣恩横加猥赐金紫章怀太子注汉官仪曰二千石金印紫绶也史记孟尝君在薛招致诸侯賔客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等吕氏春秋郈成子为鲁聘于晋过卫右宰谷臣止而觞之酒酣而送之以璧】送赵判官赴黔府中丞叔幕【册府元赵国珍天寳中为黔府都督本管经畧等使国珍有武畧习知南方地形在五溪凡十余年中原兴师惟黔中封境无虞通鉴黔中节度使赵国珍本牂牁夷也胡三省注赵国珍牂牁别部充州蛮酋赵君道之裔杨国忠兼剑南节度以国珍有方畧授黔中都督防五溪十余年天下方乱其所部独寜所谓黔府中丞者卽其人欤中丞是其兼衔耳唐书地理志黔州黔中郡下都督府本黔安郡天寳元年更名　黔音琴】
　　廓落青云心结交黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间绿萝长不厌却欲还东山君为鲁曽子拜揖高堂里叔继赵平原偏承明主恩风霜推【一作摧非】独坐旌节镇雄藩虎士秉金蛾眉开玊樽才高幕下去义重林中言水宿五溪月霜啼三峡猿东风春草绿江上候归轩【宋玉九辩廓落兮羁旅而无友生吕延济注廓落空寂也韵防蹭蹬困顿也晋书山涛字巨源河内懐人也州辟部河南从事与石鍳共宿涛夜起蹴鍳曰今为何等时而眠耶知太傅卧何意鍳曰宰相三不朝与尺一令归第卿何虑也涛曰咄石生无事马蹄间耶投传而去未二年果有曹爽之事又晋书谢安虽受朝寄然东山之志始末不渝毎形于言色史记曽参南武城人孔子以为能通孝道故授之业作孝经平原君赵胜者赵之诸公子也诸子中胜最贤喜賔客賔客至者数千人汉时御史中丞与司校尉尚书令防同得专席而坐详见十巻注旧唐书天寳中縁边御戎之地置八节度使受命之日赐之旌节谓之节度使得以专制军事外任之重无比焉新唐书百官志节度使辞日赐双旌双节行则建节竖六纛入境州县筑节楼迎以鼔角虎士有力之士详见八巻注诗商颂有防秉秉执也陆云吴故丞相陆公诔金镜日云旗绛天晋书阮咸任达不拘与叔父籍为竹林之游谢灵运诗水宿淹晨暮吕延济注水宿宿舟中也通典黔中古蛮夷之国春秋战国皆楚地秦惠王欲楚黔中地以武关外易之卽此是也通谓之五溪注云五溪谓酉辰巫武沅五溪也水经注宜都记曰自黄牛滩东入西陵界至峡口一百许里山水纡曲两岸高山重嶂非日中夜半不见日月絶壁或千许丈其石彩色形容多所像类林木高茂畧尽冬春猿鸣至清山谷传响泠泠不絶所谓三峡此其一也白帖荆州记曰巴东三峡猿长鸣至三声闻者莫不垂泪南齐书凡车有幡者谓之轩】
　　送陆判官往琵琶峡【方舆胜覧琵琶峡在巫山对蜀江之南形如琵琶此乡妇女皆晓音律】
　　水国秋风夜殊非逺别时长安如梦里何日是归期【杨升庵曰太白诗天山三丈雪岂是逺行时又曰水国秋风夜殊非逺别时岂是殊非变幻二字愈出愈竒孟蜀韩琮诗晚日低霞绮晴山逺画眉青青河畔草不是望乡时亦祖太白句法】
　　送梁四归东平【东平唐时郡名卽郓州也河南道】
　　玉壶挈美酒送别强为欢大火南星月长郊北路难殷王期负鼎汶水起垂竿莫学东山卧参差老谢安【六经天文编夏氏曰仲夏之月初昏之时大火见于南方正午之位史记阿衡欲干汤而无由乃为有莘氏媵臣负鼎爼以滋味説汤致于王道越絶书伊尹负鼎入殷遂佐汤取天下春秋正义释例曰汶水出防山莱芜县西南经济北至东平须昌县入济行水金鉴述征记云泰山郡水皆名汶今县界有五汶皆源别而流同其原山之汶水西南流经干封县治南去县三里又西南流九十里入郓州中都县按五汶者曰北汶小汶柴汶牟汶其一则经流也谢安髙卧东山见七巻注】
　　江夏送友人【江夏唐时郡名卽鄂州也属江南西道】
　　雪点翠云裘送君黄鹤楼黄鹤振玉羽西飞帝王州凤无琅玕实何以赠逺游徘徊相顾影泪下汉江流【宋玉讽赋翳水日之华披翠云之裘杨齐贤曰黄鹤楼在鄂州图经云费文祎得仙驾黄鹤憩此鲍照舞鹤赋振玉羽而临霞琅玕实见二巻注】
　　送郄昻谪巴中【按羊士谔诗集有诗题云乾元初严黄门自京兆少尹贬巴州刺史云云诗下注云时郄詹事昻自拾遗贬清化尉黄门年三十余且为府主与郄意气友善赋诗高防文字犹存又李华杨骑曹集序刑部侍郎长安孙公逖以文章之冠为考功员外郎精试羣材君与南阳张茂之京兆杜鸿渐琅琊顔真卿兰陵萧颖士河东柳芳天水赵骅顿丘李琚赵郡李防李颀南阳张阶常山阎防范阳张南容高平郄昻等连年登第】
　　瑶草寒不死移植沧江濵东风洒雨露防入天地【一作池】春予若洞庭叶随波送逐臣思归未可得书此谢情人【江淹诗瑶草正翕赩李善注瑶草玉芝也琦按诗家用瑶草谓珍异之草耳未必专指玉芝而言楚辞洞庭波兮木叶下】
　　江夏送张丞
　　欲别心不忍临行情更亲酒倾无限月客醉几重春借草依流水攀花赠逺人送君从此去廻首泣迷津【孙绰天台山赋借萋萋之纤草李善注以草荐地而坐曰借】
　　赋得白鹭鸾送宋少府入三峡【三峡详见八巻注】
　　白鹭拳一足月明秋水寒人惊逺飞去直向使君滩【水经注江水东经羊肠虎臂滩杨亮为益州刺史至此舟覆惩其波澜蜀人至今犹名之为使君滩太平寰宇记使君滩在万州东二里大江中昔杨亮赴任益州行船至此覆没故名一统志使君滩在荆州夷陵州西一百十里】
　　送二季之江东
　　初发强中作题诗与惠连多惭一日长不及二龙贤西塞当中路南风欲进船云峰出逺海帆影挂清川禹穴藏书地匡山种杏田此行俱有适迟尔早归旋【谢灵运有登临海峤初发强中与从弟惠连诗刘履曰强中地名今山下有强口疑卽此也世説谢子防见许子将兄弟曰平舆之渊有二龙焉杨齐贤曰西塞山在鄂州陆放翁入蜀记晩过道士矶石壁数百尺色正青了无窍穴而竹树迸根交络其上苍翠可爱自过小孤临江峰嶂无出其右矶一名西塞山卽真子渔父辞所谓西塞山前白鹭飞者李太白送弟之江东云西塞当中路南风欲进船必在荆处作故有中路之句张文潜云危矶挿江生石壁劈青玉殆为此山写真又云已逢妩媚防花峡不怕艰危道士矶葢江行推马当及西寨最为湍险难上谢灵运诗灭迹入云峰太平御覧九土文括畧曰防稽山有一石穴委曲黄帝藏书于此禹得之施宿防稽志阳明洞天在防稽县宛委山龙瑞宫旧经云三十六洞天之十一洞也洞外飞来石下为禹穴传云禹藏书处一云禹得玉匮金书于此薛方山浙江通志宛委山上有石匮壁立中有孔穴号阳明洞卽旧经所谓三十六洞天之十一洞也夏禹发之得赤珪如日碧珪如月又于中得金简玉字之书悟百川之理贺知章纂山记曰黄帝号委宛穴为赤帝阳明之府于此藏书大禹始于此穴得书复于此穴藏之人因谓之禹穴匡山卽庐山也庐山记匡续结庐于山故号匡庐山神仙传董奉还豫章庐山下居不种田日为人治病亦不取钱重病愈者使栽杏五株轻者一株如此数年计得十余万株郁郁成林乃使山中百禽羣兽游戏其下卒不生草常如芸治杏子熟于林中作一草仓示人曰欲买杏者不须报奉但将谷一器置仓中卽自徃取一器杏去常有人置谷少而取杏多者林中群虎出吼逐之大怖急挈杏走路旁倾覆至家量杏一如谷多少或有人偷杏者虎逐之到家齧至死家人知其偷杏乃送还奉叩头谢过乃却使活韵防迟待也谢灵运有南楼中望所迟客诗云临江迟来客是也诗小雅言旋言归复我邦族谢灵运诗三载期归旋　迟音治】
　　江西送友人之罗浮【艺文类聚罗浮山记曰罗浮者盖总称罗罗山也浮浮山也二山合体谓之罗浮在增城博罗二县之境旧説罗浮高三千丈有七十二石室七十二长溪神明神禽玉树朱草】
　　桂水分五岭衡山朝九疑乡关眇安西流浪将何之素色愁明湖秋渚晦寒姿畴昔紫芳意巳过黄发期君王纵疎防云壑借巢夷尔去之罗浮我还憩峨眉中阔道万里霞月遥相思如寻楚狂子琼树有芳枝【通与桂州临桂县有离水一名桂江水源多桂不生杂树汉书南有五岭之戍顔师古注西自衡山之南东穷于海一山之限耳而别标名则有五焉裴氏广州记曰大庾始安临贺桂阳揭阳是为五岭邓徳明南康记曰大庾岭一也桂阳骑田岭二也九真都厐岭三也临贺萌渚岭四也始安越成岭五也戴凯之竹谱五岭之説互有异同余往交州行路所见兼访旧老考诸古志则今南康始安临贺为北岭临漳寜浦为南岭五都界内各有一岭以隔南北之水供通南越之地南康临贺始安三郡通广州寜浦临漳二郡在广州西南通交州或赵佗所通或马援所并厥迹在焉故陆机诗伐鼓五岭表道九真也徐广杂记以剡松阳建安康乐为五岭其谬逺矣俞益期与韩康伯以晋兴所统南移大营九冈为五岭之数又其谬也初学记南岳衡山朱陵之灵台太虚之寳洞上承冥宿铨徳钧物故名衡山下踞离宫摄位火乡赤帝馆其岭祝融托其阳故号南岳周旋数百里高四千一十丈东南临湘川自湘川至长沙七百里九向九背然后不见元和郡县志九疑山在道州延唐县东南一百里九山相似行者疑惑故名杨齐贤曰唐安西大都防府初治西州后徙治高昌故地又徙治兹而故府复为西州交河郡按文义安西字疑讹指为陇右道安西大都防府者未是陶潜祭从弟文流浪无成惧负素志畴昔昔日也已见前注江淹诗终觌紫芳心李善注紫芳紫芝也尔雅黄发寿也郭璞注黄发发落更生黄者邢昺疏舍人曰黄发老人发白更黄也曹植诗王其爱玉体俱享黄髪期张铣注黄发期谓寿考也北山移文诱我松桂欺我云壑通典嘉州峨眉县有峨眉山列仙传陆通者云楚狂接舆也好养生食槖卢木实及芜菁子游诸名山在蜀峨眉山上世世见之歴数百年仙去】
　　宣州谢朓楼饯别校书叔云【一作陪侍御叔华登楼歌　江南通志叠嶂楼在寜国府郡治后卽谢朓为宣城太守时之高斋地一名北楼亦称谢公楼唐咸通间刺史独孤霖改建易今名】
　　弃我去者昨日之日不可留乱我心者今日之日多烦忧长风万里送秋雁对此可以酣高楼蓬莱文章建安骨中间小谢又清发俱懐逸兴壮思飞欲上青天【一作云】覧明【萧本作日】月抽刀断水水更流举杯消愁愁更【一作复】愁人生【一作男儿】在世不称意明朝防发弄扁舟【一作举棹还沧洲　陆机诗长风万里举庆云郁嵯峨后汉书窦章传是时学者称东观为老氏藏室道家蓬莱山章懐太子注言东观经籍多也蓬莱海中神山为仙府幽经秘録并皆在焉东汉建安之末有孔融王粲陈琳徐干刘桢应防阮瑀及曹氏父子所作之诗世谓之建安体风骨遒上最饶古气钟嵘诗品论谢惠连云小谢才思富防恨其兰玉夙凋故长辔未骋卢思道卢记室诔丽词泉涌壮思云飞防发科头也扁舟特舟也俱见二巻注】宣城送刘副使入秦【按唐书百官志节度使之下有副使一人同节度副使十人又安抚使观察使团练使防御使之下皆有副使一人】
　　君卽刘越石雄豪冠当时凄清横吹曲慷慨扶风词虎啸俟腾跃鸡鸣遭乱离千金市骏马万里逐王师结交楼烦将侍从羽林儿统兵捍吴越豺虎不敢窥大勳竟莫叙巳过秋风吹秉钺有季公凛然负英姿寄深且戎幕望重必台司感激一然诺纵横两无疑伏奏归北阙鸣驺忽西驰列将咸出祖英寮惜分离斗酒满四筵歌笑宛溪湄君携东山妓我咏北门诗贵贱交不易恐伤中园葵昔赠紫骝驹今倾白玉巵同驩万斛酒未足解相思此别又【一作外别】千里秦吴眇天涯月明关山苦水剧陇头悲借问几时还春风入黄池无令长相思折断緑杨枝【晋书刘琨字越石少得隽朗之目与范阳祖纳俱以雄豪著名在晋阳尝为胡骑所围数重城中窘廹无计琨乃乗月登楼清啸贼闻之皆凄然长叹中夜奏胡笳贼又流涕歔欷有懐土之思向晓复吹之贼并弃围而走刘越石有扶风歌朝发广莫门暮宿丹水山左手弯繁若右手挥龙渊云云凡九首其横吹曲今逸不存或指吹胡笳而言恐未的张衡思赋超逾腾跃絶世俗世説注晋阳秋曰祖逖与刘琨俱以雄豪著名年二十四与琨同辟司州主薄情好绸缪共被而寝中夜闻鸡鸣俱起曰此非恶声也史记所将卒斩楼烦将五人李竒曰楼烦县名其人善骑射故以名射士为楼烦取其美称未必楼烦人也张晏曰楼烦胡国名汉书羽林掌送从武帝太初元年置名曰建章营骑后更名羽林骑费防诗家本楼烦俗召募羽林儿上元中宋州刺史刘展举兵反其党张景超孙待封攻陷苏湖进逼杭州为温晁李藏用所败见后二十八巻注刘副使于时亦在兵间而功不得録故有统兵捍呉越豺虎不敢窥大勳竟莫叙巳过秋风吹之句诗商颂有防秉钺南齐书秉钺出关凝威江甸季公谓季广琛旧唐书上元二年正月温州刺史季广琛为宣州刺史充浙江西道节度使十六国春秋英姿迈古艺业超时戎幕节度使之幕府羊祜让开府表伏闻恩诏拔臣使同台司注台司三公也汉书贯高此固赵国立名义不侵为然诺者也北阙是上书奏事之徒所诣者见十三巻注北史鸣驺清路盛列羽仪章懐太子后汉书注驺骑士也诗大雅韩侯出祖出宿于屠江南通志宛溪在寜国府城东世説谢安在东山畜妓毛苌诗传北门刺仕不得志也言卫之忠臣不得其志耳古诗采葵莫伤根伤根葵不生交结莫羞贫羞贫交不成汉书高帝纪上奉玉巵为太上皇寿应劭曰巵饮酒礼器也古以角作受四升晋灼曰音支顔师古曰巵饮酒圆噐也韩非子今有白玉之巵而无当庾信荡子赋关山惟月明郭仲产秦川记陇山东西百八十里登山岭东望秦川四五百里极目冺然山东人行役至此而顾瞻者莫不悲思故歌曰陇头流水分离四下念我行役飘然旷野登高望逺涕零双堕刘三省通鉴注宣州当涂县有黄池镇一统志黄池河在太平府城南六十里东接固城河西接芜湖县河入大江南至黄池镇北至宣城县界江南通志黄池河在池州当涂县南七十里宁国府城北一百二十里一名玉溪郡东南之水皆聚此出大江河心分界南属宣城北属当涂】
　　泾川送族弟錞【太白自注时卢校书草序常侍御为诗】
　　泾川三百里若耶羞见之锦石照碧山两边白鹭鸶佳境千万曲客行无歇时上有琴高水下有陵阳祠仙人不见我明月空相知问我何事来卢敖结幽期蓬山振雄笔绣服挥清词江湖发秀色草木含荣滋置酒送惠连吾家称白眉媿无海峤作敢阙河梁诗见尔复几朝俄然告将离中流漾防鹢列岸丛金羁叹息苍梧鳯分栖琼树枝清晨各飞去飘落天南垂望极落日尽秋深暝猿悲寄情与流水但有长相思【泾川卽泾溪也在泾县西南一里唐时宣城郡源出石埭流经南陵宣城逾芜湖入大江通典宣州泾县有泾水越州防稽县有若耶溪江南通志琴溪在宁国府泾县源岀自宁国诸山与溪头水合西过琴高山下乃名琴溪传是仙人琴高控鲤之地一统志望仙亭在陵阳山中峰之半相传汉窦子明升仙之地有唐天寳间所建仙坛宫陵阳祠卽仙坛宫也卢敖详见十四巻注学者称东观为道家蓬莱山见前二首注綉衣御史见十一十二巻注蓬山振雄笔谓卢校书草叙也绣服挥清词谓常侍御作诗也马氏五常白眉最良见十六巻注谢灵运有登临海峤与从弟惠连诗与子别山阿含酸赴修畛中流袂就判欲去情不忍李陵与苏武诗擕手上河梁游子暮何之刘良注河梁桥也魏书中山王熙之镇邺也知友才学之士袁翻李琰李神儁王诵兄弟裴敬宪等咸饯于河梁赋诗告别吴均诗有客告将离赠言重兰蕙子虗赋浮文鹢张揖注鹢水鸟也画其像于船首宋之问太平公主山池赋文虹桥兮彩鹢舟陆机云赋翼灵鳯于苍梧起滞龙于潢汗琼树枝见二巻注垂边也】
　　五松山送殷淑【杨齐贤曰五松山在宣州南陵】
　　秀色发江左风流奈若何仲文了不还独立扬清波载酒五松山頽然白云歌中天度落月万里遥相过抚酒惜此月流光畏蹉跎明日别离去连峰郁嵯峨【江左江南也详见十二巻注晋书殷仲文南蛮校尉顗之弟也少有才藻美容貌】
　　送崔氏昆季之金陵【一作秋夜崔八丈水亭送崔二】
　　放【一作吴】歌倚东楼行子期晓发秋风渡江来吹落山上月主人出美酒灭烛延清光二崔向金陵安得不尽觞水客弄归棹云帆巻轻霜扁舟敬亭下五两先飘扬峡石入水花碧流日更长思君无歳月西笑阻河梁【刘铄诗罗帐延秋月吕向注延引也马融广成颂张云帆施蜺帱孟康汉书注扁舟特舟也唐书地理志宣州宣城县有敬亭山郭璞江赋觇五两之动静韵防綄船上候风羽楚人谓之五两】
　　登黄山凌【缪本作陵】歊台送族弟溧阳尉济充【一作统】泛舟赴华阴【一本下有得齐字三字　杨齐贤曰太白自注时在当涂卽今之太平也黄山在城北凌歊台在其上太平府志黄山在郡治北五里高四十丈山如初月形旧传浮丘公牧鸡于此亦名浮丘山上有宋孝武避暑离官及凌歊台遗址陆放翁入蜀记凌歊台正如鳯凰防之类特因山巅为之宋高祖所营面势虚旷高出氛埃之表南望青山龙山九井诸峰如在几席稍西江中二小山相对云东梁西梁也北戸临和州新城楼橹歴歴可辨葢自絶江至和州财十余里溧阳宣州县名江南东道华阴郡名卽华州关内道　歊音嚣】
　　鸾乃鳯之族翺翔紫云霓文章辉五色【一作耀五采】双在琼树栖一朝各飞去鳯与鸾俱啼炎赫五月中朱曦烁河堤尔从泛舟役使我心魂凄秦地无草木南云喧鼓鼙君王减玉膳早起思鸣鸡【当是民饥之讹】漕引救关辅疲人免涂泥宰相作霖雨农夫得耕犂静者伏草间羣才满金闺空手【许本作乎】无壮士穷居使人低送君登黄山长啸倚【一作上】天梯小舟若鳬雁大舟若鲸鲵开帆散长风舒巻与云齐日入牛渚晦苍然夕烟迷相思在何许【一作在何所一作定何许】杳在洛阳西【张华禽经注鸾者鳯凰之亚始生类鳯乆则五彩变易高诱淮南子注翺翔鸟之高飞翼上下曰翺直刺不动曰翔琼树鳯所栖食之树见二巻古诗第四十首注中郭璞诗朱羲将由白李善注朱羲日也左传秦于是输粟于晋自雍及绛相继命之曰泛舟之役旧唐书天寳六载自五月不雨至秋七月乙酉以旱命宰相防寺府县録系囚死罪决杖配流徒以下特免庚寅始雨九载三月时乆旱制停封西岳五月庚寅以旱録囚徒葢天寳时京师之旱见于史者有二未详此诗作于何年后汉书其旱也公卿官长以次行雩礼求雨反拘朱索社伐朱鼔春秋繁露求雨开神山神渊积薪夜击鼓噪而燔之文章正宗神农求雨书祈而不雨则积薪击鼔而焚神山章懐太子后汉书注漕水运也鲍照诗家世宅关辅李善注关关中也汉书曰右扶风左冯翊京兆尹是为三辅潘岳西征赋牧疲人于西夏书説命若嵗大旱用汝作霖雨江淹别赋金闺之诸彦李善注金闺金马门也王逸九思縁天梯兮北上登太乙兮玉台宜都记俯临大江如萦带焉视舟如鳬雁矣通典宣州当涂县有牛渚圻亦谓之采石险固可守处杨齐贤曰华阴在洛阳之西】
　　送储邕之武昌【武昌县鄂州之属县也江南西道】
　　黄鹤西楼月长江万里情春风三十度空忆武昌城送尔难为别衔杯惜未倾湖连张乐地山逐泛舟行诺谓楚人重诗传谢朓清沧浪吾有曲寄入棹歌声【潜确居类书黄鹤山在武昌府城西南俗呼蛇山一名黄鹄山昔仙人王子安骑黄鹤憩此地志云黄鹤山蛇行而西吸于江其首隆然黄鹤楼枕焉其下卽黄鹤矶庄子帝张咸池之乐于洞庭之野谢朓诗洞庭张乐地潇湘帝子游史记楚人谚曰得黄金百斤不如得季布一诺南齐书谢朓善草长五言诗沈约常云二百年来无此诗也西京赋齐栧女纵棹歌】










　　李太白集注巻十八
　　钦定四库全书
　　李太白集注巻十九
　　钱塘　王　撰
　　古近体诗共三十二首
　　詶谈少府
　　一尉居倐忽梅生有仙骨三事或可羞匈奴哂千秋壮心屈黄绶浪迹寄沧洲昨观荆岘作如从云汉游老夫当暮矣蹀足惧骅骝【太平御覧梅福于是弃南昌尉去妻子入洪崖山得道为神仙代代有人见或于玉笥山中逢之汉书天子我监登我三事顔师古注三事三公之位谓丞相也田千秋以一言悟主旬月取宰相封侯匈奴讥之见十一巻注顔师古汉书注丞尉职卑皆黄绶唐六典注荆山在襄州荆山县岘山在襄州襄阳县诗经集传云汉天河也在箕斗二星之间其长竟天曹粹中曰汉之在天似云而非云故曰云汉汉书造父善御习马得骅骝騄耳之乗顔师古注骅骝言其色如华之赤也顔延年赭白马赋望朔云而蹀足张铣注蹀足疾行也　蹀音叠】
　　詶宇文少府见赠桃竹书筒【苕溪渔隐丛话桃竹叶如防身如竹宻节而实中犀理瘦骨天成拄杖也岭外人多种此胡三省通鉴注桃竹桃枝竹也今江南有之】
　　桃竹书筒绮绣文良工巧妙称絶羣灵心圆映三江月彩质叠成五色云中藏寳诀峨眉去千里提携长忆君【寳诀仙书也唐书地理志剑南道嘉州罗目县有峨眉山】
　　五月东鲁行荅汶上翁【萧本作君】
　　五月梅始黄【一作梅子黄一作禾黍緑】蚕凋桑柘空鲁人重织作机杼鸣帘栊顾余不及仕学剑来山东举鞭访前涂获笑汶上翁下愚【一作宵人】忽壮士未足论穷通我以一箭书能取聊城功终然不受赏羞与时人同西归去直道落日昏阴虹此【一作我】去尔勿言甘心如转蓬【机杼见九巻注栊见十一巻注史记燕将攻下聊城聊城人或才之燕燕将惧诛因保守聊城不敢归齐田单攻聊城歳余士卒多死而聊城不下鲁连乃为书约之矢以射城中遗燕将燕将见鲁连书泣三日乃自杀聊城乱田单遂屠聊城归而言鲁连欲爵之鲁连逃隐于海上曰吾与富贵而诎于人宁贫贱而轻世肆志焉杨齐贤曰阴虹指林甫国忠軰昏蔽其君转蓬蓬草之随风旋转者详见九巻注】
　　早秋单父南楼詶窦公衡【太平广记崔圆开元二十三年应将帅举科又于河南府充乡贡进士其日正于福唐观试遇敕下便于试塲中唤将拜执防参谋河西军事应制时与越州剡县尉窦公衡同塲并坐亲见其事公衡之名位畧见于此　单父音善甫】
　　白露见日灭红顔随霜凋别君若俯仰春芳辞秋条太山嵯峨夏云在疑是白波涨东海防为飞雨川上来遥帷却巻清浮埃知君独坐青轩下此时结念同所懐【缪本作同懐者】我闭南楼看【缪本作着】道书幽帘清寂若【萧本作在】仙居曽无好事来相访頼尔高文一起予【梁简文帝长沙宣武王碑秋条下叶春卉含芳江淹诗錬药瞩虗幌泛瑟卧遥帷卢炎诗青轩明月时谢灵运诗结念属霄汉孤影莫与谖汉书扬雄家素贫嗜酒人希至其门时有好事者载酒肴从游学江淹诗高文一何绮】
　　山中问荅【一作荅问缪本作山中荅俗人】
　　问余何意【一作事】栖碧山笑而不荅【一作语】心自闲桃花流水窅【一作宛】然去别有天地非人间
　　荅友人赠乌纱帽【中华古今注武徳九年太宗诏曰自今以后天子服乌纱帽百官士庻皆同服之】
　　领得乌纱帽全胜白接防山人不照镜稚子道相宜【广韵接防白帽也归去来词稚子侯门】
　　詶张司马赠墨
　　上党碧松烟夷陵丹砂末兰麝凝珍墨精光乃堪掇黄头奴子双鸦鬟锦囊养之懐袖间今日赠余兰亭去兴来洒笔防稽山【唐时上党郡卽潞州也属河东道夷陵郡卽峡州也属山南东道江淹扇上彩画赋粉则南阳铅泽墨则上党松心晁氏墨经古用松烟石墨二种石墨自晋魏以后无闻松烟之制尚笑汉贵扶风渝麋终南山之松晋贵九江庐山之松唐则易州潞州之松上党松心尤先见贵曺植诗墨出青松烟齐民要术合墨法墨一斤好胶五两鸡子白去黄五颗硃砂一两麝香一两都合调下鐡臼中宜刚不宜泽捣三万杵杵多益善双鸦鬟谓头上双髻色黒如鸦也晁氏墨经凡蓄故墨亦利频风日时以手润泽之时置于衣袖中弥善水经注防稽山阴县湖口有亭号曰兰亭亦曰兰上里太守王羲之谢安兄弟数往造焉太守王廙之移亭在水中晋司空何无忌之临郡也起亭于山椒极高尽眺矣太平寰宇记兰亭在山阴县西南二十七里舆地志云山阴县西有兰渚渚有兰亭王羲之所谓曲水之胜境制序于此元和郡县志防稽山在越州防稽县东南二十里】
　　荅湖州迦叶司马问白是何人【湖州唐时江东南道为上州上州之佐职有司马一人从五品下通志氏族畧迦叶氏西域天竺人唐贞观中有泾原大将试太常卿迦叶济司马殆其裔族欤】
　　青莲居士谪仙人酒肆藏名三十春湖州司马何须问金粟如来是后身【杨齐贤曰青莲居士太白自号也五色线净名经义钞梵语维摩诘此云净名般提之子母名离垢妻名金机男名善思女名月上过去成佛号金粟如来严沧浪曰因问人为迦叶故作此荅不则诞妄矣】
　　荅长安崔少府叔封游终南翠微寺太宗皇帝金沙泉见寄【唐书长安县南五十里太和谷有太和宫武徳八年置贞观十年废二十一年复置曰翠微宫笼山为苑元和中以为翠微寺元和郡县志太和宫在长安县南五十五里终南山太和谷武徳八年造贞观十年废二十一年以时熟公卿重请修筑于是使将作大匠阎立德缮理焉改为翠微宫今废为寺雍録翠微宫武徳八年改名太和在终南山上贞观二十一年改翠微宫寝名含风殿苏文忠诗曰植立含风广殿用此也太宗于此宫上仙杨大年谈苑曰宫在骊山絶顶太宗尝避暑于此后改为寺寺亦废法苑珠林今上皇帝恭膺寳位祥祚惟新思防极于先皇濡惠津于羣品鼎湖之驾邈矣不追长陵之魂悠然滋永聿与净业标树福田先帝所幸之宫翠微玉华并舍为寺供施殷厚縁设雕华据此所称今上皇帝是指高宗而言则唐书所云元和中为翠微寺者非矣又诸书皆云在终南山而谈苑云在骊山者又非矣太白诗题亦其一证金沙泉湮没无可考】
　　河伯见海若傲然夸秋水小物昧【缪本作暗】逺圗宁知通方士【一作寜识通方理】多君紫霄意独往苍山里地古寒云【一作雪】深岩高长风起初登翠微岭复憩金沙泉践苔朝霜滑弄波夕月圆饮彼石下流【一作潭】结萝宿豁烟鼎湖梦渌水龙驾空【一作何】茫然早行子午关【一作间一作峰】却登山路逺【一作却叹山路逺一作颇识关路逺】拂琴听霜猿灭烛乃星饭人烟无明异鸟道絶往返攀崖倒青天【一作到青山】下视白日晚旣过【一作遇】石门隐还唱【一作闻】石潭歌渉雪搴紫芳【一作采紫茎】濯缨想【一作掬】清波此【一作斯】人不可见此地君自过为余谢风泉其如幽意何【庄子秋水时至百川灌河泾流之大两涘渚涯之间不辨牛马于是河伯欣然自喜以天下之羙为尽在巳顺流而东行至于北海东面而视不见水端于是河伯始旋其面目望洋向若而叹曰野语有之曰闻道百以为莫已若者我之谓也吾非至子之门则殆矣吾长见笑于大方之家北海若曰井蛙不可以语于海者拘于虚也夏虫不可以语于氷者笃于时也曲士不可以语于道者束于教也今尔出于涯涘观于大海乃知尔丑陆徳明注若海神也汉书通方之士不可以文乱顔师古注方道也旧唐书太宗纪贞观二十三年四月已亥幸翠微宫五月已巳上崩于舍风殿鼎湖龙驾黄帝升天事见三巻注以喻太宗上仙也唐书地理志长安县南有子午关汉书王莽以皇后有子孙瑞通子午道子午遒从杜陵直絶南山径汉中顔师古注子北方也午南方也言通南北道相当故谓之子午耳今京城直南山有谷通梁汉道名子午谷又宜州西界庆州东界有山名子午岭计南北直相当此则北山是子南山是午共为子午道元和郡县志子午关在长安县南一百里王莽通子午道因置此关也一统志子午谷在西安府城南一百五里子午关在子午谷中汉平帝时置关广雅搴取也史记注臣瓒曰拔取曰搴江淹诗终觌紫芳心李善注紫芳紫芝也】
　　赠李十二　　　　　　左司郎中崔宗之【附】
　　凉秋八九月白露空园亭耿耿意不畅梢梢【一作悄悄缪本作捎捎俱误】风叶声思见雄俊士共话古今情李侯忽来仪把袂苦不早清论旣抵掌谈又絶倒分明楚汉事歴歴王霸道担囊无俗物访古千里余袖有首剑懐中茂陵书双眸光照人词赋凌子虚酌酒素琴霜气正凝防平生心事中今日为君説我家有别业寄在嵩之阳明月出高岑清溪澄素光云散戸静风吹松桂香子若同斯游千载不相忘【旧唐书尚书省有左司郎中一员从五品上崔宗之事迹见十巻注崔少府女诗哲人忽来仪战国防见説赵王于华屋之下抵掌而谈世説注卫玠别传曰王平子高气不羣迈世独傲毎闻玠之语议至于理防之间要妙之际辄絶倒于地前后三闻为之三倒时人遂曰卫君谈道平子三倒战国防嬴縢履蹻负书担囊史记索隐首音比刘氏云短剑也盐鐡论以为长尺八寸其头类故曰匕首史记司马相如家居茂陵口吃而善著书茂陵书葢用此事魏颢太白集序称其眸子炯然哆如饿虎少任侠手刃数人西京杂记司马相如为上林子虗赋意思萧防不复与外事相关控引天地错综古今忽然如睡涣然而兴几百日而后成梢音筲】
　　詶崔五郎中
　　朔云横高天万里起秋色壮士心飞扬落日空叹息长啸出原野凛然寒风生幸遭圣明时功业犹未成奈何懐良图郁悒独愁【一作空】坐杖防寻英豪立谈乃知我崔公生民【缪本作人】秀邈青云姿制作参造化托讽含神只海岳尚可倾吐诺终不移是时霜飚寒逸兴临华池起舞拂长剑四坐皆扬眉因得穷欢情赠我以新诗又结汗漫期九垓逺相待举身憩蓬壶濯足弄沧海从此陵倒景一去无时还朝游明光宫暮入阊阖关但得长把袂何必嵩丘山【顔延年赭白马赋望朔云而蹀足楚辞心飞扬兮浩荡淮南子周视原野原野谓平原旷野之地也刘琨诗功业犹未建夕阳忽西流楚辞曽歔欷予郁悒兮王逸注郁悒忧也后汉书邓禹卽杖防北渡扬雄解嘲或立谈而封侯顔延年诗仲容青云器实禀生民秀李善注青云言髙逺也后汉书崔瑗之称平子曰数术穷天地制作侔造化楚辞蛙黾游乎华池淮南子若士曰吾与汗漫期于九垓之外吾不可以乆驻详见十四巻注蓬壶蓬莱也详见明堂赋注倒景见二巻古诗第二十首注王褒九懐朝发兮葱岭夕至兮明光王逸注暮宿东极之丹峦也又逺游注云丹丘昼夜常明九懐云夕宿乎明光明光即丹丘也阮籍诗朝起瀛洲野日夕宿明光淮南子俶真训排阊阖沦天门高诱注阊阖始升天之门也又地形训西方曰西极之山曰阊阖之门高诱注阊大也阖闭也大聚万物而闭之故曰阊阖之门】
　　以诗代书荅元丹丘
　　青鸟【一作乌】海上来今朝发何处口衔云锦字【一作书】与我忽飞去鸟去凌紫烟书留绮前开缄方【一作时】一笑乃是故人传故人深相勗忆我劳心曲离居在咸阳三见秦草緑置书双袂间引领不暂闲长望【一作叹】杳难见浮云横逺山【玉佩金珰经元始天王与大帝乗碧霞流飚辇上登九之崖有青鸟来翔口衔紫书集于玉轩汉武帝内传盛以云锦之囊李善文选注古曰鸿颂曰兹亦耿介矫翮紫烟古诗交疏结绮窻李善注説文曰绮文缯也此刻镂象之蜀都赋列绮而瞰江吕向注绮雕画若绮也陆机诗防宇列绮兰室接罗幕张铣注绮为锦绮之文也説文勗勉也诗国风乱我心曲韵防懐抱曰心曲楚辞折疏麻兮瑶华将以遗兮离居】
　　金门荅苏秀才【扬雄解嘲歴金门上玉堂应劭注金门金马门也】
　　君还石门日朱火始改木春草如有情山中尚含緑折芳媿遥忆永路当自勗逺见故人心平生以此足巨海纳百川麟阁多才贤献书入金阙酌醴奉琼筵屡忝白云唱防闻黄竹篇恩光照【缪本作煦】拙薄云汉希腾迁铭鼎傥云遂扁舟方然我留在金门君【缪本作不】去卧丹壑未果三山期遥欣一丘乐珠寄罔象赤水非寥廓愿狎东海鸥共营西山药栖岩君寂灭【缪本作蔑】处世【萧本作士】余龙蠖良辰不同赏永日应闲居鸟吟檐间树花落下书縁谿见緑篠隔岫窥红蕖采薇行笑歌眷我情何巳月出石镜间松鸣风琴里得心自虚妙外物空頽靡身世如两忘从君老烟水【张华诗朱火青无光张恊诗钻燧忽改木吕向注改木谓改其钻火之木也楚辞折芳馨兮遗所思陆云诗永路隔万里谢灵运诗百川赴巨海三辅黄图汉宫殿疏云麒麟阁萧何造以藏秘书处贤才也巨海二句是正喻对写句法言麟阁之广集才贤犹巨海之受纳百川甚言其多也金阙天子之门阙犹金门也谢朓诗复酌琼筵醴张铣注琼筵天子宴羣臣之席言琼者珍美言之醴酒也白云唱卽白云在天山陵自出一篇西王母与穆天子相唱和者详见大猎赋注穆天子传曰日中大寒北风雪有冻人天子作诗三章以哀民曰我徂黄竹口员閟寒帝收九行嗟我公侯百辟冢卿皇我万民旦夕勿忘我徂黄竹口员閟寒帝收九行嗟我公侯百辟冢卿皇我万民旦夕无穷有皎者骆翩翩其飞嗟我公侯口勿则迁居乐甚寡不如迁土礼乐其民天子曰余一人则滛不皇万民口登乃宿于黄竹江淹诗宵人重恩光云汉天河也云汉希腾迁犹致身青云之上意也礼记夫鼎有铭铭者自名也自名以称扬其先祖之美而明着之后世者也杨齐贤曰扁舟言功成名遂身退如范蠡乗扁舟泛五湖也鲍照诗妍容逐舟壑史记海中有三神山名曰蓬莱方丈瀛洲神仙居之汉书叙传渔钓于一壑则万物不奸其志栖迟于一丘则天下不易其乐庄子黄帝游乎赤水之北遗其珠乃使象罔象罔得之详见大猎赋注李暠述志赋寄珠于罔象李善文注注寥廓髙逺也列子海上之人有好鸥鸟毎旦之海上从鶠鸟游鸥鸟之至者百往而不止魏文帝诗西山一何高高高殊无极上有两仙童不饮亦不食与我一丸筑光耀有五色沈约诗若蒙西山药頽龄倘能度周易尺蠖之屈以求信也龙蛇之蛰以存身也説文篠小竹也谢灵运诗緑篠媚凊涟广韵山有穴曰岫红蕖荷华也诗国风陟彼南山言采其薇未见君子我心伤悲朱传曰薇似蕨而差大有芒而味苦韵防説文薇似藿菜之微者也徐曰一云似萍陆机曰山菜也茎叶皆似小豆蔓生味如小豆藿可作项氏曰今之野豌豆苗也蜀谓之巢菜方静曰月出石镜间松鸣风琴里言月出石若镜风入松若琴也琦谓石镜风琴葢是苏秀才山中之地名耳若如方氏所解恐大家未必有有此句法頽靡頽壊靡防之义　岫音袖靡音米】詶坊州王司马与阎正字对雪见赠【唐武徳二年析鄜州之中部鄜城二县置坊州取马坊为名关内道州有司马一人从六品唐书百官志司经局正字二人从九品上掌校刋经史按寳刻丛编天寳中太子正字阎寛撰襄阳令卢僎徳政碑未知卽此阎正字否】
　　游子东南来自宛适京国飘然无心云倐忽复西北访戴昔未偶寻嵇此相得愁顔发新欢终宴叙前识阎公汉庭旧沉郁富才力价重铜龙楼声高重门侧宁期此相遇华馆倍游息积雪明逺峰寒城锁【缪本作沍】春色主人苍生望假我青云翼风水如见资投竿佐皇极【宛郎南阳县地在周时为申伯国战国时为韩之宛邑秦为宛县至后魏时改上陌县后周改上宛县隋改南阳县唐因之邓州王子猷雪夜乗小船访戴安道见九巻注世説嵇康与吕安善毎一相思千里命驾汉书上尝急召太子出龙楼门张晏曰门楼上有铜龙若白鹤飞廉之为名也谢朓诗平明振衣坐重门犹未开吕向注重门帝宫门也书洪范建用皇极孔安国传皇大也极中也凡立事当用大中之道】
　　詶中都小吏携斗酒双鱼于逆旅见赠【唐时河南道郓州东平郡之中都县本平陆县兖州天宝元年更名贞元十四年改郓州今为山东之汶上县】
　　鲁酒若琥珀【一作琥珀色】汶鱼紫锦鳞山东豪吏有俊气手携【一作持】此物赠逺人意气相倾两相顾斗酒双鱼表情素【缪本此下多酒来我饮之脍作别离处二句】双鳃呀呷鳍鬛张跋剌银盘欲飞去呼儿拂机霜刃挥红肌花落白雪霏为君下筯一餐饱【一作罢】醉着金鞍上【一作走】马归【元和郡县志汶上北去中都县二十四里行水金鉴尚书説云汶水五源皆出袭庆奉符县界至东北中都县贳钜泽入济史记少年豪吏如萧曹樊哙等鲍照诗意气相倾死何有史记蔡泽传披腹心示情素广韵鳃鱼颊也木华海赋犹尚呀呷李善注呀呷波相吞吐之貎鳍鬛鱼之翅也在背上曰鳍在鳃下曰鬛野客丛书拨剌者划烈震激之声善诱文拨剌上音鉢下音辣鱼掉尾声谢灵运赋鱼水深而拔剌杜子美诗船尾跳鱼拨剌鸣曰跋剌曰拔剌曰拨剌字虽少异其义同也刘勰新论白羽相望霜刃竞接张恊七命命支离飞霜锷红肌绮防素肤雪落太白意本于此谓其红者如花白者如雪也广韵霏雪貎晋书任恺一食万钱犹云无可下筯处　呷呼甲切喊入声】詶张卿夜宿南陵见赠【南陵宣州之属县也江南西道】
　　月出鲁城东明如天上雪鲁女惊莎鸡鸣机【萧本作鸡】应秋节当君相思夜火落金风高河汉挂戸牖欲济无轻舠我昔辞林丘云龙忽相见客星动太微朝去洛阳殿尔来得茂彦七叶仕汉余身为下邳客家有圯桥书傅説未梦时终当起岩野万古骑辰星光辉照天子与君各未遇长防委蒿莱寳刀隐玉匣绣【缪本作锈】澁空莓苔遂令世上愚轻我土与灰一朝攀龙去防黾安在哉故山定有酒与尔倾金罍【莎鸡秋夜鸣声尤急札札不止详见四巻注惊犹趣织鸣妇惊之意江淹丽色赋秋梭鸣机梁武帝诗鸣机罢秋日谢灵运诗已复谢秋节火大火也卽心星至秋则落而西流详见五巻注白怙秋风曰金风广韵舠小船也客星犯帝座严子陵事见二巻注晋书天文志太微天子庭也五帝之座也十二诸侯府也任昉诗濬冲得茂彦夫子值狂生吕向注王戎字濬冲为吏部尚书得李茂彦为吏部郎戎以礼待之左思诗金张籍旧业七叶珥汉貂汉书张汤传张氏自宣元以来为侍中中常侍诸曹防骑列校尉者十余人张良匿于下邳歩游沂水圯上遇黄石公受书见七巻注太平御覧帝王世纪曰武丁思建良辅梦天赐贤人姓傅名説乃使工写其像求诸天下见筑者胥靡衣褐带索役于虞虢之间傅岩之野是为傅説登以为相淮南子此傅説之所以骑辰尾也高诱注言殷王武丁梦得贤人使工写其象旁求之得傅説于傅岩遂以为相为高宗成八十一符致中兴死托精于辰尾之星一名防也汉书攀龙附鳯并乗天衢国语鼃黾之与同陼韦昭解鼃黾虾蟆也顔师古急就篇注鼃一名蝼蝈色青小形而长股尔雅在水者黾郭璞注耿黾也似青蛙大腹一名土鸭金罍酒器也见七巻注　邳音批圯音夷黾音猛】
　　詶岑勋见寻就元丹丘对酒相待以诗见招【世传顔鲁公所书西京千福寺多寳佛塔碑乃天寳十一载所建其文为南阳岑勋所撰疑卽此人　勋古勳字】
　　黄鹤东南来寄书写心曲倚松开其缄忆我肠断续不以千里遥命驾来相招中逢元丹丘登岭晏碧霄对酒忽思我长啸临清飚蹇余未相知茫茫緑云垂俄然素书及解此长渴饥防马望山月途穷造堦墀喜兹一防靣若覩琼树枝忆君我逺来我欢方速至开顔酌美酒乐极忽成醉我情旣不浅君意方亦深相知两相得一顾轻千金且向山客笑与君论素心【诗国风乱我心曲郑笺曰心曲心之委曲也世説嵇康与吕安善毎一相思千里命驾楚辞蹇将憺兮寿宫王逸注蹇词也葢发语声也李陵诗思得琼树枝以觧长渇饥江淹诗愿一见顔色不异琼树枝李周翰注琼树玉树也在昆仑山故难见言君行之逺思见之难不异琼树枝也】
  </div>
  <div class="pagination">
   <a href="李太白集注_page14.html">
    上一页
   </a>
   <span>
    ...
   </span>
   <a href="李太白集注_page10.html">
    10
   </a>
   <a href="李太白集注_page11.html">
    11
   </a>
   <a href="李太白集注_page12.html">
    12
   </a>
   <a href="李太白集注_page13.html">
    13
   </a>
   <a href="李太白集注_page14.html">
    14
   </a>
   <span class="current-page">
    15
   </span>
   <a href="李太白集注_page16.html">
    16
   </a>
   <a href="李太白集注_page17.html">
    17
   </a>
   <a href="李太白集注_page18.html">
    18
   </a>
   <a href="李太白集注_page19.html">
    19
   </a>
   <a href="李太白集注_page20.html">
    20
   </a>
   <span>
    ...
   </span>
   <a href="李太白集注_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
