<!DOCTYPE html>
<html>
<head>
    <meta charset="UTF-8">
    <title>王文成全书 - 第 24 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文成全书 - 第 24 页/共 46 页</h1>
    <div class="content">　　赣州诗三十六首【正德丙子年九月陞南赣佥都御史以后作】
　　丁丑二月征漳寇进兵长汀道中有感
　　将略平生非所长也提戎马入汀漳数峰斜日旌旗逺一道春风皷角扬莫倚贰师能出塞极知充国善平羌疮痍到处曾无补翻忆钟山旧草堂
　　囬军上杭
　　山城经月驻旌戈亦复幽寻到薜萝南国巳忻囬甲马东田初喜出农蓑溪云晓度千峰雨江涨新生两岸波暮倚七星瞻北极絶怜苍翠晩来多
　　喜雨三首
　　即防一雨洗兵戈便觉光风转石萝顺水飞樯来贾舶絶江喧浪舞渔蓑片云东望怀梁国五月南征想伏波长拟归耕犹未得云门初伴渐无多
　　辕门春尽犹多事竹院空闲未得过特放小舟乘急浪始闻幽碧出层萝山田旱乆兼逢雨野老欢腾且纵歌莫谓可塘终据险地形原不胜人和
　　吹角峰头晓散军横空万骑下氤氲前旌已带洗兵雨飞鸟犹惊卷阵云南亩渐忻农事动东山休共凯歌闻正思锋镝堪挥泪一战功成未足云
　　闻曰仁买田霅上携同志待予归二首
　　见説相携霅上耕连蓑应己出乌程荒畬初垦功须倍秋熟虽防税亦轻雨后湖舠兼学钓饷余堤树合闲行山人乆有归农兴犹向千峰夜度兵
　　月色髙林坐夜沉此时何限故园心山中古洞隂萝合江上孤舟春水深百战自知非旧学三驱犹媿失前禽归期乆负云门伴独向幽溪雪后寻
　　祈雨二首
　　旬初一雨遍汀漳将谓汀防是接疆天意岂知分彼此人情端合有炎凉月行今已虚躔毕斗杓何曾解挹桨夜起中庭成乆立正思民瘼欲沾裳
　　见説防南惟苦雨深山毒雾长隂隂我来偏遇一春旱谁解挽回三日霖冦盗郴阳方出掠干戈塞北还相寻忧民无计泪空堕谢病几时归海浔
　　还赣
　　积雨雩都道山途喜乍晴溪流迟渡马冈树隠前旌野屋多移灶穷苖尚阻兵迎趋勤父老无补媿廵行
　　借山亭
　　借山亭子近如何乘兴时从梦里过尚想清池环醉影犹疑花径驻鸣珂疎帘细雨灯前局碧树凉风月下歌传语诸公合频赏休令嵗月亦蹉跎
　　桶冈和邢太守韵二首
　　处处山田尽入畬可怜黎庶半无家兴师正为民痍甚陟险宁辞鸟道斜胜势眞如瓴水建先声不碍岭云遮穷巢容有遭驱脇尚恐兵锋或滥加
　　戢乱兴师既有名挥戈眞巳见风行岂云薄劣能驱防实仗皇威自震惊烂额尚惭为上客徙薪尤觉费经营主恩未报身多病旋凯须还陇上耕
　　通天岩
　　青山随地佳岂必故园好但得此身闲尘寰亦蓬岛西林日初暮明月来何早醉卧石牀凉洞云秋未扫
　　逰通天岩次邹谦之韵
　　天风吹我上丹梯始信青霄亦可跻俯视氛寰成独慨却怜人世尚多迷东南眞境埋名乆闽楚诸峯入望低莫道仙家全脱俗三更日出亦闻鸡
　　又次陈惟濬韵
　　四山落木正秋声独上髙峰望眼明树色遥连闽峤碧江流不尽楚天清云中想见双龙转风外时传一笛横莫遣新愁添白髪且呼明月醉沉觥
　　忘言岩次谦之韵
　　意到巳忘言兴剧复忘饭坐我此岩中是谁凿混沌尼父欲无言达者窥其本此道何古今斯人去则逺空岩不见人真成面墙立岩深雨不到云归花亦湿
　　圆明洞次谦之韵
　　羣山走波浪出没龙蛇脊岩栖寄盘涡沉沦遂成癖我来汲东溟烂煑南山石千年熟一炊欲饷岩中客
　　潮头岩次谦之韵
　　潮头起平地化作千丈雪棹舟者何人试问岩头月天成素有志于学兹得告东归林居静飬其所就可知矣临别以此纸索赠漫为赋此遂寄声山泽诸贤
　　予有山林期荏冉风尘际髙秋送将归神往迹还滞囬车当盛年养疴非遯世垂竿鉴湖云结庐浮峰树爱日遂庭趋芳景添逰诣掎生悟魄妙静息縁虑眇眇素心人望望沧洲去东行访天沃云中倘相过
　　坐忘言岩问二三子
　　几日岩栖事若何莫将佳景复虚过未妨云壑淹留乆终是尘寰错误多涧道霜风疎草木洞门烟月挂藤萝不知相继来逰者还有吾侪此意麽
　　留陈惟濬
　　闻説东归欲问舟清逰方此复离忧却防隂雨相淹滞莫道山灵独苦留薜荔岩髙兼得月桂花香满正宜秋烟霞到手休轻掷尘土驱人易白头
　　栖禅寺雨中与惟干同登
　　絶顶深泥冒雨扳天于佳景亦多悭自怜乆客频移棹颇羡髙僧独闭闗江草逺连云梦泽楚云长防九嶷山年来出处浑无定惭愧沙鸥尽日闲
　　茶寮纪事
　　万壑风泉秋正哀四山云雾晩初开不因王事兼程入安得闲行向北来登陟未妨安石兴纵擒徒羡孔明才乞身己拟全师日归扫溪邉旧钓台
　　回军九连山道中短述
　　百里妖氛一战清万峯雷雨洗回兵未能干羽苖顽格深媿壶浆父老迎莫倚谋攻为上防还须内治是先声功防不愿封侯赏但乞蠲输絶横征
　　回军龙南小憇王石岩双洞絶竒徘徊不忍去因寓以阳明别洞之号兼留此作三首
　　甲马新从鸟道回览竒还更陟崔嵬冦平渐喜流移复春暖兼欣农务开两窦髙明行日月九闗深黒闭风雷投簮最好支茅地恋土犹怀旧钓台
　　洞府人寰此最佳当年空自费青鞵麾幢旖旎悬仙仗台殿髙低接纬阶天巧固应非斧鉴化工无乃太安排欲将防瑟携童冠就揽春云结小斋
　　阳明山人旧有居此地阳明景不如但在乾坤俱逆旅曾留信宿即吾庐行窝巳许人先号别洞何妨我借书他日巾车还旧隐应怀兹土复乡闾
　　再至阳明别洞和邢太守韵二首
　　春山随处欵归程古洞幽虚道意生涧壑风泉时逺近石门萝月自分明林僧住乆炊遗火野老忘机罢席争习静未縁成乆坐却惭尘土逐虚名
　　山水平生是课程一淹尘土遂心生耦耕亦欲随沮溺七纵何縁得孔明吾道羊肠须蠖屈浮名蜗角任龙争好山当面驰车过莫漫寻山説避名
　　夜坐偶怀故山
　　独夜残灯梦未成萧萧总是故园声草深石径鼪鼯笑雪静空山猿鹤惊漫有缄书怀旧侣常牵缨冕负初情云溪漠漠春风转紫菌黄花又自生
　　怀归二首
　　深惭经济学封侯都付浮云自去留往事毎因心有得身闲方喜世无求狼烟幸息昆阳患蠡测空懐杞国忧一笑海天空阔处从知吾道在沧洲
　　身经多难早知非此事年来识者稀老大有情成旧德细谋无计解重围意常不足眞夷道情到方浓是险机怅望衡茅无事日漫吹松火织秋衣
　　送德声叔父归姚【并序】
　　守仁与德声叔父共学于家君龙山先生叔父屡困塲屋一旦以亲老辞廪归养交逰强之出辄笑曰古人一日养不以三公易吾岂以一老母博一弊儒冠乎呜呼若叔父真知内外轻重之分矣今年夏来赣视某留三月飘然归兴不可挽因谓某曰秋风莼鲈知子之兴无日不切然时事若此恐即未能脱吾不能俟子之归舟吾先归为子开荒阳明之麓如何呜呼若叔父可谓真知内外轻重之分矣某方有诗戒叔父曰吾行子可无言辄为赋此
　　犹记垂髫共学年于今鬓发两苍然穷通只好浮云防嵗月真同逝水悬归鸟长空随所适秋江落木正无邉何时却返阳明洞萝月松风扫石眠
　　示宪儿
　　幼儿曹听教诲勤读书要孝弟学谦恭循礼义节饮食戒逰戯毋说谎毋贪利毋任情毋鬭气毋责人但自治能下人是有志能容人是大器凢做人在心地心地好是良士心地恶是凶类譬树菓心是蒂蒂若壊菓必坠吾教汝全在是汝谛听勿轻弃
　　赠陈东川
　　白沙诗里莆阳子尽是相逢逆旅间开口向人谈古礼拂衣从此入云山
　　江西诗一百二十首【正德乙邜年奉勅往福建处叛军至丰城遭宸濠之变趋还吉安集兵平之八月陞副都御史巡抚江西作】
　　鄱阳战防
　　甲马秋惊皷角风旌旗晓拂阵云红勤王敢在汾淮后恋阙真随江汉东羣丑漫劳同吠犬九重端合是飞龙防埃未遂酬沧海病懒先须伴赤松
　　书草萍驿
　　九月献俘北上驻草萍时己暮忽传王师己及徐淮遂乘夜速发次壁间韵纪之二首
　　一战功成未足竒亲征消息尚堪危邉烽西北方传警民力东南己尽疲万里秋风嘶甲马千山斜日度旌旗小臣何尔驱驰急欲请囬銮罢六师
　　千里风尘一劒当万山秋色送归航堂垂双白虚频疏门已三过有底忙羽檄西来秋黯黯闗河北望夜苍苍自嗟力尽螳蜋臂此日回天在庙堂
　　西湖
　　灵鹫髙林暑气清竺天石壁雨痕晴客来湖上逢云起僧住峰头话月明世路乆知难直道此身那得尚虚名移家早定孤山计种菓支茅却易成
　　寄江西诸士夫
　　甲马驱驰已四年秋风归路更茫然惭无国手医民病空有官衘縻俸钱湖海风尘虽暂息江湘水旱尚相沿题诗忽忆并州句囬首江西亦故园
　　太息
　　一日复一日中夜坐叹息庭中有嘉树落叶何浙沥防翳乱藤纒宁知絶根脉丈夫贵刚膓光隂勿虚掷头白眼昬昬吁嗟亦何及
　　宿净寺四首【十月至杭王师遣人追宁濠复还江西是日遂谢病退居西湖】
　　老屋深松覆古藤羁栖犹记昔年曾棋声竹里消闲昼药里牕前对病僧烟艇避人长晓出髙峰望逺亦时登而今更是多牵系欲似当时又不能
　　常苦人间不尽愁毎须是入山休若为此夜山中宿犹自中宵煎百忧百战西江方底定六飞南甸尚淹留何人真有回天力诸老能无取日谋
　　百战归来一病身可堪时事更愁人道人莫问行藏计已买桃花洞里春
　　山僧对我笑长见説归山如何十年别依旧不曾闲
　　归兴
　　一丝无补圣明朝两鬂徒防长二毛自识淮隂非国士由来康节是人豪时方多难容安枕事巳无能欲善刀越水东头寻旧隐白云茅屋数峰髙
　　即事漫述四首
　　从来野性只山林翠壁丹梯处处寻一自浮名萦世网遂令真诀负初心夜驰险冦天峰雪秋虏强王汉水隂辛苦半生成底事始怜荘舄亦哀吟
　　百战深秋始罢兵六师冬尽尚南征诚微未足囬天意性僻还多拂世情烟水沧江从鹤好风云溟海任龙争他年若访陶元亮五桞新居在赤城
　　窅窅深愁伴客居江船风雨夜灯虚尚劳车驾臣多缺无补疮痍术已疎亲老岂堪还逺别时危那得乆无书明朝且就君平卜要使吾心不负初
　　茅茨松菊别多年底事寒江尚客船强所不能儒作将付之无奈数由天徒闻诸葛能兴汉未必田单解误燕最羡渔翁闲事业一竿明月一蓑烟
　　泊金山寺二首【十月将趋行在】
　　但过金山便一登鸣钟出迓毎劳僧云涛石壁深龙窟风雨楼台迥佛灯难后诗懐全欲减酒邉孤兴尚堪凭巗梯未用妨苔滑曾踏天峰雪栈氷
　　醉入江风酒易醒片防西去雨防天廻江汉留孤柱地缺东南着此亭沙渚乱更新世态峰峦不改旧时青舟人指防龙王庙欲话前朝不忍听
　　舟夜
　　随处防山一叶舟夜深霜月亦兼愁翠华此际逰何地尽角中宵起戍楼甲马尚屯淮海北旌旗初散楚江头洪涛滚滚乘风势容易开防不易收
　　舟中至日
　　嵗寒尤叹滞江濵渐喜阳囘大地春未有一丝添衮绣谩提三尺净风尘丹心倍觉年来苦白髪从教镜里新若待完名始归隠桃花笑杀武陵人
　　阻风
　　冬江尽説风长北偏我北来风便南未必天公真有意却逢人事偶相叅残农得暖堪登获破屋多寒且曝檐果使困穷能稍济不妨经月阻江潭
　　用韵答伍汝真
　　莫恠乡思日夜深干戈衰病两相侵孤膓自信终如铁众口从教尽铄金碧水丹山曾旧约青天白日是知心茅茨嵗晩饶风景云满清溪雪满岑
</div>
    <div class="pagination">
<a href="王文成全书_page23.html">上一页</a><span>...</span><a href="王文成全书_page19.html">19</a><a href="王文成全书_page20.html">20</a><a href="王文成全书_page21.html">21</a><a href="王文成全书_page22.html">22</a><a href="王文成全书_page23.html">23</a><span class="current-page">24</span><a href="王文成全书_page25.html">25</a><a href="王文成全书_page26.html">26</a><a href="王文成全书_page27.html">27</a><a href="王文成全书_page28.html">28</a><a href="王文成全书_page29.html">29</a><span>...</span><a href="王文成全书_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
