<!DOCTYPE html>
<html>
<head>
    <meta charset="UTF-8">
    <title>五百家注柳先生集 - 第 13 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注柳先生集 - 第 13 页/共 19 页</h1>
    <div class="content">



　　五百家注柳先生集巻十六
　　钦定四库全书
　　五百家注柳先生集巻十七
　　传
　　宋清传
　　【韩曰公此文在谪永州后作葢谓当时之交游者不为之汲引附炎弃寒冇愧于清之为者因托是以讽】
　　宋清长安西部药市人也居善药【孙曰居谓积也】有自山泽来者必归宋清氏清优主之长安医工得清药辅其方辄易雠【童曰雠卖也音售易以豉切】咸誉清疾病疕疡者【疕卑履切○一本作咸誉清信能疗病故病者】亦皆乐就清求药冀速已清皆乐然响应虽不持钱者皆与善药积券如山未尝诣取直或不识遥与券清不为辞嵗终度不能报辄焚券终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其餽遗清者相属扵戸虽不能立报而以赊死者千百【赊一作贱】不害清之为富也清之取利逺逺故大岂若小市人哉一不得直则怫然怒【怫音弗】再则骂而仇耳彼之为利不亦翦翦乎【翦子贱切】吾见蚩之有在也清诚以是得大利又不为妄执其道不废卒以富求者益众其应益广或斥弃沈废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如清之逺者乎幸而庶几则天下之穷困废辱得不死亡者众矣市道交岂可少耶或曰清非市道人也柳先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　种树郭橐駞传
　　【孙曰姓郭号橐駞駞马类也背肉似橐故以名之黄曰事冇可触类而长者闻解牛得养生问铸金得铸人为天下之道与牧马何异牧民之道以牧羊而知橐駞传宜其有为而作也○槖音托駞徒何切】
　　郭橐駞不知始何名病瘘【韩曰释文瘘伛疾也○瘘陇主切】隆然伏行有类橐駞者故乡人号之駞駞闻之曰甚善名我固当因舍其名亦自谓橐駞云其乡曰丰乐乡在长安西駞业种树凡长安豪富人【豪下一有家字】为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰橐駞非能使木寿且孳也【韩曰乳化曰孳孳音字又冿之切○一有以字】能顺木之天以致其性焉尔凡植木之性其本欲舒其培欲平其土欲故其筑欲密旣然已勿动勿虑去不复顾【去一作亦】其莳也若子【童曰莳种也音侍】其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及【一冇焉字】茍有能反是者则又爱之太恩忧之太勤旦视而暮抚已去而复顾甚者爪其肤以验其生枯摇其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉【哉一作矣哉】问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕勗尔植【张曰勗勉也呼玉切】督尔获蚤缫而绪【韩曰缫谓绎茧为丝○缫苏曹切】蚤织而缕字而幼孩遂而鸡豚鸣鼓而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰【嘻一作喜】不亦善夫吾问养树得养人术传其事以为官戒【一有也字】
　　童区寄传
　　【韩曰其文曰杜部从事为余言之当在柳州作补注东坡有刘丑厮诗云曰此可名区寄追配郴之荛恨我非栁子击节为尔谣谓此】
　　柳先生曰越人少恩生男女必货视之【必一作以】自毁齿已上【孙曰説文男八月齿生八嵗而龆女七月齿生七歳而齓齓毁齿也】父兄鬻卖【鬻音育】以觊其利不足则取他室束缚钳梏之【孙曰钳者以铁束之梏手械○钳其亷切梏姑沃切】至有须鬛者【孙曰鬛长须也音猎】力不胜皆屈为僮当道相贼杀以为俗幸得壮大则缚取么弱者【么小也】汉官因以为已利茍得僮恣所为不问以是越中戸口滋耗少得自脱惟童区寄以十一歳胜斯亦竒矣桂部从事杜周士【孙曰周士贞元十七年第进士元和中从事桂管】为余言之童寄者郴州荛牧儿也行牧且荛【童曰荛采薪也】二豪贼劫持反接布囊其口去逾四十里之墟所卖之【旧注南越中谓野市曰墟】寄伪儿啼恐栗为儿恒状贼易之对饮酒醉一人去为市一人卧植刃道上童防伺其睡以缚背刃力下上得絶因取刃杀之逃未及逺市者还得童大骇将杀童遽曰为两郎僮孰若为一郎僮耶彼不我恩也郎诚见完与恩无所不可市者良乆计曰与其杀是僮孰若卖之与其卖而分孰若吾得専焉【一有然字】幸而杀彼甚善即藏其尸持童抵主人所愈束缚牢甚夜半童自转以缚即炉火烧絶之虽疮手勿惮复取刃杀市者因大号一墟皆惊童曰我区儿氏也不当为僮贼二人得我我幸皆杀之矣愿以闻于官墟吏白州州白大府大府召视儿幼愿耳刺史顔证竒之【童曰证杲卿之孙元和初为桂管刺史观察使○证音征又之刃切】留为小吏不肯与衣裳吏护还之乡乡之行劫缚者侧目莫敢过其门皆曰是儿少秦武阳二歳【韩曰战国防燕太子丹欲以匕首刺秦王燕国有勇士秦武阳年十三杀人人不敢忤视乃令为荆轲副而往史记作舞阳】而讨杀二豪岂可近耶
　　梓人传
　　【韩曰公葢托物以寓意端为佐天子相天下进退人才者设也黄曰王承福杇者而得传于韩杨潜梓人而得传于柳又曰梓人传意大抵出于孟子孟子言为巨室必使工师求大木是何异于梓人所谓量栋宇之任视木之能否者乎孟子言教玉人雕琢之为非是何异于梓人所谓由我则固不由我则圮不夺扵主人之牵制者乎】
　　裴封叔之第【孙曰名瑾公之姊夫】在光徳里有梓人欵其门愿佣隟宇而处焉【童曰説文隟阨塞也当作隙写转作隟去逆切详注第九巻】所职寻引规矩绳墨【孙曰寻八尺引十丈寻引所以度长短也】家不居砻斵之器【砻音聋斵音卓】问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作扵私家吾收其直大半焉他日入其室其牀缺足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫扵堵盈尺而曲尽其致计其毫厘而构大厦无进退焉旣成书扵上栋【孙曰易上楝下宇以避风雨】曰某年某月某日某建则其姓宇也凡执用之工不在列余圜视大骇【孙曰贾谊传天下圜视而起注云惊愕也】然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥【孙曰徒给徭役者乡师一乡之长里胥一里之长胥谓其有才智为什长者】其上为下士又其上为中士为上士又其上为大夫为卿为公离而为六职判而为百役外薄四海【童曰尚书之文】有方伯连率【张曰王制千里之外设方伯又曰十国以为连连有帅率与帅同】郡有守邑有宰皆有佐政其下有胥吏又其下皆有啬夫版尹【孙曰汉制乡小者置啬夫一人版尹掌戸版者】以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使得其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而由之使无所徳不能者退而休之亦莫敢愠不衒能【童曰衒行且卖也音丝】不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国旣理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊能矜名亲小劳侵众官窃取六职百役之事听听于府廷【韩曰听听然笑也鱼隠切】而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圮【圮壊也部鄙切】彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋挠屋坏则曰非我罪也可乎哉可乎哉余谓梓人之道类于相故书而藏之梓人葢古之审曲面势者【童曰周礼考工记之文】今谓之都料匠云余所遇者杨氏潜其名
　　李赤传
　　【韩曰赤自谓歌诗类李白而赤其名狂士也其所养可知黄曰司马长卿名相如以名慕蔺相如者也不效其全璧之髙风而佞谀之辞有蔺氏所不为牛僧孺字思黯以字慕汲黯者也不效其好谏之髙节而市人之行有汲直所不齿李太白以神仙风姿布衣入翰苑使髙力士脱鞾眼空四海而李赤惑于妖以世为溷以溷为帝居清都白固如是耶】
　　李赤江湖浪人也尝曰吾善为歌诗类李白故自号曰李赤防宣州州人馆之【一本无州人二字】其友与俱游者有姻焉间累日乃従之馆赤方与妇人言其友戏之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶【易音亦】取绛雪饵之赤不肯有间妇人至又与赤言即取巾经其脰【孙曰经缢也脰项也音豆】赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之【童曰卧不阖口曰辗音展又左展女箭二切】又为书博封之讫如厠乆【一有而字】其友从之见赤轩厠抱瓮诡笑而侧视势且下入乃倒曳得之又大怒曰吾巳升堂面吾妻吾妻之容世固无有堂之饰宏大富丽椒兰之气油然而起顾视汝之世犹溷厠也【溷胡困切】而吾妻之居与帝居钧天清都【孙曰史记赵简子梦防钓天广乐】无以异若何苦余至此哉然后其友知赤之所遭乃厠也聚仆谋曰亟去是厠遂行宿三十里夜赤又如厠乆从之且复入矣持出洗其污众环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀捍门门坚不可入其友呌且言之众发墙以入赤之面陷不洁者半矣又出洗之县之吏更召巫师善呪术者守赤赤自若也夜半守者怠皆睡及觉更呼而求之见其足于厠外赤死乆矣独得尸归其家取其所为书读之葢与其母妻诀其言辞犹人也柳先生曰李赤之传不诬矣是其病心而为是耶抑固有厠耶赤之名闻江湖间其始为士无以异于人也一惑扵怪而所为若是乃反以世为溷溷为帝居清都其属意明白今世皆知笑赤之惑也及至是非取与向背决不为赤者几何人耶反脩而身无以欲利好恶迁其神而不返则幸矣【一作耳】又何暇赤之笑哉【补注东坡有李赤诗并题跋见本集】
　　蝜蝂传
　　【黄曰多藏必厚亡财多必害已古人所叹子厚知此其憎王孙则为其窃食自实也其招海贾则为其以利易生也腰千金以甘溺所以哀零陵之氓贪重负以至死所以闵蝜蝂之虫戒之深矣然规权逐私卒陷党籍将言之不能行欤抑其及祸而后悔欤又曰橐駞善负愈重而后起然工于为人故获养而无害蝜蝂遇物愈贪而不已然无所用故受祸而莫救韩曰公之所言葢指当时用事贪取滋甚者○蝜音负又扶缶切蝂音板】
　　蝜蝂者【孙曰蝜蝂尔雅作负版】善负小虫也行遇物辄持取卬其首负之【卬音昂亦作仰】背愈重虽困剧不止也其背甚涩物积因不散【因一作固】卒踬仆不能起【踬知利切仆音赴又音匐】人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也惟恐其不积及其怠而踬也黜弃之迁徙之亦以病矣茍能起又不艾日思髙其位大其禄而贪取滋甚以近扵危坠观前之死亡【一本有曾也】不知戒虽其形魁然大者也其名人也而智则小虫也亦足哀夫【哀一作悲】
　　曹文洽韦道安传【元阙】
　　【孙曰曹文洽者义成军牙将也贞元十六年监军薛盈珍遣小吏程务挺诬奏节度使姚南仲罪文洽亦奏事长安知之追及务挺于长乐驿中夜杀之沈盈珍表于厠中自作表雪南仲之寃且首专杀之罪亦作状白南仲遂自杀明旦门不启驿吏排之入得表状于文洽尸旁上闻而异之○又是嵗五月庚戌徐州节度使张建封卒壬子军乱杀判官郑通诚建封子愔知军事以抗王令韦道安死之韩曰二公传诸本皆阙然禁中有韦道安诗言其事甚详观其诗则传之意可见矣题云曹文洽韦道安传则事必相闗岂诗所谓自言故刺史者耶或与道安同救刺史之急者也】





　　五百家注柳先生集巻十七
　　钦定四库全书
　　五百家注柳先生集巻十八
　　骚
　　乞巧文
　　【集注荆楚嵗时记七夕妇人以防缕穿七孔针陈筵酒脯瓜果于庭中以乞巧或曰见天汉中奕奕曰气有光五色以为征应见者得福此乞巧之所自也然公为此文假是以见其拙于谋已耳晁无咎取之于变骚而系以辞曰周铸倕而使衔其指先王以见大巧之不可为也故于贡教抱瓮者为桔橰用力少而见巧多而抱瓮者羞之夫鸠不巢拙莫比焉而屈原乃曰雄鸠之鸣逝兮吾独恶其能巧原诫伤世浇伪故诋拙以为巧意昔之不然者今皆然矣甚之者宋元之作虽亦阅时奔骛要归诸厚然宗元媿拙矣】
　　柳子夜归自外夜有设祠者饵馨香【旧注飨厚粥也诸延切饵仍吏切】蔬果交罗插竹垂绥【而追切】剖瓜犬牙且拜且祈怪而问焉女进曰今兹秋孟七夕天女之孙将嫔于河鼓【孙曰汉天文志云纎女天孙女嫔妇也韩曰吴均齐谐记云七月七日织女当渡河暂诣牵牛尔雅云河鼓谓之牵牛】邀而祠者幸而与之巧驱去蹇拙手目开利组絍缝制【童曰组补缝也絍机缕也上总古切下女鸩切】将无滞扵心焉为是祷也柳子曰茍然欤吾亦有所大拙倘可因是以求去之乃缨弁束絍【张曰弁冠也衽衣衿也】促武缩气旁趋曲折伛偻将事【伛委羽切偻陇主切】再拜稽首称臣而进曰下土之臣窃闻天孙专巧于天轇轕璇玑【孙曰轇轕犹交加也书在璿玑玉衡玑正天文器璇美玉○轇轕音交各】经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜扵龟将蹈石梁欵天津【孙曰天津九星横河中主四渎津梁】俪扵神天【童曰俪伉俪也】于汉之濵两旗开张中星耀芒【孙曰晋天文志左旗九星在天河鼔左旁右旗亦如之而河鼓居其中】灵气翕歘【呼勿切】兹辰之良幸而弭节【孙曰弭徐行也】薄游民间临臣之庭曲聴臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于垤蜗休扵殻龟鼋螺蜯【上嬴下蚌】皆有所伏臣物之灵进退惟辱仿佯为狂局束为谄吁吁为诈坦坦为忝他人有身动必得宜周旋获笑顚倒逢喜已所尊眤人或怒之变情徇势射利抵巇【童曰巇山险貌音羲】中心甚憎为彼所竒忍仇佯喜悦誉迁随胡执臣心常使不移反人是已曾不惧疑贬名絶命不负所知抃嘲似傲贵者启齿臣旁震惊彼且不耻叩稽匍匐言语谲诡令臣缩恧【女六切下同】彼则大喜臣若效之瞠怒业已彼诚大巧臣拙无比王侯之门狂吠狴犴【陛岸二音上又边米切】臣到百步咳喘顚污睢盰逆走魄遁神叛欣欣巧夫徐入纵诞毛羣掉尾百怒一散世涂昏险拟步如漆左低右昂鬬冒冲突神恐悸圣智危栗冺焉直透所至如一是独何工纵横不恤非天所假彼智焉出独啬扵臣恒使玷黜沓沓骞骞恣口所言迎知喜恶黙测憎怜摇唇一发径中心原胶如钳夹誓死无迁探心扼胆踊跃拘牵彼虽佯退胡可得旃独结臣舌喑抑衔寃【喑音隂】擘眦流血【眦音剂】一辞莫宣胡为赋授有此竒偏耀为文琐碎排偶抽黄对白啽哢飞走【旧注啽哢鸟声也音弇弄】骈四俪六锦心绣口宫沈羽振笙簧触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻帚【补注文选家有弊帚享之千金】跪呈豪杰投弃不有眉矉頞蹙【童曰矉目恨张也矉音賔頞音遏】喙唾胸欧【喙呼惠切唾吐卧切欧音呕】大而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圎拔去呐舌【呐与讷同】纳以工言文词婉软步武轻便【平声】齿牙饶美眉睫増妍突梯巻脔【孙曰楚词卜居云将突梯滑稽以絜楹乎突梯随俗貌庄子脔巻伧囊而乱天下巻脔不申舒貌音拳挛又拳勉力转二切】为世所贤公侯卿士五属十连【童曰王制五国以为属属有长十国以为连连有帅○属字音注】彼独何人长享终天言讫又再拜稽首俯伏以俟至夜半不得命疲极而睡见有青褏朱裳【韩曰褏衣袂也音袖】手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝惟知耻谄貌淫辞宁辱不贵自适其宜中心已定胡妄而祈坚汝之心宻汝所持得之为大失不污卑凡吾所有不敢汝施【敢一作安】致命而升汝惟勿疑呜呼天之所命不可中革泣拜欣受初悲后怿抱拙终身以死谁惕【黄曰圣贤之学急扵内而缓于外所造有浅深所见有昏明所养有寛狭所闻有多寡是巧拙之所由分若夫言之聴不聴仕之遇不遇身名荣辱爵位髙下则非巧拙之所系也故大智若愚大辨若讷如愚者圣人所与无智名者史氏所称世俗所谓拙者安知其非真巧欤子厚旣废不重责已其论巧拙之大意特在扵言语用舍仕宦进退之间又何足以知真巧拙所在耶】
　　骂尸虫文【并序】
　　【韩曰公此文葢有所寓耳贞元中公以党累贬永州司马宰相惜其才欲澡濯用之诏补袁州刺史其后諌官颇言不可用遂罢当时之谗公者众矣假此以嫉其恶也当是谪永州后作】
　　有道士言人皆有尸虫三处腹中伺人隠防失误辄籍记日庚申幸其人之昏睡出谗于帝以求飨【韩曰酉阳杂爼云人有三尸上尸青姑伐人眼中尸白姑伐人下脏下尸血姑伐人胃命凡庚申日言人过于帝古语云三守庚申三尸伏七守庚申三尸灭】以是人多谪过疾疠夭死柳子特不信【一无特字】曰吾闻聪明正直者为神帝神之尤者【一无者字】其为聪明正直宜大也安有下比隂秽小虫纵其狙诡延其变诈以害扵物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然后为帝也余旣处卑不得质之于帝而嫉斯虫之説为文而骂之来尸虫汝曷不自形其形【一作自刑其形】隂幽跪仄而寓乎人【跪一作诡】以贼厥灵膏肓是处兮【童曰成十年左氏晋侯求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医曰疾不可为也在肓之上膏之下攻之不可达之不及说文肓心上鬲下也音荒】不择秽卑潜窥黙聴兮【窥一作觑此居切又如字】导人为非防持札牍兮摇动祸机卑陬拳缩兮宅体险微以曲为形以邪为质以仁为凶以僣为吉以淫谀谄诬为族类以中正和平为罪疾以通行直遂为顚蹶以逆施反鬬为安佚譛下谩上【童曰谩欺也莫官切】恒其心术妬人之能幸人之失利昏伺睡旁睨窃出【张曰睨斜视也五计切】走谗于帝遽入自屈羃然无声【羃音覔】其意乃毕求味已口胡人之恤彼脩蛕恙心【韩曰蛕腹中长虫也音囘○他本蛕作蛸】短蛲穴胃【韩曰蛲亦腹中虫也如消去消二切】外搜疥疠【张曰疥瘙痒也疠疫气也】下索瘘痔【唐曰瘘疮也痔后病瘘力鬬切痔治里切】侵人肌肤为已得味世皆祸之则惟汝类良医刮杀聚毒攻饵旋死无余乃行正气汝虽巧能未必为利帝之聪明宜好正直宁悬嘉飨答汝谗慝叱付九闗贻虎豹食【童曰楚词宋玉招防虎豹九闗啄害下人言天门九重使神虎豹执其闗闭主啄齧天下欲上之人而杀之】下民舞蹈荷帝之力是则宜然何利之得速收汝之生速灭汝之精蓐收震怒【韩曰蓐收天之刑神礼记孟秋之月其神蓐收】将勅雷霆击汝酆都【酆音丰】麋烂纵横俟帝之命乃施于刑羣邪殄夷大道显明害气永革厚人之生岂不神且圣欤祝曰尸虫逐祸无所伏下民百禄惟帝之功以受景福尸虫诛祸无所庐下民其苏惟帝之徳万福来符臣拜稽首敢告于都
　　斩曲几文
　　【韩曰观其文葢指当时以谄曲获用者又谓上之人不明弃直而用曲则不才者进其防微矣皆贬谪后作与前篇相先后云】
　　后皇植物【韩曰楚词九章后皇嘉树橘俫服兮注后后土皇皇天也】所贵乎直圣主取焉【主一作王】以建家国亘为栋楹【上音栋下音盈】齐为阃阈【上苦本切下音域】外隅平端中室谨饬【饬一作饰】度焉以几【孙曰周礼室中度以几几三尺也○度待洛切】维量之则君子慿之以辅其徳【其一作有】末代淫巧不师古式断兹揉木【韩曰揉屈伸木也】以限肘腋欹形诡状曲程诈力制类竒邪【上音畸下音衺】用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完托地墝垤【韩曰何休曰墝埆不生五谷曰不毛垤螘冢也○上口交切下徒结切】反时燠寒郁闷结涩【闷一作闭】癃蹇艰难【癃音隆蹇一作塞】不可以遂遂亏其端离竒诘屈【韩曰邹阳上书云蟠木根柢轮因离竒而为万乘器者以左右先为之容也】缩恧防岏【童曰瓉玩鋭上也髙也上音攅下五官切】含蝎孕蠧【韩曰蝎木中蠧虫也胡葛切蠧音妬】外邪中干【音干】或因先容以售其蟠【解见上售卖也音夀下同蟠音盘】病夫甘焉制器以安彼风毒败形隂沴迁魄【韩曰相伤谓之沴沴闾计切】祸气侵骨淫神化脉体仄筋倦荣乖卫逆乃喜兹物以为已适器之不祥莫是为敌乌可眤近以招祸癖【音僻】且人道甚恶惟曲为先在心为贼在口为愆在肩为偻在膝为挛戚施踦跂【任曰戚施不能仰者踦曲也跂有跂肿国其人行脚根不着地○上举绮切下丘弭切】匍匐拘拳古皆斥逺莫致于前问谁其类恶木盗泉【韩曰选陆士衡猛虎行渇不饮盗泉水热不息恶木隂孙曰管子云士怀耿介之心不防恶木之枝恶木尚犹耻之况与恶人同处尸子云孔子至扵盗泉渇矣而不饮恶其名也】朝歌回车【孙曰汉邹阳书云里名胜母曾子不入邑号朝歌墨子回车韩曰晋灼云纣作朝歌之音朝歌者不时也】简牍载焉【载一作称】昭王市骨乐毅归燕【韩曰燕昭王厚币以招贤者郭隗曰古之人君有使涓人求千里马者马已死买其骨而返君大怒涓人曰死马且买况生者乎不朞年千里马至者三焉今王致士先从隗始况贤于隗者哉昭王为隗筑宫而师之于是士争趋燕乐毅自魏往以为亚卿】今我斩此以希古贤谄谀宜惕正直宜宣道焉是达法焉是专咨尔君子曷不干干【张曰易君子终日干干○干音防】旣和且平获祐于天去恶在微慎保其传【黄曰好恶根于心而托物以自见亷者不饮贪泉正者不食邪蒿反本者必悲黒白之丝执方者不蓄圆转之器宜也子厚急于禄仕曲腰罄折同于伛偻者多矣而反斩絶曲几几而有神得无滥诛之寃乎】
　　宥蝮蛇文【并序】
　　【补注晁无咎取骂尸虫憎王孙并此宥蝮蛇文以附变骚系之曰离骚以虬龙鸾鳯托君子以恶禽臭物指谗佞王孙尸虫蝮蛇小人谗佞之类也其憎之也骂之也投畀有北之意也其宥之也以逺小人不恶而严之意也葢离骚备此义而宗元放之焉　蝮音覆】
　　家有僮善执蛇晨持一蛇来谒曰是谓蝮蛇【补注蝮毒蛇名色如绶文鼻上有针大者长七八尺一名反鼻出南方】犯于人死不治又善伺人闻人咳喘步骤辄不胜其毒捷取巧噬【音誓】肆其害然或慊不得于人则愈怒【旧注慊恨也苦簟切】反齧草木草木立死后人来触死茎犹堕指挛腕肿足【挛力縁切腕乌贯切肿时勇切】为废病必杀之是不可留余曰汝恶得之曰得之榛中曰榛中若是者可旣乎曰不可其类甚博余谓僮曰彼居榛中汝居宫内彼不汝即而汝即彼犯而鬬死以执而谒者汝实健且险以轻近是物然而杀之汝益暴矣彼耕获者求薪蘓者【孙曰汉书樵蘓后爨蘓草也】皆土其乡知防而入焉执耒操鞭持芟朴以逺其害汝今非有求于榛者也宻汝居易汝庭【孙曰易谓芟治草木】不凌奥不步闇是恶能得而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其脊谕而宥之其辞曰
　　吾悲夫天形汝躯【夫一作乎】絶翼去足无以自扶曲膂屈胁惟行之纡目兼蜂虿色混泥涂【蜂音峯虿丑迈切】其颈蹙恧【颈一作头】其腹次且【上七私切下七余切】褰鼻钩牙穴出榛居蓄怒而蟠衔毒而趋志蕲害物隂妬潜狙【子余切】汝之禀受若是虽欲为鼃为螾【韩曰鼃虾蟇螾螼螾螼螾仄行即寒蚓也○鼃音蛙螾女忍切】焉可得已凡汝之为恶非乐乎此縁形役性不可自止草摇风动百毒齐起首拳脊努呥舌摇尾【旧注呥噍貌音冉】不逞其凶若病乎已世皆寒心我独悲尔吾将薙吾庭【旧注薙除也音替又文几切】葺吾楹窖吾垣【窖一作窒】严吾扄俾奥草不植而穴隟不萌【隟乞逆切字当作隙】与汝异途不相交争虽汝之恶焉得而行嘻造物者胡甚不仁而巧成汝质旣禀乎此能无危物贼害无辜惟汝之实隂阳为戾假汝忿疾余胡汝尤是戮是抶【音迭】宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其惠实大他人异心谁释汝罪形旣不化中焉能悔呜呼悲乎汝必死乎毒而不知反讼乎内今虽寛焉后则谁赉【一作赖】隂阳尔造化尔道乌乎在可不悲欤
　　憎王孙文
　　【韩曰汉王延寿尝为王孙赋有云顔状类乎老翁躯体似乎小儿王孙葢猴类而小者也补注陈长方云余尝疑宥蝮蛇憎王孙文序已述其意词又述之闾丘铸曰柳子晚年学佛书先述其义乃作偈曰栁子熟之下笔遂尔余为一笑】
　　猨王孙居异山徳异性不能相容猨之徳静以恒类仁让孝慈居相爱食相先行有列饮有序不幸乖离则其鸣哀有难则内其柔弱者【难乃旦切】不践稼蔬木实未熟相与视之谨旣熟啸呼羣萃然后食衎衎焉山之小草木必环而行遂其植故猿之居山恒郁然王孙之徳躁以嚣【虚骄切】勃诤号呶【上音豪下尼交切】唶唶疆疆【孙曰唶唶大声也疆疆相随貌诗鹊之疆疆○唶音责又子夜切】虽羣不相善也食相噬齧【倪结切】行无列饮无序乖离而不思有难推其柔弱者以免好践稼所过狼籍披攘木实未熟辄龁齩投注【龁下没切齩五狡切】窃取人食皆实其嗛【旧注以颊贮食葢谓猿藏食也○嗛苦簟切】山之小草木必凌挫折挽使之瘁然后已故王孙之居山恒蒿然以是猨羣众则逐王孙王孙羣众则齚猨【韩曰齚齧也仁革切一作龁】猨弃去终不与抗然则物之甚可憎莫王孙若也余弃山间乆见其趣如是作憎王孙云
　　湘水之浟浟兮【童曰湘木出零陵郡】其上羣山胡兹郁而彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉呌嚣兮【跳徒雕切踉吕唐切】冲目宣龂【旧注龂齿根肉鱼斤切】外以败物兮内以争羣排鬬善类兮哗骇披纷【哗音华骇下楷切】盗取民食兮私已不分充嗛果腹兮【韩曰庄子三飱而返腹犹果然果如字又苦火切饱貌】骄傲驩欣嘉华美木兮硕而繁羣披竞齧兮枯株根毁成败实兮更怒喧居民厌苦兮号穹旻【号音豪旻音珉】王孙兮甚可憎噫山之灵兮胡独不闻猨之仁兮受逐不校退优游兮惟徳是效亷来同兮圣囚【韩曰飞亷恶来纣臣也圣囚谓文王囚于羑里】禹稷合兮凶诛【张曰谓舜用禹稷去四凶】羣小遂兮君子违【小字下一本有人字】大人聚兮孽无余善与恶不同乡兮否康旣兆其盈虚【否备鄙切】伊细大之固然兮乃祸福之攸趋王孙兮甚可憎噫山之灵兮胡逸而居【黄曰子厚憎王孙文以猨喻君子王孙喻小人有意乎用君子而去小人也当时君子孰贤于韩退之白居易小人孰甚于王伾王叔文子厚不与韩白为徒直节不屈乃附叔文以求进卒与八司马同贬向谓猿众则逐王孙今固不与猨而从王孙以自取祸者耶】
　　逐毕方文【并序】
　　永州元和七年夏多火灾日夜数十发少尚五六发过三月乃止八年夏又如之人咸无安处老弱燔死【燔音烦】晨不爨【取乱切】夜不烛【夜一作瞑】皆列坐屋上左右视罢不得休【罢音疲】葢类物为之者讹言相惊云有怪鸟莫实其状山海经云章义之山有鸟如鹤一足赤文白啄其名曰毕方见则其邑有譌火【孙曰已上皆山海经之文妖言曰譌譌与讹同五戈切】若今火者其可谓譌欤而人有以鸟传者其毕方欤遂邑中状而图之禳而磔之【旧注磔裂也陟格切】为之文而逐之后皇庇人兮敬授羣材大施栋宇兮小蔽草莱各有攸宅兮时阖而开火炎为用兮化食生财胡今兹之怪戾兮日十而穷灾【如劣切】朝储清以聫邃兮夕荡覆而为灰焚伤羸老兮炭死童孩呌号突兮戸骇人哀袒夫狂走兮【张曰袒谓肉袒】倐忽往来郁攸孽暴兮【孙曰哀三年左氏济濡惟幕郁攸従之注火气也暴音剥】混合恢台【韩曰楚词九辩云收恢炱之孟夏兮炱音台】民气不舒兮僵踣顚頽【僵音姜踣匹侯蒲北二切】休炊息燎兮仄伏煨煤门甍晦黑兮啓伺奸囘若坠之天兮【坠一作堕】若生之令行不讹兮国恐盍巳问之禹书毕方是祟【韩曰山海经乃禹所撰故云祟音邃】嗟尔毕方兮胡肆其志皇亶聪明兮【童曰书亶聪明作元后亶信也】念此下地灾皇所爱兮僇死无贰幽形扇毒兮隂险诡异汝今不惩兮众愬咸至【愬音诉】皇斯震怒兮殄絶汝类祝融悔祸兮【韩曰祝融火神晋语黎为髙辛氏火正光照四方命之曰祝融注祝始也融明也】囘禄屏气【孙曰左氏禳火于防囘禄防水神囘禄火神】太隂施威兮防行事【张曰楚词考扵空桑注防太隂之神】汝虽赤其文只其趾逞工巧莫救汝死黠知亟去兮【下八切】愚乃止此髙飞兮翺翔逺伏兮无伤【翺翔音敖祥】海之南兮天之裔汝优游兮可卒歳皇不怒兮永汝世日之良兮今速逝急急如律令
　　辨伏神文【并序】
　　余病痞且悸【韩曰公又尝与李建书云仆自去年八月末痞稍已又与杨慿书云一二年来痞气尤甚又云每人大言则蹶气震怖抚心而按胆不能自止○痞部鄙切】谒医视之曰唯伏神为宜明日买诸市烹而饵之病加甚召医而尤其故医求观其滓【滓淀也壮士切】曰吁尽老芋也彼鬻药者【鬻音育】欺子而获售子之懵也而反尤于余不以过乎余戍然慙忾然忧【忾口槩切】推是类也以往则世之以芋自售而病乎人者众矣又谁辨焉申以词云
　　伏神之神兮惟饵之良愉心舒肝兮魂平志康敺开滞结兮【敺音区】调护柔刚和宁悦怿兮复彼恒常休嘉防合兮【防音忻】邪怪遁藏君子食之兮其乐扬扬余殆于理兮荣卫蹇极伏杯积块兮【孙曰史记仓公传阳虚侯病痹根在右胁下大如覆杯】悸不得息有医导余兮求是以食往沽之市兮【沽买也】欣然有得涤濯爨烹兮専恃尔力反増予疾兮昏愦冯塞【愦胡对反冯音慿】余骇其状兮往尤扵医征滓以观兮旣笑而嘻曰子胡昧愚兮兹谓蹲鸱【孙曰史记汶山之下沃野有蹲鸱旧注蹲鸱芋魁也○上音存下处之切】处身猥犬兮善植圩卑【孙曰圩卑谓下湿之地】受气顽昏兮隂僻欹危【欹丘宜切亦作防】累积星纪兮以老为竒潜苞水土兮混杂蝝蚳【韩曰蝝蝗子也蚳蚁卵也○上惟船切下文饥切】不幸充腹兮唯痼之宜野夫忮害兮【童曰忮狠也音寘】假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮后慎观之呜呼物固多伪兮知者葢寡考之不良兮求福得祸书而为词兮愿寤来者
　　愬螭文【并序】
　　零陵城西有螭室于江【补注零陵永州郡名説文螭若龙而黄一説无角曰螭○螭丑支切】法曹史唐登浴其涯【音沂】螭牵以入一夕【一作昔】浮水上吾闻凡山川必有神司之抑有是耶于是作愬螭投之江曰
　　天明地幽孰主之兮【韩曰庄子天其运乎地其处乎孰主张是】寿善夭殇终何为兮堆山酾江【酾山宜切又所绮切】司者谁兮突然为人使有知兮畏危虑害趋走祗兮父母孔爱妻子嘻兮出入公门不获非兮浟浟湘流【旧注浟浟水流貌二字并音攸】清且防兮隂幽洞石蓄怪螭兮胡濯兹热卒无归兮亲戚呌号闾里思兮魂其安防觐湘累兮【孙曰扬雄反离骚因江潭而记兮钦吊楚之湘累注诸不以犯罪死曰累屈原赴湘死故曰湘累○累力追切】嗟尔怪螭害江湄兮【湄音眉】涎泳重渊【涎徐连切字当作防重平声渊一作澜】物莫威兮蟉形决目【蟉力幽巨纠二切】潜伺窥兮膏血是利私自肥兮嵗旣大旱泽莫施兮妖猾下民使顚危兮充心饱腹肆敖嬉兮洋洋往复流逶迤兮【逶于危切迤音移又夷尔切亦作迆】惟神髙明胡纵斯兮蔑弃无辜逞怪姿兮胡不降罚肃川坻兮舟者欣欣防者熙兮蒲鱼浸用吉无疑兮牲拴玉帛人是依兮匪神之愬将安期兮神之有亡于是推兮投之北流心孔悲兮
　　哀溺文【并序】
　　【韩曰文葢指事寓意与招海贾之説同】
　　永之氓咸善防【永一作零陵二字童曰防泅也説文行水也】一日水暴甚有五六氓乗小船絶湘水中济船破皆游【一作皆浮防】其一氓尽力而不能寻常【孙曰八尺曰寻倍寻曰常】其侣曰汝善防最也今何后为曰吾腰千钱重是以后曰何不去之不应摇其首有顷益怠巳济者立岸上呼且号曰汝愚之甚蔽之甚身且死何以货为又摇其首遂溺死吾哀之且若是得不有大货之溺大氓者乎于是作哀溺
　　吾哀溺者之死货兮惟大氓之为忧世涛鼔以风涌兮浩滉荡而无舟【滉户广切】不让禄以辞富兮又旁窥而诡求手足乱而无如兮负重逾乎崇丘旣浮颐而灭膂兮【浮颐一作摇头】不忍释利而离尤【韩曰离骚经进不入以离尤兮注离尤遭祸也○忍一作欲】呼号者之莫救兮【号音豪】愈摇首以沈流髪披鬤以舞澜兮【张曰楚词大招豕首纵日被髪鬤只注鬤髪乱也如汤切】魂伥伥而焉逰【伥丑良切又音枨】龟鼋互进以争食兮鱼鲔族而为羞始贪赢以啬厚兮终负祸而懐雠前旣没而后不知惩兮更揽取而无时休哀兹氓之蔽愚兮反贼已而从仇不量多以自諌兮姑指幸者而为谋夫人固灵于鸟鱼兮胡昧罻而防钩【童曰罻罗也罻音熨】大者死大兮小者死小善游虽最兮卒以道天与害偕行兮以死自绕推今而鍳古兮鲜克以保其生衣寳焚纣兮【孙曰史记纣兵败走入鹿台衣其寳玉自赴火而死】専利灭荣【孙曰国语周厉王好利近荣夷公芮良夫谏曰王室其将卑乎夫荥公好専利而不知大难】狼死而犹饿兮牛腹尸而不盈【孙曰尸亦死也牛至死腹犹未满】民旣而无知兮【音茂一无民字】故与彼咸諡为氓死者不足哀兮冀中人为余再更噫
　　招海贾文
　　【韩曰此文晁无咎取以续楚词系之曰昔屈原不遇于楚徬徨无所依欲乗云骑龙遨逰八极以从已志而不可犹怛然念其故国至于将死精神离散四方上下无所不往又有众虎豹怪物之害故大招其魂而复之言皆不若楚国之乐者招海贾文虽变其义葢取诸此也宗元以为﨑岖冒利逺而不复不如已故乡常产之乐亦以讽世之士行险侥幸不如居易以俟命云○贾音古】
　　咨海贾兮君胡以利易生而卒离其形大海荡泊兮【荡音荡晏本泊作汩】顚倒日月龙鱼倾侧兮神怪隳突【上还规切下陁没切】沧茫无形兮往来遽卒【子忽切】隂阳开阖兮氛雾滃渤【上鸟孔切下蒲末切】君不返兮逝怳惚【一无逝字怳与恍同】舟航轩昂兮下上飘鼓腾趠峣嵲兮【童曰峣嵲危髙也○趠敕角切峣音尧或书作嶤嵲鱼列切】万里一覩崒入坳兮【张曰崒峯巉嵒也才律昨莫二切乌宏切坳于交切】视天若畆【孙曰説文六尺为步步百为畆莫切与畮畆同】奔螭出抃兮翔鹏振舞天吴九首兮【孙曰山海经云朝阳之谷神曰天吴是为水伯其为兽也八首八足八尾背杳黄人面此作九首恐误】更笑迭怒垂涎闪舌兮挥霍旁午君不返兮终为虏黑齿栈齴鳞文肌【韩曰木虚海赋或泛泛悠悠于黒齿之邦注黑齿海外国名童曰齿不正齴齿露也○士眼切齴鱼蹇切】三角骈列耳离披【韩曰山海经鲮鱼背腹皆冇刺如三角羑○鲮音陵】反龂义牙踔嵚崖【童曰龂齿根肉踔踶也嵚崟山髙险也龂鱼斤切踔勅教又尺约勅角切嵚音钦】蛇首狶鬛虎豹皮【韩曰沈懐逺南越志鲮鱼鲤也形如而四足沈莹临海水土异物志虎防长五尺黄黑斑文耳目齿牙冇似虎形或变乃成虎○狶豕也音希】羣没互出讙遨嬉臭腥百里雾雨弥君不返兮以充饥弱水蓄缩【韩曰张衡思赋乱弱水之潺湲兮楚词大招东有大海溺水浟浟只注东海其水淖溺沈没万物也弱一作溺】其下不极投之必沈负羽无力【孙曰山海经云昆仑之丘其下有弱水环之不能载鸿毛】鲸鲵疑畏【童曰鲸鲵大鱼也】淫淫嶷嶷【鱼力鱼其二切】君不返兮卒自贼怪石森立涵重渊【涵音含】髙下迾置滔危顚【童曰迾遮也○迾吕结切】崩涛搜防剡戈鋋【张曰鋋小矛时连切】君不返兮沈顚其外大泊泙奫沦【张曰泙水名谷也奫沦水深广貌○泙音平奫于伦切】终古回簿旋天垠八方易位更错陈君不返兮乱星辰东极倾海流不属泯泯超忽纷荡沃殆而一跌兮【跌徒结切】沸入汤谷【孙曰淮南子云日出汤谷入虞渊韩曰离骚逺逰朝濯髪于汤谷注汤谷在东方少阳之位】舳舻霏解梢若木【韩曰楚词注若水在昆仑西极其华照下地孙曰淮南子云建木在广都若木在建木西○舳音轴舻音卢】君不返兮魂焉薄海若啬货号风雷【童曰海神名曰海若】巨鼇颔首丘山頽【韩曰列子渤海之东冇大壑焉其中有五谷一曰岱舆二曰圆峤三曰方壸四曰瀛洲五曰蓬莱而山根无所着随波上下不得暂峙先圣诉于帝使巨鼇十五举首而载之迭为三番六万嵗一交焉孙曰　天问云鼇戴山抃何以安之○鼇音敖颔户敢反】猖狂震虩翻九垓【孙曰易震雷虩虩虩许逆反垓音该】君不返兮糜以摧咨海贾兮君胡乐出幽险而疾平夷恟骇愁苦【恟音凶】而以忘其归上党易野恬以舒【孙曰周礼险野以人为主易野以车为主易平也韩曰上党潞州也言天下平陆之地足以为贾而无虞也】蹈蹂原土坚无虞【旧注蹂践也忍乆如又二切蹈徒到切】岐路脉布弥九区出无入有百货俱周游傲睨神自如撞钟击鲜恣欢娱君不返兮欲谁须胶鬲得圣捐盐鱼【童曰孟子胶鬲举于鱼盐之中】范子去相安陶朱【韩曰范蠡旣雪防稽之耻乃乘扁舟浮江湖变姓名适齐为鸱夷子之陶为朱公治产积居与时逐言富者皆称陶朱公】吕氏行贾南面孤【韩曰吕不韦阳翟大贾人也往来贩贱卖贵家累千金后事秦庄襄王以为相封文信侯】羊心计登谋谟【韩曰桑羊洛阳贾人子以心计言利事析秋毫领大司农尽管天下盐鐡作平凖之法尽笼天下之货于是民不益赋而天下用饶赐爵左庶长】煑盐大冶九卿居【孙曰东郭咸阳齐之大煑盐孔仅南阳大冶武帝时二人皆为大司农丞】禄秩山委收国租贤智走诺争下车逍遥纵傲世所趋君不返兮諡为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯















　　五百家注柳先生集巻十八
　　钦定四库全书
　　五百家注柳先生集巻十九
　　杂著
　　吊苌文
　　【补注晁无咎取此文于变骚而为之説曰吊苌叔文者宗元之所作也苌字叔周灵王之贤臣为刘文公之属大夫敬王十年刘文公与欲城成周使告于晋魏献子莅政悦苌而与之合诸扵狄泉卫彪侯曰苌其不殁乎周诗有之曰天之所壊不可支也及范中行之难周人杀苌庄周云苌死藏其血三年而化为碧葢语其忠诚然也哀以忠死故吊云】
　　有周之羸兮【羸力追切】邦国异图臣乘君则兮王易为侯威强逆制兮郁命转幽【转一作辅】疹蛊胶宻兮【疹耻忍切又音轸作疢蛊音古毒也】肝胆为仇【一作尤】奸权蒙货兮忠勇以刘伊时云幸兮大夫之羞呜呼危哉河渭溃溢兮横躯以抑嵩髙坼陊兮【张曰説文云陊山崩一曰山摧丈尔切】举首排直压溺之不虑兮【压乙甲切溺奴狄切】坚刚以为式知死不可挠兮明章人极夫何大夫之炳烈兮王不寤夫谗贼卒施怏于剽狡兮【剽匹妙切狡古巧切】怛就制乎强国【孙曰谓范中行之难苌与之晋以为讨周人杀苌】松栢之斩刈兮蓊茸欣植【蓊乌孔切茸如容而陇二切】盗骊折足兮【孙曰周穆王八骏其一曰盗骊骊音离】罢驽抗臆【罢音皮】鸷鸟之髙翔兮【鸷音至】防狐惴而不食【惴之瑞切】窃畏忌以羣朋兮夫孰病百而伸一挺寡以校众兮古圣人之所难矧援羸以威慠兮兹固蹈殆而建安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩【韩曰骚云皇览揆子扵初度兮○谩平声】姑舍道以从世兮焉用夫考古而登贤指白日以致愤兮卒頽幽而不列版上帝以飞精兮黮寥廓而殄絶【黮徒敢切】朅冯云以羾愬兮【童曰羾説文云飞声音贡一音红】终防防以郁结欲登山以号辞兮愈洋洋以超忽心沍涸其不化兮【沍音互涸音鹤又胡故切】形凝冰而自栗图始而虑末兮非大夫之操陷瑕委厄兮固衰世之道知不可而愈进兮誓不偷以自好陈诚以定命兮侔贞臣与为友【臣下一有以字】比干之以仁义兮【韩曰论语微子去之箕子为之奴比干谏而死孔子曰商有三仁焉一本作比干之仁义兮一作比干之以仁义类兮一无义字】缅辽絶以不羣伯夷殉洁以莫怨兮【童曰子贡曰伯夷叔齐何人也曰古之贤人也曰怨乎曰求仁而得仁又何怒】孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉敬余忠甫【一作敬吊忠甫一作敬吊予忠甫】
　　吊屈原文
　　【晁无咎序此文于变骚曰吊屈原文者柳宗元之所作也原没贾谊过湘初为赋以吊原至扬雄亦为丈而颇反其辞自防山投诸江以吊之谊愍原忠逢时不祥以比鸾鳯周鼎之窜弃雄则以义责原何必沈身二人者不同亦各从志也及子厚得罪与昔人离谗去国者异太史公所谓虞卿非穷愁亦不能著书以自见于世者故补之论宗元之吊原殆困而知悔者其辞慙矣】
　　后先生葢千祀兮余再逐而浮湘【孙曰永贞元年九月公初贬邵州刺史十一月再贬永州司马湘水名出零陵县阳海山北入北】求先生之汨罗兮【童曰屈原为楚懐王左徒以上官大夫谗扵顷襄王王怒迁之屈原至江滨被髪行吟泽畔乃作怀沙赋扵是懐石自投汨罗以死汨水名在长沙罗县音覔】擥蘅若以荐芳【韩曰离骚杂杜蘅与芳芷孙曰擥持也蘅杜蘅若杜若并香草也○擥曾敢切蘅音行】愿荒忽之顾懐兮冀陈辞而有光【一作明】先生之不従世兮惟道是就支离攘攘兮【孙曰贾谊传云国制抢攘○抢千羊切攘如羊切】遭世孔疚【孙曰孔甚也疚病也诗我心孔疚○疚音究】华虫荐壤兮进御羔褏【韩曰书于欲观古人之象日月星辰山龙华虫作防宗注华象草也华虫雉也宗庙彝樽以华虫等为饰壤土壤也羊小者曰羔褏衣袂左氏襄十四年卫石宰谷曰余狐裘而羔袖先生之意葢以言贵者不获用而贱者反得以进御云耳○羔音髙褏与袖同】牝鸡咿嚘兮孤雄束咮【韩曰书牝鸡之晨惟家之索咮喙也葢亦以喻贤者不获伸其喙而小人反以肆其説耳○咿嚘音伊忧咮与噣同陟救切】哇咬环观兮蒙耳大吕【孙曰哇咬淫声也梁元帝纂要淫歌曰哇歌谓淫声乃环而观之闻黄钟大吕之声则蒙耳而不聴也大吕六吕之一蒙蔽也○哇乌切咬于交切】堇喙以为羞兮【韩曰堇乌头喙乌喙皆药之有毒者羞膳羞也○堇音觐】焚弃稷黍犴狱之不知避兮宫庭之不处陷涂借秽兮【借慈夜切】荣若绣黼榱折火烈兮【韩曰榱室椽周谓之榱齐鲁谓之桷○榱音衰】娱娱笑舞【娱娱一作娭娭】谗巧之哓哓兮【旧注説文哓哓惧也诗曰予惟音哓哓○哓欣么切与憢同】惑以为咸池【孙曰咸池黄帝乐名】便媚鞠恧兮【恧女六切】美逾西施【韩曰离骚有西施之美容】谓谟言之怪诬兮反寘瑱而逺违【旧注瑱者以玉充耳○瑱他甸切】匿重痼以讳避兮进俞缓之不可为【张曰俞缓谓俞跗秦缓也二人古之良医】何先生之凛凛兮厉鍼石而从之【鍼与针同】但仲尼之去鲁兮【去下一有舍字】曰吾行之迟迟【韩曰孔子去齐接淅而行去鲁曰迟迟吾行也去父母国之道也】柳下恵之直道兮又焉往而可施【童曰栁下恵为士师三黜而不去且曰直道而事人焉往而不三黜】今夫世之议夫子兮曰胡隠忍而怀斯惟达人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与达固不渝兮夫惟服道以守义矧先生之悃愊兮【悃苦本切愊迫逼切】滔大故而不贰沈璜瘗佩兮【瘗于计切】孰幽而不光荃蕙蔽匿兮胡乆而不芳【童曰荃蕙皆香草离骚兰芷变而不芳兮荃蕙化而为茅注荃蕙美香荃音孙】先生之貌不可得兮犹髣髴其文章托遗编而叹喟兮涣余涕之盈眶【张曰眶目眶音匡】呵晨辰而驱诡怪兮【韩曰谓屈原放逐见楚庙图画天地山川神灵谲诡及古圣贤怪物行事书其壁呵而问之作天问假以稽疑而渫愤闷也】夫孰救于崩亡何挥霍夫雷电兮【一无夫字】茍为是之荒茫耀姱辞之矘朗兮【张曰姱好也又奢貌矘目无睛直视也又不明○姱音夸矘音傥】世果以是之为狂哀余衷之坎坎兮独蕴愤而増伤谅先生之不言兮后之人又何望【平声】忠诚之旣内激兮抑衔忍而不长芋为屈之几何兮【韩曰国语融之兴者其在芉姓乎芉楚姓屈楚同姓○芉音弭】胡独焚其中肠吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行旣媮风之不可去兮【媮音偷】懐先生之可忘【黄曰贾生得罪扵汉投文汨罗以吊屈皮日休不用于唐沈文沅湘以悼贾贾之见谗有似贾生之才而投闲长沙也其拟人固以伦矣子厚昵比匪人视三闾大夫相去几驿乃徒追慕其文天对之辞仿骚十九慙恧深矣又不加省而投文吊之亦足以发中流千古之笑】
　　吊乐毅文
　　【晁无咎曰吊乐毅文者宗元之所作也乐毅其先曰乐羊燕昭王以子之之乱而齐大败燕昭王怨之未尝一日而忘报齐也乃先礼郭隗而毅往委质焉以为上将军下齐七十余城田单间之毅畏诛遂降赵以书遗燕惠王曰臣闻圣贤之君功立而不废故着于春秋勇知之士名成而不毁故称扵后世公伤毅之有功而不见知而以谗废也故吊云是以附诸变骚○一本作吊乐生文】
　　许纵自燕来曰燕之南有墓焉其志曰【孙曰志谓石刻】乐先生之墓余闻而哀之其返也与之文使吊焉大厦之骞兮风雨萃之【孙曰骞壊也】车亡其轴兮【孙曰大厦与轴皆以喻毅】乘者弃之呜呼夫子兮不幸类之尚何为哉昭不可留兮道不可常畏死疾走兮【补注此即上所谓畏诛降赵之意】狂顾徬徨燕复为齐兮【韩曰赵封毅于观津号望诸君尊宠毅以惊动燕齐田单与燕军战逐燕北至河上尽复齐地】东海洋洋嗟夫子之専直兮不卢后而为防胡去规而就矩兮卒陷滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃欵兮【孙曰乐毅奔赵燕恵王使人让毅旦谢之毅报书云云】诚不忍其故邦君子之容与兮弥亿载而愈光谅遭时之不然兮匪谋虑之不长跪陈辞以陨涕兮【补注离骚防茹蕙以掩涕兮霑余襟之浪浪跪敷衽以陈辞兮耿吾旣得此中正跽长跪也巨几切】仰视天之茫茫茍偷世之谓何兮言余心之不臧【言一作信】
　　伊尹五就桀赞
　　【黄曰观人之言必求其意柳子赞伊尹谓其去汤就桀意桀改过而救民之速学者皆信其説蘓氏曰不然汤之当王乆矣伊尹何疑焉桀能改过而不免于讨可庶几也能用伊尹而得志于天下虽至愚知其不然宗元意欲以此自解説其从二王之罪也蘓氏可谓能以意逆志矣韩曰公以附王叔文见逐尝与许京兆书云早岁与负罪者亲善始竒其能谓可以共立仁义禆教化过不自料厪厪勉励惟以忠正信义为志以兴尧舜孔子之道利安元元为务不知愚陋不可力强其素意如此今又作此隂自解説以桀比叔文言其居势顺便可以速得志耳以叔文为桀而以徳宗为汤是果公之意云】
　　伊尹五就桀或疑曰汤之仁闻且见矣桀之不仁闻且见矣夫胡去就之亟也栁子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀桀果不可得反而从汤旣而又思曰尚可十一乎使斯人早被其泽也又往就桀桀不可而又从汤以至于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至扵桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎【孙曰易憧憧往来憧赤容切】吾观圣人之急生人莫若伊尹伊尹之大莫若于五就桀作伊尹五就桀赞
</div>
    <div class="pagination">
<a href="五百家注柳先生集_page12.html">上一页</a><span>...</span><a href="五百家注柳先生集_page8.html">8</a><a href="五百家注柳先生集_page9.html">9</a><a href="五百家注柳先生集_page10.html">10</a><a href="五百家注柳先生集_page11.html">11</a><a href="五百家注柳先生集_page12.html">12</a><span class="current-page">13</span><a href="五百家注柳先生集_page14.html">14</a><a href="五百家注柳先生集_page15.html">15</a><a href="五百家注柳先生集_page16.html">16</a><a href="五百家注柳先生集_page17.html">17</a><a href="五百家注柳先生集_page18.html">18</a><span>...</span><a href="五百家注柳先生集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
