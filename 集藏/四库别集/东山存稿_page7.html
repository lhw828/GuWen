<!DOCTYPE html>
<html>
<head>
    <meta charset="UTF-8">
    <title>东山存稿 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东山存稿 - 第 7 页/共 12 页</h1>
    <div class="content">　　求木于山林者巨细无或遗匠石一过之则拔其萃者必十围之材也市马于边陲者驽骏常并収伯乐一顾之则空其羣者必千里之足也为国家者取士天下其亦有异于是乎吾邑朱君子范用举者言得主滁之来安簿同时以举得官如君者众矣其儒且贤不必人人皆君若而来安寄治郡中如古行县疑若不足以屈儒且贤如君者其门生子弟与交游之士惑焉余谓不然余闻古之取士其始常寛其终必严不寛则入官之途陿而不足以尽天下之材不严则考绩之效微而不足以成天下之务今君所由进者入官之途与人同也三载考绩儒者之效必将有异于人乎君自此且大用虽欲人人同于君得乎十围之木不登匠石之场与拱把同千里之足不入伯乐之廐与下乗同士之未达何以异此先正有言士自一命以上茍存心于爱物于人必有所济是岂非君素志欤江右古文明之都盖匠石之场而伯乐之廐也岂有儒且贤又有志如朱君而恒在下位者乎毋患其寛而有以成其严则上下俱得矣仆与君居相近交相好而衰病日増不能追交游之后设祖道傍与君握手为别顾不可无一言乃书是说以赠君其尚有取于斯也夫

　　王节妇汪氏序

　　汉世复除之令葢夲于周官乡师辨其可任与施舍者孝弟力田者复其身则又由闾师书其敬敏任恤者而推广之唐之盛时乃命旌表孝子顺孙义夫节妇终身勿事则感讽之道备矣自是以来数百年间虽田里山谷之民莫不知有纲常之重岂可不思其故欤吾邑有汪氏者邑人王天民之妻也年二十七而丧其夫辛勤刻厉鞠二男一女至于成立虽遭艰难渉忧患未尝少动其心闾里贤之逺近称之凡三十余年如一日于是有司援着令复其家表其门诚斯时之旷典矣嗟夫吾闻孝弟力田之科唐人以为无益而罢之割股庐墓论者谓非中道不取独妇节之贞古今表显无异议岂非以父子天性茍能感慨矫勉于一时而无服勤敬养之实与闺门秉志一节终天者不可同日语欤况自丧乱以来父子兄弟不能相保民俗为之一变视秦人德色于耰鉏谇语于箕箒又有甚焉则天理几乎灭矣而孤嫠老媪独以女妇之微繋民彝之重不亦可尚也哉表其门复其家使之享恩荣于桑榆非徒以报终身之劳瘁亦所以励妇节于无穷也虽然岂惟妾妇哉感明时优异之渥竭甘旨奉养之诚下以报慈母顾复之恩上以答国家化民成俗之意则为人子者尤宜知所劝矣汪氏二子长曰有则次曰得奴皆有男女矣而汪氏康强未艾天之所以报贞节者未可量也故为推本歴代复除感讽之微意而学士君子有感于彝伦之重者诗以咏之

　　送鲍翰林赴官陜右序

　　韦布之士起家而仕于王都则固以逺其亲矣虽其人志存终养初不以得于外者为父母荣然一旦郡太守奉天子之命以临之而亲劝为之驾则父不得以有其子子不得以私其亲论诸古人亦曰以义断恩而已况乎既居官而食禄则臣子之分已定设有中外出入之异逺近劳逸之殊君子岂复容心于其间哉翰林修撰鲍君尚絅初以郡太守王公荐辞其亲来京师为中书典籖入翰林为编修遂升修撰至是自翰林出贰郡属闗中交游之士咸以闗中距京师数千里若惧尚絅无以慰其亲庭之望者抑何见之晚耶吾观尚絅少学于家虽服劳养志曾无寜日其辨乎出处之际而审乎义理之安不为不明居翰林者数年接于公卿大夫之论议而酌乎当务之缓急不为不乆所谓中外劳碌之殊葢无足以动其心虽其家君所属望于子亦有必在此而不在彼者尚絅何患乎无辞以白其大人哉近代明公伟人有仕于州县而因得留心政理以成其志业者有以在内为无补而请郡以自效者皆士君子所当取法凡仕于逺郡者不难乎得民而难于获上今大参王公辍中台之重建行省以抚闗中以都司出使军中且赞襄省事者郑君士恒其人也尚絅尝厚知于大参公而与郑君游甚善宣上恩德以加惠黎庶寜有不自遂者哉

　　送王驸马都尉赴会稽序

　　士之能以功名显于天下者岂必皆以殊异非常之绩震耀一世为贤哉当夫创业之初辟地日广新服未定反侧未安疮痍涂炭之余未有所休息使人见之如仪鳯祥麟被之如和风甘雨知岁稔之有期而时平之可冀也则功近而德逺矣而岂知勇果敢之谓哉葢必寛仁有度慈祥恻怛出于其性庶几如窃脂之不榖驺虞之不杀者而后可以言此此论人物者之所难也而吾于和阳王公见之公王室懿亲也由星源遂镇新安凡七年矣方徽饶之间内疑外讧人情未有底止公以数百骑入星源抚而定之一邑士民如脱其水火之厄而寘于慈母之懐其在郡也适黟祁之众胁于邻境之阻兵者羣不逞四顾观望卒皆相率而归公焉盖吾郡自是无事则其中心诚信于人乆矣是以其民悦而服之亲而爱之如其始至惟恐公一日去我矣既而有旨以公移镇于越则虽欲留公一日其可得哉虽然公之德在吾郡者大矣夫和风甘雨贵乎及时非一郡一邑之得私也仪鳯祥麟要以瑞世非一乡一国之为祥也吾安知上之人不以公之惠吾州者而施于越耶又安知越人之有待于公者不异于吾人之望公于未至耶然则在越人为可贺在吾人庶几可以无憾惟幕府之士以其不得从公于迈无以写其思则来谋述公之德在邦人者以为公赠且以贺越人之得公焉虽然公之善众矣书之则不胜书若夫郡邑之离合民生之存亡皆天也然必有开先之兆焉当星源未定时士有卧病山中而不能去者悄然隠忧虑其将及也夜梦有所如徃在道而暝急投旅馆则已昏黑矣乆之闻门外有车马声开门视之则天明矣问其从者曰自何而来答曰兰亭来也问何处兰亭曰古人修褉处也明日以告徃来之士盖星源之君子莫不闻焉无何公将至则其姓与晋右军同而官又为右指挥使于是郡邑事大定则天明之应也而又安知公终得右军所治之郡而为兰亭修褉之主人耶呜呼此越人之天明也则吾以谓为越人贺者夫岂无所征而言之乎

　　陶氏孝友堂诗序

　　士有行乎家庭之间近而乡里说之逺而大夫君子叹美歌咏而不能已焉者其惟良心之充达乎夫秉彝好德心所同然机动籁鸣无容间息有莫知其所以然者此陶氏孝友堂之诗所由作也始陶君生富家八岁丧其母继母张弗子也长遂屏居于外夫人吴氏左乳抱右执爨犹自力于织纴以助其不给虽忧勤艰苦而不敢疾怨焉乆之父母俱老生理日匮而君之髪亦斑然矣乃奉二亲于所居竭力以营旦夕之养于是食其食而甘之即其寝而安之视已遗体殆弗善也遂欢然笃慈爱之道弟妹之长者君皆及时为毕婚嫁无敢以异母而不尽心也父没子凯考礼经佐君治丧事亲戚邻里素高君行义又喜其有子皆相率致赙甚厚宾客之自逺至者数百人其夫人早失父母沈无子守志以居夫人迎养于家以终其身人无间言凯所居学者从之甚众因束修乗壶之入以足甘旨妹嫁顾氏早卒有二男一女皆育教之不使其亲少动其心焉庶几能竭其力者凡皆陶氏孝友之实如此于是进士临川葛元哲闻而叹美之题其所居曰孝友之堂亲为制文以记之四方之士得诸传诵者作为歌诗以反复咏叹其事有得而吟讽之者孝弟之心油然而生矣是葢良知良能本乎天性应复为感如环无端莫之使而莫之遏者欤至正乙丑冬汸始从葛君闻其详既又从陶君门人得诗一巻凡若干首乃为次其篇什而传之噫子之于亲服勤至死无所逃于天地之间者也夫岂以爱恶而二心哉世变极矣徒赖知行之士孝弟出于其性者相与系纲常之重于一时若陶氏父子夫妇力行于家葢尤可贵也然则孝友堂之诗可无传乎

　　送陈大博游黄山还诗序

　　徽之黄山巨镇也北犄九华西拓彭蠡南接广信诸山其东左挟浙河右起桐汭以尽海壖要皆支陇所分谓其隤然中居以降势委和于四表有坤道土德焉故名之曰黄山然其上则连峰极天岩岫深窅下则重冈复岭斗絶环周虽土人有不能遍求而尽达者故自遯世隠沦之士咸乐居之或以为由轩辕得名者近古所传也郡非会通之地四方宾客无因而至独唐李太白尝一游其间为之徘徊而去遂无复蹑其踪者由是兹山之胜槩世罕闻矣至正十一年岁辛卯夏四月浚仪陈公子山实来游焉始至风雨弥月而山之主僧适逺归亟率其徒以先导晨发郡城出西郭明霁开豁郊原穆清旦日既旰始遵其麓涧潦平而波流易渉林洳尽而萝蔓可缘若有阴相之者乃休仆人领宾从相徉乎松篁竹林之间灵苗不采而自芳丹泉在山而常洁德人君子之常操犹有可见者乎进而据虎头之岩以下临白龙之湫风云浡兴雷雨将作凛然神物不可亵而观也乃循左巘絶大壑陟层崖登莲花之危峰以望分极浑浑焉皥皥焉若有见夫昆仑磅礴兼覆并育之仁然后知兹山之大根同乎五岳润达乎四海而英华发挥精爽洋溢与造物相为流通而莫知其终始也矧可以方隅论哉振衣下迈授馆精庐信宿而还葢充然若有得者不知我之观山耶山之观我耶与吾游者皆自观其所观耶抑将同所观于游者耶噫以公高情达识如斯其有异乎昔人之来者固宜彼仰首注目望岩而退者于公所存何如也公妙龄积学已超迈等伦俄而贡春宫对大廷以第一人及第列官朝着闻誉日隆矣顾犹逺寻名山以发登峰造极之趣则夫究经纶于功载抱根柢于词林者何可以浅近量哉于是郡之缙绅儒士喜公之能来而惜其别去也杂取山中景物有名图志者相与赋诗饯公以寓其向徃之私诗皆一章章十句五言以余获与斯游又俾叙其事于右简是用着兹山得名之实极一时之荣观以告夫继公而来者

　　送戴尚文赴句容县教谕序

　　休寜戴尚文试进士于乡在遗材之选将以膺朝命主句容学官自师友交游暨都邑之良咸有言以赠之其后出而别为巻者余复为之叙其言曰士之贵乎仕者非为观美也将以行其义而已是故官无崇卑惟其时材无大小惟其志二者一失所安而苟焉徼荣名于旦夕则君子有弗幸者焉况夫以不足之资而蹈无穷之变有不并其得于口耳者而失之也几希今校官秩虽卑然邑大夫僚佐在前经师弟子员在后进有宾主之礼退有师友之义洁俎豆崇明祀得以致极其诚敬谨晨昏严朔望得以修着其威仪四方宾客之徃来观风论俗得以识时措之宜穷政理之要社稷人民自可驯致而出位之思泯三年大比修其旧业贾余勇于一第而患失之念忘于以事上治民则定志以揆时因时而立义斯君子之道行矣传曰仕而优则学信乎非优于仕者不足以言学也又曰学而优则仕信乎非优于学者不足与言仕也矧尚文齿少而识明业专而行敏葢优哉其有余地者乎尚文之尊父曰廷芳翁昔者尝学于乡先生定宇陈公之门始科诏行陈公一领乡荐归则著书授徒终其身类非以仕为悦者是故戴君隠居教子从容深厚率有异于常流则尚文所以为句容士大夫教者固无待于他人言矣或者以不得与南宫进士偕为夫人惜其言几逺于义故余托于仁者之后诵所闻以为君子赠焉

　　送高则诚归永嘉序

　　高君则诚学博而深文高而赡自为举子已为学者所归及登进士第调官括苍郡録事学道爱人治教具修郡守前宪副徐公深敬异之比满不忍听其去即学宫设绛帐身率子弟迎君而请业焉行中书闻其名辟丞相掾儒生称其才华法吏推其练达而君亦雅以名节自励公卿大夫咸器君行能每他掾有故輙以兼其事君稽典册定是非酬应如流意所不可輙上政事堂慷慨求去时东南乂安藩府无事叅政赵郡苏公方以文治作兴其人君与临川葛元哲俱见称誉日承言议声闻益隆矣俄台民弄兵城邑驱丁壮集其徒海浦连巨舰数百以自固帅阃吏弗能治有旨行省臣总诸郡兵平之省臣谓君温人知海滨事择以自从君亦庶几因得自效时浙东帅达公以除凶为已任一见君欢然既开幕府乃以论事不合避不治文书于是师出踰三时卒烦大臣自京师来以上意抚之而后定解严分宪诸将校缓急利便独君无一辞以秩满即日还省垣告归矣于是交游之士咸造君且谓儒者虽临事不见用卒能究所守以自旌别为君贺君设俎豆觞客酒行笑谓座中曰前辈谓士子抱腹笥起乡里达朝廷取爵位如拾地芥其荣至矣孰知为忧患之始乎余昔卑其言于今乃信虽然余方解吏事归得与乡人子弟讲论诗书礼义以时游赤城鴈荡诸山俯涧泉而仰云木犹不失吾故也时客多君里人乐君之归皆甚喜有起自席末而言者曰朝廷以科目取士乆矣时方承平自军国要务至百司庶事举无不集士亦得以浮沈簿书文墨间稍有牵制輙效俗吏便文自解由是贤否混淆有志者无以自见宜乎君之悠然遐想于去就间欤虽然今中原多故圣天子贤宰相一旦惩膏粱刀笔之敝尽取才进士用之则如吾高君者虽欲决遯山林亦将不可得者然则入践廷宁陪老成之谠议出临郡邑布恩德于罢氓使殊功茂绩炳然一时以答清朝设科盛意岂非君平昔之志而亦吾党所望于君者哉众皆曰然乃共举酒属君赋白驹而别

　　送张子仪还姑苏序

　　士之负强果振迈欲有所为者必奋发以励其志静专以成其能由是日有所积月有所累如拾级以登九层之台虽弗克遽跻其巅而都邑盛丽之观风云变化之妙已在吾目中矣若濮阳张天鳯子仪之学于汪君仲鲁也其殆类是乎汪君世家婺源以诗学修进士业尝因教授休寜里中子仪自姑苏侍其家君从政是邑得委贽焉屏交游之恬嬉忘寝食之常节激昂愤悱弗得弗措所以励其志者有方矣既而术业就绪则韬敏给于敦柔发见闻于确慎纷华之悦寒暑之变举不违焉所以成其能者可冀矣如是而掇巍科登显仕极布衣之荣名展文儒之夙藴如引囊取物寜复不得之患哉踰二年其家君以秩满还子仪亦辞去同学有悦其勤笃者留与卒业子仪固乐焉而亲弗可汪君于是率交游之士赋诗饯之授简于余俾代叙其意吾闻渔巨泽者必善其网罟纎钩细饵不足以冀吞舟之获济大川者必良其舟楫敝帆壊桨不足以敌风涛之变夫文场巨泽也名途大川也彼或腾奋乎试艺之秋而汨没于在官之日者殆亦非其具尔朝廷设进士科取天下才岂直以禄位厚汝书生哉授以州县则莅官治民是务擢之馆阁则论思献纳是资登于政府则发政施仁是赖是三者或任其一端焉则必有其具而后可苟无其具而徒汲汲焉以庶几一旦之或得则夫人之自待者固已浅其如科目何子仪以英妙之年负坚勇之节又能取诸师友以笃成之其网罟宜无不善如渉功名之洪波操一致于险夷以収利物之功则姑务坚良其舟楫汪君拳拳师友之义庶其在此余故申之以辞

　　滋溪文藁序

　　滋溪文藁三十巻浙中书省叅知政事赵郡苏公之文前进士永嘉高明临川葛元哲为属掾时所类次也初国家既収中原许文正公首得宋大儒子朱子之书而尊信之及事世祖皇帝遂以其说教胄子而后王降徳之道复明容城刘公又得以上求周邵程张所尝论著始超然有见于义理之当然发于人心而不容己者故其辨异端辟邪说皆真有所据而非掇拾于前闻出处进退之间高风振于天下而未尝决意于长徃则得之朱子者深矣当是时海内儒者各以所学教授乡里而临川吴公雍郡虞公大名齐公相继入教成均然后大经圣贤下学上达之旨缕析毫分之义礼仪乐节名物之数修辞游艺之方本末精粗粲然大备葢一代文献莫盛于斯而俊选并兴殆无以异于先王之世矣若夫得之有宗操之有要行乎家乡邦国而无间言发于政事文章而无异本者抑亦存诸其人乎公世儒家自其早岁即从同郡安敬仲先生受刘公之学既入胄监又得吴公虞公齐公先后为之师故其清修笃志足以潜心大业而不惑于他岐深识博闻足以折衷百氏而非同于玩物至于德已建而闲之愈严行已尊而节之愈宻出入中外三十余年嘉谟伟绩着于天下而一诚对越中立无朋屹然頺波之砥柱矣其文明洁而粹温谨言而敷畅若珠璧之为辉菽粟之为味自治朝国化之原名公卿大夫士德言功烈与夫儒先述作阃奥莫不在焉而浩然删修之志未有止也初官朝着即为四明袁公伯长浚都马公伯庸中山王公仪伯所深知袁公归老犹手疏荐公馆阁马公谓公当擅文章之柄于十年后而王公遂相与为忘年友夫岂一日之积哉昔者汉唐七百余年惟董仲舒韩退之辨学正谊庶几先王遗烈而尚论政理则莫如贾太传陆宣公宋文学特盛而士大夫之间不曰明道希文则曰君实景仁抑未知三公视程夫子何如是故公平居教人必以程朱为模范而力求在已不务空言则从事于圣贤之道而审夫得失之机也明矣故汸以谓读公之文则当求公所学而善论学者又必自其师友渊源而推之可也

　　治世龟鉴序

　　昔者帝王盛时纪纲法度悉备子孙得以据依为治号曰成宪旧章其君臣上下相与鉴视前代以保天命而繋民心者忧勤愓厉无时敢忘以为家法其治于未乱者如是故虽或蘖芽其间而图难于易为大于细可以无患夫岂有一旦土崩之祸哉秦人学不师古取二帝三王所以维持天下之具与其深微之意皆荡灭扫除之不但燔诗书杀学士为足以亾其国家也自是以来创业者无所因袭守成者无所持循而庙堂之筹策侍从之论思遂为治乱安危之本其不轻而重也明矣然简编之所存忠言嘉谟曷可胜纪当其时或见用或用之而未既或遂不用得失可以具知由今观之则所善皆可以为劝而戒无不可惩也若夫贯串古今博观约取以示方来使先王经世之意一二有见则诚哉君子之用心已乎叅政赵郡苏公早岁居馆阁尝即经史百氏书采其切于治道政要者通为一编名曰治世龟鉴至简而不遗甚深而非激通疏练达而公平之规着亲切确古而正大之体存信为谋王断国者之元龟寳鉴也公为御史知无不言持宪节以洗寃泽物为已任叅议政府屹然不阿两典大藩皆勤于庶事尝奉诏宣抚畿甸旁求民瘼秋毫无隠而又酌理道之中正不迎合于前无顾虑于后虽一时或不见察于用事者而退居之日凡可以尊王庇民者未尝少废其讨论之工也葢公学本先王而志存当世其见于行事者如此则是编之作岂欲托诸空言者哉新安诸生赵汸序

　　送江浙叅政苏公赴大都路总管序

　　邦畿王化所先郡国之本也自昔盛时辇毂之下五方黎民与豪右杂处慿高附崇形倾势轧纷莫为制由是号称难治汉世选健吏以击搏诛罚先之何有于化民成俗唐宋宰相欲假剧地病儒者乃得因以自见岂开诚心布公道之谓哉国朝并包区夏薄海内外罔不臣属神州赤县之间繁殷极盛列圣相承皆屈重臣以莅之望尊职隆非前代比矣至正九年冬十月江浙行中书省叅知政事赵郡苏公除大都路总管命下之日街谈巷议咸以江浙大藩方赖公为治不宜用彼易此其殆未知祖宗重内之弘规圣上官人之睿断者乎夫发施政仁枢机转移务当其蒙古之圣人所以不疾而速无为而成者用斯道尔皇帝临御日乆明睿所照于民生休戚臣子行能秋毫无隠既为亲择循吏布诸列郡深惧京师冠冕万国长民苟非其人则四方无所视效乃辍儒臣于外省俾以其道行焉变法律以诗书通政刑于礼德葢不言而示天下守将以楷模也传曰欲平天下者先治其国又曰尧舜之仁不徧爱人急亲贤也昔之为国者何独昧于斯与公起家成均诸生致位宰辅清忠粹学简在上心乆矣莅官王都为二千石帅表非公谁然公平日论治道必本三代所谓明道术正人心育贤才兴教化葢拳拳焉今天下承平朝廷闲暇圣天子将登用真儒上稽唐虞近鉴中古建乆安长治之策极维持巩固之方以垂无穷京师虽众且大殆不乆烦公矣士民懐公之德惜公之去而弗可留也咸相率为歌诗以泄其怨思于是临川葛元哲述公所以临政而得民者冠于篇首汸敢推明德意窃取昔人后叙遗义属辞末简以终之

　　送江浙叅政偰公赴司农少卿序

　　国家既収中原兵革之后所在为墟圣天子恻然思有以安集之旁求故老宿儒忠厚畅达习知畎畆事首为劝农使绾印绶载官属行田里间呼其父兄子弟家人语告谕之辟榛莾疏沟洫立阡陌假牛贷粟皆因其所欲而利导焉遣属吏行傍郡招徕其人时江南民苦重役应之者众不数年生聚大复官府之设公上之供始得施其政令于是罢使以其权归宪府郡邑之长皆以劝农繋衔大司农司实总核其事葢古后稷之官至我朝始复视前代会计出纳弛张权利者不可同年而语矣然承平日乆良法美意寖失其初尝见江南郡邑每岁使者行部县小吏先走田野督里胥相官道傍有墙堑篱垣类园圃者輙树两木大书畦桑二字揭之使者下车首问农桑以为常吏前导诣畦处按视民长幼扶携窃观度不解何谓而种树之数已上之大司农矣使职农事者皆若是所为则国家富有四海之实何自而可充乎夫古之帝王所以长治乆安者无他焉能使天下之人均齐方一以奉其上无所偏而已方今经费所出以东南为渊薮大河以北水旱屡臻流亾未复居民鲜少五帝三王之所井牧燕赵齐晋梁宋鲁卫之所资以为富强其遗墟故迹多芜没不治安得裒衣博带从容阡陌间劳来绥辑复如中统至元时哉大司农位尊而职专长贰卿佐皆公卿辅相其人必有念此者矣至正九年冬十一月诏以江浙行中书省叅知政事偰公为司农少卿公北庭文儒由初科进士高第歴官省宪所至具有成绩古所谓天子之寳臣者也举国家之旧典以复唐虞三代之治安知不在公乎士民懐公盛德多见于歌颂刍荛之言忧在畎畆非公之贤则不能自达也故窃附其说于巻终

　　别葛廷哲序

　　汸昔游临川闻进士葛君元哲之贤心窃识之未几君复以乡贡第一人擢第授官闽中辟行中书掾时大臣镇江浙者皆称名卿思得儒者为助故君至闽官未及上而征书至矣至正九年冬汸来钱唐君在职已逾岁观其执特操于等夷之中抗高情于事物之表进而省闱则简书委填官守严宻而赞画不忘于忠鲠退而燕处则诸生在庭交友在坐而论著弥事于精详昔之所闻于是益信而余亦始获与君游矣君又不鄙授粲于馆使日亲切摩尝相与论平生为学大槩乃喟然语余曰人心与宇宙同体而梏于私者不足以知其大也与造化同运而溺于流者不足以知其精也今夫清明在躬于穆无间岂有一毫之蔽隔哉惟其蹔然之复不足以胜思虑之多于是而一体同运者始判为二物而攻取之欲行矣然则君子之学其可舎此而他求也乎汸谨谢曰善夫君之论学可谓识此心之妙者矣向余见君之外而已今又知君所以进乎内者顾余不敏将何以与于斯葢尝闻曰学必已闻道然后能立已能立已则扩充变化之机在我矣尚何化物之足虑哉葢不闻道则毫厘千里之忧常在旦夕而闻非耳目之所官也今君之所以自致而慑友者如是其殆有征乎若余者勉焉而不足于力察焉而不足于明殆无以进于斯也乆矣君将何以教之意以余闻君之旧而后克会乎新乃得相与几至于道也又遽别以去能无慨于中乎君苟不弃余犹尚有以相之也

　　赠钱彦宾序

　　古之所谓轻世肆志者虽有竒才博识常深自晦匿不欲人知是故择其可以怡神遣兴者隠焉使夫人皆即其所隠以命之而不辞然不百年为其子孙者亦几无以名其德则亦可悲也已孔子曰斯民也三代之所以直道而行也一何至于是欤岂其审夫盛衰之故存亾之机俯仰一世若无足为者而然欤其人虽曰长徃而不来违乎大中然视夫毁冠裳絶人纪自逃于方外或玄思遐举欲后天而老以观世变之所极而终失于愤激之过者其优劣何如也吾邑令吴兴唐君子华尝为余言赵文敏公以清才雅望见用国朝名声流于四海其同时有牟成甫张刚父姚子敬钱舜举文学之美皆与公相先后舜举以绘事擅名公甚敬其为人尝赠之诗有鲁国万钧王月重汉天一点客星孤之句而不及其画葢皆一时之杰也至正己丑冬余访唐君吴兴因得牟先生之书而传之未几又得姚张钱三公之诗而讽咏焉皆清迈博洽寄兴深逺非浅闻可冀而钱公跌宕真率格力优暇无怨愤不平之意要为不可及云独其所谓经说者不可得见访其家问诸其兄子国用则曰公尝著书有论语说春秋余论易说考衡泌间览之目后皆焚之矣葢当时同游之士多起家教授而舜举独隠于绘事以终其身世之见其杜德机者亦惟称其善画而已呜呼其真所谓轻世肆志者乎何其掩抑藏遯如是之深也国用字彦宾敬慎淡泊不愧其先能写花木翎毛葢公之古学经说既已无传则食其所隠者以世其家而有待焉亦君子之志也然则钱公之所以遗其族人子孙者不亦安且逺乎余既有感于舜举氏之事窃叹文敏公之知言而喜唐侯之不余欺也故叙其说以遗彦宾俾其子孙之尊祖尚德者有考焉

　　留别范季贤序

　　至正九年青龙赤奋若月嘉平仆还自吴门访邑大夫唐公于苕溪之上公为除馆授粲俾改岁而归因得与其家义塾之师范季贤氏游季贤温恭慎重教小学弟子常数十百人取束修乗壶之微以养慈亲庶几能竭其力者与人交无论事急缓言必信仆敬之爱之而季贤犹以日惟人田是芸不克速成其学为叹比仆将归则又慨然有离别之感焉愧无以答其意者则告之曰夫朋友之交非羣居族处之为贵也切摩于晤语之际致勉于索居之时考德于契阔之余刮目乎再见之日斯古人之道矣仆不敏无以相发请以不肖之身所得于前辈者为子诵之仆之乡先生皆善著书所以羽翼夫程朱之教者具有成说仆自幼即已受读然未知所以为学也尝过严陵闻夏氏家学甚高即徃访之其老成惟教授君大之在谓仆曰子生朱文公乡于公书宜无不读且公尝自言平日所得多在文义中故所为经传训辞精切严妙无一字之苟然余窃怪论语篇端以效训学可也所谓之为言者于义何所当邪仆时卒无以应心愧甚退而黙思圣经贤传中如夏先生所举可以闗余口者多矣葢自是稍知反其卤莾灭裂者以致力乎究竟谨审之道焉他日以事过东陵之北敷浅原之东闻有黄楚望先生者尝起家文学俄弃去侨居城中杜门著书余四十年矣因即求之得其纂释之目千余条皆六经传注中疑义先儒所未言或言之而未究与夫聚讼不决者谨请曰人皆有言理学至近代大明明理以释经而天下之能事毕矣固无待于后人也且以大儒先生竭其心思所极而犹有弗得者焉则亦末如之何矣今先生尚发其所未发者乎先生曰为斯言者众矣岂非以先儒所未尽者终非后人思虑可及不如谨守其已言者之易为功乎以吾所见正恐其所已言者或不容遽知其所未言初未尝不可通尔今姑举一二为例传曰女有五不娶其一为丧父长子先儒以为无所受命葢丧父而无兄者是也使其言已当则女之丧父无兄者众矣皆不得嫁乎如以为未当则固学者所当致思也思之思之而又思之而终有不得焉则阙之可也以俟后之人亦可也一或思之而有得则知先儒之所未及者或有时而可通此今未尝用一日之力而遽诬以为不可更通且訾他人之用力者是殆以已之无目而欲废天下之视也夫集诸儒之大成以立言者莫若朱子论语集注篇端有曰明善而复其初者为圣门之学发也其所谓初何所指乎以为禀生受分之始耶则其气质之杂固与理以俱赋矣以为赤子之心邪则昔人葢有闻襁褓之声而知其为大恶不仁者是孰为初之可复耶彼谓先儒之已言为易知而輙诵焉以自文者殆于富人子兼其田畴惰其作业徒抱其遗契之齿而日数之以为能不坠其家尔时先生年近八十贫无置锥之地食指所需朝不及夕而严毅清苦介然以居听其言者莫不爽然自失也仆葢由是益知讲学而不切于已治经而不究其事者无可得之道焉其后游临川见雍郡虞公因举所闻质之公曰所贵乎师友者正如是尔吾生平取友甚众然因一言之善而得以自勉者有二人焉早岁从吴文正公于豫章时清河元公复初为行省掾尝与余谈诸经要义余悉以闗洛以来之说答之明日复初告吴公曰伯生经学殆未博也余始闻之不以为然继取古今百氏传注之说旁迕错综而究观之然后知不能博通于彼而遽以为有得于此者非愚则妄是则复初之赐后与四明袁公伯长同仕于朝有交友之义伯长一日叹曰我辈以文学见知于世不及盛时力自充拓他日老于乡里门生子弟四方朋来之士质疑请益更迭而前一或无以应之则虽欲学焉而岁云暮矣余深有感于其言故虽在应酬胶轕中而潜搜黙讨以裨补其不足未成者未尝少后此余得之于伯长者也夫公之壮日文学经艺之富何可当也而一闻规益之言輙大肆其力如此其所就之逺宜哉仆之不肖者虽尝一二有闻于人然毎思殚精毕力以极其朴钝驽蹇之所未至而未之能也是以志念之间常若负积逋巨万者故每乐为质美而嗜学者言之子诚有意斯事则请因仆之所闻者而思之苟有取焉固无待羣居族处而后为益也仆以为子之勉诸身者得古人为学之本故倾倒言之子幸毋忽子之友曰鲁君伯常者安然其善学蔚然其有文仆敬之爱之顾以亟归不获求切磨之道会文之日试出吾言相与论之其必有感于仆之学不加勉徒负师友之训者哉

　　送郑征君应诏入翰林诗序

　　至正十五年冬诏以新安郑子美先生为翰林待制时先生卧疾精舎使者与郡监守致朝廷之意甚厚先生坚辞不能拜命者乆之适宪使番阳周公在郡亲劝为之驾其门生子弟进而言曰今圣天子举羣策以清海内大丞相集众彦以图治功不惜禁苑次对之职起先生于山林岂惟以先生业觚翰攻文章哉先生学通古今以诗书礼乐为教于史长于治乱兴衰之说正谊直言不忘忧世先生不出如朝廷何时先生疾良已乃翻然曰欲报朝廷者吾素志也吾将辞官赴诏亲见圣主陈所欲言耳乃命趣装诹日偕吏者北行郡长贰县大夫与寓公缙绅之士张郡南门外设祖道为先生别里中耆俊文学诸生又相与作为歌诗以咏叹其行休阳赵汸病不能陪缙绅之后又不善诗则赠言曰先生应诏趋朝得极言天下事此千载一时也今为天下患者盗贼而已自淮蔡发患延于江湖所在蠭起为祸尝烈矣然雄杰怙众有名字力足以横骛四出者亦无闻焉视前代中世巨冦不能什一疑若不足平者国家以四海全盛之力命将出师今五六年民力已屈而盗犹未息何也不举天下大势以定攻守之宜而所在浪战不求智勇之士真可任将兵者而使省台贵人与州郡俗吏纷然羣起共军旅之权自轩辕氏以来用武之世未有能以是而全师制胜者也仗行省讨贼御史台督视如平时而贾凶鬻顽诛求刼夺之弊偾军杀将反复壊烂之由朝廷终无自知之兵财两匮郡县之间繁征横敛一切以矫假病民而上官大吏方且拘文法守故常不思变通长乆之道赏罚者用兵之大权也赏罚不明而是非淆乱天下之士不复以功名自期而中世以来治安拨乱之术行军克敌之方皆废不讲吾未知其所以为天下国家者何也今羣盗大者跨郡邑小者据一城植根固矣茍不尽反前失而欲以岁月削平安可得哉为国家计欲并两淮而南尽江湖之间求要害形便之地为四五巨镇镇各屯精兵二万选士大夫公廉有威方畧能抚士爱民招纳降附可为大将者付以一镇之权慎简中外有文武才学者为之副凡辟士募兵刑赏律令训练程序进退节度出攻城守禁防约束皆自朝廷考求故事为法以授之郎官博士出入觇视以资庙谟而事无大小皆得专达列镇屯军屹然相望脉络贯通首尾为一内可以尊京师之势外可以销奸雄之心鼠窃狗盗进退无据者将不战而自服其尤倔■〈亻强〉者诸镇出兵犄而攻之无不破矣其要在得人而已郡邑之间皆什伍其民以相守护毋使散越于外一家而三男子则简尤壮者一人为郡守之兵以大户之税衣食之郡皆选贤守以防御繋衔各将其兵以固封圉葢郡守必兼有兵民之柄而后缓急可仗不然虽重其失地之罪无益也此制一定则列郡有备而民心不揺矣夫使诸郡各制其兵以保一郡之民而四五大藩皆握成军据形势以扫清羣盗奠安东南诚当今之急务也若夫知人之明任使之术在朝廷矣昔汉公以六万人讨西羗微族赵充国定计必分兵屯田以待其敝贵万全也周亚夫将三十六将军撃吴楚终不肯为梁分兵审于势也李德裕平泽潞军中利害有将帅不知而庙堂輙知之者得居中制外之宜也今羣盗散据非有汉七国唐藩镇之强而充国亚夫德裕之故智则有今日所当师者矣汸无谋夫策士之术也当其避地间闗朝不谋夕毎恨民间利害不得上闻以至如此是以于乡先生之行而窃致其畎畆之思焉先生倘以为然虽言之可也若夫本原深切有非草茅所知知无不言言无不尽在先生矣使朝廷収得士之效于一时而先生之功及乎天下则虽铭彝鼎被弦歌可也岂惟一时一乡之所咏叹者哉

　　东山存稿巻二

　　●钦定四库全书

　　东山存稿巻三

　　（元）赵汸 撰

　　○文

　　送休寜监邑坊侯秩满序

　　于閴坊侯彦辉之治休寜也下车未一月而士风民俗闾巷村落之殊屋庐服用贫富丰啬之等家世新旧强弱淑慝之分靡不周知坐公堂岀号令色夷气温日晏不倦牒诉盈庭从容决遣有不服者輙发其奸私窟穴所在与故情善恶闻者羞愧詟服咸以为神行阡陌间视畦桑勤惰虽逺必至益知民事利害公退闭门扫地焚香书册左右以吟咏自娱吏卒非官事不敢踵外户于是豪强少绌微弱以安请谒不行奸邪屏迹则又将籍新辟之田以增学廪进其师弟子而风厉之虽以汸之朴学穷处侯亦过而存焉葢其设施注错一以儒者之道不因仍乎流俗则其教易明其政易行也宜哉逾年而红巾盗起东南震动名邦大府徃徃守御无备间谍不精讹言相惊民情大骇葢芽蘖乎丰炽渐靡于恬嬉古今一途可为深慨者也侯于是时亲领民丁慿险以拒盗而汸亦奉亲避地间闗困苦有不可胜言矣抑尝闻盗之逼郡境也侯谓婺源守张君曰婺源近贼而无险可据不利于守郡治属邑根本也公能尽率其大家扶老弱敛财物列壁休寜境上细民入山清野以待冦悉索其少壮与五县之众分拒诸岭之隘完一郡以为会府西蔽则有可为者又谓郡将之长万夫者曰今守令不主兵且临民有乆近恶能得其死力公以世将居守与大家为姻娅通民情知其厚薄勇怯以公而用其民则犹可为也将善侯言而张君终不肯去其守地婺源遂先陷矣嗟夫国家承平既乆城郭已堕兵起仓卒为吾徽计无出于侯二画者然一时不能用则亦其势使然葢军民吏既分郡邑无尺寸之柄乆矣当使省宪一贵臣驰传来徽以便宜用侯计总驭其守将简精鋭求智能审形势明赏罚以尽战守之方则草窃浮寄之盗恶能深入吾郡恣雎四方残民害物若斯烈哉又闻侯之以郡檄告遽于行省于是行省以侯饷军信州遂以其主将命计事南行台太尉大夫公知其贤命侯徃莅牛渚之戍牛渚为中流要害乡兵万人皆舎壁外侯言于分宪使入宿门内以备非常酿家夜汲达旦不避扞掫则请严刑以禁之上下二港口舟楫所通而无枨橛之固则命立栅为门设卒守之军士乆屯多疾或逸游弹射羣饮质及衣仗郡拘民船断港中为守江备樯楫日壊两船苔生侯请以军容教士数阅以生其气精其能使皆可用官给钱葺所假民舟备凡用器以水军之法习之佥宪虞公与郡之守将咸敬异焉凡侯所言必行而武备益修屹然増巨镇之重矣嗟夫当官兵始复吾州时亦有以兵事为言者而君吏弗能用是以屡溃干戈兵民物故者十六七然其得失之由大率如侯所以议牛渚者而已可为悲夫浙江左丞赫公镇徽闻侯之贤檄召还邑行台从之比侯至郡则代者亦至官而左丞公还行中书矣休寜之人喜侯复来而惜其又去也日诣舎馆望侯颜色或请建生祠画侯像以示子孙且侯在休寜未得究其所施也盗贼兵火之余疾疠水旱间作遗民之存者息犹未属也且犹于侯惓惓如此则侯之为治又岂世俗凡近之谓哉虽然汸于侯之去而不胜其畎畆之情矣顾今潢池犹有未释兵者闗梁犹有未彻备者履屐需材薫犹同器若何而能简擢羣愚相挻乌合未涣若何而能招徕师旅饥馑萧条余生若何而能存全时绌举赢征敛无艺若何而能休息乗时射利者欲未盈于溪壑存心爱物者美徒见于簿书若何而能着廓清寜一之实侯有学有文通达古今固己烛照龟卜于此况平生故人布在要路岂无念乱者哉因吾州之未用与牛渚之小试者而益推广之其必有以报国家矣迂儒嵩目四方不遑寜处是以有望于清时之君子焉抑非吾邑大夫之贤无以发其幽思也噫岩石荒凉愧子真之谷口沧溟浩渺忆幼安于辽东则余于侯之行不能无慨然者良有以也

　　送童以清归建德序

　　童君以清用文翰鸣歙睦间已乆矣至正十有三年行省大臣亲帅师剿灭羣盗之于属郡者承平之兵乆不试骤兴发无艺武力鸱张颇闻平歙大帅有能礼儒冠典县史者谈者莫不嘉之未几自绩溪迁吾休寜则惟童君其人也君慎威仪明礼让不以师旅饥馑而堕纪法故为之长者无或慢焉甘淡泊修文不以留滞艰虞而忘旧业故与之游者加其敬焉斯亦可以见为士者之有恒心矣居无何郡邑命吏皆致官君亦移书告其去谈者莫不惜之嗟夫积雨弥月百川沸腾或舟而游或筏而浮纲者罾者梁者筌者俟而独者泅而拾者皆有以满其志充其欲翩然一叶延縁苇间独若无所见者果何为耶宜乎脱屣埃壒濯缨沧浪遡青冥翔寥廓而上征也哉虽然君睦人也其心固有所向徃矣客星严子之高风勲名富贵之箴石也郡牧范公之政理公卿侯伯之楷模也端双台而俯湍濑歌云山江水之诗于苍茫杳蔼间亦足以忘隠约而释幽忧者乎波决起于寻常大变灭于湏臾且授简抽毫肆为之倡者实汪镇彦维云犹嚣然自得者曽何足论于童君也于是邑人赵汸序以送之与之游而惜其去者诗以系之

　　春秋集传序

　　春秋圣人经世之书也昔者周之末世明王不兴诸侯背畔戎狄侵陵而莫之治也齐桓公出纠之以会盟齐之以征伐上以尊天王下以安中国而天下复归于正晋文公承其遗烈子孙继主夏盟者百有余年王室赖之故孔子称其功曰一匡天下民到于今受其赐及乎晋伯不竞诸侯复散大夫专国陪臣擅命楚灭陈蔡宋灭曹吴入而盟诸夏则天下之乱极矣孔子生于斯时道足以兴用而患夫当世诸侯莫能用之葢尝叹曰茍有用我者吾其为东周乎齐一变至于鲁鲁一变至于道始葢有意于齐晚尤拳拳于鲁也又曰文王既没文不在兹乎使仲尼得君复周公之法修桓公之业率天下诸侯以事周则文王之至德吾无间然矣是夫子之志也君君臣臣父父子子则六卿之晋田氏之齐三家之鲁出公之卫可正也兴灭国继絶世举逸民谨权量审法度修废官则文武之政可举也足食足兵而民信之则戎狄可膺荆舒可惩也当今之时以夫子而合诸侯匡天下犹运之掌也既而道终不行则又叹曰甚矣吾衰也乆矣吾不复梦见周公鳯鸟不至河不出图吾已矣夫此其心岂一日而忘天下者于是西狩获麟则夫子老矣嘉瑞既应而天下莫能宗予虽圣人亦无以见其志矣乃即鲁史成文断自隠公加之笔削列覇者之功过以明尊天王内中国之义于天下贬诸侯讨大夫诛其乱臣贼子以正人心示王法葢天子之所命也是岁之夏齐陈恒弑其君孔子沭浴而朝请讨之适当修书之际夫岂欲托诸空言者哉故曰圣人经世之书也书成一岁而孔子卒当时高第弟子葢仅有得其传者歴战国秦汉以及近代说者殆数十百家其深知圣人制作之原者邹孟氏而已矣葢夫孟氏之言曰王者之迹熄而诗亾然后春秋作其事则齐桓晋文其文则史孔子曰其义则丘窃取之矣此孔子所传春秋学者之微言也周虽失政而先王诗书礼乐之教结于民心者未泯故善有美而恶有刺人情有不能忘于其上也殆其极也三纲五常颠倒失序而上下相忘怨刺不作则文武成康治教之迹始湮灭无余矣夫世变如此而春秋不作则人心将安所底止乎故曰诗亾然后春秋作隠桓之世王室日卑齐伯肇兴春秋之所由始也定哀之世中国日衰晋伯攸废春秋之所由终也方天命在周未改而上无天子下无方伯桓文之功不可诬也是以圣人详焉故曰其事则齐桓晋文古者列国皆有史官掌记一国之事春秋鲁史策书也事之得书不得书有周公遗法焉太史氏掌之非夫人所得议也吾鲁司冦也一旦取太史氏所职而修之鲁之君臣其能无惑志欤然则将如之何凡史所书有笔有削史所不书吾不加益也故曰其文则史史主实録而已春秋志存拨乱笔则笔削则削游夏不能赞一辞非史氏所及也其义则丘窃取之矣此制作之原也学者即是而求之思过半矣然自孟氏以来鲜有能推是说以论春秋者葢其失由三传始左氏有见于史其所发皆史例也故常主史以释经是不知笔削之有义也公羊榖梁有见于经其所传者犹有经之佚义焉故常据经以生义是不知其文之则史也后世学者舎三传则无所师承故主左氏则非公榖主公榖则非左氏二者莫能相一其有兼取三传者则臆决无据流遁失中其厌于寻绎者则欲尽舎三传直究遗经分异垂离莫知统纪使圣人经世之道闇而不明鬰而不发则其来乆矣至永嘉陈君举始用二家之说参之左氏以其所不书实其所书以其所书推其所不书为得学春秋之要在三传后卓然名家然其所蔽则遂以左氏所録为鲁史旧文而不知策书有体夫子所据以加笔削也左氏亦未之见也左氏书首所载不书之例皆史法也非笔削之义公羊榖梁所谓常事不书乃笔削之一义耳不可通于全经陈氏于左氏所録而经不书者毎断以常事不书之法则其不合于圣人者亦多矣由不考于孟氏而昧夫制作之原故也葢尝论而列之策书之例十有四而笔削之义有十策书之例十有四一曰君举必书非君命不书二曰公即位不行其礼不书三曰纳币逆夫人夫人至夫人归皆书之四曰君夫人薨不成葬不书葬不用夫人礼则书五曰适子生则书之公子夫人在位书卒六曰公子嫁为诸侯夫人纳币来逆女归姊归来膢致女卒葬来归皆书为夫人妻书来逆而已此史氏之録乎内者也七曰诸侯有命告则书崩薨不赴则不书祸福不告亦不书虽及灭国灭不告败胜不告克不书于策八曰虽伯主之役令不及鲁亦不书九曰凡诸侯之女行唯王后书适诸侯之女行唯王后书适诸侯虽告不书十曰诸侯之大夫奔则玉帛之使则告告则书此史氏之録乎外者也十一曰凡天下之命无不书王臣有事于诸侯则以内辞书之十二曰大夫已命书名氏未命书名微者名氏不书书其事而已外微者书人十三曰将尊师少称将将卑师众称师将尊师众称某帅师君将不言师帅十四曰凡物不为灾不书外灾告则书之此史氏之通録乎外者也笔削之义有十一曰存策书之大体凡策书之大体曰天道曰王命曰民力曰公即位曰逆夫人如曰公夫人薨葬曰公子夫人曰女归曰卒曰外诸侯卒薨曰内师曰内特相盟会曰两君之好曰玉帛之使其书于策书皆有笔而无削春秋鲁史也策书之大体吾不与易焉以为犹鲁春秋也二曰常事不书公行必反书至常事也不书必危之然后书岁正月公在外必书公所在亦常事也不书必在楚在干侯然后书公女纳币来逆来膢卒而葬皆常事也不书必有故然后书鲁之郊禘非礼也然用为时祀则亦常事也不书必失礼之中又失礼焉然后书搜狩不书非时越礼然后书此二者春秋之所以治乎内者也三曰举重凡春秋之盟会征伐皆非礼也书之则不胜书必有闗于天下之故而后书或书其会不书其盟或书其盟不书其会凡一役而再有事不悉书也书攻则不书伐书伐则不书战书战则不书败必有为也而后悉书之自桓而后外取邑不书自文而后外围邑不书书其重者四曰谨名分之辨以诸侯会天子不可言也书曰天王狩于河阳以臣出君不可言也书曰君出居以国君伐其弟不可言也书曰郑伯克段以戎执天子之使不可言也书曰戎伐凡伯五曰辨名实之际卒称王子猛入王城居于皇称王猛出奔称郑忽复归称郑世子忽晋里克弑卓称其君之子六曰谨夷夏之辨书楚与中国异书吴与楚异书越与吴异七曰详盛衰之变桓公之策畧不书王志天下之无王也天下无王而后覇者兴矣晋灵公之会畧不序诸侯志天下之无覇也天下无覇而后夷狄盟中国矣征伐自诸侯出则君将称君大夫称人自大夫出则大夫将称大夫必中国无覇而后楚书君将君将称君贬而后人之治在诸侯也大夫将称大夫而后人之治在大夫也楚书君将治在荆蛮矣治在荆蛮者春秋之所甚不得已也此四者春秋之所以治乎外者也八曰辞从主人春秋诸侯名号班爵赴告之非礼者多矣而吾一切以得礼之辞修之将以示天下后世则是初未尝失礼也春秋奚治焉是故爵号从其爵号名氏从其名氏是并其不请命世大夫者而治之也滕侯也降而称子薛侯也降而称伯邓弑君来朝而名之郕侏儒太子也来奔而君之非主兵也而小国序大国之上世子序国君之上吾从而志之无改焉是并其专进退诸侯者而治之也鲁桓闵实弑也而书薨郑伯髠顽齐阳生楚子糜实书卒吾从而志之无改焉是并其臣子之不能讨贼而姑为隠讳者治之也故曰主人习其读而问其传则不知己之有罪焉尔夏五郭公甲戌己丑有月而无时或有日而无月或宜日知其非而不革曰如尔所不知何慎之至也九曰无达例内书师必将卑师众讳之则君将而称师外书人必有微者也贬之则君大夫将同称人继故不书立书卫人立晋争国不书立书尹氏立王子朝师不言弃言郑弃其师夫人必致茍非礼也则不致内女归必书茍来归也则不书归达例不足观春秋矣十曰议而不辞是非之心人皆有之策书有恒体也不待加一辞也善而见録则为褒恶而见録则为贬其褒贬以千万世人心之公而已圣人何容心哉辞足以明义斯而已矣此一经之体要所以通治乎内外者也故知我者其惟春秋乎罪我者其惟春秋乎是故以存策书大体为义而治乎内恒异乎外则谓之夫子法书者不足以言春秋矣知春秋以举重为义而治乎外者恒异乎内也则谓之録实事而已矣不足以言春秋矣知一经之体要所以通治乎内外者则凡谓春秋赏人之功罚人之罪去人之族黜人之爵褒而字之贬而名之者亦不足以知圣人矣故学者必知策书之例然后笔削之义可求笔削之义既明则凡以虚辞说经者其刻深辨急之论皆不攻而自破苟知虚辞说经之无益而刻深辨急果不足以论圣人也然后春秋经世之道可得而明矣虽然使非孟氏之微言尚在则亦安能追求圣人之意于千数百年之上也哉汸自蚤岁获闻资中黄楚望先生论五经旨要于春秋以求书法为先谓有鲁史书法有圣人书法而妙在学者自思而得之乃为善也于是退而思之者十有余载卒有得于孟氏之言因其说以考三传诸家及陈氏之书而具知其得失异同之故反复推明又复数载然后一经之义始完属辞比事莫不灿然各有条理世经乱离深恐失坠以为后世学春秋稍知本末者赖有左氏而已故取左氏所传之事各丽于经而地名之释附焉其文与义则三传而后诸家之说茍有得其本真者皆附以已意畅而通之为春秋集传凡若干巻尚虑学者溺于所闻未能无惑别撰属辞二篇发其隠蔽博诸同志以俟君子或有取焉

　　郭子章望云集序

　　昔者子朱子说诗于性情之道风雅之用备矣然未尝不以体制音节为言他日评汉魏以来至近代词章家各极所长权度甚精而独谓古五言不可轻变葢述作有体变复之际昔人所难虽大儒先生不敢忽也汸游临川时尝以此说质于雍郡虞公且问所以为合作者公曰三百篇而后有汉魏六朝朱子尝有取焉然其为体不一大抵世有治乱人品风俗不同极才情则淫伤而无节尚词藻则绮靡而失真善学者慎之可也余独爱阴何徐庾氏作者和而有庄思而有止华不至靡约不至陋浅而不浮深而能着其音清以醇其节舒以亮有承平之遗风焉然后知杜少陵所以称诵不置者葢在于此大厯元和而后知者鲜矣暇日观公诗藁试以此说求之颇得去取大意徃来江湖间每论诸能诗者或唯唯或否否唯武威余公所赋乃若一以公言为师无复他有出入而高雅浑厚自非齐梁间作者可及岂禁苑游从时尝论及于斯邪抑所见之偶同也自是每恨不得全藁观之兵兴以来此事姑置岁辛丑正月初与古皖郭公子章遇于星源子章尝游余公之门者也因论公平居崇尚选学于后来变体一无取焉而五七言近体每欲弃絶不为公大节既立而诗文皆散逸罕存矣闻者相与太息于是乃得子章所赋曰望云集者与一二朋友共吟咏焉古五言逺宗魏晋得其高风逺韵不杂后人一语近体亦质厚微婉足以达其志气所存信乎渊源之有自也又可见余公居常教人悉本朱子至其斧藻盛时陶写幽抱独与虞公相表里而不必他人之已同斯其所以为合作者与以子章之才能守师法而不变亦可谓贤矣友人有为而传之者乃述所闻书于巻端庶观者知其所自来也或曰郭公志士也今四海横流生民涂炭起管夷吾舅犯先轸诸人相与属櫜鞬执鞭弭以救之犹恐不及顾相与论歌诗之源制作之体无乃非公意乎虽然吾闻子章少无宦情尝欲泛大江上三峡相徉蜀汉之间览观山川之竒秀吊昔人经营遗迹求严君平岷峨老谯天授尔朱先生之流相与上下其议论然后大发于诗遭乱志弗遂也语曰在朝言朝在野言野使子章据功名之会真有以自见于当时而诵其诗者考论师友渊源与其蹈之志而传之不亦可乎新安赵汸序

　　潜溪后集序

　　潜溪前集止丙申凡十巻冠以陈公众仲序文浦阳义塾既刻而传之后集起丁酉笔藁日新巻帙未有终也而宋公以书来俾汸序其意顾乆病废学再阅岁无以复命又念与公相知有自葢尝遍观前集而惜乎陈公有未及尽见者然则后集固不可无序汸既不敢让知其又奚辞乃为序曰修辞以为文非古也其起于汉之西京乎太史公传司马相如吾丘寿王东方朔枚皋王褒之属以善属文见知人主然皆不得列于儒林而孔子弟子别为传谓修辞而文不本于经葢昉于此至唐韩子宋欧阳公曾子固相继而出始考诸经以立言其器识之大学问之博志节之固又足振而兴之文辞之用于是为贵虽诸子缵周程之绪犹且诵法表章而不敢忽焉叶正则显于东南当道学复明之世刻意修辞不践故迹而乖离侵畔自窒其源其视韩欧特起于千载之下而知所宗尚者为何如也是以君子尚论浙东先达必以东莱吕公为归岂非以其博而知要能自得师虽拟诸孔门游夏之伦而无媿也乎若夫辞达理明不缴绕于陈言而固与之合则百余年间莫善于侍讲黄公者矣景濓父生吕公之乡而尝游于黄公之门其学以经为师而尤长于周礼其博极羣书钩深索隠益将以自致为文直以才高思敏舒之敛之无适不宜而未尝有意于为作也而不但资为文辞也当其发愤择术直诋词章为淫言葩藻为宿秽期于刬削刋落以径趋乎道德之涂而于吕公尤惓惓咏思叹慕若不能自已于言者则其轻重之类得失之几察其明矣别集之行岂徒欲以文辞名世者哉葢汸所知于景濓父者如此若夫陈公谓为文必传诸师而后可者景濓父既不以自多而汸又不足以言之顾尝闻之袁公伯长尝问虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也麤块而大脔浓酰而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湆齐澄之有方而洁之不已视之泠然水也而五味之和各得所求羽毛鳞介之珍不易其性故余谓为文之妙惟浙中庖者知之袁公葢矍然称善也自虞公为是言学者窃论以为非黄公之文不足以当之众仲尝学于虞公而景濓父黄公之徒也二公之所指授有异于他门者哉善观斯集者

　　送总制王公移镇新安诗序

　　古舒王公子敬治星源一岁以其军镇新安州人思其功懐其德而惜其去也涕泣欷歔望马首罗拜者踵相接于道其缙绅文学既相与作为歌诗称述其事以为公赠而犹若有未尽其意者乃相与来言曰王公有德于吾州大矣自壬辰以来星源兵乱无虚岁民死亡者十七八尚未知所届郡既陷州人有释众自归者曰吾以全乡里也大府信其言使还镇星源以遂其志凡钱谷甲兵皆得专制以优之州人德焉曰自今而后吾知免矣踰二年会师畨阳一夕弃其军去或言死或言亡瞋目语难者簧鼓其间讹言汹汹变且复作王公一下车而中外大息遂以无事州人如获更生乃锄强梗封植良善轻徭薄敛重法以禁道剽者他部过兵不敢渉其境内于是流亡来归行旅满道耕者在野村落渐葺庐舎痍伤遗黎始有生人之思矣葢星源且十载至是甫定则公之恩德在吾州者岂其浅哉虽然又有闻焉始公至时尝谒五神庙问曰何神曰五通神也见从神有衣紫者问曰何神曰此舍宅为庙者王居士也公曰吾在京口日尝梦有衣紫神自西来谒吾问神来何为曰请五百钱问何钱曰通行钱也既又借吾马乗去吾来时二马毙于道今观从神貎宛梦中所见不谓其应在此也其见于先兆有如此者尝考郡乗唐之末造星源自为一军不隶新安初移镇弦高者邑人汪司空也今星源亦自为一军其屯戍似矣前郡将亦邑人也而氏族复同矣继汪司空者闗西刘公当时有两指挥五十余师今王公官为右指挥而以其军来副者左指挥也官名既合而将校之多复不异矣刘公记新城在戊戌今新城亦起乎戊戌岁又同矣当时有陶雅者守新安加赋于民以固其位至今新安税重于天下惟星源以分镇得免故其税视五县为轻近岁供亿浩穣新安为甚属县休寜谬増税十一而星源两皆专制得以恤其凋瘵焉劳佚亦分亦似矣其于数百年事脗合又有如此者由是观之亦可见公出镇诚有闗于天运而非偶然者矣请书其事于巻端且使续郡乗者有所稽焉呜呼可谓异闻也哉梦刀者得州梦松者为公事固有见诸朕兆者今王公之未来也山川鬼神已前知而预告之无亦厌乱思治鬼神亦与人意同邪宜乎公之能为州民福也自古治乱相因其离合废兴之迹固有似者矣若夫其出处其屯戍便宜城筑岁月同事官名代着姓氏征赋重轻求之前世无一不同是则言运数者所未尝及而论三五之者亦莫之详也然吾于此得以观天道矣则王公之来而见乎朕兆既至而卒能为斯民福也岂不宜哉虽然今大兵西讨一举下数十郡县而王公由属郡起典大州是则前志所未闻而与昔人所遭遇者亦不可同年而语矣吾于此又有以知世运之将亨也乱极必治斯其时乎新安领州一县五星源既别为镇祁门以隶他将上供黟歙之调度不给者咸取足休寜而并缘之奸有不可胜言者无艺甚矣传曰有人斯有土有土斯有财古之善为国家均而已矣将分裂破壊郡县使定于一以息其民去其为害者以平其政荡陶氏数百年之流毒正其税籍使赋不独于一州安知不在今日乎吾观王公恕以待人而严于治军薄于奉已而厚于养民其志之所存有足称者乃叙其说于巻首而凡以诗歌饯行者皆繋焉

</div>
    <div class="pagination">
<a href="东山存稿_page6.html">上一页</a><span>...</span><a href="东山存稿_page2.html">2</a><a href="东山存稿_page3.html">3</a><a href="东山存稿_page4.html">4</a><a href="东山存稿_page5.html">5</a><a href="东山存稿_page6.html">6</a><span class="current-page">7</span><a href="东山存稿_page8.html">8</a><a href="东山存稿_page9.html">9</a><a href="东山存稿_page10.html">10</a><a href="东山存稿_page11.html">11</a><a href="东山存稿_page12.html">12</a><a href="东山存稿_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
