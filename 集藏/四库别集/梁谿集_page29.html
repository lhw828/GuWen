<!DOCTYPE html>
<html>
<head>
    <meta charset="UTF-8">
    <title>梁谿集 - 第 29 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 29 页/共 100 页</h1>
    <div class="content">　　别夹山能老　　　　药山三咏三首
　　梁山观音寺　　　　自武陵舟行至徳山
　　益阳白鹿寺　　　　清修寺二絶
　　自湘乡趋邵阳以避谤不敢取道衡岳有感五
　　絶　　　　　　　邵阳道中云岩寺
　　清湘西山寺无量寿塔
　　桂林道中二首　　　山月驿闻子规次韵道阳朔山水尤竒絶　献花铺次壁间韵象州道中二首　　　饮修仁茶
　　自去冬不雨至今道傍井泉竭
　　次贵州　　　　　　伏读三月六日内禅诏暮春雨中有感　　　含笑花五首
　　荔支五首　　　　　茉莉二首
　　得梁谿书寄诸弟　　即事三首
　　移居南山寺寺有岩洞甚幽并葛稚川丹灶
　　自蒲圻临湘趋岳阳道中作十首
　　鄂渚何尝一日安澧阳犹喜逺江干帝妃降矣空遗佩公子思兮欲采兰水带潇湘疑有鴈地连岭蜀苦无寒迂疎自笑谋身拙却荷朝廷徳意寛
　　屈伸任道复何求去国翻成汗漫游处世久师齐物论摅怀聊赋畔牢愁霜清日薄寒光急云惨天髙隂气浮嫋嫋西风洞庭濶可堪更上岳阳楼
　　嵗寒又复事南征旌檝兰舟过洞庭水入重湖千里白山连平楚数峯青云鸿杳杳飞何逺汀芷微微气自馨千古灵均英爽在固应笑我学余醒
　　三年奔走未容归敝尽东周季子衣断垅连冈平野濶扁舟短櫂寸心违凌晨白雾霑裳湿薄暮彤云夹日飞回首梁谿杳何处翠烟空鎻钓鱼矶
　　还驱征骑向三湘行尽骚人放逐乡緑叶素荣歌橘颂采衣姣服浴兰汤云中帝子旍旗降物外桃源日月长便欲翛然与高蹈故应脱屣谢轩裳
　　不解扬波与餔醨又还来放楚江湄椒兰气味何其烈蘅药芬芳空尔为宁赴湘流非我事托懐鹏鸟乃吾师醉醒清浊初难共渔父从来自不知
　　逺谪三湘欲卜居试从詹尹拂占书昻昻愿作云间鹤泛泛宁为波底鱼咿喔突梯真得计洁亷正直却成疎益坚节操行吾志龟策从来自不如
　　更欲投书吊汨罗西风嫋嫋水增波江分梦泽于菟逺地近芳洲杜若多野鸟终年从萃止木奴千树正婆娑卜居更作终焉计华髪萧萧奈老何
　　爼豆其如军旅何谁令瀚海起干戈休将直道论三黜且把微辞续九歌山鬼含颦乘赤豹湘灵解佩鼔云和蛮邦虽陋吾何恨厌见旌蕤相荡摩
　　龙驾翩翩帝子游我因谪宦亦淹留潇湘且傍鼋鼍窟葭菼空懐鹦鹉洲专气愿师周柱史著书更笑陆忠州变心从俗吾何敢千古骚人共此愁
　　翰奉和大观文相公见寄古风
　　旃裘乱衣裳风雨飘屋庐南奔万里空脱死锋镝余翠华狩絶域黄尘翳修涂朝无嵇侍中溅血霑谁裾夷儿金束袍漉蔌悬瑚骄气吞九州投饵术已疎公捐绕朝策观化聊据梧鳯凰渺鸿乙紫氛谁与俱丘壑嵗已晩钟鼎功未书弃置委时运超揺游物初此忧自古有此乐絶世无邂逅拯横流功成吾不居
　　再次韵崧老见和之作时传春秋集传又欲借易说故篇中及之
　　黄尘暗中原河洛皆穹庐衣冠竞南渡故国靡复余襄陵大岳裔亦尔困征涂颠沛不忘道呻吟曵长裾如公巨川舟岂止清庙瑚愧我正羁束未能踵汉疎幸然声气同鸣鳯栖必梧褰裳思琢磨道阻不得俱已从借麟经更欲窥羲书庶或晩闻道洗心复其初湘沅骚人乡兰芷今岂无回风揺蕙草叹息空幽居
　　岳阳楼三首
　　缥缈层楼俯洞庭湖光霁色两澄明气蒸云梦浮天白水合潇湘到底清去櫂来樯云共影断鸿孤鹜笛连声望中更觉君山小一防青螺镜面平
　　翛然多难偶存身又到苍茫楚泽濵鼔舞鱼龙张乐地佩纫兰茝独醒人涉江哀郢空回首极目伤心欲向春鼔枻寅縁傍枯苇故应渔父尚垂纶
　　常诵飞龙邅洞庭登楼况复把骚经瑠璃万顷天同碧翠黛一螺山更青白鸟风髙方倦翮苍鹰冬暖正舒翎客愁欲作长鲸吸却笑三闾只独醒
　　鼠须笔
　　鼠能为虎亦何功用舍之间系所逢谁谓有皮为有礼翦须犹得管城封
　　中山毛頴久中书鼠辈胡为亦可俱寝庙宂居真得计畏人端恐擢其须
　　渡江
　　桂枻兰旌楚泽东碧空如水水如空江湖落日浮秋橘岛屿残霞拂断虹世事茫然烟霭里客愁都在艣声中沙头鳬鴈相俦侣笑我年年逐转蓬
　　章华台【华容县西三里】
　　断垅连冈云梦西楚王宫殿尚遗基桂花半落垂黄橘想见章华九月时
　　华容西二十许里有墨山即离骚所谓石也山有大云寺寺有云母泉甘芳洁清大旱不竭唐李华有诗序之甚详其末云华贬杭州司公恩复左补阙次于岳阳江山延望思与髙贤共饮云母之泉躬耕墨山之下敢违朝命以询私欲秋风露寒洞庭微波一闻猿声不觉涕下况支离多病年甫始衰愿饵药扶寿以防无生之学事乖志负火爇余心三复其言而悲之因次其韵
　　霜风振古林肃肃有异声我登石山适此氛祲清散策歩山巅僧庐窈而精石磴尽云母晶荧璨瑶英防防幽谷泉玉色凄芳馨饮者得难老沈疴体皆平乃知泉源美本自山川灵沈吟遐叔诗此其浪得名肺腑久尘埃于焉吸清泠玉池艳生肥潄濯归黄庭却思陆子泉厥味可弟兄白首困飘泊丹心竟何成鼓枻渡潇湘曵裾拂荆衡回头故山远怆怳若为情区区金石坚正頼日月明巻舒随用舍未觉殊亏盈风髙洞庭波云瞑兰芷城饵药扶始衰防心学无生庶几甫知命寸田不废耕
　　至澧阳寓天宁僧舍有感
　　常诵离骚澧有兰那知谪宦憇其间片云只鹤风方急只恐飘零过别山
　　此身又复寓精庐丈室萧然一物无每见招提心即喜前生真是老浮屠
　　深省轩在丈室之西余为名之
　　轩槛虚明丈室西丛筠佳木翠隂垂游观物物皆深省岂在闻钟欲觉时
　　见报以言者论六事其五皆靖康往故其一谓资囊士人上书以兾复用谪居海南震惧之余斐然有作
　　力小安能胜万钧退藏深渺欲全身大恩不报有余责何必烦言浪指陈
　　非才自丏罢钧衡百念灰寒岂复萌刚道资嚢上书者不知谁继颍川生
　　尼父乘桴居九夷管宁浮海亦多时古来圣贤犹如此我泛鲸波岂足悲
　　功似賛皇犹逺涉智如鹤相亦来游世间万事非人力只有安心百不忧
　　苏子曾为海上仙羣龙三复絶韦编我今日对羲文语却恨公书取次传
　　别夹山能老
　　相逢千偈口澜翻已是亲曾到夹山猿鸟可能知祖意飞腾青嶂碧岩间
　　药山三咏
　　问道室
　　骨相崭岩心已安松林谈道不胜寒习之不防髙人意便作天云缾水看
　　伏牛庵
　　侍者何湏召二空一元调伏自知风轩然栋宇翚飞处何似当年茅竹中
　　雷满地
　　英雄割据老渔师习气难忘凿此池尚想兴酣髙防处投身下取酒杯时
　　梁山观音寺【东汉梁松驻军之地有庙】
　　大士当年白鹿驯寳坊千古閟松筠风流帝壻膏粱客也解来为防法神
　　自武陵舟行至徳山
　　舍车泛兰舟揺荡武陵水憇装古丛林幽胜冠南纪当时霹雳手掣电机在捶钤锤今得人宗防振頽委何须大雄殿突兀踞巍址龙蛇相混杂衲子聚千指齐竽一一吹真赝见鑪锤青葱松竹隂积翠纷可喜春风一动揺萧瑟鸣不已却游徳岘亭枉渚抱中沚襄阳今何如风物畧如此空怀堕泪碑愧叹羊叔子坐令邹湛辈名字随骥尾夷人窥汉疆战哭多新鬼王室如缀旒冦盗结蜂蚁而我荷寛恩抱衅适万里回头望中原洒涕湿巾几海山渺安在澒洞鲸波里飞仙时往来当学长不死
　　益阳白鹿寺
　　寺枕清江防碧梧萧然景物类东吴登临忽动思归兴不待秋风可鲙鲈
　　清修寺在益阳数十里间惠逺之弟居之世谓之小庐山二首
　　盘纡石磴白云间风落岩花满路斑峯岭横斜自重掩个中真是小庐山
　　傍山修竹翠檀栾竦节疎枝碧玉寒安得诛茅此君侧世间浑作梦中看
　　自湘乡趋邵阳以避谤不敢取道衡岳有感五首
　　平生性僻爱溪山偶得经行秪为闲叹息迂程避烦啧坐令南岳阻跻攀
　　石廪巉天堆祝融遥看山色有无中寛恩异日容归老先到衡阳回鴈峯
　　恭闻南岳魏夫人绛节霓旌拥玉轮我欲他年受真诀先从碧海涤埃尘
　　邺侯竒谲世难知放浪衡湘亦避时懒瓉不知今在否无心更与覔蹲防
　　退之昔谪恶溪濵精意能开衡岳云我匪天穷坐人阨试从山外望氛氲
　　邵阳道中云岩寺
　　山空小寺依嵌窦日暖幽禽转好声万个琅玕一茅屋何当此处寄浮生
　　清湘西山寺无量寿塔
　　黄花翠竹真如性大地山河清净身欲识今时无量寿不知瞻礼是何人
　　桂林道中二首
　　桂林山水久闻风身世茫然堕此中日暮碧云浓作朶春深稚笋翠成丛仙家多住朱明洞客梦来游羣玉峯鴈荡武夷何足道千岩元是小玲珑
　　时危逺谪堕南峦犹在乾坤覆载间瘴雨岚烟殊气玉簪罗帯巧溪山桄榔叶暗伤心碧踯躅花开满目斑惟有月华依旧好清辉应与照云鬟
　　山月驿闻子规次韵
　　春枕梦回孤馆悄世故萦心愁不了山深夜閴子规啼残月满牕天未晓
　　道阳朔山水尤竒絶旧传为天下第一非虚语也赋二絶句
　　溪山此地蔼佳名雨洗烟岚分外青却恨征鞍太匆遽无因一上万云亭
　　赋诗曾送谪仙人垂老翻游到海濵梦幻去来何日了且将病眼看嶙峋【李泰发谪阳朔令尝以诗送其行】
　　献花铺唐相李徳裕谪海南道此有山女献花因以名之次壁间韵
　　我亦乘桴向海涯无人复献雨中花却愁春梦归吴越茗饮浓斟薄荷芽
　　象州道中二首
　　路入春山春日长穿林渡水意徜徉溪环石笋横舟小风落林花扑面香山鸟不知兴废恨岭云自觉去来忙炎荒景物随时好何必深悲瘴疠乡
　　竹屋茅檐三四家土风渐觉异中华碧榕枝弱还生柱红荔春深已着花社鷰不巢南别塞鸿无信北音赊海山此去犹千里防见安期枣似
　　饮修仁茶
　　北苑龙团久不尝修仁茗饮亦甘芳夸研鬭白工夫拙辟瘴消烦气味长江表露芽空絶品蜀中仙掌可同行从容饭罢何为者一椀还兼一炷香
　　自去冬不雨至今道傍井竭田多不耕有感
　　匝地风雷空震荡终宵云雨竟虚无媮闲农具田皆废暍死行人井半枯东海愆阳縁孝妇桑林谒祷本谗夫忠魂昭雪奸邪逐坐见为霖万物苏
　　次贵州二首
　　青枫夹道鹧鸪啼古郡荒凉接岛夷陆绩故城依石巘葛洪遗灶俯江湄光风苒苒吹香草烟雨蒙蒙湿荔枝欲作终焉卜居计自应痀偻不吾欺
　　怀泽为邦古郁林江邉邑屋树森森山连八桂峯峦秀地近重溟雾雨淫嵗久承平消瘴疠时危争战觉幽深试谋十亩膏腴地丹荔青蕉获我心
　　伏读三月六日内禅诏书及传将士牓檄慨王室之艰危悯生灵之涂炭悼前防之不从恨奸回之误国感愤有作聊以述怀四首
</div>
    <div class="pagination">
<a href="梁谿集_page28.html">上一页</a><span>...</span><a href="梁谿集_page24.html">24</a><a href="梁谿集_page25.html">25</a><a href="梁谿集_page26.html">26</a><a href="梁谿集_page27.html">27</a><a href="梁谿集_page28.html">28</a><span class="current-page">29</span><a href="梁谿集_page30.html">30</a><a href="梁谿集_page31.html">31</a><a href="梁谿集_page32.html">32</a><a href="梁谿集_page33.html">33</a><a href="梁谿集_page34.html">34</a><span>...</span><a href="梁谿集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
