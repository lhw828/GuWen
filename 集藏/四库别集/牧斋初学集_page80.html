<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 80 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 80 页/共 115 页</h1>
    <div class="content">    君卒于崇祯五年十月十九日，年六十有九。妻高氏，孝敬慈祥，相其夫为清白吏，称女师焉。卒于崇祯四年十月，年六十有九。子六人：元素、元介皆国子生，次元聘、元瑞、元觐、元翰。女三人。某年某月，合葬于白阳山之新阡。铭曰： 
    水则有坊，帛则有幅。凡今之人，云胡不淑？ 
猗嗟李君，束修自牧。有物有恒，式金式玉。 
国有烦言，浮石沉木。障彼狂澜，奋我简牍。 
夫人不言，百世所瞩。悠悠青史，我以君卜。 

    （吏科给事中赠太常寺少卿侯君墓志铭） 
    天启七年正月，吏科给事中嘉定侯君卒于家，年五十有九。明年，其子南京兵部武选司主事峒曾奏疏曰：“臣之先臣震，以狂直得罪先朝。幸遇陛下即位，复官谏垣，而先臣已不待矣。先臣触忤权幸，持忠入地，得比死事诸臣，共沐霈恩，死且不朽。”于是天子褒君素著忠谠，特赠太常寺少卿。又二年，将葬，峒曾次君之生平为状，泣而请于余曰：“愿有述也。” 
    余与君同年进士，同事熹庙，后先同被谴逐，其知君为深。呜呼！党论之相持也，自万历之末，蕴崇沸腾，以迄天启元、二之间。君居恒然心忧，谓其祸与国家相终始，誓欲以其身为耆柱。既入谏垣，论三案，论经、抚，以谓当斩除葛藤，别白功罪。其言明白正大，举朝韪之。亡何而事益难言矣。当国论之殷也，士大夫坚垒不相下，若鼠之斗于穴也。久之，群小知公论不可胜，折而入于中官、阿姆，若鼠之伏于社而食于角也。言者或不知，知者又或不言，而君独早知而极言之。客氏之再入也，君请收回成命，以勾结奸阉、倾危椒寝为言。奉严旨切责。其后一疏纠劾四辅，暴白逆奄构杀旧司礼王安事，尤切中忌讳。而君又抗章再上，得罪然后已。当是时，逆阉犹未炽，君先事察其机牙，摘发其所与钩连者。君去三载，而祸大作。刊章录牒，糜烂朝野。君以病且死，而获免。今天子慎惜名器，独于君赠恤不少吝，其亦曲突徙薪之忠，有鉴于圣心矣乎？君虽死，奚憾哉！君之少也，从其母育于外氏。稍长，侍其祖宦游蕲、黄、湖、湘间，暴露跋涉良苦。故虽生长世家，无纨子弟之容。君之祖父，皆倜傥好施，不事生产，相继捐馆舍。而君久困公车，送往事居，衣食百须，经营黾勉，备所不堪。君之更事练智，强力忍诟，亦赖此也。释进士褐，为行人，驰驱楚、粤数万里，单车匹马，不扰厨传，曰：“此亦使职也。”为给事中，巡视皇城暨巡青，多与内侍镌谯，所执奏多寝阁不下。闲居休沐，辄讨论军国大计，或语及人才国恤，则蹙然如不终日。盖君之大志，欲以虚公正直，为国家塞朋党之议，救清流之祸。其稍闲，则修复畿辅水田，及吴淞水利，讲求数百年利病，以康天下。而遭时龃龉，万不一试，徒以谏官自见而已。君孝性笃至，其父深念之，至为诗以示子孙。其为人质厚沉深，不苟訾笑。与人交，能为人尽。宾筵客座，谈宴款洽。闻人死丧急难之故，必为之侧席而坐，嗟咨叹息，坐客皆为不欢。君之为劳人志士，连蹇坎轲，其骨相或亦应此，而君子知其必有后也。 
    君讳震，字得一，祖讳某，福建布政使司右参政。父讳某，明经岁贡，赠吏科给事中。母陈氏，封太孺人。妻龚氏，广东布政锡爵之女。生三子，长峒曾也。次曰岷曾、岐曾。岷曾早死，而岐曾犹未仕，人皆以为国士。女四人。崇祯四年十二月，葬于圆海沙之祖茔。君父祖葬于穆，而君葬于次昭，不敢与穆齿，礼也。铭曰： 
    君尝涉风，桅倾楫覆，啸呼掀帆，指血渗漉。 
长年赖君，以脱鱼腹。及乎登朝，波涛粘天。 
蛟驱鳄，冒没九渊。事虽不克，能以身旋。 
溯君之生，蹇始坎终。死遇涣恩，天晶日融。 
吁其悲矣！铭此幽宫。 

    （直隶河间府儒学训导刘君墓志铭） 
    崇祯十一年十二月三十日，奴兵陷吴桥，训导刘君廷训死之。其子尔成以其丧归葬，奉其叔吏部郎中廷谏所撰行状，再拜稽颡，属先友武进恽厥初寓常三千里谒铭于余。谨按： 
    君字式伯，顺天府通州人也。祖讳钧，不仕。父讳某某，赠刑部主事。母王氏，赠安人。以岁贡谒选得官。奴之掠畿南也，县令谋弃城走，君要止之，率众以守。凡三月，奴偏军尝我，辄引去，已而尽锐力攻，令缒城遁去。君入学舍，麾其妾趣去：“我将上死。”属其稚孙于所善僧隆贵，介而趋南城，誓守者曰：“守死，逃亦死，曷若守死为满城忠义鬼乎？”守者敫然而哭曰：“愿为公死守。”三日夜，城三隅扰乱，独南城晏然。奴肉薄而登，如墙引射，矢注衣甲，血朱殷，穴胸而出，濡缕属于屦，君犹强自力束胸拒战，连中六矢，乃仆。逾月，其子发棺更敛，面如生，须髯奕奕奋举。丧之归也，诸生及闾左数百家道哭过车，儿僮佣保，皆剪纸买浆以奠。君兄弟博文矫行，自相师友。吏部侃侃，为世名臣。君老于明经，亦卒用殉节显。吏部称君读书盘山，诸生以其间藉草坐语，君吾伊自如，口喃喃如梦呓。诸生故叫呶大声属其耳，若弗闻也。与人交，无贵贱贤愚少长，处之油油然。好谈人善，盱衡抵掌，嚏唾喷溢颐颊，否则瞪目顾视，一言错误，面赤坟起，归自刻责，惭其人者累日。溯君之生平，乐易朴诚，谨畏人也。其临大节，倜傥自力如此。君之殁也，享年六十有五。娶唐氏，继室以张氏、王氏。子尔成，郡诸生。孙二人，曰坦、增，增即所属僧者也，未知其存否。于是君之子葬君也渴，人谓宜需国家之愍纶，以庀大葬，而不克待也。呜呼！古之人主，于其臣之死事也，得其尸而衤遂之，道而哭之，引而亲推之，或吊其妻，或养其子，可谓备礼矣。士以死国为市，君以死士为饵。士之自待与夫君之待士也，不已薄乎？君守师儒之官，无民社之寄，致命遂志，自办一死而已。向令回翔身后，糜烂七尺，以博半通之纶，此所谓左手据图，右手刎其颈者也。而谓君为之乎？以学官死，以士礼葬，传不资船舆，窆不费钱物，于其致身之初志，庶可以无憾。君之自待，与国家之待君，殆可谓两得矣。君之子其知之矣。余既为之志，于其铭也，变而为招魂之辞以哀之曰： 
    胡尘压兮城堞隳，霹雳车兮声殷雷。纶巾铠兮缝衣甲，流矢攒兮短兵接。 
矢洞胸兮镞贯肠，膏涂裆兮血渍裳。登空同兮绁我马，云冥冥兮绝辔之野。 
魂不归兮威灵怒，抚箕尾兮鸣河鼓。幽都广莫兮魂归来，蚩尤彗兮玄武旗。 
篾束腰兮革裹尸，犀轩直盖兮非我须。夫人兮自有美子，荪何为兮独愁余？ 
梁山{隋山}兮潞沙纡，长终古兮安汝居。 

    （陕西延安府延长县知县郝府君墓志铭） 
    崇祯丁丑，新城张果中访余请室，为我称郝君万曰：“君万之父为延长令，处流贼巢穴中，贼营蔓延数百里，上覆飞鸟。延长公之官，君万帕首褶，负弓矢前驱，以鞭梢扣垒门大呼曰：‘我霸州举子郝杰也，从父之官，过而假道于若。若许我，幸甚。不然，则我无以见我父，请先死于此，以颈血溅虎落矣。’贼酋壮其言，许之。君万顾旁贼曰：‘我马矣，趣秣我马。’又曰：‘饥甚，趣饭饭我。’贼为进酒食，饮啖如流。食已鼾睡，鼻息撼壁垒。已而公至，群贼狰狞发植，公端坐舆中平视，指挥驺从伍伯如也。贼益异之，相与传送之他垒。过数垒，贼酋有介马而驰者，君万跃马及之，贼笑曰：‘能骑是乎？’即以与公。君万跃上贼马，挟己马而驰。所过贼垒，见所乘马，皆辟易辟道，莫敢谁何矣！君万出入贼中，熟识酋长部落，具知其营垒行阵，坚瑕虚实。贼环攻延长不胜，谍知设守者假道举子也，遂逡巡引去。”果中，奇士也。余心识其言。明年戊寅，余出狱。君万过邸舍，余为道果中云云。君万曰：“主臣有之，非杰之能也。吾父之之官也，卖千金之产以行，单车叱驭，克日就道。父既以身许国矣，杰敢爱死乎？孤城斗大，墟落无人烟，贼设长围困我。微吾父忠诚感激，父老子弟效死弗去，杰能伸两臂捍贼乎？围既解，冒雨循城，堕而折胁，移病归。数月，城遂陷。延人至今尸祝吾父也，杰何庸之有？”余叹曰：“有是父，斯有是子，果中之言征矣。”公家居六年，胁病寝剧。今年七月二十四日，年五十九，卒于家。君万将奔丧卜葬，撰次事状，属其友杨主事希孔拜而谒铭于余。按状： 
    公讳鸿猷，字勋甫。先世自秦徙霸州。父讳智，轻财好施，以能成其志。事继母如母，抚兄之遗孤女如己女，乡之称孝友者归焉。娶于王，生四子：俊、亻桀、位、、俊、皆早世。桀则君万，举丁丑进士，今官太常寺博士。公器资杰出，少读《左》《国》《班》《马》《南华》《鸿烈》之书，作为制义，飙发泉流。北方之学者，未能或之先也。年三十登贤书，晚而与君万偕入锁院。君万既登第，课其孙惟讷，日移漏仆，方吮毫覃思，公已落笔尽数纸，抚而叹曰：“竖子遂先我著鞭，阿婆虽老大，犹堪压倒三五少年也。”其倜傥坚强，老而自负如此。铭曰：     幽都北极，野惟崆峒。角立精悍，是生俊雄。 
贼避单车，民保穷发。风施延，气厉勃碣。 
勤官屯膏，死事质冥。哲人乘箕，孝子见星。 
海抱岳回，戴斗之下。我铭幽，与此终古。 

    （齐孝廉墓志铭） 
    齐君讳国玺，字符卿，其先自汉平敬侯受居高阳。曾祖讳能，赠征仕郎。祖讳敬才，四川都司断事，赠承德郎。父讳养蒙，文华殿中书舍人，擢户部江西司主事。母许氏，封安人。君少有夙惠，弱不好弄，孙仲子楚惟以《尚书》教授为大师，楚惟者，吾师高阳公之子，而齐君之姑之夫也。君负笈从楚惟游，括羽镞砺，益宏肆于文词，今元辅绵竹公从其兄游高阳之门，君与之驰骋上下，不少退次。而同县李文敏公在史馆，亟以英妙目君。年三十，得恶疾，卧蓐三年，舆疾试京兆，辄得隽。明年，试礼部，疾甚，不能自力，乃罢归。未几而卒。崇祯元年之三月也。年三十有四。妻韩氏，两浙运使作楫之女。生二子，煜与煌也。既葬之十年，煜已为诸生有声，以其姻家蒋户部范化所著状，谒铭于余。状称君内行淳至，奔其祖之丧，四百里见星而行，不言不食，抚棺恸哭，绝而复苏。家本素封，与朋友交，补衣蔬食，如后门寒素。盖士之孝友壹行，怀仁蕴义者也。而以一举子病夭，岂不悲哉！呜呼！高阳之门，海内之雄俊集焉。余犬马之齿长，故弟畜楚惟，而文敏、绵竹，皆以一饭先予，而君又为楚惟之弟子。盖高阳之门长则逊余，而少则推君也。十余年以来，文敏以故相为先朝旧臣，绵竹新在日月之际。而君已前死，余则幽忧穷蹙，祈死而不死。盖少而不遇者莫如君，而老而不遇者莫如余也。今吾师岿然若鲁灵光，楚惟兄弟，鄂付竞爽，余乃执笔志君之墓，然供文字之役，不已恧乎？岂吾师之门，固亦如许商之四科，郑玄之薄官阀，而君之子不以我为老耄而舍我乎？抑亦君之札瘥夭折，为天所奇左，非世之卓荦偏人，固不足以表其幽而抒其愤乎？不然，则或者君赋命之穷，及其枯骨墓中之片石，犹不获徼惠于演纶画诏者，以耀泉壤，而固以属余也。斯其可悲也已！铭曰： 
    此子也才，余为之铭，可以不死。有子而孝，谒余为铭，斯为有子。 
高河汤汤，佳城亻疑々。有光如虹，长映箕尾。 

（博野王秀才墓志铭） 
    秀才王姓，不知其名，博野人王教官之第三子也。娶吾师高阳公侧室之女。崇祯戊寅，吾师阖门死虏，秀才亦死焉。高阳公之长子铨以高苑令奔丧归，渴葬以俟天子之恩命，哀其妹之早寡，忄堇而不死也，属余志其夫之葬。铨之言曰：“秀才之世父讳兴，与先君同举于乡，吾弟含之岳翁也。秀才又娶吾妹，两家盖世为婚姻。其为人悛悛退让，攻苦力学，不以家门炫耀乡里。生于万历戊午，死时年二十有一。数生子而殇，遂无后。吾妹茕茕寡妇，秀才之介弟，磨牙相吞噬，赖上官保全之耳。得吾子之一言，以葬其夫，未亡人实藉镇抚焉。子其无辞！”呜呼！志其墓不知其人，叙其人不知其名，古未有也。虽然，吾师之子孙，接踵而死虏者，河岳其相，而钟吕其音，皆雄骏奇伟人也。秀才为吾师之婿，相与掉鞅词场，颉颃下上，知其器资ㄈ傥，非庸庸佼佼者也。吾师之阖门乘城而死，转战而死，巾帼襁褓而死，靡不裹创饮血，握拳裂眦。秀才之死，我知其非望风逃遁，引颈而就刃者也。秀才死矣，进而陪吾师之后乘，登顿九天，回翔帝所，退而与诸子相从，英魂灏气，乘雷载云，薄宇宙之间。秀才虽死，犹不死也。余老且衰矣，槁项黄馘，视息田间，使吾师含敛之事，愍恤之典，仅托于殿师之夙沙，骖乘之同子，不能扣阍诣阙，以片言自效于师门。余之生，曾不若秀才之死也。已徇铨之请为之志，以慰其妹之思，而又作招魂之词以相其哀。铭曰： 
    天门闭兮九坑疒官 ，黑水沸兮白沟断。甲耀日兮城压云，虏肉薄兮士争先。 
隳斗极兮裂天鼓，列星从兮陨如雨。戈扌舂喉兮矢穴肠，膏生磷兮骨负霜。 
结余冠兮整余带，须龙兮云之际。从公子兮挟鬼雄，怒风悲兮啸雨灵。 
魂归徕兮反故居，祝背招兮妇为尸。青春谢兮白日短，兰膏明兮长夜迟。 
祀国殇兮陈浩倡，灵娱乐兮听歌诗。 

初学集卷五十三 
    ○墓志铭（四） 

（山东青登莱海防督饷布政使司右参政赠太仆寺卿谭公墓志铭） 
    天启元年，登莱阙监军道，谭公以才望推用。公至，则西兵哄于登，淮兵噪于莱，和门昼扃，邑屋汹骇。公责镇臣沈有容曰：“抚方杜门谢事，而镇纵兵哗抚。抚之祸不可知，镇则何以自解乎？”有容惧，乃传箭禁戢，捕获其戎首，众少定。公曰：“登城斗大，聚卒四万，月费一万五千余金，军无见粮，嚣呼间作。即少定，亦隔日疟耳。欲保登、莱非散兵不可。”乃建议请于朝曰：“登、莱海浅多礁石，舟难载骑，奴必不渡，亦不能渡击奴。此地断无用此兵，断不能养此兵。登、莱之民，亦断不能与江、淮之兵相安于无事。方今辽事败坏，召募金钱，俱投沧海，不得独为江、淮惜募金。倘变生不测，更大费金钱以收拾登、莱，惜费而费滋多，悔无及矣。”乃以出海无期，践更抽替。未一月，客兵去者过半。登、莱之民帖然，而兵不知其被汰也。自奴酋发难，建三方布置之局，开镇登、莱。议者以用海为名，而坐请益兵，独公之论能如此。岛帅毛文龙自诡能捣巢制虏，多馘辽人首以当虏，或毒辽人之舌，购译者指为奴俘。公廉得之，系之密室，与饮食。旬日，舌药苏，能自言被俘状，核实而纵之。海外俘级日侈，交关逆奄魏忠贤，张大其事，觊觎封爵。公坚持之，弗与勘覆。岛帅益骄，构内旨，得举刺文吏，造蜚语中管饷同知翟栋。缇骑突至，械翟于公座。公叹曰：“以我故累廉吏，而不能救，何以生为？”愤懑不食，呕血数升，顿致羸疾。亡何，遂不起。嗟乎！用海以扼奴，用岛以掣奴，疆埸之虚名也。糜物力以奉骄卒，竭功赏以易伪俘，国家之实祸也。世之谋国者，以虚名则相蒙而不疑，以实祸则相沿而不悔。如公之蚤见梗立卓然而不回者几人哉！公没五年，而岛帅以矫伪被﹃。迄于今二十年，登、莱之舟师，未闻以一苇涉海。公之言至是而大验。然而公之死者已不可复作，而辽事终不可为矣。呜呼！其可叹也已！ 
    公讳昌言，字圣俞，万历甲午举乡试第一，辛丑举进士，知苏州常熟县，改徽州婺源县。外艰服阕，补真定栾城县，升南京兵部职方司主事，转车驾司员外，升郎中。内艰服阕，入为兵部车驾司郎中，出为福建提学参议，以山东布政司右参政为青、登、莱海防督饷监军。天启五年三月十四日，卒于官，年五十有五。今上御极，其子贞默、贞和，相继陈请，上念公以死勤事，追赠太仆寺卿，赐祭葬，荫一子，盖异数也。公三为令，计口食俸，斋厨萧然，摘奸伏，养小弱，省供亿，裁赎锾，清明惠和，所在治理。常熟五年，编徭有不承者，出片纸与之曰：“若果无田无赀不应役者，以此纸自榜于区中，吾不汝禁也。”皆逡巡首服而去。婺源有争山之讼，斗杀不解。公封山著禁，有凿石熔灰者，罚无赦，而两家之讼息。开江湾金竺岭，以避芙蓉五岭之险，徒讴歌，呼为谭公岭。栾城荒，民逋盗发。公给买官牛，躬督垦辟，凿井灌溉，履亩耨获。流亡复归，盗贼衰止。栾驿支八省，公枝柱势要，爬搔假冒，中贵人进御，沿途绎骚，抵栾戒亻兼从曰：“勿犯此强项令也。”在南兵部，不以闲曹少自假易。在北驾部，抗论四路出师必败。闻者咸缩颈，既而皆服。督闽学，甲乙殿最，凛如神明。不发私书，事竣，以尺蹄侑原函归之。闽人谣曰：“来一封，去两封。以为不信视邮筒。”公之为吏，清素方梗，独立行意，茂著风绩，皆此类也。性沈毅，能割大事，纠纷变故，应手立断，机张理解，非凡所知。南中骤更钱法，日中罢市，蜂拥衢路，丁司空道遇之，停车下揖，众益汹汹。薄暮，公敕职方逻卒，持白列炬而出，缚首恶数人，传呼与大杖，一瞬而散，无敢顾视者。福藩之国，诏需马快船五百艘，船尚舣通湾，待其归，修念复往，水涸冰坚，必不能赴。而来春之国之期，将复以王舟不具为词，且有后命。司马仰屋咄咄，计无所出。公建议：“急檄止通湾船勿动，遣官就彼修念，计往返工费，略足相当。旬月而报完，舟楫已具，则之国无愆期之虑矣。”司马如其言，事遂竣。藩封大典，举朝舌敝心呕，忄堇而得之者，微公建议，其不以迁延籍口者几希？公之功，与伏蒲廷诤者并矣。潍令与辽将相构，令谬以辽兵叛闻。东抚仓皇上疏，檄登兵会剿。登营多辽人，偶语籍籍。公大言曰：“辽将吾将，辽民吾民也，谁敢言发兵者？”即入营，握辽镇李性忠手，令飞箭谕潍营，趣遣三骑往，将士皆感泣听命，东抚蒙几激大变，赖公一言而定。岛帅索剿饷二十万，诏令汰登兵，那其饷以给发。公曰：“饷可卒那，兵可卒汰乎？此窘我也。兵之汰久矣，饷无庸那也。”一月内足那饷之数，而登无汰兵之扰。公在登以精勤策应援，以恩信结将士，散江、淮乌集之师，辑辽左鸷伏之众，数定祸乱，不动声气，始终以东江进兵为赝局，直斥岛帅为登寇，不惜身试其毒。而岛帅亦严惮公，逆自引避。登人谓：“无公必无登、莱，信也。”公为人疏通乐易，朴诚简忄詹。与人语，倾倒输写，咳唾时拂人颐颊。端居深念，焚香读书，其中湛如也。通籍二十五年，先世薄田敝庐，一无所增益。朝鲜李亻宗弑其主，介岛帅携重赂以请于朝。故事，使舟从登上，公斥而拒之，乃迂道繇天津。卒之日，床头文籍，封识宛然。箱箧空虚，不加锁。含敛时，如道旁僧舍。士庶纵观，街号巷哭，靡不啧啧称真廉吏也。 
    谭之先，出于山阴，永乐间徙嘉兴。曾祖讳起凤。祖讳可贤，太学生，选授通判。父讳守范，赠福建提学参议。娶严氏，封淑人，斋庄淑顺，具有仪法，佐公以廉辨起家，后公八年卒。生子六人：贞默，进士，工部虞衡司主事；贞和，贡生，以荫入太学；贞易，庠生；贞良，以五经中崇祯壬午乡试；贞硕，中天启辛酉乡试；贞，庠生。女三人。孙男十六人，女十二人。葬于白都一阳圩之新阡。严淑人焉。葬之后十八年，贞默谒余请铭。公令常熟时，余为书生，揖余而语曰：“吴中士大夫，田连阡陌，受请寄避繇役，贻累闾里，身殁而子孙为流佣者多矣。君他日必自表异，以风厉流俗。”余尝过公之里，访问其素风，然后知公之所以勖余者，盖信而有征也。贞默嶷然负经世之器，吾畏友也。铭何敢辞？铭曰： 
    公才有余，其志则窒。拮据棘手，酸辛呕血。 
公文甚富，而家则贫。冰棱玉尺，称其为人。 
士归赤诚，吏绝瑕谪。真气Е洞，归返大宅。 
书策纳棺，帝命不假。掩诗于幽，以告来者。 

    （湖广提刑按察司副使许府君墓志铭） 
    府君讳成器，字道甫。许之族出于高阳，唐亡，远孙儒自雍入江南。儒孙规羁旅宣、歙间，遂家宣州，语在王介甫《许氏世谱》。祖万相，知巫山县。父某，举进士，河南按察司副使。母某氏。君年十四，河南公守职方，阅视宁夏，属君居守邸舍。君携ゎ被宿于周庐。边帅夜囊金扣门，君呼庐儿列炬火，门为 门而叱之曰：“趣负去，不去，将絷汝。”河南公叹曰：“儿他日亦廉吏也。”河南公没，哀毁几灭性。终丧，举应天乡试。数试春官不第，署常熟县教谕。君为诸生，从宁国守于江罗公讲学，尊其所闻，以教邑之子弟。抠衣升堂，颂礼雍肃，孝秀竞劝，夏楚废弛。任满，迁翰林院孔目。乙科官迁除多州郡冗长，而君自孔目升司务，历户部、都察院、吏部，升兵部武选司员外郎，历车驾司郎中。皆通班要地，世所以待射策甲科者也。少宰杨端洁公署吏部，杨方严，四司官候门不得见，每独召许司厅与语。杨卒时，惟两苍头守舍。君庀治丧事，殚竭诚信。太宰富平公叹息以扬为知人。在车驾，值福藩之国，舟楫衔尾，徒宿戒，藩封不得藉口改延，君之劳也。升湖广副使，备兵辰沅，拮据以诘戎备，爬搔以给军饷，清严以御土司，恩信以结蛮峒。镇、诸苗，以杂处剽枨，君禽而之，归逋逃，正疆理，而蛮荆帖服。平偏四卫，以孤悬逼戎索，君辟而除之，立营哨，绝向导，而滇、楚通道。辰州守瞿君汝稷有《治蛮书》，极陈剿苗生事之害，君奉为律令。五开土司，仇杀日闻，布威信，晓祸福，咸摇尾听命。本君善用瞿所著书，得制驭之法也。在沅三年，以年至乞致仕。五之民，皆歌思立祠。归而为德于乡，存问故旧，收恤贫嫠，角巾布衣，契阔谈宴。又三年而考终。乡之人以为孝友淳备，名行修立，称其为乡先生也。群请祀之于学宫。 
    君以万历丁巳十二月廿五日卒，年七十有二。妻胡氏，继妻汪氏。子四人：士恒、士恂、士铨、士愉，皆为诸生。某年某月，葬于荷花形之祖茔。余少识君于广文时，长而习君长安。其为人乐易诚笃，议论依名实，宽然长者也。汉世重长者，史称建陵侯、塞侯、张叔，皆以诚长者处官，自不遵古人持己用人之法。世之为聪明立声威者，往往能倾士大夫以干天下之誉。其有讷言敏行，称为长者，固不求见于世，而世亦罕能知之也。然君之洁身积行，所至树立如此，则长者之为行，是岂可轻也哉！铭曰： 
    忠信笃敬，可行蛮貊。皋比蜚声，瓠载德。 
大冠将将，褒衣抑抑。彼都人士，视此斫石。 

（扶沟县知县赠南京湖广道监察御史左府君墓志铭） 
    君讳史，字子箴，西安府耀州人也。曾祖讳进，封大理寺评事。祖讳伦，赠承德郎。父讳思明，知永城县，升赵州知州。赵州起家乙科，君起明经，后先为令中州，皆以廉惠显闻，没而其民祀之。君初除光州训导，抠衣升堂，颂礼甚严，计口食俸，与弟子员共之。横经讲德，岁时乡射，彬彬如也。署遂平、固始，皆有异政。迁知扶沟县，三月而政成，五月而以官卒。君之莅扶沟也，朝国人而告之曰：“县多奸猾，积为民患。令具有主名。严将不治前事；风告不改，即收捕致法，如扣囊底耳。”县中传相悚惧，莫敢相试。奸民把持椽吏短长，告讦抵罪，遂长子孙，为吏舞文作奸，通行为囊橐。君锁吏舍门，尽逐去，择小史谨愿者补吏，延它邑老狱吏教习律令。逾月，渐次通晓。手定爰书，吏俯首缮写，肩髀如压巨石，莫敢仰视。它吏如木偶植立堂下，舒雁相望，竟日不知令案何事、断何狱也。民多斗杀，盗贼充斥，囹圄恒满。君讲习乡约，用古教化民，有壹行表异，虽荜门圭窦，月三往拜焉。立重囚于庭，吏披记籍，数其罪状，以次受掠，血肉狼籍，观者咋舌汗下。两匝月，狱讼衰止，人有悛心矣。县故多盗，平沙百里，秫田弥望，盗行劫，辄鸟兽散，莫可谁何。君设法购斩。盗发某保，劫某家，保正保副督乡兵往捕，置二驿马，克时报县。县发马兵八人，分四路侦贼去所，发兵十六人，再发二十四人，亦分四路要遮钩击，贼向何路逸去，则侦者以报。收案所去路兵，罚无赦。盗贼最桀黠者，用子时发，不能过午时即得。弥月，盗无留迹矣。县西北地庳下，水潦聚焉，河溢则助河为患。君行视商度，疏决壅积，浅者堰之，深者坡之，腴者稻，洼者渔，淖者藕，家各占业，人为劝课。县北竟鄢陵、尉氏，地势尤下。三县民互相穿穴，或窃塞张单口、惠民河，则河溢如。又或盗决秦家岗三十六陂，则水决如ニ。君躬自相度，止舍离乡亭，总计三县病利，作均水约束，刻石水畔，三县共守之。援辽兵取道中州，所部畏其扰也，檄君驻襄城镇之。君遣人入楚，籍记其将领部曲，某兵前驱，某兵后拒，车马刍牧，各有成数。乃按籍定约，僦次舍，庀糇粮，峙器用，供给资粮扉屦，斥候铃柝，军声肃然。援兵所至如归，自襄城历彰、卫，出磁州，居人按堵，市不改肆。入邯郸境，即脱巾大噪曰：“何不如左知县好逆我？”大掠溃去，首将自刎。远近叹服，以谓君有文武大略，能当几驭变者也。君视事浃月，政声籍甚。旁近邑争讼不决，皆愿得左君按治，死且无恨。黠者伪称扶沟民，投牒上官，冀得下左令。君益自喜，为治益力，昼循阡陌，夜决词讼，午夜不交睫，径旬不休沐，遂过劳发病以死。君死之日，百姓匝道恸哭，相与赋敛致奠。丧西归。民庶设按于路，号恸闻二百里。君之治扶沟，与赵州之治永城相似，五十年之中，祠屋相望也。万历乙卯，君视篆固始，仲子佩玄举于乡，永城父老走会祠下，植竿注旌，大合乐以飨之。佩玄后用沙河令察廉，除南京湖广道监察御史，赠君如其官。三世以循良显，所谓有作令家谱者也。往余待罪国史，论次本朝忠良吏，附两汉之后。隆、万间，徐氏九思、贞明令句容、山阴，父子政迹茂异，今又于左氏得永城、扶沟，何寥寥也？岂有如永初之诏，所谓求之其勤，得之至寡者乎？抑亦劝课风厉之德意，未能及两汉而有司亦邮传其官，如所谓游光扬声，拜除如流者乎？循良之蔑闻，此弊吏之无法，而民生之不幸也，余故志扶沟之墓，详载其法行，他日以上史馆。 
    君卒于万历己未七月初九日，享年六十有五。娶任氏，继室曹氏、王氏，皆赠孺人。子三人：长佩玮，早夭，次佩玄、佩琰，女二人：适辛绵宗、宋笃忠。孙男女九人。佩琰与佩玄之子重光，亦举于乡。而佩琰实来谒铭。墓在某地之某阡。君生七岁，母安安人卒，哀毁如成人。事继母宋至孝。历官受俸，未奉母不敢先食。丧至自扶沟。母冯棺哀恸，绝而复苏者三。最君之生平，盖孝友忠信，笃实光辉之君子也。铭曰： 
    汉有良吏，乐府流传。弦歌荐祀，安阳亭西。 
扶沟勤死，风爱郁然。我铭幽，国史考焉。 

（承事郎平乐县知县郭君墓志铭） 
    平乐在岭表为府治，漓泷险恶，徭、犭童杂处。官其地者，用汉法治人，而用夷法自治。睢盱毛，流官之于土，其相去者几希？钱塘郭君为平乐令大治，摄修仁亦治，政声流闻。而不幸以劳瘁卒官。万里舆榇，天之困贤吏也，亦用资格耶？呜呼！可悲也已！平乐民杀人商肆前，前政已得主名，复牵连坐群商，考问时震雷击案者再。君下车，悉纵舍之。越人相告曰：“活群商者，雷公与郭公也。”却羡余，斥赎锾，鱼疏菜茹，必平价而后取。养少弱，惠鳏寡，案治奸民猾吏，奋髯抵几。越人服其廉，说其慈，惮其强，是以大治。而其御犭、犭童尤有法。修犭童、象犭相仇杀，监司议用兵，君曰：“夷斗，我何与焉？谨斥候，禁阑出而已。”永福犭斗峒中，仓皇告变。魏潭至荔川数百里，举烽燧，设塘报，一夕数惊。君自修仁还，撤兵罢戍，慰父老趣归安枕，竟不见一贼，竟内晏然。水桃村犭童劫觐官，没其田。饷兵更没他犭童田，俘其子以邀赎。犭童啸险拒命。君曰：“田宜没，何赎？不宜没，又可赎。质子何为？”命罢遣之，犭童父子相率首服。夷人安土重旧，畏官府，文法吏利其赂赎，重困之，夷辄服毒药断肠死。迄君任，夷无毒死者。夫犭、犭童亦人耳，罚不止清酒，而赎必求亻炎钱，侵扰迫胁，驯至用兵，是岂知山襄毅之受教于郑牢者哉？君之治夷，在西南可著为令者也。 
    君讳一纬，字维垣，其先陕西西安人，胜国时始迁于杭。祖讳世贤，封刑部主事。父讳孝，嘉靖乙未科进士，贵州按察使。继妻江安人生君。君少负志节，布衣勤学，江安人病革，命婢以巾箱遗君，君拜而受命，旋以献其兄，弗忍视也。受《易》里中江生，遂以《易》为大师。天启元年，用《易》举于乡，署桐庐教谕，以文学礼义为官。崇祯八年九月卒，享年五十有九。妻孙氏，生三子，代、仕、，皆弟子员。卜葬于秦亭山祖茔之傍，而代来请铭。 
    余初入史馆，得侍崇仁吴公，公曰：“闱中评文，有予者曰：‘是年长矣。’应之曰：‘老成人不可不惜。’又曰：‘是将不登甲榜。’曰：‘得良乙榜亦可矣。’”余得君于乙卷，读其论而收之，良亦此意。自今观之，君之所就，与甲榜壮盛者未知孰多？而余于崇仁所云，亦可以无愧也。叙而识之，亦以著前辈道义相勖之意云耳。铭曰： 
    千章之木，蔽于蒿莱。我落其实，而取其材。 
材不大试，实则允食。铭以昭之，亦以志恤。 

（明故陕西巩昌府通判钱君墓志铭） 
    镇江有好学修行之君子曰钱君翊之，以明经起家，为山东莱州府胶州州同知，迁陕西巩昌府通判，以年至致仕。讲德谭道，为乡先生，凡十余年以卒。其子玄以户部郎中贺君良之状来请铭。 
    於乎！自宋以来，儒者各唱师说，以立门户，谓之讲学，而姚江之良知为最盛。世之谈良知者，其是与否，吾不能知也。以谓莫若反而征诸其人，以其人为质的，而学术之是非较然矣。君少即有志于问学，闻良知之指，有所契合。会以贡入南雍，江西邓文洁公、杨端洁公皆官留都，君抠衣两公之门，往复扣击。及其官胶州，杨公为吏部侍郎，檄致君铨曹署中，是正所著书，浃岁而毕，故所得于端洁者为尤邃。君居官，计口食奉，萧然如老书生。胶州有孟公堂，宋苏文忠公遗迹也，刻《后杞菊赋》于石，陷置壁间，时时诵之以自广焉。州有军丁户绝者，台使者欲勾补之，君奋笔署其牍曰：“有军不清，官之疲也。以民代军，官之横也。”台使者怒甚，卒不能夺君议，然亦竟以此知君。巩昌通判分驻西宁，逼处土番，核兵饷缮，城堡戒严以待变，而又请于监司，贳番酋就擒者以风动之，诸番感，卒以无事。其去官也，惟载长安石刻《十三经》以归，颜其堂曰“石经”。峨冠深衣，与诸生端拜讲贯，老而不辍，此君之生平也。君其有得于良知之深者耶？抑亦扣击于文洁、端洁而不自有其少学耶？抑其进而求诸古人之学，知而允蹈之，而不复涉历乎近儒之门户也？然则世之讲学者，以君为质的焉其可矣。君感端洁公之知遇，晚年走数千里，渍酒墓下。其在长安，故丹徒令庞君时雍抗疏忤权要，交知缩头莫敢问，君独送之国门，执手而别。君之刚毅特立如此，其所得于问学者，要不可诬也。 
    君之卒，以天启壬戌二月二十四日，年七十七。配吕孺人，先君十六年卒，年六十一。孺人与君合德，自学以至宦成，篝火宿肉，内外斩斩。子一人曰玄，以某年某月葬君于丹徒县之黄漩，合吕孺人茔。铭曰： 
    钱氏武王始开迹，点简扈跸徙厥邑。云洲传芳弘祖业，有子七人君奕奕。 
朴学拙宦绝藻饰，元气浩然返玄宅。厥子辞赋美金璧，后如有闻讯兹石。 

（封监察御史谢府君墓志铭） 
    鄞县谢府君，讳一爵，字君锡。其先出晋太傅。宋丞相深甫自台徙慈之香山，再迁鄞之月湖。祖讳瑜，考讳九皋，世有壹行。君以次子太仆寺少卿三宾封陕西道监察御史，以崇祯八年二月廿四日卒，年六十有四。其配孺人周氏，以是年十月廿七日卒，年六十有二。三宾与其兄三阶、弟三台、三卿，以崇祯十三年某月甲子，合葬君夫妇于郡西翠山之阳。三宾，余门人也，状君之行来乞铭。掇其语为铭曰： 
    谢自太傅，家于东中。宋有丞相，外属后宫。 
自台徙鄞，华胄遥遥。柱史卜宅，食于契龟。 
祖考载德，其芳尘。长源洪柯，三世乃振。 
君少秀出，及壮砥砺。枕籍书诗，穿穴窒疑。 
踔厉风发，作为文章。丹黄勘雠，其书满箱。 
高冠长剑。有志当世。七制三略，藏┑腹笥。 
行河救荒，防边御虏。如医有方，如奕有谱。 
隐而求志，壮不逢年。仲子长矣，头角崭然。 
君曰三宾，克继我志。我其已哉，系《遁》有惫。 
三宾为令，东海之隅。告诫促数，严于简书。 
尔为尔邑，我为我家。如农有畔，安知其佗。 
耕则有锄，刈则有。朝齑暮盐，不以累汝。 
嘉定之政，吏畏民怀。察廉举尤，登于西台。 
孔贼狂犭制，沓登梏莱。帝曰三宾，女往视师。 
君闻师命，欷嘘感发。扣其囊智，以佐挞伐。 
</div>
    <div class="pagination">
<a href="牧斋初学集_page79.html">上一页</a><span>...</span><a href="牧斋初学集_page75.html">75</a><a href="牧斋初学集_page76.html">76</a><a href="牧斋初学集_page77.html">77</a><a href="牧斋初学集_page78.html">78</a><a href="牧斋初学集_page79.html">79</a><span class="current-page">80</span><a href="牧斋初学集_page81.html">81</a><a href="牧斋初学集_page82.html">82</a><a href="牧斋初学集_page83.html">83</a><a href="牧斋初学集_page84.html">84</a><a href="牧斋初学集_page85.html">85</a><span>...</span><a href="牧斋初学集_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
