<!DOCTYPE html>
<html>
<head>
    <meta charset="UTF-8">
    <title>少谷集 - 第 22 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 22 页/共 34 页</h1>
    <div class="content">




　　少谷集巻八
　　钦定四库全书
　　少谷集巻九
　　明　郑善夫　撰
　　序文
　　修江先贤録序
　　史以考信古者有国有史古史莫信于春秋春秋鲁史也圣人之文约而苞其义大而公自秦人黜封建则史氏用独独则遗于是乎有纪録之书或以时或以地胥如志也自秦而下凡百余家大率有四病不避则溢不滥则漏名荡乎实之谓溢有所怯之谓避信轻之谓滥识疎而闻寡之谓漏四者于其人焉不鉴于春秋之义也虽然顾补史氏之遗耳余序修江先贤録知周子之善用春秋也贤宁产也宁春秋艾子之国也録贤而系之修江者其汉修江録山川之能也始于汉者封建既黜之后也建置沿革乃始于三代之先者假一邑之文统元也统有五号曰正曰闰曰伪曰贼曰簒弑或正名以统实或去实以全名用宋庠之意而折其衷也贤有六科曰忠孝曰事业曰文章曰特行曰贞节曰仙释集有五义曰正曰续曰附曰别曰外正者上也续者嗣也嗣似也附者依人以传也犹附庸之依于大国也别者别也别闺阃之范也外者以道其道而外之也曰公曰先生者郷先生有尊之之文也録而必按其履者不枉其是非之实也凡是者皆用乎春秋者也録实则不溢号明则不避科分则不滥义该则不漏是録也但补史氏之遗耶称信史矣
　　医林集要序
　　余尝读内经不尽通晓然颇防其意自古成毁相因隂阳散伏民鲜戬谷于是乎有草木金石之英以卫之而宪之于经是故犀羚蚕蝎贯众茵陈狶苓狗脊酸辣苦咸神竒臭腐龃口龉齿蜇吻裂鼻而各有投人之经而裨其生焉者及其传之既久人不解究竟任疑用独而经乃樊乱至仲景李杲始肆为论説发其疑义而经复一明然方土异宜古今殊运兼以庸医固滞顾懵然莫适其所从耳成化间有王氏玺者廼复苞并百氏之异同沿时遹士偁长置短约为大常而不畔于经于是子隂阳相胜之机气运旋斡之变胗切攻熨之法宣补和平之方木石溲液之分轻重沉浮之数翕然遂大定名曰医林集要凡若干巻鄱阳胡公购而梓之以公于人人其恵博矣始予病肺羣其医而药之至弥歳月弗疗岂真方之不足以愈病耶是书之行有仁之恵也人有言曰不为名相即为名医其作用巨小功恵舒疾虽若弗伦而仁之流一也人亦有言曰弗善为医莫善为相有所操者有所纵也公名韶时为闽大方伯云
　　草木子序
　　草木子叶子竒氏栝人博物洽闻达于古今生元季诡时匿徳于龙泉之槎溪立言以昭厥志人亡识者所着有范通理太本防各二巻诗十有六巻文二十巻本草医书节要各十巻齐东野语三巻草木子二巻草木子成于洪武戊午狴犴中稽上下之仪星躔之轨隂阳五行生尅之运海岳浸渎异域希乏之物神鬼伸屈之理草之变鱼虫之尤律歴推歩易衍之大宗释老礼制之书而之于六籍之绪大归同焉野语记时事失得荒兵灾异而文弗避而义则则乎春秋古称虞卿非穷愁不能著书草木子其善穷哉草木子云者草计时木计歳以况其生而伤乎其言之立也或曰草木子刘基宋濓时人详观诚意集未之及者而濓叙太本防似不心赞其能夫二子者亦蔽贤乎哉凡人贱近而贵逺知者相世机则掩其识昔扬雄譔太法言与州箴以比迹圣人当时虽刘歆辈号称知已亦拙其书顾乃盛传于后世好竒者以为奥于孟轲然实失之滞法言州箴亦多迂谬今观草木子其义至精论甚正使遇贤知者阐而张之走扬子矣其与法言太并传复何嫌耶而或者又以惟鲨胎生无无华之实胎卵湿化贵贱之类病之是恶足以累其成哉旧本凡二十八篇今纂为四野语凡三巻今为二其七代宗子溥杀青而行之并曰草木子古语云传先之美仁也刻成晋安郑善夫为序正徳丙子夏日
　　重修南湖郑氏族谱序
　　旧谱依欧阳法系图以五世一提窃以人身各具五世五世一提则髙捍格昆弟失伦且子前父名孙前祖名义不可为训今酌苏法以父子为世父上称行明昆弟也称爵称公称号若谥子下称名明父子也帙必实録示信也传赞铭志备本支详所亲也于贤者虽疎亦备贤贤也为僧道不系女出而失节不系絶之也出妇与失节不系既絶于其夫也系于子之下明天下无无母之子也女而贞与妇而烈传志附其父妇节与贤附其夫劝也帙附祠堂仪节附祭田附家法家约礼之备也郑出唐别驾莆南湖淑公闽中丞元弼公后传八世至源深公徙三山今其墩亦曰南湖不忘厥自也祠始源深公重始迁也以四世祖天祐公配以功徳推而立之也有附祠以无者祔食恤无也善夫比到莆得通元弼公以上谱到仙邑得八虎以下因拜祠墓合族人今増而详之居三山南湖十世孙善夫谨志
　　佥事顾箬溪平冦序
　　古称蛮夷悍轻易怨以变控御失所则负岩峒相啸呼如蜂屯螘杂不可爬而梳之风气之以也瓯闽古百粤地也潮漳之隩枕海其隂多大山山连亘深阻小口中漫上广下鋭蜿蟺数十里茑道莽如行不可骈肩世惟蛮夷所据而犷狯亡命之徒往往窜而附焉为孽梗州郡兵至则凭要害下矢石狐伺防伏以逸敝我之骚骚急则移山蹈海视﨑滉瀁若平地然数年歴文武图议攻抚并用然力用顿而患且益滋盖攻而无法则我去而彼来抚而无信则朝听而夕叛朝廷大有忧焉乃命三省之师悉草薙而禽狝之由是而佥事顾君以简行十月之吉视师于潮君至潮号令惟严防靺惟明裨贰惟良甲卒惟驭阅惟时动惟机正月誓师进次于饶平由是而掇箭灌蹙大浐捣木窖泥园而夷之殱渠魁二十俘其防尽自潮之南葢先漳贑之声而褫之气者昔之善师者果而勿矜果而不得已行无行攘无臂仍无敌执无兵以制胜也君淛西书生也一旦仗钺即戎以当悍轻巨防即能决全胜于几之先以闗介胄之口语曰章缝之流不可语金革岂尽然哉君知足以集事果足以有功恤足以辑民文足以经世此一事也举其全不有却走马以粪乎潮郡丞林侯序君之绩欲吾党张之次年为正徳丁丑秋七月日晋安郑善夫为之序
　　太白山人漫藁序
　　太白山人漫藁者吾友孙一元太初所为诗也夫曰漫者触而成声无谓有谓之云也太初闗西豪杰也束发入太白山为山人继入终南泛观恒岱遵防慕宣圣遗韵止于邹鲁之郊久之逾江淮下吴越鹖冠布袍独立于万象之表志孑如也夫髙踪逺影者顾以世为不足为乎及读其诗皆悲壮竒崛感激奋发而卒泽以冲和如神龙在渊变化不测得时而兴乘雷云以雨天下噫是岂忘情遁性为犂舆来祀者伦乎或曰太初离亲戚去坟墓逺游于方之外与名教或不相防者是何言哉孔子曰丘也东西南北人也复欲居九夷庄子陵去齐适越管防安徙于辽东孙明复隠居于太山之阳邵康节去家入洛四十而后娶古之贤达流寓于外要必有所为而安焉者独太初尔耶或曰吴越之人右文人易致名誉太初操觚饰智揭揭然为髙意有终南之捷者夫以太初之才稍自抑以应今之世何往弗达顾甘心寂寥卒其世以餂无端功名耶吾尝与太初乗月泛洞庭浩歌渔父傲睨一世似无少芥蔕于其懐又尝与卧西湖之上见其息深深时乎天壤时乎地文要固有道者吾闻无欲而后可应世今之应世者可胜议哉漫藁凡若干余为之序以传藁而曰漫则固传也太初不与也
　　子通序
　　子通一书余卧罪长安时口授林璧者每讲一通命璧録一通居两月璧去讲録止述而篇嗣是无从讲者遂不嗣録是书出一时应接殊有语病嘘辞安能尽余意耶虽然实余独得之心而应之口者也虽然今之事举子者用不行也故璧亦叛去于戏此学晦久矣旧习之胶人也固矣余安望世之余知也虽然不作沟中之断千载之下防有知者余竢乎千载之下嘉靖元年春三月念四日求志斋夜坐偶阅而志之曰子者四子也曰通者通理也
　　送王子北征序
　　双林王子将北征十月初吉觞王子于新亭之上王子曰诸君子其亡命余耶郑子晋曰子今可以踉足而前矣日余梦羣羊而角子其先者梦而诊其梦曰羊祥也羊而角解之文也子将先羣祥而起与又兑为羊兑正秋也子之起也其于秋与今余梦而信也前是癸酉之歳余梦其伯子余梦而信也亦无异于王子何王氏子数数余梦寐间邪昔商宗梦説按梦而得説得一説遂嘉靖乎殷邦方今天子秩徳商宗葢梦寐似説者将物色而宾之以嘉靖其天下王氏伯仲其人与王子工若天而俍若人吾见其注焉漻焉积之謵矣闻之越矣时日及矣余春曹宾人之旧也今虽蒙向曽与于丽绮之观矣无将兆魄于余行且感于天子之媾者乎子今涂游于四樊吴越淮徐其歴也梁楚在西燕赵在北目将荧之耳将倾之当武皇之世天疆其毒百昌悁悁凡辛酸苦卤靡不有也调之鼎俎以奉于天子在此行乎王子兴曰嘻未牧而牂在奥未弋而鹑在宎吾且疾鹑牂之狃吾遽説之能当余曰古语有之游心上行人定其亨伏志无极天赞其吉且也二三子之与子友也相券以内也相助以消也下是曷以命子二三子扬觯而前曰君不见吹剑首乎下是则一吷而已矣郑子之梦子也非信也其命子也信也于是王子载余言焉遂北征
　　前丘生行已外篇序
　　前丘生余友傅子也行已外篇歳为巻歳之乙亥与余交余赞之録其所为诗篇始乙亥始交余也前丘生诗渊致潇散多发之性情其道江湖林壑神仙隐逸直臻其要妙葢本风尘表人也平生志不専词章然其为诗实上下魏晋抗声于武徳天宝之间大歴而还不论也余诚爱之慕之其不能使余忘情者是篇耶前丘生日所切磋者悉见之外篇自余外皆豪杰士也豪杰之士无文王犹兴讵分以辞章自坎乎诗三百曰思无邪吾夫子之言也前丘生进于是矣其发之性情故曰行已其见之文字故曰外篇云
　　送夏方伯赴浙江序
　　明有天下置十三省省统以左右布政使即古之方伯也有地数千里省之僚采与郡州县之长凡所谋议伯主之天子之政令教化伯宣之天下之财赋与百供具出之民者伯处之伯之任实重且专也非望弗迁非能弗厘非徳弗镇非若他官之徒以厘以镇者吾又以见伯之难也夏公某为吾闽廉吏风裁肃清未几天子使之伯于浙非以其徳且能乎哉夫浙隷府十一壤地三千里其僚采官属财赋当天下三之一天子政令之行必以先之又非若他省比公何以为之吾闻公向以御史廵斯土庄严练达于今为烈所以理吾闽者是道也况既理之地有不易于理者乎天下论诸藩垣以浙为首吾见他日论诸藩守臣必首公矣
　　萧司训还永丰序
　　萧子佩校闽邑三年不乐于心一旦集诸子言曰吾宁役而形而复纷而志吾不当时命者也吾其归诸子长揖而进曰先生业明而行成末世而遗行位乎得于校也夫何梏于修萧子曰子欲我为牺牛与欲我为曵尾于涂中与吾智不子遇也母吾已秋且薄乃嗒嗒而歌曰阳之山兮巃巃景风济兮山丰撷芳华兮盈掬聊容与兮山中又歌曰恩之水兮溅溅鸿之飏兮逺天原有桂兮隰有莼人率滑涽兮吾恶乐为彼园念不移与议不及庭去之日琴一剑一图书数数无长也郑子善夫曰道不兴世世不兴道则至人之徳隐时也深根宁极不得不闻此之谓滑疑之耀故曰物不防已俗不失性故不贼命得不殉名萧子也符吾素矣
　　送魏贠外序
　　正徳八年春二月大中丞彭公理蜀防请饷于朝大司徒孙公议转椘粟应蜀请疏以员外魏君行彭公以蜀宼故请孙公以楚粟故特魏君大若事也魏君之楚重若负也或曰制士在内三年得封其父母父母没得享于墓魏君楚产也朝卒其事夕得致天子之命于其先行而忻于情劳而惬于私或曰大夫出不贰事公不窥家诗不云乎王事靡盬不遑将父闽郑善夫执二议而觞之曰圣王敬义而厚情志士敏公而缓私君请权于斯二者虽然君子有必用之情有必恤之私比者刑臣煽孽九洛盗起齐梁楚蜀之墟殱于兵者十三丛于盗者十九朝廷募兵拣将括金需粮三年而中外为虚宼不加少其故何哉有志者能无私于用情乎不也他日到军门以告彭公归以告孙公以复于天子必有成筭者矣此则愚之所以皇皇致私情于魏君也已
　　送张巽所先生赴大宁序
　　甲戌之秋巽所先生行为大宁博其徒郑善夫议于泉山夫子曰巽所先生学博而通行介而不羣笃于文文尊六籍孔曽思孟之书敦颐颐颢熹载之格言至于耳周不害非佼鬼谷雄説洁宼安施齐丘百家之嗷嘈七十二子之著作一切屏而不序则其文也理然而三宾于礼部一伏于青田青田地鄙而风漓漓则无介鄙则弗广人习细故骇人之作新是犹张咸池于洞庭之野始于惧中于怠其卒也惑而愚矣今者大臣知之言之天子天子知之迁之大宁夫大宁武地也巽所儒官也行复何以处之夫子曰噫其信然与吾闻大宁左揖太行右控大都黄金之台郁乎嶷嶷即燕昭王所礼郭隗致乐毅者下有易水其流汤汤即燕子丹缟素壮荆卿之地至今其气激烈而悲切其俗劲义而易感我国家化成其人已相忘于文采非犹向之所谓鄙且漓者材成损益顾巽所何如耳迩者恶少哨聚杀人成丘髙梁淮蔡播宕为墟然则今日之教武未可畧也他日或有毅轲辈出其门而分祸变之忧乎抑有韩范辈出其门而鼓顺平之盛乎是在巽所善夫以告巽所命书之以自益
　　寿图序
　　介寿以图非古也图以物昭其祝也古之为寿也以言今之为寿也申之以图是故有图兰桂图沧海图鹤松柏冈陵固也惟人子于寿其亲也意荡乎言言荡乎物有恩胜者矣余表李録甫寿其父菊坡先生作椿萱图而于芝兰松桂山海鹤蝙蝠麋鹿之类无不举图成率子若弟拜堂下而祝之如其图者三凡逺迩戚属毕至各觞酒为夀如前祝酒讫命予以言尚其事余于菊坡与孺人有外戚之好有内子姓之分也言讵可少哉言之则情真情真则多而不溢不溢则可书也于是乎书
　　绣岭艸堂六咏序
　　少司徒二泉邵公以身养请于天子得归锡读书于恵山绣岭之间编艸而堂时即物而歌人见其适也君子于其归见锡类之性焉于其歌而适见惕艰之情焉夫既禄而身不违性之至者也既逸而心不遗情之至者也至性者道之防至情者义之枢夫然后知纯臣与纯子也凡今之有君有亲者可以兴矣善夫为公小吏缪受公知故既序艸堂又赋六诗而使孺子歌之尚意也
　　刘氏祠堂八咏序
　　刘氏之昌于潮也自刘允始允之昌其氏也贤大得潮人官程郷循化大得程郷循化人世歆潮祀实祖刘氏祠始允之三世孙中允少集配以允二子龙图学士昉光禄景礼也祠在城东湖韩山之后湖山丽而【阙】革宋元明祠完圮因之治间十世孙继善用诸父琯文理命廼恊昉景二宗新之治而墠堂设而宗祊序而逺迩厘执秩量典物百笾用光牺象昭明于时乃事于房烝择柔嘉敬祓除水陆之菹之醢隂阳之物匪不时至于始祠为侈焉犹曰不足以训则揄美也于是乎有显闻人八咏诗以襮其懿光教不忘也郑善夫闻之曰君子之徳逺矣吾于兹祠得人道焉复始也能备知美也能传复始者义之章也备物者礼之周也知美者知之饰也能传者爱之原也章义能祭周礼能敬餙智能建原爱能亲此四善者天之所贻也吾闻之天道艾善必丰刘氏食艾也有丰矣夫
　　悠然亭序
　　尝观之世人遯世泉石者则有废弃不平之况穷年宦海者则有舟楫失堕之二者穷达累之累则无适也闽义溪泉石僻野正遯世者所不遗陈堪氏作亭其际名曰悠然是将无废弃不平之况者欤诚有堪者昔陶元亮不欲为五斗折腰怜故园松菊飘然长往彼葢不以穷达累其真而得其生者故采菊而见南山适也堪无穷达之累者乎无累则无物无物则无我无我则无弗适矣是故万色与目防万声与耳防万气与神防万变与形防而心适也虽然人心不固久则移堪乎母厌山栖而思以舟檝驾长风则不免有失堕之恐为我慎之
　　林下増恩序
　　林下増恩何以名纪荣也留余陈公归十年矣新天子推恩及髙致之臣例进阶为朝列大夫尚故秩若曰有金紫之贵有上下大夫之别有不烦以官职之守有郷邦之光荣也则不也吾于公为乡小子颇识公初公之归义溪也乡人骇之而啧啧相语曰是何归之早也及朝廷以恬退风天下吾党例公者不能二三郷之人复啧啧相语曰某也与某也不与夫夜行不休者鲜有不辱其身也是则公所独荣而人亦以荣公也迹公之故可以风矣可风可赋可赋可传也是诗倡自公朝野大夫士咸倚而和焉艶其荣也吾别有以发之且自励云
　　寿蔡母诗序
　　蔡母生二十九年生浩四年而主亡苦心立浩垂二十年而浩达达十年克承母懽母心始无苦懽且无苦是之谓飡天之和寿所因也君子曰达浩以艾母也天之与耳善夫末眷于浩详母徳于其六十也赋南山之篇凡十有六句云
　　叶古厓集序
　　古厓集为文若干首今古诗若干巻其狂傀雕锼卤矜燥湿错然弗伦而悉和之以清扬蔼如也余尝辨其音节多放手唐宋之间惟五言近体于杜为似盖亦菀菀然充其性焉耳杜诗浑涵渊澄千彚万状兼古今而有之他人不足彼乃有余又善陈时事精深至千言不少衰世之学者劬情毕生往往只得其一肢半体杜亦难哉山谷最近而较少恩后山散文过山谷逺而气力弗逮简斋蠲而少舂融宋诗人学杜无过三子者乃尔其他可论耶吾闽诗病在萎腇多陈言陈言犯声萎腇犯气其去杜也犹臣地里至京师声息最逺故学之比中国为最难焉若非豪杰之士鲜不为风气所袭者况遂至杜哉国初如林鸿王偁王恭髙廷礼辈逷然离羣出党去杜且顾逺与古厓闽产也余读古厓诗葢所谓豪杰者窃尝评其诗如春空游絮随温风飞飏冲条附叶虽乏秾绮然自有一段丰神犹至京师者越浙度淮骎骎乎北轨矣尚论风气哉或曰如国初数子何如昔人云诗道如花论髙品则色不如香论逼真则香不如色古厓叶姓名元玉清流人守潮为古良吏其行履之详见于长汀李贞夫氏歳彊圉赤奋若相月哉明撰






　　少谷集巻九
　　钦定四库全书
　　少谷集巻十
　　明　郑善夫　撰
　　记
　　唐石墓田记
　　正徳十一年春廵按监察御史胡公文静肇置朱晦翁墓田于建阳崇正学也墓在县西唐石大林谷九顿峯下先时考亭九世孙洵澍裒田若干与唐石居守者用厘歳事守者易代而困田弗资且变歳事不偁又凡几易代弗复也子朱氏道在人人之心有美弗复谓之右文邪语曰不肖者废之贤者兴之公至亟用惕然下令有司处田若干畆畀守者率时祀歳正输公赋若干其令有司不得佣焉用是歳有积可亡困官可亡变积赢可备物用是祀无爽于时无弗备于器而凡垝垣圮桷无弗佗佗然葺也黍稷既登百笾既盈牺菹暀暀有袆有翼于戏子朱氏之道如是乎光哉凡祀有公田世不废者惟孔氏之徒与释老为然然释老乃愚夫愚妇出以徼福有司佣之不少贷而贤者每斥而废之且欲庐其居火其书而屏其道乃尔岂録其孙子跻其有事贷其佣垂百代有崇而无杀如子朱氏者正邪之辨顾若是县哉胡公政于闽首役念于其林墓君子曰见人心矣考亭十几世孙烜一日走舆情于少谷请记其槩贞诸珉以无忘公崇正之休十一月初吉晋安郑善夫记
　　禹穴记
　　禹穴在防稽山阴昔黄帝蔵书处也禹治水至稽山得黄帝水经于穴中按而行之而后水土平故曰禹穴世莫详其处或曰即今阳明洞是已又云禹既平水土防诸侯稽功于涂山寻崩遂葬于防稽之隂故山曰防稽穴曰禹穴至今窆石尚存或然也后二千余年而司马迁氏来探书禹穴归而作史记文章焕然为百代冠説者谓是山川之助也又后千余年而晋安郑善夫氏及山隂朱君节王君琥氏来复探禹穴寻黄帝蔵书处乃玩梅梁摩挲窆石覩先圣王遗像得禹穴于菲井之上徘徊瞻眺想其卑宫而菲食为之喟然兴懐又想其执中用智与臯防稷卨之为臣又为之怃然自失也夫自禹迹以后三千年间游者不知其几而惟司马氏显此山川之能发为文章亦惟司马氏夫三千年而仅得一人于山川顾止以文章显何哉岂山川之能仅足以焕人文章邪世有不为文章者于山川何取也自昔至人见转蓬而造车观游鱼而造舟得河图而成卦因洛书而作范咸取诸物也子在川上曰逝者如斯夫不舎昼夜余乃今知所取于山川矣礼登髙而赋余未能赋姑记余言如此云
　　石龙书院记
　　石龙书院在紫霄山中岑修阻林木莽然豺虎聚之辟而居之者石龙黄子也黄子在京师时与王湛二子论圣学闻道之的乃期作室于幽深以二子者共之余时居吴吴东南之冲也得多接士故得见黄子继得见二子与闻所谓圣学者欿然自鄙其平生愤悱而归杜门五载仍伥伥如也乃复出山走四方求所谓三子或有以成吾志者由是遵防稽探禹穴登阳明之庐无人焉由是东走天台南入雁荡始复遇黄子于委羽之阳语平生驩甚黄子曰吾向所谓书院成矣遂偕处旬月昼谈夕息余尽得闻所未闻于乎黄子其真成我之志【阙】于乎此学自孔孟而后千余年作者只濓洛数子其他役志载籍掲日月而行者可胜论哉吾侪幸嗣絶响今者其会也然一念依违遂至没世噫其可畏哉乃今欲于纷波中定虑更期三年裂冠而来子其虚榻我杨子云在夷狄则进之在门庭则麾之余嗣是又不重有畏哉书院凡五间中为凝道堂东曰幽赏西曰寓逺其窝曰虚白东轩曰天风西曰空翠曰石龙云者黄子之先在洞黄山下有湖有石如龙生湖底水枯辄见故云
　　游北山记
　　北山去黄岩澄江六七里至山之樊岩石嶪峊有洞穹然曰小有空明天每风则声从中出复曰天风门山以洞胜故复曰灵岩岩下有瀑其声琤琤然注为川昔朱晦翁与杜方山南湖讲学其上以川之状与樊川为类故名曰小樊川后有杜清献杜司农者起而张之故村曰杜村岩之上为岭曰招仙岭东转为厓县水百余丈龙穴而渊曰龙厓厓下有亭曰二公亭上有谷曰芝谷气和则紫芝生之谷折而陉青壁防岈泉防涓出石罅为少谷亭又西为鹫峯峯益峻林木益翳凝紫出天畔北瞰赤城南临雁荡西望括苍东极沧海之隩复名曰紫霄水甘如饴其源出峰顶一显伏不常即志所谓影迹潭是已莽苍之交黄子书院在焉余时东游访黄子居再信遂定北山之约穷髙极深复居再信时大雪压山风蓬蓬振屋猿狖昼啸熊兕夜号余与黄子披衣兀坐万仞之表伐松枝烧榾柮叅订周易仙仙如也于乎自余结发游名山川四美二难往往不相值间或相值矣其有如黄子者乎时艰歳徂穷荒逺海能使余安泬寥而忘覊栖者谁欤吾闻之冯危履艰以居仁也余游北山于黄子得链性之道矣同游者芝谷子空明山人亦城林益庵
　　思牧防记
　　台州古称风节之地其俗近朴其气用刚其民易兴以善义浙东西数郡浮萎繁华而台皆反之及其敝也胥靡以偷胥成以讦一不相能至聚徒旅相攻击讼纒孥裔不解椄槢死狴犴防有悔者且风然曰豪哉豪哉狡猾之徒则延蔓为宄愚黔黎治之急则紏党与缚长吏缓则日就穨至其君子则或决亷隅藩翰而为之是故牧斯土者不曰民顽梗吾化也则曰吏奸蠧吾政也夫斯民也三代之英也岂今昔不相伦至此哉吾闻之牧人犹牧马也和其唇吻顺其恒度寛其衘勒时其食饮马异类也固可驯之以骤驰而况人乎目其橛饰鞭防之法繁烧之刻之饥之渴之而曰世无良马顾弗思已矣金陵顾君华玉挟才识志节为令有声徴为天官郎乆次出守开封忤奄柄谪居岭表者三年始复迁兹土至则喟然思曰民敝乆矣无他牧之无法也由是进父老而风之曰尔若赤子也若尔父母也以继自今若与尔濯而新之不率者有宪勦凶振堕昭劝惩长亷耻政未及朞而六邑风归郡故有燕居乆就垝圮君经易棂桷墁饰粉垩叅以瓦甓环以卉木旁有松数十株髙可数百尺磐石巍岌可亭其上延逺风作虬龙声或曰是松元至大间赵某所植者或然也时若风敎未纯俗未变民有乖戾君休衙举烛坐其中于邑不怿小吏报曰漏已三鼓矣君曰吾方思吾旦所出者
　　漳州重新府治记
　　嘉靖二年春二月漳州府治成张子集宷属示厥成绩前防知周子某左理是邦赞厥具美请宪诸贞石遂委役于少谷某附志业于二子者役无爱也礼匠人营邦五等其堂涂庭序廊庑閍闑各有差以戒分也堂皆南向其崇修数寻以临明也有燕飨之堂以肃宾合寀共议庶政其隅有室以退思过今之郡治即古之侯国也漳州南袵海又控岛夷实维雄邦三方皆连亘岩砦峒蜑修阻厌大兵其按制防虞之艰实不与他邦类先是漳之治弗治堂欂栌挠腐级甓四折其燕堂为墟蚀于奥草门巻倾塌吏露处是谓弗庄民之慢政且久也嘉靖改元张子假台臣出牧于漳至则喟然曰夫土阶既逺明徳新民是用庄以莅者维兹弗治乃可以莅乎于是乎度赀于郡倅杜君昂聂君仁郡提刑胡君宗道得请游粟若干石于是乎以七月载功以龙溪尉聂彦漳浦尉莫鲁司征郭玉耆氓王虞焕以其能受勾会以南靖尉闗鳯受陶旊平贸百用凡石材瓴甋镃锸桢干绚垩之属一时而登佣游民而役之七阅月而治成为燕堂八楹崇五仞六咫修十寻而上横度九尺之筵十四之而下迁外帑于左周序葢甃悉以石用杜宼灾名曰广济前为堂治其漫患鲜以白盛黄错而绣绾堂东西为巻二十楹南为门二阶三闬阂既槩昭其观也夫漳人营室其庀材最艰材出延建以海至输转率登于其直兹维始事也龙溪茶硿有灵石裂决涨木千章来防城下是困崖嵲十许禩者耋老惊曰自吾生于斯齿齓而豁未见此岂天将神之以相公之营耶之役也赀出于游粟力佣于游民神相以材问之四人无厉者足以考君子之政矣古人云作室犹治身门堂寝室犹之四肢百骸也而吾中处犹心也门庑不治犹手足之不仁也手足不仁不累心乎哉古人扫涤舎宇正使心地清明明徳新民一也张子之政葢自心身之治而用之民者也髙閍夷庭岂徒为庄耶将使继者覩其外思无歉于其内也张子讳鹏西川洪雅人为侍御史激奸振滞见正徳中云是年秋九月日某记
　　福清县复祥符陂记
　　嘉靖元年春正月福清县复筑祥符陂夏四月陂成始兴水利也闽八郡其四袵海民之半盐鱼以生福清土益卤海益患其田下下不蕃粟稷而蕃人故四人外给恒十之七八焉宋祥符中令郎简相土可田者得五十顷而余相水可潴者得三十里而余于是乎防请截江而堤废民居百浚逵而渠之引源于石湖之岭而界江潴奔杀悍东抵于旗西临于玉融南循于五马北极于玉屏之隩所跨遵义永福永东西文兴凡五区转瘠卸卤田化而上以始自祥符故曰祥符陂葢噩乎其浸也洪武二十三年陂决文兴潮杀稼越正统七年邑丞陆忠复之正徳十三年陂决南台大娘垠潮复杀稼民至是大敝明年海虞陈侯逅来又二年下令于邑中曰余尔牧也忍视尔敝敝今与尔复而陂以簿杨俊受稽画曰而往监之凡田顷出十夫十顷出百夫约畆受力骈力宣勤沉以巨冲实以砂黄由是荷锸执畚四人云至量日齐工乃湮乃防田畯报程餫夫走饟甫三月而告成绩由是变膄敷膏气执成江有恒流歳遂大有继自今即有炎啸罔悠患由是黧老黄孺呼抃讙跃举曰陂之悠悠乐只有秋防侯之载齐民其亡瘳由是某某某来致众情请永宪于石水利裨荒政者也程伯子之上元朱晦翁之浙东塞决堤起泾堰古则王政也而时慢之侯今之举无轶代论世哉侯起甲科令海邑毅断神察大宜厥官此其政之一也余知侯故乐序其绩云
　　重修桂林文庙记
　　正徳辛巳春三月桂林文庙成行释菜礼毕善夫退而言曰我夫子道法百王功垂万世孔门而下之所称论其至矣余过阙里拜夫子遗像葢得观歴代帝王崇尚之典云凡祀法祀功自王都郡邑皆祀夫子其祀物与祀天并者夫子之功则天也桂林之祀何始乎始于宋省元潘防庙成墀下茁二桂因名曰桂林祀有田乡社行之不废成化间桂复茁墀下郡太守唐侯珣因益田若干歳久庙圮乡耆宿某等复聚而成之増四配享复益田若干祀防牖下以防首事也今之佛老之教比之六经岂啻爝火于大明也今六经行天而爝火亦然者何哉夫子不攻异端而异端废孟子攻杨墨而杨墨废后儒无夫子之道孟子之辩使佛老蔓及于后世至明王之法不能制焉伤哉明法凡郡邑许一寺一观备祈禳也今天下之乡社防于所事至与食饮同要虽明知者不免其故何也孟子云能言距杨墨者圣人之徒也防始为之至化其乡不为佛老而专事夫子在祀法亦当血食其社也故既祀夫子亦尸祀之云董事者某某益田者某某祠部员外郎郑善夫撰
　　周太仆遇宼事记
　　辛未春三月山西行太仆卿周公某如太原遇贼于朝歌变至令妻子缒垣而避之贼执公需马射公中胁公创甚正冠堂上抱天子诰勑矢死以委之时胁者百至公亡屈也俄有朱千戸者渠魁也覩公肃其防曰朝廷大官何得无礼刧公行不可曰不去羣小无知虑有竒巧时县尉曹安亦在虏中固请从之贼重公居之楼上命主者为食觅医为药其所以尊而卫之者甚周公意其无他也以义让之贼芔然起曰吾岂愿至此哉吾为贼瑾驱耳公曰瑾既戮曷不改图曰嘻吾无生之门矣既而纠其党去之谓曹安曰吾不此城者为好官在也而谨防之公妻子既出亡及牧有夏生者迎而施舎焉于是乎俱免于难噫竒哉余时正阻兵淮北实详公颠末以为变乱中美谈且闻公所以灭贼之策于人人扼腕久之山东羣盗不过狗防之雄耳身无顿师无律乌合而起志不在大也壤邻相驱乃醖此大患朝廷凿凶门命将出师散中帑钱币不下数百万连五六年而卒借徼外之兵然而山东西两川河淮南北城陷者十三死者十五僵尸成丘流血成川使天不悔祸有隐忧者矣国家养士百余年縻以好爵裕以重禄章缝之流平居长节亢言炎炎一旦仓卒弃城逃生甚有鬻陈贾敌以侥其身者吾见其人矣介胄之士食恩累世积威蓄鋭以竢用于一朝廼闻风而靡犹豢刍者忘意于膏粱卒见鼷防反怖而遁也否则幸祸以徼功养衅以邀赏视芟民命犹弃草菅然彼何心也哉
　　云溪记
　　吴楚之东浙之西去海百数十里曰吴兴厥土旷夷无连峯巨薮山蔚特蓊荟蛇行不数里即断而原不能伏虎豺苕霅二水洄其际霅水源出吉州诸山苕水出武康西北流二百余里道吴兴或滙或渇为浜为陴而后东潴于大湖水皆安恬无四序涸溢昕夕可方舟自苕东折为小溆曰云溪名不见图志或曰是溪辟嚣去烦所见者白云而已或曰隐者与云为伍溪故多隐君子与吴越之交风淳而土腴且宜蚕作民易以为生其山栖渊伏也无风波豺虎之恐故世之隐君子多托焉而蔵于渔畔也溪之浔丽菱芡葭莩美竹箭有柴门靣溪上屋数间桑柘数百株逵迳纾回葢观察副使张公水居也始公羁贯时钓游是溪凡三十年出而料理天下事又凡三十年髪已种种乃得归是溪兹者毕志于白云之表与尝怪苏子瞻恶居西夷买田宜兴又防请居浙竟以人事宦情违志乐土固靳于与人耶余避人海上稍厌蛮俗不免有风波虎豺之恐欲谋避地而力苦不可于公之归是溪也不无注深思云
　　凰阳记
　　下龙门东入逈溪六七里百折至衡山溪门渐狭水渐融溪又东二里有山嶻然如鳯形其名曰鳯峯又曰凰阳入凰之西曰西上有登龙故碑冺嵗月下有废宅畔者据之相传宋丞相郑魏公避地处也或曰庄也其旁多古塜又西半舎曰圣洞委蛇幽深天欲雨则烟云从其中出吾先子尝曰凰阳可以返吾真也既而先子没先夫人亦没善夫用治命卜西上之原筑为茔徙故碑于道左而新之勒年月及先子姓号于其上结庐以守勤所志也曰青山如故时之化如斯废宅荒塜而昔且如今吾安知吾后殊今所见后吾者揽斯文而化思见见闻闻相防以传之无穷庶鳯阳其不丘墟哉庚午腊月日记
　　春雨游大石记
　　大石在阳山之西四五里嵚危峻拔特出众巘跨者为梁卧者为几崚而立者为丈人登之者非攀援弗克下有流泉风雨则其声淙淙然泉石之交有松数株盘屈偃蹇若虬龙然旁皆椽竹栱木郁不可数中有庵曰云泉或曰以其石之润而云泽而泉也或曰以泉流云也吴中山皆土少石有亦不能竒惟阳最多惟云泉最竒故曰大石今年春予有事浒墅浒墅距石迩而未能即往也三月朔昆山令方豪氏过予予方病肺得豪则甚驩言大石则又甚驩时且雨遂泛舟聨句抵石又得王龙臣益驩且出肴酒酌梅花下复聨句至夜分时羣动閴寂但闻所谓淙淙然者脱然有游仙之想又于枕上各赋诗合若干首明日晴乃策竹上絶顶盼太湖及洞庭诸峯镌姓名歳月于石而后返
　　夜游虎丘记
　　自大石归方子兴未竟余病且间复登虎丘日入戒行月入告至时暮云未归夜月不生山川之境陵谷之态闇闇然若韬其灵秀而不售也廼挟奚奴曵轻裾秉烛前导列为火城转于中亭踞千人石借草而坐取憨泉而饮寻至剑池取阖闾神道不获又以灯取石崖上古今人陈迹又縁法堂入千顷云阁取壁间韵赋诗诗成僧大泉具清斋白饭对嚼而归世之髙兴者有如吾二人哉噫吾之髙兴而感亦大也方子为昆山彊二年而六至吾十年于外至者再今此则偕方子也前此非方子也方子亦非吾偕也后此者而复谁偕哉吾与方子踪迹葢未定也后吾游者亦或有以感吾感正徳七年春三月二日记
　　宾阳楼记
　　浙东数州栝最逺而天台而雁宕而三衢而金华周千里皆山栝最峻由栝东南遡湍流而上二百五十里曰青田山益峻地益逺民益野虽有学校之敎才则鲜也朝廷考学官之成视人才之有无多寡以上下其绩故得是地则怏怏然入是地则靡靡然至于殿堂之倾圮笾爼之废缺礼乐之崩壊弗念也正徳三年闽进士张子某为之至则大有忧曰是岂人才之不县于敎而故限于地耶是岂殿堂笾爼礼乐之类不足以饰敎耶吾人敝之病也首治先师殿庑次葺泮宫次表郷贤而祠之次新祭器次讲诸礼仪乃复集多士议建宗文楼钩材于梵因力于天衰赀于众厥日维良厥位维东厥堂维巽维三月楼成乃自命曰宾阳以为诸生问学之地名本诸书而义则取诸易也易曰日出地上晋君子以自昭明徳士之登斯楼者顾名思义将有所激而兴者乎夫其有思也必有兴也人而思人而兴则青田人才殆自兹楼富矣然则张子之为之也固在殿堂笾俎礼乐之外也


　　少谷集巻十
　　钦定四库全书
　　少谷集巻十一
　　明　郑善夫　撰
　　传
　　海仙人传
　　闽大方伯龚公吴人生而頴少能通古坟典剖疑图徽隐东海蒲华塘赏幽自为将三十年抑而为举子文字进士起家以经纬当世事又将二十年廼思当世之无以为也弃两浙大防知归海上日歌白云篇疏南华经义上揖古人而与之游若真能拔世网而仙者尝曰吾先代都官君祠部君再有隐徳吾有水石痼吾尝如有忝于二君子也时人称为三隐先生云公处海上登年以载逆瑾宣熖玩大权杓化天下豪杰而驰之公一不为闻亦无戒日与穷岛黄髪翁泛轻舸浮游震泽云水间赋咏自怡或赤脚走海上峰观蜃气兴没龙吟蛟翔夜半日出咸池晶晶然长啸大呌自以为世外竒观及天地和均圣天子思得逸才以振葺踣弊乃复简为今官时之人复称为海仙人云郑善夫曰吾尝闻古之神仙往往有隷宦籍而皆豪杰軰为之故葆真寓形完天遁人听其往也王乔之叶东方生之依隐玩世葛洪之勾漏葢其真有所得正不执滞于通隠之分也是故隷圉不卑貂珥不亢拘饿不穷潜形不窒铤刃不婴视世间一切荣辱起伏生杀夀夭化万有若剧戏然而随之者彼何人也哉龚公其真有所得矣夫
　　南湖三先生传
　　南湖三先生露公庄公淑公其先荣阳人也逺祖昭晋时为泉建刺史过莆口爱其风土因迁祖坟于南山昭固未家莆也三公旧谱云唐宗时人世居闽之侯官天宝二载避李承昭之难自侯官徙永泰又自永泰徙莆之南山以祖坟在也山下有湖是为南湖结讲堂其上以修儒业莆古蛮俗六朝之间閴无闻士照诸载籍唐兴将百年亦未闻有作者自三公入莆人始兴学其后十室九书堂龙门半天下南湖之响振之也当称为为南湖三先生云讲堂在南山之麓因梦锡僧乞为庵遂舍为庵及改构其旁复遇金仙请为刹复舍为刹今城南五里广化寺是也立寺之后移祖坟一十二丘于西峰之下庄公徙浔阳淑公徙仙游惟露公居莆田是为三邑之祖凡称南湖郑氏者皆三先生之后也嗟夫三先生豪杰者也业儒于比屋未为儒之时而二林忠孝一方文武勋庸科第为天下甲虽其学力而开先者谁欤岷嶓积石河汉之始明者固有所推矣彼固无文王犹兴者谱称露为太府卿庄中郎将淑别驾皆无可考然是讵足为三先生重轻哉
</div>
    <div class="pagination">
<a href="少谷集_page21.html">上一页</a><span>...</span><a href="少谷集_page17.html">17</a><a href="少谷集_page18.html">18</a><a href="少谷集_page19.html">19</a><a href="少谷集_page20.html">20</a><a href="少谷集_page21.html">21</a><span class="current-page">22</span><a href="少谷集_page23.html">23</a><a href="少谷集_page24.html">24</a><a href="少谷集_page25.html">25</a><a href="少谷集_page26.html">26</a><a href="少谷集_page27.html">27</a><span>...</span><a href="少谷集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
