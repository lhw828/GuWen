<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 43 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 43 页/共 90 页</h1>
    <div class="content">　　题永福寺诗僧得川诗巻
　　蜜殊不作参寥没湖上诗僧久寂寥颇讶名山虚法器忽传逸韵继江潮招呼猿鹤随孤磬收拾烟霞贮一瓢倘许往来成二老借余闲地结团焦
　　得川叠前韵从余问诗法戏答之
　　唐音宋何须问大抵诗情在寂寥细比老蚕初引绪健如强弩突回潮闲来谨炉中火众里心防水靣瓢不遇知音弹不得吾琴经防尾全焦
　　次韵题施翼圣东荒田舍图
　　宛转溪桥有径通竹梧新长屋边丛市声只在牛羊外吹散薲洲一风
　　壬戌秋自黔中归张逺子游为作槐隂抱膝图辛巳冬至夜偶一展阅感叹之余自作二絶句附诸君题咏后
　　梦中惝怳岂无梦身外依稀别有身道是故吾吾不识那将顔状问他人
　　二十年来共唱酬诗名曽向巻中收故交大半已黄土剰尔人间作白头
　　题朱楫师所藏顾咸三画罗浮五色蝶二首
　　山中木叶寻常化野老篱边作伴游惊见画图新様好夜来高枕梦罗浮
　　问渠多有几铢轻栩栩能传纸上声好笑虎头痴独絶欲将蛱蝶占时名
　　徳尹久留杭州有卜居西溪之意归来以诗索和次韵二首
　　野外桥边水竹村不曽移径改篱门一冬雪少疎梅绽百里人归喜鹊喧耕织终当课奴婢田园岂易委儿孙卜居河渚原先志重与残年对榻论
　　三间老屋住东头怪底仍如不系舟伹使年丰还俗俭何妨弟劝且兄酬穷奢志愿求偕隠勇退风期望急流待得手栽棃枣熟他时相对且忘忧
　　寒中次前韵见寄再答二首
　　烟火依依十里村也如对宇望衡门桑榆暖差宜晩鸡犬声凡亦觉喧万事为农长没世一经失计又传孙空花眼界原无定此境须从静者论
　　门开甘露此峰头夜半谁能负壑舟忍铠力持俄破戒箭锋机钝已难酬鸿蒙世界怜搏土香象江湖要絶流肯与维摩同丈室本来无疾更何忧【寒中久不作诗忽为余兄弟触发次章讯余从事内典故仍用禅语为答】
　　马素村叠鱼字韵见寄八叠前韵
　　拙于鸠更懒于鱼百念俱灰白髪余已觉浮名原假设未知禅味究何如隙窥野马纷无主粉蚀牛累有庐炳烛光隂君错料只图遮眼不看书
　　再叠卜居韵答素村二首
　　我爱郎家半日村碧池一眼正当门鱼龙得气时方蛰鹅鸭如云冻不喧三径居邻惟二仲两家婚媾到诸孙栈羊筛酒何年事五岳游须次第论
　　造化茫茫命压头诺星何处证般舟一身有母尤应惜四大无恩可要酬叔宝神情非俗士孝章才气本名流村塲酒贱须勤置相劝休为织室忧【来诗有不自释者故以此广之】
　　十二月十六日雪同徳尹作
　　野濶朝烟未起厨一行老树带鸦枯海天势合山加峭水墨痕消画亦无醉指松筠夸我健戏搏狮象骇儿愚何当便作坚牢玉长与先生暎白须
　　嵗杪有感三叠卜居韵示徳尹二首
　　西枝觅地岂无村栗里归来尚有门巢鹊占风聊自穏山蜂割蜜为谁喧卖薪分老朱翁子负土深慙祭弟孙此意旁人应不谅家贫何事敢轻论
　　一回相对一回头往事真难记刻舟勘破官情成汝懒放低诗格待余酬暖慿炉火回阳气静送氷溪过洑流白发苍顔还自笑年来方欲治幽忧
　　十叠前韵答寒中二首
　　勿将磊落笑虫鱼氷雪峥嵘又嵗余弹罢孤声寂若镊残衰髩影皤如小槽酒滴邻姬瓮古篆香消佛子庐渐觉心平无怪事不劳咄咄向空书
　　曽思大海掣鲸鱼牙后谁甘拾唾余萧索轮囷吾若此飞扬跋扈尔何如孤灯吐焰虹搜壁万木无声雪压庐最后两篇尤夺气免冠应谢不中书
　　早春谒座主清溪徐公席上赋呈【以下壬午】
　　开遍梅花薄雪余春来重拟舁篮舆十年风月吟难尽【师自甲戌春归林下将十年矣】百里溪山画不如慧业种将成佛后精神强似挂冠初一庄荒后无他宅天防先生万巻书【南陔草堂去冬被火故云】
　　不到西湖四年矣壬午春分前三日与郑春荐同游感赋
　　多年不赴故人期湖上风光异往时红杏桥栏游冶骑绿杨亭槛
　　御书碑刘郎前度花谁主杜牧三生髩已丝口业粗偿残债尽尚烦君记櫂歌词【已夘二月曽作西湖棹歌词十二首已失其藁春荐颇犹记忆也】
　　赠杨逺卿年伯二首
　　麈尾犀株借美谈直从公府指潭潭将军大树移关右太守名花载日南长见
　　恩光留卓午最宜风景是春三多缘难穏东山卧五马行看益两骖
　　茱茰湾口蜀冈南胜事年来一倍添九曲晴波春纵棹二分明月夜钩门前棨防连昆友膝下才名起孝廉【谓同年晓先】漫説黄金曽铸印世家原自重牙籖
　　立夏日同年顾书宣招陪座主徐公泛舟红桥归憩天寜精舍看牡丹座主有诗恭次原韵
　　蒙蒙栁絮风淡淡樱桃雨孤城迤逦尽一水沿洄渡此都洵繁华里俗鄙淳素桥回彩鹢转石亚朱栏互何期寂莫游复此陪杖屦时来感节物境往余诗句不到今九年【甲戌初夏随公南归曽过此】依稀记前路家家好亭馆恨不留春住有如别故人临去屡回顾勿嗟春向晩千载犹晨暮独喜松栢姿恍然仙者遇【先生近于仙术有得】英旧同社云散星布濩兴发偶重来神清独如故涛江不能限尘土讵能汚佳景际清和名花赏修嫮将车弟子职绕膝孙曽趣【时任可父子俱随侍】叩道发羣防会心归一悟哂刘借糟粕卑庾工词赋白日为公长苍顔为公驻愿从千日醉媿托十年树
　　儿建新任束鹿县令将挈诸孙赴署先寄诗二首
　　得邑滹沱上孤城深晋间初闻犹恐误相慰始开顔汝性差宜僻吾来亦爱闲畿南风土好不碍少溪山隠徳凡三世微名尔幸成家声关不细民社寄非轻亷岂沽名具卑宜近物情譬如行万里安穏视初程
　　中元后三日渡河题王家营旅壁
　　潦退河壖与岸平旧题诗壁半欹倾北莫笑今年蚤头白羞偕计吏行
　　舟过宝应乔无功以家酿见饷今日旅舍闷坐闻杨次也在清江浦欲邀与共饮而为风雨所阻
　　故人贻我乔家白欲唤杨郎共醉眠生被大河横截断雨昏风恶渡无船
　　客舍喜晴
　　茅舍欣初霁征途闷久淹河声秋易壮日气午仍炎异俗全家骇空囊十口嫌儿孙频问事绕膝挽吟髯
　　观旡忌兴祖骑驴戏作短歌
　　儿童生长便舟居眼中不辨骡与驴牵来信口以马呼上下左右须人扶一日駊騀防不虞两日妥帖稍自如三日脱辔胆气麄趫捷意将夸老夫老夫年当三十余从军逺走西南隅露青竹鞭生马驹径渡鸟道如庄衢岂知今来衰病俱髀肉消尽臀无肤前瞻后顾悔识涂曷不归去勤耕鉏看牛防犊鸡哺雏平生不识马新息据鞍矍铄何其愚
　　重兴集题壁
　　昨去因逃水今来未算家巢林无定燕啄地有饥鸦风折青蒲叶篱高紫苋花涔蹄如可活犹聚两三蛙
　　防峿田家
　　雷鸣田种占城稻【田无水利者为雷鸣田见栾城集占城旱稻不资水而生见宋史】不信人间有水荒见说今年犹苦潦可怜井底是淮扬
　　秋山晓行
　　忽从山麓上山椒忽转山腰路一条露草灯明鸡喔喔风林月黒马萧萧行人晓起偏多伴古渡秋来未有桥正是新凉好天气喜逢霁色又连朝
　　汶河大石桥六月为大水所壊乱流鞭马而渡
　　怒水冲桥断崩沙壅石平乱流风势急到岸马蹄轻直怕秋多雨偏宜晩放晴路难频却顾尽室叹长征
　　晩至堵庄
　　浅草依顽石累累似伏羱羣儿瘿俗久客解方言犊放斜阳岸鸦盘早获村趂墟人散尽冷落近黄昏
　　磨驴行
　　山家养驴供磨麦石缝随身落轻雪前遮两目后被鞭步步团团踏陈迹【用东坡诗中语】君不见雕鞍玉勒紫金覊暮越朝燕掣电驰八百里牛千里骏等为人役莫相疑旅壁见钱亮功徐学人唱和诗戏次其韵
　　年来渐喜识生涯读罢楞严读法华共道子綦初丧偶岂知灵运久忘家行依古佛贤千刼笑阅人情鬼一车寄谢杏林双燕子维摩别自有天花
　　防隂县南十五里早饭豆花棚下
　　荒溪曲折凡三渡草屋欹斜只半间不负一餐留客坐豆花棚下看防山
　　黄河厓大水断路由董树口晩投苦水铺
　　黄河故道久扬尘惊见狂澜限鬲津已是泥涂又隂雨载濡马首况车轮野航待渡如须友村落初经屡问人可但平原成畏路此来何处不逡巡
　　初入束鹿境
　　衡水桥边路西来小邑偏人家多瓦屋沙陆少闲田露白收棉后秋红支枣天邻封纷水旱容易得丰年八月十五日鹿城对月偶阅栾城集有中秋次韵子瞻夜字韵二诗即次其韵一示儿建一寄徳尹润木信庵诸弟
　　陆川城中连日雨草桥霁色宜今夜滹沱南徙故道存疑有蛟龙伏潭下【城南草桥之下潴水成潭相传为滹沱故道】水靣团团月东吐城头滟滟河西泻空庭置酒荇藻间古柏高槐互相亚廿年尘坌今已此夕清凉天所借吏曹初散不闻呼好客能来何用谢人言僻县少公事我爱闲居似村舍不教僮仆课鸡豚聊与儿孙给棃蔗一杯对饮要无愧九折驱车终可怕平生惯被醉尉嗔但恨未逢刘四骂
　　曽闻海贾海上言万里隂晴同此夜可怜南北各相望片月东升日西下少年狂饮不论命欲巻黄河向身泻今来满盏辄不胜甘让人豪退居亚感时纪物行自叹裘敝囊空复谁借忽见关榆叶互凋悬知庭桂花应谢清光过眼如流汞故国回头真传舍岂无白酒配黄鸡苦忆红菱兼紫蔗壮年离别初不觉此日覊迟老尤怕何当归作玩世翁肯以文章供怒骂
　　习射吟
　　朔野秋早寒枯杨北风横朝来见猎喜欲试角弓硬分棚无旧侣努力行复更稍辨良窳材粗谙燥湿性儿童视游戏君子觇徳行嚆矢壮先声雕翎鼓后劲持盈讵非力入彀终有命一胜何足矜相形乃知病从禽遇多诡反已鹄必正技小道亦存年衰心少竞聊为习射吟庶比良友诤
　　重阳日一亩园登高同徳尹作
　　一笑相从亦偶然劳生谁料再游燕黄花浊酒怜佳节老树空庭感昔年对榻翻牵连夜梦登髙独欠故山缘只应鸿雁如兄弟不忍分飞便各天












　　敬业堂诗集巻二十八
　　钦定四库全书
　　敬业堂诗集巻二十九
　　翰林院编修查慎行撰
　　赴召集【起壬午十月终癸未五月】
　　赴召纪
　　恩诗【并序】
　　钦惟我
　　皇上圣徳神功逺迈千古薄海内外含生戴性之伦无一民不被仁恩无一物不沾丽泽巍巍荡荡讴颂难名属者黄河底绩
　　銮辂南巡警跸无闻轻减从贸载不迁夫市肆畊犂不辍乎农郊回阳春于青霜白雪之辰驻宿卫于蔀屋茅檐之下无非勤求郅理念切民依【臣】东海鲰生偶客畿辅窃闻
　　驾涖徳州方与田夫野老抃舞欢欣共効升平之颂乃
</div>
    <div class="pagination">
<a href="敬业堂诗集_page42.html">上一页</a><span>...</span><a href="敬业堂诗集_page38.html">38</a><a href="敬业堂诗集_page39.html">39</a><a href="敬业堂诗集_page40.html">40</a><a href="敬业堂诗集_page41.html">41</a><a href="敬业堂诗集_page42.html">42</a><span class="current-page">43</span><a href="敬业堂诗集_page44.html">44</a><a href="敬业堂诗集_page45.html">45</a><a href="敬业堂诗集_page46.html">46</a><a href="敬业堂诗集_page47.html">47</a><a href="敬业堂诗集_page48.html">48</a><span>...</span><a href="敬业堂诗集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
