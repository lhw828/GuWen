<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 2 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 2 页/共 22 页
  </h1>
  <div class="content">
   栁河东集巻二
　　钦定四库全书
　　栁河东集巻三
　　唐　栁宗元　撰
　　论
　　封建论【唐之藩镇初非冇取于封建之制特自天寳之后安史乱定君臣幸安介分河北地以授叛将防养孽萌以成祸根乱人乗之遂擅署吏以赋税自私不朝献于廷其与春秋所谓诸侯强而王室弱之患等至元和间为朝廷扰无虚日公目击其祸之至此也推原商周封建岀于势之不得已而秦汉郡县有公天下之端其曰唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州盖犹惜乎唐之不能悉置守宰而使强藩悍将为中国扰也唐史臣赞敬子孙厯数唐诸儒如魏徴李百药刘秩杜佑等言而详取公之论以为世鉴诚知言哉作者之年月未详】
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来则【一无则字】其生人之初乎不初无以有封建封建非圣人之意也彼其初与万物皆生草木榛榛【缁诜切説文曰丛也】鹿豕狉狉【音丕説文曰貍子曰狉】人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有德又有大者众羣之长又就而聴命焉以安其属于是有诸侯之列则其争又有大者焉德又有【一无有字】大者诸侯之列又就而聴命焉以安其封于是有方伯连帅之类则其争又有大者焉德又有【一无有字】大者方伯连帅之类又就而聴命焉以安其人然后天下防于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其德在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下列土田而分之设五等邦羣后布履【一作濩】星罗四周于天下轮运而辐集合为朝觐防同离为守臣扞城【扞户旦切诗兔公侯扞城】然而降于夷王害礼伤尊下堂而迎觐者【礼记觐礼天子不下堂而见诸侯下堂而见诸侯天子之失礼也由夷王以下】厯于宣王挟中兴复古之德雄南征北伐之威卒不能定鲁侯之嗣陵夷迄于幽厉王室东徙而自列为诸侯矣【一无矣字史记鲁武公九年武公与长子括少子戏西朝周宣王王爱戏欲立戏为鲁太子周之樊侯仲山甫谏曰废长立少不顺宣王弗听卒立戏为鲁太子后武公卒戏立是为懿公九年懿公兄括之子伯御与鲁人攻弑懿公而立伯御为君伯御即位十一年宣王伐鲁杀其君伯御而立懿公弟称于夷宫是为孝公自是诸侯多畔王命孝公二十五年诸侯畔周犬戎杀幽王秦始列为诸侯】厥后问鼎之轻重者有之【春秋宣三年定王使王孙满劳楚子楚子问鼎之大小轻重焉对曰在徳不在鼎】射王中肩者有之【中陟仲切春秋桓三年周桓王以诸侯伐郑蔡人卫人属焉战于繻葛蔡卫陈皆奔王卒乱郑师合以攻之王卒大败祝射王中肩】伐凢伯【春秋隠公七年天王使凡伯来聘戎伐凡伯于楚丘以归】诛苌者有之【苌音长春秋哀公三年刘氏范氏世为昏姻苌事刘文公故周与范氏赵鞅以为讨六月周人杀苌盖刘氏周卿士范氏晋大夫刘范不当为婚姻而周之责则在苌也】天下乖盭【音戾】无君君之心余以为周之防久矣徒建空名于公侯之上耳得非诸侯之盛强末大不掉之咎欤【掉徒吊切説文曰摇也春秋尾大不掉】遂判为十二合【一作吞】为七国威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯衞而为之守宰据天下之雄图都六合之上防摄制四海运于掌握之内此其所以为得也不数载而天下大壊【一有其字】有由矣亟役万人暴其威刑竭其货贿负锄梃谪戍之徒圜视而合从大呼而成羣时则有叛人而无叛吏【谓陈胜呉广之属贾生过秦论曰始皇既没余威震扵殊俗然陈涉瓮牖绳枢之子非有仲尼墨翟之知帅罢散之卒将数百之众转而攻秦天下云合向应山东豪杰遂并起而亡秦族矣】人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城病流矢陵迟不救者三代后乃谋臣献画而离削自守矣然而封建之始郡邑居半时则有叛国而无叛郡【谓若七国之反汉书吴王濞传景帝即位晁错説曰髙祖初定天下大封同姓故孽子悼惠王王齐七十二城庶弟元王王楚四十城兄子王吴五十城封三庶孽分天下半今呉王诈称病不朝于古法当诛今削之亦反不削亦反削之其反亟祸小不削其反迟祸大遂削诸侯地廷臣方议削吴呉王恐削地无巳因发谋举事】秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州【谓藩镇之拥重兵也】州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔【汉书田叔传文帝初立召叔问曰公知天下长者乎叔曰故云中守孟舒长者也】得魏尚于冯唐【汉书冯唐传唐谓文帝曰魏尚为云中守匈奴逺避不近云中之塞甞上功幕府一言不相应文吏以法绳之其赏不行愚以为陛下之法赏太轻罚太重帝悦遂赦魏尚】闻黄霸之明审【汉书黄霸传霸为人明察治颍川为天下第一】覩汲黯之简靖【汉书汲黯传学黄老言治官民好清静不细苛为东海太守多病卧閤内不出嵗余东海大治上闻召为主爵都尉】拜之可也复其位可也卧而委之以辑一方可也【辑音集籍入切】有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已【一有斯必字】违矣下令而削之缔交合从之谋【缔丁计切説文曰结不解也】周于同列则相顾裂眦【疾智切説文曰目匡也】勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得已也盖以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封略圣贤生于其时亦无以立于天下封建者为之也岂圣人之制使至于是乎吾固曰非圣人之意也势也
　　四维论【管子曰国有四维一维絶则倾二维絶则危三维絶则覆四维絶则灭倾可正危可安覆可起灭则不可复错也何谓四维一曰礼二曰义三曰防四曰耻礼不逾节义不自进防不蔽恶耻不从枉故不逾节则上位安不自进则民无巧诈不蔽恶则行自全不从枉则邪事不生此牧民篇之言也然公大意谓亷耻自礼义中出未有有礼义而无廉耻有亷耻而无礼义故云吾见其二维而未见其所以为四维也作之年月未详】
　　管子以礼义廉耻为四维吾疑非管子之言也彼所谓防者曰不蔽恶【一有也字】世人之命亷者【一无世字】曰不茍得【一有也字】所谓耻者曰不从枉【一有也字】世人之命耻者【一无世字】曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为德履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则廉与耻其果存乎廉与耻存则义果絶乎人既蔽恶矣茍得而从枉矣为非而无羞矣则义果存乎使管子庸人也则为此言管子而少知理道则四维者非管子之言也
　　天爵论【孟子曰有天爵者有人爵者仁义忠信乐善不倦此天爵也公卿大夫此人爵也古之人修其天爵而人爵从之今之人修其天爵以要人爵既得人爵而弃其天爵则惑之甚者也终亦必亡而巳矣公以为未之尽然所谓宣无隠之明着不息之志则亦与孟氏修之之説有以异乎】
　　栁子曰仁义忠信先儒名以为天爵未之尽也夫天之贵斯人也则付刚健纯粹于其躬倬为至灵大者圣神其次贤能所谓贵也刚健之气钟于人也为志得之者运行而可大悠久而不息拳拳于得善孜孜于嗜学则志者其一端耳纯粹之气注于人也为明得之者爽达而先觉鉴照而无隠盹盹于独见【盹音谆説文曰目也】渊渊于黙识则明者又其一端耳明离为天之用恒久为天之道举斯二者人伦之要尽焉是故善言天爵者不必在道德忠信明与志而已矣道德之于人犹隂阳之于天也仁义忠信犹春秋冬夏也举明离之用运恒久之道所以成四时而行隂阳也宣无隠之明着不息之志所以备四美而富道德也故人有好学不倦而迷其道挠其志者【挠女巧切説文云扰也】明之不至耳有照物无遗而荡其性脱其守者志之不至耳明以鉴之志以取之役用其道德之本舒布其五常之质充之而弥六合播之而奋百代圣贤之事也然则圣贤之异愚也职此而已使仲尼之志之明可得而夺则庸夫矣授之于庸夫则仲尼矣若乃明之逺迩志之恒久庸非天爵之有级哉故圣人曰敏以求之明之谓也为之不厌志之谓也道德与五常存乎人者也克明而有恒受于天者也呜呼后之学者尽力于所及焉或曰子所谓天付之者若开府库焉量而与之耶曰否其各合乎气者也庄周言天曰自然吾取之
　　守道论【春秋昭公十九年齐侯田于沛招虞人以旌不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之至孟子谓孔子奚取焉哉取非其招不往也则斯言出于孔子信矣公曰传之者误其果然哉尝味其言至有曰失其道而守其官者古之人不与也意者当时之人必有窃圣人之言违道而居守者乎】
　　或问曰守道不如守官何如对曰是非圣人之言传之者误也官也者道之器也离之非也未有守官而失道守道而失官之事者也【一无也字】是固非圣人之言乃传之者误也【一无乃字】夫皮冠者是虞人之物也物者道之凖也守其物由其凖而后其道存焉茍舎之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数防朝表着周旋行列之等是道之所存也则又示之典命书制符玺奏复之文防伍殷辅陪台之役是道之所由也则又劝之以爵禄庆赏之美惩之以黜逺鞭扑梏拲斩杀之惨【扑普木切説文小击也梏姑沃切説文小械也拲古勇切説文两手同械也】是道之所行也故自天子至于庶人咸守其经分【扶问切】而无有失道者和之至也失其物去其凖道从而丧矣易其小者而大者亦从而防矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相以全其工易位而处各安其分而道逹于天下矣且夫官所以行道也而曰守道不如守官盖亦防其本矣未有守官而失道守道而失官者也是非圣人之言传之者误也果矣【全其工一有也字达于天下矣一作也】
　　时令论上【吕氏春秋吕不韦之所作也其月令之不合于周法者尚矣尝观孔颖达礼记疏案郑目录云名曰月令者以其记十二月政之所行也本吕氏春秋十二月纪之首章以礼家好事抄合之后人因题之名曰礼记言周公所作其中官名时事多不合周法今申郑旨释之案吕不韦集诸儒士着为十二月纪合十余万言名为吕氏春秋篇首皆有月令与此文同是一证也又周无太尉唯秦官有太尉而此月令云乃命太尉此是官名不同周法二证也又秦以十二月建亥为嵗首而月令云为来嵗受朔日是九月为嵗终十月为受朔此是时不合周法三证也又周有六冕郊天迎气则用大裘乗玉辂建大常日月之章而月令服饰车旗并依时色此是事不合周法四证也故郑云其中官名时事多不合周法然案秦始皇十二年吕不韦死十六年并天下然后以十月为嵗首歳首用十月时不韦已死十五年而不韦不得以十月为正又云周书先有月令何得云不韦所造又秦并天下立郡何得云诸侯又秦以好兵杀害毒被天下何能布徳施惠春不兴兵既如此不同郑必谓不韦所作者以吕氏春秋十二月纪正与此同不过三五字别且不韦集诸儒所作为一代大典亦采择善言之事遵立旧章但秦自不能依行何怪不韦所作也然则月令之书先儒固已疑之公曰夏后周公之典逸矣信然哉】
　　吕氏春秋十二纪汉儒论以为月令措诸礼以为大法焉其言十有二月七十有二候迎日歩气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之说茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端径术【术音遂説文曰六乡之外地一曰道也】相土宜无聚大众季春利隄防逹沟渎止田猎备蚕器合牛马百工无悖于时孟夏无起土功无发大众劝农勉人仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人収敛【趋音促説文曰速也】务蓄菜伐薪为炭孟冬筑城郭穿窦窖【窦音豆説文曰空也窖音教説文曰地藏也】修囷仓【囷区伦切説文曰廪之圆者也】谨盖藏【藏才浪切又如字】劳农以休息之【劳郎到切説文曰慰也】收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡职之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布德和令行庆施惠养防少省囹圄【省息井切説文曰察也审也】赐贫穷礼贤者非夏无以賛杰俊遂贤良举长大行爵岀禄断薄刑决小罪节嗜欲静百官非秋无以选士励兵任有功诛暴慢明好恶修法制养衰老申严百刑斩杀必当【丁浪切】非冬无以赏死事恤孤寡举阿党易闗市来商旅审门闾正贵戚近习罢官之无事者去器之无用者则其阙政亦以繁矣斯固不待时而行之者也变天之道絶地之理乱人之纪舎孟春则可以有事乎作淫巧以荡上心舎季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾【鼽音求説文病寒鼻塞嚏丁计切】螟蝗五谷瓠果实不成蓬蒿藜莠并兴之异女灾胎夭伤水火之讹防戎来入相掠兵革并起道路不通边境不宁土地分裂四鄙入堡【堡音寳説文曰堤也墇也】流亡迁徙之变若是者特瞽史之语非出圣人者也然则夏后周公之典逸矣
　　时令论下
　　或者曰月令之作所以为君人者法也盖非为聪明睿智者为之将虑后代有昏昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时【一无时字】将因循放荡而皆无其意焉尔于是又为之言五行之反戾相荡相摩妖灾之说以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为敎立中道以示于后曰仁曰义曰礼曰智曰信谓之五常言可以常行之【一无之字】者也防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昬邪淫惑而为祷禳厌胜怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟【焯音灼说文曰明也】奚暇顾月令哉是故圣人为大经以存其直道将以道后世之君臣必言其中正而去其竒衺【上居宜切下邪字同】其有嚚然而不顾者【嚚鱼巾切説文曰语声也春秋传曰口不道忠信之言为嚚】虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之说罪我者虽穷万世吾无憾焉尔
　　断刑论上【阙】
　　断刑论下【赏以春夏刑以秋冬此左传襄公二十六年载蔡声子之言也然自古刑赏初岂尝有拘时者哉按唐书刑法志太宗亲录囚徒闵死罪者三百九十人纵之还家期以明年秋即刑及期囚皆诣朝堂无后者太宗嘉其诚信悉原之观此则唐之刑赏亦固不以时而区别也公之斯言其必有自而发之哉】
　　余既为断刑论【断都玩切】或者以释刑复于余其辞云云余不得已而为之一言焉夫圣人之为赏罸者非他所以惩劝者也赏务速而后有劝罚务速而后有惩必曰赏以春夏而刑以秋冬而谓之至理者伪也使秋冬为善者必俟春夏而后赏则为善者必怠春夏为不善者必俟秋冬而后罸则为不善者必懈【居隘切说文曰怠也】为善者怠为不善者懈是敺【音区】天下之人而入于罪也敺天下之人入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罸则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道【熟或作孰非是当取孟子夫仁亦在乎熟之而已之意】吾道之尽而人化矣是知苍苍者焉能与吾事而暇知之哉果以为天时之可得顺大和之可得则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连锁而之狱更大暑者数月痒不得搔痹不得揺【痹必至切説文足气不足病】痛不得摩饥不得时而食渴不得时而饮目不得防【母逈切説文曰防防目不明也】支不得舒怨号【并平声】之声闻于里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥【乃计切】权非经则悖是二者强名也曰当【丁浪切下同】斯尽之矣当也者大中之道也离而为名者大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已者也且古之所以言天者盖以愚蚩蚩者耳非为聪明睿智者设也或者之未达不思之甚也
　　辨侵伐论【按唐史徳宗贞元十五年彰义军节度使呉少诚反诏宣武河阳郑滑东都汝成徳幽州淄青魏博易定泽潞河东淮南徐泗山南东西鄂岳军讨之公时为集贤殿正字有此论意者谓淮右一方负固似不足以勤天下之兵信然矣然自少诚死少阳元济继立十有八年讫宪宗元和十二载而兵不解迨宪宗排羣任度乃克擒呉元济而翦平之则前日之所以申其恶于天下亦所不免矣】
　　春秋之説曰凡师有钟鼓曰伐无曰侵【春秋庄公二十九年郑人侵许左氏传曰凡师有钟鼓曰伐无曰侵轻曰袭】周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以餍于天下之心夫然后得行焉古之守臣有朘人之财【朘一作没一作私一作伤朘遵全切説文缩也】危人之生而又害贤人者内必弃于其人外必弃于诸侯从而后加伐焉动必克矣然犹校德而后举量力而后防备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小者诰誓徴令不过其隣虽大不出所暴非有逆天地横四海者不以动天下之师故师不逾时而功成焉斯为人之举也故公之公之而钟鼓作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下文告脩文德而又不变然后以师问焉是为制命之举非为人之举也故私之私之故钟鼔不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増德而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合是三者而明其公私之説而后可焉呜呼后之用师者有能观乎侵伐之端则善矣
　　六逆论【春秋隠公三年左氏传曰公子州吁嬖人之子也有宠而好兵公弗禁石碏谏曰臣闻爱子教以义方弗纳于邪骄奢淫佚所自邪也且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听公谓石碏六逆之论有不可槩者故从而辨之】
　　春秋左氏言卫州吁之事因载六逆之説曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者盖言任用者之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之道天下理乱之大本也为书者执斯言着一定之论以遗后代上智之人固不惑于是矣【一无矣字】自中人而降守是以为大据而以败乱者【败一作贼】固不乏焉晋厉死悼公立乃理【晋世家厉公多外嬖欲尽去羣大夫而立诸姬兄弟宠姬兄曰胥童公使为卿厉公防匠骊氏栾书中行偃袭捕厉公囚之杀胥童而迎公子固于周而立之是为悼公悼公曰寡人自以疎逺母防为君今大夫不忘文襄之意而惠立桓叔之后使得奉晋祀敢不战战乎于是逐不臣者七人脩旧功施德惠】宋襄嗣而子鱼退乃乱【宋世家湣公七年宋水鲁使臧文仲往吊公曰寡人不能事神政不修故水臧文仲善此言此言乃公子子鱼教湣公也及襄公立十三年伐郑楚伐宋以救郑襄公欲战子鱼諌公弗聴遂与楚成王战大败伤于而卒】贵不足尚也秦用张禄而黜穰侯乃安【张禄魏人范睢也自号为张禄先生穰侯魏冉也秦昭王母宣太后弟先是穰侯事秦攻取无虚日至周赧王四十九年秦防魏范睢説秦王曰臣在山东时闻齐之有孟尝君不闻有王闻秦之有太后穰侯不闻有王夫擅国之谓王能利害之谓王制生杀之谓王今太后擅行不顾穰侯出使不报国不危者未之有也王于是废太后出穰侯以范睢为丞相封为应侯事见史】魏相成璜【胡光切】而踈呉起乃危【成魏成魏文侯之弟璜翟璜也魏文侯二十五年问李克以魏成为相时呉起事于魏有功至魏武侯立以田文为相呉起不悦与之论功自是起遂去魏之楚楚以为相事见史】亲不足与也苻氏进王猛而杀樊世乃兴【晋史尚书吕婆楼荐王猛于苻坚曰其人谋略不世出殿下宜请而咨之坚因招猛一见如旧友及坚继立遂以王猛为中书侍郎猛日亲幸用事宗亲勲旧多疾之特进姑臧侯樊世与猛争论于坚前世欲撃猛坚怒斩之于是羣臣见猛皆屏息坚日炽矣】胡亥任赵髙而族李斯乃灭【胡亥秦二世也李斯自始皇初即位已用于秦然胡亥尝有私于赵髙及即位髙恃恩专恣遂诬奏李斯反状鞠治之腰斩咸阳市夷其三族二世乃以赵髙为丞相事无大小决焉事见史】旧不足恃也顾所信何如耳然则斯言殆可以废矣噫古之言理者罕能尽其説建一言立一辞则而不安【音蘖音兀危也】谓之是可也谓之非亦可也混然而已敎于后世莫知其所以去就明者慨然将定其是非则拘儒瞽生相与羣而咻之以为狂为怪【咻音休説文曰痛念声也孟子众楚人咻之】而欲世之多有知者可乎夫中人可以及化者天下为不少矣然而罕有知圣人之道则固为书者之罪也




　　栁河东集巻三
　　钦定四库全书
　　栁河东集巻四
　　唐　栁宗元　撰
　　议辩一十首
　　晋文公问守原议【不详其作之年月然观公旨意当作于宪宗元和间盖自徳宗惩刈泚贼故以左右神防天威等军委宦者主之置防军中尉中防军分提禁兵是以威柄下迁政在宦人其视晋文问守原于寺人殆有甚焉故首论晋文公之失而终之以景监石之乱国政其曰不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣盖亦深悯当时宦者之祸当时之君由之而不知也宪宗元和十五年而陈洪志之乱作至是验矣】
　　晋文公既受原于王难其守问寺人防鞮以畀赵衰【春秋僖公二十五年传夏晋侯朝王请隧弗许与之阳樊温原攅茅之田阳樊不服围之出其民冬晋侯围原原又不降命去之谍出曰原将降矣军吏曰请待之公曰信国之寳也民之所芘也得原失信何以芘之退一舍而原降晋侯于是问原守于寺人防鞮对曰昔赵衰以壶飱从径馁而弗食故使处原防音孛鞮音低史记或作履鞮或作防鞮注云防鞮披也衰初危切晋大夫】余谓守原政之大者也所以承天子树霸功致命诸侯不宜谋及媟近以忝王命【媟音薛説文嬻也】而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军【是时楚及诸侯围宋宋如晋告急先轸狐偃为晋谋若伐曹卫楚必救之则宋免矣于是晋作三军狐偃将上军先轸佐下军事见史】晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败【周庄王十一年齐桓公立鲍叔牙曰君欲伯王非管夷吾不可桓公从之自仲用而齐以大治及桓公四十一年管仲病桓以竖刁易牙开方三子问谁可相仲厯数其不可公卒用三子三子专权自是因内宠杀羣吏擅废立无所不至矣】则获原啓疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅【按史景监秦孝公之宠臣也卫鞅公孙氏卫之诸庶孽公子始事魏相公叔痤其后去魏之秦因景监以见孝公凡乙再以帝王为説孝公不纳终献强国之説孝公始善之谓景监曰汝客可与语矣鞅遂用于秦鞅于亮切】石得以杀望之【按史恭石显自宣帝时久典枢机明习文法元帝即位多病委以政事萧望之等颇疾恭显擅权建白以为中书政本国家枢机用宦者非古制也宜罢中书宦官应古不近刑人之义由是大与恭显忤恭显遂谮望之令自杀】误之者晋文公也【误一作设】呜呼得贤臣以守大邑则问非失问举非失举【一作问非失举盖失问也】然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义【春秋宣公二年书晋赵盾弑其君夷臯左氏云赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁昭公十九年书许世子止弑其君买左氏云许悼公疟五月饮太子之药而卒太子奔晋书曰弑其君君子曰尽心力以事君舍药物可也盾徒本切宣子名】
　　駮复雠议【事之本始详新史张琇传所载子复父雠者凡七人韩文公亦有此议见于集韩谓子复父雠虽不详于律然先王之意将使法吏一断于法而经术之士得引经而议不可着为定制公则以服孝死义之人不可以王法从事欲下所议附于令岂公之意深罪夫陈子昂议法之为非其人哉史载公此议甚详盖有以夫駮音剥】
　　臣伏见天后时有同州下邽人徐元庆者父为县吏赵师韫【音蕴】所杀卒能手刃父雠束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本盖以防乱也若曰无为贼虐凡为子者杀无赦刑之大本亦以防乱也若曰无为贼虐凡为理者杀无赦其本则合其用则异旌与诛不得并也【一作莫得而并焉】诛其可旌兹谓滥黩刑甚矣【黩音读説文握持垢也】旌其可诛兹谓僭壊礼甚矣果以是示于天下传于后代趋义者不知所以【一无以字】向违害者不知所以【一无以字】立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪【谳语蹇鱼战鱼列三切説文并议罪也】考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻【吁音裕书无辜吁天号音豪下同】而元庆能以戴天为大耻枕戈为得礼【礼记檀弓子夏问于孔子曰居父母之仇如之何夫子曰寝苫枕干不仕弗与共天下也又曲礼父之雠弗与共戴天】处心积虑以冲雠人之胸介然自克即死无憾是守礼而行义也执事宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕【音墙】奉法之吏是悖骜而淩上也【悖音孛骜音傲】执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓讐者盖以寃抑沉痛而号无告也非谓抵罪触法陷于大戮而曰彼杀之我乃杀之不议曲直暴寡胁弱而已其非经背圣不已甚哉周礼调人掌司万人之讐凡杀人而义者令勿讐讐之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壊礼其不可以为典明矣请下臣议附于令有断斯狱者不宜以前议从事谨议
　　桐叶封弟辨【史记晋世家成王与叔虞戏削桐叶为珪以与叔虞曰以此封若史佚因请择日立之成王曰吾与之戏耳佚曰天子无戏言于是遂封叔虞于唐观此则桐叶封弟史佚成之明矣若曰周公入贺史不见之公谓周公之辅成王宜以道从容必不逢其失而为之辞诚至言也】
　　古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中【去声】之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当【丁浪切】不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事【倾雪切説文曰器破也】非周公所宜用故不可信或曰封唐叔史佚成之辨列子【公谓列子当在鲁穆公时其曰郑穆公时非是言实信然盖尝考之郑穆公立于周襄王二十五年则其生当在周庄恵王之际其去孔子生于周灵王二十年诚几百嵗若列子当郑穆时则是先夫子而生已若干年今观其书乃有仲尼篇且多所纪述夫子及诸门弟事则列子当生鲁穆时而非郑穆时决矣一字之误乃尔哉鲁穆公之立在夫子既没之后云】
　　刘向古称博极羣书然其録列子独曰郑穆公时人穆公在孔子前几百嵗列子书言郑国皆云子产邓析不知向何以言之如此史记郑繻【音须】公二十四年楚悼王四年围郑郑杀其相驷子阳子阳正与列子同时是嵗周安王三年秦惠王韩列侯赵武侯二年魏文侯二十七年燕厘【僖公古文并用厘虚其切】公五年齐康公七年宋悼公六年鲁穆公十年不知向言鲁穆公时遂误为郑耶不然何乖错至如是其后张湛徒知怪列子书言穆公后事亦不能推知其时然其书亦多増窜非其实要之庄周为放依其辞其称夏棘狙公纪渻【音省】子季咸等皆出列子不可尽纪虽不槩于孔子道然其虚泊寥阔居乱世逺于利祸不得逮乎身而其心不穷易之遁世无闷者其近是欤余故取焉其文辞类庄子而尤质厚少伪作好文者可废耶其杨朱力命疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣
　　辩文子【史记范蠡传文子姓辛名研文子其字也葵丘濮上人号曰计然其书十二篇案唐艺文志有徐灵府注有李暹训注其学盖受于老子或者谓此书特文子録老子遗言为十二篇且刘向所録止九巻今观公之文与艺文志及徐李所注巻数皆合岂暹等有以析之欤】
　　文子书十二篇其传曰老子弟子其辞时有若可取其指书皆本老子然考其书盖驳书也其浑而类者少窃取他书以合之者多凡孟管辈数家皆见剽窃峣然而出其类【峣音尧説文山危貌】其意绪文辞义牙相抵而不合【义初加切説文手指相错牙朱加切説文齿也象上下相错之形】不知人之増益之欤或者众为聚敛以成其书欤然观其往往有可立者又颇惜之悯其为之也劳今刋去谬恶乱杂者取其是似者又颇为发其意藏于家
　　论语辩二篇【夫子生于周灵王二十年曽子生于周敬王十五年此曽子在孔门其生最后于夫子且又老而死而语实载之此公所以疑论语非成于孔门诸弟子之手也然圣门师弟道学之传咸出此书或曽子诸弟子成之其亦必有自来矣公下篇论尧曰首章之言谓夫子素所讽道之辞诚得其旨盖揖逊征伐之事皆萃此数语间非圣讽道之余其何以表见于后世耶】
　　上篇
　　或问曰儒者称论语孔子弟子所记信乎曰未然也孔子弟子曾参最少少孔子四十六嵗曽子老而死是书记曽子之死则去孔子也逺矣曽子之死孔子弟子略无存者矣吾意曽子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退则固尝有师之号矣今所记独曽子最后死余是以知之盖乐正子春子思之徒与为之尔或曰孔子弟子尝杂记其言然而卒成其书者曽氏之徒也
　　下篇
　　尧曰咨尔舜天之厯数在尔躬四海困穷天禄永终舜亦以命禹曰余小子履敢用牡敢昭告于皇天后土有罪不敢赦万方有罪罪在朕躬朕躬有罪无以尔万方或问之曰论语书记问对之辞耳今卒篇之首章然有是何也栁先生曰论语之大莫大乎是也是乃孔子常常讽道之辞云尔【讽方鳯切説文诵也】彼孔子者覆生人之器也【覆扶冨切説文盖也】上言尧舜之不遭而禅【音檀】不及已下言【一作之】无汤之势而已不得为天吏生人无以泽其徳日视闻其劳死怨呼而已之徳涸焉无所依而施【涸音鸖説文渴也】故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之
　　辩谷子【谷子按史记苏秦传注战国时隠居颍川阳城之谷因以自号苏秦张仪师之受纵横之事其书三巻唐艺文志有乐台注有尹知章注然其书序谓此书即授秦仪者捭阖之术十三章本经持枢中经三巻又有梁陶景注今公又谓有元冀者为之指要几千言要谷子书大抵皆纵横之术其于道诚隘唐史叙谷子遂为苏秦误矣】
　　元冀好读古书然甚贤谷子为其指要几千言谷子要为无取汉时刘向班固録书无谷子谷子后出而险盭峭薄【盭音戾説文戾也】恐其妄言乱世难信学者宜其不道而世之言纵横者时葆【音保】其书尤者晚乃益出七术怪谬异甚不可考校其言益竒而道益惬【音洽隘也】使人狙狂失守而易于陷坠【狙子余切説文曰猿属也】幸矣人之葆之者少今元子又文之以指要呜呼其为好术也过矣辩晏子春秋【齐晏婴也其书十二篇唐艺文志皆载然尝观之非乐节用非厚葬久丧与非儒明诚墨者之道公谓不当列之儒家中信然】
　　司马迁读晏子春秋高之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以増髙为已术者且其旨多尚同兼爱非乐节用非厚葬久丧者是皆出墨子又非孔子好言事非儒明又出墨子其言问枣及古冶子等尤怪诞又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也
　　辩亢仓子【唐艺文志载王士元亢仓子二巻注天寳元年诏号亢仓子为洞灵真经庄子为南华真经亢仓子求之不获襄阳处士王士元谓庄子作庚桑子太史公列子作亢仓子其实一也取诸子文义类者补其亡今此书乃士元补亡者耶公谓太史公谓庄周书多空言无事实况取而益之则空言尤甚意若有所不取史记注亢音庚亢仓子王劭本作庚桑子司马彪曰庚桑楚人姓名】
　　太史公为庄周列传称其为书畏累亢桑子皆空言无事实【畏音于反又乌罪反累音垒又路罪反史记庄子传索隠曰按庄子畏累虚篇名也即老聃弟子畏累郑氏】今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教于世不亦惑乎
　　辩鹖冠子【西汉艺文志有鹖冠子一篇下注云楚人居深山不显名氏以鹖乌羽为冠因自号焉唐志亦有鹖冠子三巻其书盖论三才变通古今治乱之道韩文公尝读其书谓其杂黄老刑名其博选篇四稽五至之説当矣使其人遇其时援其道而施于国家功徳岂少哉公则以为皆鄙浅言且疑好事者伪为之二公去取之不同如此鹖音曷似鸡】
　　余读贾谊鵩【音服】赋嘉其辞而学者以为尽出鹖冠子余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财烈士殉名夸者死权不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类



　　栁河东集巻四
　　钦定四库全书
　　栁河东集巻五
　　唐　栁宗元　撰
　　碑九首
　　箕子碑【事之本始详于碑作之年月碑皆不载然当是未迁谪前作附次贞元十六年文章后】
　　凡大人之道有三一曰正蒙难【乃旦切】二曰法授圣三曰化及民殷有仁人曰箕子实具兹道以立于世故孔子述六经之旨尤慇懃焉当纣之时大道悖乱天威之动不能戒圣人之言无所用进死以并命诚仁矣无益吾祀故不为【谓比干諌而死】委身以存祀诚仁矣与去吾国故不忍【谓微子去之与音预】具是二道有行之者矣是用保其明哲与之俯仰晦是謩【谟同】范辱于囚奴昏而无邪隤而不息故在易曰箕子之明夷正防难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜推道训俗惟徳无陋惟人无逺用广殷祀俾夷为华化及民也率是大道藂于厥躬【藂徂红切正作丛俗书作藂】天地变化我得其正其大人欤于戏当其周时未至殷祀未殄比干已死微子已去向使纣恶未稔而自毙武庚念乱以图存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡嵗时致祀嘉先生独列于易象作是颂云
　　防难以正授圣以謩宗祀用繁夷民其苏宪宪大人显晦不渝圣人之仁道合隆汚明哲在躬不陋为奴冲让居礼不盈称孤髙而无危卑不可逾非死非去有懐故都时诎【屈同】而伸卒为世模易象是列文王为徒大明宣昭崇祀式孚古阙颂辞继在后儒
　　道州文宣王庙碑【公集有斥鼻亭神记云元和九年河东薛公由刑部郎中刺道州则序所谓某年月日者即元和九年也其曰明年二月丁亥即元和十年公是嵗三月出为栁州刺史碑盖在栁时作序云九年八月丁未祭于新庙当作十年八月盖唐制释奠春秋皆用上丁以长厯推之九年八月乙亥朔是月无丁未且新庙之作起于十年二月丁亥既祭之后云】
　　谨案某年月日儒师河东薛公伯髙由尚书刑部郎中为道州明年二月丁亥公用牲币祭于先圣文宣王之庙夜漏未尽三刻公冕以入就位于庭惕焉深惟夫子之祀爰自京师太学徧于州邑遐阔僻陋咸用斯时致奠展诚宿燎设悬【燎力照切又音了】罇俎旂章粲穆布列周天之下呜呼夫子之道闳肆尊显二帝三王其无以侔大也然其堂庭庳【音卑】陋椽栋毁坠曽不及浮图外説克壮厥居水潦仍至嵗加荡沃公蹙然不宁若防获承既祭而出登墉以望爰得美地丰衍端夷水环以流有頖宫之制是日树表列位由礼考宜然后节用以制货财乗时以僦功役逾年而克有成庙舍峻整阶序廓大讲肄之位师儒之室立廪以周食圃畦以毓蔬【毓音育周礼园圃毓草木】权其子母嬴且不竭由是邑里之秀民感道懐和更来门下咸愿服儒衣冠由公训程公摄衣登席亲释经防丕谕本统父庆其子长励其防化用兴行人无争讼公又曰夫子称门弟子顔回为庶几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子志哉余案月令曰则释奠于先圣先师国之故也乃立夫子像配以顔氏笾豆既嘉笙镛既成九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝【辩俗作】助教某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍賛其道若誉天地之大褒日月之明非愚则惑不可犯也惟公探夫子之志考有国之制光施彛典革正道本俾是荒服移为阙里在周则鲁侯申甫能修頖宫诗有其歌在汉蜀守文翁能首儒学史有其賛今公法古之大同于鲁化人之艰侔于蜀盍铭兹徳以告于史氏而刋之兹碑铭曰
　　荆楚之阳厥服惟荒民鲜由仁帝降其良振振薛公【振音真振振公子仁厚也】惟徳之造赤旂金节来涖于道师儒咸防嘉有攸告吉日丁亥献于頖宫庭燎伊煌【音皇】有焕其容公升于位心莫不恭爰念圣祀徧于海邦服冕陈器州邑攸同咸忻以欷【音希】思报圣功卜迁于嘉惟吉之逢畇畇其原【畇音匀又音旬説文垦田也】既夷且大涣涣其流实环于外作庙有严昭祀显配洁兹器用观礼斯防布筵伊位作廪伊秩以丰其仪以壮其室新宫既成崇报孔明于古有经公粹厥诚邦民之良弁服是缨公躬讲论防黙以听公降酬酢进退齐平柔肌洽体莫不充盈归懽于心父子兄弟钦惟圣王厥道无涯世有颂辞益疚其多【疚音究】公斯考礼民感【一作咸】休嘉从于鲁风只以咏歌公锡于天眉夀来加公赉于王休命是荷【音河】师于辟雍大邦以和侑酳申申【酳余振切】王道式讹诸儒作诗思继頖水丕扬厥声以告太史
　　栁州文宣王新修庙碑【作之年月具本篇栁州岭南故曰古为南夷碑末尚阙惜乎不得其全也】
　　仲尼之道与王化逺迩惟栁州古为南夷椎髻卉裳【椎音槌汉书李陵传胡服椎结师古曰结读为髻一撮之髻其形如椎卉音毁草也书岛夷卉服】攻刼鬭暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事【一作士】学者道尧舜孔子如取诸左右执经书引仁义旋辟惟诺【旋音璿辟音璧唯以水切并见礼记】中州之士时或病焉然后知唐之徳大以遐孔氏之道尊而明元和十年八月州之庙屋壊几毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徴工僦功完旧益新十月乙丑王宫正室成乃安神栖乃正法庭只防羣吏卜日之吉防告于王灵曰昔者夫子尝欲居九夷其时门人犹有【一无有字】惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎【阙】
　　惟夫子以神道设教我今罔敢知钦若兹教以宁其神追思告诲如在于前茍神之在曷敢不防居而无陋罔贰昔言申陈严祀永永是尊丽牲有碑刻在庙门【祭义祭之日君牵牲穆答君卿大夫序从既入庙门丽于碑注丽犹系也】
　　终南山祠堂碑【并序　终南山在京兆府武功县潘岳关中记云其山一名中南言在天之中居都之南京兆尹韩府君即韩臯也据臯传云贞元十四年大旱民请蠲租赋臯奏不实遂贬抚州则十二年旱又可知矣作之年见本篇】
　　贞元十二年夏洎秋不雨穑人焦劳嘉谷用虞皇帝使中谒者祷于终南山申命京兆尹韩府君只饰祀事考视祠制以为栋宇不称宜有加饰遂命盩厔令裴均【盩音侜厔音窒县名扶风郡】防承圣謩剏制祠宇乃徴土工木工石工备器执用来防祠下斩板榦砻柱础【砻卢红切础音楚】陶瓴甓【瓴音零説文瓮似瓶甓博厄切尔雅瓴甋谓之甓诗中堂有甓】筑垣墉恢度旧制【度徒故切説文法制也】立三筵六寻既兴功云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄髪耆艾野夫版尹佥曰葢闻名山之列天下也其有能奠方域产财用兴云雨考于祭法宜在祀典惟终南据天之中在都之南西至于褒斜又西至于垅首以临于戎东至于商顔又东至于太华以距于关实能作固以屏王室其物产之厚器用之出则璆琳琅玕夏书载焉【璆音球琳音林禹贡终南惇物至于鸟防厥贡惟球琳琅玕】纪堂条枚秦风咏焉【诗终南篇终南何有有条有枚条槄梅柟也又云终南何有有纪有堂纪基也堂毕道平如堂也它本一作杞棠条枚一作祀堂条枚误甚矣哉】今其神又能对于祷祝【一作祀】化荒为穰易沴为和【沴音戾】厥功章明宜受大礼俾有凭托而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神明时若丰我公田遂及我私粢盛无虞储峙用充【储音除説文偫也峙文里切尔雅供峙具也】厥猷茂哉遂相与东向蹈舞拜手稽首愿颂帝力且宣神徳永着终古辞曰
　　皇帝垂徳制定统极神道泰宁祀典修饰穰祈禜雩皆有凖程【礼记祭法相近于坎坛祭寒暑也禜雩祭水旱也禜音咏雩音于相近即禳祈音也】顾惟终南祠位庳陋不称显名爰降制诏充大厥宇啓寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京【镐下老切】拥其嘉休眷祐于人永宅厥灵弈弈新庙【弈音亦与奕同】整顿端庄神位密清后祀承则洁心勤礼导畅纯精邑叟啬夫鲐背齯齿【鲐音台齯音倪】愿垂表经颂宣圣徳篆刻坚石永世飞声
　　太白山祠堂碑【并序　此碑与前篇同时皆以祷旱作太白终南地势相属韩集南山诗谓西南雄太白突起莫间簉则二山诚关中之名胜祷应如响宜哉韩裴盖有劳于二祠者故公又作文碑隂以志之】
　　雍州西南界于梁其山曰太白其地恒寒冰雪之积未尝已也其人以为神故嵗水旱则祷之寒暑乖则祷之厉疾祟降则祷之【祟音防神祸也】咸若有荅焉者贞元十二年孟秋旱甚皇帝遇灾悼惧分命祷祀至于兹山又诏京兆尹宜饰祠庙遂下令于甸邑邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙謡钦圣信神愿垂颂声刻在金石文曰【阙】
　　碑隂文
　　时尹韩府君讳臯只奉制诏发付邑吏今裴府君讳均承荷君公之命督就祠宇莅事谨甚克媚神意用获显贶邑人灵之其事遂闻诏书嘉异劳主者甚厚乃刻兹石立于西序右阶之下肆列裴氏之政于碑之隂惟君教行于家徳施于人抚字惠厚柔仁博爱之道洽于鳏【音厘説文无夫也】廉毅肃给威断猛制之令行于强御狱讼不私于上罪责不及于下农事课励厚生克勤征赋首入而其人益赡创立传馆平易道路改作甚力而其人弥逸韩府君每用嘉褒称其理为甸服防今兹设庙位神神欢而宁宜为君之诚敬克合于上用啓之也不可以不志
　　湘源二妃庙碑【唐志永州县四湘源居其一公永贞元年出为永州司马至是凡十年矣清河崔公能史有传其曰十有一月庚辰即十一月七日也二妃事韩文公黄陵庙碑纪之甚悉】
　　元和九年八月二十日湘源二妃庙灾【天火曰灾】司功掾守令彭城刘知刚主簿安邑卫之武告于州刺史御史中丞清河崔公能只栗厥戒防羣吏洎众工发开元诏书惧废守祀搜考嬴羡【延面切説文余也】均节委积【上于伪切下子智切聚也周礼遗人掌邦之委积以待施惠注少曰委多曰积】咸执牍聿至于祠下稽度既备佣役惟时斩木于上游陶埴于水涯【埴音植埏也】乃浮乃载工逸事遂作皃显严粲然而威十有一月庚辰陈奠荐辞立石于庙门之宇下唯父子夫妇人道之大大哉二神咸极其防为子而父尧为妇而夫舜齐圣并明弼成授受内若嚚瞽上承辉光克艰以乂徳防不至帝既野死神亦不返食于兹川古有常典敺袚戾孽【敺音区袚音弗说文除恶祭也】恢宣淑灵敢或失职以奸天刑【奸音干】有翼其恭有苾其馨沉牲爰告即石是铭铭曰
　　渊懿承圣舜妻尧女徳形妫汭【史记尧妻舜二女以观其徳舜饬下二女于妫汭妫汭舜所居妫水之汭妫俱为切汭儒税切】神位湘浒【音虎】揆兹有初克硕厥宇唐命秩祀兹邑攸主毛牷既肆【肆一作疈拍逼切周礼副辜祭籀作疈】椒馨爰糈【先吕切祠神之米】于万年期保伊祜潜火煽孽炖于融风【炖徒浑切説文火盛貎】神用播迁时防克龚邑令羣吏告于君公廉用积余以就尔功桴木负埴【桴音敷编竹木为之大曰筏小曰桴】载流于江既夷以成崇宇峻墉洁严清间【一作闻】左右率从神乐来归徒御雍雍神既安止邦人载喜奉其告主以对嘉祉南风湑湑【音胥又写与切説文露防也】湘水如舞将子无防神听钟鼓丰其交报邦邑是与刻此乐歌以极终古
　　饶娥碑【饶娥史有传字琼真饶州乐平人父勣余悉如碑所载又云乡人异之归赗其礼父及娥鄱水之阴县令魏仲光碣其墓建中初黜陟使郑叔则表旌其闾河东栁宗元为立碑其曰建中初则公之文当在贞元间作】
　　饶娥饶人饶姓娥名世渔鄱水【鄱蒲波切】娥为室女渊懿静【一作靖】専虽小家未尝出游治絺葛供女事循整乡闾敬式娥父醉渔风卒起不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟【鼋音元鼍徒河切】浮死万数塞川下流鄱旁小民悲感怨号【上音寃下音豪】以为神竒县人乡人防钱具仪葬娥鄱水西横道上追思不足相与作石以贻后世其辞曰生徳无类气灵而休嗟咨孝娥惟行之周渊懿含真好靖不游纎葛絺纻【上丑知切下直吕切】克供以修蒸蒸在家其父世渔饮酒不节死于风涛【于一作乎一作于】匍匐来哭号天以呼顔目耳鼻膏血交流三日顿踣【匹侯切又鼻墨切説文毙也僵也】气竭形枯【一作面污】父尸既出孝质已殂龟鼈鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢诛【晏子春秋曰齐景公有所爱槐令曰犯槐者刑伤槐者死有醉而伤槐者且加刑焉其女惧而告晏子曰妾恐邻国闻之谓君爱槐而贱人可乎晏子入言之公乃出伤槐之囚】赵姬完父操棹爰讴【乌侯切亦作区列女传赵简子南击荆至河津津吏醉不能渡赵怒将杀之津吏之女乃持楫而前告曰妾父闻君王将渡恐风波起水神动骇故祷祀九江三淮之神不胜杯酌余沥醉如此君若诛愿以微躯易父死赵将渡少一人操棹曰妾居河滨习舟楫之事遂与操渡中流奏河激之歌简子乃聘为夫人】肉刑不施汉美淳于【汉志太仓令淳于公有罪当刑诏狱逮系长安淳于公无男有五女防逮骂曰生女不生男缓急非有益其少女缇萦悲泣乃随其父至长安愿没为官婢以赎父刑天子怜悲其意遂下令除肉刑】烈烈孝娥水死上虞娥之至徳实与为俦恒人有言惟教是图懿兹徳女家世不儒竒行特出神道莫酬穷哀罔泄终古以留乡人好礼爰立兹丘建铭当道过者下车
　　唐故特进赠开府仪同三司扬州大都督南府君睢阳庙碑【南霁云新旧史皆有传魏州顿丘人少微贱为人操舟禄山反钜野尉张沼起兵讨贼拔以为将尚衡撃汴州贼李廷望以为先锋遣至睢阳与张巡计事遂留巡所至徳二年禄山围雍丘时贺兰进明以重兵守临淮巡因遣霁云乞师不果如请事详碑中霁云遂自临淮还睢阳绳城而入城中将吏知救不至恸哭累日十月城陷霁云等皆为贼所执贼将以刃胁巡不降又降霁云未应巡呼曰南八男儿死耳不可为不义屈霁云笑曰欲将有为也公知我者敢不死亦不降乃与姚訚等遇害惟许逺执送洛阳韩文公尝叙李翰所作张巡传后其言南公之为人亦甚悉据传霁云子承嗣歴涪州刺史刘辟叛以无备谪永州公谓承嗣歴施涪二州服忠思孝无替负荷则此碑当在永州作也】
　　急病让夷义之先图国忘死贞之大利合而动乃市贾之相求【贾音古】恩加而感则报施之常道睢阳所以不阶王命横絶凶威超千祀而挺生奋百代而特立者也时惟南公天与拳勇神资机智艺穷百中【史养由基去杨叶百歩射之百发百中霁云传善骑射见贼百步内乃发无不应】豪出千人不遇兴词郁尨眉之都尉【楚辞尉尨眉而郎潜兮逮三叶而遘武注汉武故事曰上至郎官见一老郎须眉皓白问何时为郎何其老也对曰臣姓顔名驷以文帝时为郎文帝好文而臣好武景帝好老而臣尚少陛下好少而臣巳老是以三叶不遇也上感其言擢为防稽都尉】数竒见惜挫猨臂之将军【汉书李广传广歴七郡太守前后四十余年家无余财终不言生产事为人长猨臂其善射亦天性元狩四年为前将军从卫青撃匈奴青乃自以精兵出塞捕虏而令广并右将军出东道先是太将军隂受上指以为数竒毋令当单于恐不得所欲猨臂注曰臂如猨臂通肩也】天寳末冦剧凭陵隳突河华【音画山名】天旋亏斗极之位地圯积狐狸之穴【圯音起説文山无草木也】亲贤在庭子骏陈謩以佐命【汉刘歆字子骏哀帝初大司马王莽举歆宗室有材行为侍中大夫迁骑都尉奉车光禄大夫贵幸复领五经卒父前业歆乃集六艺羣书种别为七畧】元老用武夷甫委师而劝进【晋王衍字夷甫尝与王越共讨茍晞衍以太尉为太傅及越薨众共推衍为元帅衍惧贼锋辞曰今日之事安可以非才处之俄而举军为石勒所破勒呼王公相见语移日衍因自説少不豫事欲求自免且劝勒称尊号勒怒曰破壊天下正是君罪使左右扶出】惟公与南阳张公巡髙阳许公逺义气悬合訏谟大同【訏匈于切説文齐楚谓信曰訏一曰大也】誓鸠武旅以遏横溃裂裳而千里来应【文选脱耒为兵裂裳为旗】左袒而一呼皆至【汉书太尉以一节入北军一呼士皆袒左为刘氏呼火故反】柱厉不知而死难【列子柱厉叔事莒敖公自谓不知已去居海上及公有难乃辞其友而往死之友曰子自以为不知已故去今往死之是知与不知无辨也柱厉叔曰不然自以为不知故去全死是果不知我也吾将死之以丑后世之人主不知其臣者也凡知则死之不知则弗死此直道而行者也柱厉叔可谓怼以忘其君者也】狼瞫见黜而奔师【春秋文公二年晋侯及秦师战于彭衙晋襄公缚秦囚使莱驹斩之囚呼莱驹失戈狼瞫取戈以斩囚禽之以从公乗先轸黜之狼瞫怒其友曰曷死之瞫曰吾未获死所死而不义非勇也吾以勇求右无勇而出亦其所也其友曰子姑待之及彭衙既陈以其属驰秦师死焉晋师从之大败秦师君子谓狼瞫于是乎君子瞫尺甚切又式衽切】忠谋朗然万夫齐志【一作力】公以推让且専奋击为马军兵马使出战则羣校同强【谓贼酋张通晤陷宋曹等州张公巡率吏哭元祠遂起兵讨贼从者千余也】入守而百雉齐固【百雉城也城高三堵为雉谓贼攻雍丘城张公巡设百楼栅城上束刍灌膏以焚贼不敢向也】初据雍丘【汴州谓单父尉贾贲合兵击宋州张通晤走襄邑为顿丘令所杀贲引军进至雍丘巡与之合有众二千也】谓非要害将保江淮之臣庶通南北之奏复拔我义类扼于睢阳前后捕斩要遮凶气连沮【睢阳宋州谓张公巡以马三百兵三千至睢阳与太守许公逺等合遣将南霁云等战宁陵北斩贼将二十杀万余人投尸于汴】汉兵已絶守防勒而弥坚虏骑虽强顿盱眙而不进【防勒盱眙皆地名】贼徒乃弃疾于我悉众合围技虽穷于九攻【史墨翟宋大夫善守御公输般为云梯之械将攻宋墨子见之乃解带为城以堞为械九设攻城之机墨子九拒之公输般攻械尽墨子守有余公输为之屈】志益専于三板【公羊传雉者何五板而堵五板而雉百雉而城通鉴周纪智伯帅韩魏之甲以攻赵氏围而灌之城不浸者三板】偪阳悬布之劲【一作功】汧城凿穴之竒【左传襄公十年晋荀偃士匄请伐偪阳主人悬布堇父登之及□而絶之队则又悬之史田单攻齐収城中牛得千余束兵刄于其角而灌脂束苇于其尾烧其端凿城数十穴夜纵牛牛尾怒而奔燕军燕军大惊败走偪音逼汧音牵】息意牵羊羞郑师之大临【春秋宣公十二年楚子围郑郑人卜行成不吉卜临于大宫且巷出车吉国人大临守陴者皆哭楚子退师郑人修城进复围之克之郑伯肉袒牵羊以逆曰孤不天不能事君使臣懐怒以及敝邑孤之罪也】甘心易子鄙宋臣之病告【宣公十五年楚子围郑不能服将去之申叔时仆曰筑室反耕者宋必听宋人惧使华元夜入楚师谓子反曰寡君使元以病告曰敝邑易子而食析骸以防虽然城下之盟有以国毙不能从也】诸侯环顾而莫救国命阻絶而无归以有尽之疲人敌无已之强冦公乃跃马溃围驰出万众抵贺兰进明乞师进明乃张乐侑食以好聘待之公曰弊邑父子相食而君辱以宴礼独何心欤乃自噬其指曰噉此足矣【据旧传云请啮一指留于大夫示之以信归报本州新传云请置一指以示信归报中丞因拔佩刀断指一坐大惊韩文公云因拔佩刀断一指血淋漓以示贺兰温公考异止从旧传公此所载又有噉此足矣之文其不同有如此】遂恸哭而返即死孤城首碎秦庭终懵无衣之赋【春秋定公四年传申包胥如秦乞师秦哀公为赋无衣九顿首而坐秦师乃出注云无衣三章章三顿首懵武亘切】身离楚野徒伤带剑之辞【韩信淮阴人也项渡淮信仗剑从之梁败又属项羽为郎中信数以防干项羽羽弗用汉王入蜀信亡楚归汉未得知名为连敖坐法当斩其俦十三人皆已斩至信信乃仰视适见滕公曰上不欲就天下乎而斩壮士滕公竒其言壮其貌释弗斩】至徳二年十月城陷遇害无傅燮之叹息【后汉傅燮与耿鄙共讨金城贼变子干恐燮性刚有髙义恐不能屈志以免欲令弃郡而归燮慨然叹曰汝知吾必死耶盖圣逹节次守节殷纣之暴伯夷不食周粟而死仲尼称其贤吾行何之必死于此汝有才智勉之勉之】有周苛之慷慨【汉书高帝纪项羽西拔荣阳城生得御史大夫周苛羽谓苛为我将以公为上将军苛骂曰若不趍降汉今为虏矣羽遂亨周苛慷下朗切慨口溉切壮士不得志也】闻义能徙果其初心烈士抗词痛臧洪之同日【东汉臧洪传初张超遣洪与大司马刘虞计事至河间值幽兾交兵行涂阻絶因寓于袁绍绍初见竒之其后惮其能适曹操围张超于雍丘洪闻超围乃徒跣号泣勒所领将赴其难且从绍请兵而绍不听超城遂陷洪因怨超不与通绍兴兵围之城陷遂生执洪杀之时洪邑人陈容见洪当死因谓绍曰将军欲为天下除暴而先専诛忠义岂合天意绍曰汝非臧洪畴空复留为容曰今日宁与臧洪同日死不与将军同日生遂复见杀见者无不叹息窃相谓曰如何一日戮二烈士】直臣致愤惜蔡恭于累旬【刘璠梁典曰梁天监三年魏人围义阳司州刺史蔡道恭御之相持百余日魏人虽尽力攻城而道恭辄随方抗御道恭疾笃乃以城付其弟灵恩道恭寻卒先是诏使郢州刺史曹景宗举兵为之救援景宗顿兵不进义阳遂陷御史中丞任昉奏弹景宗其略曰道恭云逝城守累旬景宗之存一朝弃甲生曹死蔡优劣若是直臣盖指任昉也】朝廷加赠特进扬州都督定功为第一等与张氏许氏并立庙睢阳嵗时致祭男在襁褓皆受显秩赐之土田刻鲍信之形【三国志魏武帝三年青州黄巾众百万入兖州刘岱欲击之济北相鲍信諌以为不可岱不从遂战为贼所杀信乃与州吏万潜等至东郡迎太祖领兖州牧进兵撃黄巾于夀张力战鬭死购求信丧不得众乃刻木如信形状祭而哭焉】陵图厐徳之状【魏书厐徳初从张鲁闻太祖定汉中随众来降拜立义将军与曹仁共讨关侯樊下仁使徳屯樊北防天大霖雨汉水暴溢侯乘船攻之徳乗小船欲还仁营船覆为侯所得侯欲降之徳力争不服遂为侯所杀太祖闻而悲之及齐王正始三年诏祀大司马曹真将军厐徳等十八人于太祖庙廷】纳官其子见勾践之心【国语越王勾践栖于防稽之上乃号令于三军曰有能助寡人谋而退吴者吾与之共知越国之政乃致其父母昆弟而誓之曰孤子寡妇疾疚贫病者纳官其子】羽林字孤知孝武之志【汉百官表羽林掌送从次期门武帝太初元年初置名曰建章营骑后更名羽林骑凡从军死事之子孙养羽林官教以五兵号曰羽林孤儿】举门闗于周典【周礼地官司门掌授管钥以啓闭国门凡财物犯禁者举之以其财养死政之老与孤注死政之老谓死事之父母与其子也又遗人掌门闗之委积以养老孤】征印绶于汉仪【汉时印绶非若今之金紫银绯长使服之也盖居是官则佩是印绶罢则解之故三公上印绶后汉张奂云吾前后十要银艾银即银印艾即緑绶十要者一官一佩之耳印不甚大淮南王曰方寸之印丈二之组是也汉世功臣死后多赐印绶焉见孔氏杂説】王猷以光宠锡斯备于戏睢阳之事不唯以能死为勇善守为功所以出竒以耻敌立仅【一作慬】以怒冦俾其専力于东南而去备于西北力専则坚城必陷备去则天讨可行是故即城陷之辰为尅敌之日世徒知力保于江淮而不知力靖乎丑虏论者或未之思欤公讳霁云【霁子计切】字某范阳人有子曰承嗣七嵗为婺州别驾赐绯鱼袋歴刺施涪二州服忠思孝无替负荷惧祠宇久逺徳音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸托洛阳城下思乡之梦傥来【洛阳唐东都也】麒麟阁中即图之词可继【汉书宣帝甘露三年以戎狄賔服思股肱之美乃图画其人于麒麟阁惟霍光不名曰大司马大将军博陆侯姓霍氏】铭曰
　　贞以图国义惟急病临难忘身【难乃旦切】见危致命汉宠死事周崇死政烈烈南公忠出其性控扼地利奋扬兵柄东防吴楚西临周郑婪婪羣凶【婪卢含切説文贪也】害气弥盛长蛇封豕踊跃不定屹彼睢阳【屹鱼乙切説文屹崪山貌】制其要领【要伊消切説文腰也】横溃不流疾风斯劲梯冲外舞缶穴中侦【侦猪孟切防视也又丑正切问也】钤马匪艰防骸犹竞浩浩烈士不闻济师兵食殱焉守逾三时公奋其勇单车载驰投躯无告噬指而归力穷就执犹抗其词圭璧可碎坚贞不亏冦力东尽凶威西恧【女六切説文惭也】孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅【厨玉切説文蹈躅也】天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰防防孝祠望慕无穷刋碑河浒万古英风


　　栁河东集巻五
　　钦定四库全书
　　栁河东集巻六
　　唐　栁宗元　撰
　　碑五首
　　曹溪第六祖赐諡大鉴禅师碑【六祖大鉴禅师盖自逹摩为初祖大满为二祖鉴智为三祖大医为四祖忍为五祖至大鉴为六也据传灯録大鉴即慧能大师俗姓卢氏父武徳中左宦于南海之新州遂占籍焉始因闻客读金刚经遂问法焉客以得于黄梅忍大师为对师因去直抵韶州与尼无尽藏者解説涅槃经尼惊异之告乡里耆老云能有道者居人于是竞来瞻礼且营缉寳林古寺旧地居之师谓我求大法岂可中道而止明日遂行遇智逺禅师请益逺曰菩提逹摩传心印于黄梅宜往防决师辞去遂造焉忍黙识之后果传衣法至仪鳯元年届南海遇印宗法师于法性寺师大异因请出所传信衣瞻礼防诸名徳为之剃髪受满分戒于智光律师明年要归旧隠遂返曹溪学者不下千数中宗尝诏之不起后化于新州国恩寺肃宗代宗皆敬事之至宪宗时始諡大鉴禅师塔曰元和灵照扶风公马总也据总传自防州刺史迁安南都防徙桂管经畧观察使今以碑考之盖自安南迁南海非桂管也东坡居士尝题此碑后亦详及之矣公元和十年三月十四日出为栁州刺史碑盖十月后作东坡居士又谓栁子厚南迁始究佛法作曹溪南岳诸碑妙絶古今其知言哉】
　　扶风公防问岭南三年以佛氏第六祖未有称号防闻于上诏諡大鉴禅师塔曰灵照之塔元和十年十月十三日下尚书祠部符到都府公命部吏洎州司功篆告于其祠幢葢钟鼓増山盈谷万人咸防若闻神其时学者千有余人莫不欣跃奋厉如师复生则又感悼涕慕如师始亡因言曰自有生物则好鬭夺相贼杀丧其本实誖乖淫流【誖音佩又音勃説文乱也】莫克返于初孔子无大位没以余言持世更杨墨黄老益杂其术分裂而吾浮图説后出推离还源合所谓生而静者梁氏好作有为师逹摩讥之空术益显六传至大鉴大鉴始以能劳苦服役一听其言言希以究师用感动遂受信具遁隠南海上人无闻知又十六年度其可行乃居曹溪为人师防学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再徴不能致取其言以为心术其説具在今布天下凡言禅皆本曹溪大鉴出世百有六年凡治广部而以名闻者以十数莫能掲其号乃今始告天子得大諡丰佐吾道其可无辞公始立朝以儒重刺防州都防安南由海中大蛮夷连身毒之西浮舶听命咸被公徳受旂纛节防【纛音导左纛也以旄牛尾为之】来涖南海属国如林不杀不怒人畏无噩【噩音咢説文曰哗讼也】允克光于有仁昭列大鉴莫如公宜其徒之老乃易石于宇下使来谒辞其辞曰
　　逹摩干干【渠焉切説文上出也】传佛语心六承其授大鉴是临劳勤専黙终揖于深抱其信器行海之隂其道爰施在溪之曹尨合猥附不夷其高传告咸陈惟道之褒生而性善在物而具荒流奔轶【徒结切説文车相出也】乃万其趣匪思愈乱匪觉滋误由师内鉴咸获于素不植乎根不耘乎苗中一外融有粹孔昭在帝中宗聘言于朝阴翊王度俾人逍遥越百有六祀号諡不纪由扶风公告今天子尚书既复大行乃诔光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公徳美溢于海夷浮图是视师以仁传公以仁理谒辞徒坚永不已
　　南岳弥陁和尚碑【尝考释氏宗法照智诜皆学于五祖忍公惟唐公真公及衡山承逺皆未详其曰南岳大长老天子名其居曰般舟道塲公尝为南岳般舟和尚第二碑盖指日悟为般舟和尚即此所谓般舟道塲也公贞元十八年为蓝田尉照死于七月十九日碑盖七月后作】
　　在代宗时有僧法照为国师乃言其师南岳大长老有异徳天子南向而礼焉度其道不可徴乃名其居曰般舟道塲用尊其位公始居山西南岩石之下人遗之食则食不遗则食土泥【遗以醉切説文赠也】茹草木其取衣类是南极海裔北自幽都来求厥道或值之崖谷羸形垢靣躬负薪槱【音酉説文积木燎之也】以为仆役而媟之【媟音薛説文嬻也】乃公也凡化人立中道而教之权俾得以疾至故示専念书涂巷刻谿谷丕勤诱掖以援乎正【一作于下】不求而道备不言而物成人皆负布帛斩木石委之岩戸不拒不营祠宇既具以洎于徳宗申诏褒立是为弥陁寺施之余则施与饿疾者不尸其功【施施智切説文惠也】公始学成都唐公次资川诜公诜公学于东山忍公皆有道至荆州进学玉泉真公真公授公以衡山俾为教魁人从而化者以万计初法照居庐山由【一作中】正定趣安乐国见防恶衣侍佛者佛告曰此衡山承逺也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰
　　一气回薄茫无穷其上无初下无终离而为合蔽而通始末或异今焉同虚无混防道乃融圣神无迹示教功公之率众峻以容公之立诚教【一作放】其中服庇草木蔽穹隆仰攀俯取食以充形游无极交大雄天子稽首师顺风四方奔走云之从经始寻尺成灵宫始自蜀道至临洪咨谋往复穷真宗弟子传教国师公化流万亿代所崇奉公寓形于南冈幼曰宏愿惟孝恭立之兹石书元踪
  </div>
  <div class="pagination">
   <a href="柳河东集.html">
    上一页
   </a>
   <a href="柳河东集.html">
    1
   </a>
   <span class="current-page">
    2
   </span>
   <a href="柳河东集_page3.html">
    3
   </a>
   <a href="柳河东集_page4.html">
    4
   </a>
   <a href="柳河东集_page5.html">
    5
   </a>
   <a href="柳河东集_page6.html">
    6
   </a>
   <a href="柳河东集_page7.html">
    7
   </a>
   <span>
    ...
   </span>
   <a href="柳河东集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
