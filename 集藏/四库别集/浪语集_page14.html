<!DOCTYPE html>
<html>
<head>
    <meta charset="UTF-8">
    <title>浪语集 - 第 14 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 14 页/共 25 页</h1>
    <div class="content">　　繄惟先君奄有四国中叶不纲弃其典则两河要都既于寇贼太极降精亶生英特先宰元和事功昭晰德种我公若禾之植生长绮防克歧克嶷执德不回优游不迫鄙笑鲰生棘围角力分甘麄官礼毋苟得坦坦仕途何假羽翼险夷一致敢忘王国帝与善人补天立极攸叙彛伦捕燔蟊贼笇无失筹辈疑俦惑巨孽根蟠靡功不克刬平八州返日于昃四主三宗参功契稷觳觫太牢敢为奸慝党与成羣防讹白黑坛级公宫栫之荆棘射影藏形诡浮鬼蜮疾首惟公誓将诛殛有志弗伸殄谗谁堲画蠲南桅游乎不测正士心权盗形得色公身不容公道弥直哀哀太宗于焉迹熄凡今之人死兮神寂惟公英灵干干不息见梦王人言归先域生福斯民礼有报德混漭沧溟允宜配食乃眷眘川庆善家积屹峍祠房爰都爰宅人到于今受神惠泽曰惟李君秉心踧踧望公屡朝罔间夙昔无言不酬无求不获下走承先敢逾先阈愿言事神永永无斁
　　哀韩大将军文
　　防尘编于史汉阅君王之行已茹千古之沈寃怅伊谁之一洗当秦嬴之失鹿名雄项而刘雌自夫人之一盻从虎噬而龙飞乃若浮罂絶魏囊沙决楚拔赵燕连骈阗帜鼔兹众人所共见音吐登坛兴亡前列君去萧追多竒计出乃有获于先生长者之论而絶未睹明君王之臣节者也方季入闗不王实迁蜀汉卒士思归漼然泮散未将之前夙闻高论収失职之三秦异道闻于子午孔费从而成愤竒正生于垓下巍巍乎登汉业之隆一怒同诸文武将军之有勲劳视鹰之尚父矣至若狂巫之相心石之如义斩钟离金坚不渝亟夺军而莫憾奚末路之为濡葢汉夙有图王之志而王殊不有汉氏之虞也伊青齐之新定田宗存而未服推权道而王之谁有心于形迹属鸿沟之讲觧防成侯之攸信军始罢而还徴胡后期之为问噫权臣之谋岂有典则不幸遭焉坐成罅隙蹑足封而猜已甚西楚裂而事弥乖竟袭齐而王楚遂缚楚而侯淮惟执成于骑虎威已重而身危非五湖之得泛宁前悔于先几擅兴者有诛匪曰兴于兵衞谓告反足信如彭王之踵至伤哉从中之计谁闻谁语所谓伊人孰为轻举矧狂谋之先定可为人之刼取将吕氏有谋汉之心曰翦除其牙距嗟不用蒯通之言端有待乎后之知者于乎仁义之途非可觊一马而侯功大见参夷之防繄人事之常然于何诛于栾说
　　吊遗骴文
　　武昌西江东为逻州川汇峥嵘旋回复流在嵗辛巳水缩黄花有骴随波委暴汀沙尉王行而见之蹙然内感扁舟返棹谓走哀怜走曰今尉之官职司循抚使生者得其养死者归其所暴骨遗骴舍予曷主固以职斯其举也乃命手力周寿驰而视之培而瘗之重为文而吊之曰呜呼天邪胡为乎若子而然邪物归于尽子何暴骨江濡邪念子之生为女为男为智而亷为鄙而贪为寿而愚为仁而夭为妄而颠为贤而矫为罪恶贯盈为君子不遇为仕而游为军而戍为贾于川为商于路为天诛所及为非命致然为水化江为覆溺于船为身不自聊求死于渊为令失刺奸成子之寃是皆不可知也痛子之生孰为魂魄及子之死不自収其骼氏姓为何子孙何处叹室倚门曷知曷语风波荡子肠鸢鱼甘子肉収而瘗焉曽何为乎子之荣辱也呜呼人生莫不欲贵子贵为能居莫不欲富子富为能守莫不欲高子高为能益莫不欲寿子寿为能久素骨流沙虽身不有则富贵高年果不堪为不朽矣子知之乎子之暴骨犹不自知葬之中野于子奚为露食鸱鸦藏食蝼蚁生而告子子宁自喜及子之死亦复尔耳于子何加于我何得然则収子之骨者何哉亦充吾之隠恻而已慿耳目之见闻葢已不胜其窄矣由今而寃知庸有极呜呼哀哉神其自释



　　浪语集巻十五
　　钦定四库全书
　　浪语集巻十六
　　宋　薛季宣　撰
　　奏劄
　　召对劄子
　　臣闻位卑而言高罪也人臣之义有犯无隠可以言而不言则负师学况臣疎贱无阶以瞻天日之表防赐之对宁敢隠情而不言乎臣昨官逺方伏遇陛下践阼之始省服膳之御却嫔妾之进其自奉为甚薄躬细务以先羣吏亲鞍马以励军旅其奋志为甚大臣居数千里外观仁声之所及垂白之老莫不欣欣相告咸谓圣人有作规模宏大真将复艺祖之业武夫悍卒至拔刃呼跃曰不报吾君以死而安死【口奏臣备员鄂州武昌县令县多中原故老当时所屯大军一时闻见皆实録】臣愚不识察人心之所向咸谓太平之世可以朞月见也歴年寖久而陛下未享其效臣窃惑焉臣尝谓治有本末政有先后先所施者后或可置本既举矣末亦可捐夫清心寡欲恭俭节用尧舜三代之所以治天下陛下既已身之矣自宜固守而勿失至于躬细务亲鞍马葢圣人之权施之首政以警一时偷惰之习乃其宜矣循以为常则天下不能无疑是故衮职任轻无以仰承德意动烦宸虑而国论靡有定止事出九重百官莫肯任职政令施设下人得以轻议寄耳目于左右权或移于近宻躬细务以先羣吏而羣吏未必励此不可不察也丛脞之歌赓于虞氏自除郎吏明皇无取祖宗专以用人布德怀柔天下葢为之有道矣毬马之事陛下所以习劳苦而振威武者至于兵衞之害积于细微衔橜之危起于所忽降胡侍从岂得絶无闗防行之有年议者遂谓嗜好之僻亲鞍马以励军旅而军旅未必劝此不可不察也太祖皇帝犹谓击毬非将相事韩愈尚为其长危之仇士良既去以毬猎固宠之术授其辈流民臣之心所以咸愿陛下为宗社计也【口奏仇士良事安危之几反复其言可以察知小人之情状而治道亦因可见惟陛下留神】陛下虽有天纵之圣将大有为而精神疲于听断玉体劳于驰驱纵有清闲之燕讲万几之务臣窃意其有所分矣汴梁我之旧地固不可以不复陛下所为焦心劳思不惮寒暑若此者正为恢复进取之计耳然先后非序本末倒施勤于小而缓于大图其近而遗其逺昔之所以鼓舞群动者人情久且玩习七年于此而治效未着宁以是乎国威未振民力未支而疆场之情传闻常多失实陛下再造之心虽不可暂忘而进取之事其实未容轻议臣愿陛下深思逺览以静养恬略其小者近者而图其逺者大者遴三公之选责以进人才张纲纪延端直之士与之讲问学评治道归有司之常务屏驰骋之细娱本末先后咸得其序则朝廷尊而众务自举威权振而军气自张养以沈濳待时而动则天声所临焉徃而不济哉臣不胜拳拳之忠唯陛下裁察【口奏天下皆知陛下治道所以久而未进者良由三公之才多不胜任陛下勤劳庻政固非得已今三公虚位正陛下论相之秋臣愿陛下审之于未用之先不可不专任之于既用之后如曰人才难得则致治之主不借才于异代陛下论相之际臣请无取沽激无取诞谩无取才华无取阎茸唯忠实可任者相而任之勿疑陛上垂拱仰成责以治効人才既富纪纲既设则恢复之事在陛下度内耳又安在乎必躬必亲下行鄙事而后为快治道不如是也伏惟陛下留神省察】
　　召对劄子二
　　臣闻礼烦则乱易简而天下之理得有虞之世中外之官二十有二人兵刑共贯乐教为一帝舜无为而治用此道也臣窃怪近世治不及古自朝廷至于郡县皇皇财用弊弊焉常患其不给百姓朘肌及髓而日以益甚虽有卓荦之士遇有为之主得时得位其所施设终无以救其万分详求其故则冗官冗兵二事实有以困之也九卿之设古六官之任也自汉政归台阁则有尚书六部唐明皇始制内诸司使百官用皆失职至今官中都者遂为养资之地设官虽多有职葢寡公移回复只为文具百度为之隳废人事得以循黙间者虽省员阙而其监寺仍存置吏之员滞事之患无异于前【口奏天下之事每毎不举者患在血脉不得流通财殚而人困而冗官冗兵害政伤财之本也臣疎逺不能详知请以工兵二部言之兵部旧掌军旅武选今军旅归枢宻使武选归吏部右选兵部有尚书侍郎郎官所领不过厢军铺兵之名借其属有职方者掌诸州闰年所上地图有驾部者毎年一至御马车辂院行视而已近虽省并郎官员阙一向仍在省官之奉不能当吏禄之竒数文移回复之害固自若也工部所掌营缮百工之事今营缮之大者归转运司临安府小者归修内司百工有文思院军器所有将作军器二监实按临之亦不过于嵗时按行故事士之才者既无职以自见而不才者得滥吹竽于其间文具迎承尤害政之大者陛下第令百司各言所掌与其吏员廪给之大数几职之相似者即为冗并其疎阔者要皆无职置吏廪禄自可从而知之】诸路帅臣古州牧之官也国朝以来置转运副使判官有提防刑狱有提举常平茶盐又有总领市舶坑冶茶马诸司屯驻之军又别制都统制大抵牧伯之任分为五六而州之知通县之令佐不相统临权均势敌一彼一此各行其意民无适从为害滋甚臣之所谓冗官者此也【口奏昔太祖皇帝以方镇太重置转运使掌其钱谷提刑诸司后置亦废置不常今都统制承平时副都总管之职也汉十三州领于十三刺史而天下事无不举今或一路不当汉一大郡监司至五六人责委权分州县莫适禀命是宜事之不立而私意之纷纷也大兵不属地主缓急之际将谁与守都统制类无逺略平居极于贪暴一当大寇视弃地如遗尔近时每有师役又遣大臣督视以权置之将统乌杂之兵尤无谓也】厢军之制即唐方镇之兵是也周世宗及我太祖皇帝増置禁旅则今之禁衞与诸州之禁兵是也神宗皇帝立将兵之法今之帅藩系将禁军是也太上皇帝収诸将麾下作三衙御前诸军今之大军是也四者之外复有弓手土军役兵今惟大军可収战伐之用将兵而下废为皂隶之役官吏占破无几则窜名广破卖工私役者适足以为汚吏之资游手之多无法之久干阑狂歗之之事因之而生比虽少加简阅统以军政人情玩习犹无益也臣之所谓冗兵者此也【口奏今置军虽四等可用不过天军朝廷固以上供给之然州县困于军湏惟以供赡将兵厢禁军尔谓如官吏古破一郡不下千人以为役兵则铺兵清务牢城壮城作院之类自有所谓役兵只成都一府厢军至一万人不知养之安用且以中人之家一年之赋供一厢军且不能赡今天下几数十万人是宜民力之匮战士之寡也】惟今法度之弊臣所知者莫此为大且天施地产之物其出有限所养者众适用者寡则人才安能不混兵刃安得不刓则赋安得不匮而国欲安强得乎夫事简则易知易知则易从职任专军政修则上皆任事之臣下皆可用之兵滥吹者无所容而政犹有未行古无是道陛下必欲仍今日之文弊以图天下治理非臣所知必欲政修而事举财丰而兵振则非更弦易调不可也夫事为之有道则人不惊而必办咈于人情则取众怒而无所成顾陛下处之何如毋惮其难而重改作也伏愿高听逺览询诸二三大臣详议而力行之光武并省郡县百官职员而汉道中兴周世宗汰斥老弱増壮禁卒而王室始振皆后事之师也与其张无职之官而紊政养无用之兵而虚骄蠧国人情不防固当图之况为之有道将不止此乎惟陛下留神采择
　　召对劄子三
　　臣前任鄂州武昌县之管催苗税有常平司絶户屋租钱并省司逃户屋租钱二项科名通数不为甚多皆是建炎以前兵火逃絶人户屋宇客户租佃所出今屋已隳旧租仍在臣属军事方兴未遑申明蠲免今虽受代心窃恨之臣又尝部夫运粮至德安府界见诸县人户患苦出纳前宣抚使岳飞在日牛租其端由葢与屋租无异【口奏徳安租牛葢岳飞抚定羣盗所得若诸将则固掩为已有飞以民间之牛故租与之当时实受其利此亦可知飞忠亷可尚然事久未尝无弊今飞已死牛亦无存而民犹出旧租其为害可知矣】比来待阙温州适当海溢之变田地之落江者州县虽为蠲税然或未尽知也问诸田里则曰从前江河侧近淹没之地租税例多不免今所在皆有之臣以武昌屋租计之虽贫民受弊者众而为国家财计无几朝廷患不知尔如知之宁靳此一钱粒米之费而忍强民以出无业之租哉愿降诏防凡天下郡县有无产租税如武昌屋租德安牛租温州淹没田租之类者并令人户自陈勘騐不以久近多寡悉除之省部监司削其利名州县印榜晓示如官司不为除落许其越诉用省无名之赋以寛小民以惠贫下不胜幸甚
　　奉使淮西回上殿劄子一
　　臣恭奉圣训前去淮西措置赈赡安集覈实诸州垦田二麦等事臣将命无状不能仰称使令初至淮西嵗已云暮委付虽重所成至微其庐黄州所置官庄并覈到垦田増种麦数已别具图册节次进呈外方惧不逃辱命之责圣度包荒恩宠沓至奬借么麽以为事功之劝俯伏战汗未知展竭之地切縁置庄覈实二件事体实相闗葢自兵火以还州县多仍承平垦田旧数间用貌约顷田着为定籍已而人戸请佃类皆包括湖山为界有一户之产终日履行不徧而其输纳不过斗斛以臣循问所歴大抵皆然今者齐安之立官庄寿春所以分给归正不免检括冒占取其荒田初索干照视之有名田一畆而占地五七顷者自耕则无力刬请则必争诸处之民转徙淮甸者纵有佃田之请州县村堡徃徃惮事且为土人囊槖多方沮之陈诉穷年了不可得弊源未涤乃欲覈知实数自欺可也诚不可以告陛下故臣覈田祗是括责税籍拖照自陈之数臣不复尽论诸州只如蕲州罗田一县于霍诸山之奥实与五郡十县封境犬牙初申一县垦田若干顷至覆田已耕不过一百五十三顷未耕三十六顷一十五畆又如黄州黄陂一县初申垦田三千七百一十九顷二畆覆行诘问则云垦田一百六十顷四十九畆二邑此其最甚者其余大略可知臣尝怪国家经理两淮朝夕忧念歴嵗十余迄未有成及此亲行乃见其患且夫姑息之爱惠及幸民包占既多垦辟实少非惟官司坐失租入天产之物皆为此废虽欲聚人保境其道无繇官庄之立乃以一时赈赡之故不无劳费甚非常行之防臣之所覩江南转徙人户来淮甸者东极温台南尽福建西达贑吉徃徃有之土人包占既多无田可以耕佃以故失所者众来者甚难设若此患不除则虽三数十年淮南未见充实朝廷常展刬请之限兹臣所未解也有如立法劝耕而开刬请之制蠲耕牛之税徕四逺之民来者知佃之必得居者知包占之无利敺诱并行主客皆争垦辟数年之内淮南可使地无旷土足兵以守以战将无徃而不济矣臣愿陛下深念逺览与宰辅大臣熟议而断行之不胜宗社大幸
　　上殿劄子二
　　臣辛巳嵗备员武昌适北师攻淮葢尝鸠集一县守江之备亦尝被檄运粮信阳略睹边鄙利害以为古人经略守御已成之迹未有不可为者内政良家突骑府兵此皆徃昔之事不必逺陈如祖宗之闗戍堡寨与夫防田塘泺榆塞之阻弓箭手弓箭社与夫保甲保马之政功効大验载谍具存政患今不为尔诚为之罗落可以立修而攘郤可以坐致自臣受代跧伏田野不啻十余年矣所闻淮甸荆襄之间竟未有绪葢未尝不窃叹陛下之宵旰复讐精意治外而无以副陛下之使令也臣戊子嵗因大臣荐获对咫尺之光去嵗再赴审察之命既叨大理之除莅职数月邈无报効冬间假节淮西赈赡宠虽过分受之不辞庻几少効驰驱非惟将以报君父之知亦以考信古人之迹口说不若身逢耳闻不如目见臣之跋渉徃来备覩其实事无端绪诚有自来以臣观之边无旷土则事力自强今田皆包占荒闲而劝垦文具何以使边无旷土边有团兵则战守可必今总首虚设而教阅之法一暴十寒何以使边有团兵边之征税虽稍稍损之以资其扞蔽急难可也凡今循淮而南有抛降之和籴科买之鐡炭以至建康草料之属泛舟而下于江左者葢多有矣边之守令非行辟置之法则人才不可恃今淮西九州十年之间至有守将数易而其苛政无甚相逺者一郡三邑而二令菽麦之不辨或昏于酒德者黜之葢不可胜黜矣淮西之险阨其当守者非一今日淮西之守不过合肥居巢歴阳三戍多者五千之众下止一千防城之具未能备设合肥之城苟简速就歴阳因陋不増居巢阙其南壁而又累年以来诸将兴作之事有费缗钱巨万而成城四十余丈者有前人为之而削迹无有存者事既若此而望罗落之少固攘郤之可图其不难乎陛下英略甚高诚意甚勤志向甚逺而稽误陛下者乃至于是是岂外治之果不可成哉臣尝深绎其故国犹家也内外犹堂室墙户也有如堂室空虚墙户虽餙亦终坏尔自夫不计而谩为而后外以卤莽报不思而出令而后外以难行寝号为责实未免徇名则趣办皆徇名之人志在大功却规小利则迎合皆规利之辈诞谩者赏而不诛谀悦者用而不察言既上壅人自多营陛下焦劳外治殆十余年自今观之竟亦何补纵使陛下边鄙之间或得一人之用或幸一事之成然连鸡辅车之势成非一人一事之所能支梧也吴人有言同舟遇风一物不牢俱受其败今日边鄙之势惟详按舆地分置镇守专任责成悉如祖宗陜右之法则守御之具无阙而进取之计固存然此事极大为之诚不易耳无天保之治内则采薇断不能以治外臣观陛下大有为之志之才如此内外利害之势洞见无疑事苟不知知之当无不行人苟不言言之当无不听惟望奋然与宰辅大臣讲求其原収天下贤士大夫博图其绪内以正国外以保边加之兼听广览逊志虚受谋防毕进耳目自广则凡壅蔽聪明孤负任使者随且彰露而豪杰魁竒之士亦得以展其所长为陛下用矣臣目见身逢乃知闗节脉理之势如此惟陛下留神
　　上殿劄子三
　　臣闻人主之为天下莫大于天下不可得而欺夫使天下皆不可得而欺则欲无不遂为无不成自昔号有志之君其所欲为非不甚盛甚美然卒有龉龃之叹葢欺之者多耳夫欺者之情状天下皆知之而人主独不知之是岂人主不欲察之而甘于受之耶近者为之地则逺者有盘错之坚大者为之助则小者有彰露之援其察之岂曰甚易乎守令之所临治不过一郡一邑之间旦暮坐于听事之中豪家巨驵敢于欺侮而不惧者恃有胥吏为之囊橐也人主萃天下之责而以一身临之爵禄利势足以动人小人而不为欺何以有侥窃富贵之望而罪之根本则在于左右之囊橐致使人主无从而察之也夫左右之为欺甚于天下彼其伺候词色之工窥见意向之宻捭阖迎逢殆难以状其巧也故有托正以行其邪假亷以济其贪伪直以售其佞荐退人才不于有所陞黜之时而游中伤于平居无事之日一旦陞黜之际虽人主自以为出于独断而喜怒气焰已归于囊橐者之门矣然则左右之为欺人主又何从而察之亦曰兼听无我収骨鲠弃软熟而已且可以利来可以势惧有见而不敢言或言而不敢尽皆软熟之人也骨鲠之士惟其胸中耿耿不能与世推移危急存亡之秋乃可望以伏节死义平时软熟自为身谋而欲望以急难非所闻也借使举朝之士无非软熟之人其为墨墨大矣于人主何利焉若乃骨鲠之士世多以好名疑之夫名天地之美物不易以与人而亦天下之公论不可以冒得举事进言果出于为君上为社稷也然后可以得名不然将诽谤随之矣故在臣子自为学问之计不可存好名之心人主为社稷计惟恐不得好名之士人人皆好名畏义则人主所欲为者无不济矣故欲絶天下之欺惟在于収骨鲠収骨鲠在于兼听兼听莫难于无我入者先主纵有他说不能复入何以鉴择其是否乎骨鲠之言非无我则诚难于受之也忠言逆耳利于行良药苦口利于病此汉之谋臣所以事英略大度之主而使屈羣防之用者其言如此齐威之霸其机不在乎阿即墨大夫之诛赏而系乎毁誉不公而齐威之刑赏不行焉则为欺者殆无以禁之矣恢复之功独可日月冀乎此臣所以冒昧而献兼听无我之说也陛下静观而熟察之傥有验于微臣之言功业成否反掌间尔
　　知湖州朝辞劄子一
　　臣少长田里常覩乡民患苦催科之政九重千里无路上通兹防超擢辅藩未知称报伏覩陛下无轻民事寅夕究怀知而不言臣则有罪催科之弊未易单举敢以其害甚且博者仰为陛下言之凡二事一曰科折不均二曰丁绢催扰县官租入有常科折在所不免使有均一简易之法民知适从人吏不得为奸夫复何患比年州县科折一切付之乡胥令长利于速办而有赢余听其抛折虚数轻重在乎隄防给散人户慿由不言科折之数由是出等上户多縁计弊而免其数并于贫下实出强倍之征其尤甚者正赋既入于官官司不为销落抑令重纳科折而以棰楚临之逼以威刑何所申诉及额之后官亦无所稽考虚数之入吏窃有之民困不均此其大者丁绢之赋古口筭之法也凡有丁则有赋为绢不过数尺催科有法民亦何患然而丈尺既少不免并合输官掌钞不过一人又多揽纳之戸乡司不为销落未免时复追催掌钞或不在家或为揽者盗用无钞呈验小民惮于出官绢既不多不免计会重纳一嵗如此或至再三或到官者令长多不之防禁系瘐死有矣而其诛求追罚之费甚于倍蓰之征嵗嵗相仍无有宁日人规避免丁籍壮嵗或不裹头困苦细民此尤甚且博者二事革之有法可使民安田里而无追需横纳之赋不然比屋受弊利在猾胥而已愿戒天下县邑凡承受抛防科折租赋并须先期以正数细计分数科折明出榜示今年某料管催若干数内科折若干除下户若干所管若干不该科折外今将第几等戸已上如何分数科折明于逐戸由子开说某乡合纳某税仰于数内科纳几分几厘简而易知奸弊必少丁绢入纳须令毎疋为钞开具人戸单名各纳若干丈尺钞外添置飞子一纸据戸数界作几行明开某年月日某县乡村某人投纳某年丁绢若干丈尺系钞头某人名下官以飞子当县戸二钞缝上横使条印而移团印于上纳罢随钞给之责令钞头于三日内剪开飞子给还人戸戸钞只令钞头収掌其飞子并令官司照用如戸钞法自非去失飞子并飞子书印不明与县钞印文不合者不得追索戸钞钞头参验有如官用条印或不圆备许人户于纳钞之际即时执覆添补庻几人人有可以执守可省追催重叠之患臣谓其他应干税赋凡系并合输纳者二户以上皆可依此添置飞子施行州县敢不遵承科以违制坐之则凡催科之政其害甚且博者可以一日而去一颦呻而利泽天下于是有足言者伏惟陛下留神采纳
　　朝辞劄子二
　　臣伏见陛下临御以来留神边备下臣奉承未尽条理蚩蚩无识颇多窃议比谋久任守臣固善然犹庙论未一用人未重且寄任未专列郡散如连鸡非有辅车之势终恐无益臣伏覩中朝之制河北分高阳闗真定中山府三路而统于大名府河东分麟府路代州沿边而统于太原府陜西分鄜延环庆泾原秦鳯熙河五路而统于永兴军有塘泺方田稻田榆塞为之险城堡寨铺为之防河朔则弓箭射河东陜西则弓箭手及蕃落熟户以爪牙罗落然犹本军不足嵗调京畿东西路禁旅戍之屯泊之军并听节制幕府州县得以辟差其帅臣除折氏仲氏皆世守外他帅则以三衙若三司使及都转运使为之有治行边功则入备政府葢地分则人自为守势连则气脉相通权重则功効易成赏明则人知尽力视古经制方面最为有法承平二百年享扞城之利而无前世方镇之患者以此光尧中兴裂防边以为分镇止存茶盐一司外其余一切付之绍兴之初边陲所以能自定者亦惟镇抚专任之効臣愚窃谓淮甸荆襄西极兴梁岷宕形势之壮不减闗河所以守之略未能如祖宗之法惴惴焉惟敌是惧非久安之道也伏愿陛下上师祖宗之意近法绍兴之规奋然独断无牵于俗与宰辅重臣详按舆地分之镇守统帅偏帅不限文武惟忠智有谋之士是使悉如祖宗之法专任责成资其事力于经理之初责其事功于嵗月之后无拘微文无急小利数年之后岂惟边陲之势固若金汤待时而动进取之计在其中矣惟陛下沈几逺鉴诒宗社无疆之休天下幸甚
　　贴黄　溏泺系卑下之地潴水所成者方田系地形稍高穿渠引水者稻田系地形平易可以灌溉者榆塞系冈阜之地植榆为阻者是四者皆所以限戎骑之冲突城寨系大军屯戍者堡系弓箭手之家入保者铺系境上候望相接司察边事者实与州军闗县相为表里弓箭社系并边民户家出一兵共司警捕者厐籍苏轼帅定武日尝整齐之弓箭手系陜西民兵蕃落熟户系并边熟蕃曹玮帅秦州日所经理者朝辞劄子三
　　臣闻唐太宗之戒王珪曰人心所见互有不同苟论难徃来务求至当舍已从人亦复何伤隋末内外务相顺从皆自谓智及天下大乱国家两亡卿等各当徇公去私毋雷同也魏郑公告太宗曰人主兼听则明偏听则暗昔尧清问下民故有苗之恶得以上闻舜明四目达四聪故共鲧驩兠不得蔽是故人主兼听广纳则下情得以上通大哉言乎其君臣致治之美庻几成康有由矣夫和之与同疑若相似圣人之论则有君子小人之分善乎晏婴之言和如盐梅相济同如以水济水人心不同如其面焉强而同之非回于利弗能也向令仕者举回于利则凡时之利病政之得失何自而知之君子不为利夺徃徃轻为去就借此以治万无是理间自权臣柄国琢丧忠良内外之臣无小无大相与谀悦合若一人几于杨氏无君其于国家何有流风遗俗溺陷人心同而不和至今为梗以陛下之刚明圣武高视唐宗即政以来毎欲一湔前弊其如无君之习革之良难举世为同则有入而不自知者臣惧邦之政俗将日非而莫之捄也凡处天下之事不当心有所主惟处身于利害之外乃知利害之实故见利者不知其害见害者不知其利诚使言利害者毕陈所见则利害之情无余蕴矣合天下听无不聪合天下视无不明盐梅相济何以易此不然自涂耳目同异不闻虽臣下盈庭自成孤立矣人情诚不易见然而指意可知大扺勉君以容受谠言要为忠爱之至导之拒谏宁为体国之心由此观之邪正无遁情矣臣不敢逺引三代姑以所学稽于唐之君臣致治之美为陛下献惟圣神留虑而图之社稷苍生幸甚
　　代论流配劄子
　　臣闻牧马者在鞭其后敺羊者去其乱羣施之于民其则不逺先王制徒流之法所以惩恶缓死也隶于赤籍所以绳其悍戾困之居作所以折服其心用示戒惩于以纳民于善而除俗之蠧也近自军法之坏非复纪律之存配流之徒知不得与善人齿于是留则肆其顽恶逃者流为奸盗椎埋屠贩习以为常乡之所以绳其悍戾折服其心者曽不复见为民之害未有甚于此属者非细患也切见大军招刺强壮絶为囏得赏给例物其费不赀强刺良民不胜其扰毎念小人罪至流徒以上非勇悍则奸贼也収之于军则使贪使愚之法可得而用汉世募弛刑徒徙塞下周世宗収天下奸人亡命以备禁旅治以军法皆有成效臣谓先王加役之流隶于赤籍者此其意也有军律以绳其悍戾有师役以折服其心使皆迁善向功不复混于民伍而为善人蠧鞭其后去乱羣者不几是乎愿诏天下州军凡罪至配流年五十五嵗以下非尫羸无疾患者并大军収管轻情理者特免刺面其徒罪以上愿从军者许从原放仍免重役如此一嵗之内大军所得将不啻数千人无非悍戾之夫比之招刺而来居然异矣军収其用民去其顽善有所迁人除其害而法出于寛厚亦当今善计也取进止







　　浪语集巻十六
　　钦定四库全书
　　浪语集卷十七
　　宋　薛季宣　撰
　　劄子
　　都堂审察劄子
　　某读史记至赵烈侯欲赐歌者田相国公仲连不与曰求之未有善者番吾君曰君实好善而未知所持今公仲相赵四年矣亦尝进士乎曰未也番吾君曰牛蓄荀欣徐越皆可公仲乃进此三人牛蓄侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功德所与无不充君悦使使谓相国曰歌者之田且止赐相国衣二袭仆未尝不抚巻而叹谓公仲连贤相也不以正义咈君之心番吾君善谋也乃以贤贤易君之虑公仲用人如已烈侯改过不吝贤哉是故大臣格君心之非惟务引之当道是虽战国之事葢三代大臣遗法也昔者伊尹周公所以弥缝君臣之间盖不于其身而于其左右之臣当其未甚相知之时脱有一人不正则二公之事去矣圣人之所以大过人者如此后世大臣喜与人主争事人主顾以要窃名誉疑之君臣之间葢判然离矣进则孤立而无助退则洁已以致讥而欲道行事济万无是理古人之不可仿佛非天也人也主上以天纵之圣笃任同德凡天下事与相公唯诺可否无所疑贰是诚足以有为之时然而间或事与意违而功成未有端绪者将由进贤未广犹无以易君之虑执义以争未免身亲之乎虽有至心谁能谅之伏惟谋谟庙堂深思逺览致君之道愿专以伊尹周公之心为心若公仲连之所为有可备采择者某位卑言髙死罪
　　与虞丞相劄子
　　某小官不敢辄逾分理亟请呼召仰防希世知遇有拳拳欲报而不能自已者其可以遂无言乎兹者伏承丞相以礼为国上公三加弥尊虽高祖患失鄼侯栁下惠不以三公易其介未足多之天下实幸抑尝闻之师曰君土相火一心也元首股肱一体也中有毫厘之间非心体之道也恭惟君相叶德宁有毫厘间于其中然而归柄辞权似亦不可常也今丞相已不得谢宜益尊所闻行所知为人所不能为以镇服天下巩固基本格心之道仆尝陈其略矣若夫事与意违而功成未有端绪请得而毕言之大抵喜欲速之功者昧于宏逺之规模临重事而轻为之鲜不中道而废察于二者则天下无不可为之事无不可成之功士君子存有为之心居可为之地处当为之事动不先虑急于有成往往命出而反汗政举而事乖虽其胷次了然中亦未能无阻而欲一人之信四国之顺功业之有成就万无是理是故规模宏逺功之所以速成也不轻举动事之所以必济也古人所行皆有节度幕府专治文书况于一日二日万几而可以轻为之耶天下之事当与天下之士议之碌碌鄙夫心存得失而以贪功喜事自献其身者要何足以知此丞相愿继自今务恢古人之度充体国之诚深察蔽邪以谨奸慝博求俊乂以广聪明宁受百罔而不替好士之心勿以一眚而弃人才之用必得四友之佐赞帷幄之议者临事加之以惧好谋期于必成毎毎敬之于先俾毋吝之于后将使人主见可成之效四方覩难拔之基图事向功安有溃于成者不然日又一日谁适与谋作事付之渺茫近功希于幸防而有成效非所闻也某思所以补报不知语之深切伏惟审听而熟图不胜社稷斯人之幸
　　与王枢宻劄子
　　圣人天英特而鋭于求治羣下循习旧事而玩于安常中外之情因兹未辑丛脞威罚为有由来然思卫文之兴必先善俗宣王之过为有遐心二者未谐此公卿之责也前史丞相居可为之地而堕于空无之累张魏公以将相之重而夺于喜功之心非徒事无所成害于今日多矣管夷吾之请死子纠姚元崇之不就相位当时要説其君不为不切而其晚节末路不无掩于九合治平之功儒者喜言中庸大学未为过当然而陈言长语谁不云然朝夕纷纭亦可厌也夫物不两大心无兼虑天地之道万世不易之理也卜子以贤贤易色仇士良不欲人主观书与见儒生二事不同其机一也不正于始后将迟之昧者不图而奔波于军旅甲兵之间期防簿书之内此固政之纪纲国之大事语其先后非所急也天下切务不过数节自非君臣同德将何由济不然虽光复中夏犹无益也谢安淝水之功论者意其侥幸然而军中以一处士不忍戕其所苦之帅内举之际疎逺如韩康伯旧怨如防诜皆已许其有成所以用之非一日也惜其不能遂还中原尺地末节困于居东谢公犹然则古人所务正君其説不可夺也防向在东鄂尝闻君子之余议矣天下所以未治国势所以未张振而起之在规模固已先定诚非门生寡陋所得而窥者然今上所眷倚负天下之责望者莫如枢相主书首荐不先人而先仆思以补报故不敢自同于众寻常称颂亦不敢一辞发也惟冀察于今之事势度人主所能行引之当道以成亹亹之业无求欲速之效蹈覆辙之举必不得已宁当以道为度故虽身任安危之事终不可幸成之也门生之称本当自通政府仆故吏也又何敢废望钧慈洞察之尔
　　又与王枢宻劄子
　　初二日初九日两被呼召侍坐函席诲以话言遂及边计忧众之所不忧又将为人所不能为以为当及彼无事时大为边防事至图之无及于事非以身任天下之责者其谁知之岂特门生故吏忻幸之私实宗社苍生之望仆后生妄庸既被恩奬当时不避狂斐随问辄对言不尽意退而惘然今当逺去钧屏思报万一不知所出愿效一言敢疏管窥庶有山海涓尘之补伏惟钧慈采察而审图之比年人情苟且类少深逺之谋众人幸于偷安狂防则希生事偷安固一切不问生事则轻议伐人且不备不虞不可以师不知彼已而轻易用兵者百战百殆而已边人之情传闻常多失实其在兵法用间号为尤难古人譬水之能载舟覆舟不轻信之如此圣人内求诸已无取于物我自能而何敌之间焉国家上当同君臣之心明忠邪之辨众贤登进百度自举感神格天何求不获区区汴梁夫何足道其次淮堧之地当施罗落江流海道合置水军昨闻山阳合肥之谋规模既已畧尽江海之备则殊未闻其间间道所行我之素不讲者天长可以入维扬清流可以向六合肥水可以下合肥北峡之隘庐陵江之径与武昌之近新息秭归之比商于贾堑三关直趋荆鄂子午南达梁洋洮岷东近威茂前人用兵所经斥候又当明逺忽而不备则邓艾江油之事不可便谓无之冲要虽有重兵之屯坚城之守中无民力且乏粮械之资则亦未可谓之万全人情苟求不知为备之説欲为守御固当力施行之言议悠悠何益于事至如用兵一事起于喜事之臣窃尝论以孙子始计之书葢未知其可也方今人人异意不可谓道灾变数起不可谓天以江左而争中原不可谓地以贪戾而帅骄卒不可谓将将士不相安习不可谓法于斯五者曽莫之计又不可谓知之也恭惟主上天纵之圣则主孰有道在所不论至于将孰有能天地孰得法令孰行兵众孰强士卒孰练赏罚孰明彼固不容尽知其在我者亦可以知之矣彼能包蔵隠忍以成鸣镝之事未可以无能视之捕盗之军归卧之帅又安知非彼之谋前彼方昜主时我以全师临制其后尚无尺寸之效则今未易图也我自隆兴乾道之后星文屡变水潦荐臻流离之民充满道路骄悍之卒气凌州府或悖而辱长吏或起而为盗贼皆有形验安可谓加于彼且以区区江左经纬中夏以一图九古人固已寒心求之时贤恐不易办虽以恩地之重仆犹以为未可必也方今兵力既弱财力空匮所恃以战者不过三衙衙前之众旧人既已垂尽江南白丁未可望以持久所仰以济者不过常平钱米应在虚数州县尽然问之甚多求实无有赈济己自不给必将上误军计以此用众其能济乎兵交于前人困于后安知卢循之盗寄奴霸先之将不又起于萧墙之内事至而悔将何及哉昔宋文帝河南之谋其筭殆无遗防终无成济健马饮江而治遂衰太祖皇帝谋取幽州赵普以为必得问将谁守因不复言今之治功与一时之将帅未能贤于元嘉之世其望太祖固已辽絶不监不法将恐辱甚于饮江即幸胜之仆窃意其方劳庙筭也主上用兵之意每形天语空言挑敌兵计固当然乎有谋人之心而使敌人疑之殆矣枢宻忠诚体国愿垂深念致君尧舜望惟以仁义纲纪为本备边之计幸勿为浮议摇动至于用兵则请留待十年之后必以机防而举人才既富彝伦既叙乘彼间隙而动必将有颉利之功矣且自古未有寄任不专孤立无助小人不去而能成功立事者诚能和同君臣之际固善如曰事出九重制不在己则当以义进退不可身坐庙堂而叹志之不伸也仆受恩深厚不知言之妄发万死未足以谢惟幸察之
　　与四川宣抚王枢宻劄子
　　某闻之善治水者必涤其源善呼卢者必丰其本治水而涤其源则下流无壅阏之患滔滔赴海安行而顺导之耳呼卢而丰其本则在我之气胜而为之对者索十卢随掷遂可气吞之矣皇上愤祖业之中落痛神州之陆沈谓关中中夏之本源柄政之臣又本源之所赖以疏涤者乃睠西顾辍大参出中枢寄以召伯之任所以为涤源者端有本矣三川之气待公而振关河之沴待公而清譬诸呼卢之望赢非丰其本不可也仆故吏也间尝从事于蜀目覩生民之憔悴官于湖外又尝得其梗槩于道途究观规模稽诸故实论以成败之法可得而言今公为万里行仆方有弱小之累不能自赞请从革辂之后尘伏念早防特达之知曽无伦匹于世德之不报何以自宁夷门一言愿钧坐安受之而毋忽也梁益之地久苦重征自承平时固然南渡之初一切取办关外之众仰之而给总领既设益起上供郡县苛刻征之非复名数之旧民之困悴殆嗸嗸无告矣朝廷虽时时捐减其数是皆虚无积累之名以为实惠及民但自欺耳疲之极救之良难加无守令之贤则将何事不有民困若此谓其本之丰可乎戍兵之众旧蜀无之自失关中退屯汉沔西极陇坂东接商顔南山之阳谷累数十带甲不逮十万而敌不能窥者良以置帅之法兵民兼涖无改陕西之旧大军堡砦相为首尾守之得其道尔近自将臣过计避岐雍而击熈河顿兵旁角之地不得展吾所长挫锋于泾原弃师于德顺多刺流散以补亡师之缺怙权善地而要姑息于时因其死而削之权数当然也然今藩臣不典兵马则有警无以自救官军既难调发而人心亦复不同风尘之惊势同呼吸必待行府之令则蹈后时之悔矣兵非素练帅非旧职边民无所依怙则将折入于北军政若此谓之丰本可乎二者则然又有迫于此者岷宕之西威茂以北杂蕃之境近接成都盗假之兵信宿可至均房南出夔直其冲太祖之师尝入此道言边备者曽莫之虞变起腹心盍先备豫丰本之计又当谋之为元戎忧仆窃以为此数者尤所当先者也参相识造几微雅意人物补苴罅漏夫何足言中州削平当在兹举千疮百痏谓之何哉处内防前宁得无虑必也为之有道使人不疑监往者坏之之由思来者救之之计为此一着不容再错譬之丰本之博将安徃而不胜乎虽然起羸瘵者不可以力加人大有为者不可见形于敌第丰吾本无为兵先机防之来何容穷尽扼其吭领之地则形格而势禁三秦平定葢此术耳持此上报眀天子涤源之计顾不伟欤至于姜维覆败之道往固不可追于今尚多有之惟行府终始念之也某私忧过计欲补千虑之一得不佞不敏然之却之惟所命
　　奉使淮西与虞丞相书
　　某过防庙堂期遇俾将使指节中行迈忽忽遂失拜违感恋依依言不能尽已而驱驰道路无縁奏记主书非惟不敢亦不暇不知防下察否某区区行役昨縁水涸胶舟遂自毗陵陆行以十二月三日度牛渚八日抵合肥与帅漕谋行视圩岸并治申请行移文字十五日西迈十九日次固始所见牛渚以北絶无流移之人闻合肥颇有之赵帅先已安集西入六安霍丘之境稍依冈垅去处往往有饥民寓居至平地则无之某问县官縂首皆言安丰之境主户常苦无客今嵗流移至者争欲得之借贷种粮与夫室庐牛具之属其动费百千计例不取息饥民未及播种樵苏烧炭割漆采茶之利已皆糊口自足若平地则无此以故山间猥集所至如归主户不欲以増客户闻官极难根刷所申之数由此不多得之某询之流民皆言淮南甚乐谕以官庄之説望然莫之应安业已耳扰之徒费且在民犹在官也不足复勤君相之念固始亲见大与所闻不同某既防望以不欺不敢不以实告某出都之后即闻夹淮争为招集之传至谓南北之民往来如织及抵固始始得其详葢縁北方郊祀赦文有向来被俘之人能自拔者放免五年差税之説郡县遣人持牓唱言境上实未闻有应之者光州所申今年归正北人在固始者百十二户其实本无一家近守臣宋端友趋朝议将迁之内地漏言于外人情大恐某循抚争持状诉道周反复其辞稽诸闾伍莫非隆兴以前来者先九月间郡中遣吏下县抄劄宻令保正总首妄作今年供具不使知之及冬至前使人分俵由子令至郡仓给粟在村落者去郡之逺例多愚氓或虽受之皆未之请居坊郭者则辞由子不受亦能诣某自明惟有衞世安等五家以十一月间过淮颇言有贩牛往干事者泄于畿县衞等皆其辞所连逮却不在原申数中某不免为数日留与帅漕司所遣属官髙□张唐卿等不惮寒雪劳苦各驰数十百里亲至村落视之其归正人则前所言是也江南流移之人初不及浮光境郡县所申之数有是有非颇有去冬今春转移之人其实渡江已久此其是者浮光比嵗不稔谷价高过常年四倍葢光之市用钱旧以四百为贯米石一千今为钱千六百矣主家虽有招客之意如不足何饥民逐熟投主岂肯却之不稔之地即此其非自见不待缕缕言之颇闻浮光亦有今年归正之人不过续来所申一二十辈容见端的具以实闻某平生不解谬言妄意人情之不相逺诞谩不谓无有然亦谁敢施诸君父之前及观光州所为为之懊叹累日何意剖符之守有此欺天之事聴言信行之悔圣人不吾欺矣边吏如许惧非保圉之道他有闻见虽大于此非使事本指者某不敢轻僣陈述九重之内未易周知万里之情聊举一隅可以槩见啓沃之际丐力陈之庸人动自多营敢为诳妄每每如是某孤陋之迹百执都非旧知固知发人之奸必履危地然而忠愤所激俯仰无媿上頼朝廷之知必能察其所怀恃此以无恐尔庐州三十六圩非独农亩之利某与赵守等已委路钤张青等起葢庄屋逐旋招诱流移实之张青旧为张循王管庄熟于田里间事尝与高□献议圩中占地甚广然颇低下若因浚沟行水就为千河水寨可为合肥重险窃尝语以治田自可为之以渐何承矩蓼花之防宜当按以为法由是未敢列上其议以其愚见合肥城壁栅江横贯其中西南平冈高瞰城内观于魏世新城之筑韦叡引肥之战不得不为过虑则今千河之浚因低据水为立斗门以司宣节所以保固者一举兼得亦保淮一助也更丐钧察比来敌人打围稍稍近淮久未解严浮光人情甚恐又闻防淮挑濠立铺表里上下相接每铺十卒摽牌一人弓矢九人齐人敲氷备患想亦不过如此威行沙漠于此可见然使敌人无事见备固为古人长防有谋人之心而使异邦疑之难以速得志矣愿赐深念某此来淮甸观于山川险易事态物情始知天下之事皆难豫度造化财成之意所以加于鄙陋者不浅诚深感戴未易言之余俟前途随事申禀尚賖侍见敢乞上为宗社斯民调燮和粹徯公师之拜用副舆人之情
　　与虞丞相书二
　　十二月二十六日固始县申拜禀目二十七日即行二十八日次光州所见归正流移人与固始正同其单名续申姓名亦有非今年归正者真今年者不过定城县九家固始县七家被虏走回不过四家内定城一家固始三家与霍丘县二家皆不在原申之数某逐一唤上喻以君相恩防视其人物类非甘田亩者内卫世安张悛二名自言王展宣赞所用头目李茂乃亳州司人吏余皆二人之徒其非是者不过三五人耳人数既少官庄不可复作始世安悛等皆縁辈类许宗道者持金钱寳号为间事发避罪而来他日事宁尚欲有所报効为国家计乃不在其必留某本合作舎处之又以浮光被边太近十目所视殆若表而出之他日隣境有辞非所以全安之道徙之又非所乐诚与流移安集事异某见与赵善俊别议区处夫以忠义逺来归国抚之不可不厚有如太过难为继者适中斟酌费固不多某至淮西馈遗皆无所受后以浮光当作恩意犒归正人户不免薄受两司之礼劳世安悛钱各十贯酒二瓶李茂五贯余皆三贯酒一瓶此外赈赡安恤已具申状不复缕缕陈禀守臣宋端友所为妄诞不敢不以实闻端友本以招纳归正为欺乃敢戕归正之姓孟者略夺其马投尸井中是岂招纳之道然今马已牵入都或言名金稑轴髙四尺三寸神鬃土黄色计非充贡则亦有所归矣颇闻端友所为葢不只此非某职分所及而杀人掠马此特其可攷者三数月内又尝再夺被虏并归正人马事端未悉某不敢有言边逺类无官司端友所为又皆出于天理之外君相轸卹疆场无急于择守抚摩若端友之所为不可不重赐行遣小官僣越万丐裁赦某浮光无复事矣将命事无一就不免迤逦过舒蕲诸郡更看江口有无流移有如各已安居亦不敢强有骚动不免薄行赈济敬致君上恻怛之爱而已愿种田者尚当临事区处不然则与津发致之三十六圩旷瘝无所逃罪亦惟大度察而哀之帅漕所遣摄事二幕高□张唐卿者殆为淮西精选□之清忠质朴唐卿强直刚毅诚齐蜀之良也与某同事备见心力闻皆尝出门下名公许可乃知不易得之两司尝同荐□诚非虚举想在鑪锤之内必素已有定处小官僣论人物惶惧之至诚出所见亦不敢隠也更頼钧察
　　与虞丞相书三
　　某浮光已复无事初七日遂行十三日抵齐安自入沙窝以南始覩流移人户累累然未有归着而守臣李续确实可与办事本州常平初无见在已为计置买牛颇闻灊霍之南惟此尚有荒闲田地可以措置安集某不免留料理之窃以沙窝白沙岭路正直垂瓠武昌在淮甸荆襄之间最为控要往年娄宿入冦步骑尝出白沙措置边防常苦荒凉难于应接旧州镇者古邾城也实关此路冲要某见议招集置庄于其侧近上下万一有所成立异时烟火相望或可少助边防但某本无所能田里间事尤非素习仰防委寄不敢不勉事之成否殆未可知恐必无逃旷瘝上误知人之鉴尔
　　与虞丞相书四
　　即日春序已阑和风叶律恭惟致君格天镇抚方夏神之聴之钧动止万福某伏审眀敭大册进位公台正宰司之名还治古之道天人同庆知太平之有日宗社实幸苍生实幸某受知诚不世有宜不敢具文申贺自同众人抃蹈之私言不尽意某伏自浮光齐安尝三奏记并以循问所见累申庙堂方惧不称之诛仰防朝廷卑听按治所列彼方进律留衞而终致之于理上论君德齐成汤之不吝下视孝宣综覈有所不行于伪増户口之王成俾为尧舜格心之道伟矣某不敢自谓光华之逺然而沈寃获伸免于辱命之媿生成之赐未足云也某冬春之交在并淮时窃覩流移畧已安定决计归矣正月间抵齐安乃知蕲黄之间尚有皇皇然未知所适者既将使指不敢匿其所见因留逐急赈赡仅能置立二十余庄已具劄状具申不复再三尘渎仰防委寄至重所及至微兼属春深流移亦止已无复可为者急欲申请还奏而有旨覈实垦田未到州郡不欲第取文具须得亲行度五月间未防涣汗当得谋上计尔是行虽恨假节之晚不能推广德意然而所费亦幸无几饥民頼以全济而盗贼为少旷土得以少辟而垦田颇増居人知包占之不得久荒即谋自耕其地渐以充实淮甸在蕲黄之间所益不尠有以上知规模宏大诚非单见謏闻所及黾勉从事然后知其利耳幸甚幸甚某循行虽未及舒蕲二郡其初得之道路年亦荐饥其民未免流移又苦和籴难办方欲具禀求剸其数已闻有旨罢籴仰见耳目之广爱人之至只服感叹不能已也某区区之迹又湏一走淮上驱驰道路恐禀目之不能嗣贡惟幸察之觐侍尚有两月之賖敢乞粹飬天和俯遵时令为斯民社稷珍重以迓上公之拜慰天下心
　　与虞丞相书五
　　即日夏气将中薫风戒暑恭惟德叶神天道行蛮貊钧动止万福某昨在齐安伏闻显册元台正名宰府尝具禀目専人申贺必已关钧听矣某无似之迹仰赖钧芘久长官庄既已讫事流移暂次安帖以三月二十六日发齐安取道蕲舒复自六安东入安丰遂抵濠梁四月二十五日至合肥所覩淮甸人情极安有如罢和籴于舒蕲免诸郡之上供若吏若民莫不鼓舞君相逺见万里之情知其疾苦懐宁庐江召之审察尤厌物议然在龙舒鼔铸之事许守韩令尚湏一人涖之浮光新守之来闻以财赋为急此郡独稍充足似不湏尔至于权官支过僚寀请给例皆追而夺之虽今未闻他过要多不近人情光民每望得一文吏病于无法久矣宋守仰防朝廷究问竟以忧死何不自爱如此却可怜念其弟端臣又防天狱穷治逺人闻之极感事明之后出三人于井官司既为收塟归正具知恩意醵为佛事荐之竞言来归气始得伸鼔跃于下某将命无状于闻见不敢壅阏不相知者或谓生事政烦丞相察之仓司之来公移皆称面奉圣防措置民兵收买战马且欲拘籍归正强壮归正人诚可用存浮光者类多散处惟光山一县有数十户聚居在濠梁者近八百家分屯州之东西为八縂首耕淮湾间以土人耿成统之众极信服在安丰者有数百人聚居花靥镇侧已总水寨人数居村落者亦不减一二百家每苦土人包占荒田不容请佃昨有一百二十二人陈状理防而夀春知县每患苦其难决亦有劄子乞为措置某不避専辄之罪不复申请待报与赵帅议已遣张唐卿往拨包占荒田给之某固无所知窃谓籍之必骇使有常产是乃久安之防而濠梁团结颇有法度无非强壮意者不若安之买马之难濠梁浮光已有前鉴近两旬内闻下蔡有卖马被诛及逃来者又有过淮窃马而伤人者敌将寄声索马幸获而归之若此所为前此不一继今恐盗马者益无顾惮国家宁乏此者异时生衅或不可知民兵固有可为昨询水砦添招人数尚皆散处村疃缓急卒难収合民有丁壮类皆名避役而总首所统益削夀春差役已及二丁之户年嵗之后且至单丁既非教阅之兵初与田夫不异未知今来经画何似不敢亿度然闻前此治郡人实安之水寨旧颇纵横近稍知畏郡界盗贼希少赏之固宜代以高□必能安辑其下薄闻财计旧赖斡旋以济兹亦未易为也传云金大起夫导卢沟河凿山逾三十里南达御河防河入泗上接燕京意不可量民不胜扰安知天意不以开圣人耶政湏有以应天然后功可为也人事未修而彼河道通利亦不可不豫防之某小官疎逺不当琐屑尘溷既防恩遇假节不敢不罄所见禀闻庐州三十六圩赵帅经理备至流移皆受实惠顾以小小帐状未集未敢告毕以治图册或擕以归某本拟事讫便还以十四日抵安丰接漕司关牒闻有覈实麦田之命因留取防今过旬矣虽未被受省劄然不敢缓敬已备坐行下不敢辄归大抵淮南之田请一而包百耕十而言一覈之则不可胜覈况复大摇人心某既防使令不敢只取文具必取自通正数以复于上然亦未可便谓能尽其实伏乞钧照尚賖侍见敢乞为道为时为苍生珍保冲粹亟正公师之位
　　与虞丞相书六
　　炎夏方中南风阜物恭惟燮化格天盛德神予钧动止万福某前月二十九日尝具禀目附递申覆度无浮湛三十六圩并黄州官庄仰防庙堂假借资帅漕之叶力幸已成集流移亦止奏计图册本欲持归面纳与赵帅议意君相惠念流移之切不容淹缓某以有覈实麦禾之命尚须一两月留不免先遣职级覆押并取流移人数置册持上流移数不止此上户往往不欲以己招客闻于有司兼复舒蕲之间往来不定以故村保所供止此尔某将命亾状不能推广上恩所及之微言之有腼旷败之责所不敢逃尚赖钧慈鉴其奔走微劳力赐保庇脱于罪戾则终始包容之惠如天之覆矣二处置庄干置差官非只六员择其宣力勤劳甚者保明有如张唐卿西蜀之良髙□秋浦之望齐安官庄全借唐卿以办□之才用未可以书生易之仰惟当宁急于人才所知诚不敢掩敢望洪钧橐籥不使遐遗言不以人而废亦万化中一助也淮甸官吏视他道加骩骳而县邑为尤甚某半年所歴求一稍稍可与言者已不易遇有蕲水知县王虎臣者质直能任事吏畏而民懐之前宰光州之定城颇有去思之爱其委以齐安牛具办于旬中而民不扰又皆便于农家之用津船雨笠亦自有法某方欲以有政告而王以强项取怒州府既縁公事罢斥因不敢言濠之定逺县令于仿疏通而强敏先已防恩再任行五考矣爱民律吏治如一日淮甸胥辈例有不肃仿之纪纲号令独明劝课之方尤有条理非某赈赡置庄所及兼且成资磨勘不复上其治状是皆素不识面愿备药笼中物顾虽狂易僣越不敢一毫私也赵帅守藩适当旱饥之后无法之久临民抚军威德兼用兴除利害皆有实迹故虽甚逺支郡人情莫不向之赈接流移自饮食医药以至薪防之类防不周悉赖以全活众矣可为朝廷审于择帅之贺赵以亲老不安边塞殊不便于侍奉深欲求去尚赖庙堂念之某仰防希世特达之知无以论报傥有闻见便欲以补四目之明不顾己之寒微惟钧慈情恕之耳某驱驰之久不敢告劳而寒暑再罹罢顿极矣实无所补仰报知遇之隆加念贱室宿病未瘳小儿亦以疾告向来不敢辄顾私计惟今或可请尔敢望曲加矜念俾某早成归节虽有兹愿然亦未敢望也干冒战灼万丐怜之


　　浪语集巻十七
　　钦定四库全书
　　浪语集巻十八
　　宋　薛季宣　撰
　　劄子
　　淮西与王枢使公明书
　　即日春序向阑和风叶律恭惟衮绣徂齐棠隂蔽芾神明赞相钧动止万福某去嵗在都伏覩枢极之拜窃与斯民同庆加以久失奏记且欲问兴居叨冒京职之除亦当陈谢恩纪家贫不能遣力辄于置中冒贡函牋方以浮沈为念伏防钧翰宠荅非惟慰藉甚厚亲札盈纸谦抑过宜非所得当感荷之剧以为王公顾遇末列古则有之世道浇讹此风之不作也久矣一闻正始心目为之开明乃知宏之在人甚幸甚幸前闻钧履防失调卫每恨不得日亲医饵窃知喜遂勿药固宜天之赉予善人翘望悬悬慰怿大矣某区区之迹自去秋中却职都下一谢宰辅不敢复再见之十一月初上以江湖饥民流移淮甸而光州告多有北人归正来者忽俾赈赡安集不敢辞难嵗除方抵浮光问归正则无有但縁中间遣许安道者持金钱寳号入北事泄于咸平狱辞所连凡十七郡有十数家避祸将家渡淮而来郡中遂括旧归正人二百余家以方至告又其守将宋端友者被命买马杀人而夺之者三不免具以实闻颇闻有力强甚不敢自为身谋天子英明已下之廷尉矣某元宵至齐安郡问流移则已挽转而之四方者不可胜计某皆不及见独收无所归者仅四百户以旧州之东北权置官庄二十余处居之春事已深流者渐已安定先于合肥兴修三十六圩之利西来付之赵帅得报亦稍就绪但縁兼覈垦田未徧又须一至防淮祗旬日间当东计还奏之期必夏中也湖外饥歉伏蒙移粟赈粜兹三代事也大臣以天下为度于今方一见之故吏门生有光荣矣夏口赈民虽甚无法然而米价赖之而平活此一方为徳甚厚春雨时降自此当少蘓也某至淮上流闻北方困于蒙古塔坦凡女直之守州郡者皆充将帅之任率以同知涖事而防淮被边去冬颇有逰骑出没又于上下表里置铺相接每铺十人九枪一牌若以我为虞者其被祸来者具言河决垣县东贯济宋之间合清泗于彭城流分九道巻埽千里骚动纷然某谓通泗渎凿吕梁开石门皆古用兵中原尽力而为之者天道如此非无机防然察淮堧虚弱之甚边臣陆陆无可望以功名者河流南北通共惟今未必有加于彼兹在可虑观其置铺之役乃若齐之敲冰备周尝告庙堂谓有谋人之心而使敌人疑之难以速得志矣不知关陜之地事势何若仰惟规模先定必有不可易者不敢豫度敢祝敬之而已某所见如此不敢不具言之僭越轻狂必恕察
　　淮西与梁右相书一
　　间者获侍闲燕尝进瞽説伏钧聼不以为非将命去之未毕前议兹承爰立之拜乃不克面布悃愊欲报之徳不能自已愿竟其説庻有补于万分丞相今已正位三槐虽解事之名不容多取至于进退人物自当有以耸服天下人才盖有定论惟无责备乃可人非大圣谁能无入而不自得惟在处之各得其当一世之士信足了一世用有如长短易置小大倒施无适而宜夫何才术之见若用人者皆如韩滉之于故人之子刘晏以处请求之士岂惟人人自尽故虽牛溲马勃皆入医师之剂矣若夫举直错枉自有所谓易简之道防茅以彚惟在乎庙堂之上断而行之尔此事要非章牍可道某遽言之者以为相府急务愿先百事而为之非睠顾之隆不敢狂僭如此政须钧照
　　湖州与宰执书
　　已具劄状禀本州添差武臣路钤以下至进勇効士一百七十一员军员五百三十一人钱粮衣赐总计一嵗共支钱十九万八千七百四十余贯嵗前又添发下军员八十三人増多二万四百八贯有竒乞将前件军员分下财用寛裕州军养老或量拨钱粮物帛贴助本州支给仍乞豫戒诸军今后免将拣汰军员使臣发下本州收管亦乞照应免有添差某不敢缕缕渎尊只以添差总管路钤路分并将副计之虽员数不至甚多为费已大本州先管将副州钤辖路分都监添差八员请受之数不等每月各不下七八十贯供给皆八十贯数月以来添差益众如总管宣赞舍人刘炎路钤辖武经郎黄彦节供给钱皆一百五十贯州钤辖武显大夫江昌朝等淮备将武节大夫马全等皆八十贯而请受不在兹数大者略计月俸供给月节馈遗之类每月不下三百贯文小者一百七八十贯文一嵗计之总管路钤一员至三四千缗本州用度不充朝廷素所知也如刘炎黄彦节等久居本州皆有田宅如此过分陈乞除授庙堂无自而察切恐本州去都密迩寄居极多人人效尤州郡益困某不敢便有申请欲望钧慈矜念小州将此等官别赐区处以寛郡之急迫如日后更有添差免于本州驻劄所有续到军员八十三人并乞特与改拨他郡或量赐支拨应付施行干冒钧严下情无任皇惧之至
　　与宰执书二
　　试郡百忙不敢无因奏记惟是斗山之仰与日俱积乐与州人涵泳圣时之泽而已某不避僭越辄有迫切之恳本州军粮并无苗米可办以此嵗计极窘籴米七万一千五百余石约用钱二十一万四千余贯前例系将乌程归安两县折丁钱十三万贯收桩贴助籴买每丁旧催纳钱一贯二百五十文省去嵗均减每丁纳钱五百文足嵗计减落五万八千余贯今嵗当催七万一千九百余贯已是大段欠阙近方催理却据逐县缴到去年户部减放印榜许将去年折丁未放以前人户先已全纳之数并于今年钱内折除防计今年管催折丁钱止有二万三千余贯委是月粮支遣全然无以收籴某不敢过有陈请已具状申朝廷乞于上供折帛细绵钱内取拨四万八千贯文充理豁乾道八年折丁钱补填九年少阙之数贴助本州籴米应付月粮又某昨以镇江军中防下军员八十三人日近添差总管路钤将副等员嵗计支钱三万余贯申乞均拨上项官军俾财计寛裕州军屯泊未行下适者又准朝省发下乞就本州养老三辈略计本州嵗失二项丁钱十一万贯却有増起合支三万并大祀赉钱二万余贯通计阙钱十六万贯委是不容措置无以枝梧伏乞钧慈俯从申请少寛一郡目下之急不胜大幸某复有悃愊干冒本州财计略可见矣诚得明健长吏未易料理如某才力素薄前此未识理财自被误恩不敢不力每事撙节补苴罅漏其奈取诸民者已无一孔遗利不可措手略无见效五技已穷形瘁力殚下血不已虽勉强应接然实惫甚得蒙钧慈矜念特赐陶铸祠禄选择有心力官救此一州急阙嵬琐之迹得少遂所安傥脱罪诛免令委顿终始大惠何有穷极不然日又一日他时手足尽露虽欲帡幪寛贷嗟何及矣某素非避事辞难者自以力之不足知难而求退耳实非敢有他望正赖哀矜及此某不任巻巻恳祷之私
　　湖州与宰执书
　　某蒙恩赐郡罢于百役虽时时以职事申恳而禀目之贡寖以阙然节彼岩瞻未尝一日不在黄扉之下荷睠知之有素必不以踈慢责也某节前叠以祠禄并经总制钱分溷渎钧聼二事皆非某敢为私请贰车于某初无一言之忤其人才力亦髙但縁以趣办为能不暇存厚下之説务败阙料理稍成端绪辄为掣肘伤事其他可容也至于庭叱官吏专阁请给追须纷防鞭扑嚣然在长吏不能无慙当避之尔分之事禀劄固详言之利害不秖一州所系实重想初言之甚易故未察而从之庙堂已知其详不难改也比得吴郡丘崈劄子亦谓焚林之田夫岂不知特冒行之不顾尔丘不欲为事首必须亦请于朝丞相身佩安危几防不可忽也某苟诡从之而不辨必斥不从劾中以他事亦斥等斥尔孰若一为丞相辨白雅蒙许之诚实或幸俯而听之某荷知素深吴兴幸未阙事比者和籴六万贴钱已万六千缗四万续料尚未籴也近户部于民间所自籴米亦令本州发纲赔费亦数千缗未知继此云何惴惴然尔郡计素乏冬来场务皆索本柄春衣二万军粮酒秫数皆六万常年皆自夏中积聚政承阙乏之后凡百用度尽解目前之急坐是失于桩办大惧入春之后手足将俱露矣今不得请且累知人之明万丐矜怜毋强之以所不能也
　　湖州与梁右相书
　　被遇特达希世之知超躐之用厐恩次骨不复多谢惟是霅川号为佳郡且有浙西道院之名南渡已来官守数易纪纲法度荡然无统兼复衣冠丛萃应接不暇近年之在政者持书生之论末理财之説士夫奉稍拖积数月省府上供亏数十万赖单守继其后厉威严振条目虽能解目下之急然实未有赢余其行有积钱数万缗皆今费耳迎送支衣之后已复枵然某到官之初滞事山积戴星出入食息不暇押到词诉不复循间日之制简稽决事朝暮不息阅月后觉渐就绳墨但无如财计何所赖燮理天和嵗事尚或可望然必无逃旷败不无望于覆帱之兼容也始以启状常礼冒渎听聪继蒙尊光宠答感荷之至念欲自具禀目少布胸臆顾左相未克通记嫌于彼此之分不惟不敢亦不暇雅辱眷知之素必蒙俯察之而不罪也某属者累具劄状有请庙堂如倚阁之住催积逋之分限丁绢之折钱于计司略无利害在民间郡县得免倒垂之急受赐实多一皆未蒙周旋自此不免嗣有陈乞万丐钧念有如郡中可以黾勉就事亦何敢于干政府也只如和籴一事本州苗米止五万斛常州三十四万今嵗抛降皆六万石既不均当复欲以三千省银防髙估籴取足斗一石银作三贯五百五十防子七百七十科折亏折之数不待辨而后知即令尽支实钱二千足籴一省石犹恐未当本价况如此耶去嵗和籴殃民中外纷纷如此不可不计诚使朝廷无惜小费使当官者皆得展尽以供公上之求何事不可为况损益能几何须使下人愁叹往往事又不集卒取君上之讶亦何为也惟丞相念之左相出帅西方诸侯丞相独秉钧轴中外责望非向时比矣某外官人防不当有所陈述顾蒙知爱甚宠怀不自已窃谓某去年审察所上公仲连相赵烈侯事诚致君之要术事无大于是者惟详复而采之僭越妄言徒为媿畏
　　湖州与枢使王观文公明书
　　即日初春薄寒伏惟浩养琳宫神天是予钧动止万福某伏审抗章逺引帝鉴其诚均逸祠官宠班书殿伏惟欢庆窃以国朝西府之任自非元老不居人臣之荣无加是者前辈处此能全归洁之义未可以一二举自匪浮云富贵以道义为重轻主眷方隆何有脱屣之事亷顽立懦未足言也时事方日新甚有怀杞人之忧者晋公去矣其将如苍生何某中冬喜闻元戎之还尝遣急足驰诣荆鄂奏记尚未归报不知已尝彻钧聼否日俟衮衣归国与社稷苍生共依洪庇旌车柅于中道可胜怅惘之诚伏覩丐去之章不审钧体迩来果何所似天之辅徳自应勿药有喜少少末疾想今遂脱然也惟是不得亲兴寝怏然于怀某兹繇啄菢之恩承乏辅郡踈拙不详赋政大为催科困苦虽戴星出入曽无毫髪之效黾勉就事不敢告劳但縁去嵗朝廷均减丁钱嵗失常赋七万今嵗折除已纳之数又四万缗而养老添差奉粮嵗増亦三万贯如以郊赉二万通阙钱十四万缗虽使刘晏居之未易料理绵薄处此自应旷败见于庙堂丐去未便得请朝夕惴惴以待罪斥而已此外无足上烦钧念者以久不闻启处拨忙特此啓闻
　　湖州与四川宣抚虞少保书
　　即日秋髙气清伏惟戎辂启途百神翊卫钧动止万福某恭审明敭大册比秩三事尽防诸将分正西郊仰惟庆慰某尝患数十年来亷耻道丧士夫怵于禄利汨于宠荣出处可观进退以义者寥寥乎其有年矣往往蹈故袭常恬不知怪虽有超诣之士未必不无自见夺于楚咻之众犹或不能自解矧以公辅之重万钟之禄君臣契合间无纎介顾遇方盛褰裳去之古闻其人保相既身之矣亷顽立懦尚何待乎百世之下也某自去秋误被收召侍坐函席便闻诲教及此迄践斯言不易介于三公乃今亲见之矣皇上亲宠逾渥三加弥尊位之师保遂分闗陜用寛西顾诚曰旷世之盛希阔之典也岂徒梁益之幸太平之业在此行矣如苍生何能无下士之见徐方平定衮绣之归如周公之任定非晚耳天下实望某在门下东西南北之人尔未尝有一日之雅自蒙倾盖之遇取之眉睫之间未尝干簉门墙遽蒙拂拭之用自到都下谊当自敛既阅时不敢见在常人之情必将怒而絶之劳来择人卒蒙假节亡补毫髪亟被超躐之除归节旬中便剖符此来恩造如此伦辈靡俦虽保相为官无私某何以取此未知所以报塞徒懐愧畏到郡多事第尝启谢万一又廑谦尊宠答岂所宜蒙郡中积弊如山逋负非一且欲事定自为禀目以求一説少布巻巻感刻尚未遑暇白麻宣告遽起万里之行不得旅进拜辞恨无羽翼几百已具双牍不敢再四渎尊以某之无庸独行踽踽洞无城府屡憎于人未尝与物泛交惟保相之知已朝路识面盖寡冒居剧郡才不副意已为不可如何钧斾适西自此动须掣肘自知无逃旷败将为门下累矣依仰墙仞不胜恋慕之诚东南有可使令无大小愿备驱防
　　湖州与曽参政书
　　即日嵗晏凝寒伏惟镇抚戎华神明协赞钧动止万福某昨者不避僭越辄以二军害政申禀丐祠禄以避之曲荷睠私为之易地旋拜真翰之赐诲教谆谆自省何人何以得此于庙堂之上顾惟虚辱慙恧无地若齐倅亦健吏但难为下敌已而下或不能堪之耳颇闻甘泉中多贤之者既尝推毂无怪其为之助自非钧慈悉力保庇某反为挤陷必矣虽感激之心铭切肺腑事闗公道亦不敢多谢也经总制钱之议未审已蒙力行之否凡曽歴州县者皆知如此分可求増羡然而前此版曹诸公无或然者知其不可为耳此事大参居地官日岂不明知如此分可求赢羡顾念郡邑穷匮生民休戚上闗国家大计故不为耳非不能也设有可行之道又何待乎今日而后行也某既縁齐倅不无所忤又先诸郡有此申明户部见差狱子来追郡胥且以条法为问前此郡县不尽分固为非法然而上供支遣无非取于额外是岂尽如条制然而上下恬安之者顾不得已耳其可复于非法之外又为非法之取求应经总制钱分之法其为废法不已甚乎万丐钧慈熟复蚤赐收还实宗社苍生之幸本州郡计素窘和籴本钱未蒙尽数支降既多那移之数又将无以接续累求贴降丐赐奏陈若令用度稍可支撑何敢缕缕与朝廷较近镇江澄汰老弱本州得军员八十余人又不知使臣几何计当亦不减此嵗用仰给骤増数万未知所以处此不免又须申乞应付不任一事每每僭于庙堂谴斥之诛俯而俟之耳某复有僭逾之恳本州穷乏异甚嵗籴军粮本柄糯米皆六万斛军衣亦数万袭前此丁钱尚多可以防那籴买况又籴买之直例于春夏收桩前政当阙乏时不免随手支用某又当其后解倒垂之不给丁钱已从减免却有贴陪买发之数入春诸事交切手足遂当尽露已忤贵要知不得免矧冒昧试郡一切付之平心干请类不能从宁能无恶于物所望宫祠逺郡之请速赐俯从免累知人之明实成终之惠也无厌干渎徒深战汗伏闻辅相之道感悟日新事有至难回天如响非以精诚之积何以格于上帝社稷寰防蒙休至矣然某窃有愚见敢冒陈之周官太宰职在正君故其所统之属五官之外无非在王所者此事寂寥已久不可以力胜丞相致君有道已有成绩盍乗明良之防渐防茅茹以其彚征消长之于防防之间兹万世之泽也若有司存五官正则莫不正矣更乞钧念某蒙恩异甚故敢言之
　　湖州答王枢密书
　　比者伏蒙钧翰之赐仰荷谦睠之隆严谕刘倅积俸本州属縁穷乏限员以次给俸未尝辄逾如刘未免破戒给之数多不容尽如其请已为支行一年衣赐料钱三月自后按月皆带支矣尠少多媿伏幸钧察某比縁同官强横僭以宫祠逺郡为请仰蒙矜怜俯为去之自顾何人何以取此于庙堂之上感荷之至铭在心腑某近复以经总制钱分申请必已仰蒙钧念此事不秖一州利害实系国命民财版曹主之既坚以某独先诸郡有请见遣狱级追逮都吏见问以法前此郡县分固不如法然皆取以租额之外民无所措手足必使尽如经总制司分一法其为废天下法不已甚乎方枢相之秉钧不可不赐深念早收前防以幸社稷苍生本州窘匮异常今嵗和籴本钱未蒙尽数贴降允那钱已万计籴犹未足州之军食务本柄嵗籴皆六万斛衣数万端旧于春夏积钱前政颇失桩备某虽粗了目下来春每事交急手足殆将尽露将无所逃旷责此来忤物多矣其何以善后傥蒙矜念终始成其去计感戴恩予其有穷乎僭渎四三战兢惴惴某不敢自取踈外至敬无文辄以尺纸通诚伏乞钧照
　　湖州与镇江守黄侍郎书
　　自拜道中所赐教戴星少暇念欲亲具尺纸之记未遑也节中短启修庆殊媿芜累笔端无口言不尽意洊蒙宠报函翰仰认尊光诚至文雄伏读感叹干复之戒敬佩徳音顾某何人惧弗克荷然有愚见窃敢复之元规之尘事常然尔形诸竿牍不已伤危孤臣之心更丐裁择版曹征利深急若牙税之补发经总制之抄撩蛆食浸淫渔取竭泽不知使府何以处此某性乐林野黾勉应酬不知世患为然已决归计见入文字争议分牙税则未暇及罪去决矣差可以谢朋友不然恋禄低头为民贻患所得有几其忍黙黙为小人之归哉不知同舟遇风已尝入深虑否借重九鼎为苍生陈之言信易从过于小人之譊譊万矣侍郎忠诚体国以民存心当思其説若行州县不可复理又须强倍征敛民无所措手足深可为天下忧者宜蒙慨然建白以幸社稷苍生丹徒百度若何吴兴不可料理近火先燋之谚非身逢不信也不能一朝处此为之奈何规模有可遵承愿蒙强此庸懦辱知狂僭惟门下亮之
　　又书
　　伏蒙手笔之教下谕措置官之无益非荷眷爱之厚何以有此甚幸甚感单虞卿之在郡也四处设措置官其二郡中自扑坊当仍其故其二长兴新市某已尽欲去之矣长兴之设诚曰无谓若夫新市虞卿之置诚有不得已者郡有乌墩新市虽曰镇务然其井邑之盛赋人之多县道所不及也胡监不职久矣日醉兀兀凡百愦愦郡中传以为笑其人可想知也虞卿设是措置唯以课利不登故尔某在事之始闻其镇益不治専栏放纵而无惮诸司讼牒之日闻到任月余月解官钱略无来者不免追请入郡遣官代之须镇务之有经徐为之计责以亏欠吏事故应尔耳初某与僚寀约各当尽心职事毋循故态临以达官之尊按举一视职业何如他无谓也方一举手而胡遽以告不知疴痒甚矣顾虽贤如门下未免为有挟也借使某即以重言亟从其便小郡政不可复立斯人放肆益甚亦非所以厚胡监也仰蒙期予之过必将为某惜之谆谆敢不在念万赖台察他有可以鞭其后者愿不屑教诲之毋以一不受令而遂弃絶焉不胜惓惓至望


</div>
    <div class="pagination">
<a href="浪语集_page13.html">上一页</a><span>...</span><a href="浪语集_page9.html">9</a><a href="浪语集_page10.html">10</a><a href="浪语集_page11.html">11</a><a href="浪语集_page12.html">12</a><a href="浪语集_page13.html">13</a><span class="current-page">14</span><a href="浪语集_page15.html">15</a><a href="浪语集_page16.html">16</a><a href="浪语集_page17.html">17</a><a href="浪语集_page18.html">18</a><a href="浪语集_page19.html">19</a><span>...</span><a href="浪语集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
