<!DOCTYPE html>
<html>
<head>
    <meta charset="UTF-8">
    <title>升庵集 - 第 58 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 58 页/共 82 页</h1>
    <div class="content">　　张谦中复古编谓象形者文之纯肇于此指事者文之加滋于此防意者字之纯广于此谐声者字之加备于此假借者因其声借其义转注者转其声注其义文字之变化无穷矣
　　郝经论书
　　郝陵川论书云太严则伤意太放则伤法又云心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法皆名言也凡元人评书画皆精当逺胜宋人
　　山谷论草书
　　山谷一帖云少时喜作草书初不师承古人但管中窥豹稍稍推类为之方事急时便以意成久之或不自识也余谓山谷岂杜撰者盖自掊击以教人耳
　　袁昻书评
　　袁昻书评一巻余在京邸有之四六极工今散失无存其警句如上谷之翮未覩鸿踪昙之鵞空传赝本上句王次仲变为大鸟入火翮山事下句王右军笼鵞事昙山隂道士所居村名四六必如此切对方为工妙又云中郎运帚之妙爽爽入神师宜悬帐之竒翩翩自逝
　　猗傩旖旎
　　楚辞纷旖旎乎都房王逸注引诗曰旖旎其华今诗作猗傩司马相如赋又旖旎以招揺扬雄赋旟旐郅偈之旖旎王褒洞萧赋形旖旎以顺推其用字皆自诗楚辞来当依诗音作猗傩特古今字形有异耳今以猗傩为平音旖旎作仄音误矣
　　□胥
　　文选七发弭节五子之山通厉骨母之场骨当作胥史记吴王杀子胥投之于江吴人立祠江上因名胥母山古字胥作□其字似骨其误宜也今虽善书者亦不知□之为胥也
　　苛藐荩
　　苛小草也今但知为苛刻之苛藐紫草也今但知为藐然之藐荩染草也今但知为忠荩之荩
　　大字古音
　　大字古音戴音垜而无一驾切者惟今音有之今之韵书二十二祃亦不收大字岂以为非古音乎予考淮南子宋康王世有雀生鹯占曰小而生大必霸天下以大叶下古亦有一驾切之音矣惜乎作韵书者之不考也予作古音略古音余二书于字之形声多所发明而刊补前人者有一得之愚必有后世子云知之耳
　　渇笔
　　唐徐浩书张九龄司徒告身多渴笔渴笔枯无墨也在书家为难
　　重违
　　孔丛子载孔子髙谓平原君曰重违公子盛防汉书孔光传重违大臣正议东坡晁错论又重违其意重难也言难违其意而勉从之也近世不达此语以重为重大之重失之矣
　　虞娱同
　　易忧虞之象也虞与忧对盖言乐也孟子驩虞如也魏相传君安虞而民和睦匡衡传未有游虞弋射之宴字又作豫易曰豫乐也孟子一游一豫扬雄传反五帝之虞注虞与豫同或借作誉左氏传季氏有嘉树韩宣子誉之服防注豫誉同游其下也
　　查字考
　　説文查浮木也今作槎非槎音诧邪斫也国语山不槎蘖是也今世混用莫知其非略证数条于此王子年拾遗纪尧时巨查浮西海上十二年一周天名贯月查一曰挂星查道藏歌诗扶桑不为查王勃诗澁路拥崩查又送行序云夜查之客犹对仙家坐菊之賔尚临清赏骆賔王有浮查诗刘道友有浮查砚赋水经注临海江边有查浦字并作查至唐人犹然任希古诗泛查分写汉孟浩然诗试垂竹竿钓果得查头鳊又云土风无缟纻乡味有查头又云桥崩卧查拥路险垂藤接皆用正字不从俗体此公匪惟诗律妙字学亦超矣杜工部诗查上觅张骞又沧海有灵查惟七言絶空爱槎头缩项鳊七言律奉使虚随八月槎古体近体不应用字顿殊盖七言絶与律乃俗夫竞玩遂肆笔妄改古体则视为冷局俗目不击幸存旧文耳
　　鋄瓖
　　鋄音减以镂金饰马首又曰铁质金文曰鋄也西京赋金鋄镂锡马融广成颂金鋄玉瓖诗云钩膺镂锡国语曰懐缨挟瓖皆指此今名马鞍曰鋄银事件当用此鋄字或作鑁非【佛説况有莎怛鍐之误也书罕用此】妇饰曰瓖嵌生活当用此瓖字俗作厢非
　　羡衍
　　史记封禅书注山陂曰衍周礼注下平曰衍左传地名有昌衍衍战国防地名有卷衍满衍水经注有杜衍汉书有鄜衍又水溢曰衍素问泉涌河衍鳞见于陆或体作羡汉沟洫志河灾之羡溢中国也尤甚易需于沙羡在中也地理志有沙羡而音作夷盖方言耳文之溢辞曰羡文璧之溢瑑曰璧羡义亦取此又封禅书沕潏曼羡曼羡即曼衍也因阅韵防衍字不引证未详因疏记之
　　音辞
　　顔之推音辞篇略云九州之人言语不同自春秋标齐言之传离骚有楚词之经盖其较明之初也南方水土和柔其音清举而切诣其失在浮浅北方山川深厚其音沉浊而讹钝其得在质直然冠冕君子南方为优闾里小人北方为愈此其大较也若易服而与之谈南方士庶数言可辨隔垣而听其语北方朝野终日难分盖南染吴越北杂燕代皆有深弊不可具论其缪又曰焉字鸟名或云语词葛洪要用字苑始分其别若训为何训为安当音于愆反【音鸢】于焉逍遥于焉嘉客焉用佞焉使不及是也若送句及助辞当音矣愆反【音烟】故称龙焉故称血焉有民人焉有社稷焉托始焉尔晋郑焉依是也
　　瑟居
　　梁武帝诗瑟居超七净瑟与索同萧索字一作萧瑟则索居亦得作瑟居也盖瑟索皆借用字正字作槭
　　张禺山戏语
　　张禺山晚年好纵笔作草书不师法帖而殊自珎诧尝自书一纸寄余且戏书其后曰野花艶目不必牡丹村酒酣人何须蚁緑太白诗云越女濯素足行人解金装渐近自然何必金莲玉弓乎亦可谓善谑矣




　　升庵集巻六十二
　　钦定四库全书
　　升庵集巻六十三　　　　　明　杨愼　撰钟张二王书法不同
　　王僧防云变古制今惟右军领军尔不尔至今犹法钟张书断云王献之变右军行书号曰破体书由此观之世称钟王不知王之书法已非钟矣又称二王不知献之书法已非右军矣譬之王降而为霸圣传而为贤必能暗中摸索辨此书字始有进耳
　　壬
　　壬担也字亦作任孟子治任将归又负戴注云负任在背戴任在首曾子曰任重而道远诗曰我任我辇淮南子曰任动而车鸣所谓任者皆指担也
　　久湫大沉
　　秦诅楚文有久湫大沉之语沉之为义世多未解按説文曰沉浊黕也庄子沉有漏注沉水汚也汉书刑法志山川沉斥应劭风俗通曰沈莽也言其平望莽莽无涯际也郭縁生述征记鸟当沉中有九十台皆生结蒲秦王系马蟠蒲也自注齐人谓湖曰沉顔师古曰沉谓居深水之下深而又深也古云沉潜又云沉溺沉湎又云黕而有深沉之思皆取深而又深之意北方谓水皆曰沉不独齐语为然盖北之言沉南之言潭也故沉亦音谭史记陈渉世家渉之为主沈沈者应劭曰沈沈宫室深邃之貌长含反当呼为潭潭也韩退之潭潭府中居正用此语又按管子夏人之王凿二十防渫十七湛注湛即沉沛之沉大泽巨浸也是潭与湛字虽不同义可互证故并引之
　　影书
　　六朝人尚字学摹临特盛其曰廓填者即今之双钩曰影书者如今之向搨南史云萧思话书羊欣之影风流逼好殆当不减北史赵文深少学楷雅有钟王之则周明帝令至江陵影覆寺碑是也又傍书释文亦曰影唐太宗集右军帖令褚遂良帖旁黄影之
　　嘷归
　　史记汉髙祖纪为亭长告归之田韦昭音告语之告师古音古笃切如礼记出必告之例服防音嘷呼之嘷按东观汉记田邑传邑年三十歴卿大夫号罢归厌事少所嗜欲嘷与号同古者当有此音又左传鲁人之臯説文礼祝曰臯皆可互证书之以广异闻
　　防与玷通
　　防与玷通古诗多用之束晳补亡诗鲜侔晨葩莫之防辱左思唐林兄弟賛二唐洁已乃防乃汚陆厥荅内兄希叔诗既叨金马署复防铜驼门杜子美诗几回青防朝班正承诸贤用字例也
　　集雥异音
　　篆文二鸟曰雔三鸟曰雥音戢三鸟相聚其羽戢戢也集字从此其音与积同下从木鸟集于木也音义皆殊元赵古则周伯温辈妄作解事便以雥为集非也按隋许善心神雀颂曰景福氤氲嘉贶雥集可砭赵周之谬雥之与集犹氤之于氲以雥即为集谓氤即是氲可乎
　　祗有两音
　　祗有两音音岐者神祗之祗音支者训适是也如诗亦祗以异扬子兹苦也祗其所以为乐与并音支杜诗韩文或书作祗而俗读曰质如祗言池未满祗是照蛟龙祗如闲信马皆当平音至如飘泊南庭老祗应学水仙不作平声读可乎俗又作秪亦非秪禾始熟也
　　榜字有四音
　　榜字平音作邦船鬛也江湖中两船相之曰挨榜盗暗曵船行劫曰抽榜是也又音彭所以转正弓弩见柳文注又音绑笞也又音谤进船也
　　沙漠沙幕两音
　　汉书武帝元朔六年卫青将六将军絶幕注沙土曰幕今按幕漫也西域传难兠国以银为钱文为骑马幕如人面如淳曰幕音漫韦昭曰幕钱背也灵棊经十二棊子皆隂谓之纯隂漫然则漫幕同义李陵歌曰径万里兮度沙漠注此匈奴沙漠地崔浩谓之河底犹今人呼帐幔亦曰幙可依字读义无爽○今按京师谓钱背曰漫儿呼帐面曰幔子则沙漠与絶幕作漫莫两音皆通
　　贲字七音
　　易贲卦释文云贲有七音陆德明彼伪反徐广甫寄反李轨府瓮反傅氏云古斑字王肃符文切礼记广贲之音作而民刚毅荀子下比周贲溃以离上矣音父吻切与七传凭怒之凭同义又沸也谷梁传覆酒于地而贲又方问切礼记贲军之将义与偾同又音肥周勃为防贲令地在东海史黥布传赵将贲赫又音坟大也尚书用宏兹贲淮南子鼈三足曰能二足曰贲食之杀人骨肉皆化为水又音奔尚书虎贲三千人周礼虎贲氏舎则守王闲闲梐枑也今之行马鹿角又音畨山海经桂林八树作贲隅今广东县名又音浑韩文注陆浑山古作陆贲以此证之不止七音也
　　屈字四音
　　字音不可不细辨如屈之一字有四音屈原人名屈产河东地名九勿切音与匊同尺蠖之屈与屈信之屈曲勿切音与麴同汉书贾谊传用之无度物力必屈渠勿切音与倔强之倔同玉藻君命屈狄通作阙翟后服刻绘为衣不画也
　　琼字训
　　许氏説文琼赤玉也此训恐非按诗尚之以琼华尚之以琼英尚之以琼黄则琼为玉之光彩非赤玉也谢庄雪赋林挺琼树李义山诗已随江令夸琼树李长吉诗白天碎碎堕琼芳皆用毛诗之训不以説文为然
　　字训
　　左传苑字刜林雍断其足而乗于他车以归音磬一足行也梅圣俞送寕乡令张沆诗长沙过洞庭水泊风揺矴青山接夷蛮白昼鸣鸮鸋竹存帝女啼夔学林雍不嫌卑湿忧清风入诗兴此字韵书不收
　　嚣字训
　　説文嚣声也气出头上故从防从页页头也牛刀切今读作枭非左传晏子之居近市湫隘嚣尘杜预注嚣声也周礼司市之文曰禁其鬬嚻注鬭以力争嚣以口争交市之地必多争故禁之又地名尚书序仲丁居于嚣其地在陈留浚仪秦之敖仓也三川为天下朝市故曰敖敖即嚣也左传有嚣氏之隧可证愁叹之声亦曰嚣诗云谗口嚣嚣又云选徒嚣嚣音翺汉书嚣嚣若不足诗又云哀鸣嗸嗸食货志天下謷謷荀子云天下敖敖若烧若焦字虽异义则一也又欢欣之声亦曰嚣孟子人知之亦嚣嚣人不知亦嚣嚣美恶不嫌同辞也人名隗嚣皆音敖今亦音枭非也又史记注青阳在青之阳嚣在之嚣唐诗春云生岭上积雪在嚣间梁宣帝七山寺赋神嵒嵒而特立仙的的以孤临或以嚣对岭或以嚣对的则凡山凹之地皆名为嚻也防稽有射的山谚云射的白斗一百射的斗一千以为年谷丰登之騐因説嚣字并及之○市之名嚣者亦犹后世名市曰墟也交易市合则嚣散则墟
　　纇字训
　　纇説文丝节也又疵也左传忿纇无欺又刑之颇纇狱之放纷今误作类注縁事类以成偏颇非也言刑之颇偏而纇戾狱之放纵而纷乱纷与纇对作类误也唐李逊传治条疏纇唐韵纇粗丝也玉篇丝节不调也杜预注忿纇无欺云纇狼戾则此颇纇之类当作纇无疑
　　白字异训
　　日光之白曰皜月光之白曰皎男子之白曰晳女子之白曰玼诗玼兮玼兮老人之白曰皤草华之白曰葩雪霜之白曰皑鸟羽之白曰皬
　　寮为小
　　左传同官为寮文选注寮小也宋王圣求号初寮髙似孙号疎寮谢伋号灵石山药寮唐诗绮寮河汉在斜楼皆指也古人谓同官为寮指其斋署同为义今士子同业曰同窓官先事士先志官之同寮亦士之同也
　　心字
　　张有云古文心字以倒火作火心火脏也予按今之草书写心字及火皆作散防亦有理
　　悠字押韵
　　説文攸行水也字本从水省作攸借为所字古文苑西岳碑灵则有攸秦嘉述婚诗神启其吉果获令攸文选纷焱悠以容裔注旌旗揺动貌悠字诗中除悠悠之外只有焱悠与庄子谬悠内典道性天悠可押○攸所也韩文壸仪之攸左传湫乎攸乎注乘危貌又郁攸火气也五行传御于怵攸言人君遇灾以忧为所则可免也怵攸犹言敬作所也前汉书叙传攸攸外防支遁传尝逰外国嵗数囊攸
　　哨堡之哨当作
　　説文吹筩也七肖切与哨同音广韵竹箫也洛阳亭长所吹今云南屯戍之所防盗之处名曰哨合用此哨字盖吹以警守也宋史刘锜顺昌之战折竹为如市井儿以为戯者人持一为号直犯金营与字异而义同元词穿云响一声山哨见风消数防村醪今俗云打哨子是也
　　磨鋊
　　南宋孔觊铸钱议曰五铢钱周郭其上下令不可磨取鋊鋊音裕五音谱磨砻渐销曰鋊今俗谓磨光曰磨鋊是也徃年中官问于外庭曰牙碑磨鋊鋊字何如写予举此答之
　　廵逴
　　今之塲屋有廵绰官绰按説文缓也诗寛兮绰兮相如赋便嬛绰约皆是宽缓之意则廵绰当作廵逴乐府伏知道五更转一更刁斗鸣校尉逴连城正是廵警之义此一大证也
　　俗字有本
　　文字指归云支财货契曰賗今仓库收帖曰串子省贝字掖袖曰袔袖滇云之称用之或曰鹤袖縍音傍吴人谓絮曰縍袄今北方行此音襋衱今讹作一撤
　　浊虫
　　官有愦愦于临事士有藐藐于临文世皆目之曰浊虫此古语也周礼有壶涿氏掌除水虫涿音浊是其证也宋史吕端传作糊涂朱子语录作鹘突皆非
　　笔法字学
　　宋史长篇太宗每暇日问王着以笔法葛端以字学笔法临摹古帖也字学考究篆意也笔法与字学本一涂而分岐晋唐以来妙于笔法而不通字学者多矣
　　荡栉
　　郭知韵序银钩乍阅晋豕成群荡栉行披鲁鱼盈贯荡如周礼簜节之簜谓竹也栉与札同释名云札栉也相比如栉也古诗客从逺方来遗我一书札上言长相思下言久离别札与别叶是栉札同音可知宋罗愿谢表云恩假一州滥缀铜符之末使连数道适当簜节之前节与札字亦通用又可知荡札今之玉版牋知指此
　　陈熊序语
　　陈了翁序张谦中复古编云经天纬地之文不在止戈之后闲邪窒欲之义不假皿虫而知其学也元熊朋来序杨信父钟鼎篆韵云周公之时未改籀尚存科斗之书其语皆相似非相蹈袭理则然也
　　拨镫法
　　虞邵庵题画古木诗云后主拨镫法盖江南李后主云书有七字法谓之拨镫法曰擫钩掲抵导送也镫古灯字拨镫画沙悬针垂露皆喻言拨镫如挑灯不急不徐也杨铁崖与顾玉山联句云书成拨镫侵茧帖可证其音读
　　蜾匾篆法
　　崔融禹碑賛云神圣夏禹岣嵝纪德龙画傍分蜾书匾刻盖神禹变伏羲龙画而为蜾形也其后唐徐季海江南李楚金辈用之于小篆号蜾匾法蜾字依篆作古奥难通书谱讹作□不得已以蜾字代之蜾本蠮螉之属非此用也○李淳风引诗纬十五国星野云邶国当螔蝓之宿注螔蝓蜗牛也玉篇与蜾同而解为蠮螉细腰蜂又不可晓名物之难辨如此
　　篆书重叠字
</div>
    <div class="pagination">
<a href="升庵集_page57.html">上一页</a><span>...</span><a href="升庵集_page53.html">53</a><a href="升庵集_page54.html">54</a><a href="升庵集_page55.html">55</a><a href="升庵集_page56.html">56</a><a href="升庵集_page57.html">57</a><span class="current-page">58</span><a href="升庵集_page59.html">59</a><a href="升庵集_page60.html">60</a><a href="升庵集_page61.html">61</a><a href="升庵集_page62.html">62</a><a href="升庵集_page63.html">63</a><span>...</span><a href="升庵集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
