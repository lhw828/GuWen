<!DOCTYPE html>
<html>
<head>
    <meta charset="UTF-8">
    <title>秋涧集 - 第 68 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 68 页/共 110 页</h1>
    <div class="content">　　天禀中厚百焉可为事以诚应其将孰违暨暨卢氏家颍之涯三世在野笃为农师顾此大本我控我持迨乎府君一诚是思积而能散识符事机大梁既下流氓四驰环郑而来莫知所依一语还定众志若归畇畇郑圃澹澹冲陂烟火相望鸡犬垣篱繄郑有存曰侨曰皮尸而祝之非公其谁岂惟义豪善人防希达而拜官非吾所期解绂南辕幅巾杖藜秩我东作西成可知崇彼礼节张吾四维鸣歌有子幼之乐营产尽吾樊之规流惠闾里赈乏宗支人以为君子富于此见智人所推取诸理化政将同施婆娑故里夀髙期頥子孙簪绂何若若兮累累临终朗朗二者勿遗盖耕稼乃种徳之本教子隆起家之基古人取必于身后公独享福于平时狼陂渊沦大陵崔巍异时瞻丰碑于木杪其有感于斯者知无媿辞噫
　　金故朝请大夫泌阳县令赵公神道碑铭【并序】
　　金自南渡后封壤日蹙军国调度百色所须悉取办民间然迄于亡而不知困其良法善经维持而有力者多农师辟令是归若乃防名俊造列官令宰终其职而不负所举者赵公其一也公讳鹏字搏霄蒲之河东人幼习举业弱冠有声塲屋间擢贞祐三年词赋进士第父元善声韵筭学世以农致富及公第诸负债者悉折券以贳曰吾所得巳多尚何贪为其知止如此公释褐主芮城簿秩满令阙县请留公行台亷其能俾摄县务既而调同州澄城令民安公教政方着左曹请赴入补尚书省掾未防用荐者辟授泌阳县令泌边邑也户繁俗剽薄多不地着号称难理公下车设教条督游惰行视田里相民利病而与除之见其土腴而桑鲜及知玉池沲坡等陂民尝资以莳稻嵗获千万钟年深堤堰圯漏贪取恣引强者有余弱者不足田有涸而生埃者致相讼竟嵗公审其若是令曰水为利殊溥旱干有借焉正患润余而用不均又曰设使菽粟如流寒无袴襦将奚以卒嵗乃楗圯苴漏潴漶散理沟洫复作斗门提阏十数处量田畴为可溉约束又置鼓畜犬于田畔以警其奸窃自是纷争息民无所私及课植桑嵗至三十万株县以之致富焉公曰既殷而教圣人之大经于是谨庠序表善恶以敦其礼让有射生张青者闯跨两徼颇横恣不法民嫉之公亷知摄至庭严加教戒就给田牛易籍农伍许以自新曰今而后奸枿少萌吾将不汝贷青悔愧自敛迄终更不复为非其兴利易俗先教后罚殆召父之治南阳也农司覈实以其绩上闻至有州县得人之谕寻迁丰衍库使京城变人饥至相啖同僚欲私帑物以易斗食公曰我主吏死则吾分可窃君藏以偷生耶其人惭而止北渡后流寓淇南贫无为资时当路有知公之贤欲以一县相屈者公闻之曰余方以俭素自守其可荣以仕乎竟不应遂教诸生为业识者多之以甲寅嵗夏六月二十九日观涨西城归憇坐席言笑而逝春秋七十有三积官至朝请大夫至元戊寅嵗改葬公郡城东郭显应祠南百许歩郡君邢氏祔焉公凢五娶杨氏生子庭尝为郡学官女某适同年何氏子郭氏生女华仙适齐氏次雷氏令狐氏再娶阌乡邢氏生四子一女男曰康曰广广传家学尝任管库以亷能称曰应曰亷读书通医术女舜英适陈嘉谋孙七人良弼遂良济民从龙显祖时敏克谦先生资雅厚长身白晳与人接未尝出一妄言衣冠顔貌望之知为一醇儒也所交皆一时才杰如石御史子坚李右司钦叔暨其弟钦用钦若杨都运焕然王华隂元礼何学博与之尝观河华风土秀润雄硕不随时髙下先生挺生其间清明之所萃钟英彦之所沾浃宜其角逐文塲而擢名进士敭歴中外而称才大夫所居民富所去见思凛凛然有徳让君子之风词赋为平生耑门之学其经指授者皆有所成就某年方志学受业门下今老矣凢两入翰林三贰宪府粗有所闻于时先生之教有力焉子广来请铭曰是某之责也其敢以不敏辞铭曰
　　于休先生徳让君子力擢巍科声驰膴仕二宰剧县政平讼理敬谨亷勤富开田里化先罚后令行禁止异绩殊闻惊目骇耳一夫不获未免有耻邹论为邦厥有深旨树畜耕耘王道伊始史传汉循龚黄信臣奋髯抵几莫之与伦谅公平生有得于此至今遗黎歌咏余美天歩改玉士或易节布衣归来教授为业斗食苟生宁饥不屑铭无愧辞劖此麟碣是为亡社大夫之墓其光有晔
　　大元故奉训大夫尚书礼部郎中致仕丁公墓碑铭【并序】
　　金制大定间限以三品至五品职事官承廕子孙内班供奉或省署儤直者同吏员许试六曹令史中其选验班秩崇庳而收补焉谓之班资出身于以抑任子苟进之风且励多士特达者之志在当时号称入流美科如吾奉训丁公卓然以材术防出伦类表见一时可为笃志君子其敢以门资待之乎公讳居实字仲华髙祖孝温仕金朝官金紫光禄大夫临海军节度使遂世家锦州曽祖兴宣武将军终兴化簿大父从吉明威将军宜阳令考钟太康税使累官至宣武将军公少孤稍长力学不倦每以籍廕入杂流为慊遂去习城旦书用明威资中正大四年部掾甲首例补尚书吏部令史南播后封壤蹙员多阙鲜中外官守代搀滞公详酌格例若不专泥而铨调以方至事行而人服其当因建言曲阜令孔氏世继终其身有不便者请优以两考调他任擢族中贤者嗣秩乃尔则圣人之后材能辈出不致沉郁朝议从之未几擢权尚书省令史明惠太后崩暨国信出使皆以材选从事爼豆搢绅间称其敏达积前后劳官昭信校尉勲云骑尉金亡流寓天徳黒水间国朝方事江淮总廪饷于卫漕长宗侯亨奏公充军储经歴官收徳望也公筹防漕计虽内输外馈应期取办专以抒民力为心俾人忘飞挽之劳士有足食之乐公力为居多迨中统建元开府史公宣抚河内方图任旧人以副阃寄故首荐公谘议幕府事公竭诚殚虑思尽心所行簿书外典宪狱情尤所明慎初许民得千户印章于场间以窭甚冒称偏裨获戾投欵而南以徼赏格既而潜来事露有司抵之极刑公曰不可原其情非逆不过以谲图贿尔竟从减死论故制辞有处心纯正用事详明熟识国典之谕其为朝野推重如是四年复应左丞濶公辟署大名宣慰司幕官适青齐用兵调度星火急公昼夜措画责分而事办有宿盗抵法上官主以劓刑决之公力辩曰时方閧动肉刑久废行之恐众情疑骇且复累公遂处以常法一边将以辠叛获奴从欲杀之公请谳于朝左辖公曰从逆者坐死尚何疑公曰彼固有罪为士师则可以僇之况奴为主胁寜知得已乎上之囚果纵释后来谢公拒絶不见曰向非汝私论国典也其清眘强干至为子清公赏识且以大用许之五年朝廷大明黜陟调中外官铨法旷久后生晚进有愕然手不易措者以掌故起公遂授吏部员外郎所谓吏勲总格贴簿之类指授大略然后以今酌古裁为新格粲如也痹秩崇资陞降注拟多适其宜以能陞奉训大夫尚书礼部郎中寻以年及请老诸相谓公齿力健未宜失此老成人请益坚得告沾沾而喜曰自今方为一事了人也其含章有终为可见矣时致仕例末行俗且以奔竞患失为风闻公勇退若尔识者莫不叹羡翰林诸公至饯以歌诗美之公气貌魁伟资頴悟亷直精敏过人挺身正路动以检押自律与人交虽小信不忒及谈典故论法家令人聼之娓娓忘倦故至元以来删定仪制公毋预其庭议焉尝有以瓜果为献者谢去之曰此固微物第生平未省一介妄取诸人其自克治多类此畴谓阿私可得而凂邪中年后勅断家事毋复关白以书史自娯喜读司马温公通鉴日手书为课曰一録则胜数过矣五载间寒暑不辍遂成全帙故晚节识益明志益笃然于世犹有未忘者十三年夏予考试在汴尚忆公危坐一榻吐论犹健间及世道每有所臲慨然义形于色因泣下沾襟予讶其遽如许也明年秋八月遘疾卒于家春秋七十有五夫人赵氏金大中大夫太常卿文简公之女孙泗州防判经之女正内主馈壸仪有炜生四子皆读书公资之殊力长曰诚克家不仕曰询有文学淇州教官曰训通吏事任江州某职曰谅能以孝移理于官而胷襟蔼如尝为河南宣慰司提领案牍官尤为公之所钟爱云孙男女如干公殁后八年子询谅来谒余跽而请曰维宪使与先君世契厚从游且久知行已为最详今墓石未铭敢百拜属笔庻假宠后人以垂不朽幸先生无让因第其善状而表之以铭铭曰
　　士志毅奚间隆汚譬彼玉莹丹青不渝显允丁公志气愉脱落门阀奋飞亨衢贞我宪度励夫亷隅擢居省署以才以誉挈囊佩玉气貌舒徐表见一时声光两都开物成务绰然有余其出其处与时盈虚解绂归来诗书自娯人曰吏师我曰通儒浅之为夫昧于卷舒公卿之门形势之涂老不知已伺候奔趋众眎为常曽何异于我独翩翩勇退自如以此较彼孰贤孰愚岂惟知止而近不殆古所谓贤哉二大夫者公其庻乎我铭表徳过者嗟吁
　　故武节将军侍卫新军千户董侯夫人碑铭【有序】
　　故武节将军董侯死事后十有九年当癸巳秋八月庚戌夫人凌其氏卒于藁第之正寝用次月九日嗣子守仁手开堂祔安武节匶左礼也重念母氏徳全恩至以守仁早备戎行省定嵗有时不幸罹兹大故例同世俗附见于表志之末何以慰凯风寒泉之思惟是镵铭列石嫓时神隧用昭懿徳越厥心是恔内翰与叔祖契欵尚惠顾使卒微志岂惟守仁等幸亦母氏之永光也敢百拜为请让不容巳谨叙而志之夫人号淑媛系艧泽大家父松冈先生讳轴母元氏先生资刚正有文行尝提举真定八州学校夫人防聪慧即教之知书既笄容止幽闲组绣剪制巧有余思班经女诫皆通晓大义故金紫光禄大夫忠献董公闻其贤淑求配长嗣士元惟董氏勲阀大族世称有家法者夫人出儒素一旦起家若固有之即能事公姑奉祭祀不爽妇职小大悦怿化行闺阃间穆如也太夫人早弃养忠献公洎武节扈从出师无虚嵗门内事如麻一委之主治居无防何内外齐肃如一官府然审详而不伤其婉严恪而不害于和以致家道昌宜丰俭中礼若乃终之以温惠浃之以恭顺四十年间奉承内助夫人之力居多夫人尝以赐币为武节作服衣之入侍上目其制精适宜且灭手迹顾左右曰董某妻必女红之善者或归语其室多悚而效之者由是夫人贤淑闻于时及武节之丧哀毁防絶者再比至奉轊安窆植碑表烈以终大礼其勤悴至矣加以鞠育诸孤朝趋学于外夕朂示于内至祝香空际愿克孝而忠若富与贵所非敢希至于时祀虽幼子童孙抱持起拜使习见熟其当然于婴孩示教又如此故嵗时拜庆瑶环瑜珥停鸾峙鹄玉雪照映乐融怡也至元三十年夫人竟以勤劬致疾既革子守仁越千里来省正容而谓曰宿卫事重何以我为业来吾且逝矣比属纩呼诸子戒之董氏一门世笃忠贞汝辈当效死报国无贻尔祖祢羞能然吾目瞑无憾矣言毕而终享年六十有一生子男四人长早世次即守仁守礼守谦守仁姿清峻籍声有父风勤于问学恪于官守初以羽林孤儿袭爵寻有功陞宣武将军佥右卫指挥司事余未仕皆谨愿克家子女四人俱适名族武节有次室曰张氏夫人礼遇殊厚生男女各一教育嫁娶不异已出女媵四及所生女一遗命豢而良之其逮下罔嫉有芣苢小星之惠若夫人者在家为淑女既嫁为节妇老而称贤母以行以法宜有铭铭曰
　　夫妇之道人伦是维内治克雍尤妇之宜毓徳由素承家有基懿懿夫人两全徳仪譬彼兰茝馥馥猗猗植根得所馨华日滋求佳耦而得英配融笃实而发光辉主祀孔嘉供养无违以孝以敬心焉与持志闵夫劳而劝义岂特奉几而齐眉庭生玉树秀擢连枝惟天姿而与教宜岂悌而孝思孰云施而匪报繄美恶兮两遗虽夀龄兮似靳尽五福兮熈熈炜我彤管刻铭在碑香生七诫声闻禁闱羌千秋兮百代与班氏兮同归
　　泰安州长清县朱氏世系碑铭【并序】
　　大元以威徳抚有方夏当其摧强暴翦妖孽而收廓清之功者莫不资心膂爪牙之士以宣其力三齐诸军号称果鋭就偏裨中论之长清朱氏盖其一也朱氏世为黄山里中人逺祖讳寳寳生珍珍生镇皆力穑致富积而能散以孝谨闻镇之配马氏生五子曰在曰楫曰存曰林曰和洎女弟三人皆适里族而楫与存独慷慨起昆季间既长并善骑射胆畧过人平居恂恂殆无能为者至于临事果遇敌勇自眎无前贞祐初金弃燕南渡所在豪强乗乱而起一偾一兴迭为雄长各昧夫依归楫与弟存乃集乡义年少团大望山以自保闻东平武惠严公倡率义师壁青崖山伏俟国兵攸归楫慕义徃见之遂假楫兵马都縂领嵗庚寅武惠挈所部归太师国王王承制封拜徼众力为用时楫以功从公请授懐逺大将军同知济南府事甲申略地而西次冠氏与宋将彭义斌遌陷阵中战殁母弟存奉柩塟黄山原之先茔礼也存遂袭兄职以信武将军俾领军务俄郓州失守翼武惠复东平就取徐邳乙未嘬锋枣阳踣之进攻黄光克焉积劳迁广威将军继升昭勇大将军辛丑嵗军府第功以最闻赐金符充东平路行军千户迨巳酉春竟以攻战得劳疾卒夫人李氏系同郡大家其次室曰呉氏王氏刘氏传氏生男子五人克正克绍克修克恭克顺克正即夫人呉氏出既嗣昭勇军务仍佩金符改授东平路长清县行军千户方荐嵗南伐所在战有功如壬子攻虎头关以先登得功主将遥见之召使前免胄识面以镠匜犒之戊午秋国兵大集钓鱼山诏东师掣肘淮海宣武以骑将徇召伯下之复有黄金之赐巳未冬王师渡江取鄂分率拔都穴城以入不解甲者四十昼夜中统三年破歴下城诸校以围栅功例有银盌纻袍之赉宣武预焉至元十一年掀荆山锅河等戍十三年提汉甲从元帅博啰欢掇连海青口淮安寳应水陆相望殊力攻明年秋复掠髙邮西遇贼一战而殱行枢録劳上闻授武节将军又准辟兼行省都镇抚十四年随右相伯勒黙色入觐进宣武将军管军总管仍宿杭以镇明年处剧贼陈夀浮云张三八等刼镇县杀守吏势甚张比擒狝馘渠首二十余级随以蒙古汉歩七百人收温之五寨以能升本军万户十七年庚辰督造下濑戈船竹头木材积羡増四十余艘用是得劳惫疾舆归卒黄山墅之正寝其壮而事者以宣武自结髪从军防三十年小大战百余合忠勇奋发亦可谓无负名之与爵矣夫人张氏系同县世家姿贞严齐家有法与宣武合徳生子启女三人启以世叙宣授武略将军本翼管军千户就佩父金符守戍临安继宣慰呼图噜
　　驾海径占腊【阙】终朝廷恤其师复伏【阙】　　　　　类【阙】　　嵗良之寜海部羣盗啸凶者【阙】
　　潭【阙】　巴山月双二谿同茶把【阙】　　　　所也
　　武略独斩首九十余级擒介胄者十人巨舰者五十遂平明州冬暴卒于明州之军舍为人倜傥好施谦防有祖懐公勤凛父风天不假夀竟止于斯悲夫明年夏四月夫人刘氏自庆元防灵轊而归以从征时久亦以哀悼致疾终孤子昭先就安祔公藏昭先二女长适总管纳延次归今武卫亲军副都指挥使张瑾【阙】任适【阙】徳起身戏下义激于衷最不忘其故者于是接挈【阙】　今授昭信校尉管军千户俾嗣其世业葬之载月昭先介其舅持翰林修撰传梦攽善状百拜来丐铭恽尝读西汉游侠传鲁人尚儒惟朱家以侠闻长清在汉济北地面控泰岱右挟沧海与鲁封犬牙相入今朱氏世为长清黄山里人家故饶财急难憙施世不乏人岂朱家之逺裔乎且戎阃为国之正臣豪侠乃乡土武断其豁达之志虽习俗使然彼风声气概尚桓而趋事也如是非来之逺积之厚其流胡能若尔而渊者虖仍系之以铭铭曰
　　天生五材阙一胡可敦能去兵芟夷繁伙繄朱氏先其来么麽三世在田勄而罔堕加以孝友勤俭克荷赳赳懐宣拳勇强果尚桓朂义志不屑诸父而下乃暨仍孙例生炳彪负隅而贲风尘与防云壨解屯抚定齐鲁于桑于耘荡一江呉席卷防吞防归一原张本楫存三世为将道家所忌惟杀不嗜能永厥世伟曹惠武仁而且智临阵忾敌虔刘防刈居当平时蚁封谨避傥存是心絫将何害万骼虽腊功成而泰于戏朱氏我铭韦佩匪惟光昭惟以是诫
　　绛州重修夫子庙碑
　　绛为州甚剧其地蓄河山之润縂六县以三万户为河东冠俗刚俭尚气义奄有三晋余习州治民庐髙下覆压蟠踞枕跨冈陵是依独夫子庙学据城之东北隅爽朗夷衍奠泽宫甚宜而素汾北来盘折容与带郡城而西望之一泮水然废撤既久莽为榛墟逮州将艧泽郭公来始图兴复遂起犬成殿泮宫门各三楹甫构栈而公卒漠然狼藉者盖三年于兹噫将有待而然邪至元九年秋奉议马公来尹斯郡既谒告顾瞻咨嗟闵夫垂成之功日就陊剥乃以完故益新为任于是完正殿壮台门创两序凢就屋五十余楹层栋轩翥墀陛整削松桷有舄殖殖其庭中设素王像以顔孟十哲配侍左右东西两庑绘六十二子及大儒二十有四衮冕哻裳峨峨奉璋奎璧辉映焕焉有光庙既成适选举令下士子来归洋洋满庠既而众议以州之治化及民者非一其大者著者可无闻于后来谒文于余因勉为撰述且寓夫予之所感焉呜呼三代之治道莫先于教学无重于育材材弗育则用乏其人民失化则不明乎善善不明则民入于僻民荡于僻则防何不为禽犊也哀防欲求吏之良政之善胡可得巳若夫天地絪緼山川开阖蟠精萃灵非有今昔醇醨之间人之秉彛具存天之生材不乏然气之不充俗之不美者特以教之无素养之未至耳今国家崇圣道开化原建辟雍于京师立学校于乡遂耑本业者复其身鸣一艺者无不庸是则大易人文之化菁莪乐育之方靡不备至奈何吏治者鲜推其本以簿书狱讼是务为士者不思根极圣道以大学自任区区从事于章句之末是不副上之所求所望焉而曰道不明秦无人也宜矣尹早以学术侍彤庭歴台阁熟其然故下车之初首事学校作新士民耳目至成就若尔可谓能也巳尹讳某世郡人既书其兴建本末而系之以诗其辞曰
　　厥初生民秉彛昭融物欲外迁良心蔽蒙于铄元圣乃大有觉何效何则而先乎学于嗟叔世降及汉唐道统湮微絺文绘章士鹜空言吏昧厥治朝夕孜孜匪不磨励科学异端簿书期防愚者不及沦于自弃圣不世出发越道源粃糠虚文浩浩其天庙宫之建序庠是宣穆穆睿思意兹在焉而吏而士尚克勉旃盘盘閟宫完故益新马公之功本既立矣道由生矣眎为饩羊乃予之耻










　　秋涧集卷五十二
　　钦定四库全书
　　秋涧集卷五十三
　　元　王恽　撰
　　碑
　　绛州曲沃县新修宣圣庙碑
　　曲沃县学旧矣始完于宋嘉祐初盛于金泰和间贞祐之兵荡焉无余前政苟訿初不遑卹园蔬兴感薪刈其下者几五十祀迨至元巳巳邑尹舒穆噜公慨然以图复为事工垂构而去尹侯簿贾天衢相与顾叹曰萧武弁能事乌可不卒其美然泽宫故地卑陋湫隘不足奠安神观耸邦民瞻相治城西北陬势夷且爽遂增崇前规而敞其礼殿焉旣落成董事者许良等感萧君经始之勤今政赞终之善来谒文将刻石庙庭俾簉名于县曹诸贤之列用垂示来哲窃不自揆敢以圣道之隆汚庙学之本末互陈而歴告之三代之世家有塾党有庠术有序国有学以师以令肄俊造其中时书歳考小大有成然后賔而兴之其典则六徳六行其艺则礼乐射御书数然不可不思其所自故入学释菜奠币于先圣先师示不忘本也彼朝夕见闻无非智仁圣义中和孝友睦婣任防之方凡邪説诐行放荡僻异之术非可辅世教明人伦者率屏絶不容于其间故三代道出一致有学而无庙周衰王者迹熄生民不被庠序之教天理防昧心丧厥守异端百家之説乗隙并鹜不无厖杂壅底之蔽此太史公读功令未尝不废书而叹也及汉兴学馆林如鸿儒继作师传业受学古莅官守其説而不易故谋王体断国论一以经防为据于时公卿大夫士吏文学气节云蒸雾散彬彬然几三代之风何其盛哉此无他圣道明而百家自息也迨魏晋隋唐以来慕高尚者以虚无为宗干利禄者以科举为业其视穷理正心修己治人之道懵不知为何事时则三物之教弗明于上先王之泽不及乎下单为庙祀尊孔氏而王之三代教育之实泯泯扫地矣所谓有庙而无学间有卓越特达之士出芟夷浮学羽翼圣道为任然莫能拯起其弊而全济其溺者何哉盖道之隆汚学之盛衰一系夫王政好尚而为之有无也呜呼三代吾不得而见之得见两汉斯可矣今国家昭至徳建民极劝学敦农崇化励贤凡可以风四方而开太平之基者靡不兴举故经明行修之士徃徃賔兴天府擢位卿相以心正意诚国治天下平之道己尝佐天子而理百官矣士之不志子古则己苟志于古舍斯时之易将何所求所待焉曲沃自昔以剧称土腴物阜为绛诸县甲俗刚俭力穑尚气义忧深思逺奄焉有唐晋余烈尤不可后者教也本旣立矣道由生矣师帅者能仰体上之所向以明伦实教作新士民耳目俾知所以学异时人材辈出斌斌然追两汉之风孰谓不张本于斯邪不然钓弋华名为饩羊告朔之所吾不知其可也铭曰
　　维晋曲沃以剧称绛山左戒汾右倾山川开阖气上蒸风俗勤俭余刚棱邑居万家业有恒旣富而教廼世程呜呼庠序教所生舒君作尹追良能奉宣徳化根以诚清庙起废功勃兴心计百至经载营惜哉垂构任遽更后人继之卒有成方华古础排巨楹文榱藻栋浮云萦相前增崇尤克承教基铺敦道日春风隐耳弦歌声始谋赞终匪自矜吏民懐感思以铭我诗刻石碑庙庭
　　平阳府临汾县重修后土庙碑
　　平阳府治之西有乡曰晋原带汾河表姑射林墟栉比泉流交贯无寸壤闲旷山霏夕景杏霭如画故河东称膏腴胜槩之地于斯为最风俗率勤俭尽地利忧深思逺有陶唐之遗化焉用是富庶而事神报本之礼尤恪岁时殚出惟恐居后岂终岁之劳一日蜡者之意欤樊氏里后土祠其来浸邈苍烟乔木轮囷离披己百余年物也兵烬来虽正寝岿然日就芜圮里中父老某等闵其若是乃谂于众曰吾党仰滋天休取足厚载岁比丰穰人用乐胥可不知其自耶今神庭未备不足妥灵揭防其谓我何咸儆惧闻命柏与经画起废完故益新智者作其谋富者资其用取材于河陶甓于野础于山然后工者输其巧壮者服其役营务旣兴先后有序于是缭重垣建台门作重寝列两序树庭屏凡三十八楹丹刻翚飞轮奂离立其配侍法从之属旄纛仪卫之数金碧绚烂森布左右莫不毕备游人过客载瞻载仪溪山草木亦为动色凡费枲币仅万疋旣落成某人等以礼币求文于予将以幽赞神明纪夫庙貌兴衰之自谨按汾隂后土祠乃魏鄈丘之制其典秩华缛肇于汉武元鼎行幸之初千载而下令人歌秋风之辞咏汾隂之曲想夫泛楼船济汾河千乗万骑威灵震赫囘旌驻跸躬祀防上祈谷报功于是乎在故歴代因仍以为声明盛事旷古当然之典是则崇奉者国家之事非乡民所得拟也以理究之祀睢者即有国之大社而社者自天子至于乡遂皆得置而通祀第礼文制节有隆杀之异尔况土为神广大博厚无穷所徃而不在又汾隂在晋为属邑以兹为离宫异馆神游美报之所其谁曰不然呜呼三代已降教化衰而礼乐废礼乐废而祀典亡林林总总之民物则旣心惑所向有射利徼福而己故祀非其类侥幸于万一者胡可胜数哉今冀方之民独能敦本返始奉所当祀俾歴世相承之俗敬共诚洁永永是尊以答高厚无疆之休较夫淫祀野祭者可谓知所向矣乃为作送迎神辞春祈秋报歌以祀云其辞曰汾流兮容与林葩兮绣组彼汾兮一曲坎坎兮击鼓荐琼芳奠桂醑俟神来欣乐胥芳菲菲兮满堂偃金枝兮翠羽报神徳兮徳何溥
　　右迎神
　　淡林扄兮山烟乗囘风兮云軿神欲旋兮何迈奄上征兮朝元众纷舞兮罗拜欲神留兮无言望极浦兮渺渺愁予目兮娟娟神笃我祐兮歳有季
　　右送神
　　解州闻喜县重修庙学碑铭
　　尧舜用道以治天下孔子任道以垂万世其所以明伦建极论政造士迩悦逺懐者不外夫术有序国有学而己后之君人者思欲化隆唐虞坐収牖易之道舍夫子之教将安法欤我国家尊师重道明徳新民风动海寓爰自京师达于郡邑乡遂率建教官勉士以徳趋民于学其比隆郅治之意固云极矣而承宣鼓舞实守令之责是则道生之本教始之基其可后乎闻喜在秦曰左邑桐乡迨汉元鼎间始易今名其为县浸董泽奠呜条雄盘逺带风土夷沃通晋走蒲古为咽会名卿硕徳代不乏人顾山川之气钟灵萃秀必自人文徳化薰陶涵浸者尔县庙学旧矣枕城之艮隅地势穹窿如神负图背露渊水苍官荟蔚环列庭戺秋烟方色望之俨然皆数百年物也按庙碑由宋迄今宰是邑者增崇非一故制度宏丽甲于诸县迁革以来神栖碑屋幸脱煨烬然歳年绵邈人迹罕至浸淫于壤藂草棘而宅狐狸盖有年于兹至元已已从仕郎张君来尹是县首以营治为任旣而监县事托迪簿司天禄佐史刘瑞争出廪料资所费而济厥媺如榱栋桷栌之倾腐者瓴甋阶陛之缺裂者举易而新之复起讲肄之堂齐庐之位至于神门庖库畦圃游息之所莫不毕备用十年春二月释菜礼告成厥功百年伟观顿还于旧粤明年春史刘瑞介汾西前尹王延年持温国文正公学记踵门而请曰不腆蔽邑猥致力于乡校功甫僝而尹适去乌可俾上官之善藐焉无闻于后以职以分瑞也实任其责拟掲诸丽石以告来哲不肖素陋于文以恳请坚切辞不能己敢勉为书之又窃喜幸得列名于司马公之下风固所愿也尹晋州临汾人讳仲祥资明良果于从政故其为善卓卓有成也如是较夫从事于簿书期会之末者不曰有志于本知教之所基者欤诚可歌也己其辞曰维汉闻喜古桐乡东浸董泽南条冈千年乔木秋烟苍庙宫盘盘枕艮方平时弦诵溢两庠代不乏贤古明良如俭显魏度相唐风云感会龙虎骧至今徳业何昭彰神居虽存地土荒蒿莱没人狐兔藏风雨穿漏摧栋梁张君下车心慨伤首以营治如弗遑同寮见义为赞襄咨嗟吾道百孔疮顿还旧观蔚有光齐庐有室讲有堂我南走蒲过此邦亲覩盛事思徬徨吾儒有例善则扬作诗岂惟示不忘士民向化此本张呜呼庙碑古甘棠
　　卫州胙城县灵虚观碑
　　胙之为邑久矣昔周以黄帝后姞姓封此是为燕国至秦废燕为胙贞祐初金驾南迁竟河为界建帅府宿重兵系浮梁扼为汴京北门歳壬辰金人撤守天兵徇取之明年京城大饥人相食出逃死北渡者日不下千数旣抵河津人利其财贿率不时济莩死风雪间及己济而沉溺者亦无虑千百数时全真教大行所在翕然从风虽虎苛狼戾性于嗜杀之徒率授法号名防首者皆是也师时在卫目其事愀然叹曰人发杀机一至于此邪吾拏舟而来正为此耳兹焉不化安徃而施其道哉遂税驾河上起观距城之北墉曰将以此道塲为设教张本之自于是仁风一扇比屋囘心贪残狠戻化而柔良津人跋俗悔祸徼福于门者肩相摩而踵相接矣凶焰燎原朴杀心于已炽慈航登岸夷天险为坦途由是而观非好生大徳洽于人心者其能若是哉师一日晨起集大众谓曰吾学道有年所得而为心印者一与虚而己昔之得一者天以之而清地以之而宁神以之而灵又云致虚极守静笃万物并作吾以观其复惟其虚则能灵灵则自虚矣且天地虚而成亭毒之妙日月虚而荡照临之光山岳虚而蒸云雷之变谷神虚而通天地之根致虚而要其极不过炼精守寂涤除览耳故得心善渊居善地因题其额曰灵虚二三子其敬奉吾教且曰大徳不徳今业浆之家十馈其八九吾不可久于此明日遂行自是风声教习大被于河朔矣师讳仲美秦元月山人年三十弃妻子入道师浮山碧虚子遂尽得真传深入性窟故为大宗主推徳分掌教于终南祖庭者逾三纪焉生平以济物为本事具重阳宫碑兹不复云歳丙午诏大醮京师预焉旣受厘特加师防真人号且即膺寳冠霞帔之宠世以酒李先生称云甲寅夏六月羽化于燕之长春宫及西归门人啓柩顔色如生冬十有一月扶防至卫门徒王志安等以衰绖成礼醮祭之夕朔风震屋将济河即止吁亦异哉后十有二年志安等图为不朽用光昭师徳遂以礼币来谒曰先师教之所及师之所在也然过化存神兴修道宇之自无文以诏来者责其谁归吾子属列太史乡枌盛事幸为我论道之敢再拜以请仆儒家者流道不同不相为谋独嘉其尊师重教推原知本其笃信有如此者故略为序説云全真为教始以修身絶俗逺引高蹈防灭山林如标枝野鹿汉然不与世接此其木也终之混迹人间蝉蜕泥滓以兼爱济物为日用之妙其混沌氏之风邪不然天命之性有物有则彛伦一叙终不得而蔽之邪如长春丘公在先朝时皇帝清问首以治国保民为本其利亦云博矣今观防李公处身行已若易地则皆然尔于是乎书且为门人作诗追逺仙游以极遐想之意渺渺帝乡乗白云而何在依依鹤抱黄石以空悲其辞曰
　　道之大原出于天柱史首探中后人依假土苴传刺口论説书百千祈禳服食金鼎铅耧居紫青致蓬仙全真独抉王筌只以方寸为福田七子大凿疏河源龙章鳯质炳后先风声波动东海堧李公跃出秦月山天禀至性虚静专一物不获乃我愆黄流汹汹飜鲸鳣贪噬一世垂饥涎汴人脱死乗胶船葬之尔腹诚何寃先生有道光日躔手覆醉袖败履穿鳄牙笑拔须为编浊波吹破为澄渊遗黎北渡赖以全功成不居世愈贤超出物表防鸿翩千年乔木鬰紫烟以灵掲宫含至言头头具道道眼圆伐柯睨村开蒙颛门人奉行周且旋如入郑圃居漆园至今遗照无徼边皎焉灵台霜月悬黄鹤一去不复还终南太华空巍然山中瑶草春芊芊何时真游来羽轩赤霄望入昆仑颠我诗刻石不可谖用作华表归来篇
　　总管陈公去思碑铭
　　至元三年朝廷以卫之六城为先大王分邑许就设监郡敞府治跨有邶复为河朔一路是年夏四月河南尹陈公承命分符来莅此邦先是卫并于懐前守之良法美政班班具在然连率逺控者盳洋而未之悉子弟资授者侵欲而无所顾不朞年法防狃弛羣小气横民遂殿屎公知其然思有以拊循振濯扶剔奸蠧一新厥民旣视事乃缓其急张不为小惠持以大体从宜处约率以身先之及前规当法者仍遵而勿失于是案簿棼者井之而有纲公吏讟者肃之而趋事教条旣周小大得职时自春及夏暵不雨秋种未覆公曰龙见而雩其可后乎乃齐居祷苍山祠下车甫还甘澍需作阖境沾足秋乃大熟旣而监郡公聿来视师为人详靖明惠乐于为善一见公欢然如平生其承宣注措云为之意吻与公合此倡彼和如响之应声及其倅王君文斡简重谐让以之赞副防归政成化洽而已用是徳风草偃翕然称治初共之西营幕习不法侵渔无时民苦之公以理将命遂折其须牙来就约束又以毒民莫盗贼若乃下令属邑曰今而后若辈一汚记籍者以类别如农者畎畆商者市归俾督之营务以恒厥心时视其勤惰惩劝之果终其任悉悛革不二为致狴犴屡空时熙春撤木万计当辇输以东陆辇之劳汴卫两集其事公曰汴大卫小役与之埒民将不堪力请于上竟以汴输之河漘且遣军士三百整桴而下我止壅遏水势而已无几治甲令下颇急官易牛革邻道例配科民间以办农至解耕牛以屠犹有不堪其输者公曰不可遂一易于市旣而众相率相谢曰脱东邻之祸者繄明府是赖于是田里尽乐安之农暮夜有不扄之户矣殷太师比干墓在部内祭秋乆替公请于朝遂载诸祀典时秋阳再骄绎享之夕大雨越明年二麦倍常噫亦异哉及再朞政平讼理民安吏法一日谓监郡公曰夫政以风俗为先俗以教化为本今国家文治猬兴百废具举牧养元元日就富庶教所未至实我之责矧衞古称多士今者春秋释菜享献无所上无以副朝廷右文之意下何以啓吾民向善之心遂大起孔子庙内外具瞻克壮于昔诸生执经咸得依仰旣落成有芝产殿梁连茎秀发童童如葢佥谓邦君诚敬所致由是而观其于事神治人亦以至矣公尤办于先事有方临机应变用儒饰吏听讼以情理明气温推见至隐卒齐之以礼不知缿筩桁杨为何物故寃者抑者每有所伸强者暴者日安驯服至相戒曰陈公明良不容奸欺吾不可以过闻由是人兴礼让风化大行蔚然为诸道帅朝廷嘉其能擢充山东东西道提刑按察使旣趣装吏民祖道填郛溢郭炷香而顶构防而门徒窃垂洟兴感用伸愿借之心至有攀辕遮道不忍使去者旣乃卫民懐思不忘求文于余予以乡国盛事敢勉为论譔之愚窃观西汉之名臣如黄颍川刘东海之为郡而能绩用章章者皆由明允笃诚遂懿厥徳故所居民爱所去见思况公自明而诚勤强练宻以道自信所谓推忠及物众瘼自蠲懐我风爱永戴遗贤者也且为吏民作诗庶几绍甘棠之遗音以永衞人无穷之思公讳祐字庆甫世为赵之宁晋人其诗曰
　　维古作牧纷治称两汉具载循与能赵张固猛徳不胜捄时沸炎多创惩汉家三尺世有程下昧所守徇厥情一得千失例不经陈公为邦大厥称三年抚字犹鲜烹顽则伊教孰汝刑执中以权适重轻吏畏民爱政乃平会归其极诚与明吁嗟七月政报成戴其清静民敉宁里门夜啓深春耕雨旸时若歳屡登何以教之庠序兴春风歌卫六城槐隂幄帐掩讼防圜扉无人秋草生高轩北来障缇屏翩翩振鹭朝天庭郡民祖怅缤斾旌昔何来暮今遽更汉民借冦惠我氓我则不获心乃防使君虽逺徳日馨彼风僾兮我佩铭愿公寿福川方增坐之庙朝调鼎羮流惠载使邑里清我诗刻石亮有征千载拟嫓甘棠声
　　平阳府创建灵应真君庙碑
　　黄判天地辟鼇足断四极立而隂阳五行之精上为经星恒宿环拱经纬干化机而成歳功真武盖北极之镇宿也端处宫赫睨四部在昔王者图形旟旐以肃拥卫之仪道家取制爰设神像蓬勃其赫灵焉若夫振緑髪提干将履防绾元气也被衣衷属甲戴云旂耀武徳也灵虺穹踊跃前导取形似而从隂类也复役丁甲六神防指隂兵备将佐也庙而貌之于以填方域祓不祥而来福祐故在在奉祀以谓天神之尊极者焉我国家运开龙朔帝发其祥京都之建神特显化焉遂先啓应宫用彰灵贶矧齐民敢后其寅奉哉冀都真君坛其来久矣先时府庄岳间有阁巍然山峙设四圣像于其上神奠其北户焉两厢豪右贸易防币市集宇下春秋奉香火甚恪里俗踵祠用为故事厥后杰观虽火禋严之礼藏于人心者耿耿固在歳丁亥故老董威霍斌等顾相谂曰吾侪事神之心旣不以阁之兴替为有无然俾神明栖格无所谓揭防妥灵可乎于是与赵常柴邢凡七族共输私财得地于平阳里起正殿神门社賔之位庖湢之所凡十有三楹莫不攸当神仪法从光怪绚烂飚驰云拥陟降自空内外具瞻光动里陌后十年丙子里社程政等以前人兴建本末不可使无闻于后且恐歳月绵逺祀典湮防乃介防军陀满君用来谒文于予将揭诸丽石以告来者且知庙之所自予官晋四载间稔其风声气习思深而好礼尚俭而隆义奄焉有陶唐遗化故幽明两间各尽所事若东里之曹相国西郛之霍博陆南遂之帝尧祠是皆敬其人神有徳于民也是祠之建前倡后继不惮服贾之勤歴年之久臻其成就若尔可谓富而好礼敬共神明罔坠休声者哉至于施与厚薄之差时飨周行之次具列石背又见隆义向化所悦者众云仍系乐歌用伸幽赞其辞曰列象苍苍周天纬经枵之次虚危之精羽林北落廪焉神兵奠我邦家卫羣生兮奕奕新宫士民之功逺彼嚣閧极夫尊崇神庭肃敞景气葱茏风马云车歳时来同兮神维来降冷飚先飏应鼓田田悲箫洞汤纷进拜祼秬鬯将将洋洋如在上有物蜿蜒来肸蠁芳芬满堂神人畅兮神鉴孔明我民之诚旍麾下拂风雨攸宁攘除祅灾大来庶祯介我繁祉时和歳登踵祠罔替继继承承永垂其休声兮
　　重修孤竹二贤庙碑
　　首阳山孤竹二贤祠肇建于李唐增隆于前宋金贞祐末为戍兵撤而之国初郡人徐帅因废基而屋焉后四十载当至元九年黙歳某自御史里行来官河东以是年冬十有一月按部至于蒲坂适致祭令下遂斋沐奉祝祗拜墟墓庭序藂繄路寝倾圮遗像黯昧陊剥就灭于戏前政之不举至于斯邪非惟不称明诏尊显风烈之义而大惧不职下陨教条吏隳不恭恶可徇狃于是祗会属吏作新是图资聚旣营众工趋事仍命府掾长吴举董治厥役改新肖像以俨神仪迨明年夏五月复行县次蒲吏告讫功用六月丁亥躬率僚属以少牢之奠敬妥神栖带河表华新宫敞然山烟庭木奕奕动色守吏不任之责庶乎其少塞矣知府杨君寛请书其事于石以诏来者噫二贤圣之清者也其出处大节求仁本心兴懦厉贪之操息邪惧乱之功孔孟称之详矣揭若日月亘终古而不熄小子其敢儗诸然读黄太史所述去国諌伐盖宗国有不説好事者为之説耳窃有所疑焉若曰非让而逃国人恶而逐之乌在其为贤也且以避纣不有其位孔子何为称求仁得仁子贡何以审夫子不为卫君乎至于义抗白旄耻食周粟亦谓事不经见臧哀伯何独称武王克商义士犹或非之不然二贤者北自海濵闻善养来归当周命维新明义崇徳之世不知俯仰何所愧怍僵踣于兹山之下乎故特表而出之必有能辨之者仍为蒲人作迎享神辞俾歳时歌以祀焉
　　琼蘼洁兮兰馨错嶶蔬兮荐神庭条之山兮河之水回风萧萧兮波弥弥神之逺游兮迩何归南叫虞舜兮帝禹与追以暴易暴兮吾知其非国极所钦兮祀典载熙槃非周粒兮桂酒芬菲民之戴神兮清风庶几偃回斾兮入室陈钟鼓兮载考载击千秋兮万歳于焉兮永息
　　故普济大师刘公道行碑铭【有序】
　　晋州景行里有观曰应其徒谢志坚梁志端介寓馆主谢纯踵门来谒而告予曰先师纯熙子化形已久今虽像而事之其平昔道术及于人者班班可纪然非文之贞珉无以示来者而传不朽明府尝列官太史六家之防所宜论述也敢百拜以请谨按所持状师讳志贞字子常族刘氏陜之三堂人防沉潜不好弄及长趣尚冲旷嗜黄老书遂弃家入道旣而寻师来晋止舄都宫与方士韩仙翁遇传寳珠照法觉灵府戃怳日有啓悟歳己亥披云宋公首畅宗风力绍絶学起道藏书于河汾间师幡然喜曰此人天师也吾皈依有所即执弟子礼事之受紫虚箓诀香火修持晨夜不少懈宋伟其志后以上清三洞五雷箓法畀焉师操履益精励神经怪牒大赜防奥气志旣凝洞知来物簪裾所加法力所至疾痛呻吟随失所在中外喧播以灵异称今圣上邸潜时闻其名遣使召至试以箓法三验诸事逺迩幽深灵应昭著时旣雨且风势几恒若命师以诚祈止少顷丰霳囘御蜚亷为不飏矣上异之赐御醪仙氅加号普济大师特光宠焉留馆堂下以需时召自是道价隆隆风动一时矣中统庚申冬诏就长春宫设罗天清醮师摄行大礼凡七旦夜神人和畅且有天光现朗之异上闻之喜甚咸谓师精诚所致明年秋奉防驰乗祝香岳渎事已还过故隐语志坚曰吾雅性僻逸恬于世味偶以兼术供奉阙庭恩遇优渥已渝素分物防近盛吾道家所忌遂谢使者而辍装焉后复来征竟辞疾不起以至元某年夏五月终所居丈室夀六十有六师丰仪秀整面如满月紫髯垂脰翛然有独立出尘之趣接物不以贵贱易其礼度人之有疾若已受之推诚齐物惟恐不力时人以此多之予尝以道家者流以清寂为宗一死生外形骸自放于万物之表是不以一毫世故撄拂其心至于挟方术出秘艺捄时行道者世有其人如砭剂膏肓笞逐鬼物驱役社翁安人区而逺不祥徃徃验于事者盖世所不废也普济师其斯人之徒与较夫遗世絶俗归洁一身自放于万物之表诚法教中有禆于世者耳且以费长房训子事犹传于东京方伎之列者师之行业出处又足嘉尚吾乌得而辞哉乃系之铭诗庶几门人归来望思之意其辞曰
　　大河汤汤南纪苍苍两戒势分爰自陜疆蓄润蟠精萃于三堂笃生异人孕气之良截然入道济物为方山立髯张劒佩炜煌霆轰暗室星坛夜光玉铃金纽呵斥不祥隐若勍敌隂魔遁降四十年间门之纲鹤驭仙去白云帝乡何谢世兮已逺顾其道而弥光呜呼刘根术验而不及物长房及物而鬼所殃我铭勒石孰为短长庶千年而语华表见门人之涕滂















　　秋涧集卷五十三
　　钦定四库全书
　　秋涧集卷五十四
　　元　王恽　撰
　　碑
　　大都复虞帝庙碑
　　幽陵之祠虞帝所从来緜邈庙据金故苑西北维兵后废不治独唐贞元间复庙碑宛在【顔真卿子頵书】人屡欲易去砻焉以它用主者心惝怳若有儆动乃已厥后道士陈志直庙西百余武起真阳观为长春别院复购焉约不犯元刻用石背勒营建本始备力来徙碑与趺坼身挺植重不克举仆道士惕息磬折向碑祝曰今神显思若是愿置安处且远荒秽尚敢他用以黩圣灵神维降鉴庶毕兹志安载而去吁亦异哉初枢密赵公良弼尝建学宫于乡县求志为工师既迄功以徙碑事迹来告公曰呜呼噫嘻皇乎休哉惟帝明徳万古是式况冀土茫茫析而为幽州者帝之所经画宜乎燕人祠飨不忘庙屡废而旋复也又遗碑岿然自唐厯五代辽金当大元戊寅凡五百有余岁神物防持俾勿坏汝归兴复之责不在师乎志曰唯即以道宫丕构作新庙而奉黼扆焉既而赵公将志之恳以复庙记见属某拜手稽首而飏言曰日月星辰帝文明也君臣父子帝彛伦也山川风土帝疆域也是则声教所暨巍巍乎与天地同休孰能名而能报哉今志黄冠师因赵公一言而复数百年之旧俾来者瞻天就日知慕帝徳如蚁之赴羶可谓推原道本敬其所当敬乃知天理之在人心者曾一息而间断邪至于稽古乐善因机就功毗赞皇猷思成比封之美又以见赵公事君治民孶孶焉以尧舜之道存其心者也诚宜特书以诏来哲仍系乐章使都人歳时祀享登以歌焉其词曰
　　帝降诸冯东方人兮幽幽深山鹿豕羣兮耕稼陶渔至为帝兮风动八区烝乂一兮矧惟析津帝经制兮物不苦窳化土泥兮圣灵在天濡鸿私兮阜财解愠南薰时兮鸢飞鱼跃日用而不知兮风移俗变天理存厥彛兮燕人怀思歆明徳而祀兮八音廷陈凤来仪兮九疑云深望何依兮我赓九歌言匪空兮皇天降衷克绥惟帝聪兮恫彼下民中庸其鲜充兮呜呼胡能一天下之虑允执其中兮
　　大元故中奉大夫浙东道宣慰使陈公神道碑铭【并序】
　　士有奋身韦布作时荩臣志足以有为材足以应变气足以充守学足以明义毅然以致君泽民为己任虽罔获克毕厥志不幸而罹患难犹能挺树名节励薄俗于当年激清风于来代古难其人今于宣慰陈公见之矣公讳佑字庆甫世家赵之宁晋为人固穷尚志好读书耻陆【出马授书】混泥涂间癸丑歳以艺能应穆王府辟一见而列侍从官公勤劳所事进尽忠言王嘉其大有禆益遂赐号尚书俾显异于众及分土陜雒其监与守丞承制封拜以公充本道军民总管治洛邑关河冲会政荒民耗困于兵赋转输不大更张之将无以为治即啓其利病之要者得廿四事率如请又奏免征西屯田军士数百家歳负粮料及椒竹等课甚众自是殿夷屎息日就安集之乐八年间规为保障率以身为律度至今人赖其惠至元二年调官制行授奉政大夫南京路治中徐宿大蝗移公督捕役农民数万度其势猝不能歼秋稼垂成即散遣收获自捄不然秉遗无余或以不可谏曰救菑获罪乃所甘心朝廷以从权韪之寻授嘉议大夫卫辉路总管其治比洛愈精励有方正官纪革吏习杜私交审听断务以至诚感发期于实惠及民每庸调之下必经画寛便使民有余力部内屯戍习豪横眡民司蔑如莫敢谁何公因事致诘落其机牙众哗噪拥其长以来意在枨触公坐防事上折之以理厉声色略不相假贷为气褫而退自是合境肃然奉教条惟谨复比干祠大起孔子庙暇则集诸生肄经史以敦教本至风化大行吏民称美刻石以颂之时宪台初立首以材擢授山东东西道提刑按察使公憙其责与志合踔厉英发击豪右擿奸伏逆见随决所至以神明称贪墨者往往投劾而去褰帷具瞻有民动百城之目平时底蕴虽略张设而惓惓朝廷之心不食寝忘尝以三本陈事忠嘉剀切反覆论列至屡数千言大率太子国本建立之除宜早中书政本责成之任宜耑人材治本选举之方宜审又羣小流言干挠庶政恐习以成风私门万啓于下公道孤立于上臣知承平吉祥之言必不出于若辈之口事虽不报士论伟焉时机务多出尚书权臣意欲独专柄用乃以并中书设三公为言事下大臣勅公预其议有説公宜审所向可致大用公不顾乃直言可否曰中书政本所系并尚书为一省便右丞相安图位尊望重宜端揆如故三公虚位不须设置众因以闻事遂寝斯皆国家大计人所持难公慨然吐论曾不少顾自是忠直之名闻于盖代然不悦者众矣俄遣佥书中兴行省事十三年改授南京路总管兼开封府尹属吏惮公方严有不安者仍谕之曰汝昔为顔今跖吾以法绳之昔为跖今顔吾以礼遇之善恶自取吾何心其间众悦弭耳趋事许蔡郊有剧盗号贼李三党结其众轩澒嚣啸公然剽刼凶焰动两河间及公来逸去以计捕获即挝杀之万口称快明年春进拜中奉大夫浙东道宣慰使时江左初下人情臲例赂遗相尚公表以廉正济以恩威远怀迩乂浙人忘亡其不贪毋扰之戒兹有验矣福建平大军俘温台新附万余人而西公力为申援还民伍者什七八越支廪继米几万斛掩为兵食验籍复于旧行省下令算商酤颇亟公建言兵后疮痍未复宜停征以示优防遂檄公覆明台营田归顿新昌值玉山冦出剽报至众谓可去曰吾守土臣义不当避去之民曷依俄凶党突入众寡不敌遂遇害实至元丁丑歳九月七日也得年五十有六灵輀抵越人士素服哭祭皆失声愿留葬起祠以奉呜呼非守义不囘推忠及物安能感人心如是子防请兵讨复得首恶七人僇越州市次子臯扶其丧归殡洛阳县之北邙原公刚明廉介博学有经济材信道笃立志坚从政果于应变为尤长气之所充虽百折不挠故处大事临大节审量合义挺然力行要欲表表有所见于世而势利可得夺耶其爱君忧国之忠出天性固然与人交有终始不可干以私官二千石三十年自奉犹寒士不知富贵为何物可谓甘贫苦节不愧神明者也以用罔能尽死非其所讣闻识与不识举为怆惜之生平喜作诗词必已出能道所欲言节斋其别号云曾祖怀妣范氏祖忠妣张氏世在野父讳子安性慈祥美丰仪易农而医壬辰际以其术多所全活陈氏之兴岂其是耶用公贵封资徳大夫妣张氏顺徳夫人赐锦衣各一袭公夫人翟氏以贞静能安公贫子三人长曰防武畧将军佩金虎符充某路行军总管次曰臯读书克家矫矫偕有父风次庶未名女三俱适士族孙八男女各四人卒事之明年孤子夔等防服累然百拜涕泗以墓碑为请因念公与不肖交素厚死生之际三入予梦皆有明征岂非精爽交感动于彼而应乎此然耶虽既挽而复诔其感于予心者固有所未尽今属笔来图不朽以义以分其敢以不敏辞谨按母弟知府天祥善状勉为论次之铭曰
　　维天降材畀我共治其道伊何曰忠与义安而行之匪功匪利致君尧虞否乃予愧不曰荩臣其将孰谓堂堂陈公元精贯中贞亮之义謇谔之忠以刚而顺以介而通养我浩气塞乎昊穹一朝遭际奋从云龙即事进谏砺夫深衷列二千石敏焉赴功以徳以让凛两汉风擢登使车揽辔而东三年齐鲁一鹗横空治安陈书衮职是缝明我国本如栋之隆充庭预议孰知雷同屹然有立砥柱河冲望公庙朝帝载奋庸持节江海卒与祸逢命也何言其来则丰哀哀嗣侯子职大供临江一恸揃夷奸凶愤雪九泉与没其躬瘿陶之墟交川溶溶顾瞻佳城祖祢是从魂兮归来安此新宫忠传孝继有泱其风是维庆父之表过者敬恭
　　大元故真定路兵马都总管史公神道碑铭【并序】
　　云雷合奋屯难伊始君子以经纶为艰搀抢廓清恢我文治世臣以守成为重维史氏倡大义起营朔爰自都帅公仗钺分阃来殿镇方扩武略以济屯角羣雄而宣力取威定霸于是乎在继以太尉留后二公笃忠贞昭嗣服治具粲张民物趋阜至于知垂创之维难审守持之匪易躬念成规洞焉恐坠卒之承先志而推方岳之贤着治效而冠羣辟之列者总尹史公其选哉公讳楫字大济世为大兴永清县农里大家曰成珪者公之曾大父行北京六部尚书曰秉直者公之大父金紫光禄大夫河北西路兵马都元帅曰天倪者公皇考也初乙酉歳父金紫公遭罹仙难时侯齿虽稚资禀刚毅沉塞已能从叔父忠武公破走仙复真定众谓臧孙达其有后于鲁矣及长不妄言笑善骑射博戏音乐略无所憙开府公奇其好尚不凡令给事左右俾习知政务己亥岁奏授公知中山府事惟定武冲会务殷使轺营帐中外骚屑公措画有方数年间民赖以安寻充征南行军万户翼经略公徇地蕲黄间当战攻殊力值阻乏则顿舍樵爨经营百至甘苦与众共之及还一卒无饥疫疾失所者丞相以公材果从政治兵皆所于可壬寅春引觐太宗皇帝奏曰臣先兄天倪死事际縁侄楫孺摄行其职今业克负荷请解所佩金虎符畀之臣天泽备列戎行俾兄不失旧物臣之愿也上大加称赏即授公真定路兵马都总管莅政之初顾惟镇府表山带河连属三十余城生杀进退咸倚耑决一旦惴惴继述有夙兴夜寐谨身率先明政化信赏罚任良能汰贪墨劭励农士惠鲜鳏寡庶茧丝轻而保障之功可立辛亥歳朝廷肇议赋额户率征白金一锾名曰包垜银诸路审其重莫敢倡言公毅然请于上曰兵后生意未苏民恐不堪如银与物折各减二数庶民力少寛且无逋负允其请诏为定制迄今天下赖焉各道发楮币贸迁例不越境所司胶固取息二三岁一更易致虚耗元胎商旅不通公腾奏皇太后立银钞相权法度低昂而为重轻变澁滞而为通便时又有言食肴之酱请按籍计口桩散者业已从之公诣行台论其不可曰盐铁本贸易物难同差税一例配着今民资单弱是愈抵于困不若依旧便议遂寝尝有冦行刼保之南鄙捕罔获时檄所在如盗数偿主公与保将贾会境上议强归于我公弗辨徐曰尽付之第窃发地约敝邑耕斸去其囊槖以絶后患何如贾悟遂诎我免输偿钱数千缗元氏郭其姓者愬府僚属于达官按问既而质无实达官怒欲抵郭死公力请释之曰此人以重辟谋陷汝等何援为公曰殄之以惩后未若宥之死愧其心也况人命至重岂以妄言某等卒穷极戮哉竟杖而遣之辛亥断事官伊尔根特古斯来按本部性苛察喜事凡被劾者凌轹罗织莫有脱其彀者公能隐忍将顺使虐焰敛熇不致滥及非辜害吾事而已其已籍没者十数家公奏明其寃竟皆复业公之救时济物民得受一分赐其不自顾借类多此中统建元首授公真定路总管同判本道宣抚司事遂举明州县文学属吏三十余人后皆致通显云三年齐叛平忠武公首奏兵民之职不可并居一门行之请自臣家始公即日解绂以职让其弟江汉大都督权角巾私第裕如也遂选胜西郊筑治亭圃日以植花木玩泉石为佚老之计泽车欵段徜徉游咏人不知为故侯大将也以至元九年二月遘疾越廿日薨于正寝春秋五十有九某月日葬获鹿县明丘乡安社里之西原公之纯正莅官严恪亲戚左右罔敢一语私于其间至若民情郁而未宣时政舛而未便寝食为不安思有更张而后已终其身无声色逸靡之娱其奉上接物刻已自励不一毫及民前后积负至四百余定弃官日方议易田宅以偿朝廷闵其廉为代输焉故在官三十年间时和歳丰政平讼理镇之士民轻裘缓带鸣丝跕躧嬉游宴衎乐史氏之无事内则连甍接栋井肆伙繁河朔兵余独称万家之盛外则阡陌纵横耕桑弥望熈熈然为乐郊之民及朞而报政崇奬声实俾为诸道法宜矣夫人三完顔氏北京路左副元帅某之女沙卜珠氏金紫光禄大夫北京七路兵马都元帅乌页尔长女布萨氏子男廿一人曰武徳将军常徳府管军总管曰早世曰煇奉训大夫孟州知州曰燧朝列大夫东昌府同知曰荧曰卒曰炷煇曰煊潼关提举曰烛燃炎曰炀承直郎佥岭南广西道按察司事曰爀曰炖行省宣使曰烘炬炘烜炯女子一十三人俱适华族孙男廿三人长达喇齐武徳将军鄂州管军千户余并防女孙一十七人若子与孙服庭训迪检押略无纨绮骄豪之习飘缨若绶烂焉盈门诗云靖共尔位好是正直神之听之介尔景福公诚有焉公薨十年嗣子煇荧介公弟征东经略使枢密御史中丞彬以神门之表来请某惟曩昔为省郎公以民事上计意有未安者忧形于色固已窃叹其有志于民及按部燕南延见故老歌颂遗爱有不能忘者又知夫流风善政感人之深也如是辄第其门士李豹善状而系之以铭其辞曰
　　繄农之务世服勤正以笃实天为亲史惟累叶耕而耘一气厚积生元臣惟元再传彪其文弱冠崛起乘风云中天草昧殊未分亦能当阃收元勲岂其垂裕弥后昆大忠遽掩豺豕羣是为明府皇考君公今嗣封昔孤童已能驰射精絶伦利器小试无轮囷堂堂大府恒山军一日作牧两汉循于铄叔武经且纶大纲一举万目振如何画法参能遵保民无逾家富殷弊去太甚轻丝银权臣按事何斤斤敛回熇艳燋吾身防擢良善脱已焚载其清静民谧宁丹砂成金顽化仁潭园水满花气薰高牙大纛驰朱轮崇高有余足具陈公曾目覩耳弗闻公堂粝食坐日曛念念民事忧丝棼歌万家和气缊农夫不识城四闉桑麻蔽日原隰畇熈熈镇土三十春歳时报政帝乃防褒显班上诸侯裀白头一徳酬国恩用昭先功画麒麟惟冥报果忠与纯庆流又见螽斯孙功成身退素所云笑解留务远世纷郊原花木清而芬拂衣去作封山神空余遗爱沾邦氓甘棠怀思堕泪存零落何必西州门嗣侯追报图不泯哀号罔极悲秋旻我铭腾兮舌可扪拟配大茂增雄尊孝思永言世所敦淇州创建故江淮都转运使周府君祠堂碑铭
　　郡邑之设因形胜而称望雄由变迁而有并置至于废起千载之余功垂百世之后俾存殁怀思感人心而不忘者非豪杰经济之士未易致也朝歌殷故都两汉县焉魏齐来移理衞县河朔经途东出钜桥之西而朝歌遂墟天兵南下钜桥正途亦废自太行东接浚郊莽为为林灌行者并山取防蹑迹于兔蹊鹿町之间又分当相魏汲三会之郊盗贼囊槖其间日御人为寻常邦君邑长顾目前不遑奚暇远图哉故羣行恣雎莫敢谁何者有年于兹壬子秋国家经略江淮擢行台听事官周侯充诸道转运军储使仍置司于胙侯道出朝歌登鹿台遗址顾瞻河山爱其沃壤且叹夫梗阻若尔慨然怀辟易兴除之举己卯歳公以事北觐图利害上之朝廷为报可诏以彰徳大名卫辉漏版户五千实焉复其征三年因易号曰淇州县曰临淇特勅公领办其事于是推贤择能申令讲治设官府建仓廪立市防外则表疆理布丘聚开阡陌梁津夷险以便行路置淇澳思徳南阳薛村等镇以间逈旷耕牛田器及饥贫不自存者一仰给于官下至取材于山陶甓于野率躬亲规画略无倦色西山铁官甆灶公出本资悉发其伏利自是四方流徙愿受防胥宇者日接踵而至商通工易货委阛阓余粮亩栖烟火连甍鸣鸡吠犬相闻和乐之气达于四境侯复以既庶且逸无教可乎遂建孔庙立学师敦化基而厚薄俗不五载内外修治井井可观邑居过客相与咨嗟叹息曰曩以荒烟废堞之墟化为乐郊乐国向也流逋佣耕之民今为恒产完美之室虽天休涵濡非我公建白兴造之力畴克臻此既而公薨于位子锴袭职继述先志有光于前者至元癸亥转官制行州于卫耆旧马良等谋于众曰公去世逾远吾辈生理日完嗣侯又厯官他郡其开建本末卵翼深恩匪立祠树碑奉祀光扬何以报盛徳而图不朽乃相率度治城干方爽垲地庙而貌之十三年秋适嗣侯自魏府别驾代归良等邀过妺邦大合乐以落之相与请予文以纪其实走早辱公知敢以不敏辞念古之君子兴事造功率忠爱持心无一毫功利自私克成硕大光明之业故民戴之如父母仰之如神明宜矣如公初以转致之便兴废弃于荒残因丘聚之成养流布于完实乂未尝占据膏腴营治已私为务诚可谓持心忠爱豪杰经济者矣致感人心存殁罔间耿耿不忘者如是据礼当祀在法宜铭公讳某字徳甫晋之隰人孝弟忠信慷慨尚气义蚤以材术振耀一时仕至江淮都转运使其丰功硕徳具载墓碑兹不复云今嗣侯自武徳将军陞嘉议大夫佩金虎符淮东高邮军总管铭曰
　　河山两戒殷故墟自昔土壤称膏腴千年废治灌莽区殆似渊薮藏逃逋政以规画无良图堂堂周侯烈丈夫一朝王门牵华裾利焉思兴害思除南来主漕过此都顾嗟形胜资豺防何忍苍赤为肉鱼龙庭入奏为允俞一语能沛天恩濡郊圻中画开井庐连甍表植左右闾日中市集百货俱荒榛一旦为亨衢流民赖之雕瘵苏劳来又复三年租夫耕妇织圃有蔬桑无附枝麦两涂芃芃翠浪西山隅昔焉糊口今赢余我衣我食公所予欲报之徳父母且胡不钧秉事枢天夺之速为世吁公去虽远爱岂殊身后报谢当何如閟宫盘盘列绮疏绘肖公像俨以居歳时豆笾民骏趋腯牲在几酒在壶坎坎鼔击吹笙竽睇公风马乘云车神兮归来意恒愉风时雨若蛇虫菹瓯窭满篝厉鬼驱我诗劖石诚无谀采之民謡与同符大书特书不一书太行砺兮河带纡黄童白叟相携扶犹有堕泪沾龟趺
　　资徳大夫中书右丞益津郝氏世徳碑铭【有序】
　　至元十七年中奉大夫参知政事进拜资徳大夫中书左丞被二品命服中外具瞻越郝氏惟炜公乃顾宗属言曰自惟疎簿乌能致此兹盖我祖考勤劳赀积笃祐余泽集于后人乃克有济今新垅幸建丽牲有石惟是大书显刻表饬神道庶几报明灵昭裔昧而传永世然非頼笃古达辞者其将伊托遂以铭章见属某以寮雅故义不当辞谨条其族系世徳祖祢之所以劬躬焘后资徳之所以起宗显亲者廼后之以铭诗维郝氏其先霸州益津县人资徳之曾讳赟少擢律科第授宪部捡法为人文无害以谳疑平允称正隆末迁司理叅军佐进发部殁兵间曾妣乡进士王公之女徳柔嘉有母仪祖讳诚长身秀髯丰仪甚都早以义勇闻大定初奬死事子孙得叙用材武授衞军钤辖卢沟当国都西门水潦时至艰于航杠承安中大起石梁府君首膺选督役醻办最功陞昭信校尉贞祐初燕不能都扈徳陵南迁得疾卒官下享年六十有七祖妣同闬大家亦王氏姿淑贞事舅姑孝谨生二子曰瑨曰珂寿七十有八终珂早世草场府君瑨即资徳之显考也天性孝弟初钤辖府君南徙靡所依借奉母夫人走汴中涂困乏置母便所与珂索食隖间游兵遇皆驱之去敦武君泣请曰弟防不任事又母所钟爱幸免以视义纵珂还行复念珂终不能遑将其母因跽而诉曰将军以母故释弟然母老须瑨可生且为人子不竭力于其亲将安用为敢以死请遂伏马首不动兵怒以佩刀刺之即仆地作死状兵委去因防母与父会后用恩例调京城草塲副使官至敦武校尉至元乙丑某同资徳在东平史侯幕获升堂谒拜时敦武府君寿期頥气貌魁伟其齐家勤俭有法若一官府然资徳年向五十佑封君列卿士长已贵朝夕温凊门内事必咨而后行府君晚乐道家言遵其禁忌以静黙自处其修严如此明年春二月遘疾考卒齐氏寓馆春秋八十有四资徳扶柩归葬真定县西三里安上原之新阡夫人马氏祔焉夫人出枣强腴族性贞烈主内务殊俭生平乐于为善至絶荤酒不御每晨兴炷香祷曰愿圣人寿天下安妾家亦沾余佑又月具馔食囚系为常初资徳为郡决曹歳壬寅有盗刼临城石帅家以疑得刘等十余人系之皆诬服上官趣论报夫人访得里间有称其寃者归语资徳曰捶楚下何求而不得汝当尽心详审恐及无辜资徳亦方以赃验未白致诘及承教仍文移缓其事寻果获真盗自是资徳于狱情愈恤慎后复全活张纥兠等十余辈由是而观昔隽京兆母闻不疑于囚徒多所平反即言笑异常不然惨而不食以夫人教戒方之贤于人远甚又近舍有卖饼翁媪并亡丧不克举夫人鬻妆奁中物掩瘗迄成礼非出天性能然耶中统甲子歳正月十二日以疾化于私居之正寝享年七十有四子男一即资徳公女一适尚书许公孙五人曰思仁谨愿克家次思义资温雅有干局材官嘉议大夫诸路人匠府总管次思忠性果达少中大夫同知真定路总管府事次思礼思敬重孙二女孙二窃尝论古之人因隂积而获显报由仕宦而位公卿者多矣然非济以材徳则卿相之任有不克负荷者今郝氏连世孝友纯善罔侈厥报委积流衍介祉于资徳公公廼传徳袭训自微而着莫不材称故能依光借润遂贰台辅是皆祖宗载基载播于前而公以材徳肯构肯获充大光扬于后故也今复援赐鼎歌钟之例载徳象容刻铭乐石垂示无忘可谓遹追先业济其世美者矣其诗曰
　　商啓期封肇迹太原因乡定氏郝姓乃蕃晏相夔将实为裔孙逮晋中圮族系枝分散处朔南异宗同源处俊相唐立朝直闻义形于主忠烈名存维徳继显乃理之循暨暨司法奋迹益津平谳庶狱廷无寃民毅然就列奋彼祗勤于赫钤辖职司徼巡驾梁桑干万石鳞鳞神工云僝增秩醻勋敦武趋父奉母南奔中涂阨阻孝义两伸施于闺壸徳馨帨三世一致封培善根宜达而窒归成后人笃生贤孝夐出人羣持衡机务叶赞经纶华轩驷焉乃大于门不有其美推功本元爰求我铭载苾其芬我观资徳才全徳洵仁以济物谦以持身须彼阴积蔚为名臣隆隆新丘万象傍邻表列华柱石卧苍麟神维显思孰知蒿焄匪义奚立非孝无亲移忠于上垂裕后昆恒岳之阳滹沱沦渊峙无极永昭刻文








</div>
    <div class="pagination">
<a href="秋涧集_page67.html">上一页</a><span>...</span><a href="秋涧集_page63.html">63</a><a href="秋涧集_page64.html">64</a><a href="秋涧集_page65.html">65</a><a href="秋涧集_page66.html">66</a><a href="秋涧集_page67.html">67</a><span class="current-page">68</span><a href="秋涧集_page69.html">69</a><a href="秋涧集_page70.html">70</a><a href="秋涧集_page71.html">71</a><a href="秋涧集_page72.html">72</a><a href="秋涧集_page73.html">73</a><span>...</span><a href="秋涧集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
