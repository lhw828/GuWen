<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 241 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 241 页/共 296 页</h1>
    <div class="content">　　耆徳拙斋詹翁墓志铭
　　詹翁之为侍御君父也而贤其卒也盖加耆之七年矣卒又可十年而葬葬而必侍御余君之状来请志铭某不佞辱侍御君之知于少日其敢以不文辞按状翁讳文禧字得庆别号拙斋詹之先南阳凡三徙而为遂安之古眀人父曰廷枨母余有丈夫子四翁其叔也方翁之有室则已相率而备志养于二尊人防其父没哀毁隃当自伯氏之强力起家而翁得寛其身扶侍寻亦没仲氏孱不能支翁始自励持门戸防防有能声出则里中人相目曰夫己氏者而非可以仲狎也防家当析箸翁苐取其畆瘠者而以善因时故居积亦稍稍裕尝客防钱唐梦母汪谓曰儿归矣儿归矣寤而惊驰六百里抵家则母已前三日逝度翁所梦夕也号顿防絶久之始一进饘粥盖三载一日矣翁之起由俭勤积苐尚义好施乃天性其产不能中下而迹其所施恒蓰什之嵗旱饥里有饶粟而闭粜者翁倾廪以食饥人不足则出藏器服以贵直质闭粜者粟而以贱直粟籴者已僦工多为桔橰穿堑以引水其下田与人偕济嵗大疫尸枕相望公行视戚执调棺殓而他窭殍则躬先僮干收而瘗之其舎东山岭斩絶公父所置梁通道者也久且圮翁为复之亭其上舍北去王村七里径二道废于涨翁为凿山架石以便渉者自翁之子理成进士至御史益得饶于力然益好行其徳不衰所为怨者毋论睚眦而上皆忘之所为徳即一饭不忘也翁既念倍父母诸兄弟独仲在得巵酒未尝不共之相与慰劳怡怡然至一及父兄艰苦事輙涕涔淫下不止也始翁察诸子皆任家顾独御史君内文任经术俾受春秋于进士语溪徐楚举乡荐一试于春官不第归翁曰岂其有所不足耶俾质之钱塘江圻圻故世世受春秋学者也读其义而叹曰行矣吾所有毋出此者矣御史君果遂第御史且满当封翁而以星变中防罢不及封有司贤翁而以例给冠带翁为一袭而笥之曰吾故褐寛博且轻也自是足迹絶城府强之賔饮亦不再赴翁之卒以隆庆戊辰四月十六日其生则治壬子十月初二日也娶鲍孺人少于翁二嵗而先十嵗卒有妇行语见赵太史志中子六长珙次理即御史君次珨次玢次瑝俱鲍出次璋侧室汪出孙男十八滢渊泮涵凉沐淑洛涍涧汶澄津涉澌澜澎【阙】俱太学生泮王府奉祀渊邑诸生孙女四适诸生余穆俞应宣卢汝沛陆宫曽孙七可贤可尚可道可贵余幼葬地在里中茅平庙坂寔启鲍孺人之兆而合焉铭曰
　　天道无亲常与善人是耶而胡以靳一命之荣于厥身非耶而胡以寿考令终而绳绳其子孙夫取福不欲尽而为徳不少衰其所不欲尽者乃其所以遗者耶其泽流于詹而魄止于斯耶噫
　　俞仲蔚先生墓志铭
　　玉峰之东踞娄水阳者为俞仲蔚先生墓而先生之葬也距其捐馆舎二月余矣庐以内无停哭也庐以外无停泣也邑内外无停叹息也既大归视其绋有凝温者盖送客皆雪涕云而先生之友按察使顾君谓不佞章志最习先生宜为状子冣知先生宜志而铭其窆封之石不佞唯唯顾君之状畧曰先生讳允文仲蔚其字先世昆山人屡业儒而其父评事公某始顕重由进士连任大郡司理以清干闻入佐散署邑邑不得志病卒公是时甫十三也而哀瘠逾礼又能上奉祖母黄与母陆养庄事兄某而抚弟某咸得其志时人以是称之先生虽从师受经生业顾好为古文辞多读六季以前书至十五而为马鞍山赋□剔山事靡挂漏而辞雅驯絶不作时人语其名固籍籍矣又二载补郡诸生是时邑之耆俊若张纳言寰吴贡士中英咸推先生为忘年友而归太仆有光行稍近名能经术先生以古文辞与之角颇目为甲乙社云然先生用调古试輙少利而又中更二太夫人变仕念益衰减遂移书学使者胡植请以诸生老田里固留之不得也先生家世窭薄又性嗜书不别治生日以产挫其配梁至洴澼絖而助之犹不给也先生独夷然问曰不能三食乎则姑二食乃至不二食乎则又姑一食得麦饭少藜菜羮佐之若梁肉矣先生益刻精于学所造五言古进薄建安退亦不失陶谢而其于歌行絶句俱宏丽有景龙开元风骚赋诔颂宛然昭眀所遴次晩节不尽尔也少工临池久而益擅之其小骎骎欧栁而上登吴兴堂行笔出入禇河南而稍纵之则米襄阳八分自谓得西岳碑体以方韩蔡蔑如矣先生白晳美风神秀眉目腻颊飘须时时称病病多头风暑月恒御氊袷稍及冬加以貂防客至隠几而对之焚香啜茗竟日谈咲无凡语所酧应赤札顷刻数函无凡笔客去亦无所报谒其冣后秇益髙名益重称神交者徧天下诸以文请者不虚月以诗请者不虚日以草请者不虚刻往往得意去而里中子狎习先生者谓先生虚和寡他嗜顾嗜竒不食酒颇耐食甘间扵岛渚间淘一拳石市甘果袖而荐之亦輙获数行以相矜重而是时诸行部使者若吾故人徐君中行首造庐定交于是郡守王君道行中丞张君佳继之而学使者吴君遵与中丞君遂旌其庐曰髙士曰真逸御史邵君王君俱称诏赉束帛醪米邵君移书欲得先生文以为式而先生意澹如也楚王以志楚聘守李君以志吴聘羔雁踵相接而皆力辞之独参政王君叔杲以三吴水利造质为成一编书而已昆令之贤者曰王侯用章与今程侯达右文而髙先生行每过輙谈笑移刻然欲伺先生色以间不得也程侯叹曰古所谓征君真先生其人哉以故先生没为礼祭复赙之至议举而祀于学宫先生生以正徳壬申六月十七日卒以万厯己夘八月初四日配即梁孺人太学生某女子一伯安以瞽废然有志行娶周氏女四壻为邑诸生朱懋敬徐世承顾绍臯懋敬早卒孙一尚幼孙女一许字王宣鼎所着集若干巻藏于家王子乃言曰始予与左司马汪伯玉遇燕中伯玉骤谓曰畴为布衣冠哉而余未有应也伯玉怃然有间曰是在仲蔚矣谓名傅也者非傅名者也嗟乎士苟束发不能通一艺而剽其似以糊口于四方固毋论己即其著者采觚翰摅藻丽下上今古而割荣自树然得毋逰大人乎哉当士之始为业也实者九之名者一之及其就也而惫矣名者九之实者一之夫以仲蔚之空室蓬戸褐衣蔬食不厌以托于著述也夫岂为刺促以希一旦名名就而实不衰志行不稍削乃真仲蔚哉夫安得不布衣冠也子与之与仲蔚通也以不佞乃其相善殆甚矣仲蔚于今诗不甚推于鳞而其于古也行不满郭有道书不满懐素识者疑之虽然是不为俶傥吊诡者哉故宜铭铭曰
　　葬而卜得繇吉曰遯之贲是为雾豹文明以止于戏其文苑而逸民者耶晏靖节其人者耶
　　赵处士东衢墓志铭
　　有赵仁甫者以鄊进士司嘉善训其所为诗曰楚逰稿余读而异之已而知其为吴眀卿所举士也夫眀卿以一公车业识仁甫乃能并其诗得之然是时仁甫业弱冠耳将无亦能以诗报眀卿乎哉不然何其似眀卿之甚也仁甫既应御史聘司蜀试得贤豪士如眀卿且偕计吏赴南宫试至维扬而其父处士君死矣一日杖而衰墨其容谒请余曰惟是不腆先君之状为严给事从简草敢徼吾师眀卿之惠以祈不朽于志若铭余故善眀卿而又尝异仁甫诗能无许按状处士君讳卿字国贤其先为宋秦悼王廷美悼王之叔子曰颖川安简王徳彛六传而为昌国公俊避狄难自安丘徙闽之官遂为官人有二子曰彦忠彦裕皆歴官通显其后歴官与宋相终始至眀而有官合浦令者传子缨以逮君君既不仕故人人称赵处士亦或曰赵王孙君生而母吴见背父缨博学长者然颇不能问家而君少则膺治生任奔走什一养父及继母陈以故不遑儒而其自喜任侠不寝然诺又善谋防为人防事輙中十不失一诸丈人行皆心折之矣当其养父母调声色柔而荐之而其驭家众以严肃辨昧爽起盥栉履行杼肆间差次勤惰毋敢饰情报者君所莅即米盐琐细靡不得任以故所受产薄而不失养居恒衣布素食靡重味然至饮客供张夙具待旦时时入厨舎视醪羞毋令客耻匕箸君又能豪饮饮輙举数十觥船不醉酒后耳热刺刺是非人人以其无他肠弗较也仁甫仅十余嵗已工诗属文眉目如画君抚之輙喜曰必将大吾门乎及举乡荐君问孰当而司者为眀卿而后喜可知也曰儿度不受凡目赏矣仁甫文业日益进所逰知名士益广君时搜其箧中得还往诗札輙又大喜曰是吾夙耳之以为非人间人今幸爲人间人儿又辱与善耶仁甫以久射防不第君谓儿姑及吾壮而升斗食我既司谕嘉善君来省视官舎念仁甫仅一子而幼谓仁甫若毋以西走蜀北走燕而颛内顾忧吾代若父防嵗朔君起自筮忽曰吾其归乎冠帻谒孔庙已又谒城隍神类诀者归而病痰壅弗肻进药又三日啜茗气翛然久之乃卒距其生正徳丁丑春秋六十有四娶邵氏有男子一即仁甫其名世显女一适髙而夭孙一曰以忠女三尚幼葬卜于闽之遂胜里莲池墩附故昌国公茔旁严子又言君盖时时勉仁甫以忠清显云为大书俾顔于其室其举以忠而名之也曰俟举仲而次名之清而后毕吾志也是宜铭铭曰君所得志于文士者仁甫为之子子而吴生以之葬而不佞纪之君可以死矣惟忠与清所未究而深有属者此耶逝者所矢存者所履噫
　　周处士惟岳墓志铭
　　周处士讳梦山字思仁更字维岳昆山人也其先自吴兴徙而有髙年公夀谊者至百十六嵗髙皇帝为之防便殿诏天下行鄊饮酒礼盖以髙年公故五传而为赠御史公又一传而为参议公震参议公娶于髙无子卜贰乃得朱梦有山移于舎而举君遂以名焉君少即吐颖锷为文有健思从参议公宦浙稍下笔则屈其同舎子之长者归而试补诸生輙髙等君负材既又以生感异梦芥视一第试髙等当廪让其次当廪而老者久之遂不能廪而益好读古文辞其举子业亦稍稍移而古当是时里人吴中英先生有声公车其门曰月旦闗而君以掌大刺投吴生及入则抗行分左席所据论落落出其上吴生益贤之为防扬大人间君夷然弗屑也君既渐老所试渐不利而有三子中子之稼亦次补诸生君遂尽去其业移而诗已又移而酒所从酒人慷慨浮大斗奋髯白眼仰天乌乌毋问罍大小不耻不止君于书无所不窥而晩节尤好浮屠老子言手抄华严经成帙曰西归道险逺吾以繻也再从子曰金华守后叔以君洪饮不治生欲风之君更呼与饮竟醉不得言金华君欲以尝君益饫君酒而徐叩里舎子长短君亦闭目不荅也金华君乃伏曰信乎翁之为长者矣君差长于俞仲蔚而每兄事之谓五言长城吾所不如仲蔚亦时时推君云与惟岳饮殆欲倾家酿与谈名理使人中夜忘鼾息君又竒王舜华文而善之以故当君卒而仲蔚传之舜华状之且曰葬而湏贤者以毋朽也然君卒之十年竟未有志铭之稼乃来请曰迟而得子言庶防不孝少逭矣余一再晤仲蔚颇能道君善如传语余时卒卒不复问君何人亦不能审君在否而今得传与舜华状读之始若寓耳者君性孝友其产挫日尚能抚诸弟妹而养之娶于诸所谓三子自之稼外之程之穆其伯季也之穆侧出女一适余从子王一艺孙男五女五墓在某乡铭曰
　　魂无所不之其西土兮而有华严之言以指迷魄吾能审所归其下土兮而有不腆之言以永无隳之者不可追徃者宁有知噫虽而之不知姑以慰而子之思
　　章筼谷墓志铭
　　章叟讳文字简甫后以字行其先自闽徙而为吾吴之长洲人赵宋时已负善书名兼工镌刻而叟之大父防父浩尤着至叟则益着叟生而美须眉善谈咲动止标举有儒者风宁庶人国豫章慕叟能而罗致邸中与故知名士唐伯虎谢思忠偕伯虎觉其意阳清狂不慧以免而庶人卒谋反挟叟与思忠从行谋脱身不得至中道乃尽出所赐金帛予守者弛之夜分偕跳宵行乱军中防死者数矣裸袒二千里而归谒其父相抱哭时叟年仅三十自是其秇益髙訾亦小裕盖又十年而复逰豫章时朱邸诸王孙故无恙素闻叟名延至为上客叟饮醉间逰庶人故宫徙倚叹息歌黍离之章作羊昙恸而后返吾郡文待诏徴仲名书家也而所书石非叟刻石不快待诏每曰吾不能如钟成侯戴居士手自登石章生非吾茅绍之耶绍之者赵文敏客也而是时祝京兆希哲王太学履吉陈太学复甫彭徴士孔嘉有所书亦必属之叟叟他所摹刻华氏真赏斋帖陆氏怀素自叙孙氏太清楼右军十七帖其能夺古人精魄如生动即榻者赝古得善价而其人莫辨也郡嵗中倭亡脩塜墓好者叟日以困而故分宜相欲登肃帝所赐制书劄谕于石而聘叟往留相邸所四岁而后归分宜败邸客毋得免者于叟略不濡人谓叟善为客往客宁庶人不死今客分宜相复不濡叟咲曰吾向者以智免今者以防免虽然吾去吾待诏与孔嘉逺矣待诏故辞宁庶人聘者也孔嘉则辞分宜相聘者也叟性好客虽一室亦必洁治庋置图籍彛鼎之属客至相与摩娑盘礴叹赏小时则呼茗茗已呼酒酒至命炙诸贤士大夫如待诏軰磬折而入委巷不避也叟好客且时时从博徒逰所得赀随手散尽至卒而不能具防礼其眀年仲子藻为人佣书强自力以倡其伯季葬叟于武丘鄊采字圩祖茔盖万厯甲戌之三月也翁以治辛亥生得夀八十又二娶刘氏侧室周氏子三人草娶朱氏藻娶周氏芝娶沈氏女三人嫁吴铨髙某孙枝孙男女共若干人叟不欲自名其书而楷法絶类待诏尝为待诏书三乞休草家弟以为待诏也示藻而后知之三子皆能习叟业藻于书尤精客吾家久盖葬之十年而始谒余志且铭之状草自钱处士元治铭曰
　　迹乎艺心乎士食乎徴仲氏何以不朽惟藻意元美为之铭且志
　　詹处士墓志铭
　　詹仲子之弃其官而奔处士翁防也念弗克视含殓仰天而号曰何以逭我诛于是天下之工为史者汪伯玉前以传夀之矣仲子曰不可复也走千余里谒余请文其隧中之石乎事状防三千言而避其溢曰某行某善得之父兄若婣党者也某行某善得之闾左某子甲以至技作臧获者也庶防戚防逺迩无间矣余故善仲子而素严伯玉曰请以伯玉之史而信且夫不知詹翁知詹翁之子乃为之志曰詹之先以卜事楚曰詹尹其后有黄公者避晋乱徙居休宁至宋而为寒松先生初学大儒朱子尝慕称之其子曰宣敎郎阳是为桐川先生又十余传而为翁父里士公有起以寛博能治生称至九十余乃卒里士公虽夀冨然长不能过五尺至翁乃长七尺目光如曙星声若洪钟多旅力轻蹻爽警工手搏挽强与他围棋六博投壶蹴踘之技皆不习而解尝与羣少年猎较南山下获鲜必剖之均既而尽谢羣少年曰吾不能从若曹慢逰也十八客漳州而里士公有仇家搆悍令持之狱就防扺死翁驰令庭请代语廹侵令令怒择大挺挺之至五十翁不移语令稍悟乃寛里士公里士公既以翁出则鄊党籍籍称翁翁益折节为孝谨母病甚尝粪而后药之又素恶雷既葬而雷震其墓翁乃借苫以守阅嵗始已里士公没而伯氏亦耋不任葬则翁独任之有形家子夜造翁谓葬甚利少者翁警曰利少者得无于长者不利耶吾兄弟一体此言胡为至我顾趣更兆必两吉而后从事既葬三月始归即氷雪不宇处又尝主髙祖之汜祭嵗赢金而息之凡二十年而得百金以属其三从子助曰吾老矣若佐我新髙祖祠俾后之人母忘始也助故孤贫鬻身为他里佣翁赎而养之诲之至有家以故感奋毕力佐祠翁又捐帑而葬外父母土又为之树孤两壻甫女而家中落皆赖翁至成立防复其故金有光軰愽士弟子十余人有声他里舎多趣之不能无望翁翁自若及老而失业嵗所以存问嵗时有加乃相顾叹曰长者故自不可意中测也翁之好施予急人之困盖自天性然闾左间嵗侵则粟浮出丰不朽入以为恒其所授技若医汪生之为方灯人之为机发皆精自翁至成名而翁不以徳也翁既行之久仁义附焉毋论他姓即詹之老多九十嵗人人咸逊推以为祭酒翁有二男子伯景舜从治生翁弗问也而独详仲子以其敏故仲子尝私习汉家言间治一室颇斥置古书画其中翁防得之仲力且骂曰若薄制科业不为若能舎而自取通贵乎今国家方重科第以笼豪杰殆尽而吾詹独寥寥焉使我愧称詹且吾所以不弃若贾者何意也仲子乃始頫首制科业为诸生者二十年数试数甲其侪至大试輙北翁犹抚之曰命也吾故健匕箸能待汝及大试防而后喜可知也然至应公车輙复报罢翁所以抚之如前最后复应公车翁乃谓仲子屈吾指与嵗俱危尽矣恐不能及汝吾闻之县官方辟格而为三途以待贤者胡不以时自显见而使我不收一效扵骂汝也仲子于是就选人得司江西之南丰谕仲子雅负文学名又以敏吏事得台察监司指旌奬屡下翁闻而喜曰吾固防之知其必自显见也翁素强无疾少能食酒一举至竟斗不醉晩犹啮胏跃马年八十二矣而始属末疾然强自力以起晨有黄冠叩门者曰吾欲逰白岳闻而公贤愿一见之翁出见之则曰吾有药可以益子七龄而子未能服也命取盂水置案出瓢中药末少许内之水忽涌热凡百余沸而药自团为二如梧子颗抟之坚如石复置之盂曰扄之家庙满七日而后发则唘之问至白岳乎否曰吾不复问岳矣赂以一緍钱二袭衣不受出中门俄而不见满七日启扄则异香袭鼻水半耗矣翁且服忽自疑曰非常之事未之达也未达而尝得无违夫子戒乎复扄之后十余日疾大发庚启扄失药矣翁且死呼谓其二孙万善万英曰不能待而父奈何已而曰老人分则已满戒勿哭挠我我欲静而还大化俄遂瞑翁有所恒饲犬在别舍当翁之病革趣而伏床侧泪涔淫下也三日翁卒复前伏棺所泪复涔淫下已而趣出田所投之肉不食以为恒月余竟死家人恠其事以语仲子仲子乃益大恸曰天乎以一青氊殢我使此黄犬有憾扵不孝又使不孝愧此犬哉扵是亦不食家人前强解曰即不食死不足以快郎志而奈此地下何仲子乃强食故至于状翁事独详而有深痛也翁讳杰字存邦别号松山元配吴孺人小而贤能佐翁以礼前二十二年卒二子长即景舜娶汪氏继赵氏次即仲子名景凤娶张氏仲子于文章师二京时出入庄左于书师右军父子其宦始仕而国君宾礼之防察监司异之于乎翁可谓显融令终且有后矣奚必俟余言而后不朽虽然余所称黄冠与义犬事当必有以为吊诡者铭曰
　　余时而奉儒者以不语怪神晩而稍得其情以为人故有至而物亦有真嗟嗟以此异征遘此异人夫岂随世而俱冺冺
　　龙洲顾君暨配徐孺人合葬志铭
　　顾君讳聚字大成其先僰道之石纽乡人也至宋而有将仕郎百七君者始迁无锡之上舎里家焉遂为无锡人二十余传而为处士君坚娶扵华有二子君其次也生而秀儁踈眉目善举止处士君心喜之谓人曰是儿殆胜我为遴配得尤塘之徐女甫胜冠室焉徐复宜妇处士益心喜而家故饶其析箸乃独少与君欲以观君夫妇之为人而君素强力耐辛苦与时俯仰获其赢息以致财贿徐复用勤纎佐之虽扵数不甚偶间起间踬而恒操其本以不堕处士君既城居乃推乡旧庐居君而君日遣人讯安否虽风雨无间防士君乃谓母华是儿不负我属无钖令欲城城城中人分版筑而起工而君伯氏不能应则捕置之狱君自乡趣谒令曰伯氏家督也置之狱谁与操版筑者请以身受系而寛伯氏令义而许之城成乃免君归而处士君既老欲均所析箸而卒病风不果以卒客或挑君故所受不能当伯氏十三闻之官我力能佐若而胜君谓父死未谋葬而谋及伯氏产将陷我以不孝不弟人也骂之絶弗与通族人渐归谊君而其老有耋而子弱者乃捐其别业并劵而授君佯为己得直曰我死子幸收我骨君尽为偿其直故浮之其老曰已矣不能复望子矣君指心而誓曰吾所不为任叔终者有如日盖其老殁而君所调棺敛至塟一不以烦其子今其塜欝如也尝贸米漂阳市有同舎商遗百金椟而去君检椟得之故若以他事留者居数日商复过君所犹未觉君出以授之商感叹欲割其半以报君君咲曰使利若金者不全有之耶嗟乎而未知吾鄊有被裘翁也他日尝泛义兴西氿风暴起他舟多荡没而君啸歌自若顷之独前济知君还金事者相语以隂徳报云君虽好施与晩而仁义附之顾其壮时气出羣少年上羣少年多纵博使酒为鸡狗侠横行闾里处士君患之以语君君曰易耳为盛供具延请少年饮甚懽乃徐风以礼让众皆起曰诺而一二无赖语稍不顺君褎鐡椎叱之曰竪子不能碎汝骨耶且汝曹不即改而一日事败污三尺吾何忍见汝扵是叩首谢去质眀而无赖他徙其防者袭长裾揖逊矣时方行覆田税法所属君必精税不侵田田不伏税称两便而他所覈或视君为衡凖徐既前君逝君伤之为拓宅西壤地竭土石力树松槚盖十四年而墓成且葬而君业六十有五丈夫子其长者曰原防补博士弟子廪学宫有声以元夕率诸弟张灯召客捧觞饮君大欢乐之酒行无筭起视客目光射人黔鬓而朱顔客毋不祝君上夀者夜半病忽发遂剧原防廹延医祷祠无所不致君咲曰吾病岂医祷而愈谓原防休矣诸孺子不及就以累若遂卒时癸未之正月二十二日也徐之前君卒十有四年五丈夫子者长即原防娶于朱次原道亦娶朱而夭继娶孔则徐出也次原性原良原教皆未聘侧出也女一适华思齐孙男子七訚如纯如玉如原防出也侃如淳如肃如俨如原道出也女二则各举其一原防将以甲申之正月起母徐殡而祔君于新阡前期手事状而介友人王稚登书来伏谒泣请曰微子言孰知有孤父母者余悯其意而志之且为铭曰
　　无所因而家以起此其材必有过人者而仅止此君其偕安焉以所不止此者属而子噫






　　弇州续稿巻九十一
　　钦定四库全书
　　弇州续稿巻九十二
　　眀　王世贞　撰
　　文部
　　墓志铭
　　方元素处士墓志铭
　　新都汪仲淹挟其友方生尧治而过余靖庐与谈艺小洽则出一编示余为其王父方处士所论撰已又出一编而仲淹之伯氏司马所着处士传在处士故尝善孙山人太初司马以太初拟处士而自附于李献吉之传太初沾沾焉余陋于世知有太初不知有处士既读虍士所论撰乃谓仲淹而伯氏所拟附非偶矣夫处士之与太初偶声合耳太初为歌诗矫健自肆非而处士所及处士之谈性命辨王霸下上千古发为文章诡崛俶傥以示太初不能读也且而伯氏即亦以歌诗逊献吉其于文乃不为献吉也者盖仲淹首肻之未既而尧治则已拜伏不肻起曰不肖之谒足下固有请也王父虽已即土未有志铭海内之能不朽吾王父者无如两先生司马为之眀而足下为之幽不亦快乎不肖异日得借手以从地下余左顾而谓仲淹乃欲使我复附而伯子虽然伯子吾所严也且业已知处士深何敢辞于是尧治复进徐中丞之状俾与状参伍焉处士之先为轩辕相方靁氏唐有元英先生隠新定之白云源十余传至宋奉议大夫宗雅始徙兰溪为兰溪人又数十传而至处士父赐能治儒家言娶朱而孕梦一儿从金华山乗云起右趾伤于石已处士生右趾黝如梦少颖爽便属文十二而分水赵守者试之咏鹤立就其语甚丽眀年治毛氏诗又眀年走从其乡章懋先生受易章先生故与新防陈献章先生倡道东南雅相重而又与三山林瀚先生同年俱善经术章先生雅已器处士处士又因以知慕二先生十八走闽从林先生受春秋春秋成而再试博士弟子员不就则复走岭南谒陈先生一见语合解衣衣处士乃废其经生业而叹曰夫士业操觚翰不能深沉为邃古之思顾仅日取韩欧诸家语习之以资抵掌又不能竟其业而跳之濂洛之涘欲以一日之见而踞童习白首之上我则何敢我知有左谷檀弓庄列史迁而已杜门脩其向盖垂成而后出防复之闽林贞肃公俊客之南穷苍梧吊陈先生墓泛彭蠡陟三天子障憇白岳黄山纵防金陵栖迟扵吴门者久之后先所善若杨君谦沈唘南都元敬徐昌谷文徴仲黄勉之相挽为诗酒社所谓孙太初者遘而心相折也已归奉其父母山中母卒卜葬之祖兆族豪陵而发之处士号痛墨衰直之官抵豪罪归地于处士而不忍复也防处士父亦卒既服除遂缟素终其身当正徳初寺人瑾用事张甚公叹曰沧海横流一苇将何之去而学仙得英先生之白云源而居之犹不能遽忘用世时乗舆且南狩谏而得杖者百七十人而其友陆兵部震死焉处士悲歌慷慨谓惜哉逄干何以不为盛世讳宁庶人因而反豫章以南驿骚甚中流且风矣何以不知壶我作一壶生传既读肃宗即位诏而曰夫既或治之余何言哉转徙金华之解石山故有青霞馆丹井灶遗迹搆真楼其傍以栖者十年所而迹者踵至复转徙益深得茒山之金笥庵又十年所而迹者复不絶其门人子弟乃奉之归溪上故里使谢客毋劳迹我我老不任扫径也而乡人程太史文徳每访处士必屏驺从偻行脩刺学使者孔天当行部吕柟先生遗之书公车不辟召久矣非方处士胡以应之孔君至部觇处士知不可屈乃已而处士年已髙郡邑行鄊饮宾礼礼处士辞独徐中丞为令与曹守强请为一赴而已处士生平足所至靡不友其贤豪长者而不好软语狥合其所师章先生晚而谋邑居所友唐太宰母夫人老矣而廹朝命欲出处士皆以诗风止之不能用居一载而太宰不良去后五十年而章先生之遗雏以邑居习徂败所严事林贞肃公直言正徳时既而自危日惴惴处士曰惴惴何为哉危及朝不及野林公悟而请告王文成公少于处士一嵗而以闻道早处士亦严之其过钱塘也处士出脱粟蔬享文成为饱眀日报如处士处士正色曰野人为野具固当公彻侯也而野具得无非情耶文成强笑谢微先生言我防复作隂衞尉先生故井丹也处士讳太古字元素始谓众人尽智我尚防曰天防子钓于溪而寒曰寒溪子居白云源则曰白云僊又曰一壶子曰六有先生俱有记传其生以成化辛夘而卒以嘉靖丁未得夀七十有七有丈夫子二人曰选曰遗而诸孙中独尧治能嗣处士言志曰处士志大而才不尽继其文力欲追邃古即不能超乗而上之不至受宋役矣思以身康济天下不见庸其遗书若方药可足按矣欲冲举而不能创大还然亦老夀毕其赋矣彼所游多大人世且以为为名髙也者而实不然是宜铭铭曰有贤者嘉际太古名方其氏竒其迹邃其致宏其声冺其际传者谁汪伯子志者谁王元美脍人口自今始
　　处士春山翁君暨配吴姥合塟志铭
　　余以万厯癸酉秋九月挟吾弟敬羙防西洞庭有蒋太学能为主而蔡翁者九十余而赠余诗及藜杖因相与登缥缈峰探林屋洞天盖穷湖山之胜五日而后过东洞庭无适为主者宿长坼寺一夕返望莫厘峰若天上归久之以他事泛由拳遇中表弟陈生偶及之陈生顿足曰惜哉有翁处士而不能待公也及处士在可以诗可以杖而同登莫厘因颇言其慷慨好侠防倾腑以事贤者而不寝然诺问其名曰参问其字曰良济问其居曰莫厘之阯问其年曰八十则以前一年卒矣其卒亦九月翁卒之九年辛巳而其配吴媪始卒夀至八十九眀年秋复泛由拳饮陈生舟中忽起而谓余防士有冡子笾材且谋归其姥从返马家坞之故兆而日夜泣也曰是必琅琊公文而后不朽异日毋靳一言乎余时漫诺之今年五月而陈生复为介绍以笾及少子簠手诸生严果之状而拜且请曰敢邀子之惠毋使己余诺也视笾瑰磊而谨能世其家者也视簠楚楚不难为弟者也已读严子状与陈生向言多符合喟曰始吾殊恨诺乃今者不恨诺为之志志曰翁之先世为大梁人宋中叶有讳承事者以千夫长从扈跸南渡既倦逰闻东洞庭之僻且有伏腴曰是可托而树也聚其族近百人居焉遂称其鄊甲族凡十七传而至处士父皆长者处士生而风骨隆隆起出就外塾读书了大义然不乐受博士觚翰曰与而曹一握筭子能縦横哉夫子贡去我何几父异之大出槖中装俾客防因挟其从季賛南浮湘汉止江广二陵北狥燕赵所至获輙倍为髙赀而息于清源曰绾货咽也源清多巨贾其豪好防大人以自成其重所狎侮不如为恒而顾独折节事处士处士亦乐与之处益市牛酒作醵鸣琴屣履呼卢浮白穷昼夜不示倦色又善音吐时时扵广坐中评驳世故援证古昔纚纚如也处士故号春山客闻翁春山至一坐为倾而又能时时饬以义嵗大疫买地郭外为丛塜以葬死者而标蕞之民欲为东岳行祠力弗逮防士独身任其剧既成而壮丽冠一方已又即其宫为髙坐坐耆宿其上以朔望训诲闾左少年相率礼让彬彬矣当是时处士义声振齐鲁间业亦上贾而子姓之晓经术者得占清源籍补博士弟子矣甫六十叹曰客不止车生耳且不腆先人之丘垄在我何敢顿忘之扵是幡然归时郡邑课赀以役处士遂得最剧役然以勤力筹筭更用是中上官指蔡守国熈曹令自守时时有所咨访吴狱湫不胜系而宿囚黠陵其新入者处士请广铺室别处鬼薪以下而身任其费凡三百金时倭已躏西洞庭处士捐槖募恶少年衞其里里得无犯嵗大疫复捐槖施药于要祠而以名医主之所全活甚众守令益贤之风诸生上事台使者旌其庐且钖以章服处士拜而箧之亦不时时御也处士雅好客客之至洞庭者絶少而所配吴姥复善中馈以故得精専其思扵延纳复为里中冠大较如陈生言吴姥者武山名族也生洁齐有才操而不为妒以故处士获自寛媵婢成列而至于共养姑必身任其烹餁嵗时享祀必腆曰吾职也处士久客垂四十年其安扵室者不能百一姥代之政斩斩矣其大指以柔仁善下人至辍食食饥者辍槥以予贫死者尝获刈林之盗而命縦之曰吾不忍成汝盗名今纵汝汝后勿复尔也盖处士卒而家益起人不知有防防则咸归姥力云处士之丈夫子五笾豆罍簠箎而姥举其三笾娶万氏罍娶严氏簠娶叶氏子豆次室王出娶金氏先卒箎次室梁出娶金氏继娶叶氏女二适席璧席漂孙男十四启端启眀启潜启宏启阳余未名曽孙男六正学正名正谊正道正卿余未名葬期在癸未之九月四日嗟乎防士以末冨于旅以本冨于乡世固谓其善朱白之术然所至必成其义名非苟焉而已者吴姥之代为子为母岂不烈烈女丈夫哉是宜志且铭铭曰封而土被而树过者式畴之故嗟嗟余不遇汝而汝余遇能使汝永终誉
　　金逸斋处士暨配潘孺人合葬志铭
　　金处士之卒也以隆庆癸酉盖尝才其子郷进士伯谦伯谦既除服自矢必得一命以报君而后归君于地下无何伯谦亦卒凡九年而为万厯壬午处士之配潘孺人又卒时伯谦之子兆登亦已举于乡罢公车对而归治防事期癸未之十一月谋启君殡与孺人合而葬界溪之新阡属邑子唐时升状其行事而复属余俾志且铭之曰使孤之王父母殁而有闻于人者唯吾子已而曰使孤之先人殁而今获瞑者亦唯吾子余悯而许之按状君讳翊字廷賛逸斋其别号也世为嘉定人居罗溪旁父棣以孝弟力田闻娶扵陈生君君少读书不成稍长受家秉孺人十七而归君君时甫十五也然相与精勤治生称父母指矣君居恒依膝前即之邑请赋一二日则忽忽如失而其最后乃更以赋事如京师而报父卒君痛欲絶久之始苏每长号邸中邸舎儿掩耳徙之他所曰我曹何以寝食迨归面深墨不可辨矣比服除以至白首时咄咄自数曰病不预汤药死不预含殓以比人子数得乎少弟赘于妇家去舍之东十里许每遇东来人輙问与吾弟识否今何状一日人谩谓君季子某事急得钱如干缗而解未办也君即欣然出钱授之其人心愧更语吾乃戯君耳君真长者君同产女弟二人又伯叔女兄弟二人嫁而俱寡且贫君悉迎寘之家而衣食之其始犹难孺人孺人曰岂独君为义也长者吾姊少者吾妹盖所以拊循于君有加矣君虽业废书然折节礼重儒士遇有所论説倾耳听之唯恐其毕行阛阓中闻小儿讽诵声亦津津喜而孺人家世习诗礼其弟士英者博学而文能治五经九流家言最号为通儒君时谓孺人吾老矣日入之光其与防何趣伯谦束脩以徃毋失之伯谦遂能竟潘氏学即兆登始离龀其得于潘者不浅少也伯谦既获荐贺客满座君忽愀然曰吾犹记吾父坐此儿膝取枣脯啖儿而口授之诵今欲报吾父得乎已而涕涔涔下不禁也君尤好施予急人之难甚于已里姻有逋赋逮者方狱急君悉槖装偿之不足则从孺人脱簮珥以补之其人出乃大惊谢君不复寘齿尝以春时过所知见其亩不治而恠之对曰非惰也力不任治也君遗以一具犂快犊后旁畆益拓至冨闾左周某王某者贫且鳏独君食之死而葬之且嵗时荐以盂饭曰毋使鬼馁也君之好施予固天性然亦潘孺人有以成之孺人之从田间居恒以鸡鸣具数十人食食毕男子出攻穑妇女纺绩补禭老稚治防刈薪萧无一逰手者其嵗时问遗宗戚恒恐不徧有贫而欲匄假者阻缩不能自达孺人征其色而叩之使满意去君卒其治生益勤迨伯谦卒乃抚兆登哭曰天乎胡至此极也吾朝哭而祖暮哭而父所以余食息者以而在也兆登感奋为诸生隽有声孺人乃筑一室供佛晨夕礼诵曰吾问西归装于人间装无与矣时僊真昙阳子且化孺人以间谒获柏叶赐曰僊真知我哉自是益精进以至病且属纩戒家人勿哭使诵弥陀而和之声絶乃瞑君之夀六十有三孺人后之得七十四子一即伯谦名大有娶于传孙一即兆登娶李为故刑部郎汝节女孙女三长字髙壮次适陈尚珣次适太学生王衡皆前夭铭曰
　　夫妇竞为徳而髙其门安汝魄者汝孙以汝有闻者吾之言
　　凌元旻墓志铭
　　凌元旻者讳湛初元旻其字也其先世为湖甲族治中公贤有子曰中丞公宴如宴如子处士公敷敷子司训公震震子比部公约言约言子工部君廸知工部君有三丈夫子元旻其长由诸生进太学娶于张为同舎生天相女而左都御史庄僖公之孙也元旻生二十而病病五年而死仅二十四无子一女许聘陆大武呜呼伤哉无天也元旻生而敏识絶伦甫舞象即工属文不帖帖时制而下茟累数千言不竭与其弟润初相雄长乃其意则恒寤寐左氏司马建安家言矣当其为古文辞务出于人所不能道陵险诣絶以为功而其于尺牍小语则益精霏霏若吐玉屑又若坐晋人而与之清言也为人孝友自天性既内恨工部公之宦薄而用不尽讐不能显托之言而又才其弟润初自以谓不及之当润初病忧之甚至欲以身代而不得乃为文十余章章数百千言以痛之覧者靡不为酸鼻也元旻虽少年乎雅已多长者防即无论他郡吾吴中如文氏伯仲皇甫子循陈子兼黄淳父俞仲蔚周公瑕王百谷钱叔寳軰凡他稍以文事著者靡不篚絁茗奉尺牍而贽交诸公亦多异其文以为贤于贵绍介虽号大父行者亦折而尔汝矣居自念生不及李于鳞与余书辄三致意焉元旻雅好古人图籍碑板而工部君以宦垂槖意不能副之至脱内子簮珥以购中丞公有书名仁宣间元旻得一帋輙津津喜不成寐也凡工部君之为徳于鄊多元旻与其母包宜人力元旻既以哭弟困汤药间念无已时而包宜人亦用哭子故病意不忍伤之乃脱身依其妇父读书稍自寛益斥买书史而不能无移于酒尝泛太湖遇惊意忽忽病寝剧遂不起盖元旻殁而包宜人亦继之矣元旻凡有集十余巻而最爱所谓薄禠书者以序属曰不幸有霜露之恙即一旦不讳谁为定予言者予谓元旻之年甫二十有四舍而就医药何恙不已而戚戚焉身后之是虞以余之倍年而长者何觊哉然余至今犹幸存而元旻之就木三周矣余以工部君获交于比部公无何而元旻称小友然不十年而表比部公之墓今又为工部君包宜人之志若铭已又为元旻志若铭余于文不能如韩退之其视凌氏之于北平王三世者何异也而况于为比部君者当又何如也铭曰雏而五章汗而流着为文辞磊砢而慷慨人以为不祥虽则不祥其人不亡
　　毕处士暨配吴孺人合葬志铭
　　毕之先自公髙以至万散见中土为名族而唐自汴而宦歙者家焉宋长汀令景镇始徙海阳之闵川数传而有士信者其赀倾里中顾以儒术显又再传而至拱则处士父也娶于胡有四子其仲为处士生而竒颖读书好渉猎大旨而父拱数客防挫产不欲竟处士学俾习治生时鉴潭吴毅亦名族中废有少女而贤父拱闻之为委禽焉甫归而父拱殁处士年十八矣伯兄之代父客而二季髫龀未有知家属将百指坐而倚处士食又竭力营防塟以是益困处士既服除叹曰丈夫安能坐槁乎废箸得余镪因属其大母程母胡于吴孺人而坐行贾所歴青徐荆扬且徧防其伯兄亦善居积相与裒南北利权而操之叔季既已壮任什一息而处士居其间尤为精心果任动必中机键无何成大贾处士既已大贾则能优寛诸小贾使得效其智力所贷母钱于人亦务薄其子收而久之卒得厚报然有天幸所遇岛冦凡再其他舟非焚而剽而处士独无恙卒以完资归盖三十年而积镪累巨万伯兄与叔季亦埓之当是时毕氏财雄郡邑间孺人之代防士子则防防斋栗二母咸允若矣当孺人治室所摹画丰取啬出不下处士其居与行訾略相当然雅能佐处士施以成闾里间声处士既壮无子孺人为从臾置贰赵俾侍行举二孺矣孺人抚而子之如己出也已而又为置贰阎复有子孺人复子之如二子也已而处士之叔弟濠与妇俱夭遗孤曰坚者尚幼处士哭之恸孺人谓曰毋过哀所以不死叔氏者孤请为子之自孺人之子坚而三子者弗敢望也坚既已成立近三十而夭亡子处士乃益大恸曰今而后叔氏始成死矣谋置后人或谓处士实子之又家所繇起冝以处士之诸孙后防士曰吾何以私坚家也择次后者后之然自是日欝郁不乐以至死处士虽不恒读书人有能为书语者听之恒恐倦为三子延名师自行迎除舎尊事之如神眀而孺人内治旨修醪糒相继以是三子俱笃学善属文有声学士大夫间处士虽饶蓄其所治宅第务坚朴不欲以华侈相豪一切狗马钟鼔饮博翫好若无睹者而孺人之佐之荆韦无异居约时服也处士讳济字天霖其生以正徳己巳正月二十六日卒以万厯丙子九月二十三日得夀六十有八孺人以哭处士毁后六月而卒以丁丑之三月二十五日距其生甲戌之五月二十四日得夀六十有四三子所谓赵出者太学生竟可竟成阎出者竟孝皆娶于程而赵复一女亦适乂川程天叙竟可子一自强聘汪竟成子二自立自正竟孝子一自髙聘程女孙六其长许黄氏聘余俱幼竟成防扵吾友莫廷韩负才气又后孺人六月卒而竟孝将以戊寅之二月殡于某原而介廷韩之传与吴瑞谷之状来请志若铭余读之窃有感焉徽俗纎啬精于入计其俭在施予而侈在侠邪处士一切反之妇女妒弗能媵又弗能子媵之子孺人又一切反之竟孝以经术着而工诗辞便笔札其谒余也虽斩焉在衰绖不胜瘁而秀外惠中可念也是宜为之志而复铭之曰太史公称南阳贾而法孔氏之雍容邹鲁去文学而趋利处士利成而去之而敎三子以文学通孺人变其俗而穆乎小星之风贤哉女管何必彤而士何必尽出乎章缝
　　处士南野顾翁墓志铭
　　盖无锡有顾翁云而自顾翁之笃行直亮者四十余年而未有闻也晚而其诸子宪成领顺天解人乃稍稍称顾翁防翁卒而宪成以状来请志铭读之作而叹曰有子哉夫文之不可以己也如此而今而后知顾翁也乃为顾翁志按状顾之先为僰道之石纽乡人至宋而将仕郎百七者迁邑之上舎里十余传而为处士公防娶于王实生翁翁少负气倜傥不喜习博士家言而独手庄子一编不置曰能前得我意者是书耳至稗官史家若传水浒者以猥亵闻而翁间喜之曰亦可以快浊世愤也不犹愈于城旦书乎间与客谈天下事輙抗手掀髯长太息里中人稍异之推为亭长所部决号防平顷之佐其里税入京师防于市防曰是可以豪也已念家不果归邑邑不问生产所匄贷家多义之轻其讐而顾翁顾用自愧恨悉废箸输之独身跳泾水上日一糜居不蔽风雨已试为酒人豆人染人輙售渐能自衣食而其闾左家子以翁非土著而售忌之为宵警顾翁惧转徙石村居三年益贫复还泾上顾翁乃不求售筭器食而寄防口衡价不贰久之渐信于其乡鲜所不取质而资用亦渐以饶冨人争推金以贷顾翁唯恐其不诺而贫者缓急有所欲贷不以之冨人而以之顾翁顾翁亦慨任之曰必赢而后我乎取母乃非丈夫哉有遗金于肆之西偏者标而购其姓名得吴跛人以归之尝为贸易当三十金而其人误羡其半亦召而归之粜粟于陆五日而价骤衰愀然曰吾不忍其耗谓陆来分而金业贬价矣又尝寛张氏儿逋属其搆而以居间请为曲解之而还其所鬻产直曰毋而惭也盖张氏儿语及顾翁涕涔涔下矣顾翁有四子其长者力穑共养而叔氏即宪成与其季允成防扵邑庠有声守令贤重之谓顾翁素长者能父将致而袭之冠带顾翁谓宪成曰吾贾人子何所损益扵世以而曹故而使我名姓堕长官耳乃又分孺子余艶加里闾乎趣谢病休矣泾西之老谓宪成軰之见贤重也间行以事谒顾翁曰请以百金为翁夀翁怒曰若贾我又贾孺子哉我诚不羞垄断何至从有司市而以孔孟书货三尺法也即守令以伏腊资二子者亦趣令辞弗受曰诸生者数百千人官乌得人人资也而曹柰何先之且士食贫固当守令问知为顾翁指遂亦贤重翁而宪成既领解顾翁有忧色宪成跪问曰儿向者两斥而不忧今乃忧者何也顾翁曰向者若忧矣忧则励励则学日进今者若喜喜而惰因之吾所以代若忧也然居谓二子不畏若骄畏若习象恭耳夫象恭之败人徳也甚于骄盖顾翁之为人也广额丰眉巨目隆凖美须髯声音如钟对客竟日不能创一佞辞遇不善无所不规正恒自谓意有所蓄如噎物必吐之而后己以故其敕宪成辈以并介慎取而戒其习象恭甚于骄然顾翁孝友内至其少弟六嵗而寄食邑朱氏属朱氏覆失之顾翁归自京师大惊怛行求遇于邑南郭相抱持而恸解衣衣之与偕至家为提防至成立顾翁之病也弟率其四子夷于子以奉汤药翁分产而授之亦差与子夷顾翁平生不喜佛老晩得其书而善之以为去儒者无防第所为功徳醮禳之术与其徒谬妄耳里有烝尝而不血食者顾翁诮之曰柰何死其亲耶若不能不草木食是宁无生理者而于禽兽奚择焉邑有厉凭人语灾祥叩者趾错道也顾翁试往自晨至夕厉不敢下乃谓人媚神以求福者误夫神而可媚奚神哉迨其病也医者络绎而弗进药卜者门而弗令入也祝者巷而弗许知也顾谓诸子孝弟力田多行仁义而已起坐栉髪手洮颒未竟谈咲而逝于乎达哉顾翁生于正徳丙子正月初九日卒于万厯丙子十月十二日享年六十有一其配钱孺人有妇徳四子性成娶陆自成娶曹宪成娶朱允成娶华孙男六新孺聘黄惺孺聘华性成出訚孺朗孺自成出彬孺宪成出贠孺允成出俱未聘孙女一禧徴许字王幼文性成等择期某月某日厝顾翁于上舎里之祖茔余既以宪成状而志之矣窃谓季次原宪空室蓬戸之行而太史慕悦之不衰彼其取观于公卿大夫之间而无所得故约而求之闾里以顾翁之为生微至于洒削胃脯而其节不过取予徳不能出数十里之外然以视夫显贵隆重而琐琐其行者抑何迳庭也即顾翁所自树立微宪成亦当必有传者虽然微宪成吾防失顾翁乃更为铭曰
　　有隠德而弗显有儁才而弗获展以笃其子夫谁曰不善






　　弇州续稿巻九十二
　　钦定四库全书
　　弇州续稿巻九十三
　　眀　王世贞　撰
　　文部
　　墓志铭
　　郏少尹累封光禄寺丞周鲁山先生墓志铭
　　周之先自汉丞相绛武侯勃数徙而至宋为饶之鄱阳人复以丞相益国文忠公必大着至元末而有受七公者避饶防徙于黄遂为黄之麻城人受七公有三子季曰希孟希孟之次子仲馗以子河南道监察御史鉴贵封如其官鉴之为御史雪闾左寃抗论辅臣之首循直声振天下仕至山东按察使有子洙为宁令以子福建道监察御史廷征贵封亦如其官廷征为御史与中贵人永辨宁夏功疆出为江西按察副使廷徴有三子都转运盐使载西安同守戴季则今鲁山公也鲁山公之谢郏事归无何而以今大鸿胪卿宏祖官广东道监察御史最封如其官周氏六世相禅而称六御史其实三为御史皆能以其最满考而三皆生受封天下之搢绅世家艳名之以为无两而鲁山公之自太学补吏部选人而得郏也鸿胪则已成进士司理吉安矣呼而谓曰咄嗟余所慕称者于古得范文正迩乃得刘忠宣所愿为执鞭而今困一丞弗振矣勉之汝尚可以为吾所欲为鸿胪顿首受教既而复拊心曰志伊尹者何人也吾奈何遽自弃遂之郏甫月余而巨盗百人昼刼王兵马埽其帑报至令胆夺不能语公前请曰令君守藏当苐以兵授丞丞任获之遂疾驰行刼所而中道悉其精鋭百人畀一禆校曰贼必从某道出走某道是皆负重可徒手缚也遇而选愞不撃罪在汝贼从他道逸罪在我既发而身从老弱张旗鼓尾而脇之贼果负重走某道伏发皆就擒可七十余人兵廵佥事林腾蛟闻而激赏之曰孰谓丞一书生而不堪大将印亡何令病死遂檄公摄令令事秩秩新矣而分宜相之私人鄢中丞者不解台务而理天下盐法以挟重故防喝诸御史诸御史尽茅靡郡邑无不籯金奏小者犹数百金当道郏吏以所见闻请公叹曰丞惟一身有妇耳何所得数百金苐令饬张顿务腆洁而无帷幔筐篚之饰鄢至大失望乃出二故箧付尉缉之公曰此欲借以为名耳隂备二新箧以俟尉入而所缉二故箧见鄢大怒蹴而破之使呼公入盛气谓曰丞无耳耶不知我当亦知御史御史吾奔走吏也而敢传客遇我即二敝箧之不能新而使委台牍扵草莽公阳谢曰向者不以属丞丞饬新箧二不敢遽献逡廵二箧入鄢顾视箧则新也而中犹枵然愈失望然亡以难之笞尉二十而去于是林公闻益激赏之曰吾属州邑长三十也而仅一周丞男子何寡也当是时不籯金者公与林君二人耳林君以名御史失分冝意出补持风采益峻即青绶而下不敢一望顔色而其礼遇公若真令爱公甚于昆弟卧病且死后事悉以属公曰吾不欲死龌龊吏手也公自是贤声愈籍籍防令至遂改摄冝阳令己摄卢氏已又摄巩公治卢氏之旬日行狱得一老吏当戍者洗沐饮食之曰以邑一大事报我我能寛若老吏叩头曰左藏赢金三千无知者请为公夀公乃召三博士同入藏阅之得金具以白诸司治巩复得左藏中羡金五百盖大豪与吏谋将入槖者亦以白诸司后先充县官用时张庄僖公景眀抚汴具其事奨公且谓公实心实政云其最后摄冝阳而郏令复阙郏父老泣请于监司曰周丞故吾丞也奈何不以惠郏而惠冝阳冝阳父老持不可曰今幸冝阳有之奈何复夺而郏监司谓郏父老直还公郏郏赋繁而故有荒额三千石当蠲苐悉以遗荐绅大夫及博士弟子司府掾史之豪有力者民代完额困公防得其状至是乃宻以白后兵廵赵君请悉归之寝丘赵君大喜还语郏父老益大喜而诸荐绅大夫及豪有力者争啐赵君廹则曰周丞寔为之我不与也议自是格公乃浩然叹曰天乎令林公在直反掌耳遂投劾归郏父老哭拥车至不得前曰公以一弗获志而遽弃我何忍也即我曹勤力作犹可以饱诸荐绅豪有力者腹而龁我公谁为我甘心焉公之归麻城而郏父老可知也嵗公诞以车装枣柿酒麪造公里而夀焉公戯谓予故不负丞丞今者乃亦不负余寻鸿胪君之吉安政成矣入有台拜公复戯谓试与我程劳我之于郏十女而课不女逮则格也吾向所以付女范文正刘忠宣者深哉乎味也始公生二嵗而江西公捐馆寻二母相继没公起孤童自树立繇诸生陟太学上舍有经术声试顺天不利而后弃之居恒谓痛不获识江西公其见都运及西安二兄犹公也所以事之约略如事公终其身毋违色所与宗戚丈人行者事之小者弟之更小者子之材者防之急闾左之难甚于己尤重然诺敦气谊一结断金即生死无易其孤嫠若归矣善决防成败嘉靖中郭翊公勋得幸上贵甚里人欲借而得官者公时尚少为度之曰翊公固材而骄上欲自操大柯柄奈何狎而弄之夫以骄臣事英主未有能久者也其人至国门而翊公败公好称説直节士尝得杨忠愍公继盛论分冝相防手録置褎中时时取读之经嵗其文悉磨灭至老犹能击节朗诵一字不遗鸿胪君之为御史视南畿学其转副使视福建学而得谪也寔以御史时论新郑相见中故归而请罪膝下公咲曰若曽太王父持首辅循王父抗中贵人永吾恨不得身覩之今幸覩女且女非坐私谴谪何罪也苐吾所用望女以文正忠宣二公者殊未既也勉之其后仲子宏禴以进士为起部郎文学论议有曹署间声以欲论诤江陵相失具草将上而为忌者窥亦当谪归而亦请罪门下公复咲曰若能如若祖如若兄何憾防事不宻则害成慎旃哉女从女兄而趣文正忠宣者犹有地也今姑就我旦夕耳盖起部侍公之三月而公属疾卒公之卒距其得谢郏事余二十年絶迹不入城市于俗仪酧酢多所简略唯吊防问疾则不废卑幼春秋祭扫家垄则不避风雨故工为诗其警语有云晨林弄秋色微雨落新寒识者以为何必减栁常侍晩好习养生诵岐黄之书而悦之遂废诗曰柰何刿吾方寸共笔研也谓鸿胪起部此事亦以付女曹矣公讳釴字女成娶于汪屡封太安人有妇徳先公卒丈夫子四宏祖宏禴宏祫皆汪出宏祫太学生宏珍贰王出孙八某某孙女三婚嫁皆名族公以正徳己巳生以万歴壬午卒夀七十有三葬地在某所鸿胪君于吾弟懋同年又尝董吾畿学政而为先司马靖防也则时时称神交矣起部之以文字知尤久鸿胪君乃衔防具事状授书走起部三千里而乞志铭嗟乎余安敢辞独念公有子而贵称封公以老夀死可无恨矣所少可恨者县官以格持公露公之颖而不尽出之也虽然公之丞郏其人不言令而言丞归麻城里其人不他之而之麻城里亦安能限公哉铭曰
　　直臣之子直臣之父公于其间不愧仰俯出为循吏归为乡先生尸而祝之谁云不应嘻嘻不冺者名名女名者铭冠带医士渔洋王君暨配山孺人合葬志铭
　　余守尚书刑部郎中而病寒且殆矣故通政使张銮与其弟判太医院承宗皆国医环视莫敢进所见幸而自活然咽喉间气塞不续通州老医陈生投药饵之小解已热复壮发人谓是寒复必不治而吾郡王昌年希舜者来脉之曰非寒复也虽然向者大热去而余痰痰去而热复壮发者何也取陈老所余剂辨之曰嘻是正治也而峻子之真元耗矣正治而峻承之宜其壮热也乃别为剂以和补者八之其治痰二之仅十余服而病洒然若失者于是王君名籍籍公卿间争具车马迎治病而君所奏药輙验其病益竒则又竒验而性简脱不乐为威仪所治即善故而防方调汤液毕主人出酒浮之白輙不辞去之他所亦尔竟暮陶陶然归矣归而楮币随至至则受之不为饰让不至亦不问而间出所羡镪以义行之宻戚故人君既朗坦无他肠而又善酒及雅语多懽少忮以故燕中交防多爱慕之即不病而时致君以为适而久之先御史大夫公开府檀州有以君名荐者檄使调治官军君始通籍太医院得冠带如例幕府尊重而君其最下僚然竟寛然不废谈谑间出休沭诸大校迎而饮之君亦饮问府主有所指向或可以居间道地否则阳为不闻者出他语岐之以故自月请外不受一装钱先公益乐称之而亡何先公坐失相严指逮时逻骑旁午势叵测而君独依依马首不忍去间入一慰视先公出则视吾母与吾妹女弟疾即大寒暑无间也眀年先公竟不免余与敬美扶衬归女弟疾益甚时寒冱且氷矣念欲君防行而难发言君慨然曰士为知己死况不必死耶独身偕之维扬始别前是君貌悦怿跨马踸踔忘倦态而匕箸日益减微伺其酒徃徃不尽釂以为恠而眀年忽感寒疾卒京邸疾既亟犹手书属余兄弟其书半不成字而语悲惋甚防君之妇山孺人携其三子以防归吴余兄弟迎置里中代舍山孺人者故良家女也以勤俭佐王君生者三十余年至是悉出槖中装得六十金余兄弟稍益之为百金以半置田供薪粲半授其子寅业小贾贾久之败寅死其妇徐亦死二季少而不甚别治生孺人邑邑不乐成疾盖后君十六年而卒得年五十九君之年仅四十有六耳君世家呉阊门里父浥母许生而敏慧尝受经老儒郁黎阳业成矣已舍去为医故其医本经术时出心造不専泥古方二季者宸娶于陆宣赘于周女三归伍常张焕文京兆诸生周爼爼有文学矜节负气不寝然诺自孺人之卒又七年而爼来言曰二骨行暴矣请瘗之某所公幸惠之一言以毋使遽朽既而以状请曰爼幼未及悉也嗟乎微而请余忍忘微而状余宁弗悉抑及我先君大故则有隠痛焉毋若余之烈而弗能文也何虽然余胡敢遂死死者乃薄资之窀穸而为志若铭曰医者意敦者义铭者友者壻逝者不愧生生者不愧逝穴于是其偕即安于是
　　屠丹溪公墓志铭
　　余所知眀州盖有屠氏云屠之先自大梁徙避狄而居鄞之北方数里皆为屠而至太宰公滽贵及其先三世下而得太保公侨司马公大山贵亦三世而独于其属最尊而齿甚卑者曰子良子良之子璞璞子丹溪公濬少于太宰公一甲子而称弟公字朝文其别号曰丹溪以比于太宰公所谓丹山者也丹溪公三世俱布衣然以隠徳重始公之壮时强有力多持弓弩挟弹走马遨逰自肆已折节读书通大谊家故中下与所善海人谋治巨舰絶海而渔遇起破舰得一木漂浮小岛渝七日拥败絮而囓之昼则猕猴分余菓夜则熊卧防竟不死寻他贾舟过岛号之乃下人皆以为神公既雅自负且以狎之益治舰渔渔则輙破舰虽不至殆如前时而所赍操略尽公因倦于渔而防伯氏坐逋赋逮日夜以望公公叹曰是知我渔不知我渔而槖若洗也虽然我何忍爱先人庐而坐视伯氏逮即鬻其宅得数百千镪以出伯氏而偻行至江上葺茅舎数椽以栖甫绪而复败之公咲曰乃迹我岂欲使我露宿耶与其妇某姓孺人节力而加苫焉自公之无家而意豁如类有悟者曰吾不复海矣即馁死不至令鱼饱手理药草数畦啖其苗晨起未饭徐睨突无烟舎而歩江上观涨家人挽之曰观涨可得食乎公笑曰不观涨亦何可得食卒观涨而有二贾以巨椟求寄载至公居步所而舟人发之皆珊瑚犀象玳瑁香药也曰是禁物当入官又当死贾隂造公蒲伏请以半为公夀冀得无发公曰去之而以六尺博而财我安忍借为利哉令舟人姑得厚讐足矣又有私贩鱼防者亦至步诸子请货之公叱曰而岂津吏也当是时太宰诸公贵盛甲浙东西诸借名姓而家者比比公乃其亲晜弟季父窭自如终不假小煦沫而闾左之受荚者质成者争严事公亦自忠信不侵然诺得之不以屠故重也公属虽尊不以加于诸孙曽行与杯酒谈咲温洽有兄弟廹于产而防墙者质于公甚辨公不荅苐顾指圃中某花某花而其人忽悟曰公意不在我我何辨为遂解公有六丈夫子而长子失里豪意见中御史趣捕不得防公以应眀日当入见而夕卧大鼾家人撼之醒曰此何时而寝也公徐曰我不为恶何恨我且我终不以眀日夺今日寝俄而长子至入就理公亦自若其最少者曰隆少而警颖公甚爱之俾从里塾师受书归而旰犹未饭也指其腹曰甚虚柰何公苐从容与语经史及君子无求饱大指隆遂不问饭而去隆之长为诸生声实殷殷而又能治古文辞心念屠故冠带族前后用政术谊槩显而无治古文辞者治之自隆始微一见长色公故屈之曰儿曷不视吾腹中有防矜耶口有雌黄耶即悬鹑不至骭何愧而若奈何以雕虫奸世好也且毋乃凿混沌何隆自是虽不废其业而能归之长者公为人大音声如钟自他所归未至里许而谈笑声先之家人以是公归为常腹不能藏人语又不喜薆语居恒谓无使人口属吾耳吾耳属吾口天下且无事矣生平无长物唯艺鞠数百本时时为客盗去夜起行陬篱落以是触霜露得疾卒当是时隆补博士弟子拮据姑篾间姑篾人昜之困而归抵富春江渚夜梦公骑而衣冠呵殿先后冉冉云际去惊驰抵舍公已没七日矣殁之后日一道士来云梦公去状具如隆隆又谓公自言直者当为神盖至今疑公神不堕死趣云公以嘉靖丙寅卒距其生治丁已得年七十有六子者佪侯俅俛仍隆唯隆成进士女二人孙男十五人女六人隆之令颍上再繇察能改青浦皆有声而与余善故追状公事而余志且铭之铭曰
　　溺而不死猴熊来饵死而见梦于人于子人皆神之其果神耶太朴不斵乃全道真夫是以尔子文而尔若不闻尔若不闻何有于予文其何以铭尔之坟
　　乡进士津周公墓志铭
　　吴江之周其先自元人俊徳始徙烂溪七传而至恭肃公用起孤生数更省台长至大冡宰海内推贤之以为名臣而周遂重于吴江恭肃公有丈夫子防而其最贤而长者曰寻甸守国南寻甸君有丈夫子防而其最贤而长者曰津君君讳京字世臣津其别号也生敦重寡言笑动止自矩恭肃公业已心器之而长其亲长其孙当得官更推以予弟而读书工属文由诸生迁上舍君于制科义无所不泛澜而独好瞿文懿公淳以其尔雅可讽当是时瞿公甫登第及以侍读主南畿试得君文而异之曰有心哉斯文乎抑何其尔雅可讽也遂登君式君所登义行而见者莫不推称以君之文之似瞿公也然公自是竟蹭蹬公车间凡七试而七不利以至老死语云通塞因天美丑因心岂不信然哉始君之事寻甸君与母顾也防防焉烝烝焉其抚诸弟怡怡焉以孝友称于乡母顾疾一不食则君亦不食医祷必诚信而其殁泣血不见齿者三年既登式而贺者踵相接君独涕涔淫下曰奈何使母得一见之其又四年当赴公车以寻甸公病念之不欲行寻甸公爲强进食加簋曰视乃公健否且若不思博一第以快我志而刺促吾膝前何欲欲乳耶君自是不得辞甫毕试而寻甸君之讣至君大号泣曰天乎梏我作罪人也生不及荣殁不及躬已矣无所事余生矣乃所以致哀毁加于防母顾时而竟禫除欝欝不解遘末疾坐以是终其身君虽疾不至困能强力行坐读书搆制科义食酒不废即至公车期不辍往间自叹曰先恭肃公之世隤矣柰疾何君貌肥白如瓠美须眉治家程丰俭必以礼一室萧然图书外无长物尤好程朱老儒先生言间诵白氏长庆诗撃节叹赏诸父行皆显顾事每逊君以为虽少年而行履防画则周氏老而他昆弟子姓即少年豪必饬而见君不敢以豪进也君又严事邦君大夫无所请托而其治嵗课率先其里中又倡其诸父捐腴田合三百畆以资长赋者故君家虽世饶埓素封而里门无皁衣剥琢他不能尽然矣君既己不得志公车且病乃尽取其业毁之黙坐澄心见若以为深于禅观解者而无何竟卒矣君之卒以万歴辛巳距其生嘉靖丙戌得年五十有六配某举子二之轼太学生娶吴次之辙侧出后君卒之半嵗殇女七长适嘉禾太学生卜文学次适湖州诸生闵世宠次适嘉禾诸生屠防次适屠大壮次适邑太学生厐秉性次字湖州张某次字邑吴某塟某地之轼手事状而介余友王百谷来请志铭曰先子意也余犹忆侍大人京师时恭肃公领台事而大人为其御史休沐輙谓余曰末世而犹覩古道若周翁真所谓钜公长者哉与闻司防而两不复三矣司防者庄简公渊也无何恭肃公卒而余得从寻甸君朝行因以窃追恭肃公之典刑而又一识君公车又从君之弟宗正君防盖皆彬彬质有其文焉故国世家浅之乎乔木哉嗟嗟乃今俱已矣昌黎氏之识北平王者三世而复铭其孙殿中少监畅塟而致慨于俯仰也然攷之史少监故小贵以侈败其家君虽犹在选人饬文行家方隆隆起以是塟也可无愧恭肃公地下矣是冝铭铭曰
　　太宰之孙二千石子防名于乡步武帝里夫岂不能侯服怒马被服雍容造次儒者式吟而白式诵而朱名教为乐先民是模厥材既成干霄可期孰为培之又孰摧之匪穷匪显匪夭匪夀夷然委顺不与搆鬪山墟之隂蜿蜒伏龙奉不辱身以从先公烂溪之阳乔木森然留不尽余以贻后贤
　　金君夫妇合塟志铭
　　吾郡有金朗者才人也而甚贫盖数见而数进其文其文日益竒而贫日益甚已不见者两载所忽偻行前谒余犹夫故贫也而杖且苴其冠履叩之哭不成声手一编相示曰孤有父能侍而不能养有母能养而不能侍而今且俱己矣所以稍逭孤之罪戾者唯吾子余悯而受其编曰父故讳璋字国荣其先不知所自至王父某而耕于浒疁依大姓以居遂冐屠姓父久之复屠而为金已更璋为璲王父之始从浒疁人鬻席自给也什不能息一父年十六矣一日忽尽持席去家人大惊而无何以其价归盖倍赢于恒操时里人谓王父若有子材曷不使之贾而旦暮龌龊升斗乎于是代王父小贾父之为小贾顾日鲜衣与其市豪少年逰又好新声貌美丽自喜其更长则负气上谊不寝然诺豪少年益壮之而母者朱氏令女也能佐父以俭共举不肖逾龀能诵书占对而王父指之曰儿姣不复代若贾乎父不欲曰吾安忍复弃儿贾也乃使从师肄经术自不肖之经术垂就而父贾亦稍饶乃里中儿妒之父意不怿曰麋有六足走便入海丈夫安能卧领人妒耶徙而耕光福山中故不善耕事嵗得凌之乃更徙为贾数转益薄而不肖自防学归父伺其槖枵然埀也恚索杖曰若所游大人者何而不以一钱资我且若不枵然不归矣不肖俯伏泣拜杖而母去之曰乃公才胡以数转数薄且儿即不以一钱子归也故不以一钱母出公如命何哉于是起不肖摩抚相慰曰姑即若业修之而父渐以心计闻诸贾人推择假市令权得不乏母又时时用俭共补其畸父益发舒雍容文酒防矣不幸属疾卒母防然而二少子依焉食且尽不肖防无所复之而防谢都尉者业转饷知而谷我从之燕中主董礼部自是稍得寓脩糒遗母居嵗余忽心动亟归而母复不待矣天乎不肖之所不能养与不能侍者此也即所谓养何养也天乎伤哉贫也所以为吾父母者已矣夫乡之人不能知不肖姓名何论父母然而靡不知有子也幸而惠之一言庻防因子以知吾父母余受编读之既乃叹曰吾不知若父母吾知若吾知若不为荅铭谁为铭者金君以庚寅生庚辰卒得年五十一朱生先一年卒后之三年为五十四朗娶吕而鳏子二贞娶王氏良未聘葬地在凤凰山之新阡吕柎焉铭曰
　　半亩之封其茅苐离七尺之宫上有樛枝有乌骚屑谁则知之以予知兮毋若以而子知兮而子何以知而其大昌厥辞
　　太学生史幼咨暨妇陆合塟志铭
　　幼咨生而韶警故太常陆粲先生与幼咨之父兰溪公同里闬且善也抱之膝果饵之而曰能壻我乎幼咨起谢遂以其爱女字焉兰溪公业中人产念不能当陆先生而世受宦又娶于吾姑以司马公父而御史大夫公弟雍雍负才美而幼咨以媵之子见子逾于已出陆先生殊自快也归抚女而谓曰若有归矣兰溪公亦与吾姑相贺曰幸儿有室又得尚陆粲先生女当是时陆粲先生名重天下而无何卒幼咨十六为诸生眀年陆女乃归幼咨长于幼咨二嵗而眀秀婉嫕吾姑尤钟爱之幼咨与兰溪公俱短小然兰溪公为人恂恂长者不欲以口穷人而幼咨善言咲佻侻自喜既为诸生未防以例入太学试而有声寻改复南太学三试皆不利而兰溪公卒官幼咨既免防忽忽不自得又微闻其生母张夭而弗及识也意伤之乃悉谢去其所习制科业纵酒自放又不别治生吾姑赐督责甚苦曰汝父无所遗吾倾槖而教养汝以冀汝一日显而乃若是且吾日三饔饔于从子吾汝欲割以为酒费耶幼咨行意故自若也嵗时从所狎酒人轻刀短屧纵浪佳山水间竟忘返而故庄事顾丈人汝玉间规之则曰冨贵土苴也人生一隙驹酒之日吾日耳更睨顾君毋溷我能从我防乎顾为匿咲引去于是陆之私装罄矣泣谓幼咨向者罄吾装而佐君君以为酒犹书半之今乃尽为酒何所复得装耶幼咨时大醉蹴且詈之曰汝何自得大人言吾不若夫矣陆畏幼咨鋭不获已归依其母居而日夕絣防刺绣以其羡市珍菓贻吾姑间过抱首哭也幼咨始其饶时为具不问客客至则饮既浙澁而有所过亦不问主又好使酒骂坐坐客应之强则亦已而及醒而复诘之则且忘以故与幼咨往还者不甚责酒食过而更用以相狎幼咨既久之得陆共事吾姑状乃愧悔迎之归谋更读所谢去书而病矣陆之治汤药觋卜良谨幼咨既执手而谢之曰甚负夫人已而叹曰男子穷至此不克终奉老母何以见兰溪公陆丈人地下又戒其子载道顾丈人爱我死必传我而以幽宫之石累元美先生陆故得吾姑懽幼咨殁则益精心为共养服除从之太仓谒昙阳女真师偕事者凡三曹所而独以一荔枝投陆归唘之则有手书悯其志行而许度之陆斋沐复谒愿备弟子末师业己许乃复叹曰晩矣固异世缘哉未防陆忽病痢死死时念师言歴歴不乱幼咨名访史氏别号为逸庵惩其卞也史之先世自吴兴徙而为长洲甲族王父河间公任职名台谏二千石兰溪公宦虽不竟达以防着声幼咨卒以万歴戊寅距其生乙未得年四十有四陆之卒以庚辰距其生癸巳得年四十有八一子曰载道娶刘氏贰沈出也女一适太学生归隆陆出也墓在灵岩乡世地铭曰
　　汝以酒而全其天乃使汝妇斩焉而丧其天其然也不然耶汝妇虽死拳拳皈其师而汝魂气无所不之其犹相依耶非耶噫
　　清溪蒋次公墓志铭
　　太史公言之人冨而仁义附焉此言是耶则阳虎何以云为仁不冨也今夫取者所以资予也予者所以保取也故曰知予之为取则智知取之为予则义此二者仁之术也今夫小贾之为贾也铢铢而敛之业业而持之不达因时不知所操舍稍过而卒然无所败若扑满焉彼阳虎者乌知冨者也汪子仲淹为予言蒋次公蒋次公者其妇翁也名克恕字行之又以小字延保行世居歙之黄山黄山无他姓独蒋与谢而蒋尤着其指防数万而其后有泰仁公起家贾于纎嬴无所不晳中嵗倦而思息乃命其伯氏继焉而駈次公使为儒次公既已受经术属文有声已谓其父里中无可与语者吾闻之良璞谷防谁与劘琢因去而游星源里师故防俭先生屩而短褐从其俗日再蔬粥濡笔黔吻所出入不晓为冨家子而防大水尽漂其书去仅以身免父闻之叹曰岂非天乎以书报次公天欲夺汝儒而还之贾违之不祥且吾老矣毋使两堕次公归而相与筹曰不有居者谁与资行者于是身居武林聚百货而槖之以输伯氏为转鬻山东之清源次公以时防其入而伯氏防其出相与消息为循环居数年訾大起于是次公徙之清源而伯氏复转訾为出入复数年訾至累万复相与筹曰行贾固利过当而毋若逐逐道路何且以身百试卒一不讳悔已晩今幸赀足盐夫坐操其母而役其子若尾闾之受水毋便于此者于是徙广陵益訾至累巨万大抵武林俗薄轻为徂清源俗鸷悍多贾易忌广陵俗恌好奢次公能尽得其情与百物之轻重不受欺而以不欺行之故终其身无偾事久之父卒伯氏亦卒有子希文弱善病次公日抚视其食息小长授之经且大出槖装资防太学曰吾竟不能以儒称而祖意而勉之使吾有以报地下也丘嫂龂龂多齿牙次公率其妇共养严事事必腆备亡腹讥乃己寻希文病死次公伤之为抚其三稚子如已子使同寝防仲淹微风曰防得无隘乎次公曰吾欲使其悉我均也有二姊长适罗良瓉贫而瞽有一子又蚤死次公治其子丧而养良瓉终身次归汪鸧鸧佐次公贾私其羡自殖积产至万人谓是不可返帑乎次公曰返若帑是割吾肢以益体也卒弗返其后鸧与姊谋更讼次公负其千金以求解次公亦不辨广陵贾子多訾即连结守相以车马裘服相豪而次公衣大布冠竹皮往来其间意自如也然遇交知缓急有所援匄则诸豪咸匿迹而次公独出身为之至倾槖始更相愧以爲不如归黄山故居丰乐里里大溪数涨则病涉捐千金为大石梁数十丈以通之自石梁至容溪治驰道数十里茂林深樾可憇者必亭之以息行旅故通政张寰为大书标之里人指相诧曰蒋次公始不得志于儒中自恨以不能承父属而大吾里令吾里乃岿然甚壮贾故自足耳何儒为次公后病痔之京口就医转侵削还至武林而卒以辛巳之八月距其生庚辰夀六十有二娶罗有丈夫子三长希参娶亦罗次希任俱罗出也又次希禹娶李贰吕出也女二长适即仲淹名道贯太学生其女有贤行蚤卒次女夭孙男七国卿娶潘朝卿娶谢元卿聘许友卿聘汪耆卿懋卿其一未名俱未聘孙女一许聘徐学书志曰仲淹有云儒者峩冠博带谈説道理若指掌即不能不以一刀锥而弁髦其人伦次公之于人伦厚矣何必儒仲淹从其兄司马氏为文章有根底其言当不妄故志而铭之铭曰
　　汝贾而儒其子孙必以儒起家汝其即安于黄山之墟












　　弇州续稿巻九十三
　　钦定四库全书
　　弇州续稿巻九十四
　　明　王世贞　撰
　　文部
　　墓志铭
　　资徳大夫南京兵部尚书叅賛机务东沙张公墓志铭
　　大司马公之卒也以万厯丁丑九月而其生以治庚申生之夕王父赠司马公梦龙瑞最后公梦防岱岳而病病逾月卒公夀七十有八年成进士负大人名者五十有五年盖终始感异梦云而公生好持文章柄进退今古而间与其伯子邦仁指屈今人而古其文者某某则不佞与一焉属先大夫之也而公诔之至是邦仁辈卜仲冬举公魄大归于某地而贽帛以沈太史一贯之状辅公所自述与余宗伯有丁沈山人明臣王太学穉登余贡士寅之传四而请志若铭曰公之遗意也夫公知己也且有先大夫之诔在即公大归而贞不肖惧不成劳于窀穸何敢以椎弗称辞按状公张姓讳时彻字惟静别号东沙子其先为宋魏国忠献公浚传子明公栻又四传而为原徙于鄞原生绅绅生儒儒生恵恵生迎迎生叔谊叔谊生公曮是为赠司马公赠司马有三子其季曰绪是为封膳部公其赠亦司马娶沈太淑人而生公亦有三子公其长也公之先世世受农至赠司马公绪始受儒当公生而族子文定公邦竒长于公十六嵗既蚤读中秘书以经术行谊称天下而识公于逾髫时曰叔父而其代兴哉当是时公虽内敏而状嘿嘿赠司马初弗省也以就外傅日授书数百言辄诵益之辄又诵又强以十日所当授书益之辄又诵然尚弗省也自文定公之异之而稍试以制举业则愈大奇公乃进以天人鸿略经传防指与两京诸名家言甫十四试于郡郡守林公富私少之既试而后喜曰勉之不为少也自是试辄利遂抗顔塾师席弟子有倍年者矣二十举于乡明年绌礼部防吴中吴中弟子益进又三年登进士授南京膳部主事久之进武库员外郎还复为仪制郎中公之在南京八年所所当皆天下豪杰若吕仲木邹谦之王子崇顾武祥辈争折节下公公以词赋名籍甚南北而自其与诸公防则稍欲进之为徳功矣己乃陞秩按察副使督江西学政公才髙有所抡荐于诸生中去皆取大科为时显臣而不能无汰斥大指欲以裁冒士服而农贾实者江西为贵臣薮诸造请一切报罢以是不能无嗛意防九庙灾嗾言官论调公公笑曰一博士长应天道耶然所坐益白乃补山东以故官饬治临清兵备人或风公盍少狥者公不荅至则益持风裁罢去使客额外供重锦文罽自逺日坐堂皇诸奸累猬集为剖决立尽而加抶其匿实者曰若罪当某某律以匿实故抶也自是累不待谳吐矣公时时申束约境上诸干掫者无得容尺刃寸镞入境不则立死汝以故竟公任毋剽攻警所部称治转福建右参政道务素称简诸好以卧养髙公谓吏什百我我何卧为乃自勤力为政闽徭故无凖公衡之因着徭书以式来者胡氏子孤而富且出母子也宗人交质为非子因赂吏摘赤籍以戍困之狱公立为辩其枉闽人称之积四嵗不迁时文定公方掌铨乃以嫌故既稍迁按察司又为云南州邑累故之省论决免者归时赇夷道剽之去公白御史留寘臬狱官为粥食之毋聴自炊累自是毋他警霑益夷保赟淫于女守杀人如麻虽就逮以行万金间莫决公令受辞竟即扑杀之指挥范俊老而举婢子弟杰诱其子以嬉刺而瞽之讼于官谓是瞽也而非俊子俊老不能子官莫辩公谓杰若利俊指挥耶而忍肉一孺子集隣戚证之杰慴伏即寘于理而归瞽俊李令者继妻之女与匠通而令耄弗禁也诸兄恚而殴匠死其长子出承殴矣御史欲坐谋杀悉下有司捕之家尽燬公谓是殴也耻淫之谓勇承死之谓义而弗能救而残数生者以偿一淫死者固请改论殴尽复其诸子沐黔公酿而怒酿者之抗利也囊三木以狥公道问之曰禳旱不当酿耳公曰酿无预旱也破而纵之比公迁山东右布政使黔公以恚故不觞公郊贾人子争拥觞公郊且请觞从者曰公不持滇一物行愿以此巵酒为公夀也公之山东而左使以疾请告代视篆夙案如洗吏自逋复署者五十余人入提调乡试录成文多出公手俄以赠司马公防归毁瘠如礼服除补湖广时有楚之变诸司出入陈兵卫公悉罢去之曰谁敢干天子法也诸冗散当满不得去鹑衣而俟命公悯之谓孰非臣子乎趣吏治移一月而得满去者百余人又尝脱孱吏戍并释连坐六百人台臣无以难也遂迁河南为左布政使诸内赋者以金至即验而入之曰毋使居亭鍜工窟尔也己徴其道理费而官输之塞曰毋使道路虞尔也诸王将军当请禄即籍而封之人自为授受曰毋使国臣得侵渔尔也即有损吾自任之于是公迁右副都御史巡抚四川当发诸王将军盛张乐祖道络绎数十里觞且祝曰妻子赖公而饱能继公画一者幸矣公行未至四川而白草畨攻防堡塞残禆将人或谓抚之便公奋曰蜀犷僻不以此时一伸法将柰命吏何察诸将独何卿练而武乃宻与计发劲兵之克畨塞五十有奇斩甲首千有竒俘获五百有奇与降者约稍出赋视内地捷闻进兵部右侍郎治如故己又平马猓畨赐金绮己又议平叙泸蛮寻防救荒诸省防独蜀为最而中蜚语归里矣公所中以驭吏荘而待其国臣峻久之起抚江西其治大约操仿如蜀而加宻诸猾黠盗魁渔狱市者诇得辄杖煞之阖郡为肃罢客供张具所周还不过升茗算器食寻入为南京刑部右侍郎未上以北警召入改注兵部当是时大将军鸾挟重肘腋间而借宠势张甚既已夺商侍郎大节兵又勒使聴约束商公上疏劾之不胜下狱论死未决而公时时与鸾议左鸾恶之当出邉挟公从治兵欲遂中公而鸾病疽死反谋发妻子僇于市于是公念商公寃且当用而防商公所部兵上书请得复商公为帅公时署部事覆如请阁臣拟亦如之上大怒谓帅生死繇其部卒耶且责公无君公席藁待罪阁臣皇恐自劾当同死上乃解仅镌公二秩而公以太淑人防归上竟念公贤弗深责也予之祭为营且并赠司马云倭寇起东南为躏而南兵部缺尚书太宰李公黙疏起公公服犹未除以国难故墨缞而从事所论经畧事宜章十上俱报可倭有逸而劲者仅六十人转闘千里所抵皆奔溃至南京郭外公与大帅谋发兵出御之不利事闻当是时权相之子贪既以中望公不满而又恶李公遂特勒公致仕公既归自壮有余日得以益肆力于文章所著述不休而文定之为南大司马也公继之仅一纪人以为代兴语信哉遂称两大司马云而后先贾其余着秇苑声乃沈君则谓其学同而归稍殊文定宻而醇公鸿而槩又谓文定长经公长诸子其然乎哉公间一治农农即倍获因自署曰上农夫而所获即以润其族党乃至中外戚毋不被者以田请予田不能田又问公给作以庐请予庐庐败又问公苴葺至再三靡倦色孝友敦睦其共奉家庭间雍容如也其自居及御子姓臧获肃如也公成进士而同年生王祭酒子杨者齿倍于公而来问交曰而吾兄也子杨死为刻鹤山集善丰考功人翁以贫死为刻考功摘集善陈提学约之以夭死为勒墓门石刻后冈集凡为公传者若明臣若穉登寅皆后进齿卑公为之逊行驩然交也客能操一觚管口唇嗫嚅作吟态者叩之无不立见且与行弋钓山水张宴授简又为之治槖而后别人谓公且近名夫公去国二十四年而少有尉荐者此其于名岂乏特以不能由台使监司阼阶故然公竟不以二十四年少尉荐而折大臣节此陈仲举之所以先李元礼也人以名拟公者何浅也然至今上闻公讣下有司谕祭营奏如故事虽不为竟用公所以待大臣礼至矣公娶于陈生子邦仁官邵武令妇为戴陈卒乃继毛侧室任生邦伊官顺天治中妇为许邦伊都事满公进资徳阶而陈与毛俱赠封夫人任亦得封孺人其次吴生邦侗郡诸生妇为黄其次王生邦岱聘陈孙男四子庠妇为艾子序聘袁子雍子朋尚幼孙女三少荘适屠本元兆奎许杨某顺则许沈太噩曽孙男一应崧曽孙女一伯英公所撰芝园集外集别集若干巻寜波府志定海县志若干巻所辑皇明文范若干巻文苑若干巻俱行世
　　铭曰东南无垠穷大荒欱月吐日成天章赤堇之金精而良笃钟两公俾张张公神肃然凝且荘其容抑抑材则扬煜若太阿喷星芒迅如赤蘎腾康荘经营五服膂力刚冬则日之夏或霜再踬再起帝所详批鳞抗辞惊九阊防大司马提留纲察卒搜乗唯公长一彼一此为疆场公擕经纶还故乡余愤尚足摧扶桑谁私以晷者彼苍仰辟千古成周行右文惜秇齿舌香不辞以手成津梁羣才赴流趋谷王忽偃赤帜奎欲光公神行天魄兹藏宜尔子孙炽以昌防言之存夀无疆
　　通议大夫兵部右侍郎兼都察院右佥都御史竹墟屠公墓志铭
　　国家自成以至徳靖鄞之屠为大人者三而太保襄恵公滽其从子曰少保简肃公侨其又从子曰少司马公大山襄恵公之博大简肃公之正直少司马公之廉靖盖天下之人称焉司马公虽名位小亚而夀考独过之而其为长者尤着屠之得称甲自无锡徙而季始之数传而为襄恵公弟渭则公祖也渭之子偁则公父也其赠皆如公官偁娶王生公赠淑人继娶陈封如王而加太公少敏慧谒襄恵公抚公而叹曰志之吾族所繇不隤者此儿也盖公十二而母王卒其明年陈归我又明年则父封公亦卒陈甫为妇而能母公以义方朂之公自是读书工属文矣公为人秀伟长髯而丰下二十三举乡书明年登进士甲第又明年除知蜀之合州既平诸父老持酒炙入奉公公人为举白嚼大脔曰劳苦诸父老休舎矣诸父老人人喜自谓得屠使君心次日请间公辄与叩便宜及吏豪奸猾事亡所不倾吐参伍而行之民大惊以为神州当瞿塘口春涨来囓州公损奉倡吏民筑长堤捍其齿州人便之名屠公隄时有妖道士李为蛊公掠治之且数百亡损公曰彼能得我念辄备我以无念行之第趣杖如故道士遂謼謈死杖下公未及考而以最闻迁南刑部员外郎进署郎中出为吉安知府时吉之属邑王尚书学防者由选部陟大僚有子横里中公悉剪其翼子畏而折节为儒生尚书每语人辄曰使君去我一嚚子而益一贤子仁乎使君哉人盖两贤之擢山东按察副使饬徐州兵备徐时新中寇所至墟莽公绥抚安缉练卒选将遂屹然重南北而防有甘尚书者与公同年暴贵幸以里中儿为邑曹司属公公不能蔽其贪尚书恨之适徐有剽上供盗因疏着甲令不获真盗兵使者毋得迁公以是留滞且八年而政理益着转其省左参政亡何进广东按察使寻为山东右布政使又移福建左公不好为可喜事其治以务实胜而己而所至有去后思名亦自稍起遂迁都察院右副都御史巡抚湖广防蜀贵兵平酉阳叛苖吴黒等已又获苖帅捷闻赐金币当是时分宜相贵用事而其子世蕃以公连得重地不能毋望报公竟不敢应而太宰李公黙故为南司成有憾于将乐令以属公公廉将乐令贤而不无伉矫为保全之令更以荐起工部右侍郎阙李公顾推公而分宜相更难之防贵州复有苗警以为公谴诏停禄仍故官自効河北大盗李邦珍与其妖妻马三儿等行剽入公地获之御史胡宗宪谓公侈其事可赎也公谢弗肯侈而久之朝议合湖广川贵为一镇设大帅公以兵部右侍郎兼佥都御史居之公乃选将吏搜卒乗申约束使参将贤以一军军苗腋而诱其党谭细奴啖之曰以尔酋龙阿仔来者吾官若不然尽爇若族细奴乃为酒要阿仔醉而防之立灭龙氏而龙他众亦来报谭族亦殱仅细奴以身免公纵悉平之奏官细奴百户土帅冉世蕃十六从军勇而贪欲遽纂其父位以黄金百斤及他珠寳抵公家公之妇章淑人力拒之公闻乃录世蕃辕门杖之百曰汝奸汝父位而汚我金何也且寄汝颈刄矣诸土帅皆恐悚请命公留滞久太宰李公时再召心怜之念欲擢公而扼分宜相乃推公南京兵部右侍郎未上倭难作分宜相乃议以公仍故官提督大江以南诸军公为总督时己贰司马其迁不当南总督而迁得南己又得提督凡再迁辄再下又束公死地公时己病叹曰吾身之不防如国事何公至则倭势益张念内有分宜相而外有倭兵食俱尽病痰壅不能起南给事中御史论劾公逮系诏狱且坐死时简肃公方总台事痛公计毋所出而分宜相亦防惮之不能遽下石上偶以语真人陶仲文曰屠某者是非若楚抚臣耶曰然是不为我潜邸及太和宫者耶曰然曰趣赦之遂下书勒公归里公归日与里中父老为防满引曰老臣无状当死赖天子恩不令死贼手又不死用事者意何以报称自是申申怡怡者二十五年而后卒得年八十公居官久所更州郡大镇不胜计而问其槖枵如也田宅亡所増益尝火燬其庐且尽公笑曰是幸亡可以饱火者独之先祠三日哭而已居三载诸公故人醵金与材赠之而始有堂公善诗歌时时酒间呼笔辄就己竟则弃之不存稿尝从太和遇异人得养生术老而不衰忽遘疾呕逆且革谓其子本畯曰吾今乃获终吾闻之古者正终上大恩不见僇而又两以诏复我官眘毋乞祭吾亡徳于乡毋祀我乡贤吾生不能敦交际毋内赙奠生不晓佞佛毋作佛事本畯泣受命乃公于甬江之北原又逾嵗而介进士余君寅之状来乞志铭王子曰倭事起而吾吴数更帅未始不以材来者乃未始能以材去何也夫毋论其下中人即屠公亦不无二后言焉于乎难哉夫倭事起而其帅得専精神于倭而后责之可也倭未角而财力先困矣主客反矣上分其畏于大臣下分其虞于大夫士人之口即屠公之再迁辄再下其志夺而防无所用之虽良平奚展焉事迫而后大臣不得不割情以拊来其帅帅割资以内奉大臣其防内十七防外十三是故从容于文法之外而功自立不然以公之剔厯方面威声隠然荒徼者岂虚成也公介不近名贞不违俗荣不色喜诎不色辱终始一节内外无间盖不佞所称大人哉嗟乎分宜相之为忮也李公黙王公学防之为长者也抑何径庭也天子之仁明而乃使仲文者借之以行厚也其亦可慨也己公子女孙息生卒月日如左铭曰
</div>
    <div class="pagination">
<a href="弇州四部稿_page240.html">上一页</a><span>...</span><a href="弇州四部稿_page236.html">236</a><a href="弇州四部稿_page237.html">237</a><a href="弇州四部稿_page238.html">238</a><a href="弇州四部稿_page239.html">239</a><a href="弇州四部稿_page240.html">240</a><span class="current-page">241</span><a href="弇州四部稿_page242.html">242</a><a href="弇州四部稿_page243.html">243</a><a href="弇州四部稿_page244.html">244</a><a href="弇州四部稿_page245.html">245</a><a href="弇州四部稿_page246.html">246</a><span>...</span><a href="弇州四部稿_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
