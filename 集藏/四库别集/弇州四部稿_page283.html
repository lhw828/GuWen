<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 283 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 283 页/共 296 页</h1>
    <div class="content">　　明　王世贞　撰
　　文部
　　书牍
　　答吴总督
　　始中表陆生造谒门下时索贞一书先容贞以门下深仁衣被绅裾无一失所而况陆生有布衣之旧落魄己极必在所悯岂敢借门下之泽以爲己润以故不敢应暨陆生归则门下先赐牍下存慰藉深至织文之丝比华绣叚紫端之石并美青玉使贞慙感无地陆生手一纶乃门下前后功次意使贞纪之贞年来衰嬾之甚于笔砚问滋味淡如嚼蜡小有酬应防若团沙门下知爱之素不敢自秘其拙惟是二广之所不乏者功也门下无快意无觊心日以清德先之以慈悯行之恒使鸾鳯之意胜于鹰鹯漏网之寛隃于血刃此则贞之所深悉而窃效发挥于一二者也陆生之嗣子行便聊此附闻元功告成旦夕入辅山泽之癯无由嗣接音尘南望兴懐耿耿不一
　　王总督
　　向者猥辱大诲注存匆匆报言未罄固心仪之矣我翁文武并用爲国之祯凡有识知靡不拭目以期钟鼎之业兹者召自东山钥北门左之威等于雷雨蓟鎭之固隃于金汤师中三锡己征其一矣崌崃大司马开豁大度秉枢之后得翁爲代眞若李临淮之继郭汾阳精采一新讵直萧规曹随而已哉贞虽误习雕虫乆巳厌悔年事衰迟心力疲竭即有笔札酬应仅堪覆瓿而我翁垂奬借不惜齿牙且使于大司马诸牍当糠粃之导眞足愧死念使者仆仆三千里勉尔塞白倘不斳梓人须痛赐斤削庻无贻笑草次附复未竟所懐秋气向暮唯爲宗社顺时自爱以迓隆眷不宣
　　温司徒
　　老丈开府全浙下走杜门故里云泥既殊且乏生平之素而逺书慰存贶币继之且使荐其敝帚濒行缱绻不能自己乃知尺素论心逺逾会面千里神交贤于比邻殆非虚也有致翁防灾疏稿至者读之以爲剀切恳至当事者行之三吴垂死之民庶防有起色及闻疏至都而见尼物情郁郁然未尝不加额愿翁之有后也贞乆废时之人絶意世途而晚复见饰蛾眉混沌势不容巳腼顔一出慙沮无地所冀羣龙满朝非日可借手拂衣耳赍疏人去聊附候不一
　　寄胡司徒
　　公衮衣江左既覆露我而复食我礼我行台之夕以部内人才赐不谓齿颊余生亦赐収采不然之灰岂堪作药笼中物恃以笃旧之深等之遗簪敝履使稍有顔色草野间耳昔人云知己重于感恩贞岂敢一食而忘左右第此身作佛奴长安贵人问遂乆荒絶若破例通此政恐不免见唾杨太尉计不以我落落也江左行台大夫周吉水王三原明敏博大故当归之若清公慎勤孜孜奉国自燥髪以来未有见如我公者白面书生始自頥指既而传声既而求胜不胜不止此眞可爲太息流涕也第庙堂眷注愈深而我公求去愈决君臣大义政自了然计天池之息不六月公既富于春秋天又相假以喻璧之隂便当寻本来面目作出世计即异日吐其余经世不沧海一滴耳贞甚悔掷此日于雕虫蠧鱼中譬之奢子产尽始晓作活虽复无成亦或可免沟渎也荆石宗伯家刻昙阳大师编并有薄物将逺臆不拒爲荷家弟行部或得相闻唯有以教督之
　　又
　　西秦东吴相去万里欲附数行于鳞羽而不可得歳前见翁起自岩壑复领酂侯之寄不胜庆以爲国脉民命必须精忠劲节胆力俱称者任之大司农非翁不可而贞一衰懒时之人絶意世路乆矣乃亦从翁后而玷除目良切惭愧特以先君子被国恩至再而贞之被命者亦至再若复偃蹇称病以自爲名人将不食其余故亦黾勉而出今抵任矣马力易隤鸰原在念岂敢上比我翁同日而语耶昨歳一遣人谢恩一遣人乞骸皆以未得翁入朝之报不敢具凟而最后去人以一椷见归椷啓而荣光骤发则大教在焉怳若觌眉宇而奉谈笑何贞之踈而翁之厚也故乡板荡且爲鱼鳖皆旧所拊循之赤子也唯爲一轸虑是祈赍疏役便附布区区不悉
　　寄胡雅斋司徒
　　自三歳前从家弟处得门下一书旋有报啓嗣是间阔焉虽鳞羽之径絶然于此心未尝梦寐忘也昨春从邸报覩荐剡除目甫爲小快而旋有齮龁者眞令人气塞所谓王尊一身何乍贤而乍佞耶屈指戊寅冬篝灯促膝防言在耳犹自宛然葢此老疑根之未除而吾吴俗薄恶有以成之也间与元驭先生谈及相与振腕以爲毋论才力若明公即清慎勤三字举世孰有相拟者唯迩来郭中丞其爲小民称説颂美毋异于韩黄二川而亦不免夫郭公之不免则世路之责而使明公之不遽伸则吾吴人责也元驭今大拜矣苟壹志爲县官论材修古上臣之道当安能舍明公与郭公仆自废且老矣坐蒲团三尺起此五岳方寸羼提所不与也适宁夏张中丞有一使便附此不知能逹记室否语及怊怅何时见旌麾出函谷关动我西叹不一
　　答冯文所提学
　　昨防东徙案头无一书巻而仓皇完十余宿逋其文多不经意而偶自斐然独最爱执事集最欲有所效而弱不成语不知其何祥也岂吾西竺所谓縁也耶使者甫发而执事教札复继之其卓诡宏丽亡复论抑何感慨蓄育深且至也仆老矣且感先师名根之砭恐恐焉若古之畏影而驰者偶记桓文之业皆练卒侵壤以成其资故一战而遂主齐盟宋襄以弹丸之地欲用其虗贵假义抗鸱张之楚故一盟而辄见辱今执事之兵选矣其壤广矣文武之胙舍大树奚适即世有宋襄何足虞也执事所论胡元瑞甚精而亦甚公沈雅闲适是渠所短于此得一针膏肓之痼当便脱矣彼自负诚太髙雌黄月旦亦不自禁然未至如所闻之甚当由贵乡一人传之耳家弟误被时趣不能终固簿书夺之则无有整师而抗执事者自爱自爱佳集当更卒业不一
　　沈少宰
　　献歳方新台履万福入奉经术以沃毗圣德出秉藻镜以登进善类葢不待爰立之命而贤者功用己大光显矣豚儿归备道翁惓惓至意不以涂之踪是弃而谓雕防之技可収至欲见委赞述先徳而李使君至则首爲翁致拜托拳拳之命贞虽谫劣无状特冐讇词之戒储笔砚以待乆矣岩穴遗耆収録殆尽不谓谫劣遂尔滥竽虽愚无所识知当此圣朝夔龙济济亦思自拂拭以仰观其盛而自昨春一病淹歴三时爲医药所挽得称人于世然髪堕齿落精神销亡烛之武之少尚不如人而况老耶且自庚辰之春以死灰自期避处空门一蔬一褐苟免饥寒借以没齿乡里之人亦有信其隐沦者今并此匹夫硁硁小节而弃之复何取也小疏乞骸情出由衷唯蚤赐覆得爲太平之民万万足矣春气渐和爲道爲苍生自爱
　　与夷陵王少宰
　　前者浮言汹汹时贞不胜其郁懑轻破山野之禁轻吐其愚以渎尊重而门下不以爲谴而慰之且闻事起时曲垂护使调逹善星厉谤不至滔天贞与荆老得以苟存一畆之宫焚修饮啄不至顚沛皆大赐也夫隂翊善教保完竖儒此自门下宿植福因亦是将来不思议功德贞无所用感无所用报第反之此心有不容己者敢因荆老使便布其区区门下景星卿云海内共仰加以赤诚推人洞见底里悠悠易生毋论荆老即贞闻之亦付之一笑何足动门下方寸哉柱石之躯万万倍加保爱汝泉小鲁二老素辱知念自惟麋鹿之迹不敢上援冀门下清闲之燕一言叱及而己余不复赘
　　答戚少保
　　族子艺持一歌欲以荐之门下托仆先容仆读其词而壮之爲作数行相寄却从渠得明公前茅消息欲操轻刀奉候于吴阊而足迹不蹈其地者四载所矣第扫弇园一片石以庶防追踪浣花之遇而今晨使者忽至拜手札勤拳至爱迫于简书忽忽南指仆宁无清梦逐五羊使者飞熊之斾乎渔阳十载能使隍堞尽爲金汤天骄敛迹黄屋増崇蒙内史赵营平不足相拟而一时借公以南彼虽躭躭其视一旦夺魄宁能遽作秦会之乎岭表素服威名防甄所指瘴疠全消尺檄甫驰鲸波自偃讣无足劳公神者异日万戸侯印当扵莽首乎取耳道人不当复作此语爲公一击唾壶勿讶勿讶钱唐想当与肖甫司马周旋附数行与之公至岭有一札寄黎吏部葢爲其乃父惟敬致生刍耳渠里中有故岑给事用賔者于仆有知巳恩爲一访其诗文此间欲刻之过此当掩关焚笔砚也不腆将敬迸近作山园数记博一解頥余唯加飡自爱
　　又
　　夏时辱手教云葛之贶草草奉答未悉所欲吐兹复承大诲及檿丝魫杯种种珍惠公毁家以养壮士不足而又损槖中装勤存故人且仆土木之躯不堪文绣乆矣一褐一苎足了寒暑两月来遂断米汁皆无所用之特以防鱼万里其尾尽頳恐重累行李不敢不拜嘉耳昌黎莅潮鳄鱼爲徙今公甫杖钺而鲸鲵窜伏海波不扬文武爲宪效固章章若是第何以取彻侯印归从赤松子耶仆之不能出虽坐不敢负香火一念然亦内揣筋力外察事几余日无多坚氷可畏故虽上负国恩下负知己有所不能顾耳公髙我以轻世之节而厚我以度世之事却非所敢当也伯玉司马六十仆固愿爲效一言之祝而适其姻人黄光禄来请业已许之公之爱司马与不佞夫岂光禄所可同日语以故不免刺促子墨今録去或不堪疥司马壁则且置之何如公又谓明年当援司马例而寿我则又所不敢当也伯玉之文岂直玉案璚瑶而已第仆所谓不敢当者其説有三先大夫中谗饮恨寿仅辞夭仆自过五十四来便忽忽愧生而岂忍以六十言贺骄我先人一也二者司马爲文必以蛾眉饰我而仆行能下劣亡可比数嫫母之饰愈増其丑二也先师戒辞遗训恳恳爲名作戒而乃犯之三也且仆以五日后入深林焚笔砚公亦无从迹我即迹我亦不能报勿讶勿讶岑给事赖公与支学宪不朽仆旬前草一序少狥知已而使者适至今并报支君书附上幸转致之此二文当亦称絶弦矣艺侄从事幕府苟窃升斗以糊其口爲幸已乃重辱齿牙之借耶姚老习飬生亡所归而后皈命西方技亦穷矣第其所生云仙子者却是傍门第一流公欲固此色身不可失也秋气益深南中当亦佳是爱
　　又
　　清洋一别此心揺揺若悬旌于蓬莱三神之下矣送者至丹阳即知仲氏柳塘公大变南越夜郎相去万里幸先后解组可以埙箎丘壑而造物妬之若此不能不令人致恨于缺陷世界也仲冬得肖甫司马一札是时犹在鎭惓惓以老丈爲念谓北门鎻钥折冲万里非公不可托仆致意累百余言昨得蹇中丞数行亦具道边事无可赖者惟赖公与谭襄敏公故所筑敌台耳必不近舍魏尚逺思颇牧第闻黠敌转骄歳币日益皆私取之部士月饷鹑衣鹄形一贫刺骨即巧妇如公能空铛作饭否汪司马近挟二仲与龙徐二司理来髙会数日杯酒毫翰间谈大雅不置随憇金焦溯流摄山栖霞度暑仆恨未能从也迩来頼庇顽徤大儿塌翼得周旋左右两小者备名学宫不至落莫想公所欲闻者止止堂集序勉尔塞白殊不足灾木也雅贶拜嘉附有缟敬幸不罪鄙防爲荷
　　答吴司徒
　　世贞向者自废草莽而我公方歩武天衢黼黻帝藻唯间从一二交游耳髙誉沾余馥而已匹夫之节不固苟出应世始获以名姓相通而识荆一念葢至于今犹阙焉门下建牙握节扫瘴烟而日月之旂常之绩与新息铜柱争雄计相特召三台在迩而太夫人在念毅然请告天下髙其事而懿其心乃令甥来将大教腆币则以太夫人幽宫之石见托志铭恧然顔汗又以太夫人之羙节姱行福祉寿考于海内宁有防门下之爲勋臣爲循吏爲名儒正士于海内复有几而天子之所以宠灵光大其殁存者又复有几而不朽之重委之谫薄无行齿颊狼籍之人何也世贞自昨歳来弃妻子草衣木食于笔砚都已谢絶而门下业已爲知己又令甥数千里扶服道路不获自蔽其丑唯更斟酌之勿使灾石可也柱石之躯幸自抑啬以终大孝
　　王司徒
　　向者台旌北上山中得邸报艰欲驰一啓奉候而不可及矣国家根本在积贮而积贮取给东南今以大司徒之政畀之正大精详之人如我翁者固六军万姓之命所仰系而区区东南桑梓之私尤可借以袵席者也癸未比壤皆稔而独敝州与嘉定以民力之不给与雨之不时潮水之不及济稻禾半焦加之毋疫鬼积虐之余民尚未有起色也唯我翁一念之而已世贞谫劣齿颊余生逃墨自放无复世念而除目滥及此必我翁与二三大老念旧推毂之效第蒲柳易衰樗栎无补非复东土周还左右时精神意气矣且诸贤在朝与彚征茅茹者皆一时之选而以不肖之躯参之所谓腐骨馁鱼能败锅羮者其不重贻知己之辱耶抗疏乞休实出衷腑倘防梦翁台老幸一从臾不至再凟幸甚干凟尊严无任皇悚之至
　　御史大夫吴公
　　自翁之晋领中台持天子纲也贞时卧田里弹指称庆曰国是自此定矣既而连得览所上大疏皆凿凿中窽而至挽留耆硕旌礼恬退于盛世之德増光重焉所谓通逹治体奚让哉贞衰劣过时托迹方外不齿人数乆矣上恩霈及先魄谊无可辞冒昧苟出竽禄无补惭负益深如何如何昨者海公悯念闾阎之苦有所减省行之二年独于贵院所列守宅更夫一事诸公持之甚力是以迁延至今昨始覆上所谓寛一分民受一分之赐者也伏惟尊裁幸甚余不敢赘
　　答徐太常伯仲
　　前者徐孟孺称师翁道体渐康以故于元驭宗伯便仅附一书通臆不复走介卓午而孟孺书到忽传有非常之耗且骇且疑少间则使者所将之讣继之矣痛哉痛哉天不憖遗一老海宇失望元何托赤帜何表至于区区顾凯羊昙之感葢不止懐依鎭海支防西州而已孟孺致尊谕计遗防事且令具草忆得先朝大臣自景防以前所未创见惟天顺中宁阳侯陈懋太平候张軏文安伯张輗成化中会昌侯孙继宗三四勲戚而已嘉靖之季李顾二文康时在位故有之若晦庵木斋林下诸大老皆不闻也当是时林尚书俊以尸谏忤防顾尚书可学以觊恩见讥非例也第我师翁光辅二圣功在社稷八袠时受主上隆礼大眷以此酬恩纳忠或不妨破格耳不揣庸陋僭拟数言驰去须与与防司空一商议却付大兄询之三老可上则上不必拘也三五日间即当奔哭几筵靣悉不次
　　荅李太仆生时
　　仆匏系一茅庐百事沈简而独生平故人尚在方寸第以授家儿辈仅挟两苍头自随不欲从之借残力通讯问公乃能念我千里裹粮授使者竿尺慰存副以烟霞之贶何感如之公待次乆爲侍太夫人朝夕不能逺宦虽公家令伯何以过是时事殊可观暂出应彚征之数染指而归亦无不可仆槁木之躯竖子尚见凌得公寄万氏抄药方良足山中生活矣不腆刻佛道经数种并山园记附览不一
　　荅陈太常
　　昨歳以馆师柴氏役便附通起居辱报书满纸皆肝腑之爱而柴氏举宗荷长者昐睐不至匄贷以其家完会有先师羽化事卒卒无由致咫尺之书以谢廼者复拜大诲过赐饰奬捧读之余良切皇汗走荼毒余生僇以时私不知创悔堕人齿颊归田以来百念灰冷而猥承灵眞降悯汰其臭浊俾吸清冷非分之来莫审所以今虽损家付竖子木食草衣作焚诵行迳第返省内境则七情所侵根器已损追惟往因则百愆所积障业非浅岂足凝承大贶解脱世外倘即未塡沟壑获以余日息黥补劓小省泥犂种子足矣翁丈歩武鼎铉润泽士庶举口动笔皆是隂功若复澹泊明性蓬戸朱门何所不可先师垂训以八戒爲先其教走与宗伯公亦只寡欲薄味省事去思固灵根之本以俟将来顶门一勺甘露而已此外都未有及也走生平绮语方在懴悔即有撰述愚贱无征而宗伯公见强爲传良非获已今既已露之无由更秘敢附上十册其宗伯所撰行实秘之青箱适闻爲一友窃而梓之俟其成当别奉也辱谕聊此奉复呵冻不一不一
　　荅周鸿胪
　　贞齿颊之余人世长物力不从心懒与遘会故块处一室窃比于息黔掩劓之人而已而门下念通家未行之雅惠以教言过垂奬饰使苏壤登筵春容大章见属弁辞使穅秕导玉愧何可胜嘉降之际斗山东南贞仅从邦人侧耳芳问而已不谓垂晚得披璚林寳藏应接不暇别梓诸大疏便是贾长沙虽失意绛灌尚足耸动朝野自是而后豸角嶷嶷仅能触懦夫孺子而已何所得公一巵语也中间先君子朽魄仰頼荣施事虽不行亦尔小吐诵之不胜九京之感以故不敢持笔砚戒勉效一言第谫劣不足传亡以报塞如何如何次公材髙小铩鸾翮与时扬抑以成变化埙篪之暇幸勉之勿遂作凿坏计也初暑爲道加飡自爱
　　又
　　昨自仲君起部返而荐其敝帚以爲佳集之导至于今愧之不意明公复以先光禄翁之不朽托也读所状佐郏邑事令我神爽尹翁归所谓文武具备者非其人耶而奈何以格阻之然有贤伯仲足以偿矣自惟先司马身后明公倡正议于朝即格不行犹有生意仆敢忘笔札报而病瞀忽忽且仲君见迫甚不能效沈滛之思幸毋即灾石不然爲我斤斧焉芗帛附忱殊慙简防希鉴入朱明迫矣谨拜簟葛之贶以助我懒烂然之币敢附之仲君毋以不恭而罪之天下之躯强进饘粥爲祷
　　又
　　昨歳娄承教札深仞念存迩见次公佐无爲之报知尊服已禫除书旦夕下矣庙廊搜剔岩穴仆之不肖亦且竽滥而况明公与侗老皆具内圣外王之学术者乎第仆衰病无状且有心盟惟知凿坏而已年来爲笔砚所役忽忽成瘵已于新正誓断之而黄解元者以明公之教札来爲渠王父宪副公不朽计奈何许之是仆不免诳语諐也不许是二千里之匍匐与明公之命皆委之草莽也殆将以此爲絶笔矣次公计已之任大白若辱盛德若不足幸致声告之不一
　　与王尚寳
　　自庚辰来忽忽块处于道无丝髪之进仅能以嬾慢疏离戚故之交而已执事北上既行而后知之某始则爲言路所踪防有窜逐之累其后则复爲言路所与谬从推毂之末以故不敢一通长安问虽至厚如执事者亦付之漠然诚知其非谓执事必见亮于形迹之外也始闻建礼之除复覩尚玺之报出入禁闼密迩天顔固一时羣公推贤求旧至意然后来之薪得无又前积耶仆已卖身作佛奴而留尹一补良所不解虽不然之灰无所复动而上章投啓纷纷者数日唯冀诸贤一从臾使守此丘壑足矣仲君别驾邢州宦况想佳胜不一
　　王鸿胪
　　前者草率附谢自愧不腆兹复承雅诲敦促上道且谓仆蹑履石头之辰正门下挂冠神虎之日也仆初以衰劣不堪仕路而病弟方在汤药故上书陈情乞骸今既不得请而病者粗有起色且贪与盛德周旋少时不免图买舟小一出耳然门下既深丛桂之招仆亦何心小草之恋耶唯是太仆官署名爲仙府意必大雅居之而迩来山公啓事多好轻俊少年积薪之叹知不足挂门下齿有世道责者宁无一扼腕部役回便聊此附复诸容靣布不宣
　　詹中丞
　　向者不腆园池辱玉趾光重大爲山灵増气别后飞书见宠披衷露素则匪特箧笥之光而已也门下心事如青天白日襟度则霁月光风令回互幽隐之人见之神沮魄夺圣朝召用直臣畀以风纪与一二大老若宋文贞范文正者与之同心底道何其盛也连读大疏于明纪纲扶正学葢凛然有生色焉独仆以齿颊之余亦滥竽征彚执节不固竟成小草之任以来未尝不心仪大贤长者亦非尽由冗夺特以衰庸过时之人跋胡疐尾惭负故人虽有区区寸丹未敢布之尺素不谓门下猥先大诲副以贶仪至于奬饰逾涯汲引非分则有令人涊然颊赤汗下而不敢当者今天子爲念元元三公九卿涤心罄虑以承德意眞千载一时也语有之邦有道谷耻也不佞齿堕已尽髪无茎黒如以谷而已何所逃耻旦夕唯有一归门下其念之暑雨郁蒸调摄良艰唯爲宗社苍生自爱
　　荅王中丞
　　屈指癸酉之秋得接光霁于黄鹤鹦鹉间后凡三拜郢中之寓髙情雅谊人间世所希值不知不肖何以得此于翁也一卧沧洲麋鹿之踪遂与世隔而门下敭歴戎臬肤功告成仗钺甘凉寻阻忧艰再奉玺书保厘关右岩壑之余爲翁加额者再蹙额者一而河山阻修鳞羽莫致虽有此心不敢望故人之见亮也而西使逺来猥施大贶手书慰藉披示肝腑至于中间欲屈中防之驾而竟沮子猷之舟诵之使人神思飞越若接眉宇而聆德徽也石经累神用遂成完书仆虽作老蠧鱼其间不恨死矣迩来顚毛尽白髪落无余岂堪复出供人描画而横爲除书所迫加以辇上君子见谓先人沾恩甚渥不当偃蹇以自爲名谋之不审遂铸此错门下不以嗤其愚而饰奬之何也关中比歳旱甚米石万钱赖仁公抚绥不尽塡沟壑今闻得雨麦秋甚佳不知东南凋攰当何如耳偶成奉懐一章并有薄侑不敢当英琼之报庶防献缟之诚惟冀亮存万荷伏暑唯爲宗社苍生自爱不宣
　　与谷司马
　　屈指奉门下大教十五易歳朔矣中间仅于郧鎭一候起居嗣后避言窜伏田里不能作境外信葢深念之朝事鼎革羣贤彚征明公造国手也不根之谤乆已辨雪推毂之章毋虑十数即同事者起南台首九列亦已倦游而蒲轮乃尚未下何也传闻明公时时策一蹇纵游名山咨访异人求出世之学当事者用以相亮不敢烦以事耶则如苍生何世贞朴簌且不能事言路以贻玷知已然用是得谢笼鞅获遘仙眞迁化之竒与指引之切恨衰愚驽下不能有所拟承惟饰巾待尽而已除书两及乞骸未允乍愚乍贤不知其何説也再疏恳辞冀必得请即削斥甘之明公出而宰物如杨公乎则世贞或且有起色焉然竟不若荷一瓢戴一笠以从公爲五岳之游也小刻二种附览不一






　　弇州续稿巻一百八十六
　　钦定四库全书
　　弇州续稿巻一百八十七
　　明　王世贞　撰
　　文部
　　书牍
　　凌尚书汝成
　　舍侄孙行聊附一啓谢注存之感申契阔之懐实不敢有所请益而大诲以混俗见许则岂贞所敢当所谓动极思静静乆则动念复生惟无动无静而一归恬澹公两语已是金丹妙诀第要察识喜动喜静之念原是客念一切刻去之于富贵繁华中提出本来靣目便是火宅莲花若仅少欲知足减损秾艳分数亦只是小歇泊法暂时行迳耳恐未可以言恬澹极则也弟虽弃家块处卤莽销日即便得芹曝滋味何以爲献舍弟蚤衰勌案牍入计时已露章乞骸兹所谓以防罪行耳归后课农训子求不失四民职不至迂愚如廼兄也非公骨肉至爱何以闻此
　　又
　　两日来扶病奉侍虽老丈惓惓欲垂度引而弟实无所得以故仅以寒暄市里之谈进兹辱教令人愧悚无已弟自入春羸瘠之甚爲子弟辈所强间补以滋味今渐觉小转皆爲我喜而独我老丈责其信道之不笃勉以无生之防此实爱我之深逺出于儿女子眤眤之外弟欲界一凡夫耳先师不胜元驭父子之恩与接度有縁一念勉弟啬精飬气保爱色身左右元驭以俟诲期未尝有所授也即于机防露一二弟愚钝无所知即小有知亦不敢影响妄作以趣异迳不幸而有采薪之忧若遂不起方在轮廻何敢妄证无生上附夕死老丈功名冨贵已极福业防重不归之空不得第于此时却便空不得也佛云无生而实云不灭仙不云长生而实无死弟苟于此际有所得则此色身亦不必厌离而自不爲累矣大抵方在洒扫应对尚未敢言学地岂得便有所恋舍作众生寿者相耶老丈姑识之不一不一
　　大宗伯杨公
　　生平仰止十载闻问不谓于紫气杳雾中得一遂之所以移病在告不辞拥篲操檝弟觉此鄙吝之身爲春风甘露披洒却不虗也元驭先生孤介少许可独爲翁心醉贞匏系草室如袁夏甫未能踵门请益秋爽或可轻刀见过否时事每一闻輙一邑邑翁忧世乐天两不相倍其以爲何如家弟造谢聊附不腆之敬扇头恶作并希教和不宣
　　荅王司宼
　　屈指西曹从翁之后获朝夕者于今四十年矣一会于张园再会于行台扬扢秇文论説时事杯酒佐之蝉媛不休寻复会于漕河之舟中则翁方按部悠悠斾旌而贞且裹首以病见矣郧楚之役奉职无状甫量移而白简继之杜门息黔则翁方将天子命按阅幽蓟储胥之奏等羙营平而造物者见妬俾以忧归自是麋鹿之迹相望于越山吴水间而翁方以明堂之栋梁爲匠石所急贞一社防耳乃误爲啓事所先庙廊之意得非重翁以铨枢寄而姑难之耶翁于经济性命之学会通其精防而以一贯之今海内无所不水旱国用匮竭赈贷莫措饿莩塡道残骸蔽野念能拯之者翁耳仆之小草诚悔不安爲栎也惟有一归而已贤郎致大集得寓目焉河伯见东海若而失宜也雅教币贶何敢当之却有不腆之侑并上拙集贤郎奕奕清令材用不凡一觏接怳如翁之在眉宇也谨以爲贺
　　赵太宰
　　世贞门下一故吏也不以爲贱而进之友又辱肺腑交乃至敝帚荐于华堂大币私于下槖非一日矣龌龊不能事言路再防白简遁迹草莽于影响仇而门下方坐政府握铨柄以故不敢辄通咫尺之书然至于仰止之私未尝敢一日忘也门下遗爱如羊开府清白如杨太尉今台鼎娄移万目趣仰即南北统均之地与严先生对峙而爲百僚表率岂不盛哉乞骸之疏胡至再上非不佞所解也白傅黒首分洛门下少于此公数年而遽休汝于私计得矣如苍生何迩者江陵公祸起搢绅臲臲居恒与元驭学士言使江陵能以待门下礼待诸公诸公能以门下所以待江陵者待江陵则休休之与济济两相成矣何至乃有今日令人忾叹贤郎骏发梓暎喜慰之私无由一逹门下儿子蹭蹬塲屋苟窃一名何足挂长者齿而津津不啻口出葢道谊骨肉之爱良兼之也李驹之友来言门下衮衣东土时爲于鳞特竪一坊曰海内文宗昔孔北海之表通德里似矣然不若门下之荣施枯骨也且康成所得亦不如于鳞快往时陈道易以大诲及二币来方卧弇念无可托以报者即有所致付之道易所想彼亦无繇自逹于车门也外颇籍籍传渠叵测乆谓非人间人今似再得一道易矣贞名若学道者而实无所窥髪种种至有忧生之虑受役笔砚亦未尽能割窃欲小露其拙而使者刺促无暇授简俟篇成并旧作成一巻如门下不得请致之白下差易如得请亦必驰信汝上不至作道易浮沉也张助甫差强人意肖甫落落竟成底定功门下亦许之否王大司马故人而贤相及致声不一
　　张助甫
　　弟自重九徙乡中旧居丛棘自藩形影相守日噉三粥以度余晷惟故人竿尺时有及者而足下讯独自万里来减季俸以爲米汁资弟月来此好亦垂断唯抵暮浮两荷叶不能三合即令至百年费亦不尽所贶非佛顶葢乃天竺中法师茶毗后即舍此葢骨盛净水于世尊前供之爲西方繻故彼藏亦自大珍重并向者舍利白足称小祗园三寳矣弟之六尺乆付人齿颊幸不即糜碎而谬被剪饰岂敢顿忘戊寅之辱且筋骨羸防委迹物外佛奴道民髠钳已乆借此一壑容棺而已岂敢饰画阳乔唐突箕颍足下甫逾知命飞而食肉金印悬肘政当累累胡爲作此倦世语所喻秋时萋菲如浮沤旋起旋灭亦何足道大槩迩来六七少年台谏不直发自意气实以左珰借耳目窥伺罗织爲造化之径因而羽翼牙爪者又不下数十辈耳观舌书吠影射影转自实繁幸元揆颇善调停虗已推毂遂相司马世路小当暂清夷也肖甫毎书来叹王明辅孑然一身若退院僧而夸足下跳梁蛰蛰振振未巳然彼乃不自觉其跳梁耶近故人刘大司马一嗣子不肖陷囹圄间气犹未絶帑庾立尽老孀继之归骨无所伯玉虽有子多不称意世界故缺陷耳要如二甫及吾家兄弟自无几也释氏离而忘之吾儒与老氏畏而持之于世法出世法有无二义不可不一剂量屠郎作逹不已宜其折齿所恨右文之意防短耳元瑞以吾曹假之故恶少若莫生辈力肆诋谋方杜门而事千古益笃此曹子当不战屈也辱寄家仲氐物已付其子矣渠爲荔枝所诱不免闽越一行有两子俱补诸生而小者三试皆首遂应都试足下长器岳岳必不作第二义也叔纵不名痴要须让武子见父宦游何状不歌蜀道难耶旧藏两犀杯乃宋物尚有神彩团栾话无生后取紫酡酥防西京葡萄于此杯对进之当不恶吴织稍精亦可抵裴相国衲衣又拙诗书扇见臆统希麾置爲荷
　　又
　　前辱大贶薄有报臆间者阔焉度不能于五千里外得起居之详唯间从邸报仕籍彷佛若靣兄而已云中上谷之间外患时时防跋独不敢望贺兰山作咳唾兄之威德一何盛也式遏功成当入司中执法不则以中二千石移大鎭事在匪逺弟生年仅过张苍相之半而牙齿见讐殆甚今唯以乳糜度日而已乃闻尚有鸡肋我者幸而中沮不然又増商顔一辱也元驭正人第刚肠疾恶太甚昨防虽快人意弟祸水一决拨地拉逻又当大有纷纭且闻太仓告匮宣索不已何以竟之吾兄行当预其忧者不若弟之仅爲杞人而已也昨始得汴録渇欲见贤季贤器名不可得吾家两犹子及肖甫元驭之子皆然独不见楚録耳今歳贵胃钱神虽絶巍峩而名士之寂寥程义之苟简恐矫枉不无过正儿子北上已过彭城胡元瑞坐卧弇园者四日出门后举一雄却是可喜事黄幕僚以书来云兄见委使且寘之荐剡中即死不足以报德附此不一
　　又
　　自昨冬附使者致谢后不能再一通问讯虽曵尾途中未尝不作天际故人想弟金庭玉关相去万里防鸿之翼犹且难之而足下念我间关一介六月长途流金铄石不辞暍死喘息间启椷发行李怳若清风之投懐也齿颊余生岂堪复与诸少年并进而横爲造物者所弄以有此补旋见憎幸未爲冶城轻薄揶揄耳林居之日吾不与易跌宕词翰差不落莫亦不顾足下相怜也强敌西牧正与足下所部相关磨墨盾鼻飞组系单于颈固男子事然逺公有云愿檀越安穏彼亦无它老人厌事语然不敢不爲兄告也愁霖再旬一望巨浸饘粥之产白如瓯脱计无所复之方頼麯生以解磊块辱损奉即付酒家可得百瓿却取白葡萄佐之耳子与一夕奄逝几作若敖之馁家弟爲经纪其防始得归仆粗复经纪其家且以七尺碑报泉下也家弟所领驿传得逍遥滕王阁望西山雨然失匡庐主人以此恨恨赵侍御乃能于迹外相念耶幸爲致声余情具别帋不一
　　又
　　往家弟西首时业有翰墨戒且传足下虽量移紫薇省所治犹在玉门以故不获附咫尺之问而近得家弟书独称与足下相旦夕云尽得京兆扶风故地而守之已又云兼理外台篆吾未晓新制所快者数万里浮萍忽聚若胶漆耳已又得一鲤银钩宛然怳作郧中观且举向误诗语若防者信哉损饷二种皆梵天化物始弟得宋窰补陀大士全像及仙师三十余篆心经供奉之窃与善信苾蒭语更配一舍利足称三寳耳不五日而致自足下抑何神也弟详此件白色而细似是僧寳已制一粟金小合装之尚冀灵明感通庻几康僧会之应云耳白防精莹轻润目中所希当时世尊受供亦不过此谨裁作称量衣拟谒圣师时服之或可借换凡骨珍荷珍荷两日间有致邸报者足下长山东臬而有整饬字何耶足下四履不西秦则东秦百二十二之地山川风物皆入锦囊中人间世快事也足下才与相法必大贵愿勿住一切相勿恃有漏因常识取本来靣目爲异日刹那计弟虽离苦海而彼岸尚遥不知究竟当何似耳歴下朽骨必蒙荣施第儿驹作老博士弟子不厌弃否有数株马鬛衣三尺土否言及使人忉怛见父吟兴当益王选人事如何家驭学宪便附此縁此公方持嫌一札外不能有所致也加飡自爱
　　又
　　前所得秦中书及舍利白防后欲通一问而不可得王家驭视学大梁仅附数行不知其不作殷洪乔否家弟毎相对辄及谈足下风度不减山季伦王平子往往捧腹至云以一杯酒翫积逋冦于股掌间十万敌骑遁廵解防不敢小睥睨诚壮之艳之然不免左顾而唾恐猎心之起蒲团也造物者既借足下渔阳复移之晋臬岂覇朝开府须张孟铎爲宰分桑梓计耶王明辅沾沾以得足下旦夕弟剧称閤中姬雅能宗门语此是龙华会宿世根勿仅以苏家朝云例待之可也仲归后王家驭亦归与元驭偶明辅矫矫玉立王氏风流似非乌衣马粪诸郎奉玺绂弄笔砚者可拟足下肯作一歌伟之否肖甫佐枢廷足下开府纵复欲从赤松子万戸侯印待二子而三勉旃强饭自爱
　　又
　　前有一书附家驭提学致足下休汝时又有数行托明辅方伯致晋阳公署计当已悉逹矣世贞自入圜来塞兊黜聪无复他慕惟二三故人犹时时在方寸而舍第入辄话足下凉州谈笑制敌方畧与消庄浪骄卒事不觉麈尾之缺唾壶也钱唐之变开府公俛仰此曹股掌中太阿倒授付之无可奈何即令足下在宁复有此纷纭言及懑懑臬司逓迁若传舍而除目独于足下少恡当由全晋鎻钥需时而寄耶或借重秋棘如椽之笔则不免一坐紫薇堂耳明辅受庇宇下时时相晤语便是两氷壶相暎闻黄甫亦以文事见幸审尔则足下席不爲无人又陈常侍者老而尚徤饭好客意不至衰减足下当毋为苦寂寂也此间旦夕元驭而仲氏佐之纵不能精进不便退果后进中屠长卿文笔不可当胡元瑞益矫厉异日櫜鞬中原须厚集其陈以待余不一
　　又
　　黄文甫有一介归附不腆之启及刻成佛道经数种计已彻记室矣倪同安过吴门遣信相闻则足下之手书檿丝俨然在焉知二姬踵谢遗孤呱呱安仁之况可想也不佞乃以爲足下方困劲敌二姬捐躯纾难有余忠矣夫岂直祝融回禄之相已也弟髪种种行尽唯貌不甚枯瘠正得千日断欲力耳讵便如所闻姑射氷雪前覩邸报足下偕推浙藩私心揺揺谓可于薜荔中一望旌节然足下功名在西北今天夺呼韩逝左右贤鹿蠡龂龂将军之绶非足下谁佩肖甫属市人倡乱时单车直入虎穴眞过孟贲逺吾曹有张氏二甫何妨不髙卧也明辅比当益清适黄生能作西京语然非公车中物足下幸有以规削之所云两常侍供张足销日陈老而益爲共谨尤可念也诸经加校订颇不误再上一部并白玉冠得之肖甫者聊以将臆野人献芹献所羙耳足下勿讶
　　又
　　昨歳有倪令者自晋道吴门以兄之尺牍防丝至得闻兄与明辅相倡酬而黄生亦与捧砚又后閤有陨璧之痛爲怅惘作一书奉慰兼附小物付去又旬日而倪令以其物返云羊肠诘曲仅以书往耳又三月而书亦返矣既豚儿应公车卒卒令其俟吴门欲精作一书及诗致之方岳邸中而冒寒作汗两日夕渠又不能待矣世界缺陷亡论吾曹合并之难即邮筒亦不易也夏州之拜觉已迟数月大丈夫杖旄钺拥铁骑登赫连台坐受呼韩稽颡然后勒颂贺兰铭勋熟釡亦一快快事也肖甫于笑谈间再销竒变师中三锡文士不爲无用矣陈道易自汝来得兄数行若犹以鸡肋启事爲仆喜者岂雕鹗乗秋厉空乃欲挟鳬鹜与相翺翔耶仆百念已灰虽儿女眷属亦以抟沙譬之天竺苦县吾师也安能复低眉贵人供后生子描畵哉近以枯羸见廹亲友小进滋味于伊蒲未宜千里责文役方寸于蒲团尤碍寻当誓佛前烧笔砚一粥一蔬了腊月二十五事矣家弟遘小圃戢身其间虽缮性未渠而逹生亦颇胡元瑞七言霍骠骑也沾沾自喜以得御足下云舍琅琊君而外唯张君舍张君无所措意矣吾爲之击节慨赏足下读仆前后语将无疑吾谈空説寂非实际耶摩诃迦叶闻干闼婆奏音而舞亦是宿习偶未忘耳此间沿海州邑中大水及厉疫死者数万人今复虞旱闻关中五歳旱而今忽大水天意将何如也适便附此不一不一
　　又
　　前者黄经幕索一书爲报因附之寻有所补书五子篇计已逹矣边人欵塞烽燧长正足轻裘缓带时耶乃不以一诗见忆何也上已日吴明乡见过饮噉如昔貌甚壮唯近诗小觉肤立耳寻尽出旧作见示终自稳足弟已乆断笔砚縁不得不爲小破例作数语之导也余德甫已于人日长徃生世所不免且与于鳞同甲子而多十四歳噉饭亦复何憾弟所谓情发去来置之未易耳张肖甫谓王明辅成一有髪芘刍而足下振振麟趾却忘自己所飨之盛造物冯生岂可于铢两上较论弟始上乞骸疏不获请乃复上移疾疏两日尚未覩邸报想亦当不异也区区不出止是不负初念宰公以八座相啖亦不暇置方寸今段纷纭乃尔国是将何所慿足下试味之以爲尚可出否耶世事一切勘破独身心二境尚未尽了了则挥手入光明藏矣
　　又
　　春来闻南牀猘口狺狺及吾兄意极骇恨及覩与大同胡君仅各一疏而疏辞亦不若彼二子之甚以爲庙廊必有调剂不谓舛错至此夫以文学材气如兄故当不爲绛灌所寛然何至并万里金城而弁髦之寻当数行诘肖甫肖甫亦甚爲兄扼腕欲于叙功疏内拟移留景云曽与太原道之弟即有数行致此公矣想当不异也辇上君子亦尚有鸡肋我者已力辞之太原及天水葢老誖乆废托迹方外嬾癖成痼安能低眉事言路少年此曹子于头上安眼尻后着口有何凖防足慿也欲驰一介造兄庐通舒懑懑之懐而十年絶境外之交老马尽僵无识途者而大教复先之矣二诗宏丽精切如聆謦欬分俸之贶又似伤惠如何旬后家弟赍捧北上令一苍头附至宿州取宋道访蔡致不腆之诚先此附谢不宣
　　又
　　前者材官去空椷附之然中具一消息想当不浮沈也计兹时已得代还里玉树盈前杯酒团奕不烦呼客恐大纛髙牙紫衣将炙不与易其畅也家弟以赍捧归将北首而得南容台之报此虽防贠亦自清简若兄果如大司马所拟署留都九列暂尔婆娑度无不可即用肖甫故事今不少保耶元瑞虽落夹过我时家报举二雄脱防欢噱抗眼一世唯爲兄不平耳见父今移何官得何地叔氏贤器不免复于小战地争雄想益褎然也吾二子二侄俱遒上于鳞旧有句云意气还从我辈生功名且付儿曹立驹已矣唯兄与阿敬三人共之耳拙诗二章并有薄侑去力弱不能多致外信阳王太史书物烦使者转致得数行以报爲幸
　　又
</div>
    <div class="pagination">
<a href="弇州四部稿_page282.html">上一页</a><span>...</span><a href="弇州四部稿_page278.html">278</a><a href="弇州四部稿_page279.html">279</a><a href="弇州四部稿_page280.html">280</a><a href="弇州四部稿_page281.html">281</a><a href="弇州四部稿_page282.html">282</a><span class="current-page">283</span><a href="弇州四部稿_page284.html">284</a><a href="弇州四部稿_page285.html">285</a><a href="弇州四部稿_page286.html">286</a><a href="弇州四部稿_page287.html">287</a><a href="弇州四部稿_page288.html">288</a><span>...</span><a href="弇州四部稿_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
