<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 38 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 38 页/共 90 页</h1>
    <div class="content">
　　敬业堂诗集卷二十四
　　钦定四库全书
　　敬业堂诗集巻二十五
　　翰林院编修查愼行撰
　　炎天冰雪集【起戊寅五月尽六月】
　　端阳前二日初食茘支戏寄德尹时弟在兰州二首
　　茘子初红到福州绛囊欲擘已涎流阿频来往如相避笑掷闽南一度游【弟于甲戌二月游此四月还家未尝噉荔也阿频弟小名】
　　方红陈紫价争高次第行将饫老饕直作冲炎吾得计西游终不羡蒲桃【魏文帝以蒲桃比荔支世讥其谬】
　　西施舌【一名沙蛤】
　　尤物佳名托依然住水乡死难逃越网生只恋吴航【沙蛤产吴航者佳】
　　香螺
　　螺女江边产形厐味特竒客厨贪一饱空殻付僧吹【梅圣俞诗佛寺吹螺空唱嚎】
　　蟳【闽大记一名蝤蛑】
　　味美尤在螯一枚十钱买自从擘蝤蛑不忆分湖蠏
　　鲎鱼【腹下有十二足雌雄常相负取之辄作双】
　　介属鱼其名雌雄同一束爬沙苦无力安用十二足
　　花蛤
　　入水化几时登盘复充鲙刳肠谁见怜文采却在外
　　黄螺
　　藏尾露两角肉黄漫多腥时于蜗殻中自负枵然形
　　珠蚶
　　珠蚶细已甚鱼鳞鵞眼许海错幸自多烹鲜乃及汝
　　食江瑶柱
　　河豚岂不佳中毒时有之须臾聊为性命忍当筵辍箸甘被旁人嗤半生梦想江瑶柱客或夸示长朶颐南游无一事直为口腹宁非痴土人向我言惜来非其时客欲尝此味请以冬为期清晨无端食指动腥风怪雨入座纷离披天教尤物落吾手海市忽逐神鞭移常鳞凡介尽辟易独许上品当釜锜其形初如羊角合倐若蝙蝠两翅张防褷格髙味厚少为贵中间甲柱孤撑搘瀹以百沸汤逡巡发华滋鲜于金盘露洁比白玉脂食经百六十五卷鸣姜防酱无不宜良庖俗庖两两割烹好方法不用传严龟【隋大业中刻淮南王食经一百六十五巻唐人严龟有食法十巻】退之引类及章举坡老比儗到荔支二公评隲竟谁是吾方饱噉不暇措一辞
　　林草臣携酒见过
　　草堂无定所乱后属他人爱客老尤笃论交晩自亲割鲜兼众味载酒过比邻一醉叨深眷翻怜地主贫
　　养蜂歌
　　逆旅主人贪养蜂木柜中结房千重别开孔窍聴出入高置檐宇虞奔冲颇同君臣俨有礼稍别种族如知宗两衙薨薨勤鼓翅四序扰扰无停踪妇姑勃蹊或同室子弟盛壮旋分封秦宫每向花底活韩凭大抵枝头逢苦兼黄连充药使甘比稼穑成花农乾坤大哉类斯聚形体尔性则凶天生是物本岩谷于世无竞宜相容自求辛螫谁作俑乃至役物为人佣僦居一椽在隘巷偪侧欲避愁无从明知仓卒非大害未免有意防针锋吾将纵汝任所适解衣盘礴便疎慵主人一笑不见许留待割蜜当严冬
　　汪学使棣园寄饷兴化荔支
　　南越百株移逺植西川一骑走炎埃如何两日枫亭路也为先生置驿来
　　林竹筠封翁招饮榕庵
　　山根沮洳湿苍苔别业重新凿石开但使周遭留竹树不妨次第补亭台五经又课诸孙读【次公碧山以五经擢第故云】一榼频携逺客来指防旧时门径改双榕前嵗拔风雷【门前榕树二株丙子七月为大风所拔】
　　汪悔斋方伯署庭有荔支小暑后摘以见饷率成十六韵
　　阴合重楼外枝垂曲槛东珊瑚推旧谱玳瑁占新丛画省初凝露薇垣迥得风繁星纷乍摘白雪沃俱融步障丝褰紫宫衣袖巻红品方瑶柱美【东坡梅溪以江瑶柱比荔支】肌爱玊环丰只许辉银印【白乐天寄杨使君荔支诗对君银印色相鲜】何期饷竹笼从来臭味合大抵餽贻通不是分甘好将毋嚼蜡同炎官方赫赫热属又虫虫解駮凉无汗医蠲渴有功稍宜亲夏簟惟欠剥春葱长乐全胜画邮亭尚忆枫【长乐所产名胜画者可与兴化之枫亭相匹皆名种晩熟者】近应来郡县逺不比泸戎【少陵诗忆过泸戎摘荔支】旅槖终难致顷筐倘更防此游专为口贪得笑何穷
　　甘泉汉瓦歌为侯官林同人赋
　　林生老立专门学金石遗文巻盈握曾经从宦走长安断碣残碑藓亲剥昭陵迹废补亡阙磨石山高穿硌确冰霜裂面虎豹嘷沙砾堆中拾完璞摩挲铜狄自何年万栋灰飞片瓦全为按黄圗考宫殿始知地是汉甘泉底平面正规而圜肖形似镜还如钱其髙半寸径三寸旁具轮郭中不穿土花蚀后文留识【音志】上有长生未央字龙拏鳯攫结撰竒肉厚肌疎形体异与人作砚不中用抱质如初无变置吁嗟乎杨【南仲】刘【敞】不作识者希时俗谁能辨真伪巧多滋伪朴者真此瓦人间盖无二岂同冰井香姜阁埏埴纷纷托疑似劝生勿更加砻磨本色须教存古意生颔此语索我诗我诗质直无姱辞请烦拓致数十本徧乞羊何共和之或恐流传落人口陶甄又复成今手
　　张民瞻舍人赵二今孝亷同日饷荔支
　　侧生倒挂頳虬珠后先磊落致座隅空斋长夏失炎热中有仙姝冰雪肤太真飞燕两媚妩那辨徐家蔡家谱【新谱蔡君谟着莆田谱徐师闵着】野人揣分已不廉一饱今朝烦二主此生大嚼知几回一日可少三百枚从兹便结荔支社【用东坡岭南事】日日西禅寺里来
　　六月初六日同竹垞青坛过长庆寺噉荔支二首
　　碧藓埋唐碣红云拥寺门客尝初拣树僧引为开园甘露充香饭清泉注瓦盆分沾徧僮仆犹自压枝繁蚶殻梢梢重星毬个个圆生偏当逺峤吾及遇丰年【寺僧云今年荔子最熟似为逺客设供】邂逅三人话衰迟一饱缘勿嫌来较晩禽鸟让争先
　　与陈漳浦莘学话旧
　　谁怜香案吏逺谪到南天索米洵非易折腰良不甘山租输海贝市舶贱迦楠喜拜贫官惠轻风白葛含【时以广葛见赠】
　　数日前作诗报悔斋方伯末有无厌之请盖在枫亭荔支也朝来果防分饷再成一律
　　四树枫亭种曾经入贡余人间应渐少名下果无虚絶品惭供客兼程苦累渠色香全未减地主谊何如【驿庭只四树树老半枯枝闽人宋比玊荔支诗也】
　　龚运使榕溪招饮园亭
　　掷印归家鬓未苍手栽梧竹辟池塘到来但觉绿阴好坐久始知清昼长客子解衣思避暑主人投辖怕逃觞不辞戸小沈醉三伏世间无此凉
　　饮陈集斯乌石山庄
　　炎天尘满街褦襶何太苦野人寡酬酢一饭必择主陈生静者流邀我游椒坞小楼城北靣豁达寄檐宇渐入转幽深忽高迷步武清泉閟岩窦涓滴时复吐碧眼贮渟泻为荷芰渚隔篱微辨径叠石不带土瘦竹走长鞭淡花垂细乳木桃正垂实【木桃似木而有纹上结一脐如小桃】错落指可数中无一蝉嘶上有独鹤舞孤亭出林表七塔皆下俯客来导攀跻赤日方卓午清凉彻山骨快若新过雨善病君得闲息交吾独取何当把镵柄共治黄精圃
　　六月十四夜喜雨
　　扑扇蚊蝇苦不支乍凉聊与睡相宜一窗归梦芭蕉雨六月惊心蟋蟀诗远客交游长寂寞殊方节物极参差明朝红屐城西路已是潮田获稻时
　　题让竹亭修褉圗巻
　　何必山阴亦有亭一时盛事又丹青旧因洗竹开三径新为栽花让半庭诗好尽容僧入社客来总与鹤忘形年年上已风光在长指天南聚酒星
　　送龚仲圭归合肥
　　嗟余生苦晩前辈目未识侧闻长老言蕴稸推厚德煌煌端毅公古道手扶植南宫昔校士良窳就陶埴至性实怜才搜罗如不克谓宜余泽在十世报犹食公子负英才承家奉轨则干人非本意负米贫自力堂有白髪亲伤哉彼屺陟通门谒开府愿望良易塞旧时桃李花当路化荆棘交几厄陈蔡归及课畊织不汚枣囊金正复壮行色螺江水新涨帆影轻比翼一事足夸人来从荔支国【萨天锡诗红尘香暖荔支国】
　　仙游茅笔歌
　　羣山海上来络绎趋九仙仙翁此山住示梦于几先【九仙祠祈梦最灵】山中老樵枕石眠斧柯断烂不记年梦中髣髴遇神授笔花昼吐黄茅天觉来信手防不律巧被笔工偷妙术遂令九仙祠下三脊茅用与鸡毛防须匹中书免冠头不秃菅蒯居然效防质幸渠一束价未高殿头簪珥非汝曹若教朱墨官尽取便恐仙山成不毛君不见连山伐竹兔拔毫防梳胶缀何其劳秽史自执奸吏操直与此辈供锥刀老夫抄书指生茧怕搦人间管城管涂鸦结蚓随尔为不要残年防吾短
　　寿山石歌
　　周礼重玺节后来印章毋乃同自从秦人刻玊称国寳此外杂用金银铜铸成往往上戴纽屭赑作力碑趺雄槖驼羔鹿虎豹龙细者龟兔巨者貔与熊肖形寓像随所好缪篆法与虫鱼通汉时斗检封下沿唐宋仍相防神龙贞观宣和中六印旁及金章宗当时御府收藏及书画首尾钤识丹砂红民间私记不知几千万杨【克一有集古印格】王【厚之有复齐印谱】姜【防有集古印谱】赵【子昂有印史】集古谁能穷车磲玛瑙犀角及象齿苟适于用俱牢笼后来摹刻忽以石其法创自王山农【元末诸暨人王冕自称煮石山农始用花乳石刻私印】自元歴明三百载巧匠到处搜防防吾乡青田旧坑冻价重苍璧兼黄琮福州寿山晩始着强藩力取如输攻初闻城北门日役万指佣千工掘田田尽废【寿山石产田中者最佳】凿山山为空昆冈火连三月烽玊石俱碎污其宫况加官长日检括土产率以苞苴充今之存者大洞盖已少【大洞所产亚于田石】别穿岩穴开芙蓉【今所用者皆出芙蓉岩】居人业此成石戸斑白老叟携儿童采来制纽尚仿古一一雕琢加磨砻我闻金石古称寿兹山取义奚所从如何出寳还自贼地脉将断天无功山灵有知便合变顽矿庶与鸿蒙混沌相始终
　　以蜜渍生荔支戏成一律
　　蜡黄封蒂上方奁【未入蜜时先融蜡封蒂】两月南中已属厌筐篚人情怜白晒瓶罂方法爱红盐【白晒红盐俱见君谟荔谱】离枝便减三分色入蜜悬知一味甜珍重老翁亲手摘归教儿女得分沾
　　饮张民瞻斋
　　出墙藤蔓走龙蛇指防相过路不赊却喜邻居连北巷每拈书籍问东家【寓舍去张最近频得借书故云】凉生翠盖亭边雨风落红薇屋角花借取深杯还接烛不愁官鼓夜催挝【是夕防雨竹垞先归余及龚容溪两人复留纵饮】
　　高斯亿为余画竹以诗报之
　　画竹原从草书出眼中孰是张芝笔高生善书久絶伦余技兼为竹写真自言亦用狂草法颇觉游戏能通神无诸城中少修竹客舍连旬苦炎毒赖君妙手补化工为我一挥终十幅幅终掷笔风雨来野人疎爽心顔开须臾雨止墨光湿润入纸背生苍苔老龙蜕骨瘦崛强翠鳯掉尾纷毰毸魄雄气大腕力壮尽扫篠簜皆凡材忽然幻作铁钩锁【江南李主作竹自根及梢极小者一一钩勒成谓之鐡钩锁白云惟栁公权有此笔法】世有诚悬应识我渭川千畆胸郁蟠放纵精微无不可文湖州派继者难后来独推王孟端人间多画风中栁【东坡题文与可墨竹诗那将春蚓笔画作风中栁】珍重萧郎十五竿【斯亿墨竹甚自秘重故用萧悦事为比】
　　福州太守毁淫祠歌
　　愚甿致贫盖有术祈福淫祠亦其一八闽风俗尤信巫社防城狐就私昵巫言今年神降殃疠疫将作势莫当家家杀牛磔羊豕举国奔走如风狂迎神送神解神怒防掠金钱十万戸旗旄夹道卤簿驰官长行来不避路忽闻下令燔妖庐居民聚族初睢盱青天白日鬼怪遁向来只奉宁非愚嗟嗟千年陋习牢相纽劈正须烦巨灵手江南狄公永州栁此事今亡古亦偶独不见福州迟太守
　　题悔斋方伯小照二首
　　鲸呿鳌掷气何如目送云涛荡碧虚记得大罗天上事澥山难着白尚书
　　独立苍茫又一竒长松怪石两参差披圗聊识高人意未是科头曳履时
　　杨浴庵饯别于谋野庄
　　黄门门下无多士【杨为先黄门伯礼闱所取士】三十年来尽罢官白首荷君存古道清樽留我话更阑科名得路人余几子弟能文事最难别后倘逄潮信便好从鱼素报平安垂槖集【起戊寅七月尽十二月】
　　舟发螺江林草臣张民瞻追送于洪山桥
　　小雨作秋凉扁舟客将返殷勤良友意送我不辞逺洪塘十五里短亭复长亭可怜桥下水临别难为聴来时梅子黄去时龙眼熟新欢旋已散后防恐未卜勿谓岭海遥合并谅有由所嗟迫衰贱去住两白头
　　朝发竹﨑顺风晩抵水口驿
　　荔海南来得饱餐此游那更笑无端归帆偶得东风便明日方知上水难【自此以上皆险滩矣】凉月一梳防带晕暗潮三尺忽平滩炎方未必无清景贪向船头坐夜阑
　　初上滩
　　建溪之恶恶无比狠石髙低势随水竹篙如铁船似纸曲折蜂窠犬牙里南浦迢迢六百里大滩小滩从此始黄河亦可滥觞耳不到水穷行不止
　　逆水逆风歌戏呈竹垞
　　逆水彍强弩逆风簸蛮旗澁滩怪石张颔颐使我有不敢拽有篙不能施但见北来船乘流挂席东南驰我欲问天天不可问丈夫处世各有利钝塞者自塞通自通造化小儿游戏中解后两相值我适遭其穷却笑竹垞老与我同舟还遇风乃以我故兼累翁翁今涉世颇知退坐狎雷霆如一噫我拍手翁和歌人生大都逆境多顺流岂遂无风波
　　七月十五夜泊埂程
　　一村树合烟初暝四靣山髙月未升隔岸闻钟知有寺满川风浪放河灯
　　折纸滩【去尤溪县二十里】
　　可怜尤溪滩险于太行山羊肠九折有路犹可攀折纸一折乃在疾雷掣电中央间高下旣悬絶东西故弯澴上滩不易下更艰有生寄命脆如此摇手休轻过折纸
　　箭孔滩
　　铜牙发利矢未足喻其急小舟欲穿针孔入石梯倒行三十级强弓寸寸弯不得羿彀不中嗟何及束手号天天雨泣
　　茶阳滩【舟人口号云大水大湘小水茶阳谓水落时茶阳最险也】
　　大水大湘小水茶阳亘川塞路如牛如羊叱之不动乃是石波臣横踞千步冈当时大禹疏凿不到此渐长牙角势莫当弃置九州外放流比投荒如今郡县辟海外尚于中道梗咽为民殃何人为铲除毋令与水争强梁石言吾何辜水性本易怒请君看取淮扬交正坐中流无砥柱
　　盆滩
　　滩险寓盆名波澜颇不小寄语踏浪儿如何狎池沼
　　雨后过南鸦口
　　暴涨添三丈朝来冒两涯山深惟古戍岸转忽人家苦竹秋来笋红姜雨后芽似闻灵鹊语报我过南鸦【朝来闻鹊声延平以南所无也】
　　建宁遇德州田子益以蜜渍荔支分饷
　　两月三山客归装但荔支制来经我手开处朶君颐野馈怜同好人情感过时平生甘苦分一味不曾私
　　饮瓯宁陈明府陛来县斋
　　京国三年别溪山半日留眼中逢地主意外系归舟对酒寛相忆当歌感昔游应怜旧同学临老独漂流
　　万石滩【俗名阿弥陀佛滩中流有三石□】
　　物各以类从号石数有万波流石自止于义特取艮忆昨经兹滩崭岩争自献今看三石柱寻丈才露寸一条换骨龙掉尾秋更健逡巡溯流上淹滞得无闷扬帆过须臾正赖长女巽舟人归佛力剪纸酬夙愿老夫亦欣然满酌不待劝
　　大小米滩
　　掀波成山石作底风平石出波弥弥秋天一碧雨新洗大滩小滩如撒米
</div>
    <div class="pagination">
<a href="敬业堂诗集_page37.html">上一页</a><span>...</span><a href="敬业堂诗集_page33.html">33</a><a href="敬业堂诗集_page34.html">34</a><a href="敬业堂诗集_page35.html">35</a><a href="敬业堂诗集_page36.html">36</a><a href="敬业堂诗集_page37.html">37</a><span class="current-page">38</span><a href="敬业堂诗集_page39.html">39</a><a href="敬业堂诗集_page40.html">40</a><a href="敬业堂诗集_page41.html">41</a><a href="敬业堂诗集_page42.html">42</a><a href="敬业堂诗集_page43.html">43</a><span>...</span><a href="敬业堂诗集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
