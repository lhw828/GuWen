<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 20 页/共 28 页</h1>
    <div class="content">?诫虎碑
宋傅僎字子成为襄阳令有善政县多虎僎常追虎入城诫励虎去不复为害邑人为立碑　　未除不必烦周处欲刺何须待卞庄入巿如羊听命去至今无害到襄阳　　注张参议应无白额烦周处解使于菟字子文
?杜甫故里
杜易简预之远裔有从弟曰审言生子闲闲生甫世居襄阳甫徙家巩县　　不知故隐几时离天宝年闲处处诗过客不须寻世谱万山山下看沈碑　　按杜诗吾家碑不昧王氏井依然注杜预沈碑岘山之下
?尹氏一门四阙
在襄阳县东南三里唐尹怦有父曰嗣宗居丧逾礼贞观中旌表怦年十三竭力就养父卒负土成坟紫芝产墓侧天子下诏称扬龙朔中刺史改其闾曰南陔里子慕先孙仁恕皆着孝行万岁通天中继被宠褒一门四阙张柬之张九龄为之记赞欧阳文忠公集古录言之甚详　　萱堂犹是忘忧地乌屋相传反哺恩一段家风谁出自千年鼻祖守关门　　注东坡尹可元诗千年鼻祖守关门
?武安君庙
祠白起在南漳县　　归去咸阳是老头如何此地肯重游分明祀典无交涉只合英灵在杜邮
?修禊亭
在岘山半王子年拾遗记云江汉之人思周昭王至春上巳祓禊集王祠下如屈原故事　　相唤相呼上巳游国人无日不思周近来烽火遭三月那得闲杯逐水流
?汉阴台
在宜城西三十步庄子子贡过汉阴见一丈人方将为圃凿隧而入井抱瓮而出灌用力甚多而见功寡子贡曰有械于此夫子不欲乎凿木为机后重前轻挈水若抽其名为槔为圃者笑曰有机械者必有机事有机事者必有机心机心存于胸中则纯白不备神生不定吾非不知羞而不为也　　怪来赐也多言甚笑倒忘机老汉阴巧拙大都归一溉宁教劳力莫劳心
?善谑驿
在宜城县驿前有淳于髠墓　　皆因盂酒与豚蹏致使他乡笑滑稽无限驿亭来往客独言齐赘不归齐
?沧浪歌
屈原既放游于江潭渔父见之鼓枻而歌曰沧浪之水清兮可以濯我缨　　江上扬扬一棹波众中清浊笑怀沙不知歌后沧浪曲却入骚人屈宋衙
?竞渡
屈原以五月五日赴汨罗土人追至洞庭湖欠舟水莫得济者乃歌曰何由得渡湖自此习以相传为之戏　　憔悴沉湘楚大夫魂招鱼腹肯来无至今江上渔歌在尚问何由得渡湖
?抱玉岩
在南漳县卞和得玉于此以进楚王王以为诈刖其足乃抱璞泣于荆山　　特特来从抵鹊山一心都在献芹闲非关楚国真难辨举世人皆厌等闲
?习家池
即高阳池也在岘山南百步水经云沔水东入襄阳习郁池内郁依范蠡养鱼法作大陂列植竹木游燕之名处也　　日日山公载酒过醒时常少醉时多儿童拍手阑街笑惊破沧浪一曲歌
?的颅溪
本名檀溪在襄阳西四里刘表因会取刘备备潜遁所乘马名的颅走堕檀溪中备急曰的颅可努力的颅一踊三丈渡中流而追者至　　得雨蛟龙未易图枉劳木禺用机谟死生毕竟谁堪托今日纔方见的颅　　按东汉刘表本传云表欲卧收天运其犹木禺之于人也注云如刻木为人无所知也前书有木禺龙音义云禺寄也寄形于木元具反张参议云垓下众倾骓不逝合肥桥彻骑能飞孙权征合肥为张辽所袭权乘骏马上津桥桥已彻板着鞭超渡至今合肥名曰飞骑桥
?作乐山
郦道元注云昔诸葛亮好为梁父吟每所登游俗以作乐山名之今在襄阳西北二十里　　悠悠曾不倦登临眼底何人为赏音白雪一歌犹掩耳安知梁父是龙吟
?冠葢里
汉灵帝时宜城太山庙有四郡守七都尉二卿五侍中一黄门侍郎三尚书六刺史朱轩高葢同日会于山下荆州刺史刘表行部见之甚欢叹其豪盛乃题道口亭为冠葢里刻石铭之　　道口亭前多贵游一时来往亦风流若能共画安刘计岂独英雄记里收
?呼鹰台
在襄阳县东七里高三丈表性好鹰常登此台歌野鹰来曲台之侧有司马徽庞统二宅　　英豪并起望人才底事将军谩筑台倘使曹公肉能饱如何唤得野鹰来　　注曹公曰养士如养鹰饥则为人用饱则扬去
?仲宣井
在万山王仲宣故宅郭帅杲移井栏于戎司其后破碎埋没李帅奕收拾补甃置之便坐侧稽考古今岁月为之记　　试看汲古几何深犹有余波慰渴心谁把石栏移便坐并邻又得一繁钦　　按耆旧传王粲与繁钦并邻同井杜甫诗云应共王粲宅留井岘山前张云繁钦有识还歆羡
?兹楼
王粲楼按襄阳杂咏题曰兹楼葢取粲登楼赋所谓登兹楼以四望兮襄阳志亦因之而楼不存　　见说襄阳有古风可怜耆旧老无功当年汉主龙兴地尽在登楼四望中
?堕泪碑
在南岘山上　　愤深藉馆年年祭痛切夷陵岁岁祠不见征南遗爱地至今泪堕岘山碑　　注伍员破楚鞭尸藉馆郢中立庙今自湖北至淮西故楚之地处处有祠白起伐楚烧先王墓夷陵宜城有白起堰灌城中死者流东陂臭闻远近号曰臭陂
?沈碑
在万山下杜元凯刻石为二碑纪其勋绩一沈万山之下一立岘山之上　　中原人物老书生塞破乾坤万古名俗子不知碑尚在一朝南渡愧荒伧
?晋柏
在南岘山上即晋人所植下有小石题刻柯干如铁　　亭亭霜干上参天色黛皮苍老更坚当日不知谁手植到今人与树千年
?文选楼
在子城南门按祥符图经云梁昭明太子于此楼撰文选聚才人贤士刘孝威等一十余人资给丰厚日设珍馔诸才子号曰高齐学士又云世传文选成楼下所弃书与楼齐　　朝朝暮暮蠹书鱼选尽人闲得意书常恐不能精此理祗缘老杜近楼居　　注杜诗熟精文选理又眼前文字积如山想见中闲笔削难一自登楼开卷后满天依旧斗星寒
?解佩渚
在襄阳西十里北临沔水有曲堤按郡国志郑交甫至汉皋台下遇二女佩二大珠交甫求之二女解佩行数里二女及珠俱失　　相遇江皋事颇奇一双佩解去还遗未能南国无游女咏取周人汉广诗
?弄珠滩
楚俗以嬉游为事襄沔记岁以正月二十一日二十二日谓之天地穿日移巿于城北津弄珠滩按南都赋云游女弄珠于汉皋之曲　　江沙一日蚌胎虚游女争夸掌上珠美化不将风俗禁他年恐作媚川都　　注襄阳志云楚女于弄珠滩寻水窍石穿簪于钗上带归又云楚俗三月游南山诸寺移巿于山寿寺四月八日罢游谓之辞山
?金沙泉
在宜城县东一里造酒绝美世谓宜城春又云竹叶杯　　何处山泉味最佳从来独说有金沙楚人遍地宜城酒莫着淄渑诳易牙
?涌月亭
在南岘山　　徘徊亭上晚相宜月与高人本有期不比寻常三五夜十分圆后是来时
○南游
一片归心白羽轻 【 高蟾】 一场春梦不分明 【 张□】 东风二月淮阴郡 【 刘商】 总是关山离别情 【 王昌龄】
○自遣
南路蹉跎客未回 【 樊晃】 山桃野杏两三栽 【 雍陶】 逢春渐觉飘蓬苦 【 才调集】 更向花前把一杯 【 严惮】
○雨后出郊
柳塘烟起日西斜 【 鲍溶】 马踏春泥半是花 【 窦巩】 何处最伤游客思 【 武元衡】 绿阴相闲两三家 【 司空图】
○寒食
闲身行止属年华 【 薛能】 故国春归未有涯 【 司空图】 一树梨花一溪月 【 才调集】 不知墙外是谁家 【 郎士元】
○寒食席次
秋千打困解罗裙 【 韩偓】 把酒相看日又曛 【 韦庄】 处士不知巫峡梦 【 莲花妓】 春来犹见伴行云 【 韦氏子】
○郭外
寒食悲看郭外春 【 云表】 数声鸦噪日将曛 【 潘阆】 山中旧宅无人住 【 戴叔伦】 一树繁花傍古坟 【 卢纶】
○小桃
桃花依旧笑春风 【 崔护】 怅望无人此醉同 【 赵嘏】 应是梦中飞作蝶 【 吕温】 树头树底觅残红 【 王建】
○看花
两岸山花似雪开 【 刘禹锡】 开时莫放艳阳回 【 李商隐】 明朝携酒犹堪赏 【 李涉】 雨涨春流隔往来 【 刘商】
○感花
无人不道看花回 【 刘禹锡】 犹忆红螺一两杯 【 陆龟蒙】 曾是管弦同醉伴 【 赵嘏】 来时欢笑去时哀 【 韦冰】
○惜花
花树流莺日过迟 【 武元衡】 少年争惜最红枝 【 崔涂】 何人尽得天生态 【 薛能】 为报东风且莫吹 【 李涉】
又
绣轭香鞯夜不归 【 崔涂】 看花只恐看来迟 【 韩偓】 今朝几许风吹落 【 杨巨源】 多在青苔少在枝 【 崔橹】
○暮春
一年春色负归期 【 韩偓】 绿叶成阴子满枝 【 杜牧】 公子王孙莫来好 【 韩琮】 如今不似洛阳时 【 崔橹】
○送春
可怜寥落送春心 【 高骈】 负郭依山一径深 【 李涉】 燕子不归花着雨 【 韩偓】 小溪犹忆去年寻 【 山谷】
又
二月已破三月来 【 杜子美】 常嗟物候暗相催 【 樊晃】 几时心绪浑无事 【 李商隐】 终日传杯不放杯 【 山谷】
○遗兴
读彻闲书弄水回 【 赵嘏】 绿杨移傍小庭栽 【 成文干】 闭门尽日无人到 【 韦庄】 便有春光四面来 【 邵谒】
○下楼
绣帘珠户未曾开 【 东坡】 却向春风领恨回 【 李山甫】 行到中庭数花朵 【 刘禹锡】 遥闻语笑自空来 【 李端】
○招饮
当时朝士已无多【刘禹锡】故里心期柰别何【羊士谔】不用凭栏苦回首【杜牧】且来花里听笙歌【东坡】
○春感
岁岁无如老去何 【 刘长卿】 东城南陌强经过 【 谢皎然】 不知谁唱归春曲 【 曹唐】　断得人膓不在多 【 王建】
○春怨
已恨东风不展眉 【 段成式】 落花惆怅满尘衣 【 赵渭南】 与君试向江边觅 【 东坡】 嬴得凄凉索漠归 【 吴融】
○约同归
故国烟花想已残 【 卢弼】 浮生各自系悲欢 【 司空图】 青山一道同云雨 【 王昌龄】 步步相携不觉难 【 刘禹锡】
○江村
夜添山雨作江声 【 羊士谔】 绿暗红藏江上村 【 韦庄】 何处人闲似仙境 【 刘禹锡】 寥寥一犬吠桃源 【 刘长卿】
○送客之江陵
独上江楼思渺然 【 赵渭南】 故人去后绝朱弦 【 山谷】 西南一望和云水 【 窦巩】 入郭登桥出郭船 【 罗隐】
○赠别
萧萧落叶送残秋 【 权德舆】 楼上黄昏欲望休 【 李商隐】 满目暮云风卷尽 【 陆龟蒙】 亭亭孤月照行舟 【 葢嘉运】
又
洞庭风软荻花秋 【 郑德璘】 客散江亭雨未休 【 岑参】 南去北来人自老 【 杜牧】 此中离恨两难收 【 魏野】
又
谁家红袖倚江楼 【 杜牧】 白袷行人又远游 【 陆龟蒙】 今夜不知何处泊 【 权德舆】 青山万里一孤舟 【 刘长卿】
</div>
    <div class="pagination">
<a href="庄靖先生遗集_page19.html">上一页</a><span>...</span><a href="庄靖先生遗集_page15.html">15</a><a href="庄靖先生遗集_page16.html">16</a><a href="庄靖先生遗集_page17.html">17</a><a href="庄靖先生遗集_page18.html">18</a><a href="庄靖先生遗集_page19.html">19</a><span class="current-page">20</span><a href="庄靖先生遗集_page21.html">21</a><a href="庄靖先生遗集_page22.html">22</a><a href="庄靖先生遗集_page23.html">23</a><a href="庄靖先生遗集_page24.html">24</a><a href="庄靖先生遗集_page25.html">25</a><span>...</span><a href="庄靖先生遗集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
