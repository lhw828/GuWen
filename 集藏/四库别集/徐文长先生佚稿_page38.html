<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 38 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 38 页/共 54 页</h1>
    <div class="content">
　　◆策◆

　　问孔子有言我战则克又曰好谋而成兵固非儒者之所宜独废也迨于后世其说始烦然而最要而简者莫如孙子十三篇而十三篇中最要而简者形势两篇举之矣今其论形则曰决积水于千仞之溪论势则曰转圆石子千仞之山夫千仞之溪山其高远等旨同也则亦衍文赘语焉耳而胡取于孙子不然则必有微机独旨深有得于形自形势自势其功虽互相为用而自有截然不相干者存乎其间此正所谓要而简者也而其可以不讲乎始计篇论为将曰将者智信仁勇严也而军形篇则曰善战者无智名无勇功军形篇论战曰胜可知而不可为而虚实篇则又曰胜可为也言实相背矣孙子书数千言耳言兵者举莫出其上至其以身用之于吴其成功十不迨书之一于行又相违矣凡此皆不可以不讲尔诸士子必有悉其所以然者愿毋隐古人之言固有似同而实异者亦有似异而实同者学者读其书会其意斯可以用其言苟徒尼其言窒其用则不如无书之为愈也若夫论其言于今日明是考其行于他日则非君子慎察其所言果非空虚而无实则必其所处之地与所遇之时不足以副其言而亦非言之为过也世之论兵者多矣察其言非空虚而无实者莫如孙子然而异同之间固不能无疑于君子矣而其最可疑者则明问所举形势之类是也夫兵形与势义至异也千仞之溪与千仞之山说至同也而一为决水则以喻形一为转石则以喻势是以至异之义而淆之以至同之说即使艺文之士无益于实用犹知避之而谓孙子为之哉噫盍亦就孙子之书而求之乎其言曰兵形象水水因地而制流兵因敌而制胜又曰善战者其势险其节短势如彍弩节如发机故直紏险易通塞广狭千仞之溪所以形水者也而溪直则水直纡则水纡险则水湍汤则水注通塞广狭无不皆然诚如是则是水之形非自为形也因溪之形而形之者也故形者误敌之其也形必示敌以所可见所可见者形也故决积水于千仞之溪不曰势而曰形至于势则吾之所以使众之权也李牧饱士士猛思决韩信背水人自死战邓艾过险卒无还心田单误燕劓掘含愤事虽不同同归于夺非所谓彍弩发机□止之而不可得乎止之而不可得者势也故势者使众之权也势必制众以所必趋故转圆石于千仞之山不曰形而曰势由此言之其言非似同而实异乎然必设形以误敌于形者有可乘之机而后置众于必趋之势者始不至于空发而无益则形与势其为用虽异而实则同矣他如曰智曰信曰仁曰勇曰严以论为将之常道耳而善战者立于不败之地而必乘敌之所易败惟其易之甚也故辟如举秋毫不为力见日月不为明也盖其所胜者胜其易胜者也故无智名无勇功武王以三百当纣十万之师而前途为之倒戈者此也使有智名有勇功则必胜敌于难矣深入敢战卫霍之声称满天下而汉之士马物故大略与匈奴相当不遂几于不振乎于论将则求于难故贵智贵勇于取胜则求于易故不贵智不贵勇也又其它若所谓胜不可为者言不能为之于敌也胜可为者言能为之于巳也为之檿巳以待敌之可胜虽不能为胜于敌而自不害其为胜矣凡此非所谓其言似异而实同者乎夫以孙子之言若此其要眇而无言　大而各适于用也至其亲以自试之于吴曾不知巫臣公子光之一奋迨于入郢之役则又多山于子胥夫槩之谋也故马迁叙记入郢止曰孙子预有劳焉而不着其事由此观之岂孙子之言真不适于用乎夫世固有空言而无实者而以加弙孙子则不可也盖尝观其始见阖闾即斩其宫嫔以示兵法之可用阖闾止之而不得欲下观之而不敢意者当斯埘也阖闾必巳短其为人矣故其用之为将必且制之而使不得专小之而使不得遂也是以卒无成功是故虽有贲育授之以快斨不能施其勇也虽有师旷抚之以土?不能布其音也愚故曰苟言是而行非君子慎察其所言非空虚而无实则必其所遇之非时而非言之为过也谨对

　　徐文长逸稿卷之十三终

　　●徐文长逸稿卷之十四

　　山阴张汝霖肃之父　王思任季重父　评选　张维城宗子父较辑

　　序

　　吕山人诗序 
　　吕氏诗集序 
　　郦绩溪和诗序 
　　赠徐某保州幕序 
　　叶母钱膺表序（代） 
　　再刻某君时义序 
　　草玄堂稿序 
　　胡大参集序（代） 
　　赠成翁序 
　　赠戚畹锦衣陈君序 
　　阙篇序 
　　彤管遗编序 
　　送金君之无锡序 
　　送张南阳序（代） 
　　送陆刑部序（代） 
　　送董汝成尉永春序 
　　送石府公之两淮盐使序（代） 
　　赠谢孝子序 
　　赠宁远公序 
　　送潘光禄序 
　　余孝子诗册序 
　　按辽议建序（代） 
　　送吴先生序 
　　送柳彬仲序 
　　送叶君序 
　　送沈生序 
　　瑞桃诗序 
　　贺青州冯按察序（代） 
　　送祝子孝序 
　　宾峯石先生应召序（代） 
　　赠陈翁授官序 
　　贺朱少监序 
　　送王大同之平阳兵宪序（代） 
　　送袁户部守巩昌序 
　　赠雷总兵序 
　　邵兵宪公东海重春诗序 
　　赠送马先生序 
　　送沈君序（代） 
　　贺靳蒙城序 
　　赠金卫镇序（代） 
　　送少参余公考满序（代） 
　　试录前序（代） 
　　齿录序（代） 
　　志序二首（代） 
　　一登龙门引 

　　○吕山人诗序

　　吕山人刻续稿成使其弟尚宾持送予使论序山人诗固多而不多刻予即此得比附分类之若艾如张君马黄安顿题目布一章法艳歌何尝行虽用古题而意藏不晓者不论标格往时数论矣且观者各有品亦不论大堤曲子夜歌白苎词阳春曲采莲及歌寄衣美人行春女词皆写妇人女儿惜别怀春虽古忠臣爱君贤哲遭弃置闲于此发婉娈不舍看他错织然曲终奏雅风赋且不免所可取者道人意中语非子其谁善哉行陇头水吊梅花行路难嗟哉日行惜年华多感慨于及时追乐吾读之泪下也至任野性勧睨一世则有长歌行感寓夏夜溪堂和谪仙等篇在然门有万里客白马篇将军行关山月诸章又气跌宕思功名何哉其拟古乐府十六章又慨古事或政不平失机会或人臧否而巳短长之若恨不身为者又何哉咏美人走马予亦有数作寄山人忽插一嘴落得梦中诉梦其词曰西北谁家妇雄才似木兰一朝驰大道几日隘长安红失裙藏镫尘生袜打鞍当垆无不可转战谅非难三诗俱从老杜咏马来又曰金鞍七宝敧玉手控青丝人马才相得风云气木奇势轻香易堕样巧影难为驰罢雄心在何曾敛翠眉又曰尺锦即成妆当眉绾结方须臾撒身手驰骤蹴风霜檐影千门乱街心一带长忽逢游冶子系马问家乡今读山人说人马更剽健予不及也山人诗古者仿汉魏最近亦唐人知之其沈者若隐逸浮者气槩人亦知之至山人抱奇才有深计雄视思任不得效尺寸而抑在山间此虎豹而麋鹿之人或未知也故其诗声有前数者观嗟哉口行其大要也往阅其尊君中山翁续稿中题虎图有曰咆唬山谷金波罗壮士腰间金仆姑攘臂开颜一笑发惊看猛手如烹雏狂湍正闯中原籓　天子取用当天关胡儿不知射虎手一箭人马俱倾翻丈夫有才不得试葛巾空老青林间亦此意如此结构奇而合

　　○吕氏诗集序

　　昔人论诗者谓诗本于地岂不谅哉其言乎略而校之如陕蜀之雄刚中原之博大江以南之芳华真有不可强而齐者而一道之与一郡一郡之与一邑与一邑之与一乡则又辟诸一鼎之牲其味同矣而凥脽脾噱之间腴瘠隽否固又自杂征于齿颊而不可乱使易牙遇之亦犹辨黑白而数一二者矣浙之山川莫胜于会稽而会稽犹莫胜于剡人生其间往往美秀不群而尤隽者道德事功之外遂以文与诗鸣于乡播于方域盖所称一鼎之脾噱矣而某翁为之雄尝读翁诗其为味也芳而烈润而不浓间出异奇又辛脆而未尝袭合吻而咀之使人舌津而爽喉腻而有余清不终篇而腹巳果然矣由斯以谈地非剡则不能酿以生公剡非公又何以益彰剡也巳而翁之伯子兵书公镌翁诗夫兵书公某先子辛卯辈也叨世教久矣镌成而授简于不敏某至谬命以序某喟然曰兵书公位臣为国家作股肱维柱者二十年奠夷荒万里外其授之政也奚止于达使于四方也奚止以专对是其效也固由公之善诵诗也傥亦由其翁独立于庭公趋而过之之训乎故于序诗也而并及之亦使读翁诗者毋专以诗视翁也

　　○郦绩溪和诗序

　　今之和人之诗者非欲以凌而压之则且求跂而及之未必凌且压跂且及也而胜心一起所得者少而所失者多矣古之和诗其多莫如苏文忠公在惠州时和渊明之作今味其词皆泛泛兮议论若鸥悠悠兮若萍之适相遭盖不求以胜人而求以自适其趣而不知者误较其工拙是犹两人木揖让未有争也而眩者曰彼拳胜此肘负不亦可笑矣乎郦君之簿绩也取苏文定公之诗而和之多至百四十余首其数几及文忠公之于渊明其嬉游傲睨而不屑屑于工拙亦犹文忠公之于渊明也盖君之所负者大不得其大而试于小此所以不免于呜呜而负屑屑于工拙则适以成其小矣而岂君之意哉校君诗者不识解此意否有不解君当自解之也

　　○赠徐某保州幕序

　　古凡幕职至重而尤重者戎之幕何者幕掌文书主画诺以代劳宣力于堂之长而戊之堂则韬钤机务与宾客酬酢飙至而雨集其务緐而握愈重非幕以代之事鲜办代之而不得其人则虽办矣而未必理而今保州后卫则边紫塞星列以备胡护畿甸尤戎署之至要者也若是而为之幕者又何以常幕视哉虽然乃今之幕则异于古之幕矣古之幕者幕任其劳而长处其逸故选必以才而才亦得以自见今之幕者长兼其细而幕处其闲故选未必才即槐者亦不得以自见惟不得以自见而高者居之则若弃卑者居之则若营矣予以为卑者无容以言而高者亦未为得也夫高至于圣止矣圣至于孔子亦无以加矣孔子为司寇摄相事则却菜人诛少正卯而当其为委吏乘田未闻其卑会计牛羊而不讲也故道龙蛇而巳伸之则千仞屈之则寻丈何施而不可哉予尝以是论序官者之常而兹者予戚徐君之以名法序官而得卫幕也诸戚党析予言以赠君行君亦谂其为才者也而幕亦便于以才自见之官特以今之幕异于古恐负其高视之若弃耳予故以孔子之道告之夫道亦何常其示人存举全体者亦有举一节者吾告徐君以孔子亦举其一节而巳矣若勉之哉他日剡书报紫塞金台间贤幕者必君而非他也

　　○叶母钱膺表序（代）

　　乡解叶公殁之某年其配钱夫人齿方二十有五其子长公今为工部者生方七年耳夫人抱工部而泣曰成父志者其在是乎越二纪又三而工部果以文高成进士得主事营缮未几奉　命役东海过其庐而夫人自哭乡解至于今盖年五十有五于法得旌有司以闻　诏下坊于里题曰节孝贺者踵至予于乡解兄常德公同第于丙辰而常德始者又聘予女妇其子故贺者来以言属盖夫人之事舅若姑也舅疾亟尝以股愈之姑盲又舐而复视孀三十年以礼自闲无一发瑕可指又枚其子成进士为郎而贤人皆曰郎真不负乃母此其于妇道亦既甚全而取效亦甚盛矣上而蒙被　国旌下而为众所光羡当世世在人口殆非过也是宜贺虽然世有穷笄孑珥能自完其节于身矣而不能必其贵于子则议得之矣而旌未必不失或能必其贵于子矣而贵者未必贤则旌可得矣而议未必不失斯二者得则殊矣而失则同也今夫人之于节也不特完于其身又能必其贵于子矣又能必其贤于身夫一能者节也夫人之所能而二必者子之贵与贤也夫人能尽必之耶盖天有独厚者存焉耳夫独厚于其始则必不薄于其终知所厚在天则必不自居于　工部之贤将有与贵而俱隆者在他日矣噫彼始所称父之志而抱以泣者意者其在于斯乎于贺益宜

　　○再刻某君时义序　学柳

　　天下有常物有不常之物而贾之于物也有所贵在售者有所贵不在售而在知者鱼盐醴粟羽毛齿革登俎豆资民生者此物之常也售之则巳不求其知也而亦无俟于知贾胡入山而得靺鞨至股以藏之泛海而遇龙皮客彼有是者不知也既重直以贸之将别必告其为龙也且及所用之故而后去此其不贵彼之售而自贵其知苟不知而徒售即贾胡值重贸剖股而出其靺鞨以与人未免惘惘然有投非其主之恨由是以观可以明非常之物所贵不在售而在知苟弗知宁弗售也吾兄子吏部某之于经义贾胡所股而藏之之物也早岁一市于通衢通衢售矣再示于大都大都售矣予尝与吏部之弟某稍取其售余而韫椟者若干篇付梓以传其人顾往往值龙皮客得之而不知其为何物且弗宝也以为恨及是吏部偶取昨秋比题提髯以哦咄唶而了夫吏部售矣顾复为此者岂所为不贵售而贵知者耶予复命诸梓以再试于今果皆昔之龙皮客也则真靺鞨也神远苟群趋而售之非靺鞨也

　　○草玄堂稿序

　　或问于予曰诗可以尽儒乎予曰古则然今则否曰然则儒可以尽诗乎予曰今则否古则然请益予曰古者儒与诗一是故谈理则为儒谐声则为诗今者儒与诗二是故谈理者未必谐声谐声者未必得于理盖自汉魏以来至于唐之初晚而其轨自别于古儒者之所谓诗矣曰然则孰优乎曰理优谓理可以兼诗徒轨于诗者未可以言理也予为是说久矣暨之玉仲郦君始见予于蓟门邸中则以理卫道诸篇是也既而见也则以诗此稿是也予两取而揆之君非不足于诗者而顾独有余于理苟世之评君之诗者徒律之以汉魏则似不能无遗论于君有深于儒与诗者别作一观独遡君于无声之前若所谓天籁自鸣之际则汉魏唐季诸公方将自失其轨而视君之驰骤奔腾盖瞠乎其若后矣君诚儒者也而非区区诗人之流也予先为彼说以答或人既为此说以质于君君呀然曰吾师某某也而私淑于新建之教者公其知我哉予亦呀然相视而笑会有梓君之稿令予序诸首遂书之

　　○胡大参集序（代）

　　曩在嘉靖丙辰余奉　命校诸道乡贡士晚得今参政公胡君而喜曰是非近世举子辈中人也盖熟读西汉人文字而有得者及拆名君为楚人以问于楚之先达果然予益喜其后君以令　召入历礼曹郎大夫又出而按察闽晋间并提督学校事所至靡不以文显而其故所列高等建阳李生曰有秋者一旦抱君所为古文若诗篇凡十卷来以序请曰将以付诸梓予读之则见其文犹故所品汉西京物也而诗又不落近代往往为晋魏问语予又益喜曰苟梓之真足以名于一时而传后世矣然予窃怪之今世为文章动言宗汉西京负董贾刘杨者满天下至于词非屈宋唐景则掩卷而不顾及叩其所极致其于文也求如贾生之通达国体一疏万言无一字不写其胷膈者果满天下矣乎或未必然也于词也求如宋玉之辨其风于兰台以感悟其主使异代之人听之犹足以兴亦果满天下矣乎亦或未必然也夫言非身有则未免猎其近似以要君孟子谓言生于心而发于政苟无害于政则亦任其猎且要而巳矣惟其害也故不可以不辨予向也窥君之言以至于今久矣君盖身有之者也其两有事于学也又率人者也率人而卒收其效若李生固其一矣自李生之外又复得数辈若李生者否耶诚有之他日可以言政矣

　　○赠成翁序　真在牝牡之外

　　予家吴甥某尝以疗幸侍今长垣成公德之比成公从稽勋大夫参议山东而封公去年为七十甥寿之文尚虚也至是来以属予谢曰舅山人耳慵且陋甥强之坚予曰舅贱无巳其代诸甥曰甥侍成公有日矣窃闻公之言似不然也予曰奈封公何甥曰父子者居相习也子不投父以所不悦舅何疑焉予惟天下之事其在今日鲜不伪者也而文为甚举人之一身其以伪而供五官百骸之奉者鲜不重者也而文为轻何者视必组绣五色伪矣听必淫哇五声伪矣食必脆脓五味伪矣推而至于凡身之所支以奉者靡不然否则且怫然逆故曰重至于文则一以为筌蹄一以为羔雉故曰轻然而文也者将之以授于人也从左佚而得之亦必取赵孟而名之故曰今天下事鲜不伪者而文为甚夫真者伪之反也故五味必淡食斯真矣五声必希听斯真矣五色不华视斯真矣凡人能真此三者推而至于他将未有不真者故真也则不摇不摇则神凝神凝则寿舅山人也贱也未尝知公之为铨与封君之为封然而知封公之契于真也遂亦因是而知封公之寿也曰舅末有素于封公也何以知封公之契于真曰以甥适所云子习父不欲伪于文者而知之也今夫知长人之长侏儒之短奚必尽寸寸而校之尺尺而量之哉亦观其一节而巳矣

　　○赠戚畹锦衣陈君序

　　今锦衣陈君尝授诗于予友杨君而陈君性既警敏又嗜学诗既通名能举子业矣辄以其余治古人文及诗文君若诗又治及予再至京师而君皆骑马随苍头扶橐以饷酿醴市果澄湛甘好每致必先池园夏清棹舟竟日出册劝赋品鉴赓和靡不越人意表而酬酢曲雅绰中礼仪不见有厌倦之色夫以闾里饮羊绾辂之夫一旦得志即跨骏食肥目不知有长老而君以上戚子挟累世之高华顾若此其雍雍郁郁然也斯殆可以寻常畹中人目耶乃昨与杨君并策一驴往西剎君忧也蒙面以素绡骑而过可以不见辞乃免绡而下拱以俟予与杨君艰再跃鞭而过之其后余以牍谢君君笑曰是何叟之栖栖也此则与无忌下侯生者何异而彼忌者时则有求于生也今君何为者耶吾故与杨君言今而后吾乃知子之陈君贵则今　世庙戚乃其致则古之信陵者俦也信陵柄魏其效于用而着也如鼓巨飙吹一毛而今之制则不尔然着不着无足为君累抑予又闻之东汉有樊鯈者亦以戚而着其所著乃以经学得交海内大儒并取以为师友而丁恭则其所专师其后鯈竟以经显所守公羊严氏春秋致门人三千人往往有以其学至三公者吾意君不得为信陵且必为樊鯈第不识君所师杨君得如丁恭吾辈得如所称大儒与否故于君新得请袭为锦衣而众以赠言属余也不为君不得为信陵惜而直以君得为樊鯈贺也

　　○阙篇序　通摹内篇彷佛梦幻因触自是青藤本色
</div>
    <div class="pagination">
<a href="徐文长先生佚稿_page37.html">上一页</a><span>...</span><a href="徐文长先生佚稿_page33.html">33</a><a href="徐文长先生佚稿_page34.html">34</a><a href="徐文长先生佚稿_page35.html">35</a><a href="徐文长先生佚稿_page36.html">36</a><a href="徐文长先生佚稿_page37.html">37</a><span class="current-page">38</span><a href="徐文长先生佚稿_page39.html">39</a><a href="徐文长先生佚稿_page40.html">40</a><a href="徐文长先生佚稿_page41.html">41</a><a href="徐文长先生佚稿_page42.html">42</a><a href="徐文长先生佚稿_page43.html">43</a><span>...</span><a href="徐文长先生佚稿_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
