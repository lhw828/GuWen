<!DOCTYPE html>
<html>
<head>
    <meta charset="UTF-8">
    <title>曝书亭集 - 第 71 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 71 页/共 79 页</h1>
    <div class="content">　　礼山川之祀以望其既祭也则以牲玉而县之于林沉于水未有升高祀者其后易坛壝为庙而五岳皆于山下恒山祠上曲阳远在数百里外犹不失古望祀之义焉东岳庙在泰安州治西北隅实岳之南麓前三门门三涂楼峙其前神之居在五重端冕秉圭一如帝者之仪议者谓五岳秩视三公然周礼有兆五帝之文宰五行配五色后盖分祀五方而青帝得祀于岱章服之盛非僭也书嵗二月东廵狩至于岱宗尔雅释山曰河东岱应劭曰岱始也宗长也万物之始阴阳交代故谓五岳之长相传神掌死生之籍故曰齐度游四方各登泰山箓盖自九皇六十四民以来秩祀不改彼嵩华恒霍特庙祀一方而已神则祠宇徧天下生民之奔走威福者疑神崇标峻极是处由是山椒岳顶各饰神祠金碧焜煌于松栝之表至州城之庙载诸祀典所报者或未之过焉惟朝廷有大典礼特命使臣祠告外则州之有司春秋致祭一洒扫而已庙以是久不治呜呼抑知百神受
　　天子职必祠官祀典所载乃其所以凭依也与
　　皇帝践位之六年躬揽大政告于海内名山大川爰命秘书院学士宛平刘公修岱宗之祀使旋寻奉
　　命抚东土既至檄知州事林君修治于是三司以下靡不率钱为助采大木于江淮由运河辇于庙明年竣事城之雉堞殿之垣墉户之枨枢土者为台木者为榭鼓钟之楼齐湢之所杗廇楶槉瓴甋罘罳莫不毕治穹碑断碣踣者复立鬼物青红夹门左右州之男女远方之人咸来览观小大稽首爰礲贞石以书嵗月公授简彞尊曰斯文也非子不可彞尊伏念岱宗为先王省方之地观民设敎于是乎在有孚颙若惟神是依治神人以和上下建神示以保邦国观化之理一也万物出乎震妙万物者莫如神天地之盛德仁气备焉神之灵爽既妥百物以谐四时以序协乎先王望祀之义将遐迩之祈报者不于彼而于此焉庶无戾于古矣乃作诗曰
　　万彚之生孰秉其权阴阳相代有化必迁岩岩乔岳善气所宣降娄之躔天柱左海羣山是宗莫之与等惟神司职克配真宰陈书于虞攷礼于周鲁公三望纪于春秋百王之祀岂其崇丘嗟世之人不稽祀典键此重扃峦磴是践神房寖地覆之苔藓穆穆
　　天子既亲万几使告于岱诞及海沂亲臣代祀叩神之扉
　　帝有恩言爰抚青社小东大东绥此劳瘅有淑者旂有鞶者马乃巡于野乃舍于郊乃诹司牧爰暨庶寮浮木于江斵石于嶅公来奉符五宿山麓新门有伉四阿重屋亦有寝宫陈其牲玉有苍者璧帝睟其容百灵来防尔侯尔公奕奕者庙神罔时恫郁郁唐槐丸丸汉柏树以丰碑昭神之德使山如砺报祀不忒
　　邹县重修亚圣孟子庙碑
　　尧舜禹汤文武周公之道传之孔子孔子传之孟子昌黎韩子之言天下之公言也当其时孔子汲微言絶七十子没而大义乖曽子之徒有吴起子夏之徒流为庄周周再传而为孙卿盖有以鬬问于墨翟者而孟子受业子思之门人舍冉闵游夏愿学孔子其言醇乎醇其色粹然见于面盎于背施于四体其气塞乎天地之间而毋馁于滕世子道以性善于齐王先攻其邪心于梁去利而先仁义春秋弟子不能赞而孟子发其微性与天道弟子不得闻而孟子畅其防此之谓名世此之谓大丈夫此之谓豪杰之士自韩子功不在禹下一言百世之论定矣乃世儒以其矫枉过直有不知而续其书者或刺之或非之或删之或诋之或疑之至或比于忍人辩士仪秦之流几于侮圣人之言也已明之太祖颁其书于学官当呉元年即谕许存仁曰孟子专言仁义使当时有贤君用其言天下岂不定于一乎又勅文学之士曰朕闻孔孟于世利济之心虑恐不及谕桂彦良曰孔孟一圣一贤自汉唐以来称之谕赵晋曰孔孟之道卿幼学壮履大哉王言必孔孟并举其命刘三吾节文者为发题试士恐啓诸生讪上之端尔乃无稽之言谓帝欲废孟子钱唐进谏以腹受箭野史近诬不足信邹县为亚圣故里庙在县南门外由来已久其初褎崇之典未及宋元丰六年从吏部尚书曽孝寛之请诏追封邹国公政和五年太常议以弟子十八人配其后季孙子叔罢祀配者堂上一人庑下一十五人彞尊三谒庙见栋宇摧頽久圯不治心焉负疚若疢疾之入于怀也嵗在乙丑丹徒张公以右副都御史巡抚山东始庀材以葺庙明年工毕遗彞尊书大旨谓子之论文六籍之外七篇是宗庙成宜有碑曷操竒觚以志嵗月彞尊不敢让谨以闻于师者具书于石兼取外书遗意括为歌诗其辞曰
　　大人藐之白羽之白轻兮杨墨距之白玉之白贞兮万钟去之白雪之白清兮源泉混混盈科后进泰山岩岩云天是参昔先王肇祀三迁之里春秋俎豆邹峄之趾遗像在屋坐以千年林有灌木井洌寒泉懿矣张公抚兹东土维正学是崇靡废勿举生民以来盛于尼父圣克亚之秩祀斯所
　　通州西仓増福神祠碑
　　漕天下之粟达京师储四之一于通州设西南中三仓贮之列厫二百五十有竒计纳米二百万斛领以户部分司四员而西仓所贮居半爰立庙其处以祀神云按汉书天文志胃为天仓其南众星曰廥积石氏星经天仓六星在娄南仓谷所藏南四星天庾积防粟之所天囷十三星主御粮晋志天囷十三星在胃南为仓廪之属天廪四星在昴南一曰天廥春秋所谓御廪也仓庾之象上丽乎天天之垂象非一宿斯王者之廥积亦非一区粟入之藏用以备九年之储六军百职匪颁赒赐稍食于是焉给出纳之有其数车筥米粟之有其辨匪特借人事之谨而已相因而不红腐长满而无耗实惟神焉相之神之号未详乎祀典攷春秋佐助期天廪仓神明均名然则今之所祀将毋是与曰増福者从其旧也盖自明永乐中通政使李暹请于朝始建令甲太仓之神每嵗二八月诹吉日遣户部官致祭则分司之在通州者得祭于神礼也庙自万厯十一年修葺之后嵗久不治分司丁君偕同官兹土者共率私钱治之落时枨柣瓴甋杗廇神像几筵一新其旧工既毕请予文纪其嵗月予惟今之仕者恒汲汲目前之务至于展礼事神可以垂之久远或反哂其迂濶而莫之助君独能于文法寻尺之外庀工以治神庙非果于从政者与而诸君子又能协恭一心以襄其成凡此皆其可书者也用刋之石兼为歌诗以妥侑焉辞曰
　　通潞之亭兮万斛之舟大车槛槛兮服以两牛如坻如京兮屹如山立我仓既盈兮度支是给神之舍兮降娄之南邻丽胃兮天街式临赞之丰功兮积以不涸下无窜鼠兮上无啅雀神之来兮委蛇带禾九穗兮擥麦两岐神之去兮惚怳播八谷兮云之上我祈兮仓箱我报兮酒浆效牲兮荐腯陈鼓笛兮满牀颂神之庥兮饱神之德降福孔多兮绥我环极
　　重修江都县旌忠庙碑
　　旌忠庙建自宋隆兴二年以祀左军綂制魏侯俊后军綂制王侯方两侯均死于战者也绍兴三十一年金炀王渝盟括三十二緫管之师合蕃汉步骑二十七万自将以南艅艎防防分据津隘直趋维扬宋之猛将为张浚秦桧诛鉏殆尽恃以扞牧圉仅存病笃之刘锜尔乃用金字牌彻之甘以半壁天下九百万金钱委之叶义问一懦夫夺锜招讨印授之李横此诸军解体而不敢言者当其时王权既败韩林杨抗龚寿陆亷崔邦弼赵不悔先后弃城遁两侯非不知主客之兵难以相当顾目击大帅輭懦措置失宜搰沙为沟围以鹿角潮囘漂去一时传为笑端势且日蹙寜奋勇一战以拙速胜持久之兵斯亦前事之所有志未遂并丧其元盖首虽离心不惩也幸而采石之捷事定策功赠魏侯中衞大夫邕州观察使王侯拱衞大夫蕲州防御使立庙故里祀之一堂绘部曲于庑左右记所云以死勤事则祀之者欤相传神尝感梦于明孝陵故载诸祀典嵗以三月三日致祭歴年久远庙圯不治今通政司使巡视两淮盐课监察御史曹公谒庙下语守者曰斯境内之神吾民祈报于是旌忠故典修举不可缓也乃稽谋干众攻金攻木给以饩廪取陈丹暗粉一新之属其友秀水朱彞尊考两侯之遗事撰碑文勒诸石兼作歌以侑神焉辞曰迎神兮丹衢新庙兮故都维暮之春兮月出之初神之树兮庭隅灵风拂兮舒舒将朋酒兮两羭神来格兮乐胥觋前兮巫后折山花兮盈手纷传芭兮翔走神之留兮不留缚车船于庙口送神兮柳林王侯毅魄兮载浮载沉送神兮湖中魏侯死所兮无怨无恫小朝廷兮不武国无人兮御侮持弱荷兮作柱客为狸兮主鼠罢挥戈兮彀弩苐鸣金兮息鼔左军后军兮战独鏖千夫一志兮不可挠诞先登兮伐櫜为国殇兮亦足以豪生不封侯兮死当庙食稽故典于祠官兮享祀不忒
　　重修张仙祠碑
　　吴越之俗祈子者必祷乎张仙之祠或曰文昌星所化也或曰孟昶既亡蜀宫人费氏所谓花蕊夫人者入掖庭私画昶像以祀宋太宗问之诡以张仙可祈子为对之二説皆非是按神讳恶子生于越嶲姚苌至蜀憩梓潼岭神衣布衣道旁语苌曰秦人将无主康济其在君乎宜亟还秦请其氏曰吾张恶子也苌既称帝长安命使入蜀求之勿获遂立庙梓潼岭上唐僖宗幸蜀神自庙出十里余白雾中髣髴见列伏状僖宗脱佩劒赐之王铎萧遇咸赋诗刋石而李商隐诗亦载神以铁如意赠苌事蜀人俎豆不絶比之射洪灌口号为三神是则蜀之人无不祀仙者花蕊夫人所画实仙非昶象也攷仙即梓潼神世乃分而为二又以梓潼神为文昌星神号于是乎失辨矣月令仲春之月鸟至以太牢祠于高禖王居明堂礼曰带以弓韣礼之禖下今世俗祀仙多于二月之朏仙之象手弓而立殆取高禖授弓矢之义高禖废而仙之祠举焉其亦未远乎礼者也里有祠将圮道士募钱修之工既毕宜有记乃摭仙遗事刻于石歌以侑焉辞曰
　　神之降兮嶲县陷卭池兮震电神之游兮梓潼佩如意兮山中玉騘兮婀娜迎翠旍兮道左解龙劒兮贻之助威棱兮旋彼六师蜀之人兮颂神之庥诞昭灵惠兮九州差池兮燕羽至之日兮孚乳带弓韣兮士女无害兮无菑生子兮天材巫言兮嘉告俪报祀兮高禖防萧兮交鼔陈诗兮合舞牲酒洁兮春复春播神兮终古











　　曝书亭集卷六十九
　　钦定四库全书
　　曝书亭集卷七十
　　翰林院检讨朱尊撰
　　碑【二】
　　中奉大夫分守岭北道江西右布政使贺公祠堂碑
　　公姓贺氏讳万祚字孝延浙江秀水人万厯三十八年进士除南京刑部江西司主事改礼部仪制司主事持父丧归服除补兵部武选司主事歴郎中出为山东按察司佥事提督学政迁福建按察司副使分巡建南道徙广西布政司参政分守左江道转江西布政使右布政使分守岭北道年六十三以没公之在山东也妖贼徐鸿儒倡白莲花敎远近煽惑公佐巡抚指画卒以决胜其在广西土冦胡扶记为乱官兵败绩路将蔡人龙战殁诏集大师征讨防监军参政潘应龙知浔州府事张嵩相继卒于师环两江州县咸震惊公疾驰上官以方略获扶记父子兄弟皆就戮招降莫敬龙所部千人置之内地别部帅黎扶三以兵出掠敬龙生擒以献公斩之于市羣蛮慑伏境内盗贼悉平镇安土司岑继祥与归顺土司岑大伦为仇力不胜潜通安南莫敬寛密以骑象掩杀大伦劫官男州印去当事者欲徼功谋讨安南公曰镇安土司世受冠带一旦甘为祸首舍此不问问安南非计也宜治镇安以汉法诘责安南听其服罪当事者从公言敬寛果输服送还官男州印其在江西流贼方肆焚劫围定安破安远公至相视羊角石背诸营堡贼闻有备引去呜呼士大夫当承平日久人不知兵洎夫启祯之际一夫搆患监司长吏辄束手无策羣盗四起天子赫怒命宰辅督师无不立见摧败卒之蠭屯乌合长驱入居庸之关盖自陜及京师仅五旬尔向使若公等十数人落落然分置要害地则冦焰何难扑灭惜乎试之穷山絶徼虽事功屡奏无补天下之大势而公则尽瘁死矣公所着有礼曹条议兵曹疏略大业斋文集其平生未尝谈兵所至辄以兵事显卒之后无子以兄子侃修嗣侃修中崇祯六年举人未几亦卒无后彞尊之再从父弟彞政于公为外孙惧公名姓不得书于国史久而湮灭乃具状请处士俞汝言表公之墓又葺其丙舍为祠藏主以祀属子记公行事于石并作诗以颂焉辞曰
　　公之考祖盐官是处后迁于府居城东兮既举于乡遂扬于庭其文有章誉斯崇兮为郎勅法克正五罚不爽苗髪刑德双兮礼乐攸司章服是宜昭德甄微宣国容兮爰佐司马九边之野洞若观火赞戎功兮诞出抡文去疵而醇归夫义根发滞防兮闽瓯寜地有严无比失贵人意违此邦兮度岭而南桂水之浔蛮獠所侵屡奋庸兮逾岭而北冦贼未息以战则克保陴墉兮世尽愉愉公也饥劬恒集于枯命之穷兮辕攀轮拒公去不顾死于道路众所恫兮有崇者丘左右泉流植以松楸马鬛封兮公虽无祀女子有子状公行事其可徴兮有觉其楹丙舍未倾祠我先正方瞽宗兮
　　提督浙江学政翰林院检讨顔君清德碑
　　翰林院检讨曲阜顔君光斆学山为复圣顔子六十七世孙中康熙二十七年进士改庶吉士除今官三十二年秋典浙江乡试还
　　天子命提督浙江学政近例学院以翰苑兼坊局衔者充之君以史官
　　特简异数也士三年大比浙东西就试者至万余人主司之不公士且攒讥竦诮有裂牓纸而以瓦砾击其后者矣君来牓既放虽见抑者无怨及闻君再至交以手加额君亦杜絶干请惟真才拔擢克循祖父忠孝之门风入禀太夫人之训焚膏防笔靡间晨暮席门瓮牖韦带紃履之士悉甄综无遗才饭粝茹藿甘之如饴士皆鼔舞自奋而君斯瘁矣今年春君当复
　　命全浙之士惜君之去而不能留也乃谋述君之德于贞石以传诸不朽而嘉兴为君驻节之地砻石居先焉碑当勒文佥以请于予予惟君之试士去勦説明正学拔寒微百千人誉之不以喜百千人毁之不为动是岂借碑之辞以为重哉虽然碑以述德抒情其来古矣尤莫盛于东汉之世当时诸生服义处士好学门生门童弟子故吏故民议民及门下佐往往率私钱共表其德善功烈若杨震陈球刘寛冯绲度尚孔伷之徒史传所未具详者每赖碑存用补史氏之阙焉君年方壮又遭遇
　　圣主入且论思爰立将来国史所纪特书其大者则于视学本末或反略焉不详此碑之不可以已也昔者复圣躬克已复礼之学至于拳拳服膺欲罢不能而征其所得则存乎箪瓢陋巷不改其乐是公之洁以自持诚以造士正复圣之所得者然周子曰志伊尹之志学顔子之学程叔子曰学孔子者学顔子而已君之学即顔子之学诸生既得顔子而师之言顔子之言行顔子之行是公去而服其教者长存虽百世可矣
　　太保孟忠毅公神道碑铭
　　太保孟忠毅公薨归葬于京西蔡公庄之东嵗在庚午其子熊弼请予撰碑立石于神道于是公薨三十有七年矣公之德善功烈纪诸史册无俟碑铭后显乃予读公奏疏窃恐史氏未载其详而訏谟伟略不尽传于天下不可以不铭也公讳乔芳字心亭永平人诰授光禄大夫总督陜西三边四川军务少保兼太子太保兵部尚书兼都察院右副都御史世袭阿思哈宜哈番加赠太保諡忠毅其先世某徐州人以靖难立功世袭东胜衞指挥同知祖某考某皆赠如公官祖妣张氏刘氏王氏妣马氏冯氏杜氏皆赠一品夫人公幼负大志不羁伟岸善骑射能以一矢堕双雁
　　太宗文皇帝兵入关公杖策谒军门
　　太宗壮其貎与语竒之引置左右官刑部承政兼梅勒章京管牛彔事使定律例从征大淩河锦州松山寜远朝鲜屡着战功顺治元年李自成自山海关战败西遁世祖章皇帝定鼎燕京命公帅师追之由畿南下河北逾太行定汾潞拔太原遂渡河入关下延安略定庆阳平凉所至秋毫无犯
　　世祖嘉其绩命以兵部右侍郎兼都察院右副都御史总督三边军务当是时自成弃关中走张献忠尚据蜀民情未定妖贼胡守龙自号圣公称元清光谋为变叛冦贺珍连兵十万攻西安李鹞子陷同州武大定踞固原孙守法啸聚兴安刘二虎出没汉中胡向宸负固黒水峪关以西羣盗塞路马徳贺器李明义米国轸折自明诸贼叛服不常各拥众数万为害公广招徕布恩信散奸党峙糗粮简将帅分道出竒掩击枭守龙于市追珍及于永寿蹴之汉中击走二虎大定诛向宸于板桥南山斩守法于药箭砦戮德于河儿平降自明于青觜砦擒器于安家川俘明义缚国轸前后百余战斩馘无算降者一十七万余人又陜西多种河西尤甚五年夏四月羣煽惑米喇印丁国栋聚众反陷甘肃破凉州庄浪兰岷临洮所至响应关中大震而巩昌攻城未克公疾驰救援贼败走乘胜遣张勇复临洮马寜由上路趋内官营破之赵光瑞由南路至梅川贼迎敌奔溃而梅川去岷州五里左山右河道险隘贼据守坚甚光瑞诱之出战大破之遂复岷州张勇由中路一败之官堡再败之马韩山三败之二崖洞于是喇印国栋合兵守兰州公督满汉精鋭径薄兰州俾协户部侍郎额色暨张勇为前锋贼出大战良久公令勇袭破其城贼大败焚浮桥遁而王久马寜亦破贼金县防兵兰州时朝议大出师防勦公上奏曰叛为徒虽繁然乌合易散臣已大败之临巩城堡尽复其伎已穷进取河西甘镇计日可复且秦民力已竭大兵复临供应难复支又西寜祁廷谏李天俞庄浪鲁典皆未肯为贼下今廷谏子兴周赴臣军已令其纠各族协捕乘破竹之势鼔行而西必能奏绩若旷延时日以俟大军不惟坐縻粮刍且使贼得合余烬自备而廷谏等亦懈失机长冦非计也
　　朝廷乃止遂督兵渡河游击张三耀斩喇印于古城窊逐北至甘州时夜二鼓公曰贼必出袭我乃设伏以待而张灯弹琵琶酣饮歌声彻栅外贼果出遇伏悉擒之遂围城月余平之丁国栋窜肃州立土伦太为王哈宻纒头畏兀红帽哈喇五番附之据城固守而山西大同降将姜瓖反逺近震慑其党虞印韩昭宣陷平阳号二十八万此六年秋七月也
　　世祖遣兵进攻大同命公引兵赴援公留马宁围肃驰赴潼关贼兵拒河守公佯置巨舰于上流伐鼔扬旗作欲渡状而夜率师从下流径渡急击之贼势披靡战且走四十余里比明抵蒲州贼出城迎敌公督将士力战杀贼七千余人贼弃城遁遣将复临晋荥河猗氏解州共斩首二万有竒乃合兵围运城城破贼党殱焉遂定平阳而马宁以十一月破肃州杀土伦太国栋就擒河西亦平七年进兵部尚书八年定河南何柴山之乱又擒延庆巨盗刘宏才于是全陜盗贼叛孽俱尽陜西自罹冦祸户口消耗荆棘弥望乃荒田之粮尽责之未亡之户百姓苦之公力陈其害请蠲蠲其絶户而有主荒田仍自七年起征公复奏曰所云有主者皆贫氓耳佣作糊口以延旦夕欲其开垦纳赋断不能也且未有六年不能垦七年即能者若欲借此为兵饷责有司追呼防防孑遗力不能支必至相率逃徙诚恐有主之田转为无主将来饷缺愈多矣时有司考成急催科公又请以户之増减田之荒辟为殿最使知爱养抚绥其惓惓民瘼如此先是二年公至秦即以竒兵入龙安为图张献忠取蜀之计后
　　朝廷以重兵屯汉中秦民转输艰苦九年取成都即请屯田而廷议退兵汉中乃力请驻保宁为汉中籓篱屯田广元昭化间战可制胜守可固圉兵食有赖不苦转输则规取全蜀无难从之于是秦运始抒而蜀地以次就平既又上疏曰秦省自明季冦变以来田亩荒芜今虽屡诏开垦而雁户未集耕耨无人饷仰给于大农非久逺计也惟屯田可足食强兵而弭盗安民亦于是乎在
　　上嘉纳之因举白士麟郭之培领其事而以高应选等八人分理于是兵屯民屯并兴歳得谷数万斛十年复荡平紫阳孙守金自此民渐复业而关中宴然矣公为人精敏沉毅善料敌诸将禀方略辄致胜又知人善用爽豁无嫌猜人人乐为之効死其章疏皆剀切条贯千里外如面陈故有请必从当蜀未定上言曰四川一日未复臣心一日未安
　　世祖喜曰若封疆大臣尽皆如此朕复何虑盖君臣交孚若是是以所向奏功初公累疏入朝
　　优诏不允九年复请许之陛见慰劳备至
　　赐内厩马二命从驰道出以宠异之又赐帽鞾弓刀加太子太保
　　命还秦既又命兼督四川而公以积劳成疾乞休慰留不许疾笃复乞骸骨乃加少保驰驿还未至而公薨十一年正月元日子时也
　　世祖闻之震悼柩至遣大臣酹酒
　　谕祭三坛存问其妻子赐第一区白金千两公生于明万厯乙未二月五日年六十配卜氏艾氏王氏赠封一品夫人子三熊臣知汀州府事熊飞监察御史熊弼袭世职阿思哈尼哈番予告光禄大夫孙九人曾孙五人呜呼公督秦十年外诘戎兵内定经制抚循百姓广收名将为腹心以二十余年盗贼充斥荒残流莩之乡复使升平乐业屹然为中原保障
　　朝廷无西顾忧人皆知公之功在秦不知河东之乱非公不能定收蜀之策非公不能有成然则公不徒出秦民于汤火而已晋与蜀咸受其赐焉公之功顾不伟欤铭曰
　　神龙之奋云则从之诞作霖雨以蒸有黎桓桓孟公万夫之特早事
　　太宗宣劳肇域
　　世祖受命师入隃关公蹑残冦渡河而西
　　帝哀秦民仳离疾苦俾公建牙节制文武凶渠在蜀倡乱孔多潜狙乳兽争磨其牙公遇将士披豁心曲昧者必攻降者弗戮如带斯结解之以觿如髪斯逋理之用箆荡冦河东有战必克蒲坂既收解梁乃服曩者秦俗壤地荒芜吏患追呼民囷转输征徭克缓屯务毕举有畎有沟有禾有黍既防王功载懋民庸君子来朝谒帝于宫何以予之衣裳在笥又何予之弓刀是佩天马既秣
　　帝曰汝骑出从驰道异数则希我作此辞纪公之实片石既刋百世有述
　　诰封朝议大夫国子监祭酒新城王公墓碑
　　詹事府少詹事兼翰林院侍讲学士新城王先生士祯其在太学教胄子会云南平推
　　恩封其父为朝议大夫国子监祭酒祭酒公殁先生哀慕不已既井椁矣谋伐石表诸墓古之葬令曰五品以上立碑降五品立碣祭酒秩四品得立碑螭首蛈崇九尺乃属秀水朱彞尊为之辞公讳与敕字钦文别字匡庐自其始祖贵从诸城徙新城曾祖考重光贵州布政司参议赠太仆寺少卿再赠少师兼太子太保兵部尚书祖考之垣户部左侍郎赠户部尚书再赠少师兼太子太师兵部尚书考象晋浙江布政使司右布政使妣张淑人公事亲孝从兄敬合族人以睦训子以严其为学博而有要其为文骈而丽其为诗取自写怀抱而巴有作未尝编录曰吾诗如弦之有音停音斯寂矣留此何为故其诗流传盖寡王氏之先世植槐于门梦神人以冠簪笏囊分布枝上其后族繁以大公之祖父世父叔父仲兄暨族晜弟子姓举乡防试者数十人皆有名位公少有文誉独屡试不遇仅贡入太学未谒选人而归然平生不有坎坷之叹怨天尤人之语及敎其四子三成进士公里居益退然自下歳修曽祖王父忠勤祠主祀事惟谨命工绘厥考平生事迹为图二十有四并作家诫以示诸孙朂以俭勤为本既防耦室无侍妾暇同隐君子徐夜游见者目为老经生不知其封秩大夫也公卒时子吏部考功清吏司员外郎士禄进士士祜已先殁惟仲子贡生士禧及詹事先生存女四人壻刘倬张玺毕盛肩赵作肃孙男女各一十二人曾孙男七人女一十一人元孙二人公之葬也在新城县某乡某原系之诗曰
　　孔氏之门有顔子渊子曰庶乎胥附日亲在汉黄宪隤然处顺道周性全见者交赞公生海右二贤同科言论风防传不在多观其事亲孝乎惟孝则友其兄乡党是效凡今之人门内嘻嘻公之治家肃且有仪贵则易交贱不我觏惟公谭防勿遗故旧若考作室而子以堂若考敷菑子乃坻仓既扬其名终显其秩养不为俭年不为啬彻帷于室卜葬于原无有近悔无有后艰有栝有松有枌有槚铭藏诸幽碑示观者
　　通议大夫都察院左副都御史徐公神道碑
　　康熙二十六年冬十二月
　　孝庄文皇后崩公卿在籍者同轨毕赴于时通议大夫都察院左副都御史徐公见星而奔明年二月哭临宫门之外旋寝疾三月日卒于邸舍年六十
　　天子谓公尽瘁可悯许驰驿送归
　　遣江南布政司官谕祭及是年十有一月卜幽宅于滆湖之濆既葬公子永宁永宣以碑文为请彞尊曩与公同
　　朝知公徳善行义不敢以不文辞公江南人先世自江隂徙武进曾祖某不仕祖秉忠同知防州事赠通议大夫通政司左通政考旸充乡饮酒大宾封通议大夫通政使司左通政妣白太淑人公讳元珙字辑五荆山其别字也年二十补学官弟子以明经贡入太学顺治十一年举顺天乡试明年会试中式
　　赐进士出身除刑部主事歴员外郎郎中庶狱明允典广西乡试士服其识照还以福建按察司佥事分巡建宁除闽海未靖土人或依山为砦反侧不安公侦得其实诛凶渠尽释余党众乃散寻移山西布政司参议分守潞安丁母忧服除以原官分守口北道时宣镇未立府县止同知府事一人治事兵民一相哄则戴甲而哗公至和调将士严斥增亭障葺城垣修学舍边境晏然防云贵变起
　　王师讨不庭军中需马急公出家所有田租钱首买马资骑战
　　天子嘉奨命从优议叙逾年擢光禄寺少卿牲牷粢盛防享犒劳躬视涤濯勾稽惟谨迁太仆寺少卿马政毕修进通政使出纳惟允转太常寺卿遇大飨祀奉香执帛行步中规矩升都察院左副都御史夙夜在公振纲肃纪祀典岳渎之祭北海广泽王望瘗之礼唐于洺州宋于孟州公上言东西南北当以天子建都之地为凖北海之祀宜于山海关迤北近海之地疏入报可寻念亲老陈情乞归归而父先卒居防尽哀毁且瘠盖公性至孝爱慕父母不异孺子友同产兄弟通家财治防纪敎子姓有家法里居遇懿亲邻比谦恭和易未尝以贵骄人检束傔仆不与户外事而能分人之忧为善日不足服官三十余年不喜躐进以谨慎自励故始终结主知凡
　　覃恩者三加级者五侍
　　防乾清宫从游
　　西苑拜白金文绮之
　　赐而又祭葬以礼可谓生荣死哀也已公娶白氏太保康敏公六世孙赠淑人继娶潘氏封淑人子永宁康熙二十年举人侯补中行评博永定国子监生永宣歳贡生永定早卒永宁永宣均好学有文女五俱嫁士族呜呼御史台于古为副相三独坐百寮之师阙然后补之否然后明之不专以言责为务也后世居是官者往往借绳纠之权以报恩怨党其同焉者而伐其异私以为公讦以为直又或伺君相之爱憎附之以毁誉诤臣若是岂社稷之福哉公于廷议侃侃无隐及条奏辄焚其草庶防合乎小雅所云靖共尔位者与是难能也乃作诗曰
　　徐望十门业高楚兰陵产誉髦举南宫领西曹内回翔外歴屏瓯闽翰潞泽藩上谷无震仄卿士月洊升华主禄勲牧马驘作纳言允柔嘉陟奉常典三礼副副相长柱史秉吉直肃纲纪惟北海百谷王济同祀神何飨公建议徙冀方进有循退以义孝于亲友晜弟用推仁及戚懿公之度其有容责人薄少诋攻持大体异小忠公之才洵卓荦消乱萌人罔觉澂其清激者浊公而在吾得朋公也逝孰典型御灵輀归林坰滆湖濆筮得宅望鹅墩表鹤石宜子孙逺泉脉树松柏榆梓枌百世下碑长存思公徳视此文
　　光禄大夫工部左侍郎顾公神道碑铭
　　康熙三十有八年冬
　　天子念河淮未乂歳漕后期既任都御史总其务又分命廷臣往鸠厥工于是工部左侍郎长洲顾公出视高家堰时河流日淤淮泗水无所趋洪泽泛滥堰易溃公相度悁劳不避寒暑风雨疏陈事宜未底绩而病矣旋奉
　　诏还京师犹力疾治事
　　天子班朝见公羸弱不支
　　天语垂问公对以实退乃请假且言臣早孤惟母是依敎臣力学甫通籍母故窀穸卑湿骨肉未安伏请放还迁葬
　　天子许焉归改卜宅兆于官山坞祖墓之旁疾发卒于里第
　　天子闻公逝
　　命礼臣给防典
　　谕祭一坛
　　予治葬银两朝野叹息以公克全臣子始终之义可谓忠且孝矣公讳藻字懿朴号观庐先世自无锡迁县之翰泾曾祖某不仕祖某考某皆学官弟子三世以公贵诰赠光禄大夫妣一品太夫人宋氏公自康熙十四年举于乡明年防试中式
　　赐进士出身改庶吉士闻母防回籍二十一年服除授翰林院编修防试充同考官二十六年任
　　日官知起居注二十八年以右春坊右赞善兼翰林院检讨洊陞侍讲明年秋出典江西乡试冬提督顺天等处学政寻迁兵部督捕右理事官再擢内阁学士兼礼部侍郎仍提督学政三十六年
　　勅使陜西祭告轩辕陵明年冬陞工部右侍郎寻转左侍郎累加三级
　　覃恩进阶光禄大夫公于
　　朝守厥职必诚必敬纂修
　　两朝圣训
　　玉牒领方略馆副总裁充
</div>
    <div class="pagination">
<a href="曝书亭集_page70.html">上一页</a><span>...</span><a href="曝书亭集_page66.html">66</a><a href="曝书亭集_page67.html">67</a><a href="曝书亭集_page68.html">68</a><a href="曝书亭集_page69.html">69</a><a href="曝书亭集_page70.html">70</a><span class="current-page">71</span><a href="曝书亭集_page72.html">72</a><a href="曝书亭集_page73.html">73</a><a href="曝书亭集_page74.html">74</a><a href="曝书亭集_page75.html">75</a><a href="曝书亭集_page76.html">76</a><span>...</span><a href="曝书亭集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
