<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 256 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 256 页/共 256 页</h1>
    <div class="content">　　送陈海山节推池州 
　　
　　坐进金台同太仆吉阳，掘符天遣下池州。我心欲托禺山月，送到中华书院最上头。 
　　
　　放二鸟赋并序 
　　
　　山客有送二鸟者，皆鸠类也。二鸟各异其声，皆似人言。甘泉翁不忍烹之，而畜之樊笼焉。早暮必更相鸣啼，若诉以忆。其一啼曰古古古，若人言苦苦苦，若谓樊笼之苦也。其一啼曰鞠鞠姑姑，似人言山谷之高也。甘泉翁喟然叹曰：伤哉二鸟乎！一苦樊笼之苦，抑不知有苦於樊笼者，一慕山谷之乐，抑不知犹有乐於山谷者。安危倚伏，未知苦乐何如。吾今姑顺尔性，放之白云之巅，以保全尔，而歌以赠之。其词曰： 
　　
　　嗟彼二鸟兮光荣见李翱集，睠此二鸟兮局促。惊遭密网兮慎而德，养而翅兮健而力。渐乔迁兮翔而集，於千仞兮巢断壁。弋人瞷兮专窥测，网重重兮遥矰击。东西南北兮自得，孰敢侮予兮谢群弋。 
　　
　　贺明府林敦所先生六十一华诞歌 
　　
　　所翁泉翁对门居，而子我孙缔亲知。泛我天湖日谐嬉，我造花径欣萦纡。花甲重逢君初度，一阳生处君得之。寿筵倒迎南极老，引满再来安期。自谓卮海屋，无论添筹算。窥户且有偷桃儿，缕舞浑脱千龄鹤。鼓瑟来听九助龟，君今行年已耳顺，我亦倦勤将耄期。我年九十君六十，君跻六十我百余。尔时把手超六合，甲子不管谁何拘。 
　　
　　奕世交□行有序 
　　
　　奕世交□褒奕世交之信义也。其先人梁东冈明府，与李心月封君定交莫逆，今年梁饮於李氏，明年李饮於梁氏，皆以芳时名节以讲信明义。两家之子曰：「事亡如事存，祭神如神在，岂忍以二亲之逝而遂弛交乎？」故定誓今年李寻冈氏就会梁子海屋氏，合祭二考於梁氏弼山之墟。明年梁海屋氏就会李子寻冈氏，合祭二考於李氏黄华之苑，又明年亦如之，期於世世不废，如世世之交存焉。甘泉子语念山罗子曰：「子其叙以表之，斯义也，求之天下，吾未之见也。若两家二子者，可谓信也已夫。」 
　　
　　东海潮头撞虎门，伏胥浴日来黄湾。西江之水如羊肠，五岭之下出洋洋。不啻千里回省顾，白云员峤趋粤峦。西樵渡海赴弼山，中有小水经洛，交合於其间。产有梁氏与李氏，奕世结交，有如潮汐绎络相往还，信义直与管鲍相后先。二氏之子寻冈海屋相交契，永慕如二考之生存。今年合祭黄华馆，明年合祭汾水埏。尚期孙子千百世，世世奕叶永不谖。买田百亩供常事，籍名梁李相转旋。於乎此义闻之天下少，义门郑氏差可班。拍肩执袂为气合，反眼不识如途人，甚者交兵如耳余，挤井下石未少悛。於乎对面胡越何足言！於乎对面胡越何足言！回视二子无厚颜。 
　　
　　洛城园三径三歌与李三洲中丞罗念山明府 
　　
　　三径一歌兮歌洛城，芳草凄兮青青元。卿二仲兮目相从，去部将兮来不迎。神女前身谢自然，及笄将相二十前。无藏尼也不见是女身，女身不见见一天。父母许聘欧郎贤，指挥甫袭身即捐。贞心分定合卺先，号泣於归守柩筵。誓死相从永不迁，呼天扣地邻为怜。有司闻之表其门，风动四省人人传。吾尝缔关节烈编，未成妇斯罕闻焉。龙江宋时吴贞女，李子亲迎溺渡船。吴誓不嫁心日悬，化为垣娥月娟娟，又为牛女天河边，引虹为桥济江魂。至今桥跨龙江川，兹可媲美无赧然。差可媲美无赧然，煌煌女德父母全，过而不过谁云偏，啸也歌者老甘泉。 
　　
　　送觉山外补之温州 
　　
　　白云山名苍苍兮珠江泱泱，觉山之去兮谁与翱翔。江水泱泱兮山云长，我思觉山兮安可忘？右一解飞云蒙头兮隐青霞，揽云月兮为家。觉山不来兮令我长嗟。右二解　长嗟兮舒啸，四川暮兮猿鸟号嗷。山容蹙兮予怀悄悄，青衿送子兮三水之表。右三解 
　　
　　谗谮二章，谗谮，伤时也。时之君子好谗谮，谗谮相投，正人不得安居焉。 
　　
　　彼谮妇妾，多言谍谍。乃心如刀，乃口如蜜。虽则如蜜，我心则一，凡操我戈，毋入我室。 
　　
　　彼谮婆娑，长舌实多。听听国狗，一吠百和。虽则百和，我心靡他。凡入我室，毋操我戈。 
　　
　　云中人三章有序 
　　
　　云中人，自乐也。甘泉子挈家居西樵山，樵山多云，故甘泉子乐之，瞬息之间，云合数次，人在云中，若与世隔然，故作云中人。 
　　
　　云中人兮云为幕，终日蒙头兮白云漠漠。鸡空闻声兮犬吠叶，落云关闭兮谢游客，中思无为兮永与世隔。 
　　
　　云中人兮云为衣，天地鸿蒙兮不知东西。东西不知兮南北，身不见兮独行无依，槁坐兀兀兮永与世忘机。 
　　
　　云中人兮云为床，抱云眠兮游羲皇。日高三丈兮始转身，展开眉头兮视日光。睡法莫传兮宵有息，中夜存存兮永不忘。 
　　
　　行废吟 
　　
　　道之将行，人将争称，人将重名，人将传声，人将与荣。人欤匪能，天之所兴。道之将废，人将眦睨，人将指议，人将排挤，人将污秽。其人犹是，人心自异。既欲行之，又欲废之，惑也不知，盖未之思。一人之身，一己信疑，天欤人欤？悟此其几。 
　　
　　我所思三章有序 
　　
　　　　我所思，念友人也。予与阳明子、石龙子为道义之交，中间虽有离合，而此志不移。今阳明逝矣，而予与石龙独存，因其来使，辞已见情焉。 
　　
　　我所思兮在天台，抱耿介兮蔑脂韦。立怅望兮渺予怀，烟霞关名合兮午不开，望不见兮登日台大科顶见日台。 
　　
　　甘泉先生文集卷三十 
　　
　　寓奠李古源文 
　　
　　维嘉靖三十六年，岁次丁巳，六月壬午朔，越二十日，友湛某谨以香币之仪，寓告於故友高士李古源之灵，曰：於乎古源！胡速逝只！古源古心，学古道只。脱蓰浮名，藐公卿只。贡於大庭，谢游南雍只。拂袖而归，遁小山只。太守到门，不往拜只。我游九华，即山谒只。扣之何为？我为道只。执弟子礼，听讲湛然只。临池有精舍湛然亭胡造古虔？越宿遄归只。体认天理，胡佩服只。再游九华，卜中华只。自兹遐违，嗣音问只。我年八十，寓锦图只。绣字寿百，寿言有加只。端溪宗伯，飞翰辨疑只。邑人吴子，归报仙逝只。音哭之恸，胡不假年只。双华柯子，得归讲习只。胡莫我报，渺然不知所之只。将生大化，上从颜闵，抑揖周程，请问石翁只。岁月奔逝，不我与只。夜已继日，坐待旦只。子不与我，德业垂成委之只。布怀寓奠，通幽明只。尚异不昧，歆此诚意只。於乎尚飨！ 
　　
　　寓奠婺源洪母余太夫人文 
　　
　　维嘉靖三十五年，岁次丙辰，四月己丑朔，越二十一日己酉，前南京兵部尚书湛某，谨以香币刚鬣柔毛、庶羞清酌之仪，顺遣门人谢知远周仪代奠，昭告於敕封洪母余母太夫人之灵曰：兹惟贤母，懿德天就，顺正不违，孝事姑舅，是为母贤。自余百行，不出阃庭，於子观之，显扬有征，兹惟母贤。孟母三迁，以子亚圣，母遣子垣，千里就正，兹惟母贤。嗣生近道，沉潜不露，天理默识，二业双造。甲科柱史，光前裕后，兹惟母贤。成己作人，振起斯文，书院赡田，按治绝伦，兹惟母贤。正色抗疏，外补温圻。饥民杀宦，疾执定疑。毒蛇螫手，壮士刓肌。先几消乱，甘受挤归，兹惟母贤。学脱凡近，以还浑沦。中正大路，不迷其真，希贤入圣，变化蜕蝉，兹惟母贤。不有此母，孰生贤子？不有此子，孰显母懿？如珠出蚌，而以蚌贵，兹惟母贤。全生全归，夫复何憾？斯文之光，奚得为丧？寓奠一觞，子达词情，灵其不昧，歆此微诚。尚飨！」 
　　
　　甘泉先生文集卷三十一 
　　明故翰林院检讨白沙陈先生改葬墓碑铭 
　　
　　铭曰：「混沌既凿，源远益分，分乃支离，体用二焉。孔孟以后，若更一门，门各为户，竞出异言。浑浑濂溪，有沿其源。一为圣学，示我大全。学绝道丧，千载纷纷。天笃夫子，握会之元。泝程而周，再复浑沦。溥博渊泉，直指本体。挽漓而淳，孰惑寓言，孰惑其禅。惟此天理，二途判然。师於救世，可谓元勋。念功考德，永护兹坟，毋毁支木，以伤其根。」 
　　明唐府纪善进长史俸静庵周君墓碑铭 
　　
　　铭曰：「於乎！生之难，学之难，成之难，奈何乎天！於乎！道之通，道之穷，穷之，命也夫！奈何乎道通！」 
　　
　　甘泉先生文集卷三十二 
　　外集 
　　
　　墓表 
　　
　　晚生吉水罗洪先撰 
　　
　　呜呼！兹惟南京兵部尚书甘泉湛先生之墓乎？维德齿爵三达尊之兼隆，上接孔孟之正脉者乎！先生有言曰：「尧舜精一之训，至宣圣而益明，宣圣一贯之旨，至孟夫子而益精乎！」尧舜孔孟之学，贯心事，合内外，彻上下，而极其天理之中正焉者也。尝观先生之论学有曰：「夫道无内外，内外一道也。心无动静，动静一心也。知动静之皆心，则内外一。内外一，则何往而非道？合内外，浑动静，则澄然无事矣。」其论格物则有曰：「物不外乎意心身之〈於〉﹝与﹞国家天下，而格则在於诚正修之兴齐治平，实惟体用同原之理。窃窥心事一贯之传，其诗有曰：「万物宇宙间，浑沦同一气。就中有灿然，即一惟万理。外此以索万，舍身别求」臂。逝川及鸢鱼，昭昭已明示。」其论儒释有曰：「儒有动静，释亦有动静。儒之静也体天，其动也以天。是故寂感一矣。释之静也违天，其动也灭天。是故体用二矣。儒者体天地万物而无我，释者外四体六根而自私」。观此，则先生纯粹中正之学，而非偏内偏外，分析支离异说者明矣。其洒落似濂溪，其温雅似明道，其气魄似紫阳，其自得似白沙，又非以下诸儒可得而论矣。先生讳若水，字符明。初名露，字民泽，避祖讳，改名雨，后定今名。湛氏居广之增城甘泉都，四方学者宗之，称为甘泉先生。其先莆人，元有讳露者，德庆路总管府治中，卜居甘泉都之沙贝村，遂为沙贝之始祖。传至高大父，讳怀德，因元乱，率义兵保障其乡。其部卒有罹於重典者，令归辞其所亲，约期就死，如期悉至。咸贷之，人服其德，今有义士祠。大父讳江，号樵林。父讳英，号怡庵，母陈氏。以成化丙戌十月有三日巳时，生先生於沙贝。先是数月，有中星见於越之分野，识者以为文明之象，今午会属岭南，当有圣贤生於其间，先生适应其期。故居弟子员之时，都宪临省视学，教官率诸生跪迎於门，先生独昂立以门外，非衣冠跪迎之地，后遂成式。乡试禁令，入试诸生皆徒跣。先生唱名当首，执不肯从。御史为之废法，遂以书经领乡荐第四。鹿鸣宴用优乐，先生曰：「宾兴盛典，而可戏耶？」德器雅重，偃然有台转之望，其禀赋之正，得天之厚为何如耶？从游江门，得自然之教，取所给部檄焚之，绝意仕进。深思力诣，悟随处天理之旨。白沙先生喜曰：「著此一鞭，何患不到古人佳处？」复嘉鱼李世卿守台之问，则曰：「近得湛雨，始放胆居之。然而又别，冷焰迸腾，直出楚云之上。」又指先生於人曰：「此子为参前倚衡之学者。」遂以江门钓台付之诗曰：「皇王帝霸都归尽，雪月风花未了吟。莫道金针不传与，江门风月钓台深。」又曰：「小坐江门不算年，蒲裀当膝几回穿？於今老去还分付，不卖区区敝帚钱。」跋云：「达磨西来，传衣为信，江门钓台，病夫之衣钵也。今赋与湛民泽收管，将来有无穷之祝。珍重！珍重！」白沙终，先生曰：「道义之师，成我者与生我者等。」为之制斩衰之服，庐墓三年不入室，如丧父然，其精诚义气凝聚於师弟之间，视孔门之筑室反场，独居三年者为何如耶！及感母夫人与佥宪徐公纮强之出仕，先生北上，见祭酒枫山张公懋，试以粹面盎背论，即以魁天下奇之。会试，学士东白张公祯，得中者天下之大本论读之，叹曰：「真儒复出矣。」寘名第二。廷试，入翰林，两选会试同考试官，一选廷试受卷官，一选武举考试官，一奉命同修孝宗皇帝实录，一奉命同修武宗皇帝实录，一奉命册封瑞昌王副使，一奉命封安南国王正使，赐一品服以行。王以金馈，三却之。非其表表於科第及始仕中乎？会阳明先生讲於金台。论学者须先识仁，仁者浑然与天地万物为一体。阳明先生叹曰：「予求友於天下，三十年来未见此人。」其叙别先生曰：「颜子没，而圣人之学亡。曾子唯一贯之旨，传之孟轲。又千余年，而周程续，自后言益详，道益晦，析理益精。学益支离无本。夫求以自得而后可以言学。甘泉之学，务求自得者也，世未之能知，然则甘泉非圣人之徒欤？」渭崖先生疏於朝，以先生为孔孟绝学自期待，非其表表於朋友中乎？太夫人卒於京师，先生奉柩南归，过大庾岭，恐震惊，扶灵輀山行数十里，暮卧於旅次，葬於荷塘。先生庐墓，朝夕号泣，禽鸟为之喧噪，助其悲哀。时方冬，有笋生於庐墓外，有五色瓜生於墓新土上，一本数蔓，九实连蒂，其孝感之可表如此。服阕，上疏养病，许之。筑室於西樵山大科峰下，日与泉石猿鹤优游，非问学之士不接，安闲恬淡，若将终身，其韬晦之可表如此。今上登极，都御史吴宫廷举、御史朱公节疏预荐复起用。先生虽非言路，志在格君。因暑月辍讲，上戒逸游疏，奉圣旨：「这本所言豫戒介逸游，召问大臣并择内臣中老臣忠厚的，给侍左右，朕知道了。」上论圣学疏，则奉圣旨：「知道了！」上圣学格物通，则奉圣旨：「这所编集，足见用心，朕已留览，该衙门知道。」进天德王道第一疏并赋颂，则奉圣旨：「览奏，足见忠爱，赋颂增入史馆，该衙门知道。」上申明天德王道之要以裨圣治疏，则奉圣旨：「览奏，足见纯正有本知学，朕知道了！」进君臣同游雅诗，则奉圣旨：「览奏，足见忠爱，诗增入史馆，该衙门知道。」奉诏进无逸讲章，则奉圣旨：「览奏，具见忠爱，讲章留览，该衙门知道。」上申明天德王道第三疏，因发明敬一圣训，以劝圣学，则奉圣旨：「知道了！」上劝收敛精神疏，则奉圣旨：「这所言朝廷已知，尔既欲朕收敛精神，便不须烦扰，该衙门知道。」进演乐疏，则奉圣旨：「览奏，具见忠爱，演雅留览，该衙门知道。」进古文小学疏，则奉圣旨：「所进小学，足见忠爱，书留览，礼部知道。」进瑞鹿赋疏，则奉圣旨：「览奏，足见忠爱，赋留览，礼部知道。」上引年疏，则奉圣旨：「卿虽七十，精力未衰，宜照旧用心供职，所辞不准，吏部知道。」进权论疏，大葬回銮等疏，皆出於至诚衷悃，有都俞之风，上每嘉纳焉。故虽明农，而报主恋阙之心，犹如在朝之日。建祝圣台於北城之上，每於圣旦、元旦，则率同乡致仕大小官员，望阙朝贺，祝万寿，宣敬一箴，读大诰，行燕会。况前此传闻，朝廷每问先生於宰执，皆不对，问於近侍，近侍又不知所对，及於先生出朝，则注目久之，至以今之古儒称之，是表之在朝廷矣。道德尊崇，四方风动，虽远蛮夷，皆知向慕相从。士三千九百有余，於其乡则有甘泉、独冈、莲洞馆榖。於增城、龙门，则有明诚、龙潭馆榖。於羊城，则有天关、小禺、白云、上塘、蒲涧馆榖。於南海之西樵，则有大科、云吞、天阶馆榖。惠之罗浮，则有朱明、青霞、天华馆榖。韶之曲江，则有帽峰，英德则有清溪、灵泉馆榖。南都则有新泉、同人、惠化馆榖。溧阳则有张公、洞口、甘泉馆榖。杨州则有城外、行窝、甘泉山馆榖。池州则有九华山、中华馆榖。在徽州则有福山、斗山馆榖。福建武夷则有六曲仙掌、一曲王湛会讲馆榖。湖南则有南岳、紫云馆榖。先生以兴学养贤为己任，所至之地，咸有精舍赡田，以馆榖来学，故所造就之士，皆有得於先生之学，以淑其身，以惠诸人，是表之在门弟矣。平生所著之书则有心性图说、四书训测、古本小学、春秋正传、二礼经传、古易经传、尚书问、诗经厘正、节定仪礼燕射纲目、遵道录、杨子折衷、樵语、雍语、明论、新论、非老子、大科训规、新泉问辨、圣学格物通、白沙诗教解、二业合一训、天关问答、湛氏家训、息存箴、四物总箴、自然铭、大宗小宗合食训、蔡伦铭诸书行於世，其实得实见，发自本源，皆於斯道有力，可以羽翼乎六籍，而与天地化生同运并行，是表之在著述矣。嘉靖庚申四月念有二日戌时，一星从东南而来，其大如斗，其光烛天，其声如雷，举城皆惊，殒於文院，先生即终於〈止〉[正]寝。夫先生之生，应中星之见而生，而先生之殁也，应中星之殒而殁。天运气机，是表之在天地矣。阖城内外奔哭者以万计，海内诸生服衰绖，朝夕哀临，如丧考妣，道德之感人，其有涯哉！呜呼！斯时也，何时也？心佛老而诬圣经，借圣经以文佛老，於佛老则师其意而不用其词，於圣经则用其词而不用其意，异说猖狂敢为大言以欺人，残蚀浸淫，为祸之烈，甚於洪水猛兽。先生以中正之学独遏横流，明天理之本然，救人心於既死，先生之功，顾不伟欤？当不在抑洪水、辟杨墨之下也。洪先不佞，不能粉饰文辞，皆据实而表之，凡具此理之同然者，其不以为然乎？先生大父樵林、父怡庵公，皆以先生贵，赠资政大夫南京礼部尚书，祖妣梁氏、妣陈氏、妻袁氏皆赠夫人。子三人，长东之，袁氏所出，以恩荫入太学，娶黎氏，无子。妾张氏产一子敬先。东之卒，敬先娶增城何氏，归六月而敬先卒，再三月而敬先遗腹子寿鲁生。先生率族人告於宗庙，以寿鲁嫡孙承祀事。次子柬之，侧室李宜人袁氏所出，娶彭氏，太常卿芝田公之女，以恩荫历官至广西太平府知府，封生母李氏、妻彭氏为宜人。彭氏生一子名曰光先。季子涞之，侧室王氏所出，娶霍氏，尚书文敏公之女，充广州府学廪膳生员。涞之卒，霍氏有遗腹未诞，先生以三子俱早逝，诸生幼小，择长应继人天润为涞之后，率族人告於宗庙，其略曰：「家有长子、长孙，家之福也。」遂命天润服涞之三年丧，付以各房长家事权，未几，而涞之妻遗腹生子名曰恭先，承涞之祀，兹以癸亥年冬十月二十五日，藏先生於天蚕岭巽巳向之原，皆所当备书而表之也。 
　　
　　墓志铭
　　
　　门人婺源洪垣撰 
　　
　　          天下非无学也，而真学为难。后世非无儒也，而真儒为难。真儒真学如凤鸟河图不恒见於天下，而天下恒惑於所见，故非但得之之难，其知亦难也。噫！天下不惑於所见，而又恒多以其所见者自惑，是故其知先生鲜矣。先生以自得之学，发明中正求仁之旨，芜蔓支离，净荡如洗。人无异学，学无异言。一念向往，尧舜羹墙。匹夫转途，汤武家室。学者所至，虽未必一一能际阃域，轨毂既同，羁的自正，生徒满天下，并有仁让其乡，尧舜其君之念。谓先生纯然圣人不敢，谓先生非纯为圣学不可也。郢书燕说，谬妄是惧，谨按状录，略为缉拾，以俟后之知者。先生湛氏，讳若水，字符明，初名露，字民泽，避祖讳改为雨，后定今名。因居广之增城甘泉都，学者称为甘泉先生。先为蒲人，卜居是都，自元德庆路治中露公始。高大父怀德，元乱起义，保障恩信，在祠。大父樵林公江，父怡庵公瑛，俱以先生贵，累赠资政大夫南京礼部尚书，祖妣梁氏，母陈氏，俱夫人。先是，成化丙戌，中星明於越之分野，先生适以是年十月十三日应期有生。相甚异，颡中双胪隆然，若辅弼，两耳傍各有黑子，左七类北斗，右六类南斗。稍长，凝然若愚，遭家多故，十四始入小学，十六学为文，游府庠。抚台视学，教官肃诸生以跪迎，先生执不可，弘治壬子，秋闱入试，士子例应徒跣听捡阅，先生当首捡，固诤之曰：「此非所以礼也。」以书经中式第一卷，甲寅二月往学於江门，语之曰：「此学非全放下，终难凑泊。」遂焚原给会试部檄，独居一室，游心千古，默约圣贤用功总括，因悟随处体认天理六字符诀。白沙先生喜曰：「著此一鞭，不患不到圣贤佳处。」於是定居楚云台，台谓楚者，楚进士李承箕筑也。李善诗文，尝以书来问守台者，白沙先生复曰：「时有湛雨者，始放胆来居之，冷焰迸腾，直出楚云之上。」盖以进承箕，亦知先生所谓能全放下者，直欲以斯文属之矣。己未赠江门钓台诗云：「皇王帝伯都归尽，雪月风花未了吟。莫道金针不传与，江门风月钓台深。」又曰：「小坐江门不计年，蒲裀当膝几回穿。如今老去还分付，不卖区区敝帚钱。」又曰：「达摩西来，传衣为信，江门钓台亦病夫衣钵也。兹以付民泽，将来有无穷之祝。」庚申二月，白沙先生殁，先生为之服衰。甲子，佥宪徐君纮劝驾，奉母命北上，祭酒枫山章公一见，与论君子所性，倾倒纳交，不敢以举子相视。乙丑就试礼闱，学士张东白公得先生卷，叹曰：「真儒复出矣！」廷试选翰林院庶吉士，寻授编修。戊辰，充会试同考试官，识高陵吕公柟於文，寘第一，复命册封瑞昌王副使，同修孝宗实录。壬申，命封安南国王正使，赐一品服以行。丁母忧，庐於荷塘墓侧。丁丑服阙，得疏，养病，筑室讲学於西樵山大科峰下。嘉靖壬午，都御史吴公廷举、御史朱公节交荐，复补编修，同修武宗实录升翰林院侍读。甲申秋，升南京国子监祭酒。筑观光馆，集居四方学者，申明监规陈为六事大要，不违今日科举之制，而兼德行道艺之教；不违今日考察之法，而寓乡举里选之实，期以渐复古意。丁亥冬，秩满考绩。戊子夏，升南京吏部右侍郎。己丑秋，转礼部右侍郎，预议南北郊分祭礼仪。先生以为北郊之说起於汉儒师丹郑玄之徒，国家初行分祭，后复合而为一，或者我皇祖之心，亦深见其可疑，故能勇决改之，是非之归必求尽出古礼，使世为天下则不尔，亦聚讼耳。辛卯冬，转本部左侍郎。癸巳秋，升南京礼部尚书。丙申夏，转南京吏部尚书二品，秩满，赴京考绩。己亥秋，转南京兵部尚书，奉敕参赞机务。庚子夏，疏请得致仕，南京讲武之余，兴学厘俗，劝农裁费，禁火化，立义阡，定丧葬式，隅光漏泽，皆为仁政。其於莫登庸之伐也，先生以职在司马，为作治权论，以明大义。大意谓天子讨而不伐。所谓讨者，声罪彼国，而使彼国之人自伐之，则莫氏虽强，黎有可复之理。今不出此，恐大诏之行，不能越莫以及黎，如特为莫，适足以惑国人而成其篡。一时文武诸臣视为迂远，茍且了事，卒为黎氏之怨，而莫反得以自立，为国体病。甲辰，归天关，行乡约，立约亭於华光里。八月九日发西樵，游衡山，卜筑，创白沙祠。庚申二月，致书新安，约垣辈复游武夷，时翁九十五矣。垣走候洪都，泝流南上，至南安，闻先生讣，以四月二十二日终於禺山精舍。先终之三月十日，偕诸生开讲龙潭书院，提掇性道之蕴，尧舜禹汤文武相传之绪，自下学立心，以至笃恭不显无声无臭之妙为详，曰：「予於此，不敢不勉，死而后已。」十一日还禺山。十五日讲颜子克己复礼章，申四勿总箴之义。四月六日出讲堂，令诸生澄心默坐，久之而退。十九日寝病，诸生侍药，叮咛以讲习会约，相观而善致语。二十日渊默自定，时罗一中、钟景星、康时聘、冯望在侍，执一中手良久。二十二日沐浴毕，是夕，大星殒於西北，其光亘地，顷之长逝。盖先生宇宙一体之量，必为圣人之志，参天地而动星辰，有非偶然者。德宇天定，克养性成，根心生色，金玉莹然。不问贤愚贵贱，一见如故。春阳时雨，随地发生，白日明星，四方起仰，至於矩严数柝，截然不可爽者，则又不怒而人畏之。每夜瞑目坐，率至漏分，未五鼓，即摄衣起，对空斋遐思疾书，更寒暑不易。每当会，遍询诸生退处所用功，设有因循逐行辈，及失期不至者，则戚然创艾，且戒之曰：「从古岂有自在无事圣人，圣人惜阴如是，况学者乎？」初为体认天理，后觉有未尽，复加随处二字，动静物我内外始终，无起处，亦无止时。与阳明先生致良知之说，交证於天下。先生尝曰：「吾之所谓随处体认天理者，格物尔。即孔子求仁造次颠沛必於是。曾子所谓仁以为己任，死而后已者也。孔子称颜子好学曰：『不迁怒，不贰过。』都在心性上用功，则古人所谓学者可知矣。岂若后儒寻行数墨，如春蚕作茧，丝一层，即自蔽一层，毙毙焉不知天地四方，为可哀也。」又曰：「造次颠沛不违。欲人於本上用，贯通只一理，若无，□□只於制行上便了，则必信必果者，夫子何以谓之小人，孟子何以有由仁义行非行仁义之辨？故曰：执德不弘，可以为善士，不可以入大道，不入大道，非学也。得其门而入者，或寡矣。得其门而不至圣者有之，未有不得其门而能至圣者也」。又曰：「人心与万物为一体，心体物而不遗。认得心体广大，则物不能外矣。格物非在外也，格之致之之心不在外也。」故答阳明先生书曰：「物者天理也。」即言有物，舜明於庶物之物即道也。格则造诣之义，格物即造道也。知行并进，博学审问慎思明辨笃行皆所以造道也。意身心一齐俱道，诚正修功夫皆於格物上用了。其家国天下即此扩充，不是二段。此即所谓止至善，止至善则明德亲民皆了，如是方谓之知至。」盖心非独知觉已也，知觉而察知天理焉，乃为心之全体。至其所谓察知者，全体存存，无问动静，少有非礼，当几融晰，原非有理欲二念相持取决而后克者。乾知太始，圣人之学也。故得圣人之学，颜子而已矣，故曰请事斯语矣。颜氏之子，其殆庶几乎！有不善未尝不知，知之未尝复行。意见知识，一切无所倚藉，是则先生所自得於格物体认天理之说者，真如饥食寒衣，安身悦口，参前倚衡，坐步不离。盖有知我其天，而不可告语之妙。修己治人，事上使下，得此则为实学、为集义、为天德王道，离此则为伪言、为义袭、为霸术邪说。至集古帝王君相行政之得失，心术之诚伪，权术裁正，而发以己意，名曰格物通，以进於上曰：「致知在所养，养知莫过於寡欲。」以涵养寡欲言格物，则格物有知行之实，非但见闻之粗矣。君得之以成其仁，臣得之以成其敬，士人得之以成其德，天下之臣民得之以会极归极。逸豫有疏，体群情有疏，劝圣学济圣治有疏，谨天戒急亲贤有疏，君臣同游收敛精神有疏，天德王道一疏再疏，又因发明敬一，且至三疏，随事格心，引君志道，如孟子道性善、论古乐今乐，无非所以根极乎此，未尝敢以第二等迁就其说，且自言曰：「臣之为说虽多，其要不过体认天理四字，最为简易易行。」则先生之於四字，真仁义之七篇矣。是时朝廷锐志於治，每见疏，深加奖纳，称为纯正有本之学，方切倚重，而执政辅臣无有深知学者，先生曩曰：「主上真有尧舜之资，而无其辅。初问人主当读何书，辅臣以大学衍义补对，又问敬一何处下手，辅臣以范浚心箴为说，启心沃心，竟无一语可称上意。」此收敛精神一疏，虽颇苦口，而先生忠爱一念，屡疏乞休，犹惓惓不忍於遽去也。尝答蒋卿实有曰：「吾卿实以决去为名高，果躯壳上起念耶？抑同体痛痒上念耶？吾惧仕止久速之时义不明，遂终以沮溺长往是道，则斯道之忧不小故也。吾归装久矣，以感圣主之仁，屡下问焉，一月凡三旨，意见留焉。若孔子去鲁，几微之际，子路之贤，犹未尽知，则群弟子之疑者多矣。故用之则行，舍之则藏，惟与颜子有之。」盖先生之学，真能得其大者，世儒之波波泯泯，踽踽嘐嘐，俱奚足以知之？盖未之为中正之学耳。合天下之士，出其门者四千人，车从所至，咸有精舍。平生所著书训：格物通、心性图说、古本小学、古本大学测、中庸论孟训测、古易经传测、尚书问、厘正诗经小序诵、春秋正传、二礼经传训测、古乐经传、节定仪礼、燕射纲目、遵道录、杨子折衷、非老子、樵语、雍语、新论、明论、大科训规、新泉问答、湛氏家训、大小宗合食训、二业合一训。微词大旨，於易，则以夫子之传解彖象，而占变自在其中。卦变往来，止主本卦刚柔上下，而不为庞赘牵附之烦。於书，则以明德敬天为全体大用，比其汶乱，缺其可疑，蔡氏执泥章句，似未窥其要领。诗则取据小序为国史，明是非之迹，每章略为吃紧诵语一二言，使人吟咏可思，而独喜晦翁集注多得诗人风旨。春秋正公谷义例之弊，论程胡诸儒沿袭之非，其事则齐桓晋文，其文则史，其义则丘窃取之，昭然的案，更无可疑。礼记则以二礼为经，戴记为传，又别其未纯者为杂传，吴文正之三礼与二戴之全篇章句，补仪礼之缺者，则皆在所不取，乐则只论度数，为礼之终，故记以礼与乐对说，便有根本。又谓文公小学兼入大人之事，复汇弟子职之所能者另为一书，有胎教之道，有接子见子之礼，有辅养太子之法，通乎天子元子众子之事，且告於君，以为圣人为必可教而成，古道为必可修而复凡所著述，必欲尽考古人立言至意，使之得所。繁陋邪诐，洗濯铲削，一切归之天理，真可为再复浑沦矣。至若老子慈湖非无格言，而先生非且折衷之，盖先生承接孔孟正脉，主於卫道，一字固有不可□者。论朱子曰：「晦翁气魄之大，发愤刊落，奇功一原，后学不可以多识见病。」论象山曰：「象山多灼见道体之言，惟是气质未化，以象山为禅，则吾不敢；以学象山而不至於禅，则吾亦不敢。一传而有慈湖，象山高矣，后人又以慈湖远过之，则何过焉？今人见慈湖书每说皜皜，便亦说皜皜，而不知理会江汉以濯、秋阳以暴的工夫，恰似说梦。不知者以我为禅，知我者又以我为行格式，袛我真在中间尔。」谨礼明义，致孝鬼神，家庙师祠，祭告必有常节。至於自奉则勤俭约素，官至上(乡)[卿]，服食如儒时，推有所余，尽以给诸家人弟子。小宗大宗，有义田、有合食田，门生善士捐数百金，曾不顾惜，如义有不可，一芥不茍与之，所志不在一家，而在天下后世，有非常情可窥者。嫡配夫人袁氏有淑德，子三人，长东之，袁出。娶黎氏，生子敬先。癸丑秋，东之卒，敬先娶增城何氏，归数月而敬先亦卒，未几遗腹生寿鲁。次柬之，侧室李氏出，娶彭氏芝田公女，生子光先，柬之以公荫官至广西太平府知府，封李宜人。辛亥春，柬之卒。季涞之，侧室王出，娶霍氏，文敏公女，补广州府学廪膳生。壬子冬，涞之卒，先生以子逝孙幼，择立长房应继人天润，入为涞之后，告於祖庙，其略曰：「家有长孙，家之福也。」付以掌家事权。未几，涞之遗腹生子恭〈光〉[先]承涞之□。公三女，长适吴，仲适刘，季适黎。先生存日，预卜地於乡之天蚕岭，以癸亥年冬十月二十五日襄葬事，因僭为铭，致诸弼唐庞子嵩纳之於墓，曰：「天地於默，日月昭回。圣贤曷尔，而有去来。宇宙之内，先生之心。自心自得，体认金针。理岂在克？其克者人。先生有言，磨镜磨尘，是谓物格，天德日崇，天下国家，都在此中。上以告君，下以成身。我非尧舜，不敢前陈。除此四字，更无妙诀。止此四字，广大难说。硁硁小夫，朝谏暮离。痛痒秦越，先生恻而。训语文辞，人心痼疾。天理一丸，回生起死。谆谆仁义，沛沛。 
　　
</div>
    <div class="pagination">
<a href="泉翁大全集_page255.html">上一页</a><span>...</span><a href="泉翁大全集_page251.html">251</a><a href="泉翁大全集_page252.html">252</a><a href="泉翁大全集_page253.html">253</a><a href="泉翁大全集_page254.html">254</a><a href="泉翁大全集_page255.html">255</a><span class="current-page">256</span>
    </div>
    <div class="pagination"><a href="index.html">返回目录</a></div>
</body>
</html>
