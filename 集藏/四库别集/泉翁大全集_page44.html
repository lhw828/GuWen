<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 44 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 44 页/共 256 页
  </h1>
  <div class="content">
   虎丘三贤书院记 
　　
　　君子曰：姑苏之墟有三贤焉，其一曰：宋参政文正范公仲淹希文者，苏产也；其二曰：宋太常博士侍讲安定胡公瑗翼之者，泰人来宦苏、湖者也；其三曰：宋侍讲徽猷阁待制和靖尹公焞彦明者，由洛阳游寓者也。三贤者异显而同道，若范公则以功业显，若胡公则以善教显，若尹公则以道德显，三贤者不同显而其致一也。何谓功业？曰：文正范公出将入相，武定文熙，西贼破胆，而朝野倾心，措天下於太山之安，非功业乎！何谓善教？曰：安定胡公教授苏、湖，推诚乐育，聿兴师道，戒严条约，变历代辞赋之习为经义治事之规，一时从学化之，醇厚和易，驯驯雅饬，非善教乎！何谓道德？曰：和靖尹公得程氏之正传，敬以直内，涵养诣极，至於家丧，身死於乱而复苏，临大节而不夺，非道德乎！何谓致一？曰：文正之功业本於先忧后乐之心，安定之善教依於道德仁义之本，和靖之道德发而为与虏不共戴天之大义。推此志也，如用之，其功业可量耶！故三贤同道而一致。是故文正近立功矣，安定近立言矣，和靖近立德矣。今大冢宰太子少保白楼吴先生，尊贤乐义，景行前修，以虎丘旧有祠，为和靖讲学著书之地，语前守胡君缵宗、今守李君显，验图志古柏而复之，盖久没为寺西之别院矣。遂葺而新之，而迁其佛相。白楼公曰：「范文正公为苏第一流人物，而胡安定亦尝教授此邦，与和靖道德功业政教后先相承，列而并祠之，扁曰『三贤书院』，夫谁曰不宜！且其地去城数里而近，峰峦秀拔，林木丛森，邦之士人，岁时乐游而仰观祠宇，则知报德报功之义，而兴其仰止思齐之心，其有助於化理风俗大矣。」乃请予记之，俾勿坠。予曰：「孰兴不坠？其求终不坠者在人心耳。夫报德报功，人心之同然，不能自已者也。是故以劳定国则祀之，法施於民则祀之，能捍大患则祀之，所以广报也。方北虏西夏之势日炽，其为社稷甚矣，文正以胸中数万甲兵夺夏人之魄，城由延州而北，虏不敢南牧马，所谓以劳定国者非耶！隋唐而来，以及於宋，仕进者尚声律浮华之辞，士风汨没久矣，安定敦本之教兴，致使苏、湖之法式行於太学，遂著为令，以遍天下，士风为之一新，所谓法施於民者非耶！佛氏之害甚於洪水猛兽之灾，乱贼杨、墨之祸而莫盛於宋，虽伊川涪州之行，学者皆背其师而入夷狄，人心陷溺深矣。而和靖特立不变，如砥柱之障狂澜，以附二程辩异端、辟邪说之后，而承孔、孟、大禹、周公之绪，所谓能捍大患者非耶！故三贤者并列，而礼之报德报功於无穷，盖天下人心之所同然，岂直苏人而已哉！敬为之记，以谂邦之人，以侈吴公兴废扶教之功焉。」 
　　
　　泰州胡安定先生祠堂记 
　　
　　「谕人者，以其异域善，孰与以其乡族善？」曰：「善乡，乡为近。」「示人者，以其言善，孰与以其象善？」曰：「善象，象为切。」近则人习服，切则人易知。人习服，故易从；人易知，故有亲。有亲则感，易从则化。是故异域使人敬，乡族使人信；言则入人耳，象则入人心。故先王之法，乡大夫令而司徒之教行，魏象立而治法昭。今夫号於人曰：「必若而乡某君子乎！必若而乡某义士乎！」则闻者莫不悦相语曰：「彼固非远引，乃云『吾乡某也某也』。诚义士君子也。」斯不亦以乡而近，习服而易从乎！今夫斲木而像之，折椽而屋之，肃乎若有著乎其风神，僾乎若有见乎其容声，则过者莫不敬畏相语曰：「彼乃吾乡之义士也，君子也。吾等可自弃为不义欤？为小人欤？」斯不亦以象而切，易知而亲乎！南昌王君公弼臣以进士来守泰州，召士氓咸达於庭，曰：「吾守兹土，寔兼教养，凡尔士庶，盍同於予善！尔弗我征，盍稽於尔乡之先哲，式追於前文人。若尔安定胡先生者，尔岂不知而慕之乎哉！与孙明复、石守道藏修泰山，其义行笃於躬，化於家，孚於而乡，教授於苏、湖。振历代词华之沈迷，复往古敦朴之实行，师教升於国学，声实达於朝廷，式法播於天下。一时多士靡然从之，为之一变，不问可知其为安定门人。若是者，尔之士庶其亦有意乎？有，吾则为尔祠而新之，以为尔仰止之地，不亦可乎？」皆欣欣然应曰：「诺。」乃白於抚按，卜城东南之隙地，以州之赎金，撤官之闲屋，而顾钺之义助半焉。凡三月而落成，为堂者三楹，外为大门，内为寝室，视堂之数勿有杀焉。前临大池，后馆诸生，傍亭颜学亭，周之池水，使士讲圣贤之学於其间。选胡氏子弟二人寄学习礼，捐官田五十亩供其祀事，而复其徭焉。是故东南，法长养也；前池周池，昭澄心也；后学馆，示步武也；亭颜学，示的也。是故巍焉肃焉，示象也。於是士皆欢悦，过其祠者，皆相语曰：「吾等兵防、水利、农算之学，有若安定治事斋之教乎？五经、异论、文艺、理胜之学，有若安定经义斋之教乎？」又语曰：「吾等於行义，有若安定驯驯雅饬之化乎？」於是王君闻之曰：「安定之学岂但若是已乎！」乃遗其门弟林春、王栋之京，问甘泉子。甘泉子曰：「嘻！善如王子之问也，善如王子之问也。安定之学之教，人失其真传也，而贰於孔子久矣，岂直今也哉！夫孔门之教同於求仁，仁，人心也，天理也。四科之列，惟颜、闵、雍、耕诸人得其宗，余则因材成就者耳，而谓有四焉，岂圣人无类之教哉？若安定先生当声赋浮华之弊已极，毅然而起，以变化士习为己任，以开濂、洛之传，必其精神心术之微有不言而信者行乎其间。观其颜学之试，道德仁义之教，有足征者。至於经义、治事之科条，乃其因材而成者耳。以为先生之道尽在是矣，岂不惑哉！夫圣人之学，心学也。故经义所以明其心也，治事所以明其心之用以达诸事者也，体用一原也，而可以贰乎哉！此或先生立教之本意，而人失其传矣乎？若非人失其传，则先生之学之教荒矣。予幸得於百世之下，故为其乡人士推言之，庶几不终贰於先生之教焉。」王君曰：「命之矣。幸为记诸石。」 
　　
　　惺翁亭记 
　　
　　中丞泰和罗子与甘泉子雅也，一日造新泉精舍曰：「吾病之世之人昏昏懵懵，如醉如梦，缘是失其本心而莫之觉也。自号惺翁，有亭曰『惺翁之亭』，欲因亭以觉我，欲因亭以惺我，惟子诏之。」甘泉子曰：「夫亭也，外则翼然，而中则廓然寂然。夫亭何醉何梦？何昏何懵？何觉何惺？惟人自醉自梦，自昏自懵。惟子自觉，惟子自惺，於人何有！於亭何因！」或曰：「请与子商惺惺之义，可乎？」曰：「可。」曰：「儒曰惺惺，释亦曰惺惺，然则儒释之惺惺有别乎？」曰：「有。释谓惺惺者心，故知心而不知性；儒所惺惺者性，故通乎心性而知，是以别。」曰：「何谓知心不知性？」曰：「惺惺者，心也，虚灵知觉之谓也。性也者，心之生理，其浑然至善者也。释者以心为性，故以知觉运动谓之性。」曰：「何征？」「其曰『蠢动含灵无非佛性』是也。」「何谓通乎心性而知？」曰：「儒者尽心而知性，故以天理中正谓之性。」曰：「何征？」「中庸曰『聪明睿知达天德』；天德者，天理也。程子曰『心如谷种，仁则其生之性』是也。释者外理外事以为心，故主翁虽惺惺，而至於灭伦伤化；儒者合心事民物以为性，故其惺也，觉於天理，以先知觉后知，以先觉觉后觉，尽其性以尽人物之性。是故君子之学，知其所以惺惺者，则几矣。惺翁其以谓然乎？」用记诸亭，时告惺翁。己丑三月十二日 
　　
　　弘斋记 
　　
　　邵武诸生曾守约溥名其斋曰「弘」，问於甘泉子，甘泉子曰：「知天地万物一体之义，则知弘矣。子能与我心性之图乎？」昆山陆廷评伯载鳌亦名其斋曰「弘」，问於甘泉子。甘泉子曰：「知天地万物分殊之义，则知弘矣。子能与我心性之图乎？」陆子惑曰：「曾生问弘之道，而子告之以一[体]；鳌也问，则幸告之以分殊焉，何居？」甘泉子曰：「噫！道之[敝]也久矣。人知大之为弘也，而不知小之为弘矣。中庸曰：『大哉圣人之道，[洋洋乎发育]万物，峻极於天。优优大[哉]！礼仪三百，威仪三千。』发育峻极而洋洋也者，浑一体以为大也。三千三百优优也者，合分殊以为大也。必如是然后可以尽弘之道焉。且而以洋洋者为弘乎？而谓优优者非弘乎？谓天之高明为弘乎？地之博厚非弘乎？谓高明之覆物为弘乎？而博厚之载物非弘乎？谓虚为弘乎？而实非弘乎？夫君子之学，智崇而礼卑，至虚而至实。崇象天，卑法地。崇故虚，虚故至大之德出焉；卑故实，实故至广之业成焉。非实无以成其虚，非卑无以成其崇；非业无以充其德，非广无以周其大。子盍学诸天地乎！」曰：「然则何以合於心性之图欤？」曰：「观大圈小圈之象，则知天地之合德，而弘道尽之矣。」陆子请曰：「愿先生记之置於斋壁。」己丑四月十六日 
　　
　　新置南京少宰公宅记 
　　
　　公卿大夫士之宦於南都者，或多有公宅，否则好事者必或迎致而馆焉。甘泉子嘉靖七年，以祭酒转南京吏部右侍郎，公则无宅，私无所与馆。求僦於河之东，河东之人三至而三辞焉。求於河之西，河西之宅与之前居而勿与之后室焉。乃权寓於门人史氏之圃，是为新泉精舍。甘泉子言於尚书白楼吴公：「邵康节诗云：『吾庐虽小亦安身，且免轻为僦舍人。更有世人无屋住，向人门户索温存。』夫岂以天官之贰，而为人僦屋以求温存乎哉？」乃谋以缺官皂隶之羡余一百五十六两，买薛氏之居在锦衣之巷者，以为右堂公宅。宅背兑阴而面震阳，凡前大门九楹，稍进西为贰门者一，又进西为厅事者四楹，其北为书房者四楹，又进厅事之西，为室者六楹，室北为辅室二楹，其旁南北二翼，其北翼为库房者四楹，其南翼为厨房者，其楹之数称之。室之南牖为井，其后为园，园之西为小室者　楹。其纵二百五十有五尺，其衡前一百三尺，后一百五十有八尺。此右堂公宅大概也。於是圯坏者姑葺之，欹邪者正之则已，毋求华。或曰：「陋，如之何？」应之曰：「不愈於为僦人以求温存者乎？孔子曰：『君子居之，何陋之有？』」白楼公曰：「公今有宅矣，而复何思？」甘泉子曰：「处斯宅者，宜思天下之无宅者，可也。」曰：「有居矣，宜复何思？」曰：「居斯居者，宜思天下之无居者可也。」曰：「有室矣，宜复何思？」曰：「入斯室者，宜思天下之无室者可也。」曰：「夫既乃宅乃居而室矣，宜复可思？」曰：「宅居斯室者，宜思与天下之人，同宅天下之安宅，同居天下之广居，以游神之庭，入室之奥，而毋屑屑焉僦人之舍，以苟温存乎人之门户可也。今夫天下之人，不求自宅自居自室，而徒影响於人之形迹言说者多矣。则亦奚以异於是哉？」白楼公曰：「我为记之厅壁，以告后之君子，俾知得之之难，而图保守之易，其永无忘乎其爰居爰宅而室焉。」嘉靖八年岁在己丑四月二十八日。 
　　
　　南京上元县程明道先生书院记 
　　
　　圣人之道之学，一而已矣。道乌一？仁也。学乌一？敬也。仁以言乎其体也，敬以言乎其学之功也。由其功以入其道，入则贤，贤则圣，圣则天，天则神，神则化，而圣学之能事毕矣。斯理也，亘古而不变，亘古而不变者，天也。其一明一晦者，数也。文、武、周公没，圣人不作而乱臣贼子兴；孔子者出，作春秋，诛乱贼而大道明。孔、颜、曾、思没，圣人不作而杨朱、墨翟兴；孟子者出，辟邪说，距杨墨而大道明。孟氏没，圣人不作而佛老之说兴；程伯子者出，辟佛老而大道明。明道曰：「吾学虽有所受，而天理二字却是自家体认出来。」盖其所自得者多矣。故天理以言其仁也，体认以言其敬也。昔者孔门之教，求仁而已。孟子则曰：「仁，人心也。」明道则曰：「仁者浑然与天地万物为一体。」而仁之道益明。孔门之学，敬而已矣。孟子则曰：「必有事焉而勿正，心勿忘，勿助长。」明道则曰：「无丝毫人力。」曰：「主一之谓敬。」无丝毫乃主一也，而敬之学益明。然则前圣之蕴，非明道莫尽；后学之的，非明道莫正。自时而后，虽时有明晦，虽人有离合，然而有先生为之指南，而迷方者可以取法矣，其继往开来之功不亦大矣乎！识者谓先生之道如日月之在天，如水之在地，如和气之被万物，无往不在。而上元县为先生簿治过化之地，善政善教之所遗，精神心术之所寓，而精灵钟焉，不可无书院祠宇以妥先生之灵，而系后学之思。旧有先生祠，额卑隘不称厥德，乃度地於三山街大功坊之南，前为门为牌楼。次为仪门，为祠堂三间，左右为营室。次为讲堂五间，左右有庑，其后为阁，阁上崇经，其下为室，左右有庑，其西为射圃，圃有亭。又其西为廊四连，连十间，共为四十间，以处学子。又其西以南为连楼，收其僦租，以供书院之费。斯役也，凡出於公用之财，倡於前督学卢君焕，创於今督学御史刘君隅，将成於新督学某。千余年之缺典，三二君相继而修，岂不为旷世一快哉！君子造之可以知仁矣。是故观斯宇，则思与天之无不覆乎！履斯基，则思与地之无不载乎！览斯栋梁楹桷堂室阁庑，则如万物之无不备於我乎！入其门如大宾，可以知敬矣；是故升斯堂，其有斋庄中正之心，内直而外隅乎！入斯室，其有不愧屋漏之心乎！其主翁惺惺，而凡栋梁楹桷堂室庑阁，兼所照而兼所存乎！夫仁以体之，敬以存之，仁敬一致，体存不忘乎心。然则居斯地者，可无愧而有天下之广居矣。敬记诸石，以来学之士。嘉靖八年五月十日 
　　
　　南京刑部广东司题名记 
　　
　　惟皇建极，稽古立官，班政乂民，爰有刑部，奠掌邦禁，以弼五教。厥尹尚书，厥贰侍郎，古谓之大司寇。肇十三司，厥尹郎中，厥贰员外郎、主事，古谓之小司寇。匪惟具官，惟以交正。书曰：「百僚师师。」又曰：「同寅协恭和衷哉。」是故参伍以极其变，错综以尽其能，夫然后相师而和衷也。夫和衷者，治之极也。是故郎中曰「可杀」，员外郎曰「可勿杀」，主事又曰「可杀」，夫如是而杀，杀斯不滥矣。郎中曰「可勿宥」，员外郎曰「可宥」，主事又曰「可宥」，如是而宥，宥斯不纵矣。然则今之分理非古也，夫人之情易偏，而好恶是非难乎其衷，其可以分理而独任哉？夫人之情难乎独任，而易偏以私者有五，吕刑曰：「五过之疵，惟官、惟货、惟内、惟来、惟反，其罪惟均，其审克之。」夫官以言乎其势也，或怯其势而屈法，或嫌其势而过法，皆非也。货以言乎其财富也，或贪其贿而屈法，或嫌其富而过法，皆非也。内以言其女谒也，来以言其请托也，反以言乎其报复也。以谒请而屈法也，固非也；因其谒请而加之怒焉，亦非也；岂无下情不能以自达者乎？以复怨而加法，非也；嫌以报复之迹而姑纵焉，亦非也；宁无公平正大之体乎？夫是五者，人情之偏私也。使参人参之，伍人伍之，则虽有偏私焉者寡矣。虽有不公、不平、不中、不正焉者寡矣。南京刑部广东司与诸司异，所辖兼京畿之地，其官者、货者、内者、来者、反者，莫不咸有。易为物夺，其情尤易偏私而难乎中正也。独其郎中、员外郎、主事分理，其传已久，久则难变。一变而复之古，上也；僚寀之间公听而广询焉，次也。郎中所鞫之事，有疑焉，必以谋及员外郎，谋及主事；主事所鞫之事，有疑焉，必以讲诸员外郎，讲诸郎中，惟生惟杀，惟以理不以我焉，是之谓天德耳矣。司旧无题名，有题名自今郎中萧君漳、员外郎刘君汝輗、主事田君汝成、卢君应祯始也。郎中自戴诚迄漳凡五十四人，其员外郎自陈良善迄汝輗凡七十五人，主事自龚衡隆迄应祯凡一百七人。列而名之，将以求其实也。将以俾后之人指曰：「某郎中贤，某郎中则否。某员外郎贤，某员外郎则否。某主事贤，某主事则否。」某也协和以成其政，宁不起企慕之心乎！某也偏执以败其官，宁不起儆戒之心乎！然则题名之设，将以治其心而达诸理也。心正而理达，交正而和衷，夫然后能无五者之疵，斯可以佐天子以奉行天讨而配天德矣，岂曰小补之哉。四子曰：「请记诸石以告来者。」嘉靖己丑七月二十八日 
　　
　　湖州府胡安定先生墓田记 
　　
　　嘉靖三年，太守冯君曾始莅湖郡，乃考图志，同知何君亦尹曰：「昔在有宋，泰州胡翼之安定先生来教苏、湖，今吾郡人士知礼义之方者，皆蒙其流风之及也。吾等寔嗣教养，可忘其所自耶？」乃誓於里正曰：「其墓在道场山麓者，其守墓之田若乾亩，在某里者若乾亩，在某里者若乾亩，其悉以白予。尔所不白，则有恒罚。」於是胡氏之裔联芳者以墓见侵之状白於府，府尽得其状，田尽复而墓可守。中丞陈公凤梧抚临至郡，躬谒其墓，视亭堂之圯坏，命新之，乃并重封其墓而拜祀焉。由是过斯墓者必语曰：「某水利，某农桑，乃此公治事斋之遗也。」又曰：「某书史，某文艺，乃此公经义斋之遗也。」不亦可乎！又谓曰：「不可以无识。」乃因何君以谒於甘泉子识之。或曰：「何以识尔？」曰：「存田也。」曰：「何以存田也？」曰：「以存墓也。」曰：「何以存墓也？」「以存先生之道也。」夫田存则墓长不荒，墓存则人长思贤。故田存斯墓存，墓存斯先生之道存，先生之道存斯人士率教，人士率教斯斗讼不兴，斗讼不兴斯乡井和睦，乡井和睦斯休征荐至而百谷蕃庶，守令之职也。或曰：「先生之道，久而隐矣。如欲存田存墓，孰若明先生之道，训邦之人士，俾慕而亲焉，则墓田可长如今耳，可长如先生之存耳，则盍论其世矣乎？」甘泉子曰：「自安定先生之世，而流传先生之教道者已失其真，而二於孔门矣，岂直今也哉！夫孔门之教同於求仁，仁，人心也，天理也。四科之目，乃即其因材成就者记之耳，岂圣人无类之教端有四哉？若安定先生者，当伊洛之学未兴，而声赋骈骊之浮华已极，毅然而起，以变化士习为己任，而天下翕然而从之，以复於本质。故一时士习变化，驯驯雅饬，不问可知为其门弟。苟非其精神心术之微，有不言而信者行之乎其间，其能如是乎？至於经义治事之科条具在，则以为先生之道尽在是耳，达之朝廷，播之天下，以为式法，岂不惑哉！何也？盖其所谓科条至今犹存也，而驯驯之化遂不可复，何欤？诚心之感，非教法之善也，断可识矣。夫圣人之学，心事合一者也，故经义所以明其心之体也，治事所以发其心之用也，思以达诸其事者也，体用一原也，而可以二乎哉？此则或者先生立教之本意，千百年人莫之知，予幸神会於心之同然者，敬为湖之人士言之，俾先生之道，人人明於心，而墓田可不守而自求存矣。」越五载，而识文成，今继冯君而治者某君。某也其尚不忘冯君之志而嗣修之，以惠邦之人士哉！己丑秋八月朔日 
　　
　　绩溪县修儒学两庑贤像田租记 
　　
　　绩溪尹惠州黄君锦既厥任，询厥先务，乃稽厥图记，视厥教基曰：「夫子之庙，何以易西南而中居？」曰：「西南惩偏也，是故易之学之域中焉。夫夫子之道，庶圣之中正也。」「西南，庙之旧址，何以易祠文公？」曰：「文公翼夫子之道者也，是故置之右翼焉。」「明伦堂何以避域中於夫子之庙，而易置於东北之祠址？」曰：「山川之明秀，众美之钟会，宜以毓才焉，且示诸生宜践文公之遗迹，以达於夫子之道也。」「作之者谁？」曰：「昔在正德壬申，掌教今为御史敖君钺也。以白於熊太守桂，而达於抚巡督学而成之也。」「修庑而像贤焉，肇之者谁？」曰：「嘉靖己丑惟夏，巡抚高安陈公祥视宫墙，入文庙，曰：『可以妥灵矣。』升堂，曰：『可以育才矣。两庑圯坏则群贤罔居可乎？我是以有梁栋榱桷砖瓦倾圯之修。』又曰：『群贤诸儒有居矣，而神像不设，则多士罔瞻可乎？我是以有从祀群贤诸儒者之像塑。』又曰：『群贤有居矣，众瞻有像矣，而守无恒田，以永嗣修，可乎？』诸生张孟元、汪金等是以有请，清隐废寺田租五十余金之岁入，且曰：『攘异端以尊正道，夫谁曰不然！』遂得请，出县帑以益寺租，而督学临川章君衮亦发县缺员金以助焉，於是学之规式秩然矣，庑之圯者焕然矣，像之设者峨然矣。诸生始咸有观感兴起，以永持循，由群贤之迹以入圣人之室，而修学之功於是为大矣。」「奉行而赞衰之者谁？」曰：「大守南君寿、同知高君应祯、通判林继贤，而任其计度之功者，高君也。」「董其工者谁？」「义官医官胡廷、胡琦也，而教谕文君宗颜、训导王君惟孝、白君永昌亦督视惟勤焉。」工始於己丑之十月　日，迄庚寅　月　日爰落厥成。黄君曰：「诸君子相与成始终，以垂於后之人，不可无纪，且不可无训以开於后之人。」遂因进士郑君恭谒记於甘泉子。甘泉子曰：「昔者子贡谓夫子之墙数仞，不得其门而入，不见宗庙之美，百官之富。得其门而入者，寡矣。今诸生得居宫墙数仞之中，日睹宗庙之光辉，仰群贤之盛美，优游仁义礼乐之府，而不知其门所自入焉，是之谓行不著，习不察，可谓善学矣乎？然而圣人之道岂难乎哉！其门岂远乎哉！诸生其自反自思而自得之，毋俾斯学为徒设也。」庚寅六月二十日 
　　
　　新建点视营务公署记 
　　
　　皇明建极北都，上游以御四方，乃肇京营，大小联络，如人一身血脉，百体以胥保维，以胥号应。若曰：「诘尔戎兵，视势重轻。内重外轻者王，外重内轻者荒。兵之轻重，视乃攸习，弱可使强，柔可使刚。幺么狼兵，敌莫敢樱；宫妇教行，孙兵以张。」是故令行习熟而志一也。故团营之设也，主之以司马，参之以侯伯，莅之以太监，察之以科道。科道之察劾，所以振其弛，作其惰，以一其志，戒之用休，董之用威，而俾勿坏者也。昔在天顺时，则易之惟月；其在成化时，则易之惟半载。逮夫嘉靖乙酉，诏自今必科道有风力者乃任，必受玺书，乃以行事，必三岁乃易，必视戎务之兴废以为殿最。於是任益重，法益严而密矣。诸皆寔自我圣明始制，寔自辅臣杨公一清肇议，逮给事中史君立模去，王君汝梅继之，与御史王君继礼谋曰：「苟善其事矣，不专其人不可也。专其人矣，不严其地不可也。有其地矣，不迩而亲不可也。」乃为请以咸宜坊大顺圣寺之废地，寔迩团营十里，改为公署焉。中为厅事　楹，厅事后为堂　楹。前为仪门，门前为东西房者　楹，取僦值以为薪茗之供。又东为退思堂者　楹，堂旁亦为东西房者各　楹。盖将贮籍於斯，申号令於斯，讥勤惰於斯，行刑赏於斯，会军政於斯。逮王君汝梅迁而王君准继之，与王君继礼谋曰：「其事善矣，其人专矣，其地严而亲矣，不可以无权。」乃请给关防以为符信，庶令可行而弊可革，夫然后法制具备。未几王君准去而魏君良弼继之。夫自王君侍御之拜命也，其历更黄门四，由史君而二王君而魏君，乃今始志同道，合而营事乃振焉。易曰：「二人同心，其利断金。」不其然乎！诚使十二营队士之志如二君焉，则士志一矣。诚使诸营将领之心如二君焉，则裨领之志一矣。诚使六军之帅之心如二君焉，则大将之志一矣。夫然，则联络贯通如人之一身，本支之相应，疾於呼吸，大兵其有不强，京师其有不重者乎！此科道振扬之功所以为大也。二君请予记之，以告后之君子莅此堂者，其尚有感於斯云。嘉靖庚寅十月二十五日 
　　
　　迂冈书院记 
　　
　　迂冈书院者，明奉训大夫右春坊右谕德兼翰林侍讲伦迂冈先生奠灵贮书之所，而其子山西道监察御史以谅、翰林修撰以训、乡进士以诜、儒士以某之所建也。书院在粤秀山，粤秀山在广会城内之北，北倚北城，其北东为镇海楼，为元公祠，又北城外为粤王台，又北为白云山，又北东二百余里为罗浮山，蜿蜒而来，龙跃凤翔，而钟於广会。御史昆季卜焉，乃券地於民，券田於官，以立教基，以为子孙云仍之贻，俾不坠於前文人之休。於是鸠工聚材，为堂六楹，凡五间，以奠俎豆。前为左右翼，以贮神器。又前为东西阶，为石阑乾。又前为方亭，子孙拜焉，左右植之松梅花竹以为荫。又前为前堂，楹如后堂之数，高广称之。其左通斋明所，右通神厨斋，明所凡　间，神厨称之。又前为大门三间，门堂之间为楼，如大门之数，以贮先遗书焉，此则书院之所由以起也。又前为月池，池中畜鱼以供脯醢，环植之竹以为荫。又前为扁坊，为家塾。又前为田若乾亩，以为书院守。工始於嘉靖乙酉之夏，迄於戊子之秋。书院既成，负阴而抱阳，据粤而吞溟，居高以瞰卑，环都会之胜，一举目尽得之矣。於是山若增而高，川若增而深，日月若增而明焉。若中居而四极焉，若见流动而不居焉，若见推夺而惨舒者焉，若见群分而合同者焉，草木鸟兽若增乐焉，都士人日往歌咏而游嬉焉。御史君奉侍太夫人於家，属殿撰君谒记於甘泉子。甘泉子喟曰：「迂冈先生，吾友也。公以颖敏之资，温雅淳厚之德，博洽疏通之才，登会殿两元，负公辅之望，而施不究蕴以早世，知者憾焉。然而人每恒患德位名寿之难全，幸有名矣，患无其德；有其德矣，患无其禄位以寿；有位禄以寿矣，患无其后。今公以名德不究用，於位禄全委於后昆，而御史殿撰诸贤嗣又能禅其名德，进进而未艾。今又建书院以求其传，则百世如公在矣。」问者曰：「夫书院之设，为传经也。愿闻其所以传者。」或曰：「先生尝谓：『吾於易，吾得其时焉；吾於书，吾得其中焉；於诗，吾得其人情物理焉；吾於春秋，吾得其是非焉；吾於礼乐，吾得其和敬焉。』君子曰：『善哉伦子之为经也。』先生曰：『子以为至矣乎？未也。吾尝闻之君子矣。子以为和敬曷从生？生於心也，是故有仪文节奏之详焉。是非曷从生？生於心也，是故有褒贬赏罚之义焉。情理时中曷从生？生於心也，是故有比兴之发焉，有阴阳刚柔之变易焉，有精一皇极之敷陈焉。是故六经皆由心生者也，故治心以治经，则全经在我矣。』」甘泉子闻之曰：「善哉！伦子之为经也。然而道无往而不在也，载而为六经，形而为天地万物，无非我心也。然则书院之胜，於其中居而四极也，则见夫东西南北拱粤秀而尊，居物有方而我无方，则若以发吾心全书之中矣。於其流动而不居也，则见夫山峙川流，日月往来，相代乎吾前者，则若以发吾心全易之时矣。於其歌咏而嬉游也，景物欣欣，人鸟相应矣，则人情物理宛然在目，则若有以发吾心全诗之性情矣。於其时景之推夺而惨舒也，则见夫顺化者昌，逆化者亡，与之夺之，生之杀之，日形乎吾前，则若有以发吾心是非之春秋矣。於庶物之群分而合同也，则见夫高深下上，仰极乎天，俯临乎地，化化生生，保合而凝，则吾心天地之大礼大乐於斯乎全矣。是故治经以治心，而体天地万物之蕴，以与之一焉，则全经在我矣。」殿撰君曰：「六经发於圣人之心也，则吾心之与天地万物为六经之大全也。请记诸石，永以为书院之规。」嘉靖十年八月一十日 
　　
　　白沙书院记 
　　
　　维嘉靖九年　月　日，侍御孝丰吴君久祥拜命出按於广，甘泉子有雅焉，曰：「使君行矣。庶其有事，风化首焉，使君得无意乎？」君曰：「唯唯。」其明年二月　日莅广，阅厥八月，刑狱既理，乃修教化，乃召多士咸造於庭，曰：「凡教化之事，有征信易从者，莫如乡先生。若乡先生白沙陈公者，为我明正学之宗，天下后世犹将诵其诗、读其书、而尚论之者，而况其流风余韵尚存乡里后生耳闻目睹亲炙之者哉！其以崇报寺旧址创而新之为白沙书院，以其孙新会儒学生畬改广州府学，而帮其廪以守之，又拨废寺膏腴之田一顷四十四亩以供祠事。一举而辟异端，扶正学，以化训乎乡里，以风动乎天下，而垂诸来世，亦观风者之首务也。昔者甘泉子尝启其端，盖谓是矣。」凡几阅月而书院成，凡为屋若乾间，木石砖瓦之事若乾，为工役若乾。於是有祠有室以妥灵，有堂以敷教，有庑以处学子。学子之来，可以居业，可以游，可以息，可以优游涵泳以究先生之道，升其堂而入其室，宛然俨然如先生之存，僾乎若睹其容仪，闻其磬欬而亲炙之者。所以淑人之心，明正道、扶世教、易风俗，将推斯世唐、虞三代之上，礼义兴，狱讼息。夫然后人人知吴君之功於斯为大，而出於簿书刑法之外万万矣。或曰：「先生之道何道？而侍御之所以拳拳而表章之者何心也？」甘泉子曰：「先生之道即周、程之道，周、程之道即孟子之道，孟子之道即孔子之道，孔子之道即文、武、禹、汤之道，文、武、禹、汤之道即尧、舜之道。」曰：「道乌在？」曰：「道生於心。记曰：『人者天地之心。』故上下四方之宇，古今往来之宙，同一天地也，同一气也，同一心也。是故尧、舜之心即禹、汤、文、武之心，禹、汤、文、武之心即孔、孟之心，孔、孟之心即周、程之心，周、程之心即白沙先生之心，白沙先生之心即侍御吴君之心。初无二心，初无二道，在觉而存之耳矣。不然，则侍御生乎数十年之后，数千里之远，胡为而有此心哉？」曰：「敢问白沙先生之心之道，其有合於尧、舜、禹、汤、文、武、孔、孟、周、程之心之道者，何居？」「先生语水曰：『千古有孟子勿忘勿助，不犯手段，是谓无在而无不在，以自然为宗者也，天地中正之矩也。』世之执有者为过，泥空者以为不及，岂足以知先生中正之心之道哉？夫心也者，天地之心也；道也者，天地之理也。天地之理非他，即吾心之中正而纯粹精焉者也。是故曰『中』、曰『极』、曰『一贯』、曰『仁』、曰『仁义礼智』、曰『孔、颜乐处』、曰『浑然与天地万物为一体』，皆天理也，尽之矣。尧、舜、禹、汤、文、武之所谓『惟精惟一』，所谓『无偏无党』，即孔子之所谓『敬』也。孔子之所谓『敬』即孟子所谓『勿忘勿助』也。孟子之『勿忘勿助』，即周、程之所谓『一』，所谓『勿忘勿助之间正当处，而不假丝毫人力』也。程子之『不假丝毫人力』，即白沙先生之所谓『自然』也。皆所谓『体认乎天之理』也。夫自然者天之理也，故学至於自然焉，尧、舜、禹、汤、文、武、孔、孟、周、程之道尽之矣。扩先圣之道以觉乎后之人，为天地立心，为生民立命，为往圣继绝学，为万世开太平，其功岂不伟欤！后之人欲求尧、舜、禹、汤、文、武、孔、孟、周、程之学者，求之白沙先生可也。非求之先生也，因先生之言，以反求诸吾心之本体自有者而自得之也。千圣千贤之道固自在，而尧、舜、禹、汤、文、武、孔、孟、周、程之心，与夫侍御作兴之心为不忘也。若水生也晚，犹幸及门，亲受音指，故於书院之成也，不让而为之记，俾来者尚有考於斯云。」嘉靖壬辰四月二十二日 
　　
　　五经馆记 
　　
　　甘泉子曰：「五经之道，其致一也。曷为其致一也？五经皆发於心者也，故能以养心。今夫天下之物，凡得天地之元气以生者，皆能以养元气。何则？元气也者，中气也，天地之与人物一也。凡天地之物之气，是故皆能以养人之气。夫饮食之道，欲以养气也，非徒以查滓实诸其腹尔也。故五经之道，圣人之心之精也。今舍圣人精一之心，而惟言语之记诵焉，犹之舍天地生物之元气，而惟其查滓以实腹，其可以养生乎哉？」或者曰：「是则然矣。然必五经具，然后圣人之精可以养心也。」曰：「子以谓百物具然后可以养生乎？吾闻古有饵一物而可以养生者矣，而在多乎哉？后世之品物必务多焉，多则杂，杂则气漓，气漓则年不能长矣。是故昔者伏羲出而画卦，其时易始肇而且未备也，何有乎书？然而伏羲之道具矣。尧、舜、禹、汤、文、武继作而后书备矣，而何有乎诗、春秋？然而尧、舜、禹、汤、文、武之道具矣。及孔子作而后有诗、春秋也，而何有乎礼、乐，然而孔子之道具矣。礼乐，不全之经也。夫数圣人者之道无二也，而谓数圣人必待五经备而后可以为圣学乎哉？盖天地之百物，物物同此元气也，圣人之五经，经经皆言此理也。天地无二气，圣人无二理，是故知天下古今此理之无二，可以与言经矣。知圣人之经之精以养心，可以与治经矣。其於道也，亦思过半矣。」从[吾游以讲]圣贤之学者，有东莞任生柱，其治舞阳也，民安吏治，乃白方伯於君，创五经馆以教邑之多士，以承於君之德。余闻而喜之，为之言治经之道以为多士训。嘉靖壬辰夏五月十日
　　
　　泉翁大全卷之二十四 
　　
　　文集 
　　
　　门人新安洪垣校刊 
　　
　　序 
　　
　　江都风韵序 
　　
　　甘泉子曰：王道不可及已，有为循良之政者，其王道之遗吏乎。记曰：「杀之而不怨，利之而弗庸，民日迁善而不知为之者。」是故因可恶而恶之，无所作恶也；因可好而好之，无所作好也；因其善而善之，无所作善也。无恶无好，无意无作，无喜无怒，皞皞乎如天地之载覆，与物皆生，与民皆作，泯乎其无能名焉。王道循良皆然也。蜀有王卓峰子维贤者，岂非其人乎！王子以进士来治江都，江都剧邑也，王子治之，不动声色而民安之，而吏服之，而府、而部使者信之。民安之而不能名焉，吏服之而不能述焉，府官之?之，部使者之过之、信之而不能荐焉。岂非所谓不怨不庸，相忘於不识不知之天者乎！然则若王子者，其王道之吏也乎！其将使斯民为王道之民也已。兹以秩满，将奏於京，圣天子行复三王之道，必将旌之为王道之吏，以为吏者法，是为令尹师也。诸同志者，嘉靖丙申四月望皆诗以送之，谒甘泉子，为之先其义。　　 
　　
　　重刻唐丞相曲江张子寿先生文集序 
　　
　　甘泉子曰：甚哉！吾乡人物之盛，而人品之高也。予少时则知吾广新会有白沙先生焉，遂从白沙之学，幸闻勿忘勿助之规，自然之指，而悟夫体认天理之机。先生之诗曰：「何处可攀文献驾，平生愿执菊坡鞭。」於是又因而知宋时吾邑有清献崔菊坡先生焉，又因而知唐吾韶有文献张曲江先生焉。故尝诵其诗，读其书，论其世而尚友之矣。盖於文献则以其相业之盛而知之也，於清献则以其避相之节而知之也。於白沙先生则於其自然之学而知之也。三先生者皆吾乡大贤人也，吾未能有行焉，乃所学则白沙先生也。何居？曰：其才可以致相业矣，又必观其有避相之志，然后可焉。其志能以避相矣，则又必观其有自然之学，然后可焉。夫自然之学者，存天之理，而圣人之心学也，颜、孟、周、孔、文、武、禹、汤、尧、舜之正传也。昔者颜氏陋巷之子，而箪瓢屡空之人也，盖尝有是学而问为邦焉，孔子知其有相天下者之本矣，故告之以四代礼乐，后人以王佐之才独归之。向使孔、颜而得相天下焉，其道可知已。若以清献公之志而遂相於天下焉，可以与於此矣乎！以文献公之才而相天下焉，其可以与於此矣乎！今白沙先生之言，其具存於诗教诸书者可考也；清献先生之言，其具存於言行录者可考也。文献先生之言，其具存於文集，若制若书，凡若乾篇者又可考也。文献生当有唐之时，崛起吾韶，[文献之名冠於一时。初]举神童科，载举道侔伊吕科，是必可称王佐才矣。而其王道之学，存於文集者，未少概见焉，何也？岂其当时所谓学者，独於文章节气之间已乎？而先生之文词谏诤，已如日月昭昭乎天下，后世皆仰慕之，何耶？则非是之谓也。然吾尝闻之，古有三不朽之道，曰：立德、立功、立言。岂其功业言词显而道德或隐也乎？水之生也晚，仰慕先生与菊坡之道，而不可及见，见吾白沙先生为一代道学之宗，乃又徒以德行显，而功烈如彼其隐焉，又何也？吾以三先生之文行未大行大传於世，不能不为之太息而有遗憾焉。乃求文献先生文集善本於徽庠，授吾友水部郎中新会邓君一新文宪翻梓之，置於新泉精舍，庶可以广播於四方焉尔。因序其说於卷端云。丙申八月初七日 
　　
　　贺邓氏严慈双寿序 
　　
　　嘉靖丙申八月既望，甘泉子将以冢宰满秩，假便南归，小司空水部正郎念斋邓子同诸乡大夫士会饯於新泉之精舍，又郊饯於清江之厂。酒既，邓子前曰：「文宪生也晚，亦幸同白沙先生之里，而雅於执事，幸聆其绪论，以忠孝自励焉。自举於乡，为职教事，为助国教，以荐选为御史，以言谪为驿丞，起为知县孝丰，为同知淮安，以升今官。父母离合者相半，切思慕焉。家君今年八秩矣，家慈今年七十有六矣。文宪既不能去官就养以为亲寿，先生归，必拜白沙先生之墓，而亲舍止在江门，适当其路，若得先生之文与过寿焉，胜於文宪之在膝下，以舞班衣之荣远矣。区区望云之念，亦可塞也，幸先生留意焉。且吾家君无事足不履城府，有事起不过?鸣。事祖柏林府君，数十年如一日，不敢有违焉。待其宾友如柏林府君，不敢有慢焉。柏林府君者，白沙先生所称之乡善士，而丁明府彦诚所拜乞言之都老也。吾家慈足不踰阃外，手不释绩纺，中馈以敬事夫子，不敢有怠焉。上堂以恪事舅姑，不敢或失焉。幸先生一言显扬，以荣寿之托，是以永於无疆矣。」甘泉子曰：「吾子误矣！吾子误矣！吾闻之，上寿以道，其次以行，其次以年，夫是三者皆有我者也。言词者，在人者也。古之仁人孝子，不肯求在外者为亲荣，而况於言词之在人者乎！今吾子家君，念不违於尔祖，孝也；念其亲以及其友人，仁也；不入城府，介也；鸡鸣而起，勤也；见称於大贤，受拜於令尹，善也。五者，丈夫事备矣。子之家慈，阃外不踰，静也；绩纺弗释，工也，敬乃夫子，顺也；事乃舅姑，恭也。四者为妇之事备矣。非所谓善行乎！一寿也。今夫蜉蝣不知朝暮，槿花不经顷刻，而封君寿跻八十，凡阅日之光二万八千八百焉，慈母寿踰古稀之六，凡阅月之圆九百一十有二焉，非所谓永年乎！二寿也。年且未艾，以至於期颐，以及无筭。吾子谕之於亲，因年益行，因行以达道，道立而善行，永年与之无穷矣。诗曰：『乐只君子，万寿无疆；乐只君子，万寿无期。』夫古今之人，岂有万年之寿，而无疆无期者？盖言体道之无穷，将与宇宙同流也。敬以是为邓氏之子二亲祝焉。」嘉靖丙申九月望日 
　　
　　程乡洪氏族谱图序 
　　
　　甘泉子曰：吾观於物理，而知天地万物之一体，不可以二二也。夫木固有异根而同乾者，君子可以知本矣。水固有异派而同流者，君子可以观源矣。是故木有连理而水有会同，岂天之生物端使然哉？其本源之来固有自矣。吾观於洪氏之谱，而知天下族类之分殊，不可以混混也。不可混者，其灿然乎！不可以二者，其浑然乎！谱始先世□洪氏与陈氏二军，同战死，帅恤之，合为一军，遂为陈洪氏，非异根而同乾，异派而同流者乎！自是而德公在海阳，迁程乡而让公，以例授承事郎，昹、曦、昂、立皆故，以及弟鼎公，以例升国子上舍，鼎之子有名显者，为太学生，从甘泉子游，慕古人理一分殊之道，曰：「显也闻之，欲正其国，先正其家。敢问其道何居？」甘泉子曰：「子欲正家必先正族，子欲正族必先正姓，子欲正家国之原，必先知本。何谓知本？谚有之曰：『水木本源。』其言虽小，可以喻大。故知本之学，有诸身而身修，居於家而家齐，施於国於天下，而国天下治平矣。子其知之乎？」曰：「知也曷先？先也曷务？」甘泉子曰：「孔子先簿正器，子盍先务正谱！谱正斯姓正，姓正斯族正，族正斯家正，家正斯父子兄弟夫妇以正，父子兄弟夫妇正而无邪忒奸於其间，则国定而天下平矣，天地之道一矣。是故圣人有以见天地万物之一，而知天下国家平定之故，盖取诸谱。」 
　　
　　修复四书古本测序 
　　
　　甘泉子曰：夫四书测何者也？测也者，测也，不敢知之谓也。是故其词谦，其指严，其忧患深，其析义也微。夫圣贤之弘训奥义，其普矣，畸矣，如天之无不覆矣，如地之无不载矣，如天地阴阳之变化而不可以典要索矣。知在此乎？在彼乎？而生乎百世之下，神会乎百世之上，以意逆志，研精覃思，钓深致远，犹徐徐正以待其自来，而不敢强探力索焉，以自得夫先得我心之同然者，故曰「测」。易曰：「大人者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时。」中庸曰：「君子之道，本诸身，征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。」夫天地、日月、四时、鬼神且然，而况於人乎！而况於圣人乎！何则？其理一，其心同然者也。然则四书有要乎？曰：有。夫论语浑然示人以求仁矣，孟子灿然示人以扩充四端，反求本心矣，大学的然示人以格物矣，中庸渊然示人以慎独矣。曰：请问焉。曰：求仁也者，二十篇一贯之指也。四端本心也者，七篇之约也。格物也者，意、心、身、家、国、天下之贯。其慎独也者，三千三百之原也。物其[理]也，独其所独知者，亦理也。是故仁也、四端也、本心也、物也、独也，皆天之理也。格之也、慎之也、求之也、扩充之也，皆以体夫天之理而已也。其功则其诚其敬，则勿忘勿助之间尽之矣。吾於测盖尝三致意焉矣。夫天之理，如天之无不覆，如地之无不载，如天地阴阳之变化而不可测。不可测斯，矧可言斯！知不可言，而吾测之，以心测心，言之不得已也。不得已而测之，言之不已，亦天之理也。或曰：夫四书者，子朱子已传之矣，而子复有测焉，何居？是亦不可以已乎？曰：传解其词，测明其义，以翼乎传，以发挥夫圣人之训，是亦不得已也已。将使藏诸家[塾，凡]我子弟。学之者由言以自得其心，而会诸理之同然者也。丁酉十月望日 
　　
　　赠都阃李君之任贵州序 
　　
　　都阃子李子涌以荐举廷推拜贵州之命，问武之道，曰：「文。」他日又问文之道，曰：「武。」「何居？」曰：「文武之道，一而已矣。斯义也，吾常发於武举策子之初矣，子何疑焉！」曰：「敢问文武一道之形何以似？」曰：「子知子之身乎？夫身一也，或以相让，或以蹈厉，是故屈身谓之弛，伸身谓之张，弛之之谓文，张之之谓武。」请益，曰：「子知子之心乎？夫心一也，或以阳舒，或以阴惨。是故一喜之谓文，一怒之谓武，安戢之谓文，威侮之谓武，子以为身有二乎哉？子以为心有二乎哉？子以为道有二乎哉？以子之才、之智、之勇、之操行，将御士卒也，文以安之，武以威之，将见人谓子文武全材也。由是为大将也不难矣。子其勉之。戊戌正月二十八日 
　　
　　题洪雅李氏族谱 
　　
　　司训李子自广陵涉江至白下，问谱之道於甘泉翁。告之曰：「夫谱也者，谱族姓也。谱族姓也者，以别嫌明微也。[以下漏页９][婺源县志序] 有人物正传之志焉，有人物列传之志焉。夫志皆所以明志也。明志也者，所以明心也。心也者，天地万物一体者也。故观斯志也，如天之无不覆也，如地之无不载也，如万物无不发育也，庶政之志油然而生矣。故观於封疆之志，如吾心封疆也，则兴其守封疆之心；观於地理[之]志，如吾心之地理也，则兴其察於地理之心；观於官师之志，如吾心之官师也，则兴其靖恭尔职、百僚师师之心；观於公署之志，如吾心之公署也，则兴其兴废补弊之心；观於贡赋之志，如吾心之贡赋也，则兴其樽节爱养之心；观於典祀之志，如吾心之承祭祀也，则兴其肃敬感格之心；观於学校之志，如吾心之学校也，则兴其尽性成物之心；观於选举之志，如吾心之选举也；则兴其宾兴惜才，若己有之之心；观於人物正传之志、列传之志，如吾之人物也，则兴其大小乐育之心。故惟斯志者，触於目，感於中，吾心尽而治道毕矣。是故斯志也，志以明志，志以明心，在观者自得焉。甘泉子曰：「吾志其在婺乎！婺之令兴，其多士兴先生之心学也，故其叙也，以心说志云。」庚子二月十一日 
　　
　　赠督学午山子冯侍御还山言 
　　
　　或曰：「午山子冯子再告而归采药矣，不亦高哉！」甘泉子曰：「嘻！高哉。有若人者，蝇营是职而不得焉，则以怨以詈。午山子有之而弗居焉，高矣哉。」或曰：「敢问若人何人也？」曰：「吾不欲显其名，使若人闻而自知有怍则已也。」或曰：「若午山子者，真督学哉！」曰：「贤哉！督学也。督学者，师道也；师道也者，格物也；格物也者，正己也。子将谓督之云乎？格之云乎？模范之云乎？信而模不模，范不范，又乌乎督诸？」曰：「若午山子可以为模范乎哉？」曰：「吾观之矣。心心必正念也。口口必正学也，身身必正行也，午山子而非模范，则谁与模范？且甘泉子之为斯学也，世或疾之如雠，午山子则道之如饴，可以知午山子矣。」午山子问归山采药之道於甘泉子，甘泉子曰：「吾试之矣。午山子由正心而不已焉，斯正学已；由正学而不已焉，斯正行已；由斯三者而不已焉，斯勿药有喜已。」甘泉子重有感於午山子也，重有感乎午山子之归也。於是乎言。 
　　
　　寿葛母李氏孺人七十华诞叙 
　　
　　惟葛与李，或云：「派出稚川老子，厥自僊源，故多延年不老，多富寿，多男子者。」其言岂其然乎？应之者曰：「维扬江都之葛母李也，非其贤乎！寿跻七十，时届季秋，日维既望，有子五人：涧也、洞也、某也、江也、汉也，将进金天之箓，开寿域之筵，列瑶池之宴，效彩衣之舞。征侑觞之文为进寿之庆。」甘泉子言於涧等曰：「皆外也。寿不在於母之身乎！」或曰：「吾闻之，夫母，女丈夫也。夫有修於身，齐於家，有惠於国，是之谓大丈夫。今葛母考训恭俭，归宜君子，室则婉娩，家则孝顺。丽华之饰不设於体，言动之节足范於人。其德之彰厥身者足寿也。五子者宜进五觞以祝身德之荣焉，可以庆矣。」曰：「未艾也。」「吾闻之，夫母内相良人，外昌生产，车牛服贾，舅姑致养，豆笾必饰，岁事必诚，甫田十千，家赀巨万，满而不溢，盈而能持。四子业(懦)[儒]，其一乾蛊。执夫之丧，苫块弗渝，抚伯遗孤，无异己出。内外斩斩，大小肃肃，其德之形於家者足寿也。五子宜再进五觞以祝家德之荣焉，可以庆矣。」「未艾也。」「吾闻之，夫母惠以周闾人之贫，丰以礼宾师之贤。馆行窝而挥金数百，致生徒以共兴二业。大官妒怵，母不为动，曰：『涧儿勉之，百世有赖。』是德之彰施於郡国、於四方、於后代者足寿也，至矣。五子宜进益五觞，以祝天下后世之荣焉。昔陶氏之母，剪发待宾，贤淑之声，传於无疆，况莫大於此者乎！是足以庆矣。兹十有五觞者，以应月朔至望，阳生之象也。母又加日焉，诞於十六，则阴以受阳，成乎生生之象也，母其生生不涯乎！诗曰：『乐只君子，万寿无疆。』夫母备丈夫之三德，诚无愧於乐只君子矣。」遂为叙其词，以侑觞焉。嘉靖十八年九月十一日 
　　
　　赠少司马欧阳奉召赴天官少宰叙 
　　
　　有问於甘泉子者曰：「若圣明之於右少宰，再推而再命焉，卒定於欧阳公者，重之也。」曰：「以其重之也何？」曰：「以其贤也，以其公也，以其恕也。」曰：「以其公也，以其恕也，何以知之？」曰：「王者如天也，王者帝也，帝天莫测，吾又焉知帝心之简在乎？抑以吾心而知之也。吾与石江公为僚数阅月矣，亦尝试而知之矣。凡吾所行参赞之事，公不避难，而诿曰：「此参赞事也。」而与偕行焉。凡人有位逼之嫌而默默，公不以位逼之嫌而默默，乃相与可否焉。吾以是知公之存心则公矣。吾曰罚，公不必曰罚，不曰水清无大鱼乎？吾曰黜，公不必曰黜，不曰合抱有寸杇乎？吾以是知公之存心则恕矣。」曰：「然则公恕足矣乎？」曰：「是心足以治矣。虽达之天下，其可也。奚直天下耳，虽廓之天地可也。」请闻焉。曰：「子不闻之乎？天地以其心普万物而无心，天地之公也。又不闻之乎？天地变化草木蕃，天地之恕也。天地犹然，而况於人乎！而况於天下乎！今公去此而贰天卿也，能以斯心加诸彼也，必矣。大而曰宜大授焉，不以喜而大之；小而曰宜小授焉，不以怒[而小]之。如在南兵之时，不以嫌自默。松皋公、玉溪公皆以□ 公存心者也，必能同公以奉公矣。曰某有过也，而有□取焉，勿以过怒，宜留之。某有才也，而有大恶焉，勿[以才]喜，宜去之，如在南兵之时，不以嫌自默。吾见松、玉[二公]皆以忠恕存心者也，必能协公以行恕矣。夫然，则公以取之，恕以考之；公以用才，恕以惜才；公以举贤，恕以赦过；公以行仁，恕以制义；公以法天，恕以效时；公以始之，[恕以终]之。许公主之，张[公]赞之，惟公成之。三公协心，同底□□，道洽政治，润泽生民，四夷左+，莫不咸赖。予老而无能矣，敢为天下为三公愿之。」部司诸君闻之，喜曰：「部例宜有赠文，请书以壮公之行。」且系之诗曰：赠君天孙裳，文山?公恕。公以法天心，恕以救时叙。天心本无为，时叙有行施。公恕如并行，可使天地治。嘉靖十九年庚子三月初十日
  </div>
  <div class="pagination">
   <a href="泉翁大全集_page43.html">
    上一页
   </a>
   <span>
    ...
   </span>
   <a href="泉翁大全集_page39.html">
    39
   </a>
   <a href="泉翁大全集_page40.html">
    40
   </a>
   <a href="泉翁大全集_page41.html">
    41
   </a>
   <a href="泉翁大全集_page42.html">
    42
   </a>
   <a href="泉翁大全集_page43.html">
    43
   </a>
   <span class="current-page">
    44
   </span>
   <a href="泉翁大全集_page45.html">
    45
   </a>
   <a href="泉翁大全集_page46.html">
    46
   </a>
   <a href="泉翁大全集_page47.html">
    47
   </a>
   <a href="泉翁大全集_page48.html">
    48
   </a>
   <a href="泉翁大全集_page49.html">
    49
   </a>
   <span>
    ...
   </span>
   <a href="泉翁大全集_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
