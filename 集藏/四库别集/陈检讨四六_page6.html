<!DOCTYPE html>
<html>
 <head>
  <meta charset="utf-8"/>
  <title>
   陈检讨四六 - 第 6 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陈检讨四六 - 第 6 页/共 6 页
  </h1>
  <div class="content">
   陈检讨四六巻十八
　　钦定四库全书
　　陈检讨四六卷十九
　　翰林院检讨陈维崧撰
　　诔　哀辞
　　杨俊三诔
　　玉树徂春金刀掩夜【晋书庾亮卒何充叹曰埋玉树于土中使人情何能己巳南史王规字威明尚书骞之子幼称孝童年十二通五经为昭明太子所礼亡后简文与湘东王绎书曰威明实陵人也一尔过隙永归长夜金刀掩铓长淮絶涸】淑问犹宣惠心永谢呜乎哀哉君才调英竒篇章卓絶言泉流吻思风扇臆【见灵岩碑】剖晰奥纎若蝉翼铺文雕采缛以龙梭【见半茧赋】南朝人士眷尔清新东第衣冠嗟其绵丽加以德性幽婉标举简令神锋内敛道器外张隽不累理淡不却物故能静表温纯动形润栗弱年绣虎雅擅绮才【见祖德赋】髫龄蜡凤顿饶妍虑【见雪持序】雄辨惊其父客【见素伯序注】高名厠于时贤誉重南金价侔东箭【晋书薛兼入洛张华见而竒之曰此南金也虞翻以所注易示孔融融曰乃知东南之美者非独竹箭也晋书赞顾众虞潭并起兵讨峻赞曰顾实南金虞惟东箭】洎乎运丁百六世遭阳九【王湜大乙肘后备检凡四百五十六年而一阳九二百八十八年而一百六阳九竒数也乃阳数之穷百六偶数地乃阴数之穷皆所为厄会也汉书音义元之中有九戹阳戹五阴戹四阳为旱阴为水运初入元百六嵗有阳戹故曰百六之会汉食货志易无妄曰一元之中四千六百乙十七嵗各以数至阳阨故云百六按四千五百嵗为一元呉都赋世济阳九魏都赋运距阳九】令府君维斗先生忠搆身危义积家祸石城哀卞【石城见皇士序哀卞详掌亭注】白下悲袁【金陵志府西北有白下城古迹唐立县于此以白石垒之故名悲袁见琅霞序】君时窜迹仓皇遘会孤露【见集生序】程婴转徙私匿其儿【见潘母启】李燮饥寒但依其姊【汉书李固下狱死有子名燮燮姊文姬谋预匿之告父门生王成曰李氏存灭其在君矣并见贺周序】呉门乞食【见雪持序】合浦卖珠【见素伯序】晨繁弦以引凄昏促管以会泣令伯陈情之作极此纒绵【见集生序】右军誓墓之文弥为悲惋【见黄门序】无何军书少弭戎马暂宁亲串稍通音问间嗣会丹轮于城郭时有唱酬【见田太翁启】修轻苔于几闼不无赠答【见尺牍序注】时则金声逾振玉色罕渝朱龄石百函并发【见寿徐序】刘穆之五官互用【宋书刘穆之内总朝政外供军旅目览词讼手答牋书耳行听受口并应酬悉皆赡举】巧心所濬酌而不竭【头陀寺碑遥源濬波酌而不竭】惠匠所琢剔而益丽樵苏不爨终焉而已【见潘母启】将谓务疎道亲【任彦升荐士表室迩人旷物疎道亲】身阻意泰【见闺秀序】保幽贞于物表栖轩冕于尘区永为藜藿之夫【见索饼启】甘作丘园之秀【见彭太翁启】而人恶其洁天坠其芳猥以虎豹之姿竟际龙蛇之嵗【见翼王序】情深撤瑟恸拟登牀【礼士无故不撤琴瑟世説顾彦先丧家人常以琴置灵牀上张季鹰往哭之不胜其恸遂径上牀鼔琴作数曲竟因又大恸晋书王子猷子敬俱病笃而子敬先亡子猷不哭知子敬素好琴便径入坐灵牀上取子敬琴弹既不调掷地云人琴俱亡因恸絶良久】春秋二十有三襧衡临殁之年尚虚其一【见雪持序】终军奄逝之纪祗过其三【见黄门序】夫人乃松陵呉兹受先生淑女而吾友人闻夏汉槎贤妹也刘氏祭夫手调姜橘【见闺秀序刘氏祭夫徐敬业文敢遵先好手调姜橘素俎空干奠觞徒溢】徐姬答外情绸镜钗【见丁香赋及尺牍序】呜乎哀哉爰为诔曰两仪肇始皇防分区乾坤盘礴气数昭苏灵钟牛斗【天文志斗牛禹贡扬州之域】宝产勾呉【呉志勾呉太伯始所居地】顽豓靡均清浊鲜符猗欤是人洵邦之彦【诗】秀外惠中【盘谷序秀外而惠中】曰温曰善学圃増文峰日倩【见悬圃序】宅心简栖措躬澄练既称第一亦曰无双藻嫓陆海丽甚潘江【见园次序】文明映物经纬华邦清瑟聿拊洪钟既枞命之不犹国家多难袁有愍孙顾惟元叹【宋书袁粲太尉淑兄子也父濯早卒祖母哀其幼孤名之曰愍孙尝慕荀奉倩改名为粲字景倩呉志顾雍字元叹从蔡邕学琴蔡异之曰以吾名与卿顾遂名雍为人寡言领尚书令封侯而家人不知孙权尝曰顾侯在坐令人不乐】申志悲凉遣言哀断【徐陵与李那书发言哀断】杂作豫厠【见舜民序】浮沈嵇锻【见半茧赋】术衰齿盛道蹇业隆雕锼羣象染缀化工明诗习礼诵雅歌风魏雀辞金【见铜雀赋】汉盘泣铜【见滕王赋】岂其王頍【补注】不如沈劲【晋书将军沈劲以父充死于逆乱志欲立功雪耻后陈祐以燕兵逼洛阳粮絶无援度不能守乃以五百人付劲守之劲喜曰吾志欲致命今得之矣洛阳陷劲被执神气自若】柰何伊人不永其命大火流晖【诗】玉衡移柄【天文志玉衡斗柄星名】巷轸絶弦【见园次序注】衢凝分镜【见翼王序】南皮曩侣【魏志呉质南皮人魏文帝筑燕友台欵质后遗书曰南皮之游不可忘也梁武帝诗总辔游南皮沈约诗论采南皮之高韵按河间府有南皮县】北府名流【见尺牍序】今悲雨散昔溯风流【扬雄美新雾集雨散鹦鹉赋何今日以雨散王粲诗风流云散一别如雨】九京可作万防难求【国语赵文子与叔向游于九京曰死者如可作也吾谁与归注九京晋墓地一作九原】青松郭外【见祖德赋】红粉楼头【见尺牍序】
　　宣城文学施公诔
　　惟康熈十有八年春王正月四日文学砥园施公卒于宣城里第春秋七十有八呜乎哀哉大道沦胥微言放失十室之邑众喙争鸣【庄子秋水篇无所吾喙】一閧之中百家竞作【法言一閧之市必立之平韩文诸子百家】俗儒奉夸毘为指归【诗】曲士缘辞章为传防转相剽窃祗益波靡推厥所由本之先拨【诗】其要教不基之门内则葛藟之谊靡敦学不本之躬行乃鸤鸠之仁未渥也【诗】施公生经文煨烬之余当人心陷溺之日而能汜濩醇风【见瑞木赋】弥缝絶业【左传弥缝其缺相如难蜀父老继周氏之絶业】襮之以艺彪之以文【扬子君子言则成文动则成德以其弸中而彪外也张华诗体之以质彪之以文韩文道弸于中而襮之以艺】源始门闾达于乡塾慥慥乎抑亦光辉笃实之君子矣天不憗遗【左传孔丘卒公诔之曰旻天不吊不憗遗一老注憗且也】哲人其逝【见毛太母启】时则公之犹子愚山先生受官辇下僦舍都亭怅噩梦之宵徴【见竹逸序】痛讣音之旦至遂搏膺而相告用抆血以为言【九章孤子唫而抆泪恨赋抆血相视】葢分虽叔父而谊笃所生服止期年而情隆自出马伏波之诫兄子造就居多【见寿季序】第五伦之鞠弟妷恩勤不少【通鉴或问第五伦有私乎曰兄子病一夜十起而安寝子有病虽不省视通夕不寐谓无私乎】聆愚山先生所叙述则公之崖畧可知矣崧也景至德之难名缅遗徽之未沫揄扬莫罄敢摇笔而成郭泰之碑【详掌亭序】洄溯靡从爰缀文而制展禽之谥【见合肥书列女传柳下惠死其妻诔之畧曰夫子之不伐兮夫子之不竭兮夫子之谥宜为惠兮门人从之以为诔】诔曰厥初生民万彚芸芸权舆遂古【见天篆序天问遂古之初谁传道之注遂往也】原始皇坟刚柔攸判仁羿爰分【见天篆序】孔学惟轲乃辟荀【史记世家孔子适周问礼于老子扬雄法言古者杨墨塞路孟子辞而辟之廓如也韩文孟子醇乎醇者也荀与杨大醇而小疵】嬴燔典籍【见乐府补序】羣言抵牾汉工笺疏宋精训诂异同臻殊涂毕赴宰我堪雕顔回可铸【见佳山序】猗欤濂洛发源泗洙【宋纪周茂叔程灏时称濓洛记曾子谓子夏曰吾与汝事夫子于洙泗之间】道求实践爻系中孚【易】而彼末流相沿诡趋旴江龙溪沦袭虚【理学录旴江罗汝芳号近溪又王畿师事王阳明有龙溪集皆主良知之学】薪尽思传文衰欲起【庄子养生主指穷于为薪火传也不知其尽也注薪有尽而所传之火不尽韩文公庙碑文起八代之衰】姑山峨峨句溪弥弥【补注】畴绍前贤曰中名子主敬存诚致知穷理二子竞爽【详掌亭诔注】述明砥园棠华并鞾箎唱交宣【诗】思探象罔【见璿玑赋】悟絶言诠家惟曾史【庄子骈拇篇虽通如曾史非吾所谓臧也注谓曾子史鱼】人企渊骞【论语】呜乎述明不幸蚤世僝彼藐孤【见翼王序】畴依畴字畴为含哺【见徴万栁启】实维叔氏茹我以荼【诗】沐儿以涙遗雏渐长奋翮天衢为国名臣为时大儒臯比泰岱【宋书张载尝坐虎皮讲易从游甚众朱熹赞曰勇彻臯比一变至道注即虎皮也】观察鄱湖【观察见李母启鄱阳见滕王赋】服官讲学与古为徒公喜而言是儿可教石奋家规延之庭诰【见归田序】诗咏素丝尔惟则效【诗】侄官于外公偃林泉敬宗睦族立塾置田栾公建社【见祖德赋】原氏名阡【汉书原陟自以先人坟墓俭约非孝也乃大治冡舎初武帝时京兆曹氏葬茂陵民谓其道为京兆阡陟慕之乃买地开道立署曰南陵阡人不肯从祗谓之原氏阡】朝防夕魄幌雨篱烟赵礼推肥薛包让产【汉书赵礼值防嵗为饿贼所得兄孝闻之即诣贼曰礼瘦不如孝肥贼惊并放还显宗闻其行拜谏议大夫薛包传包字孟尝后母憎包逐出包悲啼感亲因还之及诸弟求析产包悉取朽败者后弟产尽包复与之建武中徴拜侍中】每逢家讳恒虔祀典肴核维藇豆边有践【诗】老则儿啼【髙士传老莱子七十着斑衣取水上堂跌仆卧地为小儿啼以悦母】祭焉必泣【见少楹序】邻有死丧赙之禭之【见寿徐序注】族多寠乏衣之食之有穷者鳏若敖馁而【见祖德赋】丐钱营婚资其帨褵刘君伯阳公之老友败屋陈编苔纒蜗绣殁于公殡袝之茔右三尺残碑大镌谁某敦仁处义履信怀贞遇人急难赴义如争其或负公箧攘籝【庄子箧篇将为箧探囊发匮之盗而为守备注开也探手取之也】摇首置之流观太清【详仲衡文】敬亭翠抹琴溪雪溅【宣城郡图经敬亭山宣城县北十里舆志泾县溪侧有石台相传琴高控鲤上升处】卯嵗轻帆与公一见漉酒邀賔剪灯张防语必纒绵诗皆雅徤谓公淳朴定享期頥【见寿阎序】何图奄谢遽至于斯公之犹子适宦京师去官度尚恨不同时【补注后汉书度尚字博平为上虞长后为荆州刺史平长沙贼封侯按度尚为八厨之一】暏墅棋收【见半茧赋】竹林觞罢【见庵序】叹凤嗟麟【拾遗记孔子相鲁有神凤游集至哀公之末不复来翔子曰鳯鸟不至可谓悲矣嗟麟见素伯序】倾河坼华【世説顾长康哭桓宣武声如震雷破山泪如倾河注海】我观今古总悠悠者众庶冯生庸愚怛化【庄子大宗师子来有病喘喘然将死其妻子环而泣之子犂往问之曰叱避无怛化注怛惊也谓无以哭泣惊将化之人】而我识公学定神全【列子醉者之坠于车也其神全也】彭殇一致生死齐观【庄子南郭子綦曰莫寿于殇子而彭祖为天】中明祠内蕉碧枫丹【见鞠存启】继志缵绪复称二难【汉书陈元方子长文与季方子孝先争论父功德于太丘太丘曰元方难其兄季方难其弟】我独衔悲百身难赎【诗】国鲜典型邦无耆宿顔怆渊明潘哀汧督【何法盛晋中兴书顔延之为始安郡道经寻阳常饮渊明自晨达昏及渊明卒延之为诔极其思致臧荣绪晋书马敦为汧督立功孤城为州司所枉死于囹圄潘岳诔之】敬撰芜辞冀飏芳躅
　　嘉定侯掌亭先生诔
　　某年某月某日嘉定掌亭侯先生卒呜乎哀哉慨自陈宝鸡鸣翟泉鹅出【见天篆序】君子则将成猿鹤【见银台启】贤人则遂值龙蛇【见翼王序】练川百里【地志练川属嘉定昔人称练川楮陆之平】既三户以无成【见尺牍序】上谷一门【见翼王序】旋五宗之同尽【汉书徐自为曰古有三族而王温舒罪至同时而五族乎陈琳檄所爱光五宗所恶灭三族注宗亦族也】褒融并日【见松陵序】举毕命于灰钉【见贺周序】盱眕同时并捐生于斧锧【晋成帝纪卞壸督军讨苏峻苦战而死二子眕盱随之亦赴敌死其母抚尸而哭曰父为忠臣子为孝子夫何恨乎国防乐毅报燕王书曰恐抵斧锧之罪】虽吕锜射月事原无补于存亡【左传晋楚遇于鄢陵晋吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣】而夸父移山谊则总关于家国【见徐母序】亦曰瘁哉于乎悕矣先生则佹也犹存慬而获免晋家赵武几同置袴之危【见禹平序】楚国伍胥频蹈覆浆之难【呉越春秋伍员渡江渔父为持麦饭鲍鱼羮盎浆饷之子胥诫曰掩子之盎浆勿令其露渔父诺胥行数步渔者自沈于江并见昭华序】亡命则秦关赵厠之内踪迹偏多【亡命见素伯序秦关见翼王序赵厠见舜民序】谋身则贩脂织薄之余生涯絶少【贩脂见合肥书史记周勃以织薄为生注薄帘也南宋书沈麟士居贫织帘号织帘先生説文木曰林草曰薄】将军台上序旧事以悲来【蓟州志将军台管四十关塞】国士桥边逢故人而泣下【国防赵襄子将出豫让伏所过桥下襄子面数之豫让曰智伯国士遇臣臣故国士报之舆志豫让桥在平阳府】门前客到尽传元节之难归【见翼王序注】海上人来或曰邠卿之尚在【见祖德赋】靡能有定亦又何言既而雨不终朝【语林骤雨不终朝】雪还见晛值　新朝之当璧每示含宏遇
　　圣主之乗干惯存寛厚名除北寺终全李杜之家门【见禹平序】运启南朝【见楚鸿序】免锢袁刘之子弟【魏志袁绍爱少子尚后谭熈尚三子举兵相攻而亾刘表爱少子琮后长子琦与琮举兵遂倾覆】弱龄去国壮嵗还乡荒芜绿野之庄【见楚鸿序】憔悴黄冠之约【见观槿序】乃以藐尔之王頍【见俊三诔】竟作裒然之周党【见映碧启】燕仍巢于梁上【见玉岩序】三月楼台【见天篆序注】鹤乍返于人间千年城郭【见存庵序】时则赤县升平【古今通论昆仑东南方五千里谓之神州赤县】黄图丰暇【见万栁启】庶邦卿士非无三明七穆之俦【见园次序】列国知交属有赠防班荆之事【赠防见考功序班荆见禹平序】西园则徐刘应阮【见滕王赋】南国则顾陆朱张【见尺牍序】莅冠裳之会子产有辞【左传郑子产壊晋馆垣叔向曰子产有辞诸侯赖之】寻玉帛之盟荀防是主【左传知武子谓献子曰非礼何以主盟姑盟而退注知武子即荀防一称知防】舟船成市车骑如流【见寿徐序注】先生则夙号耆英【见映碧序】羣推祭酒【见储太翁启】文章华贵激昻四座之间【见禹平序】冠剑雍容笼葢万夫之上【见悬圃序】骋其逸气谱私史于金陀【见乐序补序】奋厥雄词荟高文于玉册声齐琬琰【见尺牍序】言郁椒兰【孙卿子好我芬椒兰汉五刑志邻国望我芬若椒兰刘峻絶交论言郁郁于兰茝】然而酒不忘忧【见智修序】花难蠲忿【见看奕赋】渐离击筑初非行乐之资【见智修序】子野弹筝讵是为欢之用【晋书王国宝搆谢太傅于孝武太傅患之一日帝召桓子野桓请以筝歌便歌曹子建怨诗曰为君既不易为臣良独难忠信事不显乃有见疑患声节慷慨太傅泣下捋其须曰使君于此处不凡帝有慙色按子野名伊】念累世原子孝臣忠之裔自有生平况此身自家亡国破而还何心人世彼交称袁灌不过志士之无聊【见半茧赋】即儿命融修或在才人而有托【祢衡别传衡与孔融杨修善常曰大儿孔文举小儿杨德祖余子碌碌莫足数】高台曲沼半属前尘【见雪持序】醇酒妇人无非末路【见舜民序】诚恐海不能干石偏易烂【见庭表序】谁云善谑陵跖无开口之期【庄子盗跖篇孔子説跖跖怒曰人生上寿百嵗中寿八十下寿六十除病瘐死丧忧患其中开口而笑者一月之间不过四五日而已】何可无年籛叟乏系腰之术【见万栁启】于是羽服朝元瑶篸礼醮【王子年拾遗记周昭王昼而假寐梦白云中一人衣服皆羽毛王求上仙之术因名羽人老子内传受元君神图宝章变化之方及还丹伏火水永液金之术雍录天宝七载元皇帝见于朝元阁瑶篸见滕王赋】花深春晩叩碧磬以琅琅月悄秋清吹紫箫而寂寂瑶姬圃内【见徐母序】惟栽益寿之花【本草甘菊一名益寿花见翼王序注】玉女窓间【见贞女序】祗种扫尘之竹【见合肥书】谓此间之甚乐【晋书帝问后主曰颇思蜀否曰此间乐不思蜀也】嗟来日其大难【见纳姬序】何图金灶难成【见得仲序】玉棺蚤下【风俗通王乔令叶县天下一玉棺于防事前乔曰天帝召吾沐浴寝其中葢便自覆之宿葬城东土自城坟】八公一去倚桂畔以徬徨【见滕王赋】十叟不来望橘中而惆怅【见徐母序】樵人看博【见看奕赋】惊舟壑以潜移【庄子大宗师夫藏舟于壑藏山于泽谓之固矣然而夜半有力者负之而走昧者不知也】仙子逢棊讶鸿泥之歘灭【东坡诗人生到处知何事应似飞鸿踏雪泥】遂使青松郁郁长遮樗里之坟【史记樗里子传樗里子名疾秦惠王之弟也时号智囊将卒葬于渭南章台之东曰后百嵗当有天子之宫夹我墓汉兴长乐宫在其东未央宫在其西武库正在其北】白日悠悠不照滕公之室【见瑞木赋】怨何如乎悲可知矣每览寰区私相叹诧极文人之九命慨遗恨以三端亦有寝类田蚡小逾臧纥【史记武安传武安侯田蚡貎寝生贵甚以孝景皇后之弟为相左传臧纥救鄫侵邾败于狐骀国人诵之曰朱儒朱儒使我败于邾杜注臧纥短小故曰朱儒】形容阘冗哀骀宁足喻其竒【庄子德充符篇哀骀它衞人貎恶鲁哀公召而观之果以恶骇天下欲授以国政孔子曰是必才全而德不形者也】状貌【见索饼启】江神或自嫌其陋【见悬圃序】君则姿神瓌丽仪态嵬峩长身玉立灼如天半之朱霞劲翮凌秋矫若云中之白鹄【世説刘訏与从兄歊各覆高操族祖孝标曰訏超超越俗如天半朱霞歊矫矫出尘如云中白鹤魏书公孙度目邴原为云中白鹤非燕雀之网所能罗也】彼兮何幸偏工不死之方此也何寃未识长生之诀斯其未喻一也又有学昧蹲防【顔氏学训蜀都赋注蹲鸱为芋江南有一权贵误以为羊字人馈羊肉答书云馈蹲鸱青棠集张九龄送芋与萧炅书称蹲防炅不学答曰损惠芋拜嘉惟蹲鸱未至耳按芋头类鸱鸟之居蹲坐也居也故货殖传名之】人疥骆【补注】王家敬则但晓拍张【南史王敬则临淮射阳人好刀剑元徽初归诚高帝侍宴华林使各效伎敬则脱朝服奋臂拍张曰臣以拍张得三公不可忘拍张】高贵乡公不知反语【补注魏志高贵乡公讳髦文帝孙初封郯县高贵乡公羣臣迎之即帝位后攻司马昭贾充令成济弑之贾充与朝士宴庾纯曰高贵乡公何在充惭怒】此皆高轩绣防【高轩见合肥书绣防见闺秀序】秀齿厐眉【汉书顔驷厐眉皓齿】君则对成孔雀幼已霸于词场【见素伯序】赋就柟榴壮益雄其笔阵【见季青序】三长互擅【通鉴刘知几曰史才须有三长才学识也】直登班范之堂【见庭表序】五采相宣【书】竟夺庾徐之垒【见园次序】而乃王蒙不禄【见叶母序】谢朏无年【梁史谢朏字敬冲谢庄子幼聪慧十嵗能属文初与何防受征不至后朏一旦诣阙梁武帝以为司徒朏素惮烦不省职事早卒】何来天上频葬神仙【见上注】岂料冡中只埋贤达【见俊三诔】斯其未喻二也抑有惑焉尤其甚者清河狱吏乃闻安世之于汤【史记酷吏传张汤磔防文如老狱吏后为长安吏稍迁大中大夫后三长史防之汤曰汤无尺寸功起刀笔吏陛下幸致为三公无以塞责遂自杀汉书汤子安世字孺少以父任为郎见园次序】江表叛宗讵意沈充之有劲【见俊三诔】大抵狂騃之胄【广雅童昏曰胄】间出佳儿【见素伯序】私疑回遹之家【诗】每邀庸福【古谚庸庸多厚福】君则三世清忠一门义烈阖戸受屠肠之酷【见贞女序】蔓期功【见潘母启】举宗罹破卵之伤株连细弱【并见潘母启魏氏舂秋孔融见收二子方八嵗九嵗奕棋端坐不起左右曰而父见执二子曰安有巢覆而卵不破者哉遂俱见杀】乃复鬼不怜才天宁悔祸【左传郑庄公曰天其以礼悔祸于许】风吹琪树【山海经昆仑之墟北有珠树及玉树琪树琅玕树】不留若木之一枝【见璿玑赋】火烈昆冈【书】讵賸荆山之片玉【见楚鸿序】斯其未喻三也嗟乎向子期之邻家笛声斯在【向秀思旧赋序余少与稽康吕安居止其后各以事见法经山阳旧庐于时隣人有吹笛者发声寥亮追思曩昔感音而叹故作赋云】稽叔夜之栁下鍜迹犹存【见半茧赋】千春毅魄长依杜氏阶前【屈原九歌魂魄毅兮为鬼雄左传晋获杜回秦之力人也初魏武子妾无子武子疾谓颗曰必嫁之疾甚曰必以为殉及卒颗嫁之曰疾甚则乱吾从其治也及辅氏之役颗见老人结草以亢杜回杜回踬而颠故获之夜梦老人曰尔用先人之治命余是以报】三尺桓碑【见醴泉颂】永勒罗池庙后【见鞠存启】爰为斯诔以告哀词词曰余方羁贯【见雪持序】文籍是搜或示一编词条最遒作者谁欤疁城六侯【见翼王序】英裁绮合壮采葩流【见天篆序】余本清狂幼而逋峭脑满肠肥【见悬圃序】翩然城鹞手把是编独身而跳扣角狂讴【见存庵序】击壶大呌【见紫序】日中则昃【书】月满而亏【礼】惜彼文中兰凋蕙萎【见翼王序】黄巾载乱【见徤松记】青葢旋飞【呉志孙皓使尚广筮并天下曰吉丙子嵗青葢入洛阳及亡嵗实在丙子】灵旂几道白骨同归【楚词灵旗兮电骛甘泉赋树灵旗世説潘岳金谷园诗有云白首同所归后孙秀既恨崇不与绿珠又憾岳不遇之以礼收崇同日收岳乃成其防】防防智含又弱一个【左传齐公孙灶卒晏子曰子旗不免殆哉二惠竞爽犹可又弱一个焉姜其危哉注二惠子尾子雅也子雅即公孙灶生子子旗】秬园掌亭相逢饭颗【李诗饭颗山头逢杜甫】并泣牛衣【见天章序】双悲马磨【见悬圃序】琴已罢弹【见俊三诔】篪还寡和【诗】掌亭才徤飒若犀蛟与余握手壬癸之交僧庐酒舫月墅烟郊风荷百顷露竹千梢我读我书葑溪之涘【呉志苏州十三门葑门其一也溪有葑溪】同舎三人维侯与计计子其龙视人若蚁所不如吾唾犹泥滓【李陵与苏武书言为瑕秽动増泥滓説文滓淀也】謿诙坌涌【孔融荐祢衡表溢气坌涌】口语澜翻【见楚鸿序】而君屹若更复凝然朗如列屋【世説朗朗在白屋间】嶷如断山当时介我狂狷之间邓尉山头【见灵岩碑】白公堤上【舆志白乐天筑堤于虎邱山下后名白公堤】苹叶初齐【招魂菉苹齐叶兮白芷生寒】苕华大放【诗】君防轻舠时摇细浪画縠半奁绿蓑一桁晩而闻道老笔纷披绛园作赋石鼎聨诗【白帖佛寺为绀园昌黎诗有石鼎聨诗题昌黎序衡山道士轩辕弥明自衡山来指炉中石鼎谓侯喜曰子能赋此乎】文镌碑版句勒盘风雷凌厉鳞爪之而【见观槿序】所极难忘小人失母马鬛虽封【见孟太母启】鸡碑曷有【见无忝序】君惠大文畀之不朽已矣何言悲哉竟负自君殁后萍梗飞翻一悲甫草再恸秬园追维畴曩流想生存雨零宿草雪拥陈根【见映碧启】君之哲嗣家驹国宝【见寿季序】祖德是遵先畴是保葺君年谱编君文稿命余排次属余搜讨余才已尽君谊难酬空铭郭泰徒诔黔娄【续汉书郭泰卒蔡邕为作碑曰吾为人作铭未尝不有慙容惟有道碑颂无愧耳列女俦鲁黔娄死曾子曰先生之死何以为谥其妻曰以康为谥曾子曰先生何乐于此而谥为康乎其妻曰先生不戚戚于贫贱不忻忻于富贵其谥为康不亦宜乎并见井叔序】山阳旧雨【见篇上】河渚前游昔陪欢防今断风流呜乎哀哉
　　尤母曹孺人诔
　　维康熈十有七年九月十九日尤母曹孺人卒于家春秋五十有八此吾友悔庵先生之淑俪而孝廉珍文学瑞之贤母也孝廉邸中闻讣既素鞞星奔麻衣遄返悔庵方金门待诏玉几求贤筑馆都亭授餐阁下屡申请急之祈未验还乡之梦援琴以哭【见俊三诔】凄逾巴峡之猿【见悬圃序】皷缶而吟【见井叔序】愁甚衡阳之雁【见素伯序】时则燕齐魁垒之士彯华组者三千【见九日序】邹鲁文学之賔捧珠盘者十九【见园次序】聆斯哀曲咸致神伤况我良朋尤为心痗【诗】昔者三年未返还吟零雨之篇六日不詹尚謡采绿之什【诗】楼前送客界粉成痕陌上懐人结眉表色【见良辅序】何况琼田大去【十洲记祖洲有不死草生于琼田张正见雪诗云梦起琼田】碧海无归【见琴怨序】廖家眢井【见叶母序】想窃药以何年【见琴怨序】郦县寒泉【见琴怨序】拟煎香而无术【见刘太母序】暂游京雒便为鹤返之期【见莼庵序】小别乡园遽应牛眠之防【见孟太母启】良云已甚亦又何言此则染湘江之竹未能逾此酸辛【见憺园赋】弹蜀国之弦不足宣其悱恻者矣【左思蜀都赋巴姬弹弦注成都雪氏善琢琴故曰蜀琴古乐府题有蜀国弦歌】夫蕙丛早殒元微之所以悲来【元微之墓志铭序公前夫人京兆韦氏无禄详下注】遗挂犹存潘安仁于焉泣下【见井叔序】此皆伉俪之恒情【见牛叟序】何况裙笄之令范可无扬扢用表幽贞嗟乎金阊城下遥连齐女之门【呉志金阊亭在阊门外梁鸿墓所齐门者呉聘齐女女思齐而病乃起望齐门令女游其上阖闾城一名阊门见灵岩碑】石镜山边即是武担之路【见实庵序】诔桓厘之行曾传沛国诸生称陶母之贤竞説长沙人士【见李母启】爰为斯制以志予哀其辞曰余与悔庵门夹葑溪【见掌亭诔】花红戸向栁绿檐齐俱邀戏马【见九日序】并载听鹂【见憺园赋】桥分鹢误【见祖德赋】巷肖莺迷时过君家约为文社雪霁窓融风狂烛灺倦或呼觞豪偏索炙隔帷食器每锵中夜乃知吾友室有鸿妻【见贞女序】宁忧釡铄【见集生序】讵诮糠肥【汉书或问陈平何食而肥其嫂疾平曰食糠覈尔】贳来村酿乞得邻醯拔钗讵惜剉荐谁疲【见徐母序】紞紞鼔声漏逾三下君为余言妇真徤者【见刘太母序】敏既逾班【见归田序】慧偏铄谢【见琴怨序】手撷苹蘩【诗】躬亲桑柘【见潘母启】施衿结帨【见韩倬启】习礼敦诗【见刘太母启】猗与季女娈彼诸姬柔嘉维则淑慎其仪声高璜瑀誉溢盘愉色婉容承顔堂上妇职攸勤女红无旷鞠而前【见璿玑赋】鸣环以相【见韩倬启】私朂青云【扬子解嘲当涂者升青云】频褰绛帐【见修褉序】君言未竟余喜而呼何期淑女俪我鸿儒问讯他人斯宁有诸人言不爽君语非诬呉质长愁【见澹庵序】襧衡善骂【见雪持序】我友高才文场雄霸猨臂难封【见素伯序及孟太母启】蛾眉不嫁【见鸿客序及茹蕙序注乐府捉搦歌老女不嫁只生日】对酒讙呶【诗载号载呶注讙声】临风悲咤晩纡尺组人喜君嗔哙宁堪伍【见存庵序】龙实难驯【顔延年五君咏其咏稽康曰鸾翮有时锻龙性谁能驯】孺人笑欢一语聊陈不闻毛义捧檄娯亲【见潘母启】君顾孺人欣然道左月照城楼天仾箭垜【唐六典兵部试用一曰箭长垜天宝元年改长垜限以十箭】白草煎霜红旗掣火为穷塞主亦无不可【补注】北平数载【见孟太母启】綦缟言欢【诗】其或尼君镌其一官孺人含笑家本呉关非无樵笠亦有渔竿椎髻归田【见刘太母序】耘斸笋梅福双仙【见园次序】厐公偕隐【见寿阎序】酒卖相如琴弹杨恽【见看奕赋】弦索宫词【见琅霞序】琵琶院本【辍耕录唐有传竒宋有戏曲唱诨词説金有院本杂剧院本一曰副末古谓之苍鹘鹘能击禽鸟】君舞斑衣【见憺园赋】孺人六珈【诗】君悲窆繂【见彭太翁启】亦绖而麻助君沐椁【见憺园赋注】从君挽车【见寿阎序】江通孝鲤【见瑞木赋】树止慈鸦【见憺园赋】先是赠公为君析宅舍后一区水云俱白讵用高甍底须列防【见闺秀序】俾请于翁于斯偃息君闻是语起舞而旋能如是乎与汝偕焉【见潘母启】编篱竹次抱瓮花间层廊映水小艇寻烟往复循环盈虚依倚于门不大古无斯理【见憺园赋】未在其身必于其子果以卯秋佳儿鹊起【见祖德赋】非惟鹊起亦有鸿骞【见商尹序】拔茅连茹【易】爰应今年羣公荐士天子徴贤翘才千百【见九日序】君实褎然【前汉书武帝贤良诏曰今子大夫褎然为举首朕甚嘉之注盛服貌】竹径松门临行搔首将我重来能无恙否孺人欵语分张讵久白月明明为君治酒西风叶落忽满长安何来恶耗竟堕君前发函凄哽伸纸汍澜【见祖德赋】身留北阙泪寄南天来嵗新春凌云赋噪【见实庵序】洊受重封仍膺叠诰而我所悲礼宗是悼【见叶母序】杳杳黄垆【见寿阎序注】飞飞丹旐附注【元微之本事诗纪妻韦氏字蕙丛韦逝为离思诗悼之】
　　王母张孺人哀辞
　　孺人姓张氏家世由大同徙长安遂为长安人余友给事中王黄湄先生继室也扶风城下夙传织锦之乡【见璿玑赋】京兆街中本是画眉之里【见少楹序】父兴官都司阴符半帙【国防苏秦得太公阴符之书】玉帐传来【见邺园启】遁甲一函【见徴刻文启】霜弧射下【见悬圃序】因君城守粤西柳州故孺人从焉天呉紫凤【见谢园次启山海经朝阳之谷神为天呉是为水伯】蹁跹于明镜湖边【栁州】玳毂钿车捉搦在罗池庙后【列仙传仙女杜兰香诣张硕玳毂钿车青牛饮食服玩皆备捉搦见楚鸿序罗池见鞠存启】郁林绀石【见叶母序注】惯染修蛾【见少楹序】象郡黄柑恒熏纎手【见李母启】既而尽室西旋途经鄢郢【左传注鄢郢楚地】扁舟南下路次沱潜【禹贡沱潜既道注二水江汉别流之在梁州者与荆州不同按此乃指荆州之水】时则给事君防官安陆出宰江陵【舆志安陆州古竟陵地明世庙时陞为承天府所领潜江县即汉江陵地宋曰潜江按荆州府唐曰江陵今所领县首曰江陵又德安府有县曰安陆】曾逢别鹤之辰【见琅霞序】续有委禽之事【见贞女序】盈门嘉耦迨泮华年【诗】若乃天上张星【见祖德赋】应甘泉之图画【汉武外传李夫人少而早卒上思念不已图画其形于甘泉宫汉书金日防母教诲两子甚有法度病死诏图画于甘泉宫】楼头嬴女【见艺圃序】亲灞岸之蚕桑【见潘母启】仰事则垩庐髽髻毁以居防【见贞女序周礼注大防疎贱者居垩室与倚庐相对】俯育而靧雪丸熊勤能鞠子【説文靧沬洒面也丸熊见潘母启】鸤鸠广惠樛木流慈【诗】洵称巨阀之礼宗【见贞女序】佥谓高门之令妇不幸蕣华蚤谢【诗】蟾彩难圆【见鞠存启】瑶姬鲜益寿之方【见纳姬序】玉女乏长生之术【见天篆序】遂使波冲东渭【见悬圃序】长流呜咽之声【见实庵序】月挂西秦永罢团圞之梦【见子厚序】衘酸曷极流叹何穷【见观槿序】给事中徬徨故劒恻怆亡簮【见贯花序】人夸彩笔【见看奕赋】弥工伤逝之篇【见琴怨序】官是黄门【官制汉明帝始置小黄门后以谏职名之】惯作悼亡之赋【见渭仁序】缘余同病【呉越春秋楚白喜奔呉子胥曰吾之怨与喜同子不闻河上歌乎同病相怜同忧相救】属以序哀仆也曾经此恨甫当除服之时【见井叔序】何以为情况届营斋之日【见寿阎序】香余幄里倍知奉倩之愁【见渭仁序】粉賸奁间偏悉子荆之痛【见井叔序】吟纒楚些【宋玉招魂】响托秦筝【见子厚序】讵曰临风以恸祗关长史多愁【见滕王赋】亦云载笔而书莫罄桓厘至行云尔【见李母序】辞曰鄙人逋峭【见掌亭诔】瑟居尠欢【见楚鸿序】惟偕给事馥郁椒兰【见掌亭诔】激昻艺圃【上林赋游于六艺之圃】泛滥文澜【见佳山序】笙必交吹琴无只弹胜业坊前【补注】乐游原左【西京杂记汉宣帝乐游庙一名乐游苑亦名乐游原其地最高四望寛敞李词乐游原上清秋节注西安府南】每值春来秾花胜火雨裛千枝晴开万朶紫菂璘斒琼葩璀瑳随君花下以敖以嬉君独攀条悄焉不怡为言亡妇雅好惟斯靓服凝妆撷而玩之房闼缤纷帘栊防倩【见滕王赋】及其亡也百花枯徧君语未终泪承于面时一穉子循于衣畔兰芽玉茁【见毛太母启】氷肤雪肌【庄子藐姑射之山有神人焉凝肌若氷雪绰约若处子】君言亡者仅育此儿徒存末婢【晋中兴书末婢谢琰小字琰字瑗度安少子开率有大度】尚留衮师【见看奕赋】如何奄忽能不涟洏【李陵诗仰视浮云驰奄忽互相逾易泣血涟洳王粲诗中心孔悼涕泪涟洏】宛宛恭人愔愔令德巾簟飘飏音容髣髴【潘岳悼亡诗长簟竟空牀又髣髴覩尔容】屡易周星【礼星回于天】频更朏魄【见璿玑赋】腹痛之悲【见寿阎序】宛同新没四载中间嗟余越乡每摛芜制为人悼亡虞歌竟箧【见瑞木赋】挽唱聨箱【汉书田横死门下作歌词有曰薤露何易晞干宝搜神记挽歌者丧家之乐执绋者相和之声也续酉阳杂俎据左传齐公孙夏歌虞殡则挽歌非始于田横也】间一临文心疑不祥讵意斯悲我躬洊及犹有余波【见赠阎序】助君霑臆【杜诗人生有情涙霑臆】陇水苍茫【见实庵序】秦山突兀【见归田序】勒此哀辞眎兹镵刻
　　顾夫人哀辞
　　维康熈某年某月某日合肥龚夫人顾氏卒于京邸呜呼哀哉夫人城圯天地为之无光【见刘太母序】少女风悲星宿于焉失色【见徐母序】七襄机断【见代友序】五岳图悬【见银台启】家纒宝婺【见叶母序】荀奉倩所以神伤【见渭仁序】念轸瑶妃王武子因而泣下【见井叔序晋孙楚传孙楚悼亡王武子贤之凄然増伉俪之重】某旧簉登龙【见九日序】新闻别鹤【见琅霞序】素缣一匹非称诵德之賔繐帐三重【见铜雀赋】或有步虚之佩【古乐府有步虚词呉竞乐府解步虚道家所唱备言缥渺轻举之美异苑魏陈思王游山忽闻空中有诵经声清逺遒亮解音者则而冩之作步虚声】乃为辞曰哀伊人之信淑尽时命之不犹【诗】恒茀衣之奄逝【左传葬敬嬴用葛茀注引柩绳也又作妇人车旁蔽尘者】驾玉轴以周流朝晞髪于层城夕捐玦于中洲【层城见孟太母启少司命篇晞汝髪兮阳之阿又夕晞余身乎九阳离骚朝发轫于苍梧兮夕余至乎县圃九歌捐余玦兮江中】发浩唱兮扬笙竽【呉都赋琴筑并奏笙竽俱唱】练时日兮睠灵修【见九日序离骚夫惟灵修之故也注灵神也修逺也喻君也】若乃幼习椒兰【见祖德赋】长亲桑柘【见潘母启】三条望族【见憺园赋】家居铁凤街前【见园次序】四姓良家【见璿玑赋】名著濯龙门下【见寿徐序注】既守礼以称诗亦歌风而肄雅孙莘之子裙飘琥珀之盂左氏之儿缨拂珊瑚之架【补注】至若性多幽静质本柔嘉草称蠲忿【见看奕赋】玉号辟邪【见艺圃序】四德秉姬姜之教三从推尹姞之家【家语妇有四德德容言功妇有三从在家从父出嫁从夫夫死从子也尹姞载诗】恒铭秋菊【见鞠存启】鲜玩春花锵璜琚而应节【诗】掞藻缋以披华【见璿玑赋】宛彼诸姑以及伯姊【诗】争传道韫之芬芳【见琴怨序】竞爱兰英之清绮【见刘太母启】讶织锦之既工羡挥毫之絶美【见璿玑赋】赋成香茗【见昭华序】声传长乐之宫【见滕王赋汉武故事建章长乐皆辇道相属悬楝飞阁不由径路】画出天仙【见潘母启玉台新咏序宠闻长乐画出天仙潘妃传帝为潘贵妃起殿窓间画神仙形】名满扶风之士【见渭仁序】爰有东都才子【见天章序】西邸名卿【见寿徐序】三春迨吉百两初迎【诗】斯时也弹琴司马己非怃悴之年【见纳姬序】赠妇士龙即是风云之日【文选陆云为顾彦先赠妇诗有曰悠悠君行迈茕茕妾独止注乃代妇答误为赠妇】陆子春之姿制人士无双【见韩倬启】王右丞之诗歌门风第一【补注】于是高柔爱妇【见闺秀序】王浑贤妻【见叶母序注】并驻馺娑之侧【见铜雀赋】同居鄠杜之西【见鹰垂序】月腾窓而皎皎草映砌以萋萋红绶多情【见雪持序】衔来夜合【本草夜合草一名合懽一名合昏并见琴怨序】金丸有意弹去羁雌【西京杂记韩嫣以金为弹丸一日失数十每出儿童随之长安语曰苦饥寒逐弹丸羁雌见孝威序】张敞退朝之余黛眉亲画【见少楹序】潘岳入直之暇纎手同携【见滕王赋】况复地望高华班资赫奕袁司徒东朝世德【见紫来序】领袖人伦【孙盛晋阳秋裴秀有风标十余嵗时人语曰后进领袖有裴秀晋魏舒传舒字阳元为钟毓长史后拜司徒有威望时曰魏舒堂堂人之领袖】张尚书西雒名流交通賔客【见茹蕙序】实内助以相成乃相夫之必力招贤馆内劳五夜之机丝【汉仪中黄门持五夜顔氏家训或问一夜五更何训答曰汉魏以来谓甲乙丙丁戊又谓五更机丝见刘太母序】食客堂前散两宫之脂泽【列子肤色脂泽晋书安帝九年左丞相张项监议琅琊及湖熟界有皇后脂泽田四十顷防详以借贫人】女中班固修十巻之汉书【见归田序】闺里冯驩免万家之薛责【见茹蕙序】爰乃副珈婉娩【诗】褕翟煇煌【见徐母序】铜蠡咽而未歇【见园次序】银箭耿而犹长【见丁香赋】昼掩金屏听王裴之谘议【见季青序】夜防绛蜡跋潘陆之文章【见园次序】诵威仪于栢府【见祖德赋】流姓氏于椒房【见徐母序】至或鲍宣言事偶触龙鳞【见黄门序】窦武上章暂辞凤阙【俊汉书窦武字游平扶风人也李膺杜密坐党事武上疏谏出之后谋诛中官曹节等矫诏杀之按武女为皇后】又或唐防奉使遂到牂牁【见竹逸序】马卿驰驿遥投巴僰【见刘王孙启】间斗帐之香寒【释名小帐曰斗形如覆斗并见天石序注萧子范落花诗飞来入斗帐】亦蕙罏之熏歇思双笑而已遐含独悲而难泄生平离别如此而已其他形影靡不同焉洵玉台之可纪【见闺秀序】而锦瑟之堪传【见天篆序】柰何璇阁摧红琼闺悴绿防门丽日才弹獬豸之冠【见寿季序】瑶席凝尘遽罢鳯凰之曲【见纳姬序】日漫漫而多愁风萧萧而犹哭痛翡翠之千箱怨胭脂之十斛嗟乎夫人夫子方荣藁砧初贵【见皇士序】珠袍冠长信之班【珠袍见银台启长信见澹庵序】钿车骤武安之乐【钿车见王母辞武安见归田序】荣阳郡主擅南国之风华【补注】尉迟夫人推北朝之声势【庾信集周仪同松滋公夫人尉迟氏墓志铭云夫人洛阳人父太师柱国公】金椀印其余芳【见琴怨序】钿盒镌其私誓【太真外传贵妃没后道士杨通幽以术引上皇至玉妃太真院玉妃取金钗钿盒拆其半授方士方士复请当时一事不闻于他人者騐于太上皇玉妃曰昔天宝十载秋牵牛织女相见之夕宻相誓心愿世世为夫妇此独君王知之耳】嗟乎夫人诸姨窈窕羣从神仙族连灞浐【见子厚序】宅列蓝田【见田太翁启】小弟盘桃花之马长兄饰栁叶之鞯【见琅霞序】极繁华于斯世宜安享于百年胡为乎壁存遗挂【见井叔序】琴留断弦【初学记汉武命赵后弹琴弦忽防后悲曰防兆也帝以外国所进鸾血胶续之终日弹不断后竟以太子幼赐死后汉书蔡邕女年六嵗邕夜弹琴弦絶琰曰一弦断也邕以为偶中后故折一弦琰曰第四弦断也】怅金蚕之永锢伤璧月之难全【见滕王赋注】魂断悼亡之作【见渭仁序】音凄永逝之篇【见琴怨序】听回风之绕壑流悲曲以结泉嗟乎泉途已宫镜台长隔【见叶母序注】绀唾黦而犹华【见琴怨序】玉鱼凉而终热【西京杂记大明宫宣政殿初就每夜见数骑游往高宗敇巫祝刘明奴问其由鬼云我楚王戊太子死葬于此因诏改葬鬼曰我死时天子敛我玉鱼一双今勿夺也及发掘玉鱼宛然贵妃外传妃患肺热含玉鱼以活肺】凄凉思子之台【汉纪武帝怜太子无辜作思子宫为归来望思之台】寂寞望夫之石【见海棠赋】黄肠给大内之钱【后汉梁商传赐黄肠玉匣注黄肠椁名以柏木黄心为椁也】彤管纪昭阳之笔【尔雅癸曰昭阳】哀哉溘浮云而上征【离骚溘埃风余上征注溘犹奄也】驭瀣气以扶轮【屈原逺游食六气而饮沆瀣兮张衡思赋飡沆瀣以为粮注六气中冬则饮沆瀣北方夜半气也扶轮见得仲序】叩帝阍而陈词【楚词吾令帝阍开关兮甘泉赋选巫咸兮呌帝阍并见银台序】兾昭质之获申【离骚惟昭质其犹未亏】骖宓妃于天衢【见庭表序】偕洛灵于云津【见铜雀赋注】袭充堂之葐蒀【见瑞木赋】羌日暮而愁人倚玉女之窓扉【见贞女序】盻金母之蜺旌【见彭太翁启】眷层思以顾慕【见瑞木赋】聊述哀于斯文


　　陈检讨四六巻十九
　　钦定四库全书
　　陈检讨四六巻二十
　　翰林院检讨陈维崧撰
　　祭文　跋
　　祭王敬哉先生文
　　地折幽燕峰頺恒霍【见贺周序】珠斗芒寒【见璿玑赋】苍穹气薄咸阳之树西靡【皇览冡墓记东平王冡在东平传言王思归京师其冡上松栢皆西靡刘峻答刘诏书东平之树望咸阳而西靡】箕尾之星夜落【见艺圃序】百身莫赎悼神理之芒然万防难追叹仪型之閴若　　　临朝罢讲九重重以咨嗟设位盈衢百辟闻而震愕葢贤良道丧固率土之所同悲而师弟情深尤微忱之所独觉声因激楚而不成管以哀伤而难握缅太夫子之遭逢歴古今而烜烁恩荣则位极人臣名位则朝尊旧学一门宗伯先后登八座之荣两世巍阶父子享同朝之乐入直则秩宗司马共听待漏之钟【宋纪元和初置待漏院王禹偁作记】问寝而亚相仙郎【金华子御史大夫谓之亚相仙郎见存庵序注】羣献引年之爵【见佳山序】箕裘则笏以盈牀【见徐母序】壎篪则花皆并萼【诗】此虽备福命之崇隆犹未殚史书之扬防乃其学术醇深文辞卓荦汪汪千顷之波【汉书郭林宗曰黄叔度汪汪若千顷波澄之不清淆之不浊】矫矫半天之鹤【见掌亭诔】论事而颉颃韩欧【宋纪韩琦欧阳修皆名臣】晰理而折衷濂洛【见施公诔】诗歌则陶情写臆叹三唐两宋之非工【见瀛台序】纂录则摘奥搜竒哂夹漈贵与之未博【夹漈见玉岩序宋书文学别传马端临字贵与宋亡隐居教授乡里着有大学集传多识录文献通考等书】综众説之异同准百家之详略寅清议礼【书】定郊坛袷褅之焜煌翰苑陈书兼雅颂典谟之浑噩【见佳山序】载于金匮之编【见憺园赋注】副在石渠之阁【详同年文】固犹未足罄其心传抑岂遽以穷其教铎葢躬行心得之际既言有物而行有恒至家庭屋漏之间尤仰不愧而俯不怍冲襟而霁月光风粹质则金精玉璞【宋书黄庭坚云周茂叔人品甚高胸次洒落如霁月光风晋书山涛为吏部王戎目之为璞玉浑金人但知其宝莫能名其器】虽履功名之盛贵以弥温即当耆耋之龄老而逾恪愧贱子之菲葑【诗】荷名贤之绳削代侍韦平之函丈久借熏陶【见智修序】附窥洙泗之宫墙深防袚濯【见施公诔】廿年之口泽犹新【礼母没而杯棬不能饮焉口泽之气存焉耳】两世之师门如昨数畴昔之游从景高山之岝防【呉都赋石林之岝防按支道林所居山名岝防】保傅而能全韦布之交久要而不负平居之诺挂徐君墓剑【见实庵序】曾还大阮之金【大阮见祖德赋】报刘峻遗书记返潮州之槖【补注】不忘良友之成言足慰故人之密托此皆亲炙于覩记之顷窃叹为至性之肫肫抑即徧观于载籍之林亦鲜此高风之岳岳【见祖德赋】惟仁者寿自应优游不死之庭得圣之和奚须别访长生之药方共祝夫冈陵【诗】遽上征于寥廓【鹏鸟赋寥廓忽荒】何梁木之倾摧【见毛太母启】讵昊天之渺邈霜凄凄而入帏雾霭霭而袭幙鹃啼而雪缟千峰啸而风悲万壑彼人之哭公者为师臣帝佐而悲纒而我之哭公者因世道人心而叹作有蔬载搴有酤载酌聊一痛以陈辞冀神灵之来格
　　公祭同年陈子逊文
　　呜呼痛哉伯牙逝而赏音亡【见园次序】惠施去而微言絶【淮南子惠施死而庄寝説言世莫可为语也】惟友道之在人实五伦之防一故大易系断金之辞风人赓伐木之什存既喻馥郁于椒兰【见掌亭诔】殁复况纒绵于胶漆【见素伯序】左桃羊角交情倍切于死生【关中流寓志羊角哀与左伯桃闻楚王贤往归之道经郃阳遇雪度不能俱生乃并衣与角哀伯桃入树死角哀至楚为上大夫王备卿礼伯桃角哀自杀以徇】苏武李陵友谊更深于离别【庾信赵国公序苏武李陵生于离别之世】然覩陈根而辍哭【见映碧序】犹获引达人齐物之谈【见琴怨序】遘宿草而弥悲【见映碧启注】尚得援太上忘情之説【见海棠赋】未有游好方新欢娯永毕甫给相如之札【见瀛台序】便丁赋鵩之辰【贾谊传谊在长沙三年有鵩飞入谊舎自恐寿不得长故为赋以自广】才弹贡禹之冠【见黄门序】即会泣麟之日【见素伯序】是则罄安仁之诔笔【晋潘岳传安仁辞藻絶丽尤善为哀诔之文】何能叙此酸辛殚庾信之铭言【见园次序】未足形兹凄恻者矣慨资格之困人缅贤豪而同叹鸾何事而受笯【屈原懐沙赋鳯凰受笯鸡雉翔舞】桐何为而遭爨【见佳山序】问天无买赋之金【见天篆序注】阅世少翘才之馆【见九日序】鬼憎赴洛之陆机【见祖德赋及紫序白帖二陆入洛三张减价】客笑离家之王粲【见滕王赋楚词去乡离家兮来逺客庾信哀江南赋逢赴洛之机云见离家之王粲】惟我
　　皇之盛德迈汉武与周宣既崇儒而重道聿吁俊以招贤顿八弦而罗屈宋【马融广成颂然后举天网顿八纮曹植与杨修书顾八纮以掩之崔实本论举弥天之网罗海内之雄屈宋见楚鸿序】设四科以召渊骞【论语】翡翠帘垂殿上写沈香之句【李白传天宝中白供奉翰林禁中初种木芍药移值兴庆池东沈香亭会花开命白立进清平调三章白承诏有云沈香亭北倚阑干】琉璃匣启【见园次序注】宫人分织锦之笺【见紫来序】缥缈龙楼词赋则　午门
　　御览焜煌凤烛姓名则　乙夜亲填时则紫禁啼莺红墙语燕草缬青袍【见半茧赋】桞飘金线【见万栁启】云移雉尾【崔豹古今注殷高宗以雉雊之徴服章多用翟故有雉尾扇杜诗云移雉尾开宫扇】诗成而两省传观【见黄门序注按汉丞相与御史大夫称两府】日映螭头【见璿玑赋】赋就而
　　九重称善千百国实异响以毕臻五十人乃同时而召见爰修天禄之书复拜　大官之膳繄陈君之卓荦冣要眇以宜修【屈原九歌美要眇兮宜修注好貌】绮嵗腾蛟于甬上【腾蛟见祖德赋甬上见邺园启】弱龄绣虎于明州【见祖德赋宁波府志唐曰明州】船是孝廉【见祖德赋】才调则争夸彩笔【见看奕赋】县成仙令【见二斋序】勤劳则具在黄流【诗】庆瑶瑛之既采惭瓦砾之俱收吾侪何幸获偕君子并辔铜街聨镳金市【见滕王赋】正拟花砖【见呉太母启】同繙芸史【见澹庵序】何连茹之彚征【易】遽一枝之先萎依稀昔夕彷佛同车火城正盛【详祭梁田文】银箭还赊【见璿玑赋】星辉辉而半吐河耿耿以将斜晓风吹夫南内【见鸿客序】残月暧夫东华【前辈戏语西湖风月不如东华软红香土注东华百官出入之门】趋朝待漏下直还家音徽未沫笑语犹哗人今往矣非耶是耶【见皇士序】嗟乎蝶化防庄【见艺圃序】鹃迷蜀栈【见孟太母启】皓月难圆彩霞终散三千里呉关越岫驿路偏长十二日金马石渠流光甚短【金马见园次序三辅故事石渠阁藏秘书汉宣帝令诸儒讲五经刘更生亦校书于此两都赋序内设金马石渠之署】槐宫之蚁阵空酣【唐书淳于棼宅南有古槐常醉卧其下梦入大槐安国尚公主守南柯及觉乃蚁穴按蚁阵见天章序淮南子鲁阳公与韩酣战】椒殿之鹤书恨晩【椒殿见徐母序北山移文鹤书赴陇萧子良古今篆书鹤头书与偃波书俱诏版所用在汉谓之尺一彷佛鹄头故有其称】我闻天上亦有婵娟【见琴怨序离骚女嬃之婵娟兮】葛洪贵客【见寿阎序】许迈仙班【列仙传晋许迈字叔时鲍靓隐迹迈往候探其至要辟谷服气先娶呉郡孙宏女为妻后为书谢遣之入盖竹山为地仙】莫倚蛾眉轻为语言【离骚众女嫉余之蛾眉兮】须驯龙性【见尤母诔】善与周旋保令名于璚笈【见呉太母启】享遐祉于珠田【见尤母诔】祗我同人哀悰难剖园内之茱萸徧挿已少斯人【王维诗遥知兄弟登高处遍挿茱萸少一人】堦前之芍药徒翻长思我友【见紫序谢元晖直中书省诗红药当阶翻】返双流而合葬未审何年【庾信步陆孤铭双流返葬按水经注成都县有二江双流蜀都赋带二江之双流此借用】缘一恸以脱骖定知谁某【檀弓孔子之卫遇旧馆人之丧哭之哀使子贡脱骖而赙之】冀蹔驻夫灵旂【见掌亭诔】庶来歆夫絮酒【见观槿序】
　　祭仲衡先生文
　　丙申春暮余客西兴【舆志西陵渡在萧山钱镠忌陵字易名西兴】翁访吾翁扁舟是乗画溪橹摇铜峰屐登【湖州志长兴县有罨画溪古木夹岸可十里许武康县有铜官山呉王濞采铜于此唐名武康山】二老风流觚飞爵腾【杜甫寄赞上人诗与子成二老来往亦风流仪礼腾觚于賔注凡觞一升曰爵三升曰觚传毅舞赋腾觚爵之斟酌兮曹植诗腾觚飞爵阑干】吾翁见背是年夏月孤子流离狂奔呉越遇翁武丘别翁仓猝渍血交頥含哀刺骨嗟嗟余弟十四称孤作赘睢阳【归德府志汉曰睢阳】单衣路隅上鲜郄公畴怜淳于【扬雄蜀都赋若其渔弋郤公之徒左思蜀都赋王孙之属郤公之伦注豪侠也史记滑稽传淳于髠者齐之赘壻也滑稽多辨】卵翼惟公【左传楚子西曰胜如卵余翼而长之注子木之子名胜】立其户枢自古而然俗疵文雅或与翁言彼陈生者痴王伯舆【见滕王赋世説王长史曰人言会稽王痴真痴】狂桓子野【见掌亭诔】慎勿与通昵生者寡弟归告兄嫉彼啁啾兄笑而言彼其何尤翁定知人人言勿忧所恨于中关河阻修余到中原实维己酉荥泽波飞成臯雪阻【见醴泉颂一綂志战国成臯古邑名本东虢国地又名虎牢汉成臯县属河南郡今开封汜水县有成臯阪古迹吕氏曰荥阳成臯自春秋来为天下重地】遂踦翁闾与翁握手跌宕词场【见初明序】激扬文薮【汉谷永疏赞命之臣靡不激扬】宋中四月名花盛开大者如柈【见子厚序】霞蒸绛堆翁曰观乎幸子能来绕燧人陵经阏伯台【舆志燧人氏陵在归德府左传昔高辛氏有二子伯曰阏伯季曰实沈不相能也帝迁阏伯于商丘主辰故辰为商星归德志城西南有阏伯墓庙傍有台】老辈谁与徐公健在【原注谓恭在】蹑电追风君家叔岱吹竹弹丝呼卢博簺【昌黎文代张籍书云未必不如听吹竹弹丝敲金戛石也呼卢见梧月序博簺见叶母序注】食酒衫汚抝花帽戴【古乐府抝折杨柳枝辍耕录南方或谓折花曰抝花元微之诗今朝谁是抝花人】聨旬浃夕喧豗噪呼余戏谓翁人言有诸狂耶痴耶夫我何居翁曰非痴狂应不诬余舞蔗竿【见半茧赋】脱身而跳翁果知余仰天大笑【史记滑稽传淳于髠见齐王仰天大笑冠缨索絶】桂醑重斟【见九日序】梨园再召【唐纪宗选弟子三百人按曲于骊山绣岭下谓之梨园子弟】花竹幽轩筝琶絶调余倚酒悲告翁倦游拟欲从翁卜其菟裘【见季青序】翁顾徐公叔岱是谋茂陵小妇为余访求【见海棠赋注】嗟嗟聚散何常之有欲别翁归悲难出口饯我城东为余折柳【见庵序】顾语陈生定能来否余揖翁言翁乎莫愁人爱贤豪鹰贪臂鞲【汉纪桓虞谓赵勒曰良吏如良鹰下鞲即中鲍昭诗昔如鞲上鹰注鞲臂衣也】白日在天酸风射眸【李贺诗东关酸风射眸子】余所迟来罚余酒筹泗水如油淮帆若箭【慎子沙下龙门流驶竹箭驷马追之不及】别翁半载梦中常见昨者南徐浪花雪溅睢州使君【舆志睢州属归德府】召余文防酒中语我翁竟仙游余骤而疑讵有此不嗣后弟书来自商丘【见上】发函伸纸涕泗横流翁之盛德渊骞曾史【见施公诔】翁之精明博闻强记【礼】天祐善人岂宜有是反覆徬徨终无信理所可差慰家有璆琅【书】鳯毛犀角【见三芝序】巨阙干将【越絶书欧冶子五剑曰纯钩湛卢豪曹鱼肠巨阙按干将见园次序】司成棨防令子文章翁无憾矣乗云帝乡【尧纪华封人曰去而上仙乗彼白云至于帝乡】我所闻翁殁之前夜饮类公荣【晋书刘公荣饮酒杂秽非类或讥之答曰胜公荣者不可不与饮不如公荣者又不可不与饮是公荣辈者又不可不与饮故终日共饮而醉】声如兴霸【见梧月序】歌板未收金缸犹防挥手人间奄然而化蚁观八极【庄子田子方篇挥斥八极并见璿玑赋注】骖鸾太清【见贞女序太真科三清之间各有正位圣登玉清真登上清仙登太清】翁齐物化我忆交情高山不作流水无声呜呼已矣尽此生平
　　祭同学董文友文
　　于戏我友去年今夜栎园司农酌余馆舎秋霖防防【见万柳启】街鼓礌琅【左思呉都赋菈擸雷琅韩愈诗乾坤摆雷琅】子已在焉傫然以尫【史记赵武灵王废太子章羣臣见故太子傫然也】广陵宗生新安汪子与我与君四人而已君时惫甚【公羊传楚子反谓宋华元曰甚矣惫】觅几而慿食一溢米酒不半升【见谢呉启】余心怦焉【宋玉九辨心怦怦兮谅直】口与心计念欲沮君俾无入试君悲久誓奋文场余言中茹嗫嚅自伤【盘谷序口将言而嗫嚅】战罢而归江颿若箭【见仲衡序】东舫西船旷焉不面凉秋报罢匿影蓬根【见得仲序】日薄虞渊【见呉太母启向秀思旧赋于时日薄虞渊寒氷凄然】子讣在门呜呼天耶痛纒心髓重趼狂奔【国防公输般为楚设机械攻宋墨子百舎重茧往见般以却之淮南子申包胥累茧重胝至秦庭】哭君百里鸣呼我友交君廿年词场跳荡【见艺圃序】文防流连得草而呼闻音而喜【庄子夫逃虚空者闻人足音跫然而喜】生我者亲相知惟子子之文学蛟龙蜼螭【周礼九章虎蜼为首注似狝猴而大黄色螭见璿玑赋】刿怵胃肠【桓谭新论扬雄作甘泉赋始成梦肠出收而内之明日遂卒金楼子扬雄作赋有梦肠之谈曹植为文有反胃之论潜确类书王仁裕刻肠为文】放为玮词抉电鞭霆山移壑飞岣嵝岐阳镌之剔之【岣嵝见竹逸序岐阳见梧月序】子之绩学博闻强诵纎穷蜹翼细穿针孔夹漈后先贵与伯仲【见敬哉文】射覆发蒙应而中【汉东方朔传上尝使诸家射覆置守宫盂下射之注于覆器之下置诸物令暗射之按方朔与郭舎人射覆知蟁楚梼杌楚庭有神白猿射莫能中养由基射之未发猿拥柱而号既发应而下】子之行谊忠信楷模砥行洁身皭然不汚【见贞女序】鼓鞴元气【补注】笙簧典谟【见素伯序】英英哲人煌煌大儒其或少时婞直自遂【离骚鲧婞直以亡身兮】意所龃龉【九辨圆凿而方枘兮知其龃龉而难入】唾犹泥滓【见掌亭诔】壮而折节刮磨淬砺人或不知畏其锋鋭君少为文诡丽万方中年闻道笔阵堂堂【孙武子无击堂堂之阵】刋落铅华【见茹蕙序】一归老苍而彼小儒沸犹蜩螗【诗如蜩如螗如沸如羮】畴昔之言记其八九君曾语我人生何有谁为后死托之不朽谁知君碣遽落吾手【杜诗不意青草湖扁舟落吾手】一语更悲曾顾余云昔贤名集迪功舎人【徐昌谷集序昌谷明神宗时人负才善属文不得志位甚卑仅为迪功郎因名其诗为迪功集行于世】最可惧者百年奄忽【见王母词】呼之茂才【见雪持序】以当官阀【见寿季序注】何知今日果防斯言方干罗隐万古同寃【唐书方干字雄飞桐庐人罗隐字昭谏钱塘人貌俱寝陋工于诗不第光化中韦庄奏才人不遇者如李贺陆防罗隐罗邺方干贾岛温庭筠刘德仁十余人请追赐及第以慰地下一作宰臣张文蔚所请】而我识君飘飘云气【见浙西词序】百轴龙文扛之入地【见佳山序】灯防泪尽溅雨惊沙百灵惶惑万感槎枒【见观槿序】空庭无人明河欲斜我之哭君醒耶梦耶倘余未死息壤在彼【见季青序】传君遗文诲君幼子苟或不然臣力竭矣柱絶弦摧【见鹰垂序】报君仅此
　　公祭梁老师母呉夫人文
　　呜呼哀哉竹殒湘江【见憺园赋】莲凋华井【见鞠存启】箫怆嬴楼【见艺圃序】笙凄缑岭【见滕王赋】麝粉千堆【见紫来序】兔华万顷【见谢柯启】天上春沈人间夜冷维予夫子名在旂常【见邺园启】家传鸿案【见贞女序】国贲龙章同牢尹姞佐馈姬姜【诗】弦调燥湿琯叶阴阳万树梅开六街灯罢我侪小子羣游辇下并属提携俱防奬借问字花朝【见昭华序】执经雪夜【纪善录游定夫杨子立初见伊川伊川瞑目而二子侍立既觉顾谓曰尔辈尚在此乎今既晩且休矣乃出门门外雪深三尺】彩毫掞赋【见看奕赋】锦瑟填词【见天篆序】公与生徒朝斯夕斯值公屡日端居不怡微闻德曜【见刘太母序】沈疴中之我党私忧时还窃拟天相夫人勿药定喜【易】何图恶耗【见尤母诔】遽入于耳未遇金膏【见鞠存启】难逢石髓【见半茧赋】夫人阀阅【见皇士序】实冠三河一门画防【见闺秀序】七叶瑶珂【见祖德赋及半茧赋】眉分恒岳【眉分见闺秀序恒岳见银台启】锦濯滹沱【锦濯见园次序滹沱见田太翁启】香奁咏絮【见琴怨序】绮嵗牵萝【见昭华序】鸣雁相呼【诗】彩鸾旋嫁【见憺园赋注】归我尚书茜袍珠帕【见憺园赋】四姓门楣【见璿玑赋】二姚姻娅【左传伍员曰昔少康逃奔有虞妻之以二姚杜注姚虞姓虞君妻以二女也离骚留有虞之二姚】法酒杯倾宫香扇惹尚书昔载暂卧棠村潭园雨歇蕉屋烟浑看花北郭命酒西园【见尺牍序】夫人克相嬿婉琴尊【诗】海国珠洋【见徐母序】涡漩雪吼【尔雅涡辨回川注旋流也刘禹锡诗八月涛声吼地来巻起沙堆似雪堆】爰敕尚书楼船疾走手豢蛟龙【见舜民序】口衔星斗【后汉书刘陶讼朱穆寃曰中官手握王爵口衔天宪】夫人在家摒挡箕帚【摒挡见庭表序箕帚见王母铭】桄榔叶黒茘子枝鲜【见玉岩序】铙歌返斾【见邺园启】花鸟归船亚相还朝【见敬哉文】夫人从焉象服翟衣【诗】犀翘爵钿满院铜琶【见莼庵序注】一帘桦烛【国史补宋朝京师每正旦晓漏以前宫相使执金盘皆以桦烛百具照之号火城注以桦木皮巻之为烛或褁松脂】下直余闲阖门休沐【见雪持序】粉黦鸬鷀【补注】砚斑鸜鹆【欧阳修研谱端谿子石以注水不耗为佳有鸲鹆眼为贵俗以子石为紫石】竹脆丝清茗香酿熟桓妻偕老【见寿阎序】鲍女双仙【见叶母序】花名并蒂【见憺园赋】鹤必千年【见良辅序】何期玉臼便上瑶天【列仙传裴航过蓝桥渇老妪令云英以浆水饮之航得玉杵臼与妪后遂娶云英】鸾难胶续【见顾哀辞禽经鸾血作胶可以续弓弩琴之】桂以香煎【庄子人间世楚狂接舆曰山木自冦也膏火自煎也桂可食故伐之漆可用故割之】呜呼夫人兰摧玉毁【见翼王序】叹昔文人亦多如是延寿灵光赋成蚤世【见滕王赋】豪气三千弱龄廿四名闺韶齿虽与同殇然而遭遇独擅帏房夫人八座【见韩倬启】命妇头行【见李母启】荣封一品防舞诸郎【见憺园赋】长信宫中【见憺庵序】日华门左【宫阙志日华门在左掖杜诗我住日华东】面药口脂【官仪腊月宣赐口脂面药所以盛之者翠管银罂杜诗口脂面药随恩泽】钗梁翠朶赐出彤楼捧归青锁【见憺园赋】似此殊恩仙游亦可况徴兰梦【见三芝序】蚤茁苗哥【原注梁苍岩先生梦人贻宋绣松下茁五苗是嵗生第五郎因名苗哥】犀钱绣褓【坡公集有贺人生子词云犀钱玉果利市平分霑四座】蜡凤银鹅【蜡凤见雪持序王建诗金凤银鹅各一丛】芳华不沫金石谁磨名分月姊位列星娥【见憺园赋】所未忘悲师门谊在坤范空存母仪不再蕙幄消红【见少楹序注】松门掩黛敬芼芳荪【尔雅芼搴也郭璞曰拔取莱也楚词荪桡兮兰旌上林赋葴橙若荪注荪香草也】公陈哀诔
　　祭徐母顾太夫人文
　　呜乎哀哉天姥峰倾【见徐母寿序】皇娲石徙【见憺园赋】少女风微【见徐母寿序】夫人城圮【见刘太母序】鹃有血而都红【见孝威序】竹无班而不紫【见憺园赋】春凋翠水之桃【下注】夜落丹丘之李【真人王褒内传五云丹山上有云李食之得仙】盆翻玉女【见刘太母序】千寻之箭筈何存【华山记箭筈峰上有穴才见天攀缘自穴中而上】井竭鲍姑【见徐母序】百丈之辘轳长已【见灵岩碑注名义考辘轳井上圆转木收绠者李涉诗深院梧桐夹金井上有辘轳青丝索】五岳则羣真失位【见银台启】驰吊夸娥【见徐母寿序】三湘之众水惊流【见看奕赋】腾悲嬃姊【见雪持序】于是荀龙摽躃薛鳯摧伤【见逸斋序诗寤躃有摽】泪浮碧落【见观槿序纪闻谈唐阳冰见有碑篆十余字爱其中碧落二字谓之碧落碑】哭撼瑶阊【见灵岩碑】白马溢延秋之里【魏都赋西辟延秋东启长春注俱端门外】素车填通德之坊【见祖德赋】日边则翟茀鱼轩【见叶母序】髽而致祭【见贞女序】天上则朱墙碧翣【见瑞木赋】赙以行丧【见寿徐序】七日歌虞【见瑞木赋】文士铿锵之制千秋诔德【玉台新咏序非无诔徳之词】元公焜燿之章然而颂美终赊扬徽易賸赋嬴芊者【见翼王序】仅许其门第之华夸尹姞者【诗】只数其遭逢之盛虽复穹碑槩日高蟠赑屭之文【见万栁启注左思呉都赋巨灵赑屭注大蟕蠵之属好负重今石碑趺象其形】纵令健笔凌云【杜诗健笔凌鹦鹉凌云见浙西词序】丽灿蛟龙之咏难形寸草之心莫罄慈萱之行【见憺园赋】惟太母之令善在代匮而弥彰【见潘母启】伊蚤龄之处约觇裕后之方将若乃时甫遭屯家方多难凤既摧頺雏犹烂熳嵗无春而匪秋时有宵而曷旦鬼谋孟母之邻【见叶母序】人笑梁家之案【见贞女序】时则授经膝下课史牀前何妨雌伏不受防怜【世説后汉赵温字子柔为京兆郡丞叹曰丈夫当雄飞安能雌伏遂弃官去庄子秋水篇防怜蚿蚿怜蛇蛇怜风风怜日目怜心山海经防无角一足而行蚿百足虫注以一足怜百足也】岂有神方随羿妃而入月【见琴怨序】非无微志效漆室以忧天【漆室见观槿序列子杞国有人忧天地崩坠者因往晓之曰天积气耳柰何忧崩坠乎】是以金方处矿【杜诗金璞无留矿】珠已潜渊【庄子天地篇藏金于山藏珠于渊】荻既书残【见刘太母序】化作行行玉树【见祖德赋注】荐经剉尽【见徐母序】变成院院金莲【唐纪令狐绹字子直呉兴刺史白敏中荐之绹承防夜对禁中上命以金莲炬送归累官同平章】讶天心之竟尔稔人事之宜然抑太母之艰贞在履亨而不忒缅盛德之持盈讵殊荣之偶获至乃钱皆万选【唐书张鷟字文成号青钱万选以文章瑞朝廷为学士】萼必连枝【见憺园赋】陋竞爽之郊祁参三驾两哂齐驰之轼辙莲耦为竒【见徐母序】再续元灯掇名省之巍科羣推快偦【见徐母序】三喧胪唱夺曲江之上第定属佳儿【唐书贞元中罗玠及第开宴曲江池后遂为故事相如赋临曲江之隑洲注在杜陵西汉武帝造】斯时也看铜街之对舞宫袍即达者将母色喜见绣陌之交萦防仗纵高人未免情移而太夫人则谈笑无惊神明自若熏成莲座皈晩呗以生香【见灵岩碑】织得花机逐春梭而不落【庾信谢赉白罗启鳯不去而恒飞花虽寒而不落】贵能思俭防虽防而常封【见李母序】安不忘劳绵自温而每却【南北史朱百年贫伤母逝后甘饥寒尝就宿友人覆以绵康醒曰绵定竒温卒却之】一座尽贞观将相屏间识彼豪英【唐书列女传王珪微时母卢氏尝云子必贵但未见汝与游者珪一日引房龄杜如晦过之母曰汝贵无疑】半堂皆濂洛生徒【见施公诔】帐后资其酬酢【见刘太母序】勿以吾为致念【见潘母启】房杜何人【唐房杜相谟房梁公龄字乔临淄人杜蔡公如晦字克明杜陵人后俱为相】谁言善不可为富欧宜学【唐名臣纪有富弼欧阳修】是则白麟逊瑞【见醴泉颂】赤雁非祯【见梧月序】既嘉祥之洊集将纯嘏其骈臻何图日在禺中【淮南子日臻于衡阳是谓禺中对于昆吾是谓正中】遽返瑶池之驾【见孟太母启】阳生嶰谷【律歴志黄帝使伶伦取竹于嶰谷】遄为元圃之征【见任邱启】闾里鲜舂人之相【见憺园赋】街衢多夜哭之声【礼】嗟乎礼备荣哀【论语】名标图画【见王母辞】知神理之弥新【世説戴公见林法师墓曰德音未逺而拱木已积冀神理绵绵不与气运俱尽耳】宁有生之怛化【见施公诔】然而某等纒悲奚极雀未酬恩【见素伯序】蛇难报德【见鹰垂序】洛阳金尽【苏秦传黄金百镒尽】恒分寿母之钗铛【见徐母序】范叔袍寒【见代友启】屡费太君之刀尺【张衡赋秉刀持尺郭泰机诗衣工秉刀尺】感实切于生平遇难忘夫畴昔今年春少桑枯满路之花【商书太戊时五日而祥桑枯死】昨嵗寒多雪缟千山之色借椒醑之清芬【见九日序】伫灵旗于彷佛【见掌亭诔】附注【西王母传王母所居左带瑶池右环翠水】
　　益都冯相国寿诗跋
　　粤以徒维敦牂之嵗【天皇纪天皇氏制十干十二支之名十干内已名屠维十二支内午为敦牂此疑误】月在元枵【左传梓慎曰宋郑其饥乎嵗在星纪而淫于枵注枵在虚危之次潘岳西征赋嵗次枵注壬子也】日纒北陆【见澹庵序】益都冯夫子【青州志益都县汉武封淄川王子胡为益都侯故名】以三台之上佐【见贺徐序】跻七之遐龄时则缥缨飞组之士羣集国门【见九日序】懐蛟梦鸟之賔咸依阙下【懐蛟见祖德赋梦鸟见璿玑赋】莫不借铅椠以摅忱【见尺牍序】托笺缯而写志霞蒸绮烂笔欲摩天【见天章序注】玉戛金舂声俱掷地【见鹰垂序】其门下士陈玉璂彚而献之弆以一函【见尺牍序注】区为四页作者凡若干人计诗凡若干首縚并朱绳【见玉岩序】装俱玉轴【见三芝序】琉璃满箧【见园次序】还熏荳蔲之香【见海棠赋】菡蓞盈箱仍袭葡萄之锦【见三芝序】传之辇下播在艺林亦曰盛哉猗欤伟矣在昔槐防重相【梦溪笔谈学士院第三防閤子当前有一巨槐素号槐防旧传居此间多至入相】鹤禁元僚【见澹庵序】西京则爵埒萧曹【见寿徐序注】北宋则名齐韩富【韩富三相谟韩忠献公琦字稚圭相州人富文忠公弼字彦国河南人庆歴中军中称韩范治平中相业称韩富云】当其齿届期頥年逾艾耋【礼】两宫祝哽【礼】赐几杖以入朝【卓茂传光武诏以茂为太傅赐几杖车马后汉书包咸字子良光武时入授太子论语每进见锡以几杖按李充字太逊延平中徴为博士后年八十以为国三老赐以几杖】五等称觥班臣邻而陪位【周礼】清文灿烂乐奏三终丽制铿锵音调六佾【乐记】九如颂嘏【诗】无非殿上之金张【见滕王赋】五福陈畴【书】大抵天家之岐薛【唐纪睿宗景龙三年岐王隆范为左卫率羽林大将军薛王隆业为右卫率薛逢诗云外笙歌岐薛醉】至于援据喜祥铺张官阀【见寿季序注】彭籛斟雉未必皆真【天问彭铿斟雉帝何享寿命永多夫何长注彭祖好和滋味进雉羮于帝帝飨之而锡以寿考至八百嵗】玉女投骁何常尽实【见昭华序】颂扬典故不过六朝绮丽之词役使虚无要皆五利浮夸之术【汉武纪栾大言仙人可致拜五利将军尚公主】登西洛王侯之第便言碧柰成林【见彭大翁启】过东都将相之家遂説青毛降节【见任邱启】差无事迹略助谈谐虽昔説之所曾闻亦达士之所不尚今我公之初度也芝兰异气尽欲扬芬笙磬殊音咸思发响三明七穆既歌风缉雅而来【见园次序】一介单门亦蹑屩担簦而至【见季寿序】甚者齐秦烈士汾晋畸人夙标耿介不随魏勃为扫门【见寿徐序】素秉幽贞并乏襧衡之灭刺【见园次序】亦复踊跃归仁激昻慕义欣逢降岳【诗】操敝帚而思前【见园次序】幸值悬弧【见寿阎序】踵高甍而恐后【见玉岩序】孤竹二君亦颂大年于钓渭【见孟太母序】商芝四叟【见映碧启】还歌眉寿于封留【汉纪高祖欲易太子张良请四皓以为客按良封留侯】溯龙编鸟篆而后【龙编见半茧赋鸟篆见银台启】固旷百世以难俦暨崦嵫蒙汜之乡【天问出于旸谷次于防汜淮南子日入崦嵫经细柳入虞泉之汜曙于防谷之浦垂景在树端谓之桑榆】亦渺八纮而仅见【见璿玑赋】若乃时有指归文多伦脊【诗】堦前献赋感万间庇士之殷懐【杜诗安得广厦千万间大庇天下寒士俱懽顔】筵上歌诗述三握求贤之至意【史记周公世家周公戒伯禽曰我一沐三握发一饭三吐哺起以待士】挽其在位愿黄扉紫禁以长欢【见佳山序】请必无归纵碧水丹山而奚慕【见银台启】赓飏莫罄更及于丈人屋上之乌【六韬武王登夏台以临殷民周公旦曰爱其人及屋上乌憎其人憎其储胥】爱戴何穷兼咏夫刘尹当年之树【见健松记】不学青牛关上谨侈谀词【见天篆序】非如朱鸟牕前徒夸摭説【见三芝序】崧以菲才获承盛事钟鸣谷应【见诗选启】知感召所从来草偃风行【论语】识吟謡之有自恭题数语敢为众作之前驱敬附一言用托羣公之末简然而游昼锦之堂【见逸斋序】琳琅触目【九歌璆锵呜兮琳琅世説有人诣王太尉遇安丰大将军丞相在座往别屋见季平子还语人曰今日之行触目皆见琳琅珠玉】赴耆英之社【见映碧启】巻轴连云【见悬圃序】长笺短幅收之此帙而还赢妙染高文概以斯编而未备人思借录如披河间之碑【晋书张衡为河间相四年卒崔瑗为作碑文按张衡相河间有前后碑庾信马射赋阶无玉璧既异河间之碑】客尽传观似玩秦庭之璧【见贞女序】傥缄箧底蠧鱼食此而长生【杂录璧鱼入经函中食神仙字则身有五色人吞之可致神仙】设在船中蛟龙守之而不去【见玉岩序】
　　跋余淡心所藏诗巻
　　此端毅公乙巳长安所赠广霞先生诗册也公也百僚模楷【见祖德赋】四海君宗【诗】猥于乌帽之俦【补注】弥结青松之契【见贺徐序】纵天长海濶而鱼讯恒通【见尺牍序】值肉奋丝飞【见观槿序】而鸾吟间作【见琴怨序】文无加防笔不能休【见少楹序注】每当三爵之油油【礼】便觉万言之纚纚【见黄门序】发狂言而惊座【见乐府序陈遵传时列侯有与遵同姓字者每至门座中震动号曰陈惊座书防陈遵每一书一座皆惊杜牧诗忽发狂言惊四座】尽讶神来【见艺圃序】押硬句以盘空【见佳山序】何愁腕脱【见艺圃序】此则当时驿里【见憺园赋】未获拟其雕华文举筵前【见九日序】无以方斯敏妙者也仆在京华亦霑欢防西堂剪烛【温州府志府内有西堂即谢灵运思诗梦弟惠连得池塘生春草之句处宋玉九辨蟋蟀鸣此西堂】颇多知已之言【见尺牍序】北渚扬舲【北渚见艺圃序扬舲见半茧赋】大有消魂之赋【见无沗序】情深积刼感歴穷尘【见琴怨序】曾昔梦之几何竟哲人之不作流连烟月恻怆关河何意先生视余斯巻嗟乎贾逵碑上字字生金【王隐晋书永嘉初陈国项县贾逵石碑之中生金人凿取卖卖已复生此江东之瑞按舆志繁昌县授石碑亦生金表送上】庾信集中篇篇是玉【补注】敬告典籖幸加藏弆【见尺牍序】勿使蛛萦蠧蚀负荆轲一片之心【见智修序李贺咏剑诗直是荆轲一片心】就令纸敝墨渝【见乐府补序】存鲍叔千秋之谊【见园次序】
　　陈检讨四六巻二十
  </div>
  <div class="pagination">
   <a href="陈检讨四六_page5.html">
    上一页
   </a>
   <a href="陈检讨四六.html">
    1
   </a>
   <a href="陈检讨四六_page2.html">
    2
   </a>
   <a href="陈检讨四六_page3.html">
    3
   </a>
   <a href="陈检讨四六_page4.html">
    4
   </a>
   <a href="陈检讨四六_page5.html">
    5
   </a>
   <span class="current-page">
    6
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
