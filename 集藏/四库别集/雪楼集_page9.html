<!DOCTYPE html>
<html>
<head>
    <meta charset="UTF-8">
    <title>雪楼集 - 第 9 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 9 页/共 32 页</h1>
    <div class="content">　　昔者圣人之制宫室王公卿士大夫以至于庶人皆有正寝以安其身今之堂古之寝也寝而曰正非独辨方正位葢惟正可以久安耳予友乔达之居京师榜其堂曰本善善夫其命名之义也已圣人之训脩齐治平爰有次第然皆本于此身身必本于此心心又本于此理知其本则知所止故曰在止于至善又曰知止而后有定定而后能安然则达之之学粹矣予与达之别多而聚少驱驰四方家如传舍欲如达之安其居一日不可得而达之数十年马迹不出国门予尝心羡而不知其何以能然今然后知其居之得所止也或曰人有一善必本于其父兄师友厚之至也达之之意庸非取于是乎予曰是同一本也蕴玉者必润滋兰者必馨吾未始见茨之生于梓也且将仰事俯育于斯继继承承舎善奚本懿哉乎其名也达之闻而请予文以记夫言者行之枝叶也君方务本文非所先虽然予固友也暇日升堂是为谈本
　　歴山书院记
　　歴山书院歴山公所建也山在古东郡鄄城相传舜尝畊之民因祀之尚矣公大父国初来居其下有斩将搴旗之功没于王事庆钟其子是为提刑公提刑公少长戎行克肖先正尝以郎中佐征南军众议屠长沙公独争之强曰杀降不义且皆吾民也由是活且百万人终浙西提刑按察使歴山公以名臣子奉宿衞受世祖皇帝眷知起家持宪节厯七道入尹神皋参宥府勤于劝学所至必先之莅官之余且淑于其乡而厯山书院以成聚书割田继以廪粟以曹人范秀为之师其子弟与乡邻凡愿学者皆集又虑食不足率昆弟嵗捐粟麦佐之提刑公之封树在焉则为书与昆弟约谨烝尝防松槚相与为忠信孝弟之归又与子侄约凡胜衣者悉就学暇日习射御备顔行曰毋荒毋逸毋为不善以忝所生也又曰再舎而谒医若疾何复藏方书聘定襄周文胜为医师以待愿学者与郷之求匕剂者于是郡邑上其事有司乃定名曰历山书院就俾范秀为学官而督教事焉广平程某闻而叹曰斯古人之事也有三难焉非其时而为其事难也崛然特为于众所不顾又难也矧资非有余而黾勉为之噫难哉其虑之周者爱之厚也爱之厚者以君之所仁亲之所亲也推亲亲仁民之心以及是忠孝之道备焉且彼知舜之当祀必知舜之当法故也鸡鸣而起孳孳为善独非舜之徒欤顾善敎善继何如范秀闻而请曰是固我公建学之志也请以告而刻之某曰诺哉若夫栋宇简编畎亩之大凡则碑阴在公大父讳固都斯姓巴约特氏为百夫长其先以北方君长归国世有战功提刑公讳华善治法征谋闻望甚伟歴山公名齐诺今为嘉议大夫参议中书省事笃于学问博通古今有经济之具其家方大云
　　安仁县新公署记
　　大德十一年扈从上都暇日与安仁倪君仲寳语因及吏治予以为束皂简追胥布德化于狱讼寓抚字于徴科有一于此亦足贤已仲寳曰敝邑大夫庶几焉近民而不渎勤事而不僿始至以官署偪而弗饬与僚史率巨室共图之材以善贾工以优直徙辟新址为听事为吏舎为鼓楼阅几月而成崇丽闳不与前等此虽于治无与然民之过之者心目相捡弗敢玩也济之以善政善教其庶几乎予曰然嗟夫望其车服而心革念其所尝芘而相戒勿犯美矣俗习之良而彼亦何以得此于民哉司牧者不得不思乃揆其终则亦父老之事也仲寳曰唯父老政愿记署之成请因以告而刻之邑大夫常山赵某主簿东阳叶某
　　万里防记
　　临川邹众仁举名其居室曰万里防既请涿郡卢处道书其顔又请予记邹盖名族众之祖尝为达官诸父皆闻人身为名家子材又美茂有志当世诚欲泛蒙汜而上昆仑以驰骋其长故特寄所寄于朝夕之地云然也夫体不盈匊而大无不包处于深幽而逺无不至物而不物非神而神者独非吾心乎故不出户而知不窥牖而见无向与背无出与处而八荒恒在我闼也奚独万里此防为自其昏蚀相禅町畦分而崖谷异茀乎而诘屈冥昧荡乎而汨没湛浮继之风烈火驶方寸悉燃则虽一举足犹踬斯时也防于万里何有且子方有四方之役蘧庐之蹔然逆旅之茍然防与偕平抑委之也予故曰特寄所寄焉耳然则又焉用记虽然尝试为言之养心莫善于静以子之懿谨自将好学不倦潜心以日进此道灵者聚而明者发旁薄于四方上下之宇入出于往古来今之宙深造絶诣莫之能先是则吾将无以賛子窻之功矣岂直万里哉其请记也实自楚来燕之岁是为至大元年
　　禅智院记
　　黄州欧阳山禅智寺比丘道清以宋庚申渡江至吴城辟地作室肖其师庋其书书门曰禅智不忘本也不二年而没二弟子曰永昌永材当材主事时里人金文福夫妇辍衣食助缔构为度弟子一人曰正璨越五年为至元二十三年正璨继材因自悉益治其室使粗列于招提兰若之间而文福夫妇又悉其田亩百有竒施之于是佛有殿经有藏僧有堂而常住始有田其人可饱食安居矣今年冬璨寓其事来京师请余记佛事炽矣余尚何賛惟彼匹夫匹妇之治其生也甚劳忘饥渇犯寒暑商较于微茫追逐于汗漫积铢累寸然后免于饥寒之阨复思庀蓄以遗子孙也相顾益老一旦亲举而输之他人虽福利之说锢其中抑岂治生之初志哉若文福夫妇者葢可念矣则夫食饱而居安者是宜思之不忘而欲托于不朽也乃为之记妇曰骆无子云至大元年月日记
　　鹿泉先生贾公祠堂记
　　鄂江介要区我世祖皇帝疆理南夏尝观兵焉已而庙遣元臣鄂为王土乃妙柬忠良文雅镇抚之地利人和不二年而江表大定禹迹所至其吏民父老感念父母再造之恩不能忘也鄂于是有大元兴寺又以为未足昭伐功鄂于是为武昌路而忠良文雅者鹿泉贾公亦既尸祝于校官至大元年统天继圣钦文英武大章孝皇帝嗣大歴服凡先正之臣克左右乱四方者罔不襃显爰赠公推忠辅义功臣银青荣禄大夫平章政事追封定国公谥文正配李氏定国夫人鄂之士民共戴圣天子崇报之仁而公之功庸如新乃请于有司愿新公祠而记诸石广平程某适以使来因以文请程某曰公之盛德伟材天下诵之匪独鄂也至其渊源终始閟在史官世容有未知者盍遂记诸咸曰幸甚公之大父河东襄献公守谦父蔡州观察判官頥母曰孙夫人公四岁能诵孝经当定宗时为省从事或夜饷黄金一铤拒却之上闻嘉叹月班银如金数世祖皇帝践祚召寘宰司寄以腹心喉舌扈从北征马上时时进说通鉴或言民富且畔公进曰盗由饥寒不闻以冨或曰山东非冨耶公曰璮权太重耳且今独见市民之奢郊野固有殍者上深然之金亡贵家或为公悉奏免上集百司命公歴数其奉至已奉上讶欲増之大臣谓禄秩不可紊进公执政公曰宰属犹非才固辞上命太傅贞宪王巴延南征而以公行宣抚商议中书省事多资其画防功公独辞赏不受王师东下留公于鄂搜兵峙粟弛赋蠲征养士兴学饥者食疾者药赴愬者予平礼接耆艾详诹利害而兴除之邻境郷慕归者载涂百城従风而靡然此绪余耳公之居宰司也以国器契上心佐兴运与太保刘公诸贤酌古今之宜立一代之制建学求贤缓刑薄敛循名责实为官择人中外各称其职中统至元之初号为极盛典章法度万世可遵呜呼逺矣葢公嗜书如饴未尝一日废猷为一出于经以仁爱为本三年鄂二年洪善政不可毛举其最较着人不能忘者亦弗可弗述也蕲黄乱公命将往将曰鄂必畔请先鄂同列耸公曰吾畱三年矣此必无他请以百口保之鄂遂免冦平议东兵捕窜者公曰彼民何辜飞檄武寜馘之豫章饥公适至欲赈众不可曰必咨中书公曰然则民鱼矣责偿于我乎取计口赈活数万拊循劳来殷勤纎悉一如居鄂时民尝受故国署有司急之詾公下令俾自焚其署获都昌僣号者辞延平民公曰囚觊少挺耳立诛之秉心往往类是顺性理而志躬行事亲孝居处恭辞章髙防称其人诏使至鄂士民章上公功公取章归曰我何功云中妪三子一従军一戕兄议原以养公奏曰杀兄大恶也恤母冝免子従军谈者于今为美传不云乎凡防五刑必即天伦习司空城旦者尚知之公子五人亹亹皆负时材伯牧济宁仲叅庙论高山仰止蔚然如公之犹存天道无亲恒与善人兹非然哉兹非然哉公世居鹿泉名居贞字仲明年六十薨于豫章墓于真定获鹿北牛山召南之事尚矣述之者曰敎明于南国化行乎江汉言之者咏叹滛液而不能已爱之者至不忍犯其所茠焉及求其设施言行之略邈乎不可得闻返而徴诸世家不出六艺之文葢求之愈不可得思之愈不能忘徒三复其诗想像慨慕而已故予于公之事窃有感焉而备载之使后之来者有以得其详师其心履其迹忠君而仁民千载而下观者犹有所兴起也岂徒想像慨慕云乎哉此记之旨尚不厌其烦云



　　雪楼集卷十二
　　钦定四库全书
　　雪楼集卷十三　　　　　元　程文海　撰记
　　汉川县学记
　　九泽既陂云土梦作乂然后其地始有人汉川其域也土夐水长人之归者以佃以渔耳有能兴爼豆之事视之当如卿云景星固不易遇也予尝行春斯邑焉顾谓邑教季国珍曰庠序不饬不兴如政教何乃示以宫墙之制俾与邑吏谋新之士寡而吏媮莫尸其事大徳十一年邑令郑国惠君来士诵前言令慨然率邑教李孝纯相与徙旧庙为讲堂而作新庙至大元年秋庀役二年春礼殿成深四十二尺广加四尺崇杀十尺庑列四斋中敞防门庖库内备缭以尺垣三千立櫺星门以出为工万余糓石六百缗楮四万有竒皆取诸儒与富而贤者然邑儒之籍户九耳是诚不易矣甫成而予以使复来武昌孝纯国珍率诸生来言曰今之庠公之教也令之功也不可不识敢告予语之曰邑于民最亲教于民最急学校若无与而实功也且玺书相望下劝敢有弗钦声教与土同敷讫于四海其可自鄙今尔令长士民务所当先宜矣美矣然立教之基为学之地乂有在也令长士民盍亦分任其事乎治化学业之成视栋宇之成孰愈归而见贤令长士民试以斯言告之且识不忘焉令名政字舜卿董役者直学曹谔知书张至道林文瑛
　　黄龙佛殿记
　　武昌黄龙大比丘宻印圆照长老作礼于白雪道人曰我佛如来有大福徳善知识是名静山居士常现宰官身于我佛如来道场防持恭敬能舍难舍庄严种种以为供养愿报国恩尔时持地菩萨心生讃叹显大神力于宝坊中涌出白金布施我佛如来常住十方诸善男子善女人闻是因縁悉发皈依三宝正智无有爱恡是故我今志心增广庄严我佛如来宝殿如大梵天宫于中供养现世无量夀佛宝座祝愿讃叹我今思惟云何我报恩大招提希有功徳悉得圆满佛事炽然我今发回向心一如居士所愿乃至居士及诸大善知识乃至过去现在未来众生乘此功徳因縁悉得安穏快乐佛法住世亦复如是世世生生无有变壊诸苦我今礼请愿留一言亦复坚固如是道人曰善哉善哉长老成就一切种种功徳甚深微妙又不自贡高懽喜回向实为希有我于经藏楼阁堂房已曾授记今圆明宝殿欲就我又复来我应与佛有縁我今亦发大回向心资报国恩一如居士如长老所愿同心视讃无有退转我今为汝説四句偈言我佛无所住亦无所不住无生灭增减是名大道场道人説是偈已十方三宝四众懽喜证明如我所説刻石奉行时至大二年某月某日
　　武昌路观音阁记
　　人非水火不生活及其为患也或使人不能生沙羡为郡地洼风悍居者不免水火患水防矣犹厄于火至元二十七年长民者以父老之言搆重屋于市中祀白衣大士而禜焉某顷尝询诹于斯当其为患儆庀或无虚夕而救至輙息父老语予曰此大士之力也至大二年秋复以使事来则屋加崇而又广望之峥嵘粲绚势如中天之台予留数月融风罕作父老又曰此官之赐也问之则曰先屋敝矣行省郎中上禀下承力兴是役自上宰以降若僚属若郡邑若士民咸欣賛其为今郁攸之变益少非赐而何遂请为之记予读春秋凡火非人所致者皆书曰灾独哀公二年五月鲁司铎火延及桓僖二宫则亦书曰灾寜非以守先君之庙祧而备豫不严若此欲直书之则非为鲁讳之义故寜曲笔迁就之耶传者不知乃矫圣言诬天意且宋郑尝灾矣其有司或先事而备或事过而防观其设施纎悉具备然后命禳于防回禄用马于四祀盘庚命四乡敬享大为社祓禳于四方然则御灾捍患之道自有次第先后也欤丞相达尔罕公之在沙羡也别籍役徒千专以待涂彻县钟于高堠望所起节钟号召之故甫起救輙至今禜祈之地又益严则夫先后旬宣于斯者咸致心民事若此是诚不可不记也虽然甍栋之比如栉倘徒徼神幸怙官赐而积薪不徙突决晏如一旦变生所忽则虽化身千百亿身各具手目千犹恐仓卒救有不逮然则人所当尽者固有在也可不慎哉父老其惟时教告之遂俾刻为记省宰故丞相额森布哈平章曰程鹏飞曰呼喇美曰格济格右丞曰斡鲁参政曰伊巴喇忻郎中曰王柔曰必都喇卜丹员外郎曰托里曰沙木斯迪音都事魏弼郭时可张徳荣乔宪而尸其事者郎中布达实哩也
　　疎山白云禅寺修造记
　　大雄氏之宫布天下得地者什六七得人者什二三西江之西之山之宫仰为大疎次之疎为近故予知疎为多昔疎之兴也葢有记之者矣故予独记云住师之能炽焉自住之住是山也于今八年矣一年而僧堂改观二年而宫殿涂塈丹雘庄严像设供养之工毕举三年作下院于抚州又作于金溪县四年凿山为园蓺桑蓺桐蓺茶凡四千五年宰堵波小大之屋皆完新以其余力复取化城洲地六年又凿山种栁株余二万役水舂硙而屋帱之七年架万嵗阁八年阁成设饰咸具刻画肖像万身剏二库以丰财八年之间无日不事无事不有功然后祝尧之廷布金之地始渊丽廓大崇桀辉赫居者过者无不生懽喜賛叹瞻仰尊敬心曰住真善住者住曰未哉明年吾新香积矣又明年吾又新西堂矣明年明年无量吾事亦无量于是山中之人皆惊且服愿记其事夫佛之道非假宫室以为殊胜也非资田园以为赡博也然以人而学佛之学则非人莫能为者毋亦宜先为之乎且佛固人也彼为刻躬阏性无暇于此今学焉者既未能学其为又不为人之为则予于斯也诚有不能名之者矣今疎之炽也得人之效也记之而使继之者继之其所谓无量无量者非耶住番人也器资尚书之胄也楚山上人之法子也大徳六年山寂疎无人疎众枚卜十人于佛住独吉再卜住又吉乃以上闻锡之玺书而为疎主遂自径山来归归而以洁身自誓于佛然则佛固许之且复讯之矣住葢能于无所住而生其心者耶然则疎之炽也奚足为住言哉至大四年二月八日记
　　承庆堂记
　　上即位之明年改元皇庆懋官延赏泽流八荒百官七品以上序荣先世有勲劳于国而子孙官未至者锡异恩若宝源库提举浑源孙君谐之祖考是已三月制赠曾大父中奉大夫武备院使护军谥忠惠大父徳大夫中书右丞上防军谥正宪父正奉大夫大司农上防军谥文庄爵皆神川郡公其配皆郡夫人谐既拜命白于庙集贤司直赵君克敬为作书名其堂曰承庆以侈上赐冬十有一月介赵君谒文于予按孙氏之先始以函人受知太祖从军征讨得名位子继孙承皆能着劳绩致大官为时名臣所至以保生灵树风节为己任故世称勲臣之家必曰孙氏庆之源逺矣夫人之于其世也孰不欲光前而裕后而天之于人也善恶灾祥之感曾不少爽若李英公辈依乘风云勒功帝籍临终惓惓焉戒其子弟为门户计不再世而家覆族夷及观其起家乃从羣盗人之所以遗其后者固自有本末哉善恶之积子孙之贤不肖随之形脩者影长声大者响振若孙氏者其庶几乎积之者既善而所以承之者亦不恶初谐提防利器库时防制未行也丁父艰去官泣血三年服除尚书省建又不愿仕于是投闲者七年乃拜今职呜呼人亦孰不欲富贵哉其所存若此得不谓之贤乎孙氏自忠惠以来把麾持节聨圭叠组赫然照人而未始一日舍先业又足以观其所承者矣孟子曰函人惟恐伤人矢人惟恐不伤人故择术不可不慎也推是心也以往何所不用其厚使孙氏之子孙常若忠惠正宪文庄之世则斯堂也其庆可既乎朂哉其承之谐字和伯其弟兄子侄皆孝友克世其家云
　　升平桥记
　　临筠之交鹄山之阳梁于灏江之上曰升平桥灏迅急嵗辄坏至大元年春里长者黄君应瑞相桥下流势少杀谋迁之易族子田以立其址买晏氏山以砻其石更为石桥掘地丈余得故桥株十数石佛像十有三乃故桥所也心独喜经始于是年四月二十有六日落成于明年三月八日脩丈十广去其七高如广之数上为屋七楹工凡六千五百费缗万五千有竒又为庵其涯以祠石佛廪道者守之配邹出簮珥以相焉桥成之日行者歌休者诵烟峯流泉献状増胜皇庆二年其诸孙允武来京师谒记曰此乡民之志也且言君平生好义尝于上高之境为二桥曰新曰大浒又凿新喻檀岭道数里作舍道傍以便防山之役者若此甚众余观万金之赀世常有之不拔一毛利天下嘐嘐曰我为善我为善不过謟土偶实巫觋求福田而已他弗知也黄其庶乎昔有结茅度蚁夺高第者黄所济多矣黄固涪翁之苖裔也盛徳之门又浚以益之其大也必矣君年八十余耳目聪明齿髪不衰子若孙皆谨愿笃学未必非其报呜呼此亦乡人之言也君何心焉书畀允武归刻于桥之上君字国祥人即其居号之曰晓山老人云正月日记
　　致乐堂记
　　周之族盛于番咸淳进士名垕者其族之贤者也与庐陵刘防孟广信李明通同登丞相江文清公之门有名皇有江南授同知广州事不赴子应极字南翁又贤弱冠失怙事母孝谨宦逰四方乃心罔不在膝下大徳丁未待制翰林事上于春宫诏许迎养且勅有司礼遣明年奉母至京师又明年侍皇子説书月廪饩其家迁集贤司直于是集贤大学士郭君名其堂曰致乐来谒余记之夫为臣子之道忠与孝而已耳人有常言忠孝不可两全余则曰忠孝无二道也今天子以孝理天下推锡类之仁使子事其君得兼养其亲上之赐大矣而亲之乐奚而致也母岂不曰吾之子所以致养于我者上之赐也可不尽忠乎忠以报于上者母之所以乐也食焉而怠其事谓之养且不可况可致其乐耶忠之道何尽心焉耳矣必事其君能致其身必事其亲能竭其力必防于兄友于弟信于朋友居上而不骄为下而不悖仰不愧俯不怍而后可以言忠忠之道备而后可以致其亲之乐乐则孝在其中矣故孝者必忠忠者必孝忠孝之道非有二也南翁勉乎哉不然传有之虽日用三牲之养犹为不孝也以子之贤且材如此何所不厎吾犹云云尔者此天子之望其臣母之望其子贤者之望其友之意也南翁勉乎哉皇庆二年二月日记
　　遗音堂记
　　皇庆二年春正月八日余过左司唐古公之庐环堵萧然有梅花一树鸣琴在牀左图右书余惊焉促席与余言曰古人之所以为古人者何絶人逺甚遗言遗行具在可效可师而卒莫之由何哉岂今不古若耶吾行古之道亦古人已而必曰古之人古之人乎哉余益惊焉他日出遗音堂三大字示余曰吾以此名左丞野云廉公之堂且为书之羣贤见之歌咏君其记诸余曰余何言哉公前与余言而忘之耶此遗音之説也夫音者出于虚入于寂锵然而起杳然而止古之音寥寥不可闻已可闻者非其遗言遗行乎考其言求其行若有闻焉若耳提面命焉遗音从可知已夫廉公吾闻其人矣以勲伐世家致位疑丞政平恕行公清无贪无刻苛亲贤而下士方盛而已辞归而友木石狎鱼鸟玩天地之盈虚阅寒暑之往来泊然若无与于世得古人之高吾敬之公宦学朔南谨敏博达由御史歴吏部佐省闼受知天子进则竭心陈力以赞其治退则弹琴读书以乐吾天葢与廉公齐心而拟迹易地则皆然者庶几能言古人之遗言行古人之遗行矣以遗音名亷公之堂岂无意哉非公不知名此名非亷公不足称此名也音乎音乎吾惧夫听者不识二公之趣而求古人于上也故次第其语而详道之
　　应州觉兴寺长明灯记
　　余寓居京城东北隅与今知枢宻院开府公隣且有再世之好一日谓余曰先王积徳累行竭心本朝天子圣仁思念旧勲曾祖考以下皆追封泰安王曾祖妣而下皆追封王夫人余庆所钟忝处宥宻夙夜凛凛无以报称上恩奉先而裕后惟今世人求福慧利泽者必于佛乘而致防焉心窃慕之去年夏承诏祝厘五台山还过应州造觉兴寺向佛作礼仰见长明灯炯炯静照若有所感因念曰俾吾子孙世世克忠克孝毋忝乃祖聨辉继烛不当如是灯乎遂捐白金五十两楮币五百缗于寺以续是灯之明子其为我记之虽布施之末不足以勤翰墨庶几頼子之文昭吾之志于后耳予曰善哉善哉予于佛书未深究然长明之理葢可知已明者灯也所以长明者人也灯无不明而不继之以膏则明熄矣人无不善而不继之以徳则善熄矣若公祖孙显融四世即是灯之明四世也由四世以至于百世继之以徳即是灯之明百世也善不可熄当如此灯矣推公之心可以卜公之世焉夫目非无见也待光而明心非无知也因触而感公既因灯之感而明夫善必又将感公之之善而续灯之明者是公之布施无穷而福徳不可量也以是而报上奉先裕后可谓善矣公娶完顔氏甚贤子小和尚福安等皆佳儿吾又知其必能世守忠孝承于父祖益逺而弥光如是灯之长明也公名额森特穆尔阶开府仪同三司云
　　永新州医学祭田记
　　国家仁民爱物无所不用其极天下郡县建医学置官吏与儒学等医有功于民甚大诚有国者所宜先昔人方之相业可见已大徳初王东野为吉安路永新州官医提领七年迁本路副提领至大四年赴调京师改临江未行徽政院使罗司徒荐其名兴圣宫命为太医嵗年之间三锡楮币凡七千五百缗皇庆二年夏又命乘传还江南迎妻子初为永新时手建庙学嵗三月三日九月九日有事于三皇唯取给医家至是尽以所受上赐买田五十亩入学奉春秋之祀还朝谒余记东野永新人也大父文信父庆隆皆有善行其祖母又贤日夜课东野学不懈而东野长好仓公之术遂称良医及被宠用凡所锡赉不以仁妻子不以事缁黄惓惓买田乡校以蠲诛求可谓不负矣嗟夫永新之学者既无公上供给之劳又当国家崇重之日益励所学以扩其仁民爱物之心此则东野之志而国家之望也凡吏于兹学者其亦勉之哉延祐改元二月朔记
　　虎林山大明庆寺重建佛殿记
　　佛鉴慧照净戒大师居杭州虎林山大明庆寺之三年寺灾既复且完大徳癸卯复灾师大惧曰岂余之道凉徳薄致然与抑物成毁有数地隆替有时与嘻其甚矣且昔者三呉之士输仁驰义曾不旋踵而重以愬之予独何心乃鬻私田之在越者率先走白行宣政院使张闾公公亦发帑倡之于是効材荐货者复四面而至嵗丙午正殿成基隆于初构加于时俯仰陟降改观动色寺僧子永庄严诸天梵相端俨妙丽如亲示见于虖非师之强忍坚挚畴厎是耶按寺肇于唐盛于宋景定有佛慧大师者以律教焯于兹遂为国祠坛场至我元而益大嵗时百官防集祝圣人夀师名嗣良道行高峻多游天台鴈荡间居是寺凡再弃去再还遭寺荐灾乃以兴复为己任卒赖以振唯佛法之大固无待于杰栋广宇而非此无以致崇极寄瞻仰师曰是役也我执事之人亦惟勤哉不可以不记因集贤侍读学士赵君孟頫求文于余谨书以记延祐改元月日记
　　太和州重脩快阁记
　　庐陵有阁最一郡之胜在太和东南城上邑令太常博士沈遵名曰快阁迨黄太史庭坚继至赋诗其上而阁之名闻天下葢自豫章流五百余里江盘峡束牵挽郁隘惊心怵目至是而山平川舒旷浪褰开跃然如龙蛇之伸鹍鹏之息跂而四顾快可知己邑为州官事繁逰览废阁坏为廐为驿为狱讼之庭旋葺旋毁岂复知有所谓快者哉至大四年邦侯圣隂徒贰车杨学文议改作而侯以监察御史召留俸五百缗属寓公高安尹严用父成之已而郎侯祐来议克合抡材徴工撤而新之为屋三重重十楹前为阁后祠太史中为燕休之堂三年而毕弗亟弗徐屋加于旧而民弗与知登斯阁也天高水夐阳开隂翕禾黍满野舟行如飞仙地之胜若始辟焉明年高安之孙庄侍其诸兄威来京师以图请记且道侯之政予虽未登兹阁窃为之一快告之曰州曰太和至治之称也阁曰快自得之谓也治欲其至而民欲其自得葢相须也民不自得求其治之至难已山川虽胜而暇登览乎哉于虖太和邑也而为州守尊而亲于下民下而敬乎上上下各安其素非自得之验而至治之候乎知此则是阁之胜独最于一郡乎哉书以遗之俾刻之石董是役者刘冲萧佐延祐元年九月朔记
　　古衞城崔府君庙里门记
　　衞之汲有古衞城在其境庙于东北隅者汉崔府君祠也府君讳瑗字子玉顺帝时以茂才为汲令居七年数言便宜开稻田数百顷民祀之至今庙屡废辄兴累朝皆有封号至元中封灵惠齐圣广佑王皇庆二年居民呉徳建里门以表之子实益加藻丽焉介以记请嗟夫王去今千数百年民之思不泯非为令者之善鉴哉延祐元年冬十有二月朔记
　　婺源山万夀灵顺五菩萨庙记
　　五显神莫知何所始在徽之婺源呉楚闽越之间皆祀之累朝封号甚尊显宋徳祐元年燬于宼时里人汪元龙守乡郡弟元奎为邑宰复建之施田若干亩奉时祀曰景福庄世祖既定天下礼百神奉香币致祭至大四年再燬元奎之子佥广东肃政廉访司事良臣某路治中良垕首树正殿众争献货币门庑楼观庖库之属皆成焉壮丽宏大甲于郡初庙附智林寺寺亦再燬再构皆出汪氏延祐元年赐庙额曰万夀灵顺五菩萨之庙寺曰万夀之寺明年良臣请纪于石唯神赫奕变化着灵効顺海内所共闻而庙有再兴之功汪氏为大不唯神在国初元龙兄弟保民之功尤多仕皆至治中伯朝列大夫仲奉直大夫良臣尝为监察御史有能声是为记夏五月十五日广平程某记
　　庐山重建广福观记
　　庐山广福观古匡先生祠也宋南渡燬于李成之乱五十年道士王大成始建正殿其徒孙元道加堂庭门庑像设而庳隘俭陋茍备栖息而已又百四十年为大徳乙巳冲和明素逺大师提举观事陈啓宗观复大师知观事王徳脩首饬越国孟忠襄公珙所构道藏而更覆之撤两庑及賛拜之庭而崇之而殿益弗称始丁未讫辛亥裒仁敛义殚虑毕力斩木絶谷伐石他山又大新之既成高明洞深邦邑改观陈君复捐嵗给之田四十亩茗园果林百余亩益观之稍凝和冲妙学正法师教门高士扬州妙观提防雷希复曰是不可以不纪以请按匡先生名续字子孝事周老得其道庐于彭蠡之濵虎溪之上相传以为仙去人即其居而祠之山之得名曰庐曰匡以此晋惠逺法师东逰至虎溪顾而乐之太守桓伊夺其地为东林西林寺迁祠谷口唐开元中诏大其宫遣使致祭号曰仙庙南唐主割都昌刘建营田以奉祠事宋治平中赐额夀圣观后避高宗尊号易以今名匡先生初号大明公建中靖国初封四极靖明真君凡水旱疾疫无不祷祷无不应邦人赖之惟神仙之説肇自中古览老氏之书岂得已哉秦汉之君不务逺徳广为祠宇坛场以致神人以求长生惑矣后世因之又加侈之非滋惑与若匡先生既善其身又大福其民歴二千余嵗犹祀之宜矣陈君王君竭志兴复以彰神休以祝上厘雷君不蔽人之善皆可书遂为之记
　　杏山药室记
　　医家者流率以董仙杏林为美谈亦有以为称号者求其有董仙之心葢亦寡矣夫医功莫大于济人祸莫惨于欲利持济人之术而有欲利之心然且不可茍术之未精利之是嗜其祸可胜言哉今夫庸医以病尝其术故有峻其药以急功多其药以幸中能医以病舞其术故有左其药以厚劳迂其药以盈取以济人之术而祸人皆欲利者之所为也盱江陈庚杏山医三世矣予观其为人质而不浮听其言简而不审其术信而有功怵然有急人之容泊然无茍利之心其庶乎有董仙之心者欤年方弱冠时乡之儒先秋潭周君尝以杏山表其室于今二十年矣医二十年而乡人信而用之如一日留京师七年出为江西官医提举司都目人信用之亦如一日积三十年之间名不少贬而家不益饶者得非心董仙之心然也今年春予苦末疾杏山来京师留逺斋者益久且益嘉其为人故乐为之记且以朂其志云延祐二年秋七月既望广平程某书于逺斋
　　杨氏先茔记
　　古之初不封不树中古墓而不坟成周之时始以爵等为丘封之度与其树数设官掌之汉律列侯坟高四丈自是以降其制益明天禄辟邪之属亦各有差等所以辨贵贱定民志也圣天子以仁孝治天下加惠臣邻无有幽显孝子慈孙之心咸翼然以奋呜呼教孝劝忠之政不其美与梁国杨文懿公之墓在大梁祥符县魏陵乡白榆村先是公之二子敬直元直遵礼经广兆域至于表羡道识堂犹有俟也二子既受简知至大三年秋七月诏推恩其祖祢明年夏四月又赐碑墓道遣将作院使伊纳克传防集贤大学士李谦为之文冬十有一月又加赠锡谥时敬直以转运使官两淮元直以太医院使侍禁中皇庆元年夏六月元直请归脩治先人塜及树所赐碑不许乞听兄离职行事乃许敬直承恩奉诏唯谨明年春正月元直复泣请于兴圣宫又不许请至二十余终不许曰尔为尔亲吾为吾子孙也且尔兄在岂必尔其命河南行省给费为尔成之元直曰以公给私不可固辞从之乃赐楮币万五千缗仍督行省相其役二月复遣刑部郎中杨某赐河南丞相尚醖二壶以申敇之明年三月壬子丞相身率僚佐共建勅赐神道碑于墓右寓公乡老及四方来观者万数莫不咨嗟叹息曰非盛徳之后能若是乎改作祠堂三楹秦国公李孟为榜曰致严圹未有铭集贤侍讲学士赵孟頫铭之墓前有表参知政事贾钧书之墓南二丈有石门刻御史中丞郝天挺之字曰杨氏先茔茔前石人兽如制又南去二百五十尺华表双高国子祭酒刘题其衡顔曰梁国公神道有碣路左书曰大司徒梁国公坟则鄂国公史弼书也中以亩计者十五垣以甓外以丈计者六百缭以墙树榆栁栢松数万郁郁如屯云翼翼严严辽辽极目前临官道过者竦瞻咸曰此非教忠之原发祥之兆乎葢是举也金工石工木工土工凡六千有竒其费上赐之外竭家之有犹不足也冬敬直元直乃图其成请记于所知程某曰兄弟幸赖先训歴事累朝被遇两宫隆恩异数显宠若此非勒之金石何以表君上示子孙且辱知于子余三十年矣其为我记之某曰余闻仲尼之言封崇矣有若堂者有若防者有若覆夏屋者有若斧者合从于防从若斧者焉此足以观圣人慎终之一节也君子不以天下俭其亲圣人亦从事之宜而已故有其位有其财与其时君子莫不尽心焉非以为汰也非以为观美也所以劝也所以事君事亲也昔有身为冢宰乃家庙之不营而祭于寝司寇劾之者有伤其生无以为养死无以为礼圣人非之者适于宜而已若杨氏兄弟之廉敏端惠孝友敬笃其事君也外则于藩于宣而致其理内则夙夜在公而致其勤其事亲也生事葬祭咸致其诚则于事君事亲之礼讲之亦久矣宜能位并九卿泽及三世轨物备制遂其所俟呜呼此忠臣孝子之事也至于启发人之善心使之思教子思立身以及于事君事亲之本其得于观感羡慕者又不知其几何人也诗云孝子不匮永锡尔类其是之谓乎是宜有记嗟夫杨氏之子子孙孙毋怠母荒丕念尔先丕敬厥徳其克永世哉文懿公讳泽字润夫凡再被赠恩阶曰荣禄大夫官曰大司徒勲曰柱国梁国其封文懿其谥也其行已载所赐碑敬直今为荣禄大夫江西等处行中书省参知政事元直昭文馆大学士资徳大夫太医院使掌医卿延祐二年十月日记
　　鲁斋书院记
　　邠岐丰镐之间周之故都也三代之文莫尚于周周之文莫盛于文武周公江汉逺矣其化犹存于小夫弱女况千里之近者乎无他圣人之道与天地并立日月并明孰有外天地日月而能久其生者吾意有能复兴文武周公之教于其地特易易焉耳世祖皇帝经营四方日不暇给而圣人之道未始一日不在讲求观兵陇山首召河内许仲平先生衡入见先生亦首谓圣人之道为必可行嘉言笃论深契上心时自陜以西教道久废乃命先生提举学事于是秦中庠序鼎兴搢绅缝掖川赴云流文事翕然以起其所成就皆足以出长入治由是圣人之道乍明世祖皇帝践阼先生又以其道入佐皇明施于天下卒能同文轨而致隆平由是圣人之道复着葢有是君必有是臣阴阳之消长日月之晦明圣贤之用舍固各有其时也今天子以天纵之质继列圣之绪向用经术尊礼儒先彬彬雍雍著者益彰而且广矣先圣后圣顾不同条而共贯与先是云中赵侯守长安尝议建书院如他郡先贤故事不果后以西台侍御史复来因请以先生从祀夫子且申前议乃有王氏欲斥居宅为之得前太子家令薛处敬賛其决士民承风劝趍前御史张崇推官李益匠府同知韩祐相与董成之前为夫子燕居之殿以顔子曾子子思孟子侍坐后为讲堂左右列格物致知诚意正心四斋以张子厚先生昔讲道于横渠乃为室东偏合张许二先生而祀之库寝庖廐毕备屋凡若干楹事闻有诏赐名曰鲁斋书院乃谕陜西省给田命官设禁如他书院故事有司既奉诏而祐等请纪以文夫文者何也以西伯周公之圣而止曰文今郡国校官往往而具宫居而师事者亦无不同及观其効则弥阔而遂疏者何耶无亦文非其文而然与夫子不曰斯道而曰斯文学于此者亦可以深长思矣古昔儒先自伊洛关辅以来相望百年不絶而续若朱子之立言使圣人之道复明于简籍许先生之立事使圣人之道得见于设施皆所谓豪杰之士也观先生之于朱子信其道从其言尊之为父师敬之如神明呜呼殆所谓虽无文王犹兴者与终际昌时出其所学有以当圣人之志建不朽之功可谓开物成务之材矣诗云亹亹文王令闻不已圣祖有焉乐只君子邦家之基先生有焉侯于先生有慕用之诚而不能忘凡所以尊先生者无不为也然非私也所以为道也所以广圣天子之教也所以使学者知所宗也所以志先生之志而学先生之学者也一举而众美具焉可无述哉侯名世延字子敬今爲资善大夫御史中丞斥居宅者王庭瑞尝为吉林副总管诏旌其闾以褒之呜呼圣天子之欲化民成俗可谓诚且笃矣承学之士奚可以不自力乎自今邠雍之间郁郁乎复如文武周公之世吾犹有望延祐二年十有一月朔记
　　东庵书院记
　　书院昉近代视郡县之学在昔为尤重非名足以厌时论学足以任师道者弗与是选人才亦往往于是焉出世渐靡法渐疎贤否并进义利易处其教始大壊近年书院之设日加多其弊日加甚何也徒知假宠于有司不知为教之大徒徇其名不求其实然耳翰林侍讲学士渤海解君之构东庵书院其立义独不然其言曰国朝以来中州之学自许文正公既没师道之不立未有如今日者予幸赖先生之遗训承文明之休运身列儒臣之目乂薄有负郭之田足以支缓急而不求所以承先裕后化民成俗之万一乎吾将拂防而归率乡里子弟之俊秀者择师而教之毋使吾邦仁义之风诗书之泽一旦斩焉于圣人之世而已又何用假宠以溷我哉而属予记按解氏世以儒术起家歴宋金多名进士家藏书万数千卷而君于书无不读至元十三年诏试天下士君中首选由是阶以入仕用廉勤以効于朝用循良以治于外凡天子择任华要君必与焉由集贤太常三入东观再署词苑名与学跻徳与位隆葢敭歴三十有余嵗矣其位也方骎骎而未已而学也方勉勉如未至年未耄老而退然方求为千载之计不亦善乎书院之建既不于有司无势以挠之嵗时假给从己出无利以汨之又必择良师友而为之教则无厖茸冗秽之患矣故教者用其明学者保其聪教者循循焉而不知其所化学者充充焉而不知其所得呜呼使天下之学他日不取法于此耶书院在居第之东偏中树高堂为羣书之府翼以东西序为师友讲习之地吭以重门为内外之别中庭防以松栢冬夏青青自延祐元年之冬至二年之秋其经始落成之嵗月也屋凡若干楹君名节亨字安卿东庵亦其自号云
　　溥济庙记
　　延祐三年诏封临江路中圣洲洞庭行祠故焚修道师谢宗夀为端惠灵济真人赐号曰溥济之庙从有司之请也大川三百支川三千凭依为变化祸福者往往而有考论其最莫江湖若也南方之湖洞庭为大洞庭之神君山为大则湘君湘夫人之神今余不得而知之矣彭蠡之逼而有洞庭之祠者川行之人无所不畏敬则无所不崇事也且神既神矣况又有异人者出而以其所脩习者震耀出没其间人之视之如在其上其左右由是杨谢之功用日着而洞庭行祠曼衍四布矣杨着于白沙江口今为九江孚惠真人谢杨之弟子也着于昌邑山则中圣之自也予弱冠行乎四方今老矣泝船风波之上亦屡矣尝以为福善祸滛天之道也行险而不失其正人之道也予虽守圣人之训听造化之权则聪明正直之谓神者亦岂矫造化者足以为之哉然则彼之所修习者予虽不能知若其功用之所被虽余亦有时而利頼之矣况欲旸而旸欲雨而雨御灾捍患有出于风波之外者乎是宜锡之玺书跻之典祀而恒为民福也虽然川泽之气孰非能神今以谢君之灵又济以有司之请非遇圣天子勤恤民隠之至抑乌能延恩致命若是之侈哉呜呼山川鬼神其毋忘诸
　　宜逺楼记
　　天之苍苍其正色耶其视下也亦若是而已惟山亦然予得请南归宗人琦来送因与闲语琦曰吾父以野处自名早疎世事近者架楼于屋西字以宜逺予曰记有之君子居高明逺眺望自非冲襟逸韵中无柴棘亦孰知高明眺望之为快哉予不知君家公言论风防何若然即其处楼者逺则自处于寛闲圹埌之野可知惜予不得相与登临觞咏其间也且宜逺者非谓山乎予寓于盱之上南逾百里有笔峯焉不知其几千仞然自豫章南望翠笔頴然于天末其去之也犹将四百里也然上其隣峯则见诸峯并列尊卑巧拙不能相过也或返下视之者及去之益逺则望之愈高揽之益秀而向之并列者皆风斯下矣然则山之为物信外逺而后宜耶琦曰公之言可因为斯楼记予曰可









　　雪楼集卷十三
　　钦定四库全书
　　雪楼集卷十四　　　　　元　程文海　撰序　引
　　王寅夫诗序
　　诗所以观民风凡五方九州十二野如禹贡职方司马迁货殖班固地理之所载其风不一也而一于诗见之古者至于是邦也必观其诗观其诗则是邦之土物习俗可知已故曰诗可以观当时所谓诗葢民间所作也陈灵以后无风则民间不复诗矣民不复诗而欲知四方之风者其何观风再变而为骚骚固楚大夫之作而非民间诗也然九歌可以观楚俗之鬼天问可以观楚祀之滛芳草嘉植楚产之名于山海经草木疏者观之骚十而七八也则夫民间不复有诗之后士大夫之诗虽欲不作可乎哉继风骚而诗者莫昌于子美秦蜀纪行等篇山川风景一一如画逮今犹可想见他诗所咏亦无非一时事物之实谓之诗史信然后之才气笔力可以追踪子美驰骋躏借而不困惫在宋惟子瞻一人其平生逰览经行及海南诸诗使读之者真能知当时土风之为何如诗之可以观未有过于二公者也今礼部王君寅夫酷嗜坡诗噫甚似而几矣去年冬被命繇京师渡江而南履越之絶徼走数千里足之所经目之所见滂沛衍溢而为诗不能自禁也天时地气民俗物宜靡不曲尽未数月而成帙好事者将以刻之梓闽人邵光大以予尝与寅夫相倡和也请为之序引予方观风于闽闽之土物习俗惟惧夫知之有未悉得寅夫诗则虽未适闽亦可知其概也喜而为之书抑古者六诗九夏豳雅豳颂凡诗皆掌于礼官之属民间诗无复可采也久矣寅夫归以其所自作藏诸礼官之府他日陈而观之其亦可以补闽风之阙至元甲午立夏广平程某序
　　上赐特穆尔参政海青诗序
　　圣天子嗣位之二年诏以丞相东平公之子万户公参福建等处行中书省政事赐海东青二劝忠也七闽为东平公赐履之地锡命象贤纉戎南服报功也钦惟世祖皇帝英明神武混一六合时则有若先正左右宅师帝嘉乃绩开省江淮赐海东青四翰苑诸公播之歌颂亦越参政公追配于前人光以今所赐合而图之侈上恩昭世美旷代之荣也在昔诸侯宣力王室彤弓卢矢锡盾雕戈以旌宠赉未有以精刚撃搏之禽比徳而况功者少皥氏以爽鸠名官方斯劣焉惟世祖皇帝嘉惠勲臣惟大徳天子祗遹先志亦惟东平公一家父子之懿实当是赐天地贞观明良相逢猗欤盛哉小臣程某谨拜手稽首而作诗曰
　　煌煌先正殿南邦有子重来憩旧棠铁劵丹书藏汉府介圭赤舄啓韩疆鸷禽轩翥归图画好爵骈蕃拜宠光却笑磻溪悭遇合馘黄项槁始鹰扬
　　杨彦寛御史心逺堂诗序
　　仆遭际天朝得以末技出入清邃去家数千里而逺客京师筑室于北城之北又逺焉因名其斋曰逺及来闽望逺斋则逺益甚监察御史黎丘杨君彦寛将防详谳弭节之暇名其所居之堂曰心逺俾书扁且徴鄙语请问其义君曰吾驱驰王事燕云之北岭海之南闽粤之陬皆至焉非逺乎他日归偃息堂上感念平生逰歴一一在目将为书识之名曰四逺志庶几太史公自叙之意云尔抑此其迹也若夫周行而心闾阎一室而心万里今人与居而神逰千载之上是则吾之所谓逺者然而闾阎万里念之即到圣贤千载想之斯存则又见其为近何也余矍然曰子不云乎未之思也夫何逺之有君言近防逺犂然有当于余心者遂叙其事繋之以诗谂于三山校官潘景大与诸生共赋之
　　端居对炉熏宇宙腔子里皇皇求仁义直面隔千里名堂意云何辗转生议拟飞鸿碧天外我梦方隠几平生所周逰北戒达南纪山川渺无际歴歴在马棰作书志四逺壁上挂双履客来勿与言请自喻其防感君语超诣我意亦复尔班荆谈未了王事趍行李坡陀路漫漫霜霰寒靡靡念君何当从推枕夕九起相期在千载室逺人伊迩
　　送黄济川序
　　数十年来士大夫以标致自高以文雅相尚无意乎事功之实文儒轻介胄高科厌州县清流耻钱谷滔滔晋清谈之风頽靡壊烂至于宋之季极矣穷则变敝则新固然之理也国朝合众智羣力壹宇内自筦库达于宰辅莫不以实才能立实事功而清谈无所用于时若吾盱江黄君济川以殷之士而用于周其通才脩能有今之实无昔之虚所谓应时而特起者也始为盱江书院长当路者竒之俾摄郡文学设施注措异于腐儒识者固知君之才非可以闲官散职拘也未几剡上尹武冈新寜县新寜俗杂猺獠寛纵羁縻犹不易治况徴令之严乎弛者不能以奉上刻者不能以安下往往而败也君至官之日进其民与之约上命茍如是必如是应它一毫不汝动民感其诚唯唯而退后竟如约官民两不相背质事无不办集民无不欢悦者视君如慈父母信惠既于下而孚公勤亦于上而着观风者入境讃诵洋溢愿借留者杂沓至遏之莫可于是声实旁流誉者交口荐者交章省台以君政绩为邑课最秩满咸谓君且践华要赴部乃取龙兴征官以归六典之经邦国大学之平天下于理财一事甚谆悉也而士大夫顾不屑为直度其不能而不敢耳诡曰清流以掩其不才之羞此清谈之所以误晋尚忍言之哉近制钱谷官与司民社者一防选而加优焉劝人以事功之实如此也而为之者犹或不得已其能洗濯自奋慨慷自试如君者几何夫宰千室之邑与百乘之家一以治民一以理财圣门葢难其人新寜之民非止千室之庶也防府之财非止百乘之富也君前于治民而可则今于理财吾知其可也而君之才岂但于治民理财为可哉试于其小固将试于其大君行矣吾又当有以赠君
　　虚口谈仁义通儒固所羞是间惟尔可劵外岂予求出淤红莲净经寒翠竹修朂哉须逺业古有济川舟
　　卢疎斋江东藁引
　　疎翁意尚清防深造絶诣荦荦不羁故其匠防辑辞往往隔千载与古人相见向者遣教余以其诗文一编曰江东藁挹其风味如在疎斋时也余擕以自随泛舟江汉相与卧起噫孰使余欣然于风波之上者非此藁也耶诗不古久矣自非情其情而味其味则东篱南山众家物色森防凝香防常富贵于陶韦乎何取疎翁于此殊不疎今又弭节骚国抑尚有起予者乎藁还因以讯之
　　嵗寒亭诗序
　　大徳四年秋余之官沙羡既至得老屋数楹于黄鹄山下以居居数日旁出而后望则莽焉坡陁粪壤椔翳之丛双栢出其中如弟昆如古丈夫冠服并立若有所待余意升高可以见逺而未暇也风霜益清使事益有绪退食之余试命僮奴刬除芜秽求一径以上则江湖湛然云烟在下凡西南可览者无不献状自是亭与心目谋矣然既月而址始平又月而茅竹仅集乌衔鹊构未就而天大雪起视则卉木无小大方僵立受雪独双栢意韵沈雄苍顔防白相对增媚妩亭既成栢亦谡谡有喜气余戏语坐客曰黄鹤归于此乎欵当名欵鹤客延目久之曰无鹤有栢耳之二栢者待公已久亭又成于雪中语不云乎嵗寒然后知松栢之后凋嵗寒何如余喟然曰善虽然无此君无以相之遂益种以竹而题其顔曰嵗寒噫雨露亦勤矣其阅歴之久近余不得而知之有所待与否余亦不得而知之独念其蔚乎相扶于朝菌之墟贯四时而不改又幸斧斤之屡逃得至于长以老乃一邂逅于余是亦可念已余既念之深又念吾亭草创不数弓材工弗良覆又不以瓦其能与尔相夀于无穷耶噫亭栢不可相无也缮完封殖后日谁非嵗寒亭长乎是又不得而知之系之以诗曰
　　防心不在远数歩江汉明开荒岂不劳我仆汗且頳把酒酬天风双栢遹有声峥嵘首阳姿愧此尽瘁情念尔亦苦心红紫聊合并时一日费买植数寸萌芳菲信可翫摇落亦足惊不如翳把茅隠几观平生徘徊能几何王事固有程尚坚嵗寒意永与双眼青他时两苍龙相见白玉京吾诗亦赘耳此君在前荣十二月十八日广平程某书是日也乃立春积雪满庭
　　揭曼硕诗引
　　临川以二谢故为诗乡往或为余言东溪甘君者善鸣丰城壤与抚接多师甘君予识其言久今年坐暑黄鹄山有示予诗一编曰丰城揭曼硕作也予闻为丰城人因忆前语为停箑读数解清风与俱喜曰人言葢不妄夫一技一能虽甚鄙且贱亦皆有所本亦必疲精力渉嵗月乃能精而况古者列六经之文乎未可以一技一能小之然或专志于是而忘其身或务以骄人至防心自败则又一技一能之不若掲君其慎之哉非予喜弗及此言其戒之哉或曰揭故广昌徙也予又喜
　　送陆如山归青田创先祠序
　　青田陆氏异时名闻江南义居五世而象山文安公出焉名遂闻天下家益蕃炽几五百房又五世而燬于邻防火三日不灭凡异时遥瞻仰指敬叹不容口者一旦如云收气散莫可摹独石刻道义里与表堠故在至元二十三年予将防东南因喻有司以先贤之里宜加崇祀然具文书而已于是子孙或徙或亡其犹环居故址者饥寒颠沛不能皆贤象山之基几易姓矣不谓饥寒颠沛之中有如山父子者犹能自奋于义不肯委之无可奈何且谋建祠堂以杜豪夺之想建孔庙以嗣弦诵之音力甚弱而事甚难抑其志可尚已重趼来鄂求书其顔于是进而告之曰议论多而事功少儒者之通患也予葢以南阳之屋知之夫南阳子所见也岂悠悠且且调笔墨所能成哉今子以匹夫而欲谋百堵之室片楮而欲集不赀之财余深惧其议论多而事功少也虽然义路也惟君子能由是路使子能修礼以亲之陈义以告之皇皇然恤恤然其将无恻然而慨然者乎使又能勤笃如布福之长者坚忍如发愿之沙门弗为则已弗成弗止文安有灵亦必曰予有后弗弃基夫如是斯谓之为人子孙也已谓之大贤之后也已然则议论多而事功少未可谓通患也他日东归当酌酒新祠且谢予言之过
　　双峯先生文集序
　　书者修齐治平之方也圣作明述昭昭具存犹之于医定标本察虚实按而用之无难焉而犹云方多効少者非方之罪也理学至伊洛而大明逮考亭而益精学者家庋其书归而求之有余矣而拘者束章句虚者掠声称专门户以为高防辞説以为达若存亡愚智交病双峯饶先生最晚出徒得从其高第弟子游乃独泳泽穷源抉根披枝共而分流异出而同归廓然焕然于此也仆不肖少获事徽庵程先生知双峯之学为详葢二先生之志同其造诣亦同今观双峯之于言抑何其富也大道之不明非书之不多若双峯之书政患其未多耳其子辙抱以示予凡若干卷且求言以发夫双峯之书顾待予而发哉独念前辈典刑渐落后生闻见之外诵诗读书而不知其人可乎因为序其梗概葢双峯慕学甚早力弃场屋防师取友刻意斯文故卒成一家之学如此嗟夫士诚不可不尚志也后生可畏讵不信然好徳之士有能刋而布之四方则后之学者虽不幸而不遇亲发药焉而得是书读之其亦庶乎不终病也已
　　南阳智夫人刘氏贞节诗序
　　予既为南阳智君仲谦书其旌表十二字曰贞节坊曰节妇智夫人刘氏之家清苑郭君安道又为求予言夫人者仲谦之母也少而嫠居仲谦甫髫龀夫人杜门教以诗书长而宦学有闻家日以盛今仲谦年逾强仕而夫人夀康安舆就禄忻忻融融无逺弗届仲谦之孝四十年如一日而夫人之爱犹髫龀时也当路诸公敬而慕之为请于朝乃命旌表其门于是中书报外省下属城俾从事如律夫夫夫妇妇人道之常故曰彛伦又曰天伦是以古之王者建国君民教学为先诚以人得于天而为人者在是也载籍备矣易象论家人独首曰利女贞爻义取于正家有嘻嘻失节之戒葢谓梱内者一家兴衰所系而必修身以为之本焉耳故世有寜蹈水火而不肯践二姓之庭者其心岂异于人哉夫人之夫蚤世予不得而知之然因夫人之节疑其平生修身以道相敬如賔所以刑于家者有素故没虽不尽其年而存者政未艾也则夫夫人之徳固有所本而然欤虽然彼背义失身者岂必待其人之身后哉今也不以一死一生异其心乃出于血气未定之女子可不谓贞乎贞正也正位乎内之常道也岂无他人而传之与否是乂在子之何如嗟夫使不幸而短折者得配如夫人何必托孤于其友幸而有子如仲谦则立身扬名以显父母生者怡愉于高堂逝者亦无憾于九京矣予葢为之三叹因又为诗一章以遗仲谦请歌以为太夫人夀三从义甚明千载事殊少南阳智夫人此志独能了当其秉节初遗孤一何藐缅思身世事前路极缭绕防防高复下竟得出深窈清风梧竹间鸾鹄正轻矫扶迎上潘舆日月光皎皎斑衣北堂春金章公府晓皇心在美化有命建华表恩重子孙荣门高嵩华小独惭吾笔弱嫋嫋如风篠升堂仍未卜佳气瞻缥缈请夀太夫人新诗当清醥
　　送向省吾序
　　古郢向丈省之者余季父内翰西渠公乙卯同贡进士也襄阳归国朝君摄其郡文学掾裒拾爼豆整比书诗三招诸生而三沐熏之以事夫子于垝垣眢井之间居十七年而残者完无者有废者举岘谷之下若缁帷之林然由是诸公贵人闵其勤敬其志交口荐之得新喻州博士道经沙羡不鄙左顾噫君故儒冠乎仆毁齿时识君名氏于牓帖既壮识君誉处于西南士大夫而季父捐馆舍二十有一年矣及来荆部访问乙卯同升诸君落落一二意谓如君者进之则已结驷横金既贵且富退之亦不失乘下泽称循良而今故儒冠乎夫君不难于襄顾难于新喻乎今人防而学之壮而弗得行则太息其误耳甚则裂而弃之耳孰有能如君者乎曾子以传不习日省其身如君者可谓能传而能习之矣使人人如君固夫子所望于天下后世者然则其忠于为人信于交友葢不占有孚也故因君之字而敬易君之号曰省吾且为诗一章以代缟带乡先軰楚山王君率同文诸公咏歌以壮其行俾予为序夫新喻文献之乡也伦魁所寄先生岿然为今夀俊其为问讯焉
　　嫋嫋风生楚户砧几年相望愧相防君家大耐留真谱吾道多艰见盛心定有诸生碑岘首政须名士树芗林耆英幸甚伦魁在乡校胡寜金玉音
　　送范晋教授江陵序
　　至元丁亥余以侍御史奉诏求贤驰驿至杭众言范君晞文之贤余因荐于朝时范君诸子侍父旦暮来逰麟角凤毛雝雝诜诜皆不失家法余既入奏范君由是连佐宪府自尔契阔不四三年而闻范君没雝雝诜诜者未知何如也大徳壬寅孟夏之月余方坐雨黄鹄山下乃有二士踵门俾僮奴问焉曰杭范也延之而望之长身颙昻接武以进予惊曰药庄固在乎曰其仲子也年若何四十一矣斯为谁仲子之子也二十二矣嘻予至杭时范君未老仲子弱冠其孙甫胜衣别半世而未老者不复可见可见者骎骎中嵗防者亦挺然成人余之齿髪葢可知己人生真能几何穷达短长皆听命于造物而造物又不足恃其可恃者政在我而或者又舍而不为则虽生世千百载亦复何有今范君有子若孙如此亦足觇其平生矣葢范君起家儒业博謇好修好交四方名士又能束诸子以诗礼故身虽没而犹存诸子皆为郡博士而见余于武昌者江陵教授晋也晋字诚之绰有父风故余初见而惊以为药庄不死夫死不死不必计也茍生者不能生其生则死者诚死矣荆州古称多士丽泽之薮也慎择而淡交博闻而约取尚友千载问津圣贤异时余再见之岂止曰药庄犹在哉
</div>
    <div class="pagination">
<a href="雪楼集_page8.html">上一页</a><span>...</span><a href="雪楼集_page4.html">4</a><a href="雪楼集_page5.html">5</a><a href="雪楼集_page6.html">6</a><a href="雪楼集_page7.html">7</a><a href="雪楼集_page8.html">8</a><span class="current-page">9</span><a href="雪楼集_page10.html">10</a><a href="雪楼集_page11.html">11</a><a href="雪楼集_page12.html">12</a><a href="雪楼集_page13.html">13</a><a href="雪楼集_page14.html">14</a><span>...</span><a href="雪楼集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
