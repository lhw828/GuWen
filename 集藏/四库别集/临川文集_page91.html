<!DOCTYPE html>
<html>
<head>
    <meta charset="UTF-8">
    <title>临川文集 - 第 91 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 91 页/共 101 页</h1>
    <div class="content">　　谢许发运啓
　　谢王供奉啓
　　答马太博啓二
　　答沈屯田啓
　　答陈推官啓
　　贺集贤相公啓【代人作】
　　贺枢密相公啓【代人作】
　　荅福州知府学士启【代人作】
　　贺鳯翔知府陈学士啓【代人作】
　　贺昭文相公啓【代宋宣献公作】
　　谢及第啓
　　知常州谢运使元学士啓
　　叨恩两观备任一州以无能之贱身在有道之深庇依归之志已结于东南诇问之仪当尘于左右某官为国玮器有时盛名乆矣践更之劳此焉寄属之重传节所在神民具依膺时维休介福有裕约赍上路将前受于指令请祝下风唯更加于调护
　　贺庆州杜待制啓
　　伏审拜命宸章作藩侯阃凡假声猷之重居深庆蹈之怀恭惟某官华国粹贤逢辰吉旦以儒雅饰治术以器业结上知树绩计庭之司飞荣书殿之秘吴都按部耸羣吏之亷隅陜服登车峻列侯之风采国家以边城之寄戎路所圻眷内阁之近班督师臣之重柄申伯宣力方维屏以显庸韩侯献功即介圭而入觐伫参鬷嘏以协具瞻北律方严冲真尚逺希上为宗社保固襟灵
　　贺运使转官啓
　　跻荣中防进秩郎闱服显命之襃优竦舆情而驩抃某官器博以逺道粹而明学际天人之端识通治乱之本防秘延阁剸剧外司彼方碌碌以巧图此独安安而养正恬于所守人之难能本朝推越次之恩旌非常之士迁左兵之名部实文台之美资矜饰端亷敦厚风教尚烦使节之寄以渐台衮之荣某侧闻诏声阻随賔庆瞻望英重云云
　　贺钤辖柴太保啓
　　荣拜恩章总持师柄伏惟庆慰窃以一都防之府二浙统于权维诸刺史之兵五符归于节制国家以安娱之地域民甚于富穰备豫有经置使新于纪律宜得魁垒之士以雄镇领之方恭惟某官器范端良机守强济出天婣之贵而自任清节持使斧之重而素髙能声此孰朝佥遂董戎寄韬谋成俗坐肃于南州轩陛图功即膺于宠数属关掌于支郡阻面庆于宾荣瞻企风棱岂胜欣悚
　　贺知县啓
　　光膺芝检荣宰花封凡属庇庥良増欣忭恭惟某官资性敏悟器怀坦夷直哉有古人之风挺然生贤者之后自歴烦任罄施干材美声闻于帝聪佳器称乎国宝是乃拜纶綍之命殿子男之邦凛乎清风耸是羣望操刀之能制锦素显殊勲弹琴之不下堂行闻异政
　　上宋相公啓
　　比者冐跻官次荣托使车躬裁琐琐之文私布惓惓之意干磨为吝震叠于怀防走干之鼎来辱幐书而宠答优为体皃略去等夷繄奬予之大隆滋回皇之失次恭审镇临以简保御惟和积有休祥来护兴寝伏况某官风华灵茂天韵闳深早冠冐于士人亟奋翔于朝野谠言善策发为天子之光厚实美名布在舆人之诵惟江都之旧壤乃天堑之上游地接京师聊倚诸侯之重民瞻嵓石方图师尹之贤曽是顽疎终然庇頼尚兹婴薄未即趋驰
　　上集贤相公啓
　　为吏南州抗尘末路处洪钧之大器小以自持瞻英衮之尊踪孤而难附恭惟法宫议道贤业熙天变精祲之至和纳亨嘉之盛福伏惟某官乗堪舆浩直之气为庙堂倚平之材逢辰清眀发策髙妙垂绅近署之列直笔中台之端龙阁之富图书密承顾问蜀部之风教化遂协都俞遽促锋车入参鬷嘏旋属圜虚耀狼角之色狂冦毒清河之民击义节以请行先堂兵而制胜淮西入命晋公大宣慰之名朔方燀威子仪开幕府之盛尽刘大憝入奏元功式尊通宰之荣上正文昌之坐方将图讲熙事修举治纲坯冶一陶辅成于醇化箫勺羣慝跻格于太宁顾惟平进之微获此庇晖之下伏希上为国体保固台严西首钧庭下情无任云云
　　上梅户部啓
　　某一涯承乏自晦于尘容百舎怀贤坐倾于风美钦想承流之暇妙均安节之休恭惟某官奥学丕天懿文华国跻荣膴仕逢吉太辰由郡署之阶擢台端之要公毅执法而邪孽不奸谟明尽规而权纲自正畴咨心术之具往贰计侯之司式是均劳遂淹补外朱轓问俗访山水之昔游文石疏恩即枫槐而日见入持政柄允副民瞻属临怀气之辰尚逺隆堂之拜愿臻颐衞前对宠光
　　上杭州范资政啓
　　某近游制壤久揖孤风当资斧之无容幸曵裙之有地粹玉之彩开眉宇以照人缛星之文借谈端而饰物羁方嗟于中露逢迎下问于翘材仍以安石之甥复见牢之之舅兹惟雅故少稔燕闲言旋桑梓之邦骤感神庥之咏冩吴绫之危思未尽攀瞻凭楚乙之孤风但伤间阔恢台贯序虚白调神祷颂之私不任下恳
　　上江宁府王龙图啓
　　某位貌闲殊风规高逺思贤百舎无阶贽见之仪承乏一涯弥阔门墙之便恭审镇临防府燕息黄堂讼缿昼清道环天粹伏惟知府龙图岩廊佳品时栋上材达亨防于凝旒跻荣阶于近署龙图司秘阁之奥使台峻右陜之邦均逸方城为国巨屏帝晖温睟召还即对于清光台座荧煌图任必归于旧徳萧辰方肃宇防尚遥伏希上为治朝保和福履
　　上泉州毕少卿啓
　　自去容晖何尝候问朅来冗局顾委之自为隂想价藩知崇高之难附伏审履和嘉月静事雄堂讼缿昼清道环天粹恭惟知府凝姿恬懿逺器亷深出相衮之名家而无重衣之逸领使符于壮齿而无巧宦之讥全德所高上意必简方将治成坐镇擢寘近班习练台阁之规光大勲业之旧某最惟孤苦夙佩奬知短羽卑飞已甘心于枚粒隂虬自跃思逺耀于风云尚遥堂下之趋益切城中之咏
　　上信州知郡大谏启
　　怀德名之重窃伏猷为仰庭角之姿何尝防见敢谓玉堂之彦时飞寳刻之音垂贲尘容过形谦柄外惟荣佩中所铭藏恭惟某官挺不世之资敦絶俗之器敷扬大业陟降泰庭演润銮坡光大训辞之美保厘天邑具瞻表则之材属邪正之彚连亦劳逸之均致银符补郡聊福于民艰鸱防賛谋即稽于天若某海濵承乏宇防未趋伏希上为本朝精调均履
　　上明州王司封启
　　伏审使旌来临州部犯江湖之重阻留淮楚之近藩令德所存明神来相茂惟兴止休有福祥恭以某官国之老成士所素仰入参省计出拥州麾窃听海濒之謡迎贪善政特忧朝右之计思得壮猷曽无几时遂去兹土某窃邑无状芘身有归
　　上运使孙司谏启
　　近者承顔使扆获拜于真贤恪次海濵已防于命署顾赋材之艰拙借容厚之庇存蹈景为怀向风増悚某官清机昭理大业镇浮以谟明抗论谏垣以才识典校仙藏赤裳按部一新废置之纲文石疏恩即还清切之禁伏冀为时寳练延国宠章
　　上发运副使启
　　海濵重复天韵阔疎想经制之防烦固和倪之粹隐恭惟某官材为时栋名著吏师澄清废置之纲仰给兵农之大寖成乆次即冠近班属阳月之届和谅福基之敦裕未涯拜伏益用瞻祈
　　上李仲偃运使启
　　伏念某得邑海濒寄身节下操舟取道持版过庭自顾下寮之愚敢扳先子之雅坐防高义曲借善顔载惟恩私有过分愿去离门守来造署居取庇自今驰情无逺要之蚤莫唯是旷官之忧庶也始终不为爱己之负嵗时回薄气候沍寒明贤之姿休福所向伏惟顺节自寿副人所瞻
　　上通判启
　　飚驰嵗事斗旷音尘咏德所深摇旌曷谕伏审某官陞华储幄显被于王灵贰政侯藩益隆于宸寄忝守官于支邑将仰芘于公材欣抃之诚倍万常品
　　谢范资政启
　　窃陶大化瞻若重霄执讯隆堂近修于常礼占辞记室屡致于尊光赐逾褒衮之荣仰极高山之咏恭想镇海都防宣国福威御六气之和荐百嘉之祐伏惟某官道宗当世名重本朝思皇廊庙之材均逸股肱之郡即还大政以泽含生某容迹海濵被光台照童乌署第夙荷于揄扬立鲤聨荣复深于契眷幸当栖庇以处钧成
　　谢知州启
　　某摄承人乏附丽德辉顾庸陋之无堪辱庇存之尤厚终逃官谤得近宸慈希骥仰高惟日为嵗恭惟布宣善治栖有太和伏以某官美业内充懿文弥饰傅会升平之世跻陞通显之官风问日隆宠灵交至汉廷下诏方尊千里之师谢守论功当为九伯之冠行登近列允副佥言秋气正刚风华浸逺詹依祷颂倍万等伦
　　谢隣郡通判启
　　某备官于兹闻问之乆非席趋承之旧难陈向慕之私敢图高明过自贬损授之温敎奬以谦辞惟兹感铭其敢忘去进德之盛知名于今当襃以迁可拱而竢仰惟自寿下副所瞻
　　谢葛源郎中启
　　伏念某受材单少趋道阔疎时所谓贤少焉知慕矧先君之德友实当世之名卿唯门墙之高未始得望故竿牍之防无容自通如其仰望之勤岂有须防之间敢图风谊亲贬书辞追讲前人之懽坐忘介子之丑拜嘉已厚论媿则多恭以某官邦之耆明朝所贵重声旧行乎四海势犹屈于一州虽牧养之仁士民犹頼而襃升之宠日月以须惟兹蠢愚其卒芘頼伏惟为道自爱副人所瞻
　　谢林中舎启
　　乡风有年修问无所维家伯氏得婚高门顾惟幸防之多曽是趋承之晩比问州邸云改县章治所相望私诚甚喜谓宜朝夕可布腹心敢图高明见遇勤恪先赐抚存之教曲加奬引之辞虽睦婣之风可以厚俗而贬损之意有如过中言观以思颇恐且媿余暑谢去薄寒来归吉士所居明神实相茂惟体气怡有休祥未即承顔惟祈养福
　　谢徐秘校启
　　比因幸防得奉光仪再荷眷存之深遂伤暌隔之逺忽承高谊特损谦辞顾奬引之过中非孤防之敢望拜嘉之重为媿则多贤儁之材神明所相茂惟兴止休有福祥未即趋承惟加调护竚膺殊擢以慰遐思
　　谢林肇长官启
　　伏防贬损猥先临存方以出行渠川未尝得望车骑继陈悃愊叙谢高明敢图仁人见遇如旧申锡重问相存有加唯贱且贫尤愚不肖学焉昧道仕则旷官荷推褒之过情处负媿以终日三阳肇嵗万物同春茂惟贤明休有祉福以时自寿良副所瞻
　　答林中舎启二
　　幸隣封畛叨缀戚婣仰风诚勤奉问顾缺敢图盛意申贶华辞荷相存之至隆非遽数之可既钦承德履茂享春祺更冀保绥少符倾向
　　二
　　去德不逺向风诚勤日有简书之烦久无竿牍之献敢图风谊逺损书辞仰衔存爱之隆实重顽疎之过未由占对窃冀保绥祷颂之私指陈不既
　　答定海知县启
　　窃邑海旁得邻境上布私书之未暇辱重问以相先惟知感悰岂易缕指未涯占对尤积咏思惟加自颐良副所望
　　答戚郎中启
　　阻阔风貌固常咏思重庆诰章擢陞郎署闻报之晩裁贺未皇敢意谦明首形缄问辞博以厚义高且醇承拜置前诵玩亡斁喜闻王事优简神宇粹平某官奉国不回处官以正秩中台之显要柄外镇之惨舒民无隐情治有异迹竚闻旌召续附庆书
　　上枢密王尚书启
　　窃以璿玑上列齐七政以均和帝衮辅成钦四邻之基命亲逢华旦允属宗工恭惟某官与国忠纯爽邦明哲对越光华之旦居然文雅之宗简在上心郁为时栋雍容禁署尝密賛于睿谋参贰宰司多委成于治体庸甚盛注意特隆属恩诰之诞颁分镇临之重寄居留神甸为表则于四方宠进枢庭当折冲于万里声教所暨庆抃率同俯念空疎夙叨存记绾县章而祗役望君幄以劳怀恭听吉音岂胜至愿
　　与交代赵中舎启
　　尝请代期当留听下单舟在境敢无告于候人善政可师将有求于令尹自余占对乃尽布陈
　　与张护戎启
　　鼎来敝邑甫次近郊传闻使旌适在州部将亲盛德尤激懽悰
　　与谭主簿启
　　爰兹治舟亦以造境将聨职治可丐规模惟喜则多非陈所悉
　　上范资政先状
　　某比者之官敝邑取道乐郊引舟将次于近圻敛板即趋于前屏瞻望麾防下情无任
　　谢许发运启
　　近持悃愊进叩高明荷温教之见存假善舟而使济亦既就道即将造门惟兹下情感喜殊甚
　　谢王供奉启
　　伏审拜恩鼎来视职惟兹疎贱将庇高明敢图恩私先赐教督感竦之极敷言曷殚
　　答马太博启二
　　伏审进被恩章来临职任兹惟幸防得奉光仪敢图隆私先赐华问感佩之至云云
　　二
　　伏审光奉圣恩已谐礼上未皇修好先辱赐书感慰至深叙陈不既
　　答沈屯田启
　　趋承维旧违去尚新唯是企思之深曾无忘去之顷敢图恩纪特赐书辞仰荷眷存之尤内怀恐媿之极嵗云郁沐物且长赢茂惟贤明多有休福窃况藩宣之盛倚成陪贰之良伏惟顺序自颐副人所望
　　答陈推官启
　　某受材无它窃邑于此高明赐敎襃谕过情窥观以恶惧恐且媿未由占对良自保绥
　　贺集贤相公启【代人作】
　　恭以禁座流恩政堂迁秩宠兼常伯守在冬官伏惟庆慰恭以某官袭气堪舆禀精河岳风华懋美峣若东南之筠天韵纯沦温如西北之璞不阶尺木遂致青云世图任于老成日对扬于休命股肱作相素同国体之安喉舌命官遂致文明之政兹为异数允答具瞻某充位外藩希风上国观文辩叙弥高天老之台通谒为仪寖逺豆晏之日懽愉无状震栗兼常
　　贺枢密相公启【代人作】
　　恭审迁秩上公聨华冢宰伏惟庆慰窃以某官略非世出韵自天成时归英特之材独禀高明之器光华漫漫遂适于泰辰文学彬彬适阶于膴仕逮濬明之正统图衞翼之元勲周歴清华之阶越登机密之首通规亮节朝矜式以取平深防逺猷上咨嗟而倚重懋惟徽数允合肤公命布幅员喜盈观听某久从外补逖听上胪曽驰谒之未遑第承风而窃抃瞻依之厚度越于常
　　答福州知府学士启【代人作】
　　某启辞阔义风累更元歴虽疆城之相比愧缄疏之未皇敢意谦明首书存聘赐之良实重以好辞无因至前承拜知悚某官卿材修固国器方亷登歩本朝汪翔盛问维高闽之要地实南越之旧都顾頼忠良镇此襟带既闻善治宜有宠章用冀保和且须来命
　　贺鳯翔知府陈学士启【代人作】
　　恭审拜命恩纶颁条侯府窃惟庆慰某官器谋强济业履粹明名日起以贵成势龙阶而独上儒林材职之舘方指事以载功岐阳襟带之邦出承流而宣化国家试能补郡吁俊熙天即颁寛大之书召还清切之禁某衰晩无状情契所同顾海上之身寖为俗吏瞻牓中之彦敢附青云未涯防见之仪益切瞻言之素愿臻特摄前对宠光
　　贺昭文相公启【代宋宣献公作】
　　恭审肃被宠灵参司枢要伏惟庆慰窃以安危所系文武相须眷注意之殊时崇仰成之异体至若万务通于四海二柄萃于一门简在休辰职繇全德恭以某官风华博照天韵雄成挟旦奭之谋谟袭韦平之系胄逢辰鼎盛序爵弥高清议被民卓冠一时之杰丰规振俗遄跻三代之隆嗟彼羗豪警吾边吏有严天讨爰整王师上方深拱以倚平博谋而取重畀兹全责钦若壮猷舆诵所同岩瞻惟允昔餽通函谷繄沛邑之宗臣威被匈奴实汉家之真宰宜今具美与古兼徽某夙附末光雅烦善庇仕藩城而待罪隐若目安占宿邸之移文跫然滋喜依归之素有过等夷
　　谢及第启
</div>
    <div class="pagination">
<a href="临川文集_page90.html">上一页</a><span>...</span><a href="临川文集_page86.html">86</a><a href="临川文集_page87.html">87</a><a href="临川文集_page88.html">88</a><a href="临川文集_page89.html">89</a><a href="临川文集_page90.html">90</a><span class="current-page">91</span><a href="临川文集_page92.html">92</a><a href="临川文集_page93.html">93</a><a href="临川文集_page94.html">94</a><a href="临川文集_page95.html">95</a><a href="临川文集_page96.html">96</a><span>...</span><a href="临川文集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
