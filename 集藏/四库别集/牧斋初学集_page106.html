<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 106 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 106 页/共 115 页</h1>
    <div class="content">
    （广东布政使司右参议兼按察司佥事徐如珂授朝议大夫） 
    制曰：我神祖扶养人才，诒于孙子。凡兹远方执玉之彦，亦有先朝赐环之人。簪履之恩聿新，梓漆之材惟旧。国有彝典，朕何敢私？具官徐如珂，经术纯明，风操廉直。当秋曹服官之日，正春宫侧席之时。慷慨忧危，牵连谴谪。投荒无地，甘憔悴于滇云；牵复有年，乃藩屏于岭海。盖圣主无毕世之怒，寄雨露于摧残；而劳臣无速化之思，饱风霜于淹久。体望滋茂，旬宣有闻。余方发号以施恩，尔乃有来而至止。兹以覃恩授具阶。朕今以川东一道畀汝矣。治巴、渝、汉、之交，制夜郎、且兰之险。以尔老于历，熟于边隅，故择而使之，非欲久遗尔于外也。念生平历试之艰，副一时仔肩之托。无荒朕命，尔往钦哉！ 

    △妻史氏赠恭人 
    制曰：夫妇之际，古人比之君臣。盖其艰难恝阔之间，新故死生之际，有可以相喻者乎？具官某妻封安人某氏，珩传家，蘩叶礼。服组纟川而攻苦，操井臼以佐廉。迨乎谪籍牵连，夫作青衫之客；家门寂寞，室余白首之姑。黾勉有加，慰劳无已。能使田园有岁时之乐，耕饣盍相从；寝门无虑叹之声，轻轩时御。幸矣赐环之有日，惜哉捐佩之无年。长乐初闻，叹君恩之如故；短檠未弃，嗟妇命之不犹。兹加赠为恭人，服我茂恩，视兹愍册。可以为之永叹，不徒慰其夫子而已。 

    △父思仁先赠承德郎刑部广东清吏司署员外郎事主事加赠朝议大夫广东布政使司右参议兼按察司佥事 
    制曰：士之立节也，犹竹箭之有本根也。其苞植者不厚，则其捷出者不坚。吾有志义之臣，必原本其先世。赠具官某，乃具官某之父，岂弟吉人，博大长者。孝友著于家门，冠衣互易；救及于州党，称责相资。行已在儒侠之间，居身于通隐之际。置生产于不问，日饮无何；引分义以自绳，夜行多畏。宜尔遗德，施于后贤。澹宁之训有光，感慨之风弥长。是用赠具阶官。用以昭明其世德，且可弘奖夫风流。 

    △母刘氏赠恭人 
    制曰：士感慨立节，未尝不自念曰：小人有母也。节概之不立，而以有母为解，贤母羞之矣。朕崇奖节义，深叹嘉于母之以子节闻者。封太安人某氏，乃具官某之母，家风肃穆，内则整齐。事上著夙夜之勤，殉夫有终焉之节。及其训子以有闻，迨于谪籍而无闷。树节本先人之教，投荒亦圣主之恩。能如是乎？不愧介山之隐，亦已足矣！愿齐范母之名。眷言簪履于新朝，益念杯卷于宿昔。兹特赠为恭人。於乎！是母是子，不虚银管之书；为孝为忠，允作金彝之辅。 

    （山西布政使司提学右参议兼按察司佥事文翔凤授朝议大夫） 
    制曰：朕惟海内士习不醇，文体不正，此皆典学之臣，徒务润饰，而不以学术表正之故也。朕甚忧焉。具官文翔凤，风操端严，学问渊博。登高能赋，有大夫之才；发愤遗经，有圣贤之志。三为县令，两简留曹。皆有贤声，溢于官次。乃命尔往督晋学。夫晋，唐之都也，河汾之乡也。以尔有忧深思远之风，故命尔于晋；以尔有六经七制之学，故命尔以河汾。尔受命往矣。乃以覃恩授具阶。於戏！以河汾之学，教陶唐之人，士习之淳，文体之正，胥自晋始。尔之学术，其昌明于天下乎！尔尚勉之！毋姑求贤于近世之士而足，则予汝嘉。 

    △妻武氏加封恭人 
    制曰：读《小戎晨风》之什，秦之女子，何其贤而有文也？今其风犹有存乎？具官某妻封安人某氏，动循珩佩，居服箴图。散卷帙于青编，矢篇章于彤管。惟其体备二《南》之德，无险讠皮私谒之心，故能咏歌四始之风，有温柔敦厚之教。蔚矣女士，相此闻人。兹加封为恭人。《诗》不云乎：“厌厌良人，秩秩德音。”尔夫子之德音远矣。尔岂独为《秦风》之女子乎？ 

    △父在中先封承德郎礼部祠祭清吏司主事加封朝议大夫山西布政使司提学右参议兼按察司佥事 
    制曰：朕横经访落，绍衣德言，盖将击道术之屯蒙，起百王之遗绪。斯文邈矣，旷世于兹。谁其任之？我有遗彦。先封具官某，乃具官某之父，东井挺生，西方绝学。射刘ナ之策，无愧登科；负贾谊之才，被谗年少。是以退而谭道，终焉穷而著书。断自洙、泗之间，间取河汾以往。穷天人之奥妙，覃思有同乎草《玄》；极道理之弘深，下帷自比于《繁露》。盖天之遗一老，独抱遗经；乃后之必有达人，有光家学。彼眉山洵、轼之继述，止于文章；至石渠歆、向之异同，未醇学术。肆尔传经之子，为吾典学之臣。是用封具阶官。於戏！尊所闻，行所知，道益崇于肯构；本诸师，本诸父，祭莫重于先河。尔无忘宪老之言，余将有临雍之拜。 

    △母赵氏加封恭人 
    制曰：朕闻礼先阴教，《易》重《家人》。凡积庆于高门，必发祥于淑媛。封安人某氏，乃具官某之母，颂图叶德，珩被躬。孝以事其皇姑，顺以相其夫子。明《诗》习《礼》，风范聿著于后贤；执治丝，共俭不殊于宿昔。信哉媲德，宜尔娠贤。兹加封为恭人。於戏！惟兹通德之门，代有肃雍之范。名儒肖子，蔚为道德之光；妇顺母师，并著管彤之美。 

    （湖广按察司提学佥事尹嘉宾授奉政大夫） 
    制曰：朕初抚职贡，循览地求。丹银齿革，来自荆州，未尝不念楚才也。为吾典学之臣，职思誉髦，宜有以称朕意。具官尹嘉宾，器本特达，学得精华，遂以文字冠于南服。及其飞华中舍，回翔职方。随牒平进，澹然无求。可谓有志矣。荆以南阙视学使者，朕遂以命尔。尔所部非全楚也，然江、汉朝宗于海，而衡独为宗于岳。扶舆郁积，人才所萃，有良史之才，有骚人之志，而又有魁奇忠信材德之民生其间。澄汰之以涣其文，隐括之以底其质，实惟尔能。乃以覃恩授具阶。继自今楚之屯栝柏，与或朴，竞进治朝，俾余一人赖楚材之用。余汝嘉哉！ 

    △妻花氏加封宜人 
    制曰：女德不外见，附其夫以有闻也。《鹊巢》之诗以谓邦君积德累行，夫人起家而居有之，其然乎？具官某妻封孺人某氏，起自儒素，跻于高华。于其夫之绩学，知其风雨相戒之勤；于其夫之素心，知其丹华不御之质。从夫以贵，莫是为宜。兹加封为宜人。尔既若《鹊巢》之起家矣，尚敬顺尔夫子，善其所以居之者。 

    △父延绶先赠征仕郎中书舍人加赠奉政大夫湖广按察司佥事 
    制曰：士之文章或掩夫先世，而风气必本于前人。夫风气之所存，教不必于式谷，和无待于在阴，亦惟其似之而已。赠具官某，乃具官某之父，居家无子弟之过，急难有长者之风。居身儒侠之间，游意市朝之外。家无担石，而眉棱之意气烨然；口有雌黄，而胸次之坦夷自若。慨有大志，施于后人。旋观没世之余，是识遗风之自。是特赠具阶官。於乎！生而不偶，每羞为一卷之师；死如有知，应快睹万家之墓。尚其幽穸，服此殊荣。 
    △母俞氏加赠宜人 
    制曰：《诗》不云乎：有母之尸饔。诗人之念母勤也，其生而事之也，况于死而思之乎？朝廷盖为人子恤之。赠孺人某氏，乃具官某之母，相夫以顺，爱子知劳。操井臼以起家，辛勤十指；傍丹铅而课读，儆戒三余。画荻有闻，树萱永弃。兹加赠为宜人。於戏！怆鼓钟于长乐，谁无风树之思？列鼎釜于下泉，益重杯卷之恸。惟孝子循陔之慕，奉以终身；则慈母断织之名，垂于没世。吁其悲矣！尚克享之！ 

    （贵州按察司副使缪国维授中宪大夫） 
    制曰：顷者苗民不靖，黔路梗塞。禽之后，兵气未销。朕未尝不端居深念秉宪之臣，万里执玉，临轩燕劳，如见远人。朕于恩命，岂有爱焉？具官某，才华炳蔚，器端凝。宰剧县以宜民，谢仕而将母。为郎以亻孱工见绩，出守以岂弟见思。乃晋臬司，往莅贵竹。符传一下，则邮遽风清；羽檄四驰，而夷獠慑服。刀耕火种之俗，户识威名；兵荒燹毁之余，人怀晏息。朕既三年克鬼方之伐，尔乃万里献荒服之琛。遂以覃恩授具阶。夫西南远，俗杂汉、，吏用汉法治夷，而不用汉法自治，黔所以扰也。黔按臣上首功，朕心用よ怛，余何忍以武胜黔乎？尔能为我黔，余将显陟女！ 

    △妻苏氏加赠恭人 
    制曰：士起孤生，备尝荼苦。其闺门相贰之勤，有百倍于人者矣。国家疏荣，必逮其耦。不惟因夫之爵，盖亦寓劳人之报焉。具官某妻赠安人某氏，动应衡规，躬服儒素。齑盐佐读，机丝无间寒窗；菽水奉姑，洗腆有逾宿肉。吁其逝矣！伤如之何！感宵旦于鸡鸣，茫然长夜；思话言于龙具，策彼前途。眷言勤瘁之艰难，益悼死生之契阔。兹加赠尔为恭人。用以著佩之谊，不徒承翟之光。 

    △继妻徐氏加赠恭人 
    制曰：丈夫有事四方，而妇人间关从之。戒徒叱驭，跋涉万里，斯已难矣。矧其奄忽道路，比于以死勤事者乎？予何靳此愍册。具官某继妻封安人某氏，出于高门，休有华问。组纟川谨女功之习，莒勤妇德之修。冰蘖佐廉，风流于山箐溪峒之内；徽华永逝，魂游于澧兰沅芷之间，嗟佩之已捐，眷芬芳之如在。兹加赠为恭人。灵其不昧，佑我劳臣。永言彤管之光，彼黄陵之享 

    △父天秩先赠承德郎工部营缮清吏司署员外事主事加赠中宪大夫贵州按察司副使 
    制曰：朕闻至孝之德，旁达明神。神锡秘祉，厥有灵泉瑞物之出，以表殊异。如其不然，则必在其后人。钟美丰物，亦理之恒也。赠具官某，乃具官某之父，生禀粹和，死称醇孝。残肌股，甘陨身于榻前；创巨痛仍，遂从父于地下。人谁无死，天不吾欺。以是藐尔之孤，蔚为亢宗之胤。盖诚心感物，在异族亦相其哀；而和气致祥，至再世遂征其美。愿然有子，岂曰无年。是用赠具阶官。於戏！旌寿州之门，宜扬芬于亿载；斥人之对，无遗诬于偏辞。 

    △母张氏加赠恭人 
    制曰：国家崇奖节孝，仿前代乌头双阙之制，载在国史。至于夫孝妻节，骈集一门，亏白相望，汗青交映，则又昭代所希遘、史官所特书也。朕嘉与斯世，表之旌表。节妇赠安人某氏，乃具官某之母，箴图有闻，冰霜为质。夫既殉父于蚤岁，尔遂自誓于盛年。抚弱息于一丝，严霜夏坠；寄孤生于再世，燎火昼寒。迨厥子之有闻，乃毕志而长往。於戏！屈指生存之日，皓首何惭？下见死孝之人，重泉为耦。兹加赠为恭人。於乎！崇台绰楔，漆书错互于旌门；鸾诰龙章，赞册昭回于表墓。丹心不死，如可作于九京；黄壤犹生，尚为观于百世。 

    （山东按察司按察使陶朗先授通议大夫） 
    制曰：我祖宗仍元旧迹，转运辽海，舳舻航海，至不吝彻侯之封，以劝能者。矧今海道久湮，军需日急，我有劳臣，拮据于飓风瀚海之中，朕何敢忘？具官某，良玉有声，精金能割。飞声南署，著绩东藩。迨乎馈运之艰难，益廑累年之劈画。盖海禁之疏通未久，而鲸波之发作无时。以巨万之赍粮，寄数寸之浮木。昼旗宵柝，身杂于篙夫坝户之间；晓雾暮星，心折于岛屿港氵义之内。用能使云帆时转，粳稻不虚。兵兴以来，厥劳懋焉。乃以覃恩授具阶。顷者河东失守，登、莱我之门户，与贼共之。尔独身耆柱，风樯浪楫，屹为长城，何劳苦功高也！朕今以东海寄尔，尔指画辽海，如视盘鉴，岂以画险而守为能事乎？尔往钦哉！朕且有后命。 

    △妻周氏加赠淑人 
    制曰：人主之于劳臣也，凡其偃息启处，靡不怀且念之。而况于闺门相贰，死生契阔之间乎？累赠恭人某氏，乃具官某之妻，图史被躬，珩璜合则。本名卿之家世，贵而不骄；相君子于糟糠，贫而无怨。华已萎，荆布犹新。官舍萧条，尚想齑盐之与共；波涛冲冒，有如风雨之相期。兹加赠为淑人。非徒为下泉之光，亦以纾偕老之叹。 

    △继妻许氏加封淑人 
    制曰：人臣之义，不得顾其私家。至于国有大恐，而妇人女子，能相勉其夫以从王事，表妇顺可以厉臣节焉。朕其宠嘉之。累封恭人某氏，乃具官某之继妻，函贞德门，相夫仕。有鸠一视之德，效鸡鸣儆戒之风。至其服习劬劳，称引大义。当道堇相望之日，能共糜；及羽书交至之时，愿亲桴鼓。勉巡行于海屿，俾无内忧；庀治业于寝门，有如军令。岂独无惭于阃内，盖亦有助于师中。兹加封为淑人。尔尚益毖寝兴，终相夫子。肤公之奏，尔有劳焉。将以传于《女史》。 

    △祖九诏原任直隶庐州府无为州巢县知县赠通议大夫山东按察司按察使 
    制曰：君子位不配德，仕不竟志，则其后必有达人。挹彼注兹，观于天道，若交手而相付焉。原任具官某，乃具官某之祖父，文成琬琰，行合圭璋。蜚誉贤科，流徽宰邑。薄言归隐，何知束带之惭；可以乐饥，无复扣门之拙。付有余于造物，遗未尽于后人。居然五柳之风流，千秋如在；蔚矣三槐之事业，再世有闻。是用赠具阶官。永言世德之求，尚识诒谋之自。 

    △父省东先封中宪大夫山东登州府知府加封通议大夫山东按察司按察使 
    制曰：朕闻滥觞之水，足以导积石之源；肤寸之云，足以致崇朝之雨。今吾疆埸，言有劳臣。溯其家风，厥有原本。累封具官某，乃具官某之父，少服庭训，长须异材。指廉石以传家，无惭清白；抱遗经而俟后，有瘁丹铅。急难而非以市名，仗义而耻于食报。慨有大志，施于后贤。浩荡鲸波，快破浪乘风之愿；纵横虎略，出揣摩简练之余。聿观厥成，善继尔志。是用封具阶官。尔其优游几杖，劝勉勋名。用观收复之肤公，尚及来归而饮御。 

    （四川按察司佥事戴君恩授奉政大夫） 
    制曰：朕以东西多事，祸乱频仍，思得文武大略之人，以收指麾能事之效。乃者蜀俘先至，西垒告平。戡定有人，不忘嘉叹。具官某，器资恢杰，材术疏通。奋迹循良，著声郎署。属有西事，俾往视师。尔既长才，有根自试之志；而巴又旧治，为吏民服习之邦。奋臂请行，出奇贼。以谓顿兵孤城之下，穷困兽以老师；不若收功片檄之中，解重围以蹙寇。往还豺虎之窟，而谈笑自如；指顾犬羊之群，而纵禽在我。用能使渝城顿拔，叛人就俘。惟尔之劳，斯为称首。乃以覃恩授具阶。於戏！九丝残寇，尚尔稽诛；诸峒狡酋，方图旅拒。解全牛于游刃，知有余能；逸兽于三驱，俾无遗种。嗣有崇寄，亻宁尔告成。钦哉！ 

    △父有光先赠承德郎刑部云南清吏司主事加赠奉政大夫四川按察司佥事 
    制曰：夫空谷之絷莫留，而其人如玉；九皋之鸣不见，而其声在天。此潜德之光也。士有抱志于生前，而用誉于身后者，何以异此？赠具官某，乃具官某之父，性资特达，造诣温文。才华秀出于里人，德器推重于国子。植杖而问，喜父母之俱存；负笈而归，躬人子之能事。感《白华》洁白之孝，循彼南陔；尽菽水欢养之诚，我艺黍稷。退而修长者之行，进不求通人之名。邈矣鸿冥，想羽仪于当世；览彼凤德，遗苞彩于后贤。是用赠具阶官。惟兹追命之荣，应我阐幽之典。尚有考于幽穸，知无愧于明纶。 

    △母梁氏加赠宜人 
    制曰：《诗》不云乎：母氏劬劳。人子之念母勤也。列鼎而悲，望像而拜，可以自致而不可以自解。我有愍册，其何敢忘？赠安人某氏，乃具官某之母，柔顺不违，肃雍有美。浣衣上食，事严重之尊章；并日视星，殚辛勤于家室。愿然有子，身为母师。胡娠贤之有闻，而劬躬之不逮？中宵宿火，音容恍在于机丝；并日加餐，口泽尚思乎鱼菽。吁其悲矣！余有忾焉！兹加赠为宜人。永贻彤管之名，用慰《蓼莪》之痛。 

    （江西按察司副使曾用升授中宪大夫） 
    制曰：国家承平日久，官常颓也。司宪度者，类皆低回涩缩，上下相蒙。朕嗣服以来，慨然思革其故。陈时臬司，实重其选。具官某，器业弘深，风规端直。掌使节而赠贿风清，擢台端而庾库弊绝。出按豫部，益举厥职。救荒远法青州，抗章不辟朱邸。古之名御史，殆无愧焉。属有监司之推，未究澄清之志。栖迟数年，贤愚同叹。今命尔以湖西一道，之官有期，乃以覃恩授具阶。夫内外台俱冠法冠，掌风宪。今之薄外台为左迁，盖挽近所谓故事，而非祖宗之制也。湖西界岭辖荆，薮逋丛寇。尔不鄙夷其官，修举臬事。吾宁久遗尔于外乎？尔往钦哉！ 

    △妻孙氏加封恭人 
    制曰：《四牡》之臣，有功而见知，而犹有将父将母之怀，岂独王事使然哉？亦内无相贰之故也。具官某妻封孺人某氏，生于冠族，作嫔良士。尔夫乘轺揽辔，积有岁年。尔能薄寒视衣，中宵宿肉。使燕寝有起居之问，举觞无叹息之声。俾忘内顾，惟尔之劳。兹加封为恭人。益勉有终，以服无攵，尚亦有裨王事，不徒相其夫子而已。 

    △父国福封文林郎云南道监察御史加封中宪大夫江西按察司副使 
    制曰：国家之休命，及士之抱道德而不赢其躬者，非徒报其人也，亦以使斯世有观也。封具官某，乃具官某之父，多文为富，读书穷老。让田庐以念寡稚，族坟墓以联宗族。勇于为义，不求人知。斯可谓潜德弗耀之君子矣。清明在躬，寿考介福。玄衣应杖，优游里门。人皆曰：“幸哉有子如此！”且曰：“可以观德也。”顾不休与？兹加封具阶官。尔之为德未艾，再命以往，亦岂可量哉！ 

    △母黄氏加赠恭人 
    制曰：树欲静而风不停，子欲养而亲不逮。朕顾瞻长乐，三复斯言，潸然流涕。封孺人某氏，乃具官某之母，婉娩姆教，敬共妇德。徙邻断织，成训子之名；坐膝扶床，享弄孙之乐。饰以见姑，殁而何憾。尔子初免丧来朝，而国家方湛恩颁布，遂使坟草未宿，零露载浓。在尔子之孝思，可以少慰，而朕之悲则何时而已乎？兹加赠为恭人。於戏！殁而无知则已，苟有知者，服兹休命，其亦有以监予心于地下矣！ 

    （整饬徐淮道兵备河南按察司副使岳骏声授中宪大夫） 
    制曰：朕观《常武》之诗，徐、淮之间，先王盖廪廪焉。以南国之不易，东隅之有警，咽喉之地，惧有梗塞，监司所在相望，而任此者则重矣。具官某，风规凝远，器纯明。五载司刑，一麾出守。乃登宪职，往省徐方。振积弱之军声，恤久穷之民瘼。御援辽之师旅，肃若过宾；募运海之舟航，履如平地。指麾白羽，似贞元雄镇之时；谈笑黄楼，类熙宁复河之后。师荐上达，朕心叹嘉。乃以覃恩授具阶。朕今改命尔督漕矣。唐李泌言：“东南漕自淮达汴，而徐为江、淮计口。”我国家兼重徐、淮，皆为饷道计也。尔治徐治淮，东南要害，在尔尺幅。朕倚毗尔者良重，尔往钦哉！ 

    △父九德先赠中宪大夫河南汝宁府知府加赠整饬徐淮道兵备河南按察司副使仍前阶 
    制曰：朕闻龙宗有鳞，凤集有翼。忠臣义士之后，其流风余韵，仅有存者，朕慨然思之，矧其贤而有后者乎？累赠具官某，乃具官某之父，本鄂国精忠之裔，传《金陀》文献之余。矫志博闻，家风未泯。好施急难，侠骨犹存。聿启多贤，绍明先烈。是用赠具阶官。於戏！《蓼萧》之流自叶，孰非三朝旷荡之恩？水木之有本原，尚念百年忠义之报。尔其不昧，尚克承之。 

    △母张氏仍前赠 
    敕曰：母之以子闻者亦多矣。其有文章节操，骈聚一门，而竞以其母闻者，慈庭之教，不尤懋著乎？赠恭人某氏，乃具官某之母，宿禀闲和，教成徽懿。左图右史，引《诗》《书》为鉴ひ；外敏内仁，用柔和为粉泽。不烦外傅，聿有母师。宜尔娠贤，蔚然竞爽。优龙劣虎，均为国之克生；翔凤渐鸿，悉分母之遗羽。兹仍赠为恭人。用慰累茵之悲，式彰断织之教。 

    （陕西布政使司右参议贾鸿洙授朝议大夫） 
    制曰：国家郡国藩宣之选，多取郎署久次之人。乃者兵兴不时，度支告匮。户部诸曹郎助国计，茂著成劳。属有甄升，俾当重寄。具官某，器资肃穆，风力坚明。当服官民部之时，正蒿目军储之日。饮冰为国，仰屋忧时。精勾股于宿逋，棼丝咸理；严会计于新饷，累黍不遗。年劳有闻，藩翰攸寄。惟长安之重地，实畿辅之粤区。乃命尔出参秦中，专守关内。相视衿要，控洪河四塞之雄；抚绥士民，复陆海八区之旧。乃以覃恩授具阶。昔者郑、白两渠，衣食京师亿万之口。而唐杜佑谓：“大历初，溉田减于汉三万八千顷。”今长安膏壤千里，河、渭之漕故在。尔在户曹日久，向之嗟咨仰屋者，可以见诸行事矣。尚勉为我牧秦，终佐邦计。尔往钦哉！ 

    （四川按察司副使车朴授中宪大夫） 
</div>
    <div class="pagination">
<a href="牧斋初学集_page105.html">上一页</a><span>...</span><a href="牧斋初学集_page101.html">101</a><a href="牧斋初学集_page102.html">102</a><a href="牧斋初学集_page103.html">103</a><a href="牧斋初学集_page104.html">104</a><a href="牧斋初学集_page105.html">105</a><span class="current-page">106</span><a href="牧斋初学集_page107.html">107</a><a href="牧斋初学集_page108.html">108</a><a href="牧斋初学集_page109.html">109</a><a href="牧斋初学集_page110.html">110</a><a href="牧斋初学集_page111.html">111</a><span>...</span><a href="牧斋初学集_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
