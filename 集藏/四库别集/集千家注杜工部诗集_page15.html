<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 15 页/共 29 页</h1>
    <div class="content">　　避地
　　避地嵗时晚窜身筋骨劳诗书遂墙壁奴仆且旌旄行在仅闻信此生随所遭神尧旧天下会见出腥臊阆山歌【广徳二年阆州作鹤曰是年公自梓挈家再往阆冬又自阆归成都】
　　阆州城东灵山白阆州城北玉台碧松浮欲尽不尽云江动将崩已崩石那知根无神会已觉气与嵩华敌中原格鬭且未归应结茅斋看青壁【希曰唐志阆州有灵山又有玉台观洙曰两相敌曰格鬬○一作未崩石】
　　阆水歌
　　嘉陵江色何所似石黛碧玉相因依正怜日破浪花出更复春从沙际归巴童荡桨欹侧过水鸡衔鱼来去飞【景少语长】阆中胜事可肠断阆州城南天下稀【洙曰嘉陵江源出散关而入于阆又阆州城南有山极秀丽人谓之锦屏山】
　　巴西闻收京阙送班司马入京【鹤曰緜州为巴西郡公是年自梓州挈家往阆州岂道经緜州而有此诗耶班司马意是班宏按旧史宏为髙适劒南判官累拜大理司直摄监察御史必误以司直为司马也又必与后篇同时作当合为一题】
　　闻道收宗庙鸣銮自陜归倾都看黄屋正殿引朱衣劒外春天远巴西勑使稀念君经世乱匹马向王畿
　　送司马入京
　　羣盗至今日先朝忝从臣叹君能恋主久客羡归秦黄阁长司谏丹墀有故人向来论社稷为话涕霑巾
　　泛江
　　方舟不用楫极目总无波长日容杯酒深江净绮罗乱离还奏乐飘泊且听歌故国流清渭如今花正多【赵曰方舟并船也宇出尔雅大观曰深江净绮罗言江花色净如绮罗也梦弼曰末句公思长安之景物也】
　　江亭送眉州辛别驾升之得芜字
　　柳影含云幕江波近酒壶异方惊防面终宴惜征途沙暖低风蝶天晴喜浴鳬别离伤老大意绪日荒芜【赵曰曹子建诗终宴不知疲】
　　陪王使君晦日泛江就黄家亭子二首【鹤曰王使君谓阆州守也唐以正月晦日为令节】
　　山豁何时断江平不肯流稍知花改岸始验鸟随舟结束多红粉欢娱恨白头非君爱人客晦日更添愁有径金沙软无人碧草芳野畦连蛱蝶江槛俯鸳鸯日晩烟花乱风生锦绣香不须吹急管衰老易悲伤
　　伤春五首【公自注巴阆僻远伤春罢始知春前巳收宫阙】
　　天下兵虽满春光日自浓西京疲百战北阙任羣凶关塞三千里烟花一万重防尘清露急御宿且谁供殷复前王道周迁旧国容蓬莱足云气【蓬莱足云气语缓而伤】应合总从龙【梦弼曰去年吐蕃陷京师代宗如陜州防尘清露谓天子防风尘出行涉露而行以急故也鹤曰通鉴上至陜百官稍有至者郭子仪引二牙骑自御宿川循山而东谓王延昌曰六军将士逃溃者多在商州今速往收之梦弼曰蔡邕曰御者进也夫衣服加于身饮食入于口妃妾接于寝者皆曰御洙曰殷本纪武王修政行徳殷道复兴周本纪平王东迁于雒邑赵曰易云从龙云以比羣臣龙以比天子盖言羣臣皆当从驾也】鸎入新年语【此五字起得又别】花开满故枝天青风巻幔草碧水通池【上句有托下句无聊】牢落官军远萧条万事危鬓毛元自白泪防向来垂不是无兄弟其如有别离巴山春色静北望转逶迤【希曰巴与蜀自别巴指梓阆而言也】
　　日月还相鬭星辰屡合围不成诛执法焉得变危机大角纒兵气钩陈出帝畿烟尘昏御道耆旧把天衣行在诸军阙来朝大将稀贤多隐屠钓王肯载同归【洙曰汉天文志注星相击为鬬又晋天文志癸亥日鬬汉髙祖七年月晕围参毕七重是嵗上至平城为单于所围赵曰广雅荧惑谓之罚星或谓之执法今以荧惑而言则指程元振谓其荧惑人主以召乱时栁伉上防论之代宗还京元振流傣州死洙曰汉天文志大角者天王帝座庭魏都赋兵纒紫微西都赋注钩陈王者法之主行宫也赵曰大角纒兵气言京师兵又满矣梦弼曰钩陈出帝畿言乘舆出幸也赵曰耆旧把天衣言父老不欲车驾之出皆牵挽帝衣也洙曰时代宗幸陜诸镇畏程元攘鱼朝恩谗搆莫肯奔命朝廷所恃者郭子仪一人而已公又伤贤者多隠于屠钓今车驾之出故以文王载吕望之事望之】
　　再有朝廷乱难知消息真近传王在洛复道使归秦夺马悲公主登车泣贵嫔【此等殆不忍写】萧关迷北上沧海欲东巡敢料安危体犹多老大臣【感讽不迫得诗之意】岂无嵇绍血霑洒属车尘【洙曰汉武帝行幸雍祠五畤通回中道北出萧关秦始皇东巡海上铭石勒功劳民动众此以防讽代宗迷于北上却东行而至陜也唐志内道有萧关县晋惠帝北征百官侍御莫不散溃唯嵇绍俨然端冕以身捍卫兵交御辇绍被害血溅御服及事定左右欲浣衣帝曰此嵇侍中血勿去司马相如谏猎书犯属车之清尘】
　　闻説初东幸孤儿却走多难分太仓粟竞弃鲁阳戈胡虏登前殿王公出御河得无中夜舞谁忆大风歌春色生烽燧幽人泣薜萝君臣重修德犹足见时和【洙曰汉纪注取从军死事者之子养羽林官教以五兵号曰羽林孤儿少壮令从军汉志太仓之粟红腐而不可食鲁阳公与韩遘战酣日暮援戈而麾之日为之反三舍晋祖逖与刘琨俱为司州主簿情好绸缪共被而寝中夜闻鸡鸣因起舞汉髙帝击黥布还置酒沛宫酒酣自歌曰大风起兮云飞扬威加海内兮归故乡安得猛士兮守四方汉书注边方防至相告夜燃火曰烽昼举烟曰燧】
　　释闷
　　四海十年不解兵犬戎也复临咸京失道非关出襄野扬鞭忽是过湖城豺狼塞路人断絶烽火照夜尸纵横天子亦应厌奔走羣公固合思升平但恐诛求不改辙闻道嬖孽能全生江边老翁错料事眼暗不见风尘清【刍曰咸京谓咸阳西京也苍舒曰庄子黄帝将见大隗于具茨之山至于襄城之野七圣皆迷无所问涂修可曰世説晋王敦作逆明帝骑巴滇马赍一金鞭至湖隂察军形敦画梦日绕其城忽然惊觉曰营中有黄须鲜卑奴来何不缚取命骑追之不及矣赵曰时代宗车驾虽归长安而有乞迁洛巡海之说故云厌奔走也洙曰嬖孽指程元振时公未闻元振贬后死故谓其犹能全生也鹤曰公时在阆州故以江边老翁自称】
　　江亭王阆州筵饯萧遂州
　　离亭非旧国春色是他乡老畏歌声短愁从舞曲长二天开宠饯五马烂生光川路风烟接俱宜下鳯凰【洙曰后汉苏章迁冀州刺史故人为清河太守章行部案其奸贜乃请太守设酒肴陈平生之好太守喜曰人皆有一天我独有二天师曰阆与遂皆属蜀道故云川路风烟接昔萧史跨鳯而去王乔乘防鳬飞来皆神仙人故云俱宜下鳯凰以美二公不几也洙曰贾谊赋鳯凰翔于千仞兮览徳辉而下之汉黄霸为颍川太守是时鳯凰神爵数集郡国颍川尤多此以美二公为郡之治效也】
　　滕王亭子【公自注亭在玉台观内王曾典此州梦弼曰滕王元婴髙祖之子也调露年间任阆州刺史在阆州有亭洪州有阁又有碧落碑】
　　君王台榭枕巴山万丈丹梯尚可攀春日莺啼修竹里仙家犬吠白云间【以亭在观内故有下句】清江碧石伤心丽嫩蘂浓花满目斑人到于今歌出牧来游此地不知还
　　玉台观【公自注滕王造赵曰观在髙处其中有台号曰玉台也】
　　中天积翠玉台遥上帝髙居绛节朝遂有冯夷来击鼓始知嬴女善吹箫【虽是江境语有神隽○以观内有滕王亭子故有鼓箫之句】江光隐见鼋鼍窟石势参差乌鹊桥更有红顔生羽翰【翰作去声今人以为讶未必敢用也】便应黄发老渔樵【洙曰列子周穆王筑台号中天之台汉礼乐志游阊阖观玉台注上帝之所居修可曰顔延年诗攒素既森蔼积翠亦葱菁注松柏重布曰积翠洙曰曹植洛神赋冯夷鸣鼓女娲清歌冯夷乃河伯列仙传萧史教秦女弄玉吹箫作鳯凰鸣嬴秦姓也淮南子乌鹊填河成桥而涙织女】
　　滕王亭子
　　寂寞春山路君王不复行古墙犹竹色虚阁自松声鸟雀荒村暮云霞过客情尚思歌吹入千骑把霓旌【叶梦得诗话老杜滕王亭子诗云粉墙犹竹色虚阁自松声若不用犹与自两字则余八字凡亭子皆可用不必滕王也此皆工妙至到人力不可及】
　　玉台观
　　浩刼因王造平台访古游防云萧史驻文字鲁恭留【又极典重】宫阙通羣帝乾坤到十洲【水心观宇】人传有笙鹤时过北山头【赵曰道书惟有元始浩刼之家梁孝王有平台又以鲁恭比滕王也以诗意推之滕王必有文书遗迹在焉洙曰道书中有十洲记皆言神仙境土列仙传周灵王太子晋好吹笙作鳯鸣尝乘白鹤驻缑氏山头】
　　渡江
　　春江不可渡二月巳风涛舟楫欹斜疾鱼龙偃卧髙渚花张素锦汀草乱青袍戏问垂纶客悠悠见汝曹
　　暮寒
　　雾隐平郊树风含广岸波沉沉春色静惨惨暮寒多戍鼓犹长击林莺遂不歌忽思髙宴防朱袖拂云和【洙曰周礼大司乐奏云和之琴瑟注云和地名以其产良材而中为琴瑟也】
　　忆昔二首
　　忆昔先皇巡朔方千乗万骑入咸阳隂山骄子汗血马长驱东胡胡走藏邺城反覆不足怪关中小儿坏纪纲张后不乐上为忙至令今上犹拨乱劳心焦思补四方我昔近侍叨奉引出兵整肃不可当为留猛士守未央致使岐雍防西羗犬戎直来坐御牀百官跣足随天王愿见北地傅介子老儒不用尚书郎【出于胷臆声气自异○赵曰先望言肃宗也肃宗当禄山之乱即位灵武遂入收长安洙曰汉书胡者天之骄子赵曰骄子指言回纥也当时收长安回纥兵最有功东胡指安庆绪时战败走后贼复振据邺城王师围之不下东坡志林老杜忆昔诗云关中小儿坏纪网谓李辅国也张后不乐上为忙谓肃宗张皇后也为留猛士守未央谓郭子仪专兵柄入宿卫也赵曰按张后能固宠干预政事后与李辅国谋徙上皇又屡欲危太子皆张后之恶也洙曰今上代宗也自为太子授天下兵马元帅及即位内平张后越王之难外经营河朔田曰子羙谒肃宗于鳯翔时授左拾遗后扈从还长安盖拾遗掌供奉扈从也希曰禄山之乱尽发边兵入讨贼所以吐蕃乘虚而来西羗谓吐蕃也岐雍当西蜀河北之地洙曰百官跣足随天王谓吐蕃陷长安天子奔陜赵曰守未央东坡以为郭子仪按史程元振以子仪有天下功丑为诋谮肃宗不纳其语然犹留守京师明年吐蕃入防陷长安洙曰前汉傅介子北地人也持节斩楼兰王归悬其首于北阙封介子为义阳侯木兰行云欲与木兰赏不用尚书郎】
　　忆昔开元全盛日小邑犹藏万家屋稻米流脂粟米白公私仓廪俱丰实九州道路无豺虎逺行不劳吉日出齐纨鲁缟车班班男耕女桑不相失宫中圣人奏云门天下朋友皆胶漆【好意象非公莫能为此言】百余年间未灾变叔孙礼乐萧何律岂闻一绢直万钱有田种谷今流血洛阳宫殿烧焚尽宗庙新除狐兔穴伤心不忍问耆旧复恐初从乱离説小臣鲁钝无所能朝廷记识防禄秩周宣中兴望我皇洒血江汉长衰疾【洙曰按唐书称至治者以开元贞观为首梦弼曰宗纪开元间京师米直钱不满二百绢匹亦如之海内富安行者虽万里不待寸刃饶曰齐纨鲁缟车班班谓山东出厚缯商贩不絶也梦弼曰前汉志齐俗作冰纨绮绣纯丽之物韩非子鲁人善织屦妻善织缟后汉忠桓帝初京师童謡曰车班班入河间洙曰周礼大司乐歌大吕舞云门以祀天神后汉陈重与同郡雷义为友乡里为之语曰胶漆自谓坚不如雷与陈欧阳公曰以信义相交接也师曰汉叔孙通制礼萧何定律令以开元之治比汉世之隆也】
　　奉寄章十侍御【公自注时初罢梓州刺史东川留后将赴朝廷鹤曰按唐史是年严武镇蜀因小忿召梓州刺史章彛杀之公是诗却言其罢梓州将赴朝廷岂非将行时为武所杀又按彛去年夏方守梓未应得代当是其时欲入奏也】
　　淮海惟扬一俊人金章紫绶照青春指麾能事回天地训练强兵动神湘西不得归关将【此人所讳者】河内犹宜借防恂朝觐从容问幽侧勿云江汉有垂纶【洙曰韦彛扬州人也赵曰麾所能之事虽天地亦可回夸大言之欧公曰时叚子璋反章讨平之故云洙曰三国蜀志关云长先主收江南诸军拜关为襄阳太守荡冦将军驻江北先主西定益州又拜督荆州事后汉冦恂字子翼光武收河内拜恂为太守后移颍川又移汝南太守颍川盗贼羣起车驾南征恂从至颍川盗贼悉降百姓遮道曰愿从陛下复借冦君一年廼留恂黄曰羙章彛□守东川恐如云长防恂下得去也希曰文选沈约恩幸论明扬幽侧惟才是与晁曰江汉垂纶公自言也】
　　逃难
　　五十白头翁南北逃世难踈布纒枯骨奔走苦不暖已衰病方入四海一涂炭乾坤万里内莫见容身畔妻孥复随我回首共悲叹故国莽丘墟邻里各分散归路从此迷涕尽湘江岸【梦弼曰暖读去声故国指长安也】
　　将赴荆南寄别李劒州弟【鹤曰公在蜀连年徃来梓阆间将欲出峡游荆楚后竟不果】
　　使君髙义驱今古寥落三年坐劒州但见文翁能化俗焉知李广未封侯路经滟滪双蓬鬓天入沧浪一钓舟【语特凄怆】戎马相逢更何日春风回首仲宣栖【洙曰前汉循吏传文翁为蜀郡太守仁爱好教化见蜀地僻陋有蛮夷风乃选郡县小吏开敏有材者遣诣京师受业博士数岁皆成就还归文翁又修起学宫于成都市中招下县子弟以为学宫弟子繇是大化文翁终于蜀吏民为立祠堂岁时祭祀不絶至今巴蜀好文雅文翁之化也李广传初广与从弟李蔡俱为郎蔡积功武帝封为乐安侯广不得爵邑官不过九卿广之军士及士卒或取封侯广尝与望气王朔言之朔曰将军自念岂尝有恨者乎广曰吾为陇西守羗尝反吾诱降者八百余人诈而同日杀之至今恨独此事朔曰祸莫大于杀已降此乃将军之所以不得侯者也赵曰滟滪堆在巫峡之口沧浪则渔父所歌沧浪之水在楚地公时欲南下也洙曰魏王粲字仲宣以西京扰乱乃之荆州依刘表尝登城楼作赋故云仲宣楼】
　　游子【赵曰公时欲南下而尚在巴蜀故是篇有留滞之叹】
　　巴蜀愁谁语吴门兴杳然九江春草外三峡暮帆前厌就成都卜休为吏部眠蓬莱如可到衰白问羣仙【赵曰九江三峡正是南下之所歴也洙曰史记严君平避世卖卜于成都市中晋书毕卓为吏部郎比舍郎酿熟卓因醉夜至其瓮间盗饮之为掌洒者所缚明旦视之乃毕吏部也赵曰公意巳厌住成都言休为酒而眠更留滞于此非止南下游吴而已蓬莱仙山可到则亦徃矣】
　　双燕【禹偁曰此诗子羙托物比巳意鹤曰公有意于出峡】
　　旅食惊双燕衘泥入此堂应同避燥湿【自喻】且复过炎凉养子风尘际来时道路长今秋天地在吾亦离殊方【梦符曰左传子罕曰吾侪小人皆有阖庐以避燥湿寒暑】
　　百舌【十朋曰百舌者反舌也能反覆其舌随百鸟之音眷转夏止】
　　百舌来何处重重祗报春知音兼众语整翮岂多身花宻藏难见枝髙听转新过时如发口君侧有谗人【山谷曰余读周书月令云及舌有声佞人在侧乃觧老杜百舌诗过时如发口君侧有谗人之句鲍曰按周书月令乃周公时训也云芒种之日螳蜋生又五日鵙始鸣又五日反舌无声是谓隂息反舌有声佞人在侧】自阆州领妻子却赴蜀山行三首【鹤曰公出峡之计未遂闻严武再镇成都遂归草堂】
　　汩汩避羣盗悠悠经十年不成向南国复作游西川物役水虚照魂伤山寂然我生无倚着尽室畏途边【赵曰物役水虚照言身为物所役水亦徤相照不得优游观赏之也洙曰汉书注地着谓安土也赵曰左传尽室以行庄子夫畏途者十杀一人则父子兄弟相戒也】
　　长林偃风色廻复意犹迷衫裛翠防润马衔青草嘶栈悬斜避石桥断却寻溪【宛转语】何日兵戈尽飘飘愧老妻【赵曰栈谓蜀中阁道也】
　　行色递隐见人烟时有无【得髙下之趣】仆夫穿竹语稚子入云呼转石惊魑魅抨弓落狖鼯直供一笑乐似欲慰穷途【洙曰庄子车马有行色赵曰抨披耕切训弹也洙曰狖猿属鼯鼠也】
　　别房太尉墓【梦弼曰房琯字次律宗幸蜀拜为相因陈涛斜之败出守邠州歴晋汉二州去年召拜刑部尚书道病卒于阆州僧舍】
　　他乡复行役驻马别古坟近泪无干土低空有断云【钟情苦语着低近二字惟孟东野有之】对碁陪谢傅把劒覔徐君唯见林花落莺啼送客闻【好景凄絶○洙曰晋谢安当苻坚入防次于淮淝京师震恐加安征讨大都督安夷然无惧色旋命驾出山墅亲朋毕集至夜还指授将帅各当其任既而兄子等破坚有驿书至安方对客围碁看书既竟便摄放牀上了无喜色碁如故客问之徐答云小儿軰遂已破贼安薨赠太傅史记吴季札聘鲁过徐徐君爱其寳劒弗敢言季札心知之为使上国未献还至徐而徐君巳死遂觧劒系徐君冡树而去从者曰徐君巳死尚谁予乎季子曰始吾以心许之岂以死背吾心乎】
　　将赴成都草堂途中有作先寄严郑公五首【鹤曰寳应元年代宗即位严武自成都召还拜京兆尹明年葬宗肃宗为二圣山灵桥道使封郑国公迁黄门侍郎是年复节度劒南未几破吐蕃收盐州加检校吏部尚书】
　　得归茅屋赴成都眞为文翁再剖符但使闾阎还揖让敢论松竹乆荒芜鱼知丙穴由来羙酒忆郫筒不用酤五马旧曽谙小径防囘书札待潜夫【洙曰汉循吏传文翁为蜀郡太守以比严武也汉文帝纪初与郡守为铜虎符竹使符下注云符以代古之圭璋从简易也各分其半右留京师左以与之洙曰左太冲蜀都赋嘉鱼出于丙穴注云丙穴在汉中沔阳县北有鱼穴二所常以二八月取之丙地名也曾达臣独醒志曰邹善良云丙穴之鱼不独汉中有之栢枝山有丙穴方数丈有嘉鱼常以春末游渚冬入穴丙阳方穴口向丙或以为鱼以丙日取者非也鱼何能择日出入耶鹤曰卭州大邑县有嘉鱼穴又万州梁山县栢枝山有丙穴出嘉鱼兴州顺政县丙水出丙穴穴口阔五六尺有嘉鱼然则蜀多丙穴鱼也洙曰成都记郡县因水得名风俗録郫人刳竹之大者倾春酿于筒闭以藕丝苞以蕉叶信宿声香达于筒外然后断之以献俗号为郫筒酒也修可曰郫出大竹土人截以盛酒故号郫筒至今如此非倾酿于筒其香而断之也故李商隐诗云锦石为棋子郫筒当酒壶则郫筒为盛酒噐可知矣赵曰后汉王符隐居著书号潜夫论】处处清江带白苹故园犹得见残春雪山斥候无兵马锦里逢迎有主人休怪儿童延俗客不教鹅鸭恼比邻习池未觉风流尽况复荆州赏更新【洙曰雪山斥候无兵马时西山罢三城戍也师曰严武昔尝访草堂酣饮赋咏故比之晋山简习池之游洙曰风流字见南史张绪传斥候见贾谊传及西域传谊传云斥望烽燧不得卧】
　　竹寒沙碧浣花溪橘刺藤梢咫尺迷过客径须愁出入居人不自觧东西书籖药裹封蛛网野店山桥送马蹄肯借荒庭春草色先判一饮醉如泥【洙曰梁益记溪水出湔江居人多造防牋故号浣花公之别馆后为崔宁宅舍为寺今尚在焉后汉周泽为太常清洁循行尽敬宗庙尝卧疾斋宫其妻闚问所苦泽怒以妻干犯斋禁遂收诏狱时人为之语曰生世不谐作太常妻一嵗三百六十日三百五十九日斋一日不斋醉如泥梦弼曰按稗官小説南海有虫无骨名曰泥在水中则活失水则醉如一块泥然】常苦沙崩损药栏也从江槛落风湍新松恨不髙千尺恶竹应须斩万竿生理祗凭黄阁老衰顔应付紫金丹三年奔走空皮骨信有人间行路难【梦弼曰公于草堂尝手植四松按集有四松诗云霜骨不甚长斩竹则集有诗云今农去千竿又云歩堞万竹踈是也黄阁老指严武国史补两省相呼为阁老武至徳间为给事中时公为左拾遗丘聨两省也】
　　锦官城西生事防乌皮几在还思归昔去为忧乱兵入今来已恐邻人非侧身天地更怀古回首风尘甘息机【歴练慷慨无限言外】共説总戎云鸟阵不妨游子芰荷衣【洙曰乌皮几以鸟皮裹几也赵曰谢朓咏鸟皮隐几诗云蟠木主附枝刻削岂无施曲躬奉防用聊承终宴疲洙曰马援回首徃事甘自息机田曰太公六韬以车骑分为鸟云之阵所谓鸟云者鸟散而云飞变化无穷者也赵曰摠戎以言严公游子公自谓也梦弼曰离骚制芰荷以为衣兮集芙蓉以为裳】






　　集千家注杜工部诗集巻十
　　钦定四库全书
　　集千家注杜工部诗集巻十一
　　春归【赵曰题云春归言归当春时也○广徳二年成都作】
　　苔径临江竹茅檐覆地花别来频甲子归到忽春华倚杖看孤石倾壶就浅沙远鸥浮水静轻鷰受风斜【有态】世路虽多梗吾生亦有涯此身醒复醉乘兴即为家
　　归来
　　客里有所适归来知路难开门野防走散帙壁鱼干洗杓开新醖低头着小冠凭谁给麴蘖细酌老江干【本作低头拭小盘一作着小冠先生云着小冠胜洙曰谢晖诗散帙问所知注帙书衣也沈曰郭璞注衣书中虫今人谓之壁鱼定功曰壁鱼白鱼也俗传壁鱼入道经函中蠧食神仙字身有五色人得而吞之可致神仙】草堂【鹤曰公昔去成都因送严武入朝未几徐知道反遂入梓州继以吐蕃入防陷松维州势迫近蜀此诗首言成都之乱似专指羗胡而羣小贼臣因之为乱者也】
　　昔我去草堂蛮夷塞成都今我归草堂成都适无虞请陈初乱时反覆乃须臾大将赴朝廷羣小起异图中宵斩白马盟防气已麤西取卭南兵北断劒阁隅布衣十数人亦拥专城居其势不两大始闻蕃汉殊两卒却倒戈贼臣互相诛焉知肘腋祸自及枭獍徒义士皆痛愤纪纲乱相逾一国实三公万人欲为鱼唱和作威福孰肯辩无辜眼前列杻械背后吹笙竽谈笑行杀戮溅血满长衢到今用钺地风雨闻号呼妾与马色悲充尔娱国家法令在此又足惊吁贱子且奔走三年望东吴弧矢暗江海难为游五湖不忍竟舍此复来薙榛芜入门四松在步屧万竹踈旧犬喜我归低徊入衣裾邻里喜我归沽酒携葫芦大官喜我来遣骑问所须城郭喜我来宾客隘村墟天下尚未宁健儿胜腐儒飘飖风尘际何地置老夫于时见疣赘骨髓幸未枯饮啄媿残生食薇不敢余【鹤曰大将赴朝廷即是指严武当时入朝也洙曰汉髙祖刑白马盟谷梁传齐桓衣裳之防十有一未尝有防血之盟鹤曰卭南谓卭州劒阎在劒州皆蜀道也专城谓为刺史也洙曰左传物莫能两大汉书两大不相事梦弼曰战国防赵报魏灭智伯祸起肘腋洙曰前汉郊祀志枭鸟名食母破獍兽名食父黄帝欲絶其类使百吏祠皆用之左传一国三公吾谁适从赵曰左传微禹吾其鱼乎光武纪决水灌之百万之众可使为鱼洙曰左传至于用钺赵曰巳杀其主故谓之妾马如匈奴以亡者之妻为妻也郑曰薙他计切除草也堞徒协切矮墙也希曰大官谓严武赵曰荘子附赘县疣古诗食蕨不愿余后村诗话子美草堂诗大官喜我来遣骑问所须城郭喜我来宾客隘村墟其体盖用木兰诗云爷娘闻女来出郭相扶持阿姊闻妹来当戸理红妆小弟闻姊来磨刀霍霍向猪羊】
　　四松
　　四松初移时大抵三尺强别来忽三嵗离立如人长防看根不防莫计枝凋伤幽色幸秀发踈柯亦昻藏所揷小藩篱本亦有隄防终然掁拨损得愧千叶黄敢为故林主黎庶犹未康避贼今始归春草满空堂览物叹衰谢及兹慰凄凉清风为我起洒面若微霜足以送老姿聊待偃盖张我生无根蔕配尔亦茫茫【此语本极悲痛笔乏而止】有情且赋诗事迹两可忘勿矜千载后惨澹蟠穹苍【赵曰礼记离坐离立师道曰掁拨触处貌郑曰掁直庚切拨北末切赵曰抱朴子天陵偃盖之松容斋五笔曰古今诗人怀想故居形之篇咏必以草木为比兴杜公寄题草堂云尚念四小松蔓草易拘纒霜骨不甚长永为邻里怜读之凄然及归草堂诗曰四松初移时大抵三尺强别来忽三嵗离立如人长尤可见一时之怀抱也】
　　水槛
　　苍江多风飚云雨昼夜飞茅轩驾巨浪焉得不低垂游子乆在外门尸无人持髙岸尚为谷何伤浮柱欹扶颠有劝诫恐贻识者嗤既殊大厦倾可以一木支临川视万里何必栏槛为人生感故物慷慨有余悲【洙曰大厦将倾非一木可支】
　　破船
　　平生江海心宿昔具扁舟岂惟清溪上日傍柴门游仓皇避乱兵缅怀邈旧丘邻人亦已非野竹独脩脩船舷不重扣埋没已经秋仰看西飞翼下愧东逝流故者或可掘新者亦易求所悲数奔窜白屋难乆留【师曰舷船傍也叩之以节歌赵曰晋夏统以足叩船而歌吴曲】
　　絶句六首
　　日出篱东水云生舍北泥竹髙鸣翡翠沙僻舞鹍鸡【梦弼曰翡赤羽雀翠青羽雀上林赋注鹍鸡黄白色长颈赤喙】
　　蔼蔼花蘂乱飞飞蜂蝶多幽栖身嬾动客至欲如何凿井交防叶开渠断竹根扁舟轻袅缆小迳曲通村急雨捎溪足斜晖转树腰隔巢黄鸟并飜藻白鱼跳舍下笋穿壁庭中藤刺檐地晴丝冉冉江白草纎纎江动月移石溪虚云傍花鸟栖知故道帆过宿谁家
　　题桃树
　　小径升堂旧不斜五株桃树亦从遮髙秋总餽贫人实来嵗还舒满眼花帘戸每宜通乳鷰儿童莫信打慈鵶寡妻羣盗非今日天下车书正一家
　　登楼
　　花近髙楼伤客心万方多难此登临锦江春色来天地玉垒浮云变古今北极朝廷终不改西山防盗莫相侵可怜后主还祠庙日暮聊为梁父吟【谓先主庙中乃亦有后主此亡国者何足祠徒使人思诸葛梁父之恨而巳梁父吟亦兴废之感也武侯以之○洙曰蜀有玉垒山梦弼曰西山防盗谓吐蕃也】
　　过南邻朱山人水亭
　　相近竹参差相过人不知【自然】幽花欹满树小水细通池【四句描摸幽兴无味之味甚长】归客村非远残樽席更移看君多道气从此数追随
　　过故斛斯校书庄二首【公自注老儒艰难时病于庸蜀叹其殁后方授一官鹤曰即斛斯六乃草堂之邻公所谓酒伴者】
　　此老已云殁邻人嗟未休竟无宣室召徒有茂陵求【极是恨意后来作者皆不及简赍步骤略近】妻子寄他食园林非昔游空余繐帷在淅淅野风秋【洙曰汉文帝召贾谊于宣室司马相如病免家居茂陵武帝使所忠往取其书至则相如已死问其妻曰长卿未死时为一巻书言有使来求书奏之于是所忠奏焉天子异之其遗书言封禅事谢晖诗茂陵将见求】
　　燕入非傍舍鸥归秪故池断桥无复板卧柳自生枝【又悲于他作】遂有山阳作多惭鲍叔知素交零落尽白首泪防垂【洙曰向秀与嵇康为竹林之游后经山阳嵇康之居作思旧赋鲍叔与管仲交管仲曰生我者父母知我者鲍叔刘孝标絶交论素交尽利交兴】
　　寄卭州崔录事
　　卭州崔录事闻在果园坊乆待无消息终朝有底忙应愁江树远怯见野亭荒浩荡风尘外谁知酒熟香【洙曰果园坊在成都】
　　寄司马山人十二韵
　　关内昔分袂天边今转蓬驱驰不可説谈笑偶然同道术曽留意先生早击防家家迎蓟子处处识壶公长啸峨嵋北潜行玉垒东有时骑猛虎虚室使仙童发少何劳白顔衰肯更红望云悲轗轲毕景羡冲融丧乱形仍役凄凉信不通悬旌要路口倚劒短亭中永作殊方客残生一老翁相哀骨可换亦遣驭清风【洙曰后汉方术传蓟子训有神异之道既到京师公卿以下候之者坐上常数百人费长房为市椽市中有老翁卖药悬一壶于肆头及市罢輙跳入壶中市人莫之见惟长房于楼上覩之异焉因往再拜翁乃与俱入壶中赵曰史记云揺揺悬旌无所终薄庄子曰夫列子御风而行洽然善也】
　　赠王二十四侍御契四十韵
　　往往虽相见飘飘媿此身【只是一句变体自然】不关轻绂冕俱是避风尘一别星桥夜三移斗柄春败亡非赤壁【败亡自谓亲涉是境方会】奔走为黄巾子去何潇洒余藏异隐沦书成无过鴈衣故有悬鹑恐惧行装数伶俜卧疾频晓鸎工并泪秋月解伤神会面嗟黧黑含凄话苦辛接舆还入楚王粲不归秦锦里残丹灶花溪得钓纶消中祗自惜晚起索谁亲伏柱闻周史乘槎似汉臣鸳鸿不易狎龙虎未宜驯客即挂冠至交非倾盖新由来意气合直取性情真浪迹同生死无心耻贱贫偶然存蔗芋【五字亦生语】幸各对松筠麤饭依他日穷愁怪此辰女长裁褐稳男大巻书匀【谓各有一巻书耳】漰口江如练蚕崖雪似银名园当翠巘野棹没青苹屡喜王侯宅时邀江海人追随不觉晩欵曲动弥旬但使芝兰秀何须栋宇邻山阳无俗物郑驿正留宾出入并鞍马光辉忝席珍重游先主庙更厯少城闉石镜通幽魄【苦语】琴台隐绛唇送终惟粪土结爱独荆榛【十宇是上意怆甚不可复味】置酒髙林下观碁积水滨区区甘累趼稍稍息劳筋网聚粘圆鲫丝繁煑细莼长歌敲柳瘿小睡凭藤轮【凭则非蒲团矣似谓侍御所乘也】农月须知课田家敢忘勤浮生难去食良防惜清晨列国兵戈暗今王德教淳要闻除猰防休作画麒麟【画麒麟但好看耳不得其用政是苦语】洗眼看轻薄虚怀任屈伸莫令胶漆地万古重雷陈【洙曰李氷守蜀造桥七上应斗魁七星吴周瑜与曹操战于赤壁败之汉灵帝时钜鹿人张角所部众皆着黄巾同日反叛茍子子夏贫衣若悬鹑赵曰春莺秋月人所赏翫而鸎所工者在于透人之泪月所解者在于伤人之神则以乱离疾病之所感也后山诗话云东坡居颍春夜对月王夫人曰春月可喜秋月使人愁耳坡笑谓子诚知言遂作词曰不似秋光只与离人照断膓而老杜云秋月解伤神语简而益工也洙曰语楚狂接舆汉末王粲以两京扰乱乃去而依刘表于荆州赵曰消中公自言有消渇病也洙曰嵇康絶交书卧喜晚起赵曰索谁亲言为况萧索无亲之者又音求索之索言将求谁亲我乎亦通洙曰老子为周柱下史王康琚诗老伏柱史汉使张骞乘槎事见荆楚嵗时记晋葛洪挂冠不仕邹阳传白头如新倾盖如故蜀都赋其圃则有瓜畴芋区甘蔗辛姜漰口岷江所经也蚕崖关名在西山赵曰渊明答庞参军诗欢心孔洽栋宇惟邻洙曰晋嵇康居山阳又阮籍谓王戎曰俗物复来败人意赵曰汉郑当时为太子舍人常置驿马于长安诸郊请谢宾客洙曰礼记儒有席上之珍以待聘少城石镜琴台竝注见前郑曰趼古典切胝也梦弼曰柳瘿谓樽也曹植诗我有柳瘿瓢藤轮谓车也谢鲍诗花蔓引藤轮郑曰猰乌八切防勇主切兽名梦弼曰淮南子猰防为害帝使羿杀之万民皆喜洙曰汉画功臣于麒麟阁陈雷为友如胶漆之坚并详注见前】
　　别唐十五诫因寄礼部贾侍郎【鹤曰按史贾至贬岳州司马寳应初召复故官是年转礼部侍郎】
　　九载一相逢百年能几何复为万里别送子山之阿白鹤乆同林濳鱼本同河未知栖集期衰老强髙歌歌罢两凄恻六龙勿蹉跎相视髪皓白况难驻羲和妖星坠燕地汉将仍横戈萧条四海内人少豺虎多少人慎莫投多虎信所过饥有易子食兽犹畏虞罗子负经济才天门郁嵯峨飘飘适东周来往若崩波南宫吾故人白马金盘陀雄笔映千古见贤心靡他念子善师事嵗寒守旧柯为吾谢贾公病肺卧江沱【洙曰羲和以六龙御日蹉跎言迟暮也师曰汉天文志旄头妖星也洙曰左传易子而食析骸而爨梦弼曰虞罗谓虞人之罗设以捕兽也余曰古今诗话云梅圣俞爱杜诗萧条四海内人少虎狼多少人慎莫投多虎信所过饥有易子食兽犹畏虞罗如此等句蓄深矣殆不可模仿赵曰汉官仪曰泰山东上七十里至天门洙曰南宫礼部也梦弼曰昔贾逵为礼部侍郎常乘白马故于贾至亦云金盘陀未详或曰山名属东都念子善师事勉唐生事贾至也师曰病肺公自谓也】
</div>
    <div class="pagination">
<a href="集千家注杜工部诗集_page14.html">上一页</a><span>...</span><a href="集千家注杜工部诗集_page10.html">10</a><a href="集千家注杜工部诗集_page11.html">11</a><a href="集千家注杜工部诗集_page12.html">12</a><a href="集千家注杜工部诗集_page13.html">13</a><a href="集千家注杜工部诗集_page14.html">14</a><span class="current-page">15</span><a href="集千家注杜工部诗集_page16.html">16</a><a href="集千家注杜工部诗集_page17.html">17</a><a href="集千家注杜工部诗集_page18.html">18</a><a href="集千家注杜工部诗集_page19.html">19</a><a href="集千家注杜工部诗集_page20.html">20</a><span>...</span><a href="集千家注杜工部诗集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
