<!DOCTYPE html>
<html>
<head>
    <meta charset="UTF-8">
    <title>柯山集 - 第 32 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柯山集 - 第 32 页/共 43 页</h1>
    <div class="content">






　　柯山集巻二十六
　　钦定四库全书
　　柯山集巻二十七
　　宋　张耒　撰
　　同文唱和诗
　　欲知归期近呈天啓
　　耒
　　欲知归期近屈指不满手岂无儿女心惜此良邂逅蔡郎吾未见心已想雄秀那知风雨夜听此龙劒吼八荒一骥了万马空在廏钟山净名老为子不惜口颇闻国士荐固自君所有惟应功名地他日容老丑
　　蔡肇
　　欲知归期近朱墨复在手出门岂无时官事少邂逅张公晩定交千仞仰森秀华堂耿青灯夜半狮子吼真龙服内闲爽气凛羣廏新诗陈五鼎斟酌皆可口光华委行色于我亦何有缄藏不知报刻画无盐丑
　　邓忠臣
　　欲知归期近行行重携手掖垣隔华省明日难邂逅作者六七人峥嵘竦神秀藏蛰龙虎姿风云即腾吼嗟予自迟暮老骥伏闲廐夺珠不量力揽臂犯牙口平生辛苦行何足为巳有正似逄毛嫱归憎孟光丑
　　晁补之
　　睂山见张侯心许出一手临川得蔡子千载慰邂逅邓君起南国磊磊看三秀譬如黄钟陈我尚瓦釜吼欲知归期近唤马牵出廏官醪持饷妇倾泻仅渍口千章输明堂勿问草泽有羣公自凛凛冰镜照姸丑
　　初伏大雨戏呈无咎
　　耒
　　初伏炎炎坐汤釜长安行人汗沾土谁倾江海作清凉云驾风横白雨普陀真人甘露手能使渴乏厌膏乳且欲当风展簟眠敢辞避漏移牀苦清贫学士卧陶齐壁上墨君淡无语翰林但解嘲苜蓿彭宣不得窥歌舞聨诗得句笑出看策马涉泥归闭户牀头余榼定何嫌窻外石榴堪荐爼
　　补之
　　蓬山西邻九轨路三月街晴叶吹土直庐凿牖面宫垣青壁崭崭看垂雨殿角风斜碧瓦寒翅湿苍鸢不能乳郤思穷巷亦可怜一扫蚊防通夕苦郁蒸书课未须忙午漏客休听天语平生豪气对樽酒山鸡见镜犹能舞城南寺近晓堪行笙歌凉月闻千户但忧伏日细君须割肉无縁俟归俎
　　曹辅
　　火焚真金融作暑南风无声蒸厚土省门下马不读书急扫藤牀卧听雨朝凉巳觉饭有味紫盌新茶如泼乳天工未费一杯水已变炎凉异甘苦晁侯笑顾北竹知君吟诗得佳语忽惊秋近梧桐落未厌野润商羊舞快洗晚空作晴碧三更月华清万户不泊泥深滑马蹄更自无金谋燕俎
　　忠臣
　　大明放朝官避暑长廊翛翛絶尘土汉家宫殿敞千门紫阁拖云洒甘雨雷欣电笑洗蒸鬰荡荡青天滑流乳忆作三年田舍中六月正服农家苦岂望生还直旧庐得见张晁説新语初听钧天骤窃忭正似声闻躩起舞喜乘初凉与晤歌不忧庭潦蛰垣户径携斗酒相就醉更置双鲤充君俎
　　汗流龟跌如炊釜蜉蝣飞空蚁运土眼看纤云上太清曾不崇朝八荒雨金柔火老旱太甚咀嚼冰雪如饧乳丰隆列缺及时来苍生解除焦焚苦张侯不辞茅屋漏倚柱长吟可人语爱君豪猛为君和初抚劒歌终起舞城南酒垆酩新拨不独黄公当门户满沽防夷极欢酌抽摘园蔬供鼎俎
　　突冷尘鱼生甑釡十年都城困风土不辞挥汗过三伏败屋怯听滂沱雨张侯作诗召清风渴读如饮雪山乳笑我形容太瘦生我亦悔前用心苦晁子迭唱亦起予两人终日同堂语奈何拘学技艺穷跛鼈欲趁骕骦舞魁然围腹贮文史朝来气爽寛酒户为君急置槎头鳊缕翠霏红落雕俎
　　神龟不识烹鱼釜生潜深渊长黄土谁令误落鱼网中白昼冥冥作雷雨嗟予幡然别旧隠空岩无人滴钟乳松菊满山胡不归顾同妻子忍攻苦长歌漫漫何时旦起坐中夜私自语茅茨十九漏如渑谁知华堂醉歌舞山中吾庐归去来峯插翠玉朝髙户注目操刀必割时尸祝何烦越樽俎
　　肇
　　城中鼎食排翠釜羊胛驼峯贱如土青衫学士家故贫斗米束薪炊湿雨纵横图史照屋壁呫嗫诗骚从稚乳省中无事骑马归雨声一洗茅檐苦急呼南巷同舍郎听我临风有清语且贪青简事文章未有金赀买歌舞往来诗巻牛腰许太羮酒竝在户吾诗老涩邀使前正坐可口收艰俎
　　赠文潜
　　辅
　　都城薄禄才三釡白髪朱衫污黄土九人同日锁重闱一夜涛声巻秋雨投身虽喜豪俊窟刺手如逢虎方乳邓侯相逢十载后清骨巉岩诗思苦张晁自是天下才黄巻聊同圣贤语蔡子弯弓欲射虎拔劒酒酣时起舞何当连袂上霄垠速致时康门外户病夫行矣老江湖尸祝安能越庖俎
　　余干
　　可畏日轮如赤釜赖有羣仙司下土稍从寥廓踊浓云旋向尘埃洒甘雨松萝既女更施泽山木欲童俄得乳马牛暂息要途劳鱼鼈顿舒炎海苦野鹤那虚屋上鸣穴貍不缪山中语清风岂假白羽摇轻汗宁沾翠绡舞己怜爽气满襟袖更喜余霞照庭户后朝便是阅英才为指帲幪设千俎
　　次韵呈文潜学士同年
　　栁子文
　　肇
　　张侯胷中包覆釡百里奔流无寸土蛟白鼍有时作一洗乾坤三日雨诗雄变怪有如此震动犹能止啼乳已倾太白酒船空更压少陵饭山苦昨朝东门同拜敇玉齿犹残道中语闭门十日无一事坐对空庭秋叶舞何时御史出霜台便假前驺辞棘户城南邀我倒余樽紫栗黄橙已登俎
　　答天啓
　　耒
　　黄钟无声登瓦釜蔡子青衫在尘土通人爽气百步寒知子胷中有风雨三年河东走鐡马絶口鱼虾便酪乳归来万巻付一读不觉儿曹用心苦周瑜陆逊久寂寞千年北客嘲呉语莫徒彩笔云锦张要是寳劒蛟龙舞天兵万百老西北快马如飞不出户看公大纛出麒麟走取单于置刀俎
　　和天啓赠文潜
　　补之
　　蔡侯饱学困千釜濯足青江起南土放谈颇似燕客雄快夺范雎如坠雨东城擒羽未足论柏直何为口方乳蒋侯山中伴香火三年不厌长斋苦平生豪伟有谁同要得张侯三日语昼间那自运甓忙时清不用闻鸡舞桓荣欢喜见车马书册辛勤立门户要当食肉似班超猛虎何尝窥案俎
　　再答
　　肇
　　羌兵昔出臯兰路欲铲新城无聚土烟烽照夜气如霞铁马连羣歕成雨东西两闗同日破股掌婴儿絶哺乳鼓声十日拔帐归至今犹説防城苦当时诸将无奇功不敢弯弓向敌语橐驼西来金帛去孽狐小防犹跳舞王师八月尽防秋惴惴军兴恐编户腐儒不用辄忧边庙堂有人制樽俎
　　呈邓张晁蔡
　　才堪斗量君独釡年少登瀛脱尘土重闱防日锁清秋酬唱新篇乱如雨读书相逢十载前君家酥酪和腐乳【案此下原阙苦字韵二句】晚将衰飒奉英游漫记雪邀夜语平生意气杯酒间我醉狂歌君起舞即今头白老青衫但期教子应门户燕颔从来骨相殊看君鼎食罗五俎
　　用俎字韵呈樗年
　　肇
　　堕灶一言能破釡魔界扫空成佛土钟山道塲天所开万壑千岩散华雨白衣居士演真谛江海滔滔流法乳自从玉髻飞上天妙縁谁救诸有苦我昔南行入定林水鸟松风能妙语六时天乐彩云飞百丈寒江翠绡舞此地知君防着力雷作弹指开蛰户空山蕙帐盍思归秋末晚菘行可俎
　　次韵天啓戏为禅句之作
　　干
　　一片木柴投向釡不是知音色如土道途漫用运三车恨性终然资一雨相逢傥获个中人涓滴何辞比驴乳善才童子天质奇官逺遁修行苦果向北山曽遇人便解捐书寻一语而今脱却七斤衫相见山山惟作舞秋闱何幸相握手未厌夜深来叩户莫愁客至将何待卧有眠牀饥有俎
　　上呈子方乡丈
　　肇
　　西方残寇鱼游釡往嵗天兵收境土军行旱海口生烟沙井无泉天不雨将军意气吞八荒欲入凉州倾马乳坚城不下河未冰幕中稍觉从军苦曹侯献计取东闗帐下选锋同此语归来塞色侵鬓毛聨翩始阅交衢舞不学行间妄校尉尽斩孙歆封万户人生富贵有危机彘肩不愿加雕俎
　　次韵答天啓
　　辅
　　天兵连营十万釡烈烈威声震西土昆仑月窟扫欲空岂止斯民被时雨贺兰狡遁三穴黄口娇雏未离乳临机一失挫铦锋谁愿忠言如药苦吾乡蔡子喜谈兵早嵗曽过阿戎语逸才自擅鹦鹉赋髙韵仍为鹦鹆舞方略应须敌万夫徒击韩嫣笑当户正冝弱冠请长缨系取单于置髙俎
　　曹子方用釡俎字韵赋诗见遗予洎张文潜晁无咎蔡天啓因以奉酬幷示四友
　　忠臣
　　长爱陈思咏萁釡几年不见徂南土朅来相逢翰墨埸夜共聴空阶雨跃马蔡卿能齧肥好书张侯期饮乳晁令知从博士迁智囊不厌传经苦于兹邂逅如夙契睠我劬劳勤晤语诗成乍变龙虎文笔落更惊鸾鳯舞我将隠遁山林姿公等整顿乾坤户分同尺鷃抢榆枋难使牺牛登鼎俎

　　柯山集巻二十七
　　钦定四库全书
　　柯山集巻二十八
　　宋　张耒　撰
　　同文唱和诗
　　考校同文馆戯赠子方兼呈文潜
　　补之
　　二十年来曹子方新诗曾见未能忘多才善谑称物芳吴娃席上呼作郎瞥然何许嵗月长只今未老毛髪苍自言逢掖非昔狂传经华隂夫子堂何曾骑马身挟枪诏随上将西击羌董蒲跗注谓我臧夜行马顿饥无粮鼓鼙惊谷骑巻冈吏呼马微醉在牀前锋奄至灵武旁中坚不后无敢骧城门三日牧蔽隍百驼载笴千槖装旌旗立垒乌鸟还军不省一矢亾坐师无获劳不偿铙歌入奏虚锦囊秋风鲈鱼思故乡鋭头宜董鹳鵞行得官犹领万骕骦王城对巷如参商那知连月居兹房称多量少非我长羣公古镜悬秋光闭门饭饱庭叶黄秋盘登兎官酎香吴音讹变杂秦凉令壶老柏笑覆觞淹留平日梦欲翔得君可乐殊未央人生倾盖何所望结交松柏要冰霜中天号出玉玺章青骢御史腾康庄归期屈指未可忙闻君况有梦虺祥生女不恶嫁邻墙扫轩留客具酒浆与君更约城南张
　　忠臣
　　五年坎防哀南方江湖魏阙两相忘洞萝岩桂搴孤芳月潭风渚俦渔郎单阏孟夏草木长望都楼观鬰苍苍【原注忠臣癸亥六月以家艰去国丁夘四月还省】谁令焚芰辞楚狂复来上君白玉堂黄门防曜羽林枪未央引籍班氐羌云屯锦簇马斯臧大官日膳琼为粮追随威凤鸣高冈岂敢偃息复在牀投铅归休下殿旁卫士传诏来如骧馆阊阖外西城隍书槖迫遽不及装吁俊士集要言得弓勿问何人亡赵璧既入秦城偿頴脱喜见锥出囊同人于野不择乡峩峩羽翮整顔行天闲玉勒皆骕骦伯喈懐赎望金商【原注天啓】魁梧竒伟值子房【原注文潜】家令数术应帝王【原注无咎】三英粲粲日争光我辄与之较雌黄芳菲满室兰生香坐堂月久秋气凉将军思归歌抚觞【原注子方】倚梧目送鴈南翔想见葭菼水中央洞庭河汉遥相望香枫叶老赤染霜感慨少日七歩章长安城西约郑庄【原注予与子方无咎文潜天啓尝有此约】牵率不徃有底忙人生可意皆吉祥快马划过小苑墙入门烂醉银缾浆秦筝赵瑟喜高张
　　次韵无咎戏赠兼呈同舍诸公
　　辅
　　少年落魄走四方防山聴水兴难忘深林谁复知孤芳十载江湖称漫郎紫溪风月幽思长緑水如镜烟苍苍追随豪隽多清狂春风烂醉胥山堂下瞰羣峯耸如枪吴侬棹歌笛弄羌攀萝扪薜疲获臧经旬选胜行赍粮客见经台倚高冈共卧明月吟胡牀投身忽落昆仑旁征西万马随腾骧官军夜半塡贼隍食尽师老催归装将军数奇谩鹰斩捕不能酬失亡曲突徙薪语莫偿幕中病客非智囊扁舟夷犹忆吴乡晁侯平日丈人行生驹今始见骕骦伯乐一盻过老商恐是禀质苍龙房久工吴语放防王叔敖扺掌对烛光秋英落尽金钿黄玉瓮浮春醅发香九天广乐来新凉笑谈聊此共一觞天衢六翮将翺翔正值羿彀游中央我老委翅无复望洞庭橘熟千林霜行当拂衣解银章买取百花洲畔庄世外日月何曾忙翛然一室生吉祥车马还能过我墙夜具茗饮与蔗浆更防君诗云锦张
　　敬用无咎学士年兄长韵上呈子方太仆乡丈肇
　　两河郡县沦西方西人思汉今未忘果园芜没白草芳【原注灵州乃赫连勃勃果园】旃裘戏马谁家郎车箱峡口涧谷长旄头倒挂回穹苍王师西出讨獝狂六花簇叠来堂堂前锋鋭头臂两枪伏奸谨索收生羌天声隐辚摇姑臧奇兵缭背断馈粮决河有声如壊冈城头击钟声殷牀万甲几欲漂无旁虽有伉健谁腾骧一夫不敢陵彼隍马首欲东促归装缄胷有策须睂归来恍恍若有亾劬劳有日何由偿战鞍挂屋寻书囊日随飞鸿思帝乡彭城老将官横行幕中市骏収骕骦射堂两部奏清商应破镝如蜂房【原注刘渭州射为天下第一】笑谈斥土羁名王画圗遣奏朝明光诏书留典真乘黄锦鞯玉勒春风香平池老桞高云凉神骏在目豪吟觞跨下蹀躞惊鳬翔皇居九衢天中央我时项背聊相望西城九月天陨霜夜谈闗塞评文章微言窃比惠与庄和诗脱笔觉我忙视君韬养寿且长功名有来成堵墙勿忧寒暑败玉浆韔弓箙矢用此张
　　无咎兄赠子方寺丞见约出院奉谒复用原韵上呈子方兼答无咎见及语
　　耒
　　曹侯骥骨防瞳方流沙万里志不忘读书故山兰蕙芳咳唾不顾尚书郎参军朔方试所长奋须决策服老苍愿得一索缚狡狂凯歌揉馘献明堂黄河东峙万旗枪义渠竟失先零羌坐师失律无否臧但恨不取东闗粮黄君诗力回魁冈十客未得一登牀携君秀句展我旁草书纸上蛟龙骧谓我君舍城东隍年来长啸弃军装载酒欲访执防休日出门如矙亡坐令耿耿愿莫偿紫衣宣诏襆被囊献书贡士学与乡罗庭充屋书万行风鬃雾鬛简骕骦考评唐虞论夏商相过近如蜂隔房君家八斗陈思王千年门户有辉光任城健将狞须黄猗兰之苖不敢香家人寄衣秋晚凉滞留华馆付杯觞天髙月明新鴈翔明灯高谈夜未央屈指计日引领望来时汗流今雨霜重门事严御史章赖君谐防解色庄还家有日未用忙眉间黄色是何祥晁侯约我走门墙但无闭闗休馈浆莫以兽微弓弗张
　　复用方字韵奉赠同舍慎思文潜同年天启补之
　　平生数子天一方今夕何夕情难忘荷衣揽蕙气芬芳册府两公同舍郎昆仑方轨万里长西城却望天苍苍秋庭风雨翻幕狂夜语蔡侯同一堂张侯老笔森牙枪文词楚些遗蹇羌胷中水镜谁否臧学三百囷羞裹粮思如决渎万仞冈大编小轴山压牀城南买屋君舍旁疲骖日附骥尾骧我惭昧道由四隍人如燕宋初束装聴君雄辩神却思得一愁十亾邓侯韫椟价不偿有方未试聊贮嚢起家牛斗玉笥乡鸿骞早入鹓鹭行和鸾采齐要骕骦一铎便足谐宫商知君云壑有松房南阳耒耜心霸王玉池复説夜有光仙人藏丹金鼎黄愿分神瀵浴骨香非我其人慙徳凉蔡侯发迹江滥觞闭笼祗欲擘海翔此公事业未渠央六奇他日我所望乌号张月刀莹霜列五单于加印章穰苴何但虚斩庄遭时立志未可忙白犊得瞽宁非祥嗟予企踵不及墙逢君如渴御蔗浆怯虽如防犹胆张
　　敬次无咎来韵抒冩素懐兼呈文潜天啓伯时仲达
　　忠臣
　　梁宋吴楚各异方交情一契不相忘况乃顔色琼枝芳石渠金马从诸郎我徒潇湘烟水长江湖饫见山色苍扣舷弄月浩歌狂朅来滥吹崇贤堂储胥乍骇緑沉枪击鼓震詟庸蜀羌爰居受享谋非臧悔辞卑飞斑竹冈终日獭祭书绕牀故山秋菊英可粮西风梦挂南斗旁翠蚪綘螭交首骧坐防楼阙照天隍壮心郁律军腾装弢弓卧甲气不挥斤欲斵□人亡剑价倚待风胡偿云间邂逅得智囊洞庭钧天奏帝乡慷慨奋击万夫行天路灭没飞骕骦张侯同声羽应商蓬莱方丈屋连房海口澜翻议百王太一下照青藜光要我挟椠弄铅黄四库颠倒翻芸香蔡乡来自安西凉慨慕玉闗归献觞同官李桞并翺翔鸾和节奏声央央谁其力荐慰所望九阍白日无雪霜垂光虹霓急草章沉防清逺两蜀庄人间势利本不忙麒麟鸑鷟国珍祥每恨官隔西掖墙可使簸挹酒浆不似箕斗名虚张
　　谨次原韵奉酬慎思学士年友
　　李公麟
　　君家祝融水一方平生书闱食可忘云河潄润搴瑶芳天帝壁府讐书郎驰骋千载凌子长神清骨秀顔色苍书淫传癖笑舆狂十年此会同都堂上楼吟春碾旗枪诗筒吴歈赓楚羌一律校文公否臧日饱太官沆瀣粮朱鸾入网空南冈贤书奏牍纷满牀朝出粉闱暮帝旁骎骎天路羣龙骧病鸱跕跕乃污隍白雪陇望因俶装放歌长林声激佩兰思馨虽朋亡云出鸟还聊自偿羽扇麈尾随经囊龙眠乃是无何乡朝游不乱麋鹿行归卧展圗观骕骦宪贫颂古时歌商徜徉兴罢住云房焚栢翻经防法王冉冉暗度嵗月光山头草青还叶黄洞明已死闲骨香此志未就嗟凉凉亲颠向白每称觞防甘鞭后难翺翔朅来窃食天中央古人千载空相望同文鎻宻御史霜得公再集评文章亦説种松辋口庄使我梦蝶栩栩忙便欲负郭占农祥开门倘容倚孔墙想挽北斗下挹浆箜篌更对高秋张
　　次韵呈慎思学士
　　子文
　　咸韶濩武来何方铿锵入耳安能忘阳春兰芷秋菊芳金门词客青袍郎昭回下烛光熖长深山大泽龙蛇苍浩歌激烈元非狂正逢圣主开明堂风烟闗塞収旗枪舞干两阶臣戎羌喋血拓境谋非臧邉城夜行休赍粮采诗不复嘲青冈蛜蝛戢羽戍妇牀移文北山猿鹤旁渥洼朱龙两服骧胥靡版筑罢浚隍白环楛矢贡篚装航海万里风防旃裘种落嗟唇亡诸蕃入学愿可偿槐花举子促书囊成均贡士贤登乡东门宣诏札十行我惭驽骀追骕骦何敢望回不及商毛遂末至宗连房頼有墨妙江都王传模共分此日光骅骝緑骠两耳黄想见蹙踏披天香坐觉暑退秋堂凉拘牵龌龊漫引觞门外乌兎防飞翔悠悠逝川东未央故山鱼鸟空相望邓侯意气摩秋霜朝吟百篇暮千章骈罗经史贯列庄落纸但见书史忙孔鸾羽仪各効祥鄙夫不学空面墙先馈不用惊五浆乌号要须贲育张
</div>
    <div class="pagination">
<a href="柯山集_page31.html">上一页</a><span>...</span><a href="柯山集_page27.html">27</a><a href="柯山集_page28.html">28</a><a href="柯山集_page29.html">29</a><a href="柯山集_page30.html">30</a><a href="柯山集_page31.html">31</a><span class="current-page">32</span><a href="柯山集_page33.html">33</a><a href="柯山集_page34.html">34</a><a href="柯山集_page35.html">35</a><a href="柯山集_page36.html">36</a><a href="柯山集_page37.html">37</a><span>...</span><a href="柯山集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
