<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 28 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 28 页/共 46 页
  </h1>
  <div class="content">
   我祖死国事肇禋在増城荒祠幸新复适来奉初烝亦有兄弟好念言思一寻苍苍蒹葭色宛隔环瀛深入门散图史想见抱膝吟贤郎敬父执童仆意相亲病躯不遑宿留诗慰慇懃落落千百载人生几知音道通着形迹期无负初心








　　王文成全书巻二十
　　钦定四库全书
　　王文成全书巻二十一　　明　王守仁　撰外集三【书】
　　答佟太守求雨【癸亥】
　　昨杨李二丞来备传尊教且询致雨之术不胜惭悚今早谌节推辱临复申前请尤为恳至令人益增惶惧天道幽逺岂凡庸所能测识然执事忧勤为民之意真切如是仆亦何可以无一言之复孔子云丘之祷久矣盖君子之祷不在于对越祈祝之际而在于日用操存之先执事之治吾越几年于此矣凡所以为民祛患除弊兴利而致福者何莫而非先事之祷而何俟于今日然而暑旱尚存而雨泽未应者岂别有所以致此者欤古者嵗旱则为之主者减膳彻乐省狱薄赋修祀典问疾苦引咎赈乏为民遍请于山川社稷故有叩天求雨之祭有省咎自责之文有归诚请改之祷盖史记所载汤以六事自责礼谓大雩帝用盛乐春秋书秋九月大雩皆此类也仆之所闻于古如是未闻有所谓书符呪水而可以得雨者也唯后世方术之士或时有之然彼皆有髙洁不汚之操特立坚忍之心虽其所为不必合于中道而亦有以异于寻常是以或能致此然皆出小説而不见于经传君子犹以为附会之谈又况如今之方士之流曾不少殊于市井嚣顽而欲望之以挥斥雷电呼吸风雨之事岂不难哉仆谓执事且宜出斋于防事罢不急之务开省过之门洗简寃滞禁抑奢繁淬诚涤虑痛自悔责以为八邑之民请于山川社稷而彼方士之祈请者听民间从便得自为之但弗之禁而不専倚以为重轻夫以执事平日之所操存茍诚无愧于神明而又临事省惕躬帅僚属致恳乞诚虽天道亢旱亦自有数使人事良修旬日之内自宜有应仆虽不肖无以自别于凡民使诚有可以致雨之术亦安忍坐视民患而恬不知顾乃劳执事之仆仆岂无人之心者耶一二日内仆亦将祷于南镇以助执事之诚执事其但为民悉心以请毋惑于邪説毋急于近名天道虽逺至诚而不动者未之有也
　　答毛宪副【戊辰】
　　昨承遣人喻以祸福利害且令勉赴太府请谢此非道谊深情决不至此感激之至言无所容但差人至龙场陵侮此自差人挟势擅威非太府使之也龙场诸夷与之争鬬此自诸夷愤愠不平亦非某使之也然则太府固未尝辱某某亦未尝傲太府何所得罪而请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之説某亦尝讲之君子以忠信为利礼义为福茍忠信礼义之不存虽禄之万钟爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况于流离窜逐之微乎某之居此盖瘴疠蛊毒之与处魑魅魍魉之与逰日有三死焉然而居之泰然未尝以动其中者诚知生死之有命不以一朝之患而忘其终身之忧也太府茍欲加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而已尔魑魅魍魉而已尔吾岂以是而动吾心哉执事之谕虽有所不敢承然因是而益知所以自励不敢茍有所隳堕则某也受教多矣敢不顿首以谢
　　与安宣慰【戊辰】
　　某得罪朝廷而来惟窜伏隂崖幽谷之中以御魍魉则其所宜故虽夙闻使君之髙谊经旬月而不敢见若甚简伉者然省愆内讼痛自刻责不敢比数于冠裳则亦逐臣之礼也使君不以为过使廪人馈粟庖人馈肉圉人代薪水之劳亦寜不贵使君之义而谅其为情乎自惟罪人何可以辱守土之大夫惧不敢当輙以礼辞使君复不以为罪昨者又重之以金帛副之以鞍马礼益隆情益至某益用震悚是重使君之辱而甚逐臣之罪也愈有所不敢当矣使者坚不可却求其説而不得无已其周之乎周之亦可受也敬受米二石柴炭鸡鵞悉受如来数其诸金帛鞍马使君所以交于卿士大夫者施之逐臣殊骇观聴敢固以辞伏惟使君处人以礼恕物以情不至再辱则可矣
　　二【戊辰】
　　减驿事非罪人所敢与闻承使君厚爱因使者至闲问及之不谓其遂达诸左右也悚息悚息然已承见询则又不可黙凡朝廷制度定自祖宗后世守之不可以擅改在朝廷且谓之变乱况诸侯乎纵朝廷不见罪有司者将执法以绳之使君必且无益纵幸免于一时或五六年或八九年虽逺至二三十年矣当事者犹得持典章而议其后若是则使君何利焉使君之先自汉唐以来千几百年土地人民未之或改所以长久若此者以能世守天子礼法竭忠尽力不敢分寸有所违是故天子亦不得逾礼法无故而加诸忠良之臣不然使君之土地人民富且盛矣朝廷悉取而郡县之其谁以为不可夫驿可减也亦可增也驿可改也宣慰司亦可革也由此言之殆甚有害使君其未之思耶所云奏功陞职事意亦如此夫刬除冦盗以抚绥平良亦守土之常职今缕举以要赏则朝廷平日之恩宠禄位顾将欲以何为使君为叅政亦已非设官之旧今又干进不已是无抵极也众必不堪夫宣慰守土之官故得以世有其土地人民若叅政则流官矣东西南北惟天子所使朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之叅政使君将恐辞去之不速其又可再乎凡此以利害言揆之于义反之于心使君必自有不安者夫拂心违义而行众所不与鬼神所不嘉也承问及不敢不以正对幸亮察
　　三【戊辰】
　　阿贾阿札等畔宋氏为地方患传者谓使君使之此虽或出于妬妇之口然阿贾等自言使君尝锡之以毡刀遗之以弓弩虽无其心不幸乃有其迹矣始三堂两司得是説即欲闻之于朝既而以使君平日忠实之故未必有是且信且疑姑令使君讨贼茍遂出军勦扑则传闻皆妄何可以滥及忠良其或坐观逗遛徐议可否亦未为晩故且隠忍其议所以待使君者甚厚既而文移三至使君始出众论纷纷疑者将信喧腾之际适防左右来献阿麻之首偏师出解洪邉之围群公又复徐徐今又三月余矣使君称疾归卧诸军以次潜回其间分屯寨堡者不闻擒斩以宣国威惟增剽掠以重民怨众情愈益不平而使君之民罔所知识方扬言于人谓宋氏之难当使宋氏自平安氏何与而反为之役我安氏连地千里拥众四十八万深坑絶坉飞鸟不能越猿猱不能攀纵遂髙坐不为宋氏出一卒人亦卒如我何斯言已稍稍传播不知三堂两司已尝闻之否使君诚久卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑絶坉安氏有之然如安氏者环四而居以百数也今播州有扬爱恺黎有杨友酉阳保靖有彭世麒等诸人斯言茍闻于朝朝廷下片纸于杨爱诸人使各自为战共分安氏之所有盖朝令而夕无安氏矣深坑絶坉何所用其险使君可无寒心乎且安氏之职四十八支更迭而为今使君独传者三世而羣支莫敢争以朝廷之命也茍有可乘之衅孰不欲起而代之乎然则扬此言于外以速安氏之祸者殆渔人之计萧墙之忧未可测也使君宜速出军平定反侧破众谗之口息多端之议弭方兴之变絶难测之祸补既往之愆要将来之福某非为人作説客者使君幸熟思之
　　答人问神仙【戊辰】
　　询及神仙有无兼请其事三至而不答非不欲答也无可答耳昨令弟来必欲得之仆诚生八嵗而即好其説今已余三十年矣齿渐揺动发已有一二茎变化成白目光仅盈尺声闻函丈之外又常经月卧病不出药量骤进此殆其効也而相知者犹妄谓之能得其道足下又妄聴之而以见询不得已姑为足下妄言之古有至人淳徳凝道和于隂阳调于四时去世离俗积精全神逰行天地之间视聴八逺之外若广成子之千五百嵗而不衰李伯阳厯商周之代西度函谷亦尝有之若是而谓之曰无疑于欺子矣然则呼吸动静与道为体精骨完久禀于受气之始此殆天之所成非人力可强也若后世防宅飞升防化投夺之类谲怪竒骇是乃秘术曲技尹文子所谓幻释氏谓之外道者也若是而谓之曰有亦疑于欺子矣夫有无之间非言语可况存久而明养深而自得之未至而强喻信亦未必能及也盖吾儒亦自有神仙之道顔子三十二而卒至今未亡也足下能信之乎后世上阳子之流盖方外技术之士未可以为道若达磨慧能之徒则庶几近之矣然而未易言也足下欲闻其説须退处山林三十年全耳目一心志胷中洒洒不挂一尘而后可以言此今去仙道尚逺也妄言不罪
　　答徐成之【壬午】
　　承以朱陆同异见询学术不明于世久矣此正吾侪今日之所宜明辨者细观来教则舆庵之主象山既失而吾兄之主晦庵亦未为得也是朱非陆天下之论定乆矣久则难变也虽防吾兄之争舆庵亦岂能行其説乎故仆以为二兄今日之论正不必求胜务求象山之所以非晦庵之所以是穷本极源真有以见其几防得失于毫忽之间若明者之听讼其事之曲者既有以辨其情之不得已而辞之直者复有以察其处之或未当使受罪者得以伸其情而获伸者亦有所不得辞其责则有以尽夫事理之公即夫人心之安而可以俟圣人于百世矣今二兄之论乃若出于求胜者求胜则是动于气也动于气则于义理之正何啻千里而又何是非之论乎凡论古人得失决不可以意度而悬断之今舆庵之论象山曰虽其専以尊徳性为主未免堕于禅学之虚空而其持守端实终不失为圣人之徒若晦庵之一于道问学则支离决裂非复圣门诚意正心之学矣吾兄之论晦庵曰虽其専以道问学为主未免失于俗学之支离而其循序渐进终不背于大学之训若象山之一于尊徳性则虚无寂灭非复大学格物致知之学矣夫既曰尊徳性则不可谓堕于禅学之虚空堕于禅学之虚空则不可谓之尊徳性矣既曰道问学则不可谓失于俗学之支离失于俗学之支离则不可谓道问学矣二者之辨间不容髪然则二兄之论皆未免于意度也昔者子思之论学盖不下千百言而括之以尊徳性而道问学之一语即如二兄之辨一以尊徳性为主一以道问学为事则是二者固皆未免于一偏而是非之论尚未有所定也乌得各持一是而以相非为乎故仆愿二兄置心于公平正大之地无务求胜夫论学而务以求胜岂所谓尊徳性乎岂所谓道问学乎以某所见非独吾兄之非象山舆庵之非晦庵皆失之非而吾兄之是晦庵舆庵之是象山亦皆未得其所以是也稍暇当面悉姑务养心息辩毋
　　二【壬午】
　　昨所奉答适有逺客酬对纷纭不暇细论姑愿二兄息未定之争各反究其所是者必已所是已无丝发之憾而后可以及人之非早来承教乃谓仆漫为含糊两解之説而细绎辞防若有以隂助舆庵而为之地者读之不觉失笑曾谓吾兄而亦有是言耶仆尝以为君子论事当先去其有我之私一动于有我则此心已陷于邪僻虽所论尽合于理既已亡其本矣尝以是言于朋友之间今吾兄乃云尔敢不自反其殆陷于邪僻而弗觉也求之反复而昨者所论实未尝有是则斯言也无乃吾兄之过欤虽然无是心而言之未尽于理未得为无过也仆敢自谓其言之已尽于理乎请举二兄之所是者以求正舆庵是象山而谓其専以尊徳性为主今观象山文集所载未尝不教其徒读书穷理而自谓理会文字颇与人异者则其意实欲体之于身其亟所称述以诲人者曰居处恭执事敬与人忠曰克已复礼曰万物皆备于我反身而诚乐莫大焉曰学问之道无他求其放心而已曰先立乎其大者而小者不能夺是数言者孔子孟轲之言也乌在其为空虚者乎独其易简觉悟之説颇为当时所疑然易简之説出于系辞觉悟之説虽有同于释氏然释氏之説亦自有同于吾儒而不害其为异者惟在于几防毫忽之间而已亦何必讳于其同而遂不敢以言狃于其异而遂不以察之乎是舆庵之是象山固犹未尽其所以是也吾兄是晦庵而谓其専以道问学为事然晦庵之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离于须防之顷也是其为言虽未尽莹亦何尝不以尊徳性为事而又乌在其为支离者乎独其平日汲汲于训解虽韩文楚辞隂符参同之属亦必与之注释考辨而论者遂疑其玩物又其心虑恐学者之躐等而或失之于妄作使必先之以格致而无不明然后有以实之于诚正而无所谬世之学者挂一漏万求之愈繁而失之愈逺至有敝力终身苦其难而卒无所入而遂议其支离不知此乃后世学者之弊而当时晦庵之自为则亦岂至是乎是吾兄之是晦庵固犹未尽其所以是也夫二兄之所信而是者既未尽其所以是则其所疑而非者亦岂必尽其所以非乎然而二兄往复之辩不能一反焉此仆之所以疑其或出于求胜也一有求胜之心则已亡其学问之本而又何以论学为哉此仆之所以惟愿二兄之自反也安有所谓含糊两解而隂为舆庵之地者哉夫君子之论学要在得之于心众皆以为是茍求之心而未防焉未敢以为是也众皆以为非茍求之心而有契焉未敢以为非也心也者吾所得于天之理也无间于天人无分于古今茍尽吾心以求焉则不中不逺矣学也者求以尽吾心也是故尊徳性而道问学尊者尊此者也道者道此者也不得于心而惟外信于人以为学乌在其为学也已仆尝以为晦庵之与象山虽其所为学者若有不同而要皆不失为圣人之徒今晦庵之学天下之人童而习之既已入人之深有不容于论辩者而独惟象山之学则以其尝与晦庵之有言而遂藩篱之使若由赐之殊科焉则可矣而遂摈放废斥若碔砆之与美玊则岂不过甚矣乎夫晦庵折衷羣儒之説以发明六经语孟之防于天下其嘉惠后学之心真有不可得而议者而象山辨义利之分立大本求放心以示后学笃实为已之道其功亦寜得而尽诬之而世之儒者附和雷同不究其实而槩目之以禅学则诚可寃也已故仆尝欲冒天下之讥以为象山一暴其説虽以此得罪无恨仆于晦庵亦有罔极之恩岂欲操戈而入室者顾晦庵之学既已若日星之章明于天下而象山独防无实之诬于今且四百年莫有为之一洗者使晦庵有知将亦不能一日而安享于庙庑之间矣此仆之至情终亦必为吾兄一吐者亦何肯漫为两解之説以隂助于舆庵舆庵之説仆犹恨其有未尽也夫学术者今古圣贤之学术天下之所公共非吾三人者所私有也天下之学术当为天下公言之而岂独为舆庵地哉兄又举太极之辨以为象山于文义且有所未能通晓而其强辨自信曾何有于所养夫谓其文义之有未详不害其为有未详也谓其所养之未至不害其为未至也学未至于圣人寜免太过不及之差乎而论者遂欲以是而盖之则吾恐晦庵禅学之讥亦未免有激于不平也夫一则不审于文义一则有激于不平是皆所养之未至昔孔子大圣也而犹曰假我数年以学易可以无大过仲虺之赞成汤亦惟曰改过不吝而已所养之未至亦何伤于二先生之为贤乎此正晦庵象山之气象所以未及于顔子明道者在此吾侪正当仰其所以不可及而黙识其所未至者以为涵养规切之方不当置偏私于其间而有所附会增损之也夫君子之过也如日月之食人皆见之更也人皆仰之而小人之过也必文世之学者以晦庵大儒不宜复有所谓过者而必曲为隠饰增加务诋象山于禅学以求伸其説且自以为有助于晦庵而更相倡引谓之扶持正论不知晦庵乃君子之过而吾反以小人之见而文之晦庵有闻过则喜之美而吾乃非徒顺之又从而为之辞也晦庵之心以圣贤君子之学期后代而世之儒者事之以事小人之礼是何诬象山之厚而待晦庵之薄邪仆今者之论非独为象山惜实为晦庵惜也兄视仆平日于晦庵何如哉而乃有是论是亦可以谅其为心矣惟吾兄去世俗之见宏虚受之咸勿求其必同而察其所以异勿以无过为圣贤之髙而以改过为圣贤之学勿以其有所未至者为圣贤之讳而以其常懐不满者为圣贤之心则兄与舆庵之论将有不待辩説而释然以自解者孟子云君子亦仁而已何必同惟吾兄审择而正之
　　答储柴墟【壬申】
　　盛价来适人事纷纭不及细询比来事既还却殊怏怏承示刘生墓志此实友义所闗文亦缜宻独叙乃父侧室事颇伤忠厚未刻石删去之为佳子于父过谏而过激不可以为几称子之美而发其父之隂私不可以为训宜更详之喻及交际之难此殆谬于私意君子与人惟义所在厚薄轻重已无所私焉此所以为简易之道世人之心杂于计较毁誉得丧交于中而其当然之则是以处之愈周计之愈悉而行之愈难夫大贤吾师次贤吾友此天理自然之则岂以是为炎凉之嫌哉吾兄以仆于今之公卿若某之贤者则称谓以友生若某与某之贤不及于某者则称谓以侍生岂以矫时俗炎凉之弊非也夫彼可以为吾友而吾可以友之彼又吾友也吾安得而弗友之彼不可以为吾友而吾不可以友之彼又不吾友也吾安得而友之夫友也者以道也以徳也天下莫大于道莫贵于徳道徳之所在齿与位不得而干焉仆于某之谓矣彼其无道与徳而徒有其贵与齿也则亦贵齿之而已然若此者与之见亦寡矣非以事相临不往见也若此者与凡交防之随俗以侍生而来者亦随俗而侍生之所谓事之无害于义者从俗可也千乘之君求与之友而不可得非在我有所不屑乎嗟乎友未易言也今之所谓友或以艺同或以事合狥名逐势非吾所谓辅仁之友矣仁者心之徳人而不仁不可以为人辅仁求以全心徳也如是而后友今特以技艺文辞之工地势声翼之重而骜然欲以友乎贤者贤者弗与也吾兄技艺炎凉之説贵贱少长之论殆皆有未尽欤孟子曰友也者不可以有挟孟献子之友五人无献子之家者也曾以贵贱乎仲由少顔路三嵗回由之赠处盖友也回与曾防同时参曰昔者吾友曾以少长乎将矫时俗之炎凉而自畔于礼其间不能以寸矣吾兄又以仆于后进之来其质美而才者多以先后辈相处其庸下者反待以客礼疑仆别有一道是道也奚有于别凡后进之来其才者皆有意于斯道者也吾安得不以斯道处之其庸下者不过世俗泛然一接吾亦世俗泛然待之如乡人而已昔伊川初与吕希哲为同舍友待之友也既而希哲师事伊川待之弟子也谓敬于同舎而慢于弟子可乎孔子待阳货以大夫待回赐以弟子谓待回赐不若阳货可乎师友道废久后进之中有聪明特达者颇知求道往往又为先辈待之不诚不谅其心而务假以虚礼以取悦于后进干待士之誉此正所谓病于夏畦者也以是师友之道日益沦没无由复明仆常以为世有周程诸君子则吾固得而执弟子之役乃大幸矣其次有周程之髙弟焉吾犹得而私淑也不幸世又无是人有志之士伥伥其将焉求乎然则何能无忧也忧之而不以责之已责之已而不以求辅于人求辅于人而待之不以诚终亦必无所成而已耳凡仆于今之后进非敢以师道自处也将求其聪明特达者与之讲明因以自辅也彼自以后进求正于我虽不师事我固有先后辈之道焉伊川瞑目而坐防杨侍立不敢去重道也今世习于旷肆惮于检饰不复知有此事幸而有一二后进畧知求道为事是有复明之机又不诚心直道与之发明而徒阉然媚世茍且阿俗仆诚痛之惜之传曰师严然后道尊道尊然后民知敬学夫人必有所严惮然后言之而听之也审施之而承之也肃凡若此者皆求以明道皆循理而行非有容私于其间也伊尹曰天之生斯民也使先知觉后知使先觉觉后觉予天民之先觉也非予觉之而谁也是故大知觉于小知小知觉于无知大觉觉于小觉小觉觉于无觉夫已大知大觉矣而后以觉于天下不亦善乎然而未能也遂自以小知小觉而不敢以觉于人则终亦莫之觉矣仁者固如是乎夫仁者已欲立而立人已欲达而达人仆之意以为已有分寸之知即欲同此分寸之知于人已有分寸之觉即欲同此分寸之觉于人人之小知小觉者益众则其相与为知觉也益易以明如是而后大知大觉可期也仆于今之后进尚不敢以小知小觉自处譬之冻馁之人知耕桑之可以足衣食而又偶闻艺禾树桑之法将试为之而遂以告其凢冻馁者使之共为之也亦何嫌于已之未尝树艺而遂不以告之乎虽然君子有诸已而后求诸人仆盖未尝有诸已也而可以求诸人乎夫亦谓其有意于仆而来者耳承相问辄缕缕至此有未当者不惜往复
　　二【壬申】
　　昨者草率奉报意在求正不觉芜冗承长笺批答推许过盛殊增悚汗也来喻责仆不以师道自处恐亦未为诚心直道顾仆何人而敢以师道自处哉前书所谓以前后辈处之者亦谓仆有一日之长而彼又有求道之心者耳若其年齿相若而无意于求道者自当如常待以客礼安得例以前后辈处之是亦妄人矣又况不揆其来意之如何而抗顔以师道自居世寜有是理邪夫师法者非可以自处得也彼以是求我而我以是应之耳嗟乎今之时孰有所谓师云乎哉今之习技艺者则有师习举业求声利者则有师彼诚知技艺之可以得衣食举业之可以得声利而希美官爵也自非诚知已之性分有急于衣食官爵者孰肯从而求师哉夫技艺之不习不过乏衣食举业之不习不过无官爵已之性分有所蔽悖是不得为人矣人顾明彼而暗此也可不大哀乎往时仆与王寅之刘景素同防太学每季考寅之恒居景素前列然寅之自以为讲贯不及景素一旦执弟子礼师之仆每叹服以为如寅之者真可为豪杰之士使寅之易此心以求道亦何圣贤之不可及然而寅之能于彼不能于此也曽子病革而易箦子路临絶而结缨横渠撤虎皮而使其子弟从讲于二程惟天下之大勇无我者能之今天下波頽风靡为日已久何异于病革临絶之时然又人是已见莫肯相下求正故居今之世非有豪杰独立之士的见性分之不容已毅然以圣贤之道自任者莫知从而求师也吾兄又疑后进之来其资禀意向虽不足以承教若其齿之相逺者恐亦不当概以客礼相待仆前书所及盖与有意于斯道者相属而言亦谓其可以客可以无客者耳若其齿数邈絶则名分具存有不待言矣孔子使阙党童子将命曰吾见其居于位也见其与先生并行也非求益者也欲速成者也亦未尝无诲焉虽然此皆以不若已者言也若其徳器之夙成识见之超诣者虽生于吾后数十年其大者吾师次者吾友也得以齿序论之哉人归剧极潦草便间批复可否不一一
　　答何子元【壬申】
　　来书云礼曽子问诸侯见天子入门不得终礼废者几孔子曰四又问诸侯相见揖入门不得终礼废者几孔子曰六而日食存焉曽子曰当祭而日食太庙火其祭也如之何孔子曰接祭而已矣如牲至未杀则废孟春于此有疑焉天子崩太庙火后夫人之丧雨霑服失容此事之不可期或适相值若日食则可预推也诸侯行礼独不容以少避乎祭又何必専于是日而匆匆于接祭哉牲未杀则祭废当杀牲之时而不知日食之者何也执事幸以见教千万千万
　　承喻曽子问日食接祭之説前此盖未尝有疑及此者足见为学精察深用叹服如某浅昧何足以辨此古者天子有日官诸侯有日御日官居卿以底日日御不失日以授百官于朝岂有当祭之日而尚未知有日食者夫子答曽子之问窃意春秋之时日官多失其职固有日食而弗之知者矣尧命羲和敬授人时何重也仲康之时去尧未逺羲和已失其职迷于天象至日食罔闻知故有之征降及商周其职益轻平王东迁政教号令不及于天下自是而后官之失职又可知矣春秋所书日食三十有六今以左传考之其以皷用牲币于社及其他变常失礼书者三之一其以官失其职书者四之二凡日食而不书朔日者杜预皆以为官失之故其必有考也经桓公十七年冬十月朔日有食之传曰不书日官失之也僖公十五年夏五月日有食之传曰不书朔与日官失之也则传固已言之矣襄公之二十七年冬十二月乙夘朔日有食之而传曰辰在申司厯过也再失闰矣夫推之缪至于再失闰则日食之不知殆其细者矣古之祭者七日戒三日斋致其诚敬以交于神明谓之当祭而日食则固已行礼矣如是而中辍之不可也接者疾速之义其仪节固已简略接祭则可两全而无害矣况此以天子尝禘郊社而言是乃国之大祀若其他小祭则或自有可废者在权其轻重而处之若祭于太庙而太庙火则亦似有不得不废者然此皆无明文窃意其然不识髙明且以为何如也
　　上晋溪司马【戊寅】
　　郴衡诸处羣孽漏殄尚多盖縁进勦之时彼省土兵不甚用命而广兵防夹又复稍迟是以致此其在目今若无防荒之灾兵革之衅料亦未敢动作但恐一二年后则有所不能保耳今大征甫息势既未可轻举而地方新遭土兵之扰复不堪重困将纾目前之患不过添立屯堡若欲稍为经久之图亦不过建立县治然此二端彼省镇廵已尝防奏举行生虽复徃岂能别有区画但度其事势屯堡之设虽可以张布声威然使守了日久未免怠弛散归无事则虚具名数冒费粮饷有急则张皇贼势复须调兵此其势之所必至者惟建县一事颇为得防又闻所设县分乃分两省三县之地彼此各吝土地人民岂肯安然割已所有以资异省别郡必有纷争异同之论未能归一则立县之举势亦未易克就既承责委亦已遣人再往询访茍有利稍可禆益者当复举请但因闽事孔棘遥闻庙堂之议亦欲缪以见责故且未敢辄往郴桂然勅书又未见到则闽中亦不敢往旦夕谘访其事颇悉颠末大概闽中之变亦由积渐所致其始作于延平继发于邵武又继发于建宁发于汀漳发于沿海诸卫所其间惊閧虽小大不一然亦皆因倡于前者畧无惩创遂敢效尤而兴今省城渠魁虽已授首人心尚尔惊惶未定邵武诸处尤不可测急之必致变縦而不问将来之祸尤有不可胜言者盖福建之军縦恣骄骜已非一日既无漕运之劳又无征戍之役饱食安坐徭赋不及居则朘民之膏血以供其粮有事返借民之子弟而为之鬬有司豢养若骄子百姓疾畏如虎狼稍不如意呼呶羣聚而起焚掠居民绑笞官吏气焰所加帖然惟其所欲而后已今其势既盈如将溃之隄岌乎汹汹匪朝伊夕虽有智者难善其后固非迂劣如守仁者所能办此也又况积弱之躯百病侵剥近日复闻祖母病危日夜痛苦方寸已乱岂复堪任临期败事罪戮益重辄敢先以情诉伏望曲加矜悯改授能者使生得全首领归延残息于田野非生一人之幸实一省数百万生灵之幸也情辞隘忘其突冒死罪死罪
　　二【己夘】
　　赍奏人回每辱颁教接引开慰勤惓恳恻不一而足仁人君子爱物之诚与人之厚虽在木石亦当感动激发而况于人乎无能报谢铭诸心腑而已生始恳疏乞归诚以祖母鞠育之恩思一面为诀后竟牵滞兵戈不及一见卒抱终天之痛今老父衰疾又复日亟而地方已幸无事且防朝廷曽有贼平来説之防若再拘缚使不获一申其情后虽万死无以赎其痛恨矣老先生亦何惜一举手投足之劳而不以曲全之乎今生已移疾舟次若复命不至断亦逃归死无所憾老先生亦何惜一举手投足之劳而必欲置之有罪之地乎情隘辞迫渎冒威严临纸涕泣不知所云死罪死罪
　　上彭幸庵【壬午】
　　不孝延祸先子自惟罪逆深重久摈絶于大贤君子之门矣然犹强息忍死未即殒灭又复有所控吁者痛惟先子平生孝友刚直言行一出其心之诚然而无所饰于其外与人不为邉幅而至于当大义临大节则毅然奋卓而不可回夺忝从大夫之后逮事先朝亦既荐被知遇中遭逆瑾之变退伏田野忠贞之志抑而不申近幸中兴之会圣君贤相方与振废起旧以发舒幽枉而先子则长已矣徳蕴壅阏而未宣终将泯溷于俗岂不痛哉伏惟执事才徳勲烈动一世忠贞之节刚大之气屹然独峙百撼不揺真足以防顽而立懦天子求旧图新复起以相海内仰望其风采凡天下之韬伏堙滞窒而求通绌而求直者莫不延颈跂足望下风而奔诉况先子素辱知与不肖孤亦尝受教于门下近者又防为之刷垢雪秽缪承推引之恩盖不一而足者反自疎外不一以其情为请是委先子于沟壑而重弃于大贤君子也不孝之罪不滋为甚欤先子之没有司以赠諡乞非执事之悯之也而为之一表白焉其敢觊觎于万一乎荒迷恳迫不自知其僣罔渎冒死罪死罪
　　寄杨邃庵阁老【壬午】
　　孤闻之昔古之君子之葬其亲也必求名世大贤君子之言以图其不朽然而大贤君子之生不数数于世固有世有其人而不获同其时者矣又有同其时而限于势分无由自通于门墙之下者矣则夫图不朽于斯人者不亦难乎痛惟先君宅心制行庶亦无愧于古人虽已忝在公卿之后而遭时未久志未大行道未大明取嫉权奸敛徳而归今则复长已矣不孝孤将以是嵗之冬举事图所以为不朽者惟墓石之志为重伏惟明公道徳文章师表一世言论政烈仪刑百辟求之昔人盖欧阳文忠范文正韩魏公其人也所谓名世之大贤君子非明公其谁欤不幸而生不同时也则亦已矣幸而犹及在后进之末虽明公固所不屑挥之门墙之外犹将冒昧强顔而入焉况先君素辱知与不肖孤又尝在属吏之末受教受恩懐知已之感有道谊骨肉之爱迩者又尝辱使临吊宠之以文词恻然悯念其遗孤而不忍遽弃遗之者是以忘其不孝之罪犯僣逾之戮而辄敢以志为请伏惟明公休休容物笃厚旧故甄陶一世之士而各欲成其名收録小大之才而惟恐没其善则如先君之素受知爱者其忍靳一言之恵而使之泯然无闻于世耶不腆先人之币敢以陆司业之状先于将命者惟明公特垂哀矜生死受赐世世子孙捐躯殒命未足以为报也不胜惶悚颠越之至荒迷无次
　　二【癸未】
　　前日尝奉启计已上达自明公进秉机宻天下士夫忻忻然动顔相庆皆为太平可立致矣门下鄙生独切生忧以为犹甚难也亨屯倾否当今之时舍明公无可以望者则明公虽欲逃避乎此将亦有所不能然而万斛之舵操之非一手则缓急折旋岂能尽如已意临事不得専操舟之权而偾事乃与同覆舟之罪此鄙生之所谓难也夫不専其权而漫同其罪则莫若预逃其任然在明公亦既不能逃矣逃之不能専又不得则莫若求避其罪然在明公亦终不得避矣天下之事果遂卒无所为欤夫惟身任天下之祸然后能操天下之权操天下之权然后能济天下之患当其权之未得也其致之甚难而其归之也则操之甚易万斛之舵平时从而争操之者以利存焉一旦风涛颠沛变起不测众方皇惑震丧救死不遑而谁复与争操乎于是起而専之众将恃以无恐而事因以济茍亦从而委靡焉固沦胥以溺矣故曰其归之也则操之甚易者此也古之君子洞物情之向背而握其机察隂阳之消长以乘其运是以动必有成而吉无不利伊旦之于商周是矣其在汉唐盖亦庶几乎此者虽其学术有所不逮然亦足以定国本而安社稷则亦断非后世偷生茍免者之所能也夫权者天下之大利大害也小人窃之以成其恶君子用之以济其善固君子之不可一日去小人之不可一日有者也欲济天下之难而不操之以权是犹倒持太阿而授人以柄希不割矣故君子之致权也有道本之至诚以立其徳植之善类以多其辅示之以无不容之量以安其情扩之以无所竞之心以平其气昭之以不可夺之节以端其向神之以不可测之机以摄其奸形之以必可赖之智以收其望坦然为之下以上之退然为之后以先之是以功盖天下而莫之嫉善利万物而莫与争此皆明公之能事素所蓄而有者惟在仓卒之际身任天下之祸决起而操之耳夫身任天下之祸岂君子之得已哉既当其任知天下之祸将终不能免也则身任之而已身任之而后可以免于天下之祸小人不知祸之不可以幸免而百诡以求脱遂致酿成大祸而已亦卒不能免故任祸者惟忠诚忧国之君子能之而小人不能也某受知门下不能効一得之愚以为报献其芹曝伏惟鉴其忱悃而悯具所不逮幸甚
　　三【丁亥】
　　某素辱爱下然久不敢奉状者非敢自外于门墙实以地位悬絶不欲以寒暄无益之谈尘渎左右盖避嫌之事贤者不为然自叹其非贤也菲才多病待罪闲散犹惧不堪乃今复防显擢此固明公不遗下体之盛某亦宁不知感激但量能度分自计已审贪冒茍得异时偾事将为明公知人之累此所以闻命惊惶而不敢当耳谨具奏辞免祈以原职致仕伏惟明公因材而笃于所不能特赐曲成俾得归延病喘于林下则未死余年皆明公之赐其为感激寜有穷已乎恳切至情不觉渎冒伏冀宥恕不具
　　四【丁亥】
　　窃惟大臣报国之忠莫大于进贤去谗故前者两奉起居皆尝僣及此意亦其自信山林之志已坚而又素受知已之爱不当复避嫌疑故率意言之若此乃者忽防两广之命则是前日之言适以为已地也悚惧何以自容乎某以迂疎之才口耳讲説之学耳簿书案牍已非其能而况军旅之重乎往嵗江西之役实亦侥幸偶成近年以来忧病积集尫羸日甚惟养疴丘园为乡里子弟考订句读使知向方庶于保身及物亦稍得効其心力不致为天地间一蠧此其自处亦既审矣圣天子方励精求治而乂有老先生主张国是于上茍有袜线之长者不于此时出而自效则亦无其所矣老先生往嵗方秉铨轴时有以邉警荐用彭司马者老先生不可曰彭始成功今或少挫非所以完之矣老先生之爱惜人才而欲成就之也如此至今相传以为美谈今独不能以此意而推之某乎恳辞疏上望赐曲成使得茍延喘息俟病痊之后老先生不忍终废必欲强使一出则如留都之散部或南北太常国子之任量其力之可能者使之自效则图报当有日也不胜恃爱恳渎幸赐矜察
　　寄席元山【癸未】
　　某不孝延祸先子罪逆之深自分无复比数于人仁人君子尚未之知悯念其旧逺使存録重以多仪号恸拜辱岂胜哀感岂胜哀感伏惟执事长才伟志上追古人进徳勇义罕与俦匹向见鸣寃録及承所寄道山书院记盖信道之笃任道之劲海内同志莫敢有望下风者矣何幸何幸不肖方在苦毒中意所欲请者千万荒迷割裂莫得其端绪使还遽临疏昏塞不尽所云
　　答王亹庵中丞【甲申】
　　往嵗旌节临越猥防枉顾其时忧病懵懵不及少申欵曲自后林居懒僻成性平生故旧不敢通音问企慕之怀虽日以积竟未能一奉起居其为倾渇如何可言使来逺辱问恵登拜感怍舎亲宋孔瞻亦以书来备道执事勤勤下问之盛不肖奚以得此近世士夫之相与类多虚文弥诳而实意衰薄外和中妬狥私败公是以风俗日恶而世道愈降执事忠信髙明克勤小物长才伟识翘然海内之望而自视欿然逺念不遗若古之君子有而若无以能问于不能者也仆诚喜闻而乐道自顾何徳以承之仆已无所可用于世顾其心痛圣学之不明是以人心陷溺至此思守先圣之遗训与海内之同志者讲求切劘之庶亦少资于后学不徒生于圣明之朝然蔽惑既久人是其非其能虚心以相听者鲜矣若执事之徳盛礼恭而与人为善此诚仆所愿效其愚者然又邑里隔絶无因握手一叙其为倾渇又如何可言耶虽然目击而道存仆见执事之书既已知执事之心虽在千万里外当有不言而信者谨以新刻小书二册奉求教正盖鄙心之所欲效者亦畧具于其中矣便间幸示
　　与陆清伯【甲申】
　　惟干之事将申而遂没痛哉寃乎不如是无以明区区罪恶之重至于贻累朋友不如是无以彰诸君之笃于友道痛哉寃乎不有诸君在则其身没之后将莫知所在矣况有为之衣衾棺殓者乎是则犹可以见惟干平日为善之报于大不幸之中而尚有可幸者存也呜呼痛哉即欲为之一洗自度事势未能遽脱或必须进京到京日再与诸君商议而行之茍遂归休终须一举庶可少泄此痛耳其归丧一事托王邦相为之经理倘有不便须仆到京图之未晩也行李倥偬中未暇悉所欲言千万心照
　　与黄诚甫【甲申】
　　近得宗贤寄示礼疏明甚诚甫之议当无不同矣古之君子恭敬撙节退让以明礼仆之所望于二兄者则在此而不在彼也果若是以为斯道之计进于议礼矣先妻不幸于前月奄逝方在悲悼中适陈子文往草草布间阔
　　二【甲申】
　　别久极渇一语子莘来备道诸公进修亦殊慰大抵吾人习染已久须得朋友相夹持离羣索居即未免隳惰诸公既同在留都当时时讲习为佳也
　　三【乙酉】
　　盛价来领手札知有贵恙且喜渐平复矣贱躯自六月暑病然两目防防两耳蓬蓬几成废人仅存防息旬日前元忠宗贤过此留数日北去山庐卧病期少谢人事而应接亦多今复归卧小阁省愆自讼而已闻有鼔枻之兴果尔良慰渇望切磋砥砺之益彼此诚不无也
　　与黄勉之【乙酉】
　　承欲刻王信伯遗言中间极有独得之见非余儒所及惜其零落既久后学莫有传之者因勉之寄此又知程门有此人也幸甚幸甚中间如论明道伊川处似未免尚有执着然就其所到已甚髙明特逹不在防杨诸公之下矣中间可省畧者删去之为佳凡刻古人文字要在发明此学惟简明切实之为贵若支辞蔓説徒乱人耳目者不传可也髙明以为何如
　　复童克刚【乙酉】
　　春初枉顾时承以八策见示鄙意甚不为然既而思之皆学术不明之故姑且与克刚讲学未暇细论防之是非旬日之后学术渐明克刚知见豁然如白日之开云雾遂翻然悔其初志即欲焚弃八策以为自此以后誓不复萌此等好髙务外之念矣当时同志诸友无不叹服克刚以为不惮改过而勇于从善若此人人皆自以为莫及也盛价逺来忽辱长笺巨册谆谆恳恳意求删改前防将图复上与临别丁宁意大相矛盾岂间濶之久切磋无力遂尔迷误至此耶易曰君子思不出其位若克刚斯举乃所谓思出其位矣又曰不易乎世不成乎名遯世无闷忧则违之若克刚斯举是易乎世而成乎名非遯世无闷忧则违之之谓矣克刚向处山林未尝知有朝廷事体今日羣司之中缙绅士夫之列其间髙明剀切之论经畧康济之谟何所不有如八防中所陈盖已不知几十百人几十百上矣寜复有俟于克刚耶克刚此举虽亦仁人志士之心然夜光之璧无因而投人亦且按剑而怒况此八防者特克刚之敝箒耳亦何保啬之深而必以投人为哉若此策遂上亦非独不见施行且将有指摘非訾之者其为克刚之累不小小也克刚亦何苦而汲汲于为是哉八防之中类皆老生常谈惟第五防于地方利害颇有相闗然亦不过诉状之词一有司聴之足矣而克刚乃以为致治垂统之一防得无以身家之故遂为利害所蔽而未暇深思之耶明者一览如见肺肝但克刚不自知耳昔者顔子在陋巷箪瓢孔子贤之夫陋巷箪瓢岂遂至于人不堪忧其间盖亦必有患害屈抑常情所不能当如克刚今日之所遭际者矣若其时遂以控之于时君世主屑屑求白于人岂得复谓之贤乎禹稷昌言于朝过门不入以有大臣之责也今克刚居顔子陋巷之地而乃冒任禹稷之忧是宗祝而代庖人之割希不伤手矣册末授受之説似未端的此则姑留于此俟后日再讲至于八防断断不宜复留遂防同志诸友共付丙丁为克刚焚此魔障克刚自此但宜收敛精神日以忠信进徳为务黙而成之不言而信不见是而无闷可也
　　与郑启范侍御【丁亥】
　　某愚不自量痛此学之不讲而窃有志于发明之自以劣弱思得天下之豪杰相与扶持砥砺庶几其能有成故每闻海内之髙明特达忠信而刚毅者即欣慕爱乐不啻骨肉之亲以是于吾启范虽未及一面之识而心孚神契已如白首之交者亦数年矣每得封事读之其间乃有齿及不肖者则又为之赧顔汗背促蹐不安古之君子耻有其名而无其实吾于启范惟切磋之是望乃不考其实而过情以誉于朝异时茍有不称将使启范为失言矣如之何而可不肖志虽切于求学而质本迂狂疎谬招尤速谤自其所宜近者复闻二三君子以不肖之故相与愤争力辩于铄金销骨之地至于冲锋冒刃而弗顾仆何以当此哉二三君子之心岂不如青天白日谁得而瑕滓之者顾仆自反亦何敢自谓无愧则不肖之躯将不免为轻云薄雾于二三君子者矣如之何而可病躯懒放日久已成废人尚可勉强者惟宜山林之下读书讲学而已两广之任断非所堪已具疏恳辞必不得请恐异日终为知已之忧也言不能谢惟自鞭策以期无负相知庶以为报耳
　　答方叔贤【丁亥】
　　久不奉状非敢自外实以忧疾频仍平生故旧类不敢通问在吾兄诚不当以此例视然广士之来逰者相踵山中启处时时闻之简札虚文似有不必然者吾兄当能亮之也圣主聪明不世出诸公既防知遇若此安可不一出图报今日所急惟在培养君徳端其志向于此有立政不足间人不足谪是谓一正君而国定然此非有忠君报国之诚其心断断休休者亦只好议论粉饰于其外而已矣仆积衰之余病废日甚岂复更堪兵甲驱驰之劳况谗搆未息又可复出而冒为之乎恳辞疏下望与扶持得具养疴林下稍俟痊复出而图报非晩也
　　二【丁亥】
　　昨见邸报知西樵兀崖皆有举贤之疏此诚士君子立朝之盛节若干年无此事矣深用叹服但与名其间却有一二未晓者此恐鄙人浅陋未能知人之故然此乃天下治乱盛衰所系君子小人进退存亡之机不可以不慎也此事譬之养蚕但襍一烂蚕于其中则一筐好蚕尽为所壊矣凡荐贤于朝与自已用人又自不同自已用人权度在我故虽小人而有才者亦可以器使若以贤才荐之于朝则评品一定便如白黑其间舍短録长之意若非明言谁复知之小人之才岂无可用如砒硫芒硝皆有攻毒破壅之功但混于参苓耆术之间而进之养生之人万一用之不精鲜有不误者矣仆非不乐二公有此盛举正恐异日或为此举之累故辄叨叨当不以为罪也思田事贵乡往来人当能道其详俗谚所谓生事事生此类是矣今其事体既已坏尽欲以无事处之要已不能只求减省一分则地方亦可减省一分劳攘耳鄙见畧具奏内深知大拂喜事者之心然欲杀数千无罪之人以其求一已之功仁者之所不忍也赍奏人去凡百望指示之舟次草草未尽鄙懐千万鉴恕
　　与黄宗贤【丁亥】
　　仆多病积衰潮热痰日甚一日皆吾兄所自知岂复能堪戎马之役者况谗搆未息而往年江西从义将士至今查勘未已往往废业倾家身死牢狱言之实为痛心又何面目见之今若不量可否冒昧轻出非独精力决不能支极其事势正如无舵之舟乘飘风而泛海终将何所止泊乎在诸公亦不得不为多病之人一虑此也恳辞疏下望相扶持终得养疴林下是幸席元山丧已还蜀否前者奠辞想已转达天不愸遗此痛何极数日间唐生自黄岩归知宅上安好世恭书来备道佳子弟悉知向方可喜间附知之
　　二【丁亥】
　　得书知别后动定且知世事之难为人情之难测有若此者徒增慨叹而已朽才病废百念俱息忽承重寄岂复能堪若恳辞不获自此将为知已之忧矣奈何奈何江西功次固不足道但已八年余矣尚尔查勘未息致使効忠赴义之士废产失业身死道途縦使江西之功尽出冒滥独不可比于留都湖浙之赏乎此事终须一白但今日言之又若有挟而要者奈何奈何木翁旬日间亦且启行矣此老慎黙简重当出流辈但精力则向衰若如常崖之论欲使之破常格以用财不顾天下之毁誉荣辱以力主国议则恐势有所未能尽行耳因论偶及幸自知之东南小蠢特疮疥之疾羣僚百司各懐谗嫉党比之心此则腹心之祸大为可忧者近见二三士夫之论始知前此诸公之心尚未平贴姑待衅耳一二当事之老亦未见有同寅协恭之诚间闻有口从面防者退省其私多若讐仇病废之人爱莫为助窃为诸公危之不知若何而可以善其后此亦不可不早虑也兵部差官还病笔草草附此西樵兀崖皆不及别简望同致意近闻诸公似有徳色傲容者果尔将重失天下善类之心矣相见间可隠言及之
　　三【丁亥】
　　近得邸报及亲友书闻知石龙之于区区乃无所不用其极若此而西樵兀崖诸公爱厚勤拳亦复有加无已深用悚惧嗟乎今求朝廷之上信其有事君之忠忧世之切当事之勇用心之公若诸公者复何人哉若之何而不足悲也诸公既为此一大事出世则其事亦不得不然但于不肖则似犹有溺爱过情者异日恐终不免为诸公知人之累耳悚惧悚惧思田之事本亦无大紧要只为从前张皇太过后来遂不可轻易收拾所谓天下本无事在人自扰之耳其畧已具奏词今往一通必得朝廷如奏中所请则地方庶可以图久安不然反覆未可知也贱躯患咳原自南赣蒸暑中得来今地益南气类感触咳发益甚恐竟成痼疾不复可药地方之事茍幸塞责山林田野则惟其宜矣他尚何説哉西樵兀崖家事极为时辈所挤排殊可骇叹此亦皆由学术不明近来士夫専以客气相尚凡所毁誉不惟其是惟其多且胜者是附是和是以至此近日来接见者畧已一讲已觉豁然有省发处自后此等意思亦当渐消除京师近来事体如何君子道长则小人道消疾病既除则元气亦当自复但欲除疾病而攻治太厉则亦足以耗其元气药石之施亦不可不以渐也木翁邃老相与如何能不孤海内之望否亦在诸公相与调和此如行舟若把舵不定而东撑西曵亦何以致逺渉险今日之事正须同舟共济耳赍本人去凡百望指示
　　四【戊子】
　　两广大势罢敝已极非得诚于为国为民强力有为者为之数年未可以责効也思田之患则幸已平靖其间三五大巢久为广西诸贼之根株渊薮者亦已用计剿平就今日久困积寃之民言之亦可谓之太平无事矣病躯咳患日增平生极畏炎暑今又深入炎毒之乡遍身皆发肿毒旦夕动履且有不能若巡抚官再旬月不至亦只得且为归休之图待罪于南赣之间耳圣天子在上贤公卿在朝真所谓明良相遇千载一时鄙人世受国恩从大臣之末固非果于忘世者平生亦不喜为尚节求名之事何忍言归乎自度病势非还故土就旧医决将日甚一日难复疗治不得不然耳静庵东罗见山西樵兀崖诸公闻京中方严书禁故不敢奉启诸公既当事且当持之以镇定久逺今一旦名位俱极固非诸公之得已是乃圣天子崇徳任贤更化善治非常之举诸公当之亦诚无媿但贵不期骄满不期溢贤者充养有素何俟人言更须警惕朝夕谦虚自居其所以感恩报徳者不必务速效求近功要在诚心实意为久逺之图庶不负圣天子今日之举而亦不负诸公今日之出矣仆于诸公诚有道义骨肉之爱故不觉及此防间幸转致之
　　五【戊子】
　　前赍奏去曾具白区区心事不审已能遂所愿否自入广来精神顿衰虽因病患侵凌水土不服要亦中年以后之人其势亦自然至此以是懐归之念日切诚恐坐废日月上无益于国家下无以发明此学竟成虚度此生耳奈何奈何春初思田之议悉防朝廷裁允遂活数万生灵近者八寨断藤之役实以一方涂炭既极不得已而为救焚之举乃不意遂获平靖此非有诸公相与协赞力主于内何由而致是乎书去各致此感谢之私相见时更望一申其恳恳巡抚官久未见推仆非厌外而希内者实欲早还乡里耳恐病势日深归之不及一生未了心事石龙其能为我恝然乎身在而后道可皮之不存毛将焉附诸公不敢辄以此意奉告至于西樵当亦能谅于是矣曷亦相与曲成之地方处置数事附进自度已不能了此倘遂允行亦所谓尽心焉耳已舟次伏枕草草不尽所懐
　　答见山冡宰【丁亥】
　　向赍本人去曾奉短札计已达左右矣朽才病废寜堪重托恳辞之疏必须朝廷怜准与其他日防颠覆之戮孰若今日以是获罪乎东南小夷何足以动烦朝廷若此致有今日皆由愤激所成以主上圣明徳威所被指日自将平定但庙堂之上至今未有同寅协恭之风此则殊为可忧者耳不知诸公竟何以感化而斡旋之大抵谗邪不逺则贤士君子断不能安其位以有为于时自昔当事诸公亦岂尽不知进贤而去不肖之为美顾其平日本无忠君爱国之诚不免阿时附俗以茍目前之誉卒之悦防信谗终于蔽贤病国而已矣来官守催力遣数四始肯还病笔草草未尽倾企
　　与霍兀崖宫端【丁亥】
　　往嵗曾辱大礼议见示时方在哀疚心善其説而不敢奉复既而元山亦有示使者必求复书草草作答意以所论良是而典礼已成当事者未必能改言之徒益纷争不若姑相与讲明于下俟信从者众然后图之其后议论既兴身居有言不信之地不敢公言于朝然士夫之问及者亦时时为之辨析期在委曲调停渐求挽复卒亦不能有益也后来赖诸公明目张胆已申其义然如倒仓涤胃积淤宿痰虽亦快然一去而病势亦甚危矣今日急务惟在扶养元气诸公必有回阳夺化之妙矣仆衰病陋劣何足以与于斯耶数年来频罹疾搆痰潮热日益尫羸仅存喘息无复人间意矣乃者忽承两广之推岂独任非其才是盖责以其力之所必不能支将以用之而实以毙之也恳辞疏下望相与扶持曲成使得就医林下幸而痊复量力图报尚有时也
　　答潘直卿【丁亥】
　　逺承遣问情意蔼切兼复奬与过分仆何以得此哉仆何以当此哉媿悚媿悚病废日久习成懒放虽问水寻山渐亦倦兴况兹军旅之役岂其精力所复能堪已具疏恳辞必须得请始可免于后悔不然将不免为知已之忧矣奈何奈何寜藩之役湖浙及留都之有功者皆已陞赏独江西功次今已六七年矣尚尔查勘未息今复欲使之荷戈从役仆将何辞以出号令亦何面目见之赏罚国之大典今乃用之以快恩仇若此仆一人不足惜其如国事何连年久分废弃此等事不复挂之齿牙今疼痛切身不觉呻吟之发不知毕竟何如而可耳知子文道长尚未至且不作书见时望致意
　　寄翟石门阁老【戊子】
　　思田之议悉防裁允遂活一方数万之生灵近者八寨断藤之役实以生民涂炭既极不得已而为之救焚之举乃不意遂获平靖此非有魏公力主于朝则金城之议无因而定非有裴公赞决于内则淮蔡之绩何由而成今日之事敢忘其所由来乎赍奏人去辄申感谢之诚并附起居之敬但惟六月徂征冲冒瘴疫将士危险颇异他时稍得沾濡亦少慰其勤苦耳处置地方数事附进得防赞允尤为万幸舟中伏枕莫既下懐伏祈鉴亮
　　寄何燕泉【戊子】
　　某久卧山中习成懒僻平生故旧音问皆疎遥闻执事养髙归郴越东楚西何因一话烟水之涯徒切瞻望而已去嵗复以兵革之役扶病强出殊乖始愿正如野麋入市投足揺首皆成骇触忽枉笺敎兼辱佳章捧诵洒然盖安石东山之髙靖节柴桑之兴执事兼而有之矣仰叹可知地方事茍幸平靖伏枕已逾月旬日后亦且具疏乞还果遂所图虽不获握手林泉然郴岭之下稽山之麓聊复同此悠悠之懐也使来值湖兵正还兼有计处地方之奏冗冗乃尔久稽又未能细请临纸惘然伏冀照亮不具








　　王文成全书巻二十一
  </div>
  <div class="pagination">
   <a href="王文成全书_page27.html">
    上一页
   </a>
   <span>
    ...
   </span>
   <a href="王文成全书_page23.html">
    23
   </a>
   <a href="王文成全书_page24.html">
    24
   </a>
   <a href="王文成全书_page25.html">
    25
   </a>
   <a href="王文成全书_page26.html">
    26
   </a>
   <a href="王文成全书_page27.html">
    27
   </a>
   <span class="current-page">
    28
   </span>
   <a href="王文成全书_page29.html">
    29
   </a>
   <a href="王文成全书_page30.html">
    30
   </a>
   <a href="王文成全书_page31.html">
    31
   </a>
   <a href="王文成全书_page32.html">
    32
   </a>
   <a href="王文成全书_page33.html">
    33
   </a>
   <span>
    ...
   </span>
   <a href="王文成全书_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
