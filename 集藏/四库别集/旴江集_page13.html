<!DOCTYPE html>
<html>
<head>
    <meta charset="UTF-8">
    <title>旴江集 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旴江集 - 第 13 页/共 20 页</h1>
    <div class="content">　　弋阳县学北堂见夹竹桃花有感而书
　　暖碧覆晴殷依依近朱栏异类偶相合劲节何能安同时尽妖艶无地容檀栾移根既不可洁心诚为难外貌任春色中心期歳寒正声尚可听谁是伶伦官
　　孤懐
　　智者在不惑君子贵知几彼昏有耳目无能辨是非蜀犬尽鸣吠羲轮自光辉古人不可作垂涕沾吾衣
　　读韩文公驽骥篇因广其説
　　主人渇良马仆夫念驽骀行迟追易及力少牵易来时闻千里足百箭攅其懐主人虽欲买众口大悠哉
　　送陈次公茂材
　　俗人无心胷贵伪不贵诚口吻当文学犇走成名声之子出蒿莱行洁业且精中美未外发朴质亡华英持此向广众讵免笑与憎况复覔荐举路险岂易行所愿天命泰因之主者明牙弦一皷时钟子耳必倾
　　虾蟆
　　虾蟆尔奚为閤閤搅人耳在官不为【去声】官在私无私事徒将一寸口日夜相鸣吠岂能劖语言且欲噪梦寐何者孔稚珪爱之如鼓吹谁论正与淫各自有知已
　　惜鸡诗
　　曩予家居见鸡有异者为之动心甞欲作诗而不果戊寅夏五月学于山中乃追赋之曰
　　吾家有鸡母乗春数子生生来逾六旬互觉羽翼成其母且再卵逐之使离散众雏既不来一子独恋恋恋恋不肯离逐之终不移母行无险易唧唧相追随卵生亦云足母伏窠中宿厥子苦无依攀背如悲哭窠中母所安忍渇复忘餐子于背上卧不舍须臾间我时见之喜异类能如此因欲观其终其终谅何似一朝大长成乃知牝牡情膨脝娠在腹渐见东西行行行求饮食欲以助生息卵出子还多养子何劳役朝啄荆草林暮爪污泥深昔时随母意今作爱雏心雏生诚可爱母老宁忍背物性乃不常使人心叹慨物类本无知无知孰责之斯鸡与众异酷似有天资天资以仁孝变更何太早况彼本无知血毛安足道万物灵者人孰不念其亲少艾与妻子所以夺吾真五十慕父母虞舜称稽古埋子得黄金迩来唯郭巨古人往莫追言之泪沾衣斯言足自警题作惜鸡诗
　　日出吟
　　日出百鸟喜羇人嬾举眸长恨年光缓禄养未可求若至年光过高堂又白头羲和君有知奈我心悠悠
　　闻女子疟疾偶书二十四韵寄示
　　昨日家人来言汝苦寒热想由卑湿地颇失饮食节脾官骄不治气马痴如絏乃致四体烦故当双日发江南此疾多理不忧颠越顾汝仅毁齿何力禁喘噎寄书诘医师有药且嚼啜方经固灵应病根终翦灭但恐祟所为甞闻里中説兹地有罔两乗时相罥结嗟哉鬼无知何于我为孽我本重脩饰胷中掬氷雪祸淫虽甚苛无所可挑抉疑是饕餮魂私求盘椀设尽室唯琴书何路致荤血无钱顾越巫刀剑百斩决徒恣彼昏邪公然敢抄撮吾闻上帝灵网目匪疎缺行当悉追捕汝苦旦夕歇慈爱早有加忆念今逾切尘劳差可畏归计又云辍所生能劬劳祖母矧聪哲羸卧纵未苏抚视谅非拙勉勉多自安风来信勿絶
　　读史
　　子长汉良史笔锋颇雄刚惜哉闻道寡气志苦不常心如虫丝轻随风东西扬一事若可喜不顾道所长公言绌原宪侠贼乃为良仁义谓足羞货殖比君王黄老先六经斯言固猖狂吁嗟夫子没两观无刑章予懐班孟坚駮议何洋洋传与后世人慎思其否臧
　　和育王十二题【筠州杨屯田以僧常坦诗俾予和之题之义坦自有解】金沙池
　　遥闻金在沙知是虚名号世人方竞奢何兹有遗宝
　　佛迹峯
　　佛迹空在兹佛心无处所寻迹以求之似学邯郸歩
　　七佛石
　　万物虽散殊孰非道之体何必石岩岩方疑金色臂
　　袈裟石
　　梵教一来东羣心日归向土石至无情也作披缁状
　　明月台
　　月色固无改台基亦不壊嗟哉翫月人古来谁更在
　　石屏风
　　形模皆自然树立岂人力松影与秋光扫成真水墨
　　灵鳗井
　　田苖自枯槁井鳗人所祷若教龙有灵此鱼何足道
　　供奉泉
　　璘师凿此泉晨夕奉亲老因知达者心岂甞离孝道
　　育王塔
　　甞闻有为法佛説如梦幻胡然窣堵波香花耀凡眼
　　八角殿
　　晋后千百年兹殿俨如昔梵宇若皆然应须省民力
　　晋年松
　　典午既陵夷羣材共沦谢唯有靑靑松于今被王化
　　重台莲
　　长疑佛界中天女来行乐为怕山风寒仙衣尽【津忍】重着
　　美女篇
　　繁霜毒春木花开苦不早愚夫择利婚美女贫中老曷不冶顔色门前车马道闺房有礼文自衒谁言好俗态竞朱粉古心慕苹藻所期君子恩卒以慰枯槁
　　苦热夜
　　荧荧背明灯黯黯垂疎帷阶庭岂不好蚊虫苦相期壊扇无清风暗树多斜枝屈指山泉侣寂寥空所思
　　丐僧
　　靡靡歩康衢喋喋问流俗谁将今日财愿易来世福休论身善恶佛眼重金玉
　　闵俗
　　君门若无禄陈编孰能读公庭若无法秽徳谁不足煦煦儒者言沈沈小人腹伤心勿复道拂弦寄淸曲
　　感叹【二首】
　　世常羞贫贱贫贱非我羞道成不见取贫贱谁之由陛楯拥尧舜廊庙居伊周面对岂无説咫尺路阻脩浮云闗太虚白日光逆流嗟尔临人者蔽贤天所仇
　　又
　　得志万罪消失志百丑生谁云王路寛枯槁不敢行出言到口角缩舌悔恨并自省犹若此况乃蚩蚩氓故知当今贤未有非簮缨
　　寄邻父
　　离山阙归期滞踪如在狱他门一脔炙贱子万端辱吟忆圃花尽梦知原麦熟公言富贵迟何似耕获速
　　竹斋题事
　　低斋结空野小竹移孤林斋闲竹净好日媚幽人心南方夏厌暑独此留残隂戞雨挫促梦穿风搜凉襟长茵展丽藓乱歌奏欢禽侍奴裹村服语客抛尘簮志髙成利讐思爽生诗淫值圣喜盈巻感古悲入琴山迎穏履逺月劝澄杯深荣名虽未染幸亦非堙沈
　　赠黄秀才别
　　朝闺入有籍疏逺难见君世眼不识道贫贱无髙文兰蕙生同草鸿鹄心在云赠子喜别离儿女安得闻
　　雨中作
　　羣隂侮阳徳雨阵春嘈嘈白晓惨成夜瓦口生飞涛凝云列山韒冷气攅衣刀径閙有松竹庭卧唯蓬蒿花淫得罪陨鸎辩知时逃隰苖出水短木菌随日髙防吟雅于乐快饮甘如膏朱曦待未见天盖空牢牢
　　独居
　　苔根跨阶发白雨满四檐春眠嬾下枕日午谁开帘浮尘裹酒榼馁虫镂书籖荣乐岂不欲非义固所嫌
　　闵雨诗
　　吴江之南是曰丰国五种之生天下食一歳不登吾民菜色如何天不仁纵彼旱孽称其神矫矫赤龙推火轩来自东南山咸池愞水不敢沃阳侯失色愁烹煎况兹畎亩流涓涓何足吸之唇齿间但见禾与黍蓬勃红尘起土伯勑其属扫路迎饥鬼哀哉氓蚩蚩托身釡鬲惟蒸炊小人怨咨君子知天生天杀今其时我闻皇穹大徳在生育爱养万物同婴儿产民之身赋民食中道絶之何所为当时防防间委任非其宜山川之神各守土羣龙受位司天池上帝当轩亲戒勑十日一雨无愆期帝心仁且信临下固不疑谓言庶事有分职屏去视听思无为安知愚下鬼负徳孤恩难制指防天之权侮人命贪嗜牛羊邀祭祀忽焉一物不称情因教此旱灾生灵雷霆之官畏罪莫敢谏头枕天皷眠不醒帝在紫微垣下隔千里云徒劳衔血向空哭帝心虽圣安得闻北斗侍帝侧斡运气母均四时五星暨众宿照曜亡偏私夫何容此鬼恣行胷臆轻天威定是机务繁耳目有所遗小臣亦何者草莽负竒节欲系神颈无长绳欲斩龙头劒锋缺皇穹如未察凶邪空使小臣心郁结
　　访周道士
　　岂无饮食奉欢乐亦有賔客相追逰宿酲在枕或时起俗话入耳令人羞偶随贤友访仙子一临花槛斟瓷瓯尘埃何处是浮世松竹此地长清秋古来扰扰富且贵天下茫茫公与侯盖棺事了何足数乗兴啸傲真良筹
　　甘露亭诗
　　乾坤父母莫匪慈胚胎亿兆成角羁其间哺乳不及处有时泣杀呱呱儿南川上游号沃野景祐丙子甞凶饥新田始苖旧谷罄十室八九无晨炊伏隂何者不仁甚酿作水灾来助之烟煤刷天雨汁黑呕山泄谷争奔驰横流一夜打城郭万弩窃发穿毛皮东隅有洲尸揖揖如蚁欲走遭水围屋根无力树腰折蛟蜃食人犹择肥涛波一望万山阻六亲不得相扶持国子刘公好仁者惟时假守兹军麾民生在我不在命告舟往救无敢违童儿赤立妇女困载之刳木何累累泥沙外冷内饥渇口噤不语如狂痴牵挛坐卧满府舍赋以酒饮加饘糜随流往往亦不死逺在百里无人知捐金购得问姓氏召使亲族携之归司农仓廪尽发出不待奏报先施为有余况可补不足大贾蓄家如响随来瞻去察夜继昼赤热不忍防华榱由斯一郡十万户饿肤日月生膏脂存者相保没者唐虞仁寿重敺跻圣主养贤贤养物气和郁郁通髙卑城西老宫古松径一朝坠露甘如饴千柯万叶结不解玉阶琼树光离离甿俗奔走竞观覩手攀口吮同赍咨学老之人周氏子好善不类黄冠师欲令事迹绚久逺筑亭其地髙巍巍公之归朝不可借松树至今犹未衰我作此诗掲亭上他年堕泪如羊碑
　　送丘寺丞
　　嗟予兀兀何施为学无异意唯传师甞言先圣所述作人事而巳无他岐安知歩歩有天道繄我丘师能识之春秋下应三千歳雅颂周流十二支阐幽大传与隠防图冩转匝成圎规劳兄示我复教我一字不晓如痴儿文侯听乐唯恐卧今我幸免指目皮丘明子夏言不及我兄所得何神竒直疑前身是顔子独受师説无人知又疑梦寐感灵怪常与周孔相追随不然悠悠千载后何传何习遽如斯穷愁著书古有例昨官闽中今海涯海涯路逺学者少斯道未有施行时圣皇诛赏甚明白归来奏牍无迟迟江南臈雪片如掌酒花上面寒力衰是非得失从此止马头一别东西驰
　　答縁槩师见示草书千字文并名公所赠诗序
　　佛繇西域渐中土欲使羣心皆鼔舞若颛梵语及梵书昧者虽从明孰与其徒往往多材能暗结时贤为外助逺公自昔来庐山夸逞莲花邀社侣吁嗟君子遭乱邦舍此未知何处去迩来一行善记览齧破乾坤寻厯数或攻文苑掠芬香辞则贯休笔怀素其余曲艺与小诗布在人间难悉数贤豪大抵多怜才引致门墙无龃龉其人既重法亦尊羽翼大成根本固我縁山谷见不逺缁褐憧憧尽愚鲁坐量此去朋党衰纎缟焉能拒强弩去年有使自番阳手借一函来我所发函乃是縁槩书千字满前云缕缕众人饱食已用心欲噍伯英肥美处当时名士嘉其能长序短篇聫绣组因思幅员千万里如师之能更几许以儒辅释日益多何恤区区一韩愈
　　春社词【并序】
　　宝元二年甞梦大雨震所居室惊而仆地既已有一人甚长大紫衣而冠意谓雷之神也呼觏使前授之题曰春社词【词或作篇字不能审】觏惧栗栗援笔得八句与之及觉尚记其首三句颇怪丽今七年矣值暇日以五句足之呉台翫春锁春色雨刷花光入龙国田边大树啼老鸦野云痴醉寒查牙年华欲住风雷恶兰脸知秋泪先落时荣时谢无了时扶起混沌须神医
　　闻训狐
　　昔年因读昌黎文知有训狐犹未真客堂昨夜灭烛后一声窃发诚惊人慈母入席匪虚语据此麄暴谁敢闻杀人之子养尔子天地不管胡为仁岂无鹰隼善搏击去路昏黑难相亲亦有弓矢可弹射郤恐误中东西邻我今独处虽无惧聒不得睡宁不嗔甞闻凤凰百鸟君丹穴万里谁能言行当整顿九韶乐奉迎綷羽掀重云直前再拜列尔罪尔躯何足为灰尘
　　闻喜鹊
　　翩翩者鹊何品流羽毛白黑林之幽生平智力可料度有巢往往输鸣鸠天然郤防报人喜愚儿防妇唯尔求万声千噪几曽验闻者终是轩眉头从来乌鸟爱反哺孝慈情性谁可俦其间于事最先见告人凶祸令人忧忧时不肯自脩饰祷请神鬼争啾啾告之愈验愈见恶【去声】共云灾患鵶之由弹丸瓦石相驱逐名园佳树难依投忠言逆耳世罕用属镂曾割伍员喉莫笑后来司马公事事称好真良谋
　　解汤延祖字
　　仲尼作经授曾子明稽至孝之终始始于事亲终立身以是扬名于后世大雅有言念尔祖述脩其徳乃为美圣训昭昭十八章冩之琬琰千余歳汤生本由义方教石磨沙荡求成器其名延祖有意哉吾以子立为之字立身之道将何如非曰凡人富与贵不贤而位何能为蝇虫岂不披红紫周公亦人舜亦人口衔日月坐天际勗哉见善勿迟疑往往后生诚可畏



　　旴江集巻三十五
　　钦定四库全书
　　旴江集巻三十六　　　　　宋　李觏　撰近体
　　五言二韵
　　咏竹
　　外边虽节目内里郤空虚从来汗流浃只为写经书
　　霜
　　夜落无人见朝看到处新非君有分别力不柰松筠
　　氷
　　水性本来弱渐寒成此坚东风有时到防日是残年
　　鵞
　　逸少曾留翫人因唤右军鸟名加爵号不离羽毛羣
　　鸭
　　庶人常用贽贵在不飞迁饱食待庖宰虚教两翅全
</div>
    <div class="pagination">
<a href="旴江集_page12.html">上一页</a><span>...</span><a href="旴江集_page8.html">8</a><a href="旴江集_page9.html">9</a><a href="旴江集_page10.html">10</a><a href="旴江集_page11.html">11</a><a href="旴江集_page12.html">12</a><span class="current-page">13</span><a href="旴江集_page14.html">14</a><a href="旴江集_page15.html">15</a><a href="旴江集_page16.html">16</a><a href="旴江集_page17.html">17</a><a href="旴江集_page18.html">18</a><span>...</span><a href="旴江集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
