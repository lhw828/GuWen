<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 127 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 127 页/共 296 页</h1>
    <div class="content">　　与于鳞陪祀上帝归戏柬宗吴徐三子
　　夕余以于鳞谒帝帝享我钧天之乐而乐也曰二子唯女哉嵗屠维恊洽昭余祈之墟女得三人焉其一丰上而躁一佻而侏儒一啁音脂顔爰爰女防之偕来焉余其享之余拜赋伯也之首章于鳞赋甫田卒章而退及皇太巫追以帝命曰某锡而以太山之田某而以东海之息壤锡女也女世职此土以夹辅大造毋抉我秘我则剪僇女
　　募縁疏
　　修广孝寺募縁偈
　　广孝寺僧欲复修故刹及庄严圣像已托前宪副徐君汝厚为疏语复谓居士能无一言乎居士病且废于世无一切縁安能以讇语作大饶益不得已口占偈曰稽首十方众　释种婆罗门　宰官大居士若以庄严愿　世现端正相　颇棃黄金色是身如电露　不复可究识　若以营缔愿转轮王四州　及将相大臣　是身如电露不复可究识　若以供养愿　富有象马珠天食诸天乐　是身如电露　不复可究识譬彼一掬沙　而以抟海水　用发希有心破一切恡执　皈依大法王　头目非我有而况于财物　米麦金银钱　乃至微妙罽珍寳璎珞衣　种种作檀施　无愿亦无想不离于真谛　苾刍仗兹力　复于阎浮提而建窣堵波　像法长不壊　更以所余福回施诸有情　同向等正觉　是名无漏因是名最上果
　　太仓州普济寺建经阁疏
　　天弢居士言昔在世尊广示方便财法并施厥称檀越智慧双启冀证菩提以故诸大菩萨于法华会中各覩喜施之因阿育利王于僧祗刼后尚获聚沙之报破执者指为有漏利导者悟其无邉所望同志咸发信心破大悭恡众利益太仓州普济寺者地带离方名标震旦白马开其祯瑞朱鸟于兹翔拱讵意末法之遂罹四兵之灾几使慧海荡为尼连业林剪若槎枿烟云聚散仅存清凉之名水月空茫不覩慈悲之相所頼沙门惟觉者苦行加持誓心缔构朝经暮呗爰聚资粮铢累寸鸠不私衣鉢自讲堂以至斋室亦既焕乎由两庑而逮中门将苟完矣唯兹瓯脱之区拟建旃檀之阁将以祗奉三寳光昭一方而法语犹湮防椎未击顾谓居士宜伸片言用告初地发心菩萨及声闻大部众凡有羊鹿车乗璎珞妙衣逺悟夙生多寳之证仰希长者布金之诺一切非我不吝檀施庶使法鴈双鶱趺落莲花之趾天龙合部珠腾贝叶之编怖鸽将鹙子而并栖飞鹫与雉堞而俱耸东睇琉璃之海智日方升西瞻浮玉之山慈云弥覆大小诸乗于焉萃止缁素方等悉尔皈依毋论见未之縁悉树人天之果
　　修观音殿疏
　　观世音菩提萨埵者苦海之慈航法王之上佐也圣证乆明慈愿未满带果行因用权成摄歴阿僧祗刼居补位而称尊徧恒河沙众咸现身而説法悲爱如阿耨水功徳胜须弥山大转法轮于我中夏江左乃震方之庆地建康尤欲界之仙都舍利西来赤乌由之建刹经文东译白马所以开縁六代代兴不废雨花之地三山山立俱成礼鹫之塲周宋鼎革有大知识者感聚沙之宿因举布金之胜事辟嚣防而开龙藏捐火宅而种莲花法象宏敷于今为盛然而邪魔间作末教易衰寳座旃檀不戒三灾之火穹碑屃赑俄倾四大之风岂直端严妙相皈礼无阶遂使清净法门奢摩絶迹佛弟子里人金生白屿者幼躭内典颇悟夙生虽混迹儒绅而投机正觉叹荣华之奄忽真等頽光悲像教之凌迟有同及溺誓决贪痴之网敢轻有漏之因特以心慕东亭愿舍虎丘之宅家怜贫女可堪牛乳之供力不从心势须用众凡国将凡宰官凡居士长者念此皆为应身或金钱或布粟或缨络寳珠慨彼元非已有檀施不分乎四众告成何借乎三时寳地重开喜覩圆好之相金箆再照争依慧觉之光今际八万四千毋陀罗臂援入西方多生普光功徳山王如来呼为善友天弢道人王某夙窥斯道乐观厥成故稽首和南而为之疏
　　吴郡正觉禅寺重大雄寳殿疏
　　昔我世尊释迦文佛慈悲发于五浊精进超乎三刼坐双林树等正觉之倐成称两足尊建大雄之寳号权实互显愚圣同师遂使日月灯光常明震旦戒定慧教徧供知识在昔王舍阐化竹林之金地肇开以至忉利説法旃檀之寳相由起逮白马之东迈欣丹鹫之鼎兴窣堵甍云旁连欲界阿兰砌玉上等色天惟我姑苏实称胜地有大林庵者一名竹塘神畀名区代居尊宿至胜国居士陆士宁性同修静托莲社以栖禅志慕元琳感虎丘而舍宅中峩法像妙好端严别搆精蓝靓深窈窕梅蕚冬荣颇现优鉢之相柰实夏茂不减庵罗之果慈篁秀发于四垂忍草丛生于三地解夏驻锡俱属耆英演法传灯无非铨要彼美常侍借宠先朝龙吐罘罳复表寒陵之额螭扶赑屭奚假江令之文大师下鸡足山吐狮子吼入受人王之供归为道俗之宗奏拓丛林逺灵谷法栋乆倾宁免波旬之累业障所纒不戒尼连之灾像法日以陵夷僧徒时困缧絏莲花灼烁厄火宅而难敷鴈王蹁跹覩弥罝而屡却平湖陆太常生由庆裔智表前身慨慧日之向沦扶弥天于再造不恡报体兾种福田时兵备广平蔡使君佛地位人为旧府主三乗解其最上五马防而重来割爱网以利刀了无罣碍纳须弥于芥子曾不留难给孤独者其夙心继絶防者其仁政谓彼化城之顷刻多出寓言至称有漏之因縁徒明实教必迟嵗月有頼檀施四众所推圆晓其首净业不染薫修有闻聘主此山俾图修复天弢居士手创短疏躬捐微赀尚頼诸方共成义举法施财施俱成善业之根去恡去贪勿蹈痴迷之网务使八十二相重覩如来之法身亿千万众再礼瑠璃之寳界洗渔乡为净土改鹿苑于长洲凡长者布地之金至阿育半残之果但能喜舍福报同归祗园姓名等吾文之不朽灵山面目歴永刼以长圆



　　弇州四部稿巻一百十三
　　钦定四库全书
　　弇州四部稿巻一百十四
　　明　王世贞　撰
　　文部
　　防十首
　　防一
　　今天下北创敌南扼倭三尺童子至于白首之田畯汲汲焉而日忧乱矣夫倭无足忧也犬戎尝入周矣而不能有也吐蕃尝入唐矣而不能有也匈奴有晋羯有晋鲜卑有晋氐有晋羗有晋拓跋有晋此非匈奴羯鲜卑氐羗拓跋之能而晋之罪也迁其部落散入中国而代熟之其饮食居处嗜好同矣气便矣是晋之时势然也金有宋元有宋此非金元氏之能宋之罪而石晋氏之罪也石晋以幽州赂契丹其民日夜安其教而便其长技金元用之以捣我固易易也是宋之时势然也是故善为中国者以敌攻敌而后全制敌也善为敌者以中国攻中国而后全制中国也今敌则不然谙达辈志在摽掠足衣食称雄沙漠间而已其部众甘羶腥暖毳幕喜好射猎拥妇女走马驰角而已其畏城郭也犹伏机之穽然畏暑湿疾也犹之蹈汤火然其不便衣冠揖让名法也犹招之笠而绳绁之也是故倐而入也亦倐而出也不能留也非有所沮却势不可也庚戌之变敌直躏三辅门阊阖军焉而我不能发一矢抗之更十日下矣敌趣掠而趣去不顾也何者以非其志也所以非其志者何也以非所素习也然则敌诚不足忧乎曰有之其为中国倡也我竭天下之兵以北遏敌南遏倭又竭天下之财以供南北兵而卒不得要领而我坐困矣燕赵秦晋齐鲁周楚之郊其为侠结纳亡命习射骑陆愽报仇者不可纪也铸山煑海夜出而晨归者不可纪也习妖书为妖服以妄希富贵者不可纪也一旦而有豪喜乱者倡之不旬月而数十万人可立受事于麾下鼓行而前谁为坚者指淮漕则天下之喉咽塞指中都则天下之耳目新指陪京则天下之根本揺指汴洛则天下之矛钤集我欲抽北兵而敌控揣我我欲抽南兵而倭扼掣我我欲悉发诸边而诸边翫狃我于乎何以防之哉昔者阿房成而汉髙帝观之叹曰大丈夫当如此及东游会稽项籍曰彼可取而代也彼二雄者其目固已无秦矣魏羽林烧张彛第杀其父子而帝不问髙欢叹曰事可知矣归散赀结豪杰走事尔朱竟以代魏夫以天下全盛之势而举事一不当而豪杰得以窥其间吁可畏哉
　　防二
　　甚哉周之自弱其兵也大司马之法其所以制军师旅卒伍至要而有纪其振茇治阅于四时而施之搜苗狝狩者甚详而不烦日闲而不废独其诸侯四夷之役徃徃使其方伯连率任之而王卒不轻发也夫兵未有不战而自精者也终春秋之世而王师之在行以胜告者不一二也至于战国而周仅以空言弥缝于天下实不能当诸侯之一岩邑禆帅也此不战之罪也秦以日战而兵日精楚赵计不胜秦耳南略滇西并蜀若破节而拉朽然无他战故也不战则以文帝之治天下之富饶而匈奴一入烽甘泉而赭北地战则以武帝之不治天下之耗虚而力遏匈奴之劲又用其余下闽下南粤下牂柯夜郎下大宛百试而锷不折故武帝之彊也用文之余富也而宣元之降匈奴也用武之余彊也昔宋之有靖康也金实草芥我而刬刈之数十万之师夜一鼓而旦絶马迹矣及其季也天下囓其什八而韩岳锜俊之徒收余烬一再角而折其锋此之所恃以一再角而折其锋者固刬刈之不尽者也今夫士平居投石超距趯踘迹射力扼虎豹然而闻金鼓之声未有不色动者矢刃交于前未有不股栗者何者以非素习也有恂恂于杯酒而侃侃于行阵者则习之也勇公战怯私鬭岂独秦民性然哉作之公则公作之私则私耳余所言作者未敢及也今国家之患莫大于聚天下不战之兵于京师而竭天下之资以奉之而不得其丝忽之用庚戌事起上赫然逮治大司马以下更戎制稽覈尺籍矣然而泄泄如故也亡论其影避役占名在而实亡者老弱市人子不堪者即人人贲育怒马厉刃亡益于用也此非所以强兵之实也今天下转嵗漕四百万石以给京军计独有汰京军之半留其勇壮者时搜习之以示强干而已余漕粟之半可悉徴其资以付邉人之能战者作其气而鼓舞之敌未有不屈者也夫汰兵而兵彊益兵而兵弱此精之説也不战则积强以为弱战则转弱以为彊此战之説也汰其必不战者而厚用其战者可也
　　防三
　　自庚戌始而西北之兵亡日不与敌战自壬子始而东南之兵亡日不与倭战兵日以战挫削日以继而卒不彊此又何也夫所谓战者非浪焉而迫之使角也兵日以战挫削日以继此所谓没世而不复振者败军之气也夫易进易退不量敌而前一中敌而靡烂者东南之兵也难进易退敌寡而前敌一多而缩匿者西北之兵也愚请先言西北之今夫所谓将者非必人见才而用之也所谓纨袴乳臭债帅者日防焉率然而授之三千之卒不习而责之战此以将败也三千之卒不必尽精武库之朽甲雕戈畀焉使之食半菽而御敌敌马驱若风搏若电我之马若仆若偃若猬若蜗敌人之长技十不得一矣此以卒败也三千人为方阵四面而受敌敌为大军以拟我而杂出其骑为四面而更迭攻之敌分而我分之则内乱敌合而我合之则不支彼此不相援也援则敌阵动而贼乗我故以万人军焉而不收万人用也以三千人军焉而不收三千人用也此以阵法败也退缩逗留者斩军律也然元帅不敢轻用之于将而将不敢轻用之于卒其极至于鞭而贯耳止矣前有死而后无死谁不后也将鋭而以师损者诛懦而以师完者免损而无贿者诛损而有贿者免此以罚败也将幸而掩败以为功者赏功微而贿巨者赏大臣有欲与恩者赏功大而无贿者不赏大臣有欲甘心者不赏此以赏败也于乎若之何其兵之彊也汉武帝不爱天下之食邑府藏以待天下之有功者赏不逾时罚不信宿得其人则付之以数万人聴其损而不问恩者酬怨者报而不恤是以投响而意得事至而功随聚也其次则莫若杨素素贵近人也尝出战简留者三百人人畏敌多愿留者素悉取三百人斩之更简留人人不愿留矣幕府上功簿纎悉必録故将士畏素严而乐得其欲其击突厥也为骑阵以诱之敌来奋击而大胜此五败者无一也如杨素者可以战者也
　　防四
　　天下所至重而甚危者则莫如宣大宣大古上谷云中地也都长安延宁诸镇重都燕宣大重宣大之所以独重于燕者为燕蔽也方文皇帝时宿重兵于二镇以威慑喝敌大漠之南王庭絶而不复幕是储胥也是虎豹之不采也及其季也敌时时入掠矣杀伤不相当矣然敌能入之而不能有也狥利而骤进微饱而骤退小创小止大创大止其常也敌又不敢越二镇而遂攻燕何者畏二镇之掎其后也是犹门户也犹手足也今者敌入而杂居于堂之外庭之内毳帐覆野骑错路二镇之人不得就时而畊牧矣敌进弗能拒也退弗能蹑也叩关内而弗能要也门户析手足痿痹而燕之所恃以重者仅耳目耳然而大司农之金钱日夜辇输于二镇若陆海然敌践屯则耕作废敌徼道则商旅废故二镇之民枵腹以俟大司农之金钱尽而卒弗饱也治二镇者有总督矣巡抚矣有监司矣守令矣其帅有总兵矣副防游守矣又有御史司察之矣其事不相通而其力足以相制则不独十羊而九牧之也合则为蒙不合则为掣且名虽为帅所统不过三千人而已其乆者不过三四年而止耳其权不足以兼治诸将之兵而足以胁诸将其智不足以强众而威敌而足以侥幸而自迁是故大司农之金钱日夜辇输而北以给二镇而二镇之金钱日夜辇输而南以之京师其为督抚也监司也守令也总兵也副防游守也御史也则莫不商二镇而传舎之也故欲二镇之足扞敌则莫若得人得人则必使之无商二镇而传舎之无商二镇而传舎之则莫若捐二镇而予之而不为之防间则可昔者唐之末囘纥吐蕃攻关中矣以天下之力拒之而不足而天子数至于蒙尘然不敢窥河北诸镇之一障何者人有其地故也人有其地则人自战而长饶吐蕃之于蜀也南诏之于蜀也若穿鲁缟也小予韦臯以蜀而不虞蕃大予王建以蜀而不虞诏此其明效也是故捐二镇以予材者则必聴其生聴其杀聴其辟置经费爵赏而无禁效则公之侯之而世其地如是而三年不省度支十年不全制敌者吾不信也
　　防五
　　昔人云荐绅则守和亲介胄则言征伐此大较也今荐绅之所不察以为非而介胄之所深然而嗫嚅不敢出口者莫要于和戎而其名与便莫善于市易夫魏绛之所陈与韩安国严尤诸君子之所论辨逺弗备载矣请以宋事明之夫以太宗时言则宋强而契丹弱然无日不寻于兵中国之败衂以十数焉坚者摧鋭者折至其甚不能庇天子乗舆之幄以真宗时言则宋弱而契丹强然自澶渊一盟而南北之君臣与其民日拱手相乐于无事聘问之使不絶而宋之所以中契丹而饱其欲者不过一郡数邑之资而已宋不察而仍其术以待本我中国之元昊而嵗赂之也夫是以弃银夏而重困中国是谓以弱志处强势又不察而矫之结女直而攻素所通好之契丹也又不察而又矫之结蒙古而攻素所通好之女直也又不能事女直与蒙古兵搆而宋不社矣是谓以强志处弱势然则宋之所谓失防者不在于和而在和之不终且厌弃武备也夫用其和者于其战者而国削用其战者于和者而国亡其较亦可思已今敌虽号强大鬭骑多然其志不过欲得衣币次乃金钱而已非必用尺一牍与中国讲敌体也非必欲册尊号称兄弟结甥舅也吾捐一郡数邑之税而付之忠实之邉吏宣上命微赐其酋长以竒丽缯帛之服有差而约勒士民使与之互市不絶夫弃无用之丝枲以易有用之战马此其利甚巨互市出于下而天子不与焉此其体甚尊可以弭防可以减戍可以乗防而用间可以乗暇而武此其谋甚愽夫何惮于名而不为也或曰辛壬之间则有败谋者用而辱国焉如之何其再也曰恶是何言也药石一也有用之生人者有用之杀人者则非药石之罪也故议和出于富氏而治出于秦氏而乱议恢复出于岳氏而治出于韩氏而乱君子毋姑求之于其名以为美而遽从之以为不美而遽废之求之于实可也
　　防六
　　天下之所日中冦而尾几不掉者自诸邉外则莫若岭南夫吴越之所以中冦者海上之奸民为之内主也奸民尽则冦亦从尽非能使冦尽也冦至而无与导者也故吴奸民最少最先弭越次少次弭闽次多次后弭若夫岭南则不然其海冦负海以为讧东借日本之诸岛悍夷以为牙而西南借交阯占城阇婆暹罗以为逋薮此其于疾也在骨节辏理之间而非可汤药去也而又内结山冦以为腹心之援山冦之为巢穴累数百千计而不可穷缓则出急则遁抚之则阳聴招而隂为冦我寡则彼乗间我众则彼匿形而吾民介于二冦之间善事之则相与通有无而得为利不善事之则并其身家以饵冦夫耕而出其赋税以共官官且重徴之矣出其赋税以予冦至倍而偿之矣郊之民既迫于冦之害而不得不事冦则购郭之民以为间郭之民饵于冦而乐为间则借郊之民以为藏故其始也海冦焉而已山冦焉而已今而郊之民冦也郭之民冦也自节帅而有司一身之外皆冦也此其于疾膏之下肓之上非可以金石针砭也夫海冦之来也彼为客而我之除山冦也我为客夫主不可以不时备而客可防不时至也故其便莫若先除山冦除山冦则莫若大用兵大用兵者合二广闽楚之兵分道而悉入穷其巢穴之所至而荡芟之度其险逺而素不为盗者为置官吏以约束之分兵以扼其要害而后时察郭之民为冦侦我者郊之民两属冦者轘而裂之以使民晓然知从冦之害海冦之至茫然不知我之有无内冦而我始得为主善为主者多聚兵以为伏深冦之入而焚其舟冦进而无与为之导退而归路已絶其气必夺而计必穷夫然一举而殱之此十世利也书云若药不瞑厥疾不瘳屠牛坦之为屠皆众理解也至于髋髀而非斤则斧皆岭南之谓也
　　防七
　　国家待宗室自亲王至中尉凡八等其支子歴八世至于庶人而禄始絶以明有富也仁也亲王冠九旒章服下天子一等郡王以次裁杀即公侯大臣毋得抗以明有贵也礼也王国所属长史卫校百千人而止耳不得臣他吏民干有司事以示有节也义也葢三善具焉以故二百年来王国鲜败度弃礼以斩其社者即卒不幸而间有吴濞之变亦輙随发而随获其资不足以行欲其势不以酧志故也虽然亲王于常禄万石郡王二千石镇国将军千石以至于庶人亦百石而他婚嫁居第资送导从之费不与焉愚尝得宗正籍观之自嘉靖二十八年而见存者一万余人今又十余年矣人益其半而合之而当为二万人也又十余年而人益其半而合之当为四禺五千人也酌禄之中人各得禄五百石益万人是益五百万石粟也天下有益禄而无增田吾不知大司农何以应之是重敝民也民贫且逃亡矣宗室之人所以仰哺而待衣者日孶孶焉而卒莫与也官又为厉禁俾不得从农商之业其贤者又不得偕寒士从有司之荐蒙虚名而鲜实利故至并室而雉经者有之矣易名姓而为所不可为者有之矣是重敝宗室也且以天下之大北距敌南际蛮东倭而西戎之内即穷岩版筑其人之负一才艺者靡不入而称荐得官职至举天子三叶之懿亲无罪而圄之一城之内被之以虚名而实之以庶人者何也此非所以明亲亲用贤之道也所以励翼庻官代天工必非宗室然后可则是周不得周召毕散汉不得徳向苍虞晋不得孚攸齐不得嶷元魏不得勰周不得宪唐不得孝恭揆勉而宋不得汝愚也夫薄待族以不足用而厚困民以供之是壅阏王上之仁于尺寸之内而蔓害于万里之外也今号称有司当王国比近者见宗室之如悬罄突无烟而衣露胫则其势不能复念民见民之废着鬻舎捐妻子以供王国之禄则其势不能复念宗室二者交战而技穷而日为之邅延以冀代要在于脱其身而已上诚欲惇亲亲不以吏事困之则请姑置其近者请自将军以上少裁其禄数而务实其恵中尉以下则请毋赐爵禄而寛其禁使其贤者得与寒士角长而受仕其不肖者从事于南畆以其力周其身而官弗与焉庶乎其犹有支也
　　防八
　　三代而后称治者独汉然非其才之独髙也所以用才者简易而无不尽当是时天子所寄以共事者内不过丞相太尉御史大夫九卿诸将军外不过守令而已即举守而言其狱讼军兴钱谷辟召赏罚靡不悉推而付之不以私人察也不以文法牵也第课其治而为之殿最以行吾典耳三公阙于九卿郡守取选焉而不为他曺以颛之也九卿为将军矣太尉为丞相矣而不为分途以限之也狱吏而通经也武弁而习吏也书生而闲武也故汉之才有过尽而无不尽之累国家于内为三公九卿大约延仿古昔而制于外为独详守之上有监司以领之矣而又有中丞以摄之御史以察之即不得自论鬼薪以上赋税虽斗斛弗敢颛也其内军府得以治兵事而不得与其权兵部得以与其权而不得治其事其大小之相制也若犬牙然其頫首而聴于法也若束缚然故虽拥连城将百万之众一赤衣吏以片纸诏而絷其项弗敢动也得意而今日为公卿以掌握国家之命失意而明日为髠钳短后之衣蹩蹩长安中而弗敢怨也可谓详于弭乱而略于求治者也故巧如莽戾如卓雄如操不得而尽用其巧与戾与雄也圣如周召不得而尽用其圣也无他法为之束也今其制不可尽变独有融酌于汉与明二者之间而稍为之裁节而已论思赞辅之职则必遴夫作行之贤者而不必尽两制之人新进之士备词林者必使之补外以习吏州郡冗散之吏有异才者时召入以补其阙抚臣而监司守令非九载弗迁间为之增秩赐金玺书以作其劳者秩满而为之峻擢以大报其贤者贪墨暴苛诛其甚者而斥其次者至于进取之毋颛科甲而广其选毋限文武而通其用使诗书与案牍弓矢比而无低昻焉而后人人自奋砥砺于事功天下之才不偏枯而后尽夫髙皇帝兢兢百折而得天下今使雕虫之士从容而蠧囓之而不为之防吁可慨也
　　山西第一问
　　问太子天下本学士大夫类防言之而莫详于贾谊其说果尽出于谊否也三代而下不防蚤豫教故其治不古若亦可闻其略否夫论子道者则有温峤之侍臣王褒之太子二箴示君道者则有唐文皇之帝范十二至我太祖髙皇帝及成祖宣宪诸庙皆勒成一书以示皇太子其防与帝范同异否今上之元年即诏立元良以定国本天下欣然谓吾君有子矣夫出阁之期已示而所以辅导匡翼之具未悉诸生其为我详言之庶防备承华寳鉴之一二云
　　自贾谊所称天下之命悬于太子太子之善在于早谕教与选左右有味乎其言之也虽然非自谊始也书尹之诰曰一人元良万邦以贞盖言本也易蒙之彖曰蒙以养正圣功也盖言学也唯礼与左史书大传亦有之其略曰古者后妊七月而就宴室所求声音非礼乐太师緼瑟而称不习滋味非正味太宰倚升而曰不敢以待王太子所谓胎教也生而接以太牢士负之有司斋肃端冕而见之南郊所谓襁褓之教也防行立矣道之礼过阙则下过庙则趋所谓童稺之教也少长始知色则出齿于太学教之为人臣焉教之为人子焉教之为人幼焉毋使异日有一人之肆也十八曰孟侯孟侯者于四方诸侯来朝迎于郊问所不知毋使异日有深居之悔也故太子立而置太师太傅太保及乎既冠成人则有记过之史彻膳之宰敢谏之鼓瞽史诵诗工诵箴谏大夫进谋士传民语愚窃以为其备官也非好糜禄也非欲其敌仪于至尊也欲使左右前后皆正人以渐摩其徳也鸡鸣而起一日而三朝非故欲劳之欲其习于勤也其与国人齿也非故欲卑之欲其习于恭也自周之末暴秦继之人主不尽防举三代之所以教者为教而太子亦不尽防举三代之所以学者为学其始也子道缺而跃龙之地或危其终也君道缺而飞龙之地或亢是故秦之胡亥受治狱于赵髙晨即位而暮射人而望夷之祸成矣汉之戾园开博望通賔客多以异端进巫蛊起而长安兵而湖隂之祸成矣开皇之际嬖子窥嫡杨素进而房陵之位不终矣徳宗之末宫寀无择王伾叔文进而永贞之治损矣至于汉灵唐僖之季父张譲而毋赵忠定防国老而门生天子帝位予夺于左貂人主食息于中涓宦官之势重而天下之大计移矣故温峤之箴侍臣也则曰均士抗礼以卑厥情入学齐齿言称先生不以贤自臧不以贵为荣思有虞之烝烝尊文王之翼翼屏彼佞防纳此亮直言太子之职所当尽也王褒之箴太子也则曰勿谓居尊祸福无门勿谓亲贤王道无为无为虑始无为事先损之又损全之亦全言太子之地不易居也斯二者皆所以语为人臣子之道也唐文皇制帝范十二则冠之以君体而建亲求贤审官纳谏去谗戒盈崇俭赏罚务农阅武崇文之类次焉皆所以语为人主之道也灿然备矣惜也其言教详而身教略也承干储而不终髙宗帝而不帝有以也眀兴髙皇帝甫立皇太子即建大本堂居之积武库七略之书而聚天下之英俊耆硕从容谈说经义赐宴赋诗最后采经传格言为书曰储君昭鉴録俾日进讲曰若等务导之以正他日胜重任也至文皇帝而稍充广其书益以髙帝之谟训曰文华寳鉴召皇太子授之曰脩已治人之要尽矣若其勉之宣宗之为帝训也篇凡二十五始君徳而终药饵也宪宗之为文华大训也巻凡四进学也养徳也厚伦也眀治也要之其命名与帝范同而章轨与唐文异眀徳隆隆嗣三代矣自青禁之制不讲于先朝朱邸之开仅同于藩国海内皇皇然若靡所瞻望上即位之初元即下诏立皇太子推恩海内其眀年复示出阁之期以十龄奏闻温文日新岐嶷天縦中外亿兆臣庶咸欣欣焉思获奉盛美开天下万世太平根本而草莽下臣不胜私忧过计以为太子之体不患其不崇患其崇而无所接异日君臣之分不患其不辨患其辨而至于不相通今虽未防猝复古制如所谓拜师而齿学者宜亦少采贞观至道仪节三师賔客见则必假以殊礼从容燕闲启沃治道其诸寮寀亦聴坐侍讲读反覆开陈以毕所见所讲读诸书自六经四子及先朝谟训外别命儒臣脩纂六曹职掌今时要务如财用困乏民业艰难武备积士风日卑及它一切吏弊国蠧分条附见务令剀切不必宏深勒成一书専备询览人主时时考问观其进否而稍抗法于其左右至于坊局谕赞之官必选清方直亮通眀该练者充之勿急才藻以长浮华勿广遴谘以滋躁竞其内而保姆阿监必委长年毋令见少丽以犯未定之戒服御居舍崇俭朴毋令见竒衺以开奢侈之渐率土之臣皆其臣也毋以御仆从为私人天下之有皆其有也毋请荘田店宅为私藏太子徧识万类之情而不见其用尊在一人之下而不废其谦中心无为以守至正唐虞三代之化端在于此虽然愚之私忧过计犹有不防已者盖国家雍熈之治莫盛于宣徳治间而及其后也颇不满于二正之季彼其出而乱二正之治为振为瑾者乃宣所用以侍青宫之人也今六局丞郎而下縦无其人可不预为之所乎宁侗而无爱其儇宁缓而母爱其捷宁椎无防而不必其有技宁目不知书而不必多识此在人主及辅弼大臣加之意而已
　　第二问
　　问孔子删述六经垂训万世盖昭昭如日焉自扬雄王通氏始为法言中说以拟论语而雄复着太以凖易通续六经君子非之以为僣然宋之诸儒亦有太极图通书定性皇极西铭等篇彼尽黜汉儒而自精醇其语宁无意于续也然易系有非夫子所撰者乾坤多余章而毛诗杂淫风周礼缺冬官而大学缺格致礼记杂出汉儒之手春秋如公谷各泥其师说讫未有定不知雄通辈何以不敢讨定而敢于续也今论者往往有异议如谓各官格致本不缺大学周易有古本之类其说可尽举而折之否
　　六经其犹日月乎其体厯万古而不亏而其用亦时有所不及故夫日有夕而月有晦幽崟蔀房之下郤容光而自逺势不得不假之于烛夫烛者所以佐日月之光于不及者也训故之学翼而眀之者也立言之学广而通之者也皆所谓烛也取烛而佐日月之光于不及则可以烛而配日月之光而谓之三不可此扬雄王通氏之所以失也扬氏之为也凡三方九州二十七部八十一家二百四十三表七百二十九赞之以三防闗之以休咎絣之以象类播之以人事文之以五行拟之以道徳仁义礼智为其太曼漶而不可知故有首冲错测攡莹数文掜图告十一篇皆以解剥体离散其文雄之自叙云尔其意则曰此非扬雄氏之而扬雄氏之易也要之无易而后可以有有易矣何所用之且之体方而易之体圆圆则不待拟议而自成方则必待假借而后就故说者谓扬雄僭也王氏之拟经也大抵以汉七制续书以曹刘顔谢之篇续诗其所赞易即闗子眀之成筮论其所定礼则叔孙氏之绵蕞仪其笔春秋则止陈亡以配获麟其要如此而已其意则曰此非六经之经而王氏之经也要之可以言传而不可以言经有六经矣夫安得而配之且其所谓七制诸篇者何敢望典谟雅颂之藩篱而闗朗叔孙不过支离糟粕之近似若元经之帝两魏出蜀汉而夷江左大防亦已悖矣故说者谓通亦僭也至于法言中说虽若有出于模拟剽窃而往往防尊正道发微言于千载之后特所谓法言者言多逺而指则近故不免于晦中说者说虽畅而理或支故不免于杂至有谓通与李徳眀不相及而唐初诸贵臣称门人者不一举其名以为阮逸之伪撰虽未必尽然要之亦有可疑者矣宋兴周程氏者出盖尽屏诸儒之说而泽于道徳醇如也周氏之为太极图说也标理于极而推功于静其为通书也表里太极之说而加详于圣贤之学程氏之答定性书谓己性无内外动亦定静亦定也张氏之作西铭谓理一而分殊人当以事亲之道事天也邵氏之皇极经世诸篇眀天地之消长推日月之盈缩与隂阳之度数刚柔之形体经之以元配之以防防之以运终之以世盖得易之变而推广之者也要之其为说虽正大而防妙然岂有出于六经之外者扬雄王通氏急于六经之名而缓其实周程张邵氏精于得经之实而避其名此所以异也而后之持正论者必欲深文巧诋以中通雄之罪至目之为僭窃等之为异类盖至于莽大夫扬雄死而千秋不传之统直接之孟氏愚以为六经至孔子而止矣即孟氏与宋诸贤亦翼而眀之广而通之者也特所谓烛者其光有大小而佐日月之功有隆杀耳夫阳避其名而隂绍其统愚不得为通雄二氏称屈也执事谓六经自秦火之后不防不有所遗错以讨定之责责雄通氏愚谓非二氏所防办也今请得而畧言之谓繁辞之十翼有非夫子所撰者序卦之或强也而杂卦之或杂也谓乾坤之二卦自彖象而外夫子所赞皆当属之于系辞是一说也谓夫子曰放郑声而郑卫淫奔之诗不废或曰放者声耳存其篇以示戒也或云非夫子之旧也周礼缺冬官矣而河间献王辄以考工记补之其防合于圣人之政否也有谓五官之中如县师防人之类皆在所少者惟王一条耳是一说也大学缺格致矣而朱子辄取程子之意补之其防合于圣人之心否也有谓知止末二条即格致之一章固不缺也是亦一说也礼记所载大学中庸既别表为一书而其它篇多不出于夫子缁衣公孙尼子所撰也月令吕不韦所脩也王制汉文时博士所録也其它檀弓儒行等篇要亦有大醇而小疵者至于春秋一书左氏详于事而略于防公谷守其虚而忘其实谷梁以卫辄拒父尊祖不纳子纠为内恶公羊以祭仲废君为行权妾母称夫人为合正盖范甯固已言之至于胡安国而始以其说探圣人之心于千载之上然圣人之赏罚固已眀而圣人之所以用其赏罚者未免流于刻也夫所谓广而通之者固不暇论而所谓翼而眀之者其亦有人矣乎诸儒生遵髙文之训白首守其师说而不敢废愚则何敢言愚所谓书之有古文虽稍异其语易大学之有古本虽稍更其序而大防不甚逺固无可论诗之淫风存者出于夫子之手孰得而议之第在郑卫则绌它说而附于淫在异国则又绌其淫而附于它说不知可更一裁定否也周礼之冬官或悉取五官之属者而补之简斥刘歆之傅防合仪礼礼记而为一经可乎取月令檀弓缁衣王制儒行之类稍未醇者取家语及鲁论之为门弟子言者各降而为传以与孟氏并传可乎取左氏之事而绌其浮取公羊之例而绌其凿取谷梁之防而绌其偏裁以胡氏之法而绌其刻更定为一书可乎要之非其急者自强不息而吾心之易在矣允执厥中而吾心之书在矣思无邪而吾心之诗在矣毋不敬而吾心之礼在矣春王正月而吾心之春秋在矣得其要则六经为吾用而其语皆筌蹄不得其要则吾为六经役老死而汩没于章句虽然愚之所甚忧则不在此今世之学者于书偶有所窥则欲尽废先儒之说而出其上于道未有所得则已力排先儒之诣而闰其统不学则借圣门之一以文其陋无行则逃之性命之乡以使人不可诘此又宋贤之罪人而扬雄王通氏之所近似而不取者也愚之所甚忧者此也








　　弇州四部稿巻一百十四
　　钦定四库全书
　　弇州四部稿巻一百十五
　　眀　王世贞　撰
　　文部
　　策四首
　　山西第三问
　　问太庙之时飨也与文庙之释奠也盖皆有从祀焉岂亦出于报功崇道之意欤其礼始何代而损益何主大较可得闻否国家于典礼至眀备也先帝盖惓惓致意焉今太庙从祀之臣自成祖而后寥寥矣不闻有议増入者文庙之两庑自元季而后寥寥矣间有议増入讫于今未定者抑果难其人耶或慎重其典不轻举耶国家熈眀累洽之运以崇徳右文称而使列圣无臣孔门无贤甚愧不取也诸士子熟琬琰之编且事俎豆久矣其母曰邹人之子不知而不以告也
　　太庙之有从祀者谓防佐其主衍斯世之治统也以报功也文庙之有从祀者谓防佐其师衍斯世之道统也亦以报功也其典归之秩宗而其议掌之太常虽徳之者不防举无功之祀怨之者不防废应祀之功斯礼也人主行之以厚道而持之以公道者也盖愚尝读商盘庚之告曰兹予大享于先王尔祖其从与享之及洛诰曰记功宗以功作元祀而后知先王之用情于其臣也又尝读周礼大司乐以治建国之学政而合国之子弟凡有道有徳者使教焉死则以为乐祖祭于瞽宗而后知先王之用情于其师也生而共其禄于朝死而共其飨于庙而君臣之体一矣生而以兹地嗣其教没而以兹地配其飨而师弟子之体一矣夫礼有其举之莫敢废也礼举矣而不备于盛世君子之所以为礼耻也礼备矣而世无其人以应之君子之所以为盛世耻也太庙之有从祀其制见于周而其议详于髙堂隆任茂大抵以一代之臣配一代之君而已至唐而可考者淮安靖王神通梁文昭公房龄而下距太尉李愬凡三十二人也至宋而可考者韩忠献王赵普济阳忠武王曹彬而下距丞相葛邲凡二十四人也其它固代不絶也夫金偏隅耳而犹防举舍音尼玛哈乌珠张浩辈之祀而况不为金者乎文庙之有从祀其礼起于汉延光而其议定于唐贞观大抵以其有功于圣经而已而不必尽论其人也故贞观之诏自左丘眀卜子夏而下距范甯贾逵人盖二十二也宋至元丰而益者荀况扬雄韩愈也至淳祐而益者周敦頥张载程颢程頥朱熹也至景定而益者邵雍司马光也其它固代不乏也夫元胜国耳尚防进董仲舒而其人有许衡吴澄者应之而况不为元者乎眀兴髙皇帝之初念无以昭宣诸功臣之烈建太庙首议以李韩公善长等六公及胡越公大海等从飨最后韩公坐嫌死而六公亦间不得与逮永乐而始定自中山开平二王而下距永义侯世杰凡六王五公一侯十二人从文皇帝祀者至洪熈而定文武臣惟河间王玉东平王防寜国公真荣国公广孝二王二公而已先皇帝之世于宗庙大典盖惓惓焉首上太祖徽号及追上文皇帝祖号已采礼官言进诚意伯基从祀太祖位六王下而以僧故斥广孝使祀大兴隆寺寻用翊国公勋请进其祖营国公英天下不以私病英而以公快基广孝谓英功足称也独仁宣而后寥寥无闻者过也夫承平之世先文徳而后武功则列圣之丕承宣眀治道抑何章章着隆也忍使万世之后谓眀有君而无臣不得比于唐髙宋真之季耶夫以杨文贞李文达商文毅刘文靖杨文忠之贤于辅而不得从蹇忠定王忠肃王端毅马端肃之贤于铨而不得从于肃愍之贤于枢而不得从张定兴辅之三下南交朱宣平永之八佩将印皆位太师握环卫为心膂牙爪而不得从何也其人纵不防与中山开平等岂尽出世杰真下耶愚以为礼官台臣当一建白下公卿大夫博议而精覈之进其灼然者不为过也髙皇帝又念无以表扬我先师之道诏革天下神号而独不以及夫子且谓所封爵及诸从祀者俱如故至正统而益以胡安国蔡沈真徳秀吴澄先皇帝之世于文庙大礼愈惓惓焉凡再释奠幸太学爵改王而为师神改像而为主佾改八而为六盖前是从祀者夺扬雄矣已采辅臣言退荀况马融刘向贾逵王弼何休戴圣王肃杜预吴澄而罢其祀抑郑众卢植郑服防范甯而祀于乡进王通胡瑗杨时蔡元定最后以濮议故进欧阳修天下不以私訾脩而以公许王通等谓脩学足称也然此皆先世儒耳至于眀而独寥寥者过也夫治统与道统而俱盛即列圣之嗣徳扬诩教化抑何孜孜不替也忍使万世之后谓眀以功而不以徳至不获比于元马上之俗耶当嘉靖中言者请进薛文清瑄从祀防议且定矣一二沮之者谓其鲜著述无大裨益天子伸其说而屈其请今上初言者欲并合王文成守仁陈检讨献章而祀之复下羣臣议其许瑄者十而九其许守仁献章者十而二三而卒莫定也岂非以瑄经行淳备笃信守死出处以道有功圣门至于守仁则因其致知而疑其慧于献章因其主静而疑其寂耶其近于慧与寂者其流之罪也非其师说也是三人者縦不得与二程朱氏等岂尽出胡瑗杨时下耶愚以为礼官台臣当再一建白下公卿大夫博议而精覈之进其确然者不为过也然自髙帝诸功臣而下尚有说焉李韩公之佐开创固不下酂侯虽以嫌死帝尚为讳之若冯宋公胜之佐大将军取中原下秦陇降纳克楚二十万之众传颍公友徳之从大将军取山东其平蜀功冠诸彻侯而开滇南二百年之地惜其终于帝之末遘革除之变而未有举也勲烈固伯仲岐阳而子永义矣縦不得从太庙祀亦冝别于其乡隆其赠諡而録其后不宜使子文之勲为若敖氏之馁鬼也彼于圣门而称学者若吴聘君与弼之介胡布衣居仁之敬魏恭简校之端罗文毅伦文恭洪先之守似亦可祀于其乡今恭简有専祀而诸君子未备不可一次第举乎而愚又有进于此者先朝之黜汉儒凛乎斧钺矣夫卑汉者所以尊宋而不知其陷宋儒于背本也令训故之学不传即眀哲如二程朱子亦何所自而释其义乎愚以为若卢郑等者复其祀于学而刘向吴澄辈専其祀于乡可也斯礼也愚防言之即执事防聴之而议者未必许也今天下难其典而易其人者何也逺者不防悉其实而近者有所疑于心也愚故曰斯礼也人主行之以厚道而持之以公道者也
　　第四问
　　问太史公有云天下熈熈皆为利来固圣门罕言之然大学称理财冢宰制国用岂非以当世所急也耶即不敢与诸儒生为雅言夫齐越蕞尔国耳管夷吾计然为之谋而卒以富役天下桑羊一贾人子然当汉疲耗之极而营之使大农有竒羡刘晏干吏也以区区十五道之赋而供度支不乏果何防也今天下虽号全盛然中外恒枵然若果然之腹不防以月计大司农时时告不支矣岂其源尚有可开而其流或有可塞欤愿与诸生商之以观有用之学且上主计者采焉
　　执事拳拳以理财之要下询不佞书生也授之握算不知縦横其何以仰佐末议于主计者虽然敢不罄所见闻以对大抵富国易富天下难富未开利之天下易富已开利之天下难得人而専听其法易以法而强授之人难夫管子者古所称防冨国者也今其书曰错国于不倾之地积于不涸之仓藏于不竭之府所谓仓与府者五谷桑麻六畜而已其外则官山海所谓负海煮海负山铸山笼百姓之利而收之官而已又其外则制罪大小入以兵甲钧金束矢而足五兵而已财有余则借以使敌如贵买莒椘代衡山之物以疲其上下之力扵物而已故天下弱于齐之富而齐霸所谓防冨国者也其次莫若计然计然之书曰知鬭则脩备时用则知物二者形而万货之情得故积着之理务完物无息币以物相贸易贵上极则反贱贱下极则反贵贵出如粪土贱取如珠玉财币欲其行如流水行之十年而越大富以其赀倾吴而横行江淮间所谓防富国者也然此一方耳四封之内皆隣敌也其流易达而输易委盈缩易晓也我故得而发我之赢而时中彼之急收彼之无用而为我之有用母之权长在我而子之息长在彼肥我而不忧彼之瘠损彼而不为我之累故曰富国易也若夫天下则不然尽四封之内外而皆吾地也其人则皆吾人也肥在左则瘠在右损在逺则累在近管子计然之防有所达而不必尽达也故曰富天下难也汉武帝因文景之遗赀不胜其溢而脩怨于匈奴已脩威于东韩西域南夷已又脩其欲于宫室帷帐逰幸之事河决嵗侵又从而齮齧之盖不数年而大农少府水衡之金钱米粟尽矣于是桑羊为治粟都尉筦天下盐铁乃请置大农郡丞分部主郡国各往往县置均输盐铁官令逺方各以其物贵时商贾所转贩者为赋而相灌输置平凖于京师大农之诸官尽笼天下之货物贵即卖之贱则买之抑天下物名曰平凖又令吏入粟补官罪人得赎罪禁盗铸告缗钱算轺车船贾人一嵗之中太仓甘泉满邉余谷诸物均输帛五百万匹民不益赋而天下用饶今世诸儒者掩口不欲道羊羊故心计臣非诸龌龊儒者比也虽然谓羊防开之则可谓羊防生之则不可盖汉兴人主世世守共俭宫室之汤沐不以烦大农而悉推山泽闗梁之利以予民民得恣取而无禁故农利十一工利十二而商利十九至武帝国家之用始不足而羊辈始得以其心计而通利孔执事试屈指而筹今之天下于汉赋财法向所称有一之不备者乎羊而在更何所加故曰富未开利之天下易富已开利之天下难也当肃代时户口之耗十八九人主而下至六师供邉之费悉仰给于刘晏之十五道晏好用亷勤吏先爱民故非羊比也然其大防不过在于捷得四方之物价使食货轻重之权使司恒为之掌握利在官而害不在民其所谓爱民者又不过捷得四方之丰歉丰则籴歉则粜以两利而相济其所谓理财者不过寛予盐商之资以收盐利厚处漕艘之费以收漕实而已故谓晏防整齐之则可谓晏防生之则不可执事试筹今之天下即有如羊晏者在防捐百万金而不之问乎防听其自辟召立富贵人乎左右不中制而台省不外议乎故曰得人而専听其法易以法而强授之人难也迩年国用乏大司农不防当中防数更易中外士大夫朝夕以用为忧公车之牍至累月不防竟十道之使旁午而未久辄报罢盐政壊而思复其旧计开中之入更损二十万緍且中止矣屯政壊而思饬其旧计其羡仅足以供本军行之三年而复废専官矣欲铸钱而计铸之入不防当其损矣欲设官防行钞法而国家不防出数十万金以为之母矣累世之蓄困于先朝之工祷而天府竭矣爰赎之所积困于频年之徴觧而郡邑仓库竭矣水旱虫蝗加以无名之赋而闾阎竭矣广盗起而所费者嵗以数十万计而五岭之公私贫矣河决而所费者以百万计而青徐兖豫之公私贫矣外有日重而必不可已之邉计内有日益而必不肯已之宗藩然则如之何曰此在人主精思之委计于大臣而后可也邉计不可已则加重于主兵而少调客兵使兵得息而食减宗藩不可已则渐限其封爵而听其从四民之利使人自便而禄减罢不时宣索则六宫之用简而户部舒停非时工役则将作之用简而冬官裕清内府工匠力勇之数覈锦衣腾冲府军之籍则冗食省而漕粮有余毋轻以一人言而遽兴毋轻以一人言而遽革则国是定而司农得少展其技嗟夫入利之孔开已尽矣然细而不胜其出利之孔语云涓涓不竭将成江河况若江河之决乎哉故其徳莫大乎节俭夫节俭者眀主之所优为而左右之所不甚喜者也主慎于赏赐则左右见以为寡于泽主难于兴作则左右见以为穷于侵主精于搜覈则左右见以为无所匿其弊故自古中外之臣言及利计毋论其可否也朝上而夕报可着为令甲有之言及国蠧毋论其重轻也朝上而夕报罢甚且付廷尉矣噫即管计诸才臣杜口可也
　　第五问
　　问外国之为中国患也久矣迩者盖益讧焉以战则多馁以守则多瑕孶孶然聚天下之防而日讲求之而卒不得其要领夫我之所以不敌者其故何也敌虽强其视匈奴突厥女直古孰类今缙绅之士或议战而介胄之士或更议守要必有折者眀威徳薄海内外今縦不防犁王庭卤老上而勒石于燕然之颠四郊多垒即何防以洗其耻乎诸士子之乡中敌数矣其必有习者眀以语我
　　中国之不防与外敌者久矣而今为甚其说凡有八曰聚散之势不敌也大约中国胜兵与敌控之骑校之可各得三十余万我散而为九邉而敌长聚是以九而攻我一也其不敌一也勇怯之实不敌也敌便马疾鬭耐饥渴上下驰逐若风视死若赴而我于是数者无一焉其不敌二也劳佚之形不敌也敌因粮于我我裹粮而应之不待三日而自困其不敌三也骑步之力不敌也我虽骑不防疏行突鬭而为骑阵敌无所不冲而我无所不应也不敌四也攻守之机不敌也敌既阑入邉扼宣大蓟晋之要冲而居之马首东则东犯西则西犯彼无所不攻而我无所不守其不敌五也客主之变不敌也敌入而烽始举烽举而兵始出敌顾为主而我顾为客彼得従容设伏以诱我其不敌六也専缓之计不敌也敌自春而至秋其上下日以入冦为计自辰而至夕其事非鬭即猎其所工非骑即射而我之吏士则营营焉不忧鬭而忧其妻子为文武大帅者不忧外而忧内又加以文法簿书之是牵逢迎便辟之是熟而望其防膺惩大憝哉其不敌七也上下之情不敌也敌自其主帅以至于鬭卒无贵贱一也其嗜欲易通而沈慸易达也我士卒之于偏裨偏裨之于大帅武吏之于文吏邉臣之于大臣若隔九阍焉而何以责之效力也为敌间谍者本我中国之民而以我情予敌为我烽堠者本我中国之兵而以我情予敌其不敌八也夫所谓八不敌者审矣然而敌卒不防为我害者何也是匈奴突厥之敌而非女直蒙古之敌也夫所谓女直古之敌何也自其立国之始而地半已中国之中国之民安敌而不相鄙也敌安中国之俗而不为苦也故以中国攻中国而敌得饶于战以敌供敌而敌得深入而久居也若夫匈奴突厥则不然其嗜欲不合也其居处不便习也其冦也利中国之玉帛货贿而不必有其地利中国之子女技作而不必有其民匮则至赢则出月盛壮则攻战月亏则退兵深入则虞归久居则虞疾中国之所以获支梧而稍息肩也夫不求我之所以胜汉唐者而幸敌之尚为匈奴突厥愚以为中国之计左也夫荐绅守和亲而介胄言征伐自古则然今荐绅之士不习战者则曰敌亦人耳此其众不过当汉一大郡战不胜则诛帅守不固则诛守臣吾法行而前固无衡敌介胄之士习战者曰不然敌鬭士勇三倍我其马力十倍我试即邉兵人校之其见敌而不股栗者十不一也其防角敌而互见其技者百不一也夫士畏敌而不畏将将甘死法而不死敌何以言战哉愚以为皆非也愚非防抉穣苴膑起之秘起卫霍于九京而与之防也不过诸邉大夫之所恒知者其略曰审形势眀赏罚定国是重将权而已夫所谓审形势者不敢逺及秦诸邉也姑请言其近者宣大之险与敌共矣其法当以战而为守山西蓟邉险犹在我也其法当以守而为战以战为守者非必战也我弃小堡而并于大堡堡宿锐士栖糇粮择帅以统之使不可下而简募精骑如所谓百保鲜卑者分属诸骁将以为竒兵或击其抄卒使不敢散而轻我或袭其辎重使不敢易而近我然后多间谍以离其党广招诱以弱其势十年之内敌庶几且逺乎以守为战者非必守也敌不入则坚墉浚濠宿兵以待之敌入矣清野以疲其骑清野矣坚壁以防其攻壁坚矣设疑而误其路路疑矣严兵而尾其归此所谓守道也不然而责宣大以守是坐困也责山西蓟邉以战是立败也所谓眀赏罚者其说非徒谓峻罚也赏固当先之夫古将兵而峻于罚者莫过杨素将将而峻于罚者莫过汉武帝然而乐为素兵者乐微功之见知乐为汉武帝将者乐万户侯千金之易致也故酷罚者人之所欲避也而赏防夺之战危者人之所易晓也而赏防愚之今国家于失律之法严矣独所谓赏者极于数十金而所谓爵者不及世欲以此而售人之死命何也愚以为人主精意于此如赵艺祖之别贮帛封椿库购敌首而又不爱通侯世爵之赏以待天下之负材而自喜者盖朝奏功而夕报玺书毋使墨吏持文法讥诃之而后严僇社之今使天下有所甚欲者以易其生而有所甚恶者以易其死其不悉谋力而致之于敌者鲜也所谓定国是者县官下求材之令人得举所知铨部次第而用之矣其未用也人人皆诸葛亮其既用也处处皆李元平固所用之才未尽真而所以待之之道未尽是也不见形而有所为则议者得以其形而訾之稍破格而有所请则议者得以其格而绳之愚以为今用人自督抚而下冝精简其选既用之后则精専其任而徐待其成一切建白指摘凡属烦言阁不令下可也所谓重将权者今督帅之委非不重也然阳示之重而隂迫之轻为之下者自一命而上即有奥主咈息嚬笑皆惧触怒然犹平居言耳敌一入而督帅不防行之大将大将不防行之偏裨盖有令下而嘻出而指相目曰此廷尉人耳非而主也故愚所谓重者居平不为之中制敌至则聴其诛赏敌退务覈其情实而已凡愚所以对执事者疎节阔目不防为必胜之防也异日倘捐前箸而借我尚当以根本之说进
　　湖广第一问
　　问古推功者重开创语徳者归守成殆未有以易也我髙皇帝逐亡元定防县辟天地驱一世之豪杰而左右之不亦功倍尧舜哉其良法媺意提衡畔涣顜若画一盖二百有余禩而天下谧如也文皇戡家难泰陵敦身轨赫然声施异世焉其后先承显之烈亦防举其大畧否今上业方在冲幼而薄海内外奉泽共度搢绅黔黎交口而颂圣哲以为过周成汉昭万万夫万古莫二之功我髙皇既擅之乃今上秉齐圣履大寳而富春秋万古嗣盛之徳此其时矣将何脩而可以比扵先皇观也诸生为精言之不佞将以闻于上
　　圣人有先天而创大业者天下归功焉有后天而大化者天下归徳焉功不在一时而在百世之后者其所贻者孙谋也徳不在一时而在百世之前者其所绳者祖武也功与徳不可岐而二者也故夫创有徳而守有功振废之谓功垂訏之谓徳二者相因以成其盛者也执事颂国美扬圣哲欲人主上登三下咸五而先以髙皇帝之大功与所以垂治安之道而至今者为问甚盛至心也愚无似敢以不敏对盖孔子尝观河洛而叹曰防禹吾其鱼乎又美齐氏之绩而曰防管仲吾其被髪左袵矣夫禹之功诚大然是时原隰之膏沃比耦而黍稌者尚有之即不治犹不至尽天下而革其旧至管仲之季北不过山戎跳梁燕蓟之末垂南不过椘蚕食江汉诸姬而已而所谓楚者犹窃中国之衣冠而谈礼乐管仲亦仅防膺惩而扞圉我耳孔子尚称服其仁而况于元以荒服边裔之众累我中国而悉臣之举一世之豪杰頫首而事之以为主倾耳而听之以为令俗日化于淫哇而不自觉故夫所践者莫非其土也所临者莫非其人也髙皇帝起淮右提三尺剑以与羣雄角而胜之乗胜而北驱逐而置之大漠之外乾坤辟而再位日月涤而重朗海岳奠而如故民人复而维新夫岂直得圣人之威哉即轩辕逊五兵而大禹譲圭矣髙皇帝犹不自圣兢兢焉奉大寳于盘水驭六马以朽索鸡鸣而起未辨色而视朝不以寒暑间者戒滋逸也六宫取充位而已无燕赵二八之奉戒滋荡也赐租之诏无嵗而不下戒尽民也一记阅江楼几成而罢之终其身不为离宫别馆戒防豫也去岳渎神祗之滥封而归本号戒防神也滇诏平卧榻十七年而始克平戒勤兵也朝鲜乱安南阻日本贰闭闗而听其自服而不之讨戒启衅也废丞相析中书省而六之不得相弹压戒専国也五都督府握兵籍而不与调发兵部得调发而不治兵戒専戎也六尺之孤垂拱而不置母后席戒内干也外戚食国租而不与政戒外移也南面三十年而不改元薄海内外称臣妾而不加徽号戒侈心也髙皇帝虽以神武盖一世而抑其才以下一世之贤士其尊在九重而洞彻其肺腑以与闾阎之志通其开辟之绩足以当天心是故厯十余祀而天眷益厚其深泽胶固于民志是故厯危疑震撼之际而不动其纪法足以纲维乎后代是故指鹿训狐之辈欲窃之而不防久执事之所称髙皇帝者功而愚则所谓髙皇帝之所长有天下不尽以功也继髙皇而圣者莫若成祖人见其聨数十万之众垂百年而再造区夏六龙之驾四出塞而单于请命余皇之卒徧海内而越裳重译凡有血气莫不尊亲以为是成祖功乎不知其大指乃在亲近儒臣杜絶女谒表章六经却请封襌而所谓功者不与也继成祖而圣者莫若泰陵其媺政固不可更仆数也大要在奉两宫睦诸邸御经筵亲朝政礼耆辅优言路畏天警悲人穷躬节俭敦仁恕盖十八年如一日焉人以为考皇徳乎哉鼎成之日而深山邃壑田畯红女号泣思慕若孺子之于慈父母故内讧于谨雄宁彬外躏于鐇濠刘齐蓝鄢辈而天下晏如也是则我孝皇之功所以不朽也我主上御极之载距髙帝戊申所二百余矣天道变而人事应之焕然鼎革以昭中兴之治是天下之大期也属者嵗颇登匈奴革面南越授首无兵革之警中外得以精意而承令是天下之大机也主上以冲幼握大寳凝然不动声色尊严若神委政耆硕讲眀经谊一二元老相与夹辅内外宫府一体政不旁落即书史所载周成汉昭之内何敢望万一焉是天下之大本也期不可忽机不可失而本不可不预培而黙滋今虎观诸儒日横经而讲者无非三代帝王之训而大臣之所进说图解其善恶凛乎万世鉴也第不知燕闲蠖濩之际亦尝内騐之身心而外騐政事乎人主一身父母宗子其精神上与天相流通而下与万姓不隔者也上帝临汝无贰尔心一夫不获恫瘝乃身盖凛乎其可畏而恻乎其不容己者也故人主之念不可使少怠惧其日安于佚也縁识不可使早开惧其旁入于欲窦也才不可使有余惧其求于治之外也左右不可使便辟惧其唯言而莫与违也我二祖一宗之政不下榻而可以按求至二帝三王之心法又不在简册而在方寸耳人主中心无为以守至正公卿大夫日取祖宗法而夹持之十年而财不裕民不安外国不賔服礼乐教化不渐兴者吾不信也夫以髙皇帝之烈崔巍昭烜与天地并而后皇以廑廑守成之政仰而思嫓不亦计左失当哉而愚复以廑廑守成之说进得无益其左也虽然人主陋汉唐陿祖宗以为非至治之绩而必欲上等于尧舜其志非不恢乎大也然出之不以本而行之不以渐掇拾经史之陈言而施之不相入之俗强物之情而就我此王安石之所欣然以兴而韩富司马之所惄然而深忧者也孔子曰如有王者必世而后仁又曰无欲速无见小利无欲速则必求所以寛收其效者无见小利则必有所以究其大者请更得从容而愚始敢以文帝之谦譲而未遑者一进



　　弇州四部稿巻一百十五
　　钦定四库全书
　　弇州四部稿巻一百十六
　　明　王世贞　撰
　　文部
　　防四首
　　湖广第二问
　　问天官家言谈説灾祥祸福若指诸掌其大槩三焉有逺而不变者如元防所纪阳九百六之类是也有近而可推者日月薄蚀五星躔度正犯之类是也有卒来而不可究者彗孛凌变寒暑霜雹震骞水旱之类是也然推天以徴人则于法有合有不合推人以徴天则于数有騐有不验果何也说者以爲三代时人主之精诚彻于天天视聼为一而后不能尽然又谓太史失其官躔野变其度而不尽能一一应然欤否耶当世宗末海内报灾异者不虚月而奏其祥者輙上闻然至于今而寓宇宁晏外藩賔服民心忻如也即徃者星异小小而圣主喆辅交相爲儆固借此益脩其德以仰承仁爱顾其数有可推而其道有可尽者乎诸生毋以不经对请用以观异日
　　执事发防而以上天之运象与灾祥之应否为问诸生鄙人也上之不能穷神知化以契上帝陟防之精而下之束于制不能窥见天官推歩占候之法毋乃以臆问而令诸生以臆对乎虽然窃有以窥问者之防不在天而在人也盖执事之问三而人事不与焉其曰阳九百六者自然之运也载于太乙肘后甚详曰凡四百五十六年而一阳九二百八十八年而一百六阳九竒数也为阳数穷百六隂数也为隂数穷皆所谓厄候也攷之羿浞而得阳九七周赧而得阳九八汉延熹光和而得阳九九隋大业而得阳九十周厉幽而其间得百六十二敬王而得百六十三六国与秦之际而得百六十四晋为十六国而得百六之数极而反于一五代而得百六之数三其分裂乖散可谓章章应矣然舜禹而得百六之数七小甲雍已而得阳九之数五百六之数九庚乙武丁而得阳九之数六不防而得百六之数八盘庚小辛而得百六之数十周成康而得百六之数十一汉明章而得百六之数十五唐文皇而得百六之数二此于时不大小称治哉而又胡以盭戾若此也夫气运不足言也至于近而可推者日月薄蚀及五星躔度正犯之类是也象见而天下之祸福因之所谓天感人也卒来而不可究者彗孛凌变寒暑霜雹震骞水旱之类是也几动而天之灾祥应之所谓人感天也日月之交月行黄道而日为掩则日食是曰隂胜阳其变重月行在望与日冲月入于日暗虚之内则月食是曰阳胜隂其变轻圣人扶阳而尊君曰日君道也于其食谨书而备戒之然竟春秋二百四十二年所着见不过三十六而已前汉二百一十三年而食者五十三后汉百九十六年而食者七十二岂春秋之际为能治于汉耶说者谓史佚而不尽载近矣而是所谓日食者其尽能为灾于汉否也自日月而下者毋过五星为其能尽天之五行也嵗星最吉其所居国不可伐能伐人填星次之凡国居久则福厚荧惑最凶所居国受殃太白次之辰星又次之要之犯道变色则皆足以为灾久伏不出则必化而为彗彗之所指靡不立祸然亦安能一一而令人应耶夫吉星不能挽之而使留凶曜不能推之而使去则所以感人者亦辽邈也吾姑举数者以证之夫吕后以日食而逝然此非人主比也殁未几而眞主自代来以二十二年之治而永汉祚于四百日食抑何祥也秦王以太白经天而有天下然此非易姓比也立未几而仁义行有效以二十三年之治而昌唐歴于三百安在太白之为天下兵也文帝时一日而裂山者二十九一雨而为日者二十五壊民居至八千之众法以为君道废壊民失所应也夫君道不壊而民安佚孰有逾文帝者也又其四年六月雨雪法以为诛杀过当应也君仁而不过诛杀孰有逾文帝者也世治则鳯凰见麒麟游芝草生鳯一见于汉桓之元嘉再见于灵之光和苍麟十六驾于石虎芝草数万供养于宣和彼四君者是遵何德哉世之为觧者曰三代而上人主之精诚与上帝相为流通上帝日卑其视聼而待之是人主与天一也故一遇变而立应一脩德而立改三代而下既不克斋明其德以黙与之契而又未甞中心栗栗以承其变是人主与天二也是以有应有不应也然所谓九年之水于尧而七年之旱于汤者亦未闻其能逆销之也则夫箑脯蓂荚屈轶觟防之类吾不敢尽以为和德应也则又曰帝尧之世羲和钦昊天而其仲若叔分殷四时矣夫以杳眇不易测之政冠万机而推防无可据之人踞四岳九官十二牧之上其事若迂而甚专笃是以职脩而动辄验汉兴太史公之职等于卜筮供奉而今且以一书筭白丁充之矣夫安能望其明天道而察民故也是或一道也则又曰分野非故也夫以益州而逺属魏以冀州而属蕞尔之卫燕在北而东配析木鲁在东而西配降娄秦西北而鹑首次东南吴越东南而星纪次东北盖自古犹疑之况于今荆扬二州地半天下而戸口人物实当天下十之八夫躔度安得而不下移也且当春秋战国时国各以地应今废郡国而尽欲以朝事当之又安能一一验也是又一道也凡此皆执事之所疑也愚则以为天地大矣人于其间取吾形气之似者而欲配之已取吾机之相通者而测之已又取吾法之可推者而模范之谓天地在是矣其合者固恒而不合者亦恒也当嘉靖时彗若蚩尤之旗无所不犯山陜之间坼地千里摧百万人之命夏霜冬雹水旱霆火靡嵗无之逺方波臣不得尽覩脩省之实而宗伯所陈事非瑞芝即白鹿也私心固不胜其忧矣而十载之内嵗益登纲纪益振朝野益恬穆无事岂所谓不在天而在人者盖有道耶抑髙皇帝之功德贻后者与宇宙竝而灾祥不能撼耶客嵗象异特小小耳既非五星之精所化不过周伯王蓬之属而其在阁道上下者占不过兵革冦窃伏奸在侧耳圣主喆辅公卿台諌恐然而交相戒者何也愚有以窥其故矣夫人主之摄下也无所不靡而其于言动也无所不快意盖天下让尊焉使非有更尊而为天者以临之而又出灾异以警示之几何而不日流于骄且怠耶不然彻乐避殿减膳菲服要亦责躬之虚文而所谓求言宥过赐租省刑亦有国之常政又何必待示变而始克举也是故人主而能祗敬则大戊之桑谷髙宗之雉雊为大戊髙宗昭德也宋景之荧惑为宋景昭贤也人主而汰则含誉彗矣平虑鬼目矣甘露雀饧矣愚故曰执事之防不在天而在人也
　　第三问
　　问史有二家左氏志编年而太史公列传纪其得失亦大略相当自荀恱袁宏之流祖左氏班固陈寿范晔之伦业司马由陈范而晋南北朝至胜国犹宗之而左氏盖寥寥也至宋涑水氏始略法其凡而着通鉴业以佐人主治道而已明兴国大政閟于金匮石室而不得窥然以脩史者徴之代出人手其贤否不一也不至无矛盾否国史家乗其亦可信而徴否吾欲用班固兰台例尽出国史之藏而使贤而才者司其事务合于昔贤之所谓三长者而后成书宋以后事别列为编年而续涑水氏以备人主乙夜之览不识有可以当之者否不佞请因诸君子以观倚相之绪
　　愚甞读文中子之书曰史之失自迁固始也记繁而志寡则又未尝不叹其言之失也夫经有不必记者而史有不必志孔子之作春秋也而君臣父子夫妇长防之伦着焉中国荆蛮君子小人之界判焉盖二百四十二年而千万世揆是也故经不敢续也亦无所事续也至于史则不然一代缺而一代之迹泯如也一郡国缺而一郡国之迹泯如也贤者不幸而不见德不肖者幸而不见慝故夫三代非无史也周衰天子之史不在周而寄于齐晋之盟主盟主衰而又分寄于列国国自为史人自为笔至秦务师吏斥百家而史亦随烬矣五帝之事若有若无三王之事若存若亡则非史之罪也祖龙为之也执事试进操觚之士而质之史其论三代有不尊称尚书者乎然自舜禹汤武及桀纣而外有能举少康武丁太康孔甲之详以复者否周之季有不尊称春秋者乎然自桓文而上有能举宣平共和之详者否二汉而下有不稗官晋齐谐六代期期唐书芜宋史而猥琐辽金元三氏者乎然一展巻而千六百年之人若新而其迹若胪列也则是史之存与不存也愚非谓晋氏六季唐宋而下之能史也谓治史之有地也凡天下之言史者有二家其编年者居其一而左氏为最纪传者居其一而司马氏为最左氏之始末在事而司马氏之始末在人重在事则束于事而不能旁及人苦于略而不徧重在人则束于人其事不能无重出而互见苦于繁而不能竟故法左以备一时之览而法司马以成一代之业可相有而不可偏废者也自汉孝献帝命荀恱约略班史之文而用左法凡三十篇曰汉纪而袁宏复为东汉纪亦三十篇其文辞华实略相当后世颇称述焉而其他如张璠孙盛干宝徐贾裴子野吴均何之元王邵栁芳崔从之流曰春秋曰纪曰略曰志曰厯大约又因二纪而为书执事谓寥寥者非也特其书多散佚不传耳继司马而盛者则无如班氏而范晔之后汉陈寿之三国亦其亚焉大约如司马而小变其凡例或不能备表志如寿耳自是而后以人主之命撰者则房龄等之于晋沈约之于宋萧子显之于南齐姚思防之于梁陈魏收之于魏令狐德芬等之于周魏徴等之于隋刘煦等及欧阳脩宋祁之前后于唐卢多逊等之于五代欧阳等之于宋辽金是也其自撰者则伏无忌刘珍蔡邕之为东观记谢承之为书华峤之为典张勃之为录何法盛之为説崔鸿之为十六国春秋何承天徐衍之为宋邓彦海之为代李百药之为北齐是也欧阳脩纪新唐而刘昫寝志五代而卢多逊废则或以其文哉述左氏者宋涑水司马光氏故好为史而当熈丰之际不胜其爱君之念纂资治通鉴以上之起周威烈而迄后周世宗于治体无所系则宁削正史而不书有所禆则旁采异书而不废虽其繁简不能超时而自为法然世主称良焉夫明兴其治统政化人才卓然越百世而于史抑何湮略弗振也夫金匮石室之閟度非草茅所与闻然徃徃传之荐绅云革除靖难之际其笔不能无曲与讳也输欵而美其知义抗节而诬其乞哀乃至英宪孝之际秉如椽者陈庐陵刘慱野焦泌阳之辈徃徃鸱张其臆一人而代各贤否一事而人各是非甚或责阙供于仁孝之里诋掠金于戡定之臣将何所取哉野史亡虑数十百家其在朝者脩郄而灭其公是逞已而欺其独非在野者剽一时之耳而遂为目信他人之舌而用为笔则又不可信也家乘稍具生卒世系迁转履厯而已要之无非谀墓者改事之非而称是略人之美而归已则又不可信也愚故不自量辄因执事之问而有请夫班氏脩其父业而仇者以私史间之乃章帝益出秘书给笔札于兰台之署而俾续成史以宪帝之世天下日寻干戈而犹能命荀悦脩汉纪况于今圣天子秉睿哲履昌运日以文教揆海内而公卿大夫熟于坟典丘索之业者哉有如一旦悉出金匮石室之閟录其副以授夫载笔之臣而益以郡国志记及向所云野史家乘之可采者使公平该愽之士持衡其是非而尔雅遒古之才藻润其辞事防典之所辑星官之所职六尚书之故牍可以书可以志可以表而我明一代之业当无逊于西京矣其事体稍重大而有益于治道者或起自赵宋而至先朝用左氏之体而逹涑水氏之忠防益以文而严刈其杂合所谓通鉴者而上之虎观诸儒得进读于燕间而黼座之表廻清瞩于乙夜其益非浅尠也或谓众力易就也然见错而辞不驯独为不易也然志专而体不杂故夫左氏也司马班氏也寿与晔也非晋唐与宋之可儗也欧阳氏史五代而传史新唐而不传无他众力与独之异也夫所谓独者执事毋亦难其人乎愚以天下大矣不敢逆缩焉而谓无人愚故尚欲法司马氏而窃意其于帝纪孔氏之文训故尚书家语而节略之以为不称又生不及遇左氏传故其叙春秋诸世家舛忽而不详好自发其意故于刺客游侠货殖伎幸之伦徧采而不忍斥有能节其凡例自羲黄而下迨于今为一家言以藏之名山大川愚且愿为之执鞭而终其身也执事毋以为迂否
　　第四问
　　问西汉尚事功不如东汉矜节义固也然事功之效能立见于国而节义则先养名而晩收效且寺人党锢之祸亦云有以激之夫晋人贵清谈六代开靡词其驱江左而削弱亡论己末宋之季明理学者视其人何啻天壤乃入朝而奋袂以称恢复羣居而敛襟以谈性命或者谓宋势之不复振亦与有力焉何也国家履恒泰之运治平久而正间有倡古文辞者其俦颇推扬之大槩少伸而多抑其卓然欲以节明志者徃徃抗谏诤而殉封疆君子称之天下北孽敌南孽倭搢绅先生投笔而脩羽檄之业暴起腾贵及至于性命之学兴云合而景从而一切下视为土苴为焦螟也是四者于古之所矜尚同耶异耶其于世果孰益而孰损也诸生有辨志之学否
　　天下未尝乏才也人主欲就天下之治故不得不求之以实天下之所谓才者因而自就其欲故不得不应之以虚应之以虚虚之久而人主卒无以得其实也不获已而相袭以成虚求之以实而竟无得也人主之求亦虚而天下之材卒无以自见其实上与下交为虚而名与实相为悖如之何其得用人之益也夫岂唯无益且有大损今夫山鸡之于长离也鍮石之于金也碔夫之于玊也杞栁之于楩梓也君子见而恶之为其殽名实也犹之乎可也若夫狂鸟冠而似鳯脩蛇角而似龙则见者且却避矣何也谓其似之能为害也执事之防诸生果取其实乎抑欲得其似而遽己也愚尝论世而窃思唐虞之际矣禹稷契咎繇各以其职成天下治归而陈谟训而靡匪心法也亦靡匪至文也凡执事之所谓事功文章节义理学者固无繇见也三代而后治日以驳而名始出矣汉髙帝不爱真王彻侯之印以羶恱天下而所谓求贤诏曰从吾游者吾能尊显之其意不过欲尽一世之才而为我用而世之应之者毋论其时萧曹韩彭之属而已也辅相则魏弱侯丙少卿将帅则卫长平霍冠军赵营平受遗则霍愽陆戡难则周綘侯条侯父子循良则黄颍川龚渤海韩冯翊材干则赵张二京兆尹扶风奉使则张愽望苏属国立功则傅介子甘陈之属人主之求材也若探囊而取之所求立至其效用也若探符而合之所效立验故终西汉之世人主之用在下而不在上而天下之权在上而不在下虽以元成偷而外藩賔服黎庻愉乐郡国之政脩而国势彊者其人才为国尽也光武感二龚诸贤之事故欲风天下以节义友庄光而不之臣褒卓太傅俾冠元勲而天下翕然改观矣是故安隗托节于坚苦逢周矫志于防逸陆戴致躬于府主彪昭让于姻封即欲出而用世者靡不束髪自励羔鴈成羣舒徐而应歩武鼎铉而年且老矣而李太尉陈太傅又以劲节峻行而鼓舞之李元礼范孟愽之流为之祓濯缕剔君俊顾及之说兴而天下之贤士君子日与权戚佞寺角而汉事变矣当是时人主与左右之好恶伸于上而天下之是非各伸于下是故终东汉之世而贤人君子与社稷而俱尽者或以谓节义激之也晋氏谈老而王乐为之倡至于东晋浸滛极矣建安脩丽辞而曹刘为之冠至于六代浮靡极矣夫以魏晋拓跋日侵寻于干戈而为之君臣者嬉嬉焉以清谈丽辞而待之社稷几何而不削且沦废也然是数者皆上以是求而下以是应者也至于南渡之宋其国势无以大过于东晋六代而一时诸贤名理学者洁脩其行而髙其说意欲一洗千古而空之而上接三代之绪顾日以恢复之义闻于朝而莫之响应也日以格致诚正之说闻于黼扆而莫之究用也退而脩明六经尊其统而正之曰宇宙之在汉唐忞忞耳至宋而始大明也借令谈丽辞者曰吾不益晋六代也若安能救宋亡呜呼宋亡非诸贤罪也盖下以是待上求而上顾不以是待下应也至我髙皇帝神武定天下而一时忠荩硕画之士若徐中山常开平李韩公刘诚意辈各出其长以就功名之防所谓云蒸龙变盖先后无偶焉而上甫下金陵贤故元大夫福寿旌之为予祠春秋祭己才故元学士危素授之官而为其失节窜临淮不复用防示天下以轨矣而是时方拮据马上业乃驰书币而聘宋文宪王忠文陶安魏观辈俾之司纶綍而所以奬慰恩礼有加盖彬彬称多贤焉而亡何忠文与吴忠节能殉滇孙左司能殉闽叶南昌能殉楚熊岐宁能殉敌至于鼎革之际而庥采之列为方为铁为陈为卓之流其争先而就义者何众也则是髙皇帝以实求而天下以实应也夫髙皇帝未尝不言理学也其文辞发于论心论洪范诸书而其事见于尊崇夫子及诏天下先以经术而取士大指欲搢绅士大夫发明心得之学以黼黻皇猷佐理国事无愧夫子之教而已不欲令其标户别轨以出于所谓功业节义文章之外而创为尊也列圣益培植之盖百余年而诸搢绅大夫徃徃以实应故扬文贞李文达辈出而为辅蹇忠定夏忠靖王忠肃王端毅马端肃刘忠宣辈出而握铨枢于肃愍王文成出而戡大难庻几哉事功有徴矣而李刘章钟之抗疏是以谏明节也陈刘孙许之殉义是以守明节也所谓以实应者犹故也当正间天下不胜其质人文之所蕴崇浡发而为李何徐薛辈相与脩明骚雅西京之业颇翕然争言古矣执事乃谓其少伸而多抑何也骤习之而稍怠事则抑骤言之而稍骇聴则抑露其华天下以其华而掩其实则抑欲自致于用天下不信其用而信其无可用则抑然文士类多沾沾自喜上者厌薄一切而下者相倾为竞也自喜则途分而不为党厌薄一切则多避而无所营相倾为竞则各露其短而不能掩故其为损浅也事功之臣大者股肱腹心而次亦御圉干城亡论己德靖之季而天下相率尚通以就功善恣肆讳而为恢廓善干谒讳而为敏防善诇刺讳而能用间善干没讳而能用仁甚或竭天下之力之半以内投隙而外就私然举事一不当而持衡之臣犹得以议其后其为益与损半也节义之士致命而遂志者尚已其大之批龙鳞抗论扆陛之上次亦请尚方搜城社折槛鎻树而不动天下髙其风而愿为之下然亦有因是而遂自谓髙恣行胷臆而莫之能挽天下敢议而不敢折顾其介特自好必不忍舍其旧而下之也其为益大而为损小也自理学出而三者俱下风矣即笃行如河汾卓识如新建如新防而畴得而议之彼能见其大者逺者而芥视此数端而亦宜也奈何笼天下之鲜脩尠学者而合之取其最污最下而谓为逺且大也尠学则避之闻见之外以为良鲜脩则避之性命之表以为卓随处体认则随处縁而喻利万物一体则一体贤不肖混淆而便其私一语合则嚣嚣然而遽谓尧舜一不合则哓哓然而詈其非人稍抑必借巧而更扬此负必要彼而求胜故夫理学之为益者大而其为损者亦非小也夫所谓理学者非能外是三者而创为髙者也其矩矱在心而其用在伦常日用之内出之而业则为事功功成而纪述之则为文章功有尼而不得遂则为节义而其体固未尝变也然则执事亦务以实求之而已求之而应以实则进之求之而应以虚则退之而天下自是无虚应矣夫精白一德竭肺腑而媚其上者应之者责也责行辨志眈眈逐逐以来贤者而不示好尚之隙以为天下窥此非应之者责也愚生之见乃尔毋亦以为虚而弁髦焉
　　第五问
　　问今天下为边害者毋如敌为漕害者毋如河即小夫孺子能言之而今敌已幸塞矣河幸一切徙去漕道通矣说者乃尚谓敌款不足恃一旦而觧盟而边患犹故也河徙不足恃一旦而横溃而漕患犹故也即胡以待之诗云迨天之未隂雨彻彼桑土绸缪牗户今所以绸缪者何防也主计之臣议通海漕以助河业已睹其效矣将遂漕海耶抑姑为道以俟缓急耶而功名之士尚欲计复河套未已也夫海漕可暂通而河套似不可复也亦能明其所以否诸生异日为国家用覩兹二者恐不宜黙黙也其悉以对
　　执事以天下大防试诸生而诸生业铅椠者见以为计画无所之耳虽然不敢不罄一得以对夫所谓天下大防者边防也漕计也国家建都燕盖北廹敌而南仰三呉之粟以自给故边譬之肩背也漕河譬之喉咽也夫肩背喉咽者人之所恃以为命也奈之何其易言之也当今为边害者莫如敌而为漕害者莫如黄河其悍猛善溃奔突而来若震霆而莫可御迅疾若风雨而莫之控揣为势同也居数嵗輙一溃溃輙入为候同也其溃而入纵横汗漫而无所不防害聴其来聴其息而手足无所措其不敌同也厚集而御之乘险而拒之为堤为墙数千里咫尺之地瑕而是数千里者皆瑕矣其不易防同也未至而请为备大司农靳金钱弗肯予即予之而覈者乘其后既至而备大司农推金钱以予之予而不必尽用于边与漕也其积同也盖嘉靖中而敌之雄若谙达者率其黠弟悍子以数十万骑牧于云中上谷之间而与我共不入犯三辅则东躏辽西囓晋又西而掠秦凉夏朔之境中国罢于奔命者三十年矣天子为之北顾而兴嗟至数四废旰食乃隆庆中谙达不胜其孽稚之爱而输其要领以我防中行翕侯于鼎爼之上谷蠡屠耆而下面内请命者数百人国家因其人而假以封爵大小羁縻之然不为给禄食也以汉文之盛犹廑廑称兄弟国焉而我明若天之覆彼而日益尊彼不能讲敌礼也汉供呼韩邪嵗费四十四亿而我市马不过一二邑之租而已不为倾左藏也且纳之端在彼而不在我制之权在我而不在彼即魏綘扬雄所称何啻焉或以为敌诈而我非也敌不我何以制之而彼故为诈且谙达诚老厌兵其孽稚诚感我之厚待而思効顺夫焉得为诈也又谓敌卒觧媾轻骑閧于互市之下而疾驰叩居庸卤昌平缓急何以应之又非也夫敌将大举必先后集诸部祠蹛林暴糒晾骑形见势动而我故得先为备也大约中国因而息肩而得专精于敌则可因而息肩而遂忘敌则不可夫所谓专精者何也比蓟镇嵗益省调各邉鲜按伏赢金钱当以万计不可裒而积之近镇乎秋稍登商贾时集赎锾爵赀不可捐而平籴以实边乎盐防屯政不可时举乎冗卒不可汰而骁骑不可益练乎山海而西以至鴈门不可削夷而为险乎犹未也而敌酋计已耄且死耳其贰者必杭台吉而是孽孙故不变也其势必内猜而不相容防人之在寘顔者因中行翕侯之防而中恨且自疑也当其时有能两匈奴其国而中度辽且为维州其防人乎是一大竒也然而不敢尽言也漕之役当嘉靖末而黄河决而东注自华山入飞云桥截沛以入昭阳湖逆厯湖陵以至谷亭四十里其南溢于徐为巨浸天子为之南顾而兴嗟亦数四勤宵旰而大司空出计以为仍故道则河益狎而攻无已强捍之则暂见其利而终酿害谋于捍与徙之间而行求废趾有河自南阳折而南东至于夏村又东南至于留城而浚之橇檋版筑之役兴而谤腾上谓捐天下之财以填无益之壑天子意不能无动而防采辅臣言委计视河者乃止前后役夫九万有竒白金以两计者四十万而粟石称是两嵗之间漕道通而大司空再受赏而吏士赐爵有差或谓河不久复当变胡以费水衡钱万万者非也汉武帝之塞瓠子避河害耳而至发卒数万人自湛白马玊璧羣臣从官自将军而下皆负薪置决口功成而筑宫以侈之今兹通漕大计胡以费也或谓不当逆拒河也逆之则决而为漕害顺之则借以为漕利又非也夫河性能决而不能安为顺也言借河利者引冦而入室者也然则为今之计者如之何曰河决有渐也度其来或增筑堤以抗之或决其下流而别引之霖溢有时也多集木石以为楗严耳目以为侦而已自淮而北则多横溃而成溢自淮而南则或涨入而成塞皆不可不预计而逆为之所也夫漕河通而海运之说渐绌矣海运之说得之漕河阻而后入其言大计二曰嵗徃返不过四月而艘卒以三之二而自便耗余可小裁而羡镪可积也曰县官即万一以喉咽忧能别于喉咽之外而济大命诚亦利便哉然而不克如胜国终始之海利者何也胜国业下宋而宋之戈船下瀬之卒啸聚而不敢归者无虑数万此其人皆习风涛踯躅待命者也朱清张瑄一剧盗耳骤以东南天下之半而委之金虎符万户而下聴其自爵赏而不从中命也钱谷聴其自出没而不从中訾也故清瑄得以毕见其才而为百余年之利然国纪溃而清瑄亦并族矣今亡论守臣自一嚬笑外斤斤束三尺士亦安能舍燕中牍而见富贵乎夫艘与卒阳为募而隂则拘摄也别妻子若脱褓见制阃若束湿不待纳之鲸鲵之口而称就死矣吾固防海漕之不可以久也然亦知创之者之甚难而湮之者之甚易乎哉一旦有缓急凿空而后思其故则晩矣夫边计愽而悍锐之臣亦或有理先帅之绪而思复河套者乎借令国家都长安借河套之地以为外屏而益斥逺敌可复也长安今不得言重矣我以十万之众逐敌而敌果去也势必设八卫卫五千人而后成军何所取调也若移镇何镇可移也势必错卫所州邑得二万民户以配之何戸可徙也势必筑五六城以犬牙错河所取瓦石材木也敌必争争当以兵数万卫之何所取饷也河池饶即可屯敌不能无蹂践乎何以能且耕且战也敌既失地独不能合东大酋而并力我乎大酋即不东独不能从之而西以取偿于京辅乎我竭天下以奉陜而陜不益安乃以京辅委者非防也故曰海运可暂通而河套卒不当复也海纵不暂通吾不可遽而废其道河套纵可复吾且缓而待数十年之后呜呼天下之事见以为名美而其实不易举者固志士才臣所欲廹得以为功而元老耆哲之所徘徊而却顾者也敌而吾日汲焉若有事即敌无而吾坦焉若无事漕通而吾日虞河之决即河决而吾不虞漕之通举以提衡天下易易耳宁独此二端也







　　弇州四部稿巻一百十六
　　钦定四库全书
　　弇州四部稿巻一百十七
　　明　王世贞　撰
</div>
    <div class="pagination">
<a href="弇州四部稿_page126.html">上一页</a><span>...</span><a href="弇州四部稿_page122.html">122</a><a href="弇州四部稿_page123.html">123</a><a href="弇州四部稿_page124.html">124</a><a href="弇州四部稿_page125.html">125</a><a href="弇州四部稿_page126.html">126</a><span class="current-page">127</span><a href="弇州四部稿_page128.html">128</a><a href="弇州四部稿_page129.html">129</a><a href="弇州四部稿_page130.html">130</a><a href="弇州四部稿_page131.html">131</a><a href="弇州四部稿_page132.html">132</a><span>...</span><a href="弇州四部稿_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
