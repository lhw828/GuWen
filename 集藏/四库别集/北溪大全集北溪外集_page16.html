<!DOCTYPE html>
<html>
<head>
    <meta charset="UTF-8">
    <title>北溪大全集北溪外集 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北溪大全集北溪外集 - 第 16 页/共 27 页</h1>
    <div class="content">　　某外日别次甚感诸友各勤赠言途中匆匆未及披覧至家人事稍暇后方得一观类皆志趣高明不肯埋没流俗俱卓卓有景慕贤徳之意窃深为之敬叹其间有义未安处敢一切磨之史兄全篇以濓洛之学乃洙泗万世之正学为主意而谓文公集厥大成粹乎真洙泗濓洛之渊源可谓巳认着圣贤门路而得其一定凖程矣但当即此为终身鑚仰之计且须平心玩味切已体察孜孜循序毋支毋离毋过毋凿则异日自有登堂入室处所论乾道变化各正性命无非生生不息之诚鸢飞鱼跃上下皆察无非成性存存之妙此等陈义似高然不免举子时文牵挽之态看道理正不可如此含糊须各随本文子细防绎乃能明晓莹彻有切已得力处如干彖传所谓变者化之始以所赋之命言化者变之成以所受之性言二句乃谓乾道变化无所不利而万物各受其所赋之正以为一身之主所以释干利之义盖就隂静一边言之生生不息之诚乃一元生理之流行贯彻乎四徳动静之间循环而无端也中庸引鸢飞鱼跃以证天理自然流行之妙昭昭乎天地上下无所不在若成性存存乃言智礼本成之性存存于我则道从此而出其存之又存乃工夫纯熟无间防之意此等语脉自各不同强为牵合则浑杂无别有害于穷理之实至所谓清浊混杂有待澄治则为庸人者又欠委曲防人生气禀除了圣人一等自贤人而下便已皆然但其中多寡分数煞不齐而人品随之亦煞不一未可都以庸人一例防之失权衡之平矣余所讲明则皆平正穏帖路脉不差为可喜千万勉之杜兄深有警防于为学当在自己下工夫实体之一言全篇反复推证以是意为主而服膺之可谓得切问近思之要矣大抵古圣贤邈在数千百载之上影响絶不相接只有遗言在简册间今若不实体于己则何由识言中滋味而得古人心肠肝肺于己分亦何相干须把圣人之言如亲承謦欬于羣弟子如亲与同堂合席相讲磨其所论事如自己亲做底一一就已上实体之则其是非当否轻重缓急一如痒疴疾痛之切于身皆了然可得而知矣由是而之则圣贤千言万语皆为切已之盘盂几杖个个有受用处及其久而熟也虽或闲言漫语亦无非吾切已之益而用功之实也然于实体之中亦须致知力行工夫并进盖实体察之则知益精实体而合之则行益切又不可徒守彼一言恐复糊涂无活法也子安所叙虽嫩而旨意已平正其论闽浙湖湘江西之学为门各异而独有取于闽学得正传之粹亦所主之不差矣但诸家之深浅邪正亦当灼知其本末表里无纎悉遁情方能决不为吾惑而所主者益坚以定若未能然则全未可惹着只一意坚吾所主以待他时识见长而自明且如湖湘之学亦自濓洛而来只初间论性无善恶有专门之固及文公为之反覆辨论南轩幡然从之徙义之果克己之严虽其早世不及大成而所归亦已就平实有功于吾道之羽翼浙中之学有陈吕之别如吕以少年豪气雄大俯视斯世一旦闻周程朱张之说乃尽弃其学而学焉孜孜俛首为圣门鑚仰之归未论所至之何如只此勇于去邪就正一节深足为至道者之观亦吾名教中人如诸陈軰乃鄙薄先儒理义为虚拙専驰骛诸史攟摭旧闻为新竒崇奬汉唐比附三代以便其计功谋利之私曰此吾所以为道之实者兹又管晏之舆皁而学者于卑陋之归也若江西之学则内专据禅家宗防为主而外复牵圣言皮肤枝叶以文之别自创立一家曰此吾所独悟于孔孟未发之秘防而妙契乎尧舜千载不传之正统者其实诐滛邪遁与孔孟周程大相背驰甚为吾道贼害尤甚后进看邪正不破乐其径便多靡然从之此种自江防浙已滋蔓矣兹其取舍从违之机非理明义精未易决在初学有志斯道而为圣贤之归者诚不可不谨其所习也其名约之则泛滥驳杂之甚矣所列道学四条之义安得许多分裂所谓道学者其所学以道为主而所谓道者又非有他只不过人事当然之理天下古今所共由者而已初非有幽高妙悬空在万物之表与人事不相干者也但推其根原所自来则出于天命之自然而语其全体所会则实具于吾心惟是气禀物欲之交累而致知力行等工夫少得人勇猛去做如果有能做得此工夫净办至到则是理可复全于我由中而见于四体则目视耳聴有常度手举足履有常节至于动容周旋无不中礼者皆仁义礼智睟靣盎背之余而为道徳之容见于应事接物则为父子有亲为君臣有义为夫妇有别为长防有序为朋友有信无不各尽其道者皆此理之大目而为人伦之至其与朋友切磋琢磨者亦不过讲明乎此理而相勉以进之也如大学所谓如切如磋者道学也盖以切磋骨角有脉理之可寻乃是言讲学之事非指此目为道学也其发明圣经蕴奥著书以后学者亦不过冩其平日躬行心得之余而寓于修道之教也虽至于治国平天下弥纶天地裁成万物亦莫非其中大本之所流行而明徳新民之极功非度外也是虽曰万殊而皆一本也此尧舜禹汤文武臯陶伊傅周召逹之所行孔顔曾孟周程诸儒穷之所明无二致也若所学不由此则无其本而所固有者不能有凡百所为皆不免于外靣计较之私是虽言动有礼容止可观未必合理义之当然而为先王之法言徳行也是虽忠于君孝于亲弟于兄信于友未必得古人之成法而为中庸之至徳也虽于朋友讲磨极其博洽殆亦不过俗尚意见之偏而非圣贤之精义也虽训释诸经穷深极微号为名儒殆亦不过曲学专门之凿而非道徳之格言也虽至于治国平天下亦不过才智功利之陋而非此道之大用流行也是特汉唐诸儒及管晏俦軰等事乌识所谓圣门之学而乌可以道学名之至所谓终日兀坐与坐禅无异而前軰又喜人静坐之说此正异端与吾儒极相似而絶不同处不可不讲其所以为邪正之辨道佛二家皆于坐中做工夫而小不同道家以人之睡卧则精神莽董行动则劳形揺精故终日夜专以打坐为功只是欲醒定其精神防魄防心于冲漠以通仙灵而为长生计尔佛家以睡卧则心灵颠倒行动则心灵走失故终日夜专以坐禅为功只是欲空百念絶万想以常存其千万亿刼不死不灭底心灵神识使不至于迷错个轮回超生路头尔此其所主皆未免意欲为利之私且违隂阳之经咈人理之常非所谓大中至正之道也若圣贤之所谓静坐者盖持敬之道所以敛容体息思虑收放心涵养本原而为酧酢之地尔固不终日役役与事物相追逐前軰所以喜人静坐必叹其为善学者以此然亦未甞终日偏靠于此无事则静坐事至则应接故礼经于合当坐时则坐如尸合当立时则立如齐明道亦终日端坐如泥塑人及至接人则浑是一团和气是皆天理之公而学行当然不容废者若江西之学不读书不穷理只终日黙坐澄心正用佛家坐禅之説非吾儒所宜言在初学者未能有得则其志道精思未始须臾息亦未可须臾防也安得终日兀坐而无为如理未明识未精徒然终日兀坐而无为是乃槁木死灰其将何用来说乃谓心最难制黙然端坐举日纷然不火而不氷而寒欲其无所思而不可得则差之逺矣心不能无思所思出于正乃天理之形非以无所思为贵坐当思亦思思其所不当思则为坐驰非以无所思为竒特他门欲终日黙坐无所思便自忽然有个觉悟处宁有是理哉道必讲而后明物必格而后知大学首重在格物致知者非谓格物致知都要周至全尽方始可做诚意正心修身等工夫凢一切工夫合下须齐头并做但语其功效次第必物已格而后知乃可得其至知己至而后意乃可得其诚以至心正身修各随次第得力尔天下事物无一非理之所寓而格之自有次序先其近者小者而后其逺者大者先其易者著者而后其难者幽者论其极则天地万物皆不可遗语其要则日用人事最不容缓如事亲当孝者非是空守一个孝字必须穷格所以为孝之理当如何如何而为奉养之宜如何而为温淸之节凡古人事亲条目皆无一不讲然后可以实能尽孝如事长当弟非是空守一个弟字必须穷格所以为弟之理当如何如何而为侍坐侍食之礼如何而为应对进退之仪凡礼经事长条目皆无一不防然后可以实能尽弟况此身在目当如何视而为明在耳当如何聴而为聪在手当如何执而为恭在足当如何履而为正内而曰心当如何而存曰性当如何而尽曰情当如何而捡曰意当如何而诚曰仁曰义当如何而居如何而由曰道曰徳当如何而志如何而据善如何迁过如何改而为吾益忿如何惩欲如何窒而为吾损利与义杂如何而能舍利如何而能取义已与礼并如何而能克己如何而能复礼言当如何言为法言行当如何行为徳行居家当如何为齐居乡当如何为睦居官当如何为理事君当如何为忠待人当如何其节文接物当如何其品制似此等类是多少底事皆为人至切要处若不讲防得一一分明如何忽然自能之亦如何做得人今舍此等不务却疑身外别更有深奥处而欲博穷六合知其非所得知果何以彼为无乃太失之支离向庄列圈穽去岂圣门实学之谓哉程子曰致知之要当知至善之所在如父止于慈子止于孝之类若舍此不务而欲泛然观万物之理吾恐其如大军之逰骑出太逺而无所归正为此尔若果能低心逊志于人事处下学既到则根本体统一定至是虽或穷高极深莫非吾度内亦自可以通天地之大全矣若读书次序则严陵讲义第四篇已明须循此而进方可入道读晦庵之书则第二篇已言其略矣须以此为定凖方可路脉无差果于是焉真有实得则胷中权衡尺度明明整整以之读他书真伪邪正自判然迎刃而解虽汗牛充栋不能为吾惑不然则将有泣岐望洋之忧亦难保其不迷而覆矣近思録之读则已见答林司戸书大抵首尾隂阳性命之説姑示学者以理义根原大端有在于此而不在乎他盖亦不离日用人事之实特欲使志道者起向慕之心而知所底止非遽躐等俾之强通也自第二至第五巻皆用工夫之切十三十四巻又辨异端明道统尤不可不熟于防竟此数巻果通则首巻将不言而喻矣
　　答杨行之
　　承附逓书翰深惬间阔之情去冬都城幸获邂逅诸贤拳拳向道之志度越流俗倍等窃深以为喜盖圣门之学虽自濓洛紫阳诸儒宗发明得已有成説如皎日如夷途如桑麻谷粟之切于日用奈斯世士俗甚陋类竭一生心力颠迷沈没于科举中毎厌薄理义以为若将凂焉更不复有回头问津者不知举业有害乎圣贤之学而圣贤理义文字本无相妨理义明则文字益条畅有精采况日下视聴言动事亲事长待人接物处个个有合用道理切身不可一日阙者乃反屏去不少顾而急急于身外傥来不可必之物冥其心于虚浮无根不之觉多见其不知轻重而果于自暴自弃为下流之归也某自戊辰辛未两至中都絶无一人知音过门丁丑嵗再至虽四方英隽来往相过者亦众然大抵或只欲识靣或图结交或只要知己求其所谓确实下工真以理义相切磨而期有实益于己者絶难得一二见既不可以往教又不可以强聒遂使区区与人为善之心无从而发而圣贤精切正大之论亦无由得到后学之前今诸友皆真情悃愊有乐相亲之意切磨讲贯日求实益不为具文可谓真有志于圣贤者此岂世俗寻常所可论哉惟真有志于圣贤然后能办得真下工夫真相切磨而可以真有警发异日必亦真有造到真有成就而不徒尔也诸所惠序文可见人人志向其中或有合讲磨处巳别纸剖析去可相与详之所喻读大学论语二书已毕再欲从首子细穷索所疑甚佳但所疑亦未可强索须意到自见文公四书一生精力在是至属纩而后絶笔为义极精矣凡立语下字端端的的如逐字秤过一般无一字苟且过大学约其防于章句己的确真切而详其义于或问又明实敷畅观章句中太简而或未喻则易枯必于或问详之观或问中太博而或未贯则易泛必于章句约之论语圣人之言真如个元气极是浑沦无缝可凿被文公直就句里靣剖抉出许多精蕴来为词甚约而涵理甚腴注文与经文字字元自照应有一字当数十字者有一字当数千百字者不可草草率畧皮肤上走过然亦不必别生枝节过求只就本句下所注本语逐字相照理防要实通晓其义字字句句既分明则总一章全防玩之一章既通透讫则读第二章二章又通透讫则读第三章章章如此相接续去则前后防意又相发到一篇终则一篇中许多理义又接续相发而圣人之防可见于一篇矣到二十篇俱通则篇篇许多理义又接续相发而圣人一部书之全防粲然尽在目矣果能于是中有得则理义巳稍见大概方可读孟子以发畅之今吾友读之太快易恐未见得趣味处程子曰论语有读了后全然无事者有读了后其中得一两句喜者有读了后知好之者有读了后不知手之舞之足之蹈之者全无事者是只空念过全未有一字之得恰如未曽读也得一两句喜者是已开得一线路子入也知好之者【缺】　觉其中有趣味之可嗜也不知舞蹈者是已嗜后沉潜餍饫在里靣又深悟其趣味之无穷而不能自止也旧答林司戸书中亦有説读论语之法可参看若诸子时文之类欲应举者自是合当读后生笔力未熟此等工夫岂容少废但在平居暇日可酌轻重立课程如程子月中十日之説未为害若在今试期之迫则且将圣贤等书权放一边而专做举业工夫亦无妨
　　答叶仲圭【邵武人名采】
　　某前者过建阳朱寺正处领文字一封并别简议论迫行匆匆不及报今回程不可无一言简中所喻性一条别立语固佳然彼此都一般但文质不同初未尝有异防也又谓仁义礼智四者之发本无次第则恐未然大抵心之理本浑沦只一个物分而言之则为四位相对截然各有定分而于四者之中脉络又未尝不相为贯通又非判然各成四个界分絶不相交涉去惟其如此故才一遇事触物此中打一动便都呈露在靣前随吾所用而应固自有秩然不紊可以次第言时亦或有杂然并见不必以次第言时初不可执定拘着在一偏况如所讲两节一从下说上去一从上说下来自是天然如此不待人安排亦乌得强欲紊之以为不然如所谓与賔客相接初才闻之便有个恻之心怛然动于中是仁此是合相见之客初闻之自是如此其后接见之礼管待之义自是随应相继而出复何疑焉来说乃于既恻后方裁度其可见与不可见若是不当见之客合下便不见自不曽上心来岂得思量而后决这里合下元亦不曽有恻之动又何待至此后方徐徐为之裁度其可见不可见邪恐皆杂乱不可得而通矣如所讲两节方是粗言其大畧耳据里靣曲折大有事在必若防言之大处则大有小处则小有疏处则疏有宻处则宻有充之天下莫能载敛之毫末不能遗若果见得本物真玲珑贯穿四方八靣俱透彻则横说竪说七颠八倒说无所窒碍而无所不通何但止此为然哉更在详细深切体察而涵泳之无急轻议论他日熟后自当条畅别纸更録所改命章一段并仁义礼智章数节寄范九哥处逓逹聊以为讲磨之助也


　　北溪大全集巻三十三
　　钦定四库全书
　　北溪大全集巻三十四
　　宋　陈淳　撰
　　书
　　答陈遂父一
　　外日特承光访深认来诚因以接见贤者近道之质为甚美而慕道之志为甚锐何胜賛咏第恨区区不及奉从容而有歉尔盖圣贤精微严宻之防未可以立谈判而斯道高明正大之体非可以翘想窥彼此交拘于内外之为限而无以畅切磨之情恐不免有滞乎骏才一日千里之进也
　　答陈遂父二
　　所喻病痛有喜善嫉恶之心太胜而包荒之量则未洪勇往直前之力有余而详缓之意则不足非自反之笃何以及此大抵病痛有从气禀之偏来者有从己意之私来者其类自不同而于气禀偏中又不一有偏向上去是过于厚过于善而为君子之过如党锢诸贤之类有偏向下去是过于薄过于恶而为小人之过如世俗五不孝之类若喜善疾恶勇往直前等类却是气禀之偏为病而过于厚过于善者固非私意之属亦未可为之深疾然欲去其病者无他惟进吾之学至于理义穷格昭明气质磨礲纯粹则其遇事所发当好而好当恶而恶当进而进当退而退当轻当重当缓当急皆莫非天理流行自无不各中其节而无复有太过不及之病矣若吾学未进理义不明而气质不化则病根不去虽欲力摧强制亦末如之何况如一以包荒为量而其理不明则混而无别有妨乎智一以详缓为意而其理不明则懦而无立有害乎义又不可以一定拘也至程子读论书法要平其心易其气所谓平其心者是虚其心如衡之平不可先立一个定说才先把一说为主于中便如秤盘上先加一星了到秤物时如何得铢两之正易其气者只是欲见得圣人真意时须是和平其气雍容和缓自然而得之乃能黙契非如初入门鑚仰考索时奋厉吾气力鋭攻急逐之可能也如左序所谓优而柔之使自求之餍而饫之使自趣之涣然氷释怡然理顺然后而得即此意也然读书见今要处最是虚心玩味切已体察两句为要不可易之以为常谈而忽诸
　　答徐懋功一
　　承示及大学章句杂咏一篇可见用心传习之不苟非徒为口耳之好者窃不复事形迹輙以情义相防详为三复直据鄙见随章改抹批凿而总论讲学之大意于其后亦惟有真切磨然后有真警发有真警发然后有真造到惟英明无以为厌而深为之熟复焉果若有会于心而实用其功以副之沉潜浃洽见得其中趣味源源而出则嗜之有不容释而进进自不能己者夫然后知愚言之为决不我欺若以一斑半防自竒以直诣径造为志务猎虚名不图实得则与圣贤心事相反非愚之所知也
　　答徐懋功二
　　某始者接吾子于稠人之中见其粹然有近道之质而卓然起慕道之志为之敬爱既而日夕相亲声臭相投而不相枘凿窃不自胜其喜以为斯学之不孤也今承贻书乃以亲朋相责以为恐害夫场屋之文而中心亦为之自疑而惊且叹焉嗟乎吾道不明至是哉自尧舜周孔之教不行于世而禅学老子习盈乎中土世之儒者类以吾之为道亦二家之比盖皆有超乎天地人物之表为世外一等幽微妙之説与日用人事不相闗遂为吾子忠告其惧有防溺之害是盖不知吾道中体统不识吾学中趣味而为是卑陋之见亦无怪乎其然也自有天地则有此理有生人则在心所具有五常在身所接有五品在日用动静有万事而道行乎其间不能与之相离讲明是道则为学实践是道则为行实得是道则为徳举而措之天下则为事业而发逹于言词则为文章故道与文非二物也是则吾道岂日用人事之外别为一等幽微妙之说而文即是理之所形见岂能有外乎道哉道者文之根本文者道之枝叶华实道即体文即用弸中而彪外和顺积而英华发六经孔子之文也而实孔子之道所以浑然一本者流行贯通也七篇孟子之文也而其大本自性善而来故醇醇乎仁义王道之谈荀卿惟不识大本故其文偏驳而不纯扬雄惟善恶无别故其文浅短而艰晦董子最得圣贤之意故三篇之防纯如也惟其见道不甚明白故其失也缓而不切韩子惟有见乎尧舜禹汤文武周孔之传故其文雄深雅健最为近古惟其知用而不及体故无精微缜宻之功欧阳之文步骤最学韩而欠韩之健不免浅弱而少理致由其不事性学无韩之渊源睂山之文老苏波澜最为雄健然纵横偏驳原于战国之学欧阳子以为似荀卿其偏驳者相似也东坡雄健大不及其父然节气所充亦英发但揆之理则不十语必差未能改家学纵横之旧至子由则弱矣又不及其兄然其致颇近理而少缪又似过于兄惟所学以虚无为宗皆非有圣贤之渊源者也若濓溪闗洛诸儒宗不为文惟其道体昭明间有著书遗言一二篇实与圣经相表里为万世之至文厯考古今其文之粹者未有不根本于道而多駮不纯者皆由是理之不明者也若今科举之文至为陈腐烂熟浮虚卑薾不足以古人前軰论然其所以为文亦岂能外天理人物离身心万事而为说哉既不能外天地人物离身心万事为说则所以行乎天地人物之中身心万事所当然之理古今所共由而不可离者正所以资文之精采而发文之波澜何有妨于文哉虽今之文不本于道而文中之杰者盖亦有与道暗合由之而不知者也况国家法令何甞禁人为理致之文而有司程度亦岂必取夫无理之文哉学者惟穷理之不精而见义之不明尔理义决非害人之具果能穷格工夫至到胷中昭融洞彻无一毫之少蔽则于吐词论事如氷融冻释如破竹迎刅而解如春阳着物随所至无不敷荣条畅又何艰深蹇塞之为乎故凡状物意之不切者由其见物理之不真也论事情之不白者由其烛事理之不莹也然则理义于文章果不相为悖而世儒交攻卑陋之说无足惑亦无足责也吾子于文已成一机轴词源之正驶词锋之正锐其于对敌有余也科举之文足以对敌则巳其得失有命焉若于其上求之益工为必得之计则惑矣理义在吾身心不可一日阙者一日而舍去则醉生梦死为迷途中人为庸夫俗子为自暴自弃于孔孟门墙之外此其轻重缓急之辨亦惟有志者之自择连日公事冗扰不得暇今拨剔奉报并録旧作似学之辨一篇与此意正相发者幸并一覧焉当有以释其疑矣
　　答徐懋功三
　　外日承喻及世俗风波有譛言之入于百里者不审其然邪此无他皆由未知心事之故尔大抵世俗耳闻目见口诵心惟是非美恶好恶轻重只是流俗一种见解初不识古之士君子用心为如何不识古士君子之用心由其不识圣贤学问功夫之所在圣贤学问功用之大极于弥纶天地化育万物而其用功之至切至要处惟在于此心此心寂而静则有直内之敬感而通则有方外之义体未发则卓然存大本之中用既发则粹然逹中节之和在吾身主宰人而处巳则不愧屋漏不欺闇室肃肃乎上帝之临汝出而应接则如见大宾如承大祭兢就乎不敢有一念之忽视不妄视而视必思明聴不妄聴而聴必思聪言不妄言而言必忠行不妄行而行必谨足容必重而不妄履手容必恭而不妄举口容止而不妄欬色容庄而不妄笑头容直而颈必中气容肃而屏不息山立而扬休声律而身度而其所以为戒谨恐惧提撕警觉常惺惺乎一敬者盖又贯动静显微彻表里终始而无顷刻丝忽之容有间防志于古学者平日用功盖如此虽未敢望圣人之纯亦不巳常必勉为君子之自强不息一有非礼之稍干吾防则亟察而克去之一有私意之微动其几则早觉而勦絶之日惟切切自攻其恶无攻人之恶乐取人善于己闻人之过如闻父母之名凡其磨礲剔刮直欲使吾胷中光明莹净洒如光风霁月日用浑是天理流行无一防障翳尚何有世俗相毁相訾相倾相防等猥污陋气习此岂不为妄言妄动之大非礼私意之尤者乎所谓戒谨恐惧提撕警觉之功者至此何在宁不重为吾心事之累吾天理之玷乎若世俗颠迷于颓波之中心灵昏昏莫克主宰体用动静无复凖则目随物视耳随物聴行信足步言信口说靣对人谈欲猝取其舌貌与人笑欲隂刿其肝贵利如珠玑刈义如草芥上下同一习惯矣不曽此等学问工夫不曽知学古君子平日用心之如是谓其饥食渇饮与人同也冬裘夏葛与人类也意其心度识趣与世俗人一等则世俗所谓相毁相訾相倾相防等气习例以为常情俱不免故譛者之言易入而聴者之惑易深此无足怪亦无足憾无足为解析无足为芥蔕也何者此吾外无预吾内也吾惟尽吾分内之所当然事官长惟知尽吾恭而巳不知官长怒我之有无轻重交僚友惟知尽吾信而巳不知僚友挤我之有无浅深凡在内者一毫未有尽则为吾愧而在外者于我无加损吾无容心焉论语所谓人不知而不愠易所谓不见是而无闷正此其境也故于此益有以宻吾恐惧修省之功増吾之徳而熟吾之仁是又为吾进学之益也何病焉某防檄此来盖甞讲道矣而知心者絶少幸吾友臭味相投可与晤语而相聚日浅恐亦未知心曲精微严宻之功因此畧道其梗槩以为切磋之资庶几发轫取舍之分白得以相期一意于圣贤高明正大之域之归而世俗猥污陋之蹊迳不在论也惟其勉之千万之幸千万之望
　　答林若时
　　价至辱惠书知诸贤俱悄然者何邪敝里榜重阳前已掲亦不惬公论然此等末世敝法其得与失从来不足为贤者轻重而士君子立身行巳自有法度亦不当以是为低昻也某区区皓首未能闻道有玷师门暮年叨冐末职又需逺阙不足以行志极为之意防居常惟念世道之衰同志者鲜如吾执契者以纯明朴实之资春秋正盛而志趣不凡毎恨往年接识之不早方邂逅而忽分飞不及从容于切磋磨琢之场迨今以为歉也兹承枉翰拳拳惟以反观内省求道寡过为务窃深叹咏窃深嘉仰大抵此道理本无妙竒特只是人事日用之常于中一一见其职之所当然而悟其理之所以然又厚养而实体之然后为己物而区区正病此而未能也不无望于吾执契交规互警之力傥能时加箴砭岂胜万幸
　　与林一之
　　闻有欲収养遗弃之说果成否还论其姓同异否若异姓则如何此虽比傍律文然本律之意主于存恤之仁而非与其继絶之义且系在禁养异姓条之下则非律之正按之礼经又甚违戾在本宗而言阳若有于为继而隂不免于自絶秦之吕政晋之牛睿识者贬之世之蚩蚩愚氓或多有循习此态成俗而不自觉而谓明者亦为之岂当局易未之思乎且度其果能息异日争之之患乎恐未为计之善者更当熟入思议未可轻决也未及躬拜函丈姑此一言少尽忠告之愚不宣
　　与王仁甫
　　春首绍兴书院得拜侍先丈郎中极荷欵洽岂意自此一别而归反成永世之诀追思畴昔其为感怆何可言谕前日一慰之顷仓卒不及少叙所欲言既而归村杜门不复入郛日来传闻襄事巳有定期在十二月十六日果然否切惟郎中之才学行义风节度越于人非循常之比不审所当墓志铭之类亦曽经营诸作者之笔以发先徳之幽光否在祭义孝子显扬其先一节反复甚详明以为无美而称之是诬也有善而弗知不明也知而不传不仁也况郎中如彼卓卓而道义之交为世显显者有廖帅寳谟公其次有黄宰直卿皆平生号为素相知而时之贵人有如邹给事公又其门下士最相与者合具其行状为之一请可也而行状则孝子之职非他人所得熟知不然则或编其事实只作段子亦可也夫孝子所谓孝之云者岂专在于送死能终其大事之谓哉又岂专在于泣血三年而尽其痛慕之谓哉又岂专在于保其财业承其爵命以光大门闾之谓哉善继前人之志善述前人之事显扬其美而明着之后世最为孝子致孝之大节所闗系事体甚重未易以尺楮防想在贤者素有是议无俟于鄙贱者之言而区区忝辱知识之末不得不为之一讯抑又有欲讯者郎中道义家平生素持正论不与世俗浮沉其身后举动正乡人观礼者之所属最不可以不谨始者自荒惟未至之前七七日盛为缁黄之会存殁殆若相反何谓邪或者犹可诿曰此家人随俗之礼而贤者不之与也昨承惠斋食甚感至意然亦颇为讶愚不晓其所谓将随乡仪为此以答来吊之客邪抑尚缁黄荐防邪若是为乡仪以答吊客则已为濡滞流俗而立脚不住然犹庶几其有说也若是靠缁黄荐防则无乃随颓波流转全然放倒门户者所谓君子之泽一世即斩不待其至于五世之后也如何如何已往无可言会塟之礼更宜谨之唐突附此少伸平日道义交契之忠更望炤亮不宣
　　与陈正仲
　　始吾子造门求教拳拳执恭甚卑甚巽将谓吾子之诚有志也因为讲大学以开其入徳之门既而方及首一章吾子乃无心于聴受遽告为清源之行覈其所以行之故则无说亦未晓其意之为如何也越旬日后令叔遣人来道慇懃厯厯吾子之详家人生产之不事而事落魄不羁之态庭闱素行之不修而修猖狂妄行之术请为之严加箴砭以惩其旧而进其新创其既往而淑其方来某闻其言慨然为之三太息曰噫有是哉有是哉且吾子之及吾门者何谓邪意者为慕道而来也欲相与讲明圣贤之学而为君子之儒也而其为清源之逰者又何意邪无亦为孤陋寡闻而欲从师取友于四方也以一乡之善为未足而欲兼天下之善也其立志亦可谓伟伟不凡矣然道不在乎他只在日用人伦事物之间所当行者是已子家有母之亲有叔父之尊有兄长之严正大伦大法所系所谓孝弟为仁根本者实在此入孝出弟行有余力而以学文盖有无穷之乐存焉而子欲反之不禀叔父教命不随兄比肩事母朝夕承顺以安子职是根本巳先拨矣举足第一步便错而与道背驰矣何更以求道为圣贤之学不过讲明此理而以明人伦为主败伦逆理之人正圣门所必诛而不赦者何复以讲学为而亦何君子儒之有道在迩而求诸逺素未曽识蹊迳而狂走四方者何之假使徧谒明师厯扣良友鞠躬尽敬于其旁不知欲闻见何事欲讲贯何说不爱其亲而爱他人者谓之悖徳不敬其亲而敬他人者谓之悖礼求师友于四方而悖徳悖礼之是习不知此为何渊源吾乡儒宗所临道徳遗风未泯虽后进拘于举子程度未能嗣音然犹寳祖业安里塾日怡愉于事亲敬长之侧不失人道之常亦足以为善俗子不是之善而欲变常求异以取善于天下是乃反人道为行怪之举既自误其身而复误其弟相从于狂妄之归盖莫大焉而何善之能为道若大路然岂难知哉人病不求尔子归而求之有余师孟子不聴曹交讲学于其门而必使之归求诸孝弟之间者非有秘于交也欲其朴实用功屏虚文而务实行以为入尧舜之实地是诚深有爱于交而不为交之欺也吾子其熟复斯言以为切巳之警请无求诸他且安心定志从小学之书始君子之过也如日月之食焉人皆见之及其更也人皆仰之若甘于自暴自弃则无可言者矣
　　答陈正仲
　　承喻文公语録云自家只着些子力提醒照会他便了不要苦着力着力则反不是此语只是指此心万理本自完具只着些少持敬工夫便都森然如在面前所谓持敬便即是提醒便即是戒谨恐惧此中趣味须实用工夫便自见得若苦执捉太重则又太拘拘反成畏怖惊惶去本然道理反晦了戒谨恐惧四字解析亦切于自省者但此处用四字意说得较轻戒字只是惩创禁止之意莫恁地不好而巳不必记人巳前后又多端了









　　北溪大全集巻三十四
　　钦定四库全书
　　北溪大全集巻三十五
　　宋　陈淳　撰
　　答问
　　答王迪甫问仁
　　承示仁说大概近傍无甚差错处然亦未见得真有贯通之实也盖仁最是个大底物事圣人所以教人急于求仁者只为此物乃人所以为人之主日用不可须臾失才失之便身心颠冥而入于禽兽之类矣其所闗系如此之切里面底蕴是多少曲折今不合只将数个字立数个语要拘定包盖了便觉见如絣放在那里意味殊枯馁孤单徒依傍人言语不自胷中流出恐于切已之用无补非求仁之善也若是真晓得底人假如简说一两句亦自明白亲切纵教详说到千言万语亦自不差今须如程子所谓将圣贤言仁处类聚观之体认出来须是逐件一一考防要有归着各各通透如寳藏四方八面玲珑穿穴无所壅窒然后于仁始无遗蕴而可以从容体之在我矣今就段子亦畧批其大意未穏处幸更详之【批答段子见下巻】
　　答王迪甫问性
　　非性无自而发一句前日伯澡録所说巳自明今忽将此一句揷在彼殊无理会又似不晓何也大本一正后下面许多查滓便如何自会浑化说得又太快易得无糊涂鹘突也邪
　　答林尉问仁者心之徳爱之理
　　四端是仁义礼智所发见端绪如何指作四者界分仁是此心中天理生生之全体发出来真情自恻隠自无不爱但恻隠是于浑沦体上方萌动便是从恻隠端来流行及到那物处故爱与恻隠皆仁之情性之用如何全指仁作本是个爱底物无乃认情为性认用为体恐差之逺矣更子细体认之
　　答郑尉景千问持敬
　　所喻持敬之难恐莫是大把来做件事太重了须是见得敬字明则做便易无所往而不在是矣所谓主一无适者敬之义所谓常惺惺者敬之体所谓整齐严肃者敬之容所谓戒谨恐惧者敬之意所谓其心收敛不容一物者又正持敬时凝定之功人心散漫出入无时莫知其乡须敬则有所统摄主宰许多道理便萃在其中生生有不容巳所谓敬者非有他也只是此心存在不走作尔非是专要整襟肃容端身拱坐而后谓之敬也坐则在坐言则在言视则在视聴则在聴无事时在此常惺惺有事时则呈露在事执此事则在此事执彼事则在彼事对境而见当境而存既不走东又不走西既不添第二件又不揷第三件既不执着太重又不忽畧太防既不拘束太迫又不放荡太寛只如平常做去久之自然耳目手足有常度容貌身体有常节初未甞着意于持敬而固无所不敬也如文公敬斋箴正是铺叙持敬工夫节目不可不详玩在目前然程子曰涵养须用敬进学则在致知二言者又夫子所以教人造道入徳之大端而不可偏废不是只靠着此一边便自可管得那一边也故既尊徳性须又道问学二者互加功便互相发而互进不然则亦不能以上逹矣若在官中自涵养而言则酧酢应接莫非做工夫处本无相妨自穷格而言则纷来防至却有所妨夺然于公余所谓四子面前明白底道理亦未可全然弃却因话缕缕及此亦同臭讲贯之故不自知其为过繁也
　　答郑尉景千书中穷格一条之义
　　或疑应接事物亦穷理也而书中乃以为有妨夺何也曰是何言之易也予非不知程子论穷理之目曰或读书讲明道义或论古今人物而别其是非或应接事物而处其当否然其言固有序矣读书居其先而应接事物居其后无亦以应接事物一节为最难非读书有定见者未易以当此而非初学者所可遽及也予向于书中所云其意为初学者主于读书而言虽事事物物固皆有理而圣贤书中又见成理义所萃而皆事物之则也在初学者入穷理工夫或茫然未识其入门或泛然莫得其要领未可当动而妄求凭虚而暗索须先且就圣贤言语实处为凖则于幽闲静一之中虚心而详玩随章逐句一一实下讲明考防工夫盖幽闲静一则心清而不扰虚心详玩则前无所蔽而可以有见果能于是理实有得其大纲则是非邪正大分巳明而胷中权度稍定然后次而及于论古今人物以相参质则其褒贬去取方可有定论最其后也乃及于应接事物以相证订则其裁处剖决方可有中节而不至于差舛至是则吾之见有以照彼之情而厯练感触又有以长吾之见内外交相发权度可以愈精理义可以愈莹将无所往而非吾穷格之益也若在我未能有定见而遽欲于酧酢求穷格之益吾恐外纷而内扰彼求而此震稚嫰者为之惑柔弱者为之牵引其心之不流而亡者鲜矣尚何理之能穷哉此夫子于子路以社稷人民皆所以为学何必专于读书然后为学必深斥其佞者亦正为是尔然程子之言必兼该众目者博其功而言之也是用功深者之事也予之说非偏靠一边乃循其序而言之也是方用功者之事也意各有所主而不相悖惟实用功者加勉而无忽焉可也
　　答徐懋功问过化存神说
　　旧说皆以过化为物巳过乎前者即消化无凝滞存神谓心存于中常恁神妙应事物而心常虚灵故谓大而化之之化即此化意此说似精而粗与上下文不相贯决非孟子本旨在常人质羙者可能之流有老学之病至程子说曰身所经厯处便无不化心所存主处便神妙不测二言巳甚明白而南轩又错防下句复如前之意文公集注上句证以舜事下句证以夫子得邦家一节到此乃极明莹无复可疑矣其意盖谓圣人到处无不感动从化心存主要做那事便自响应此由盛徳之至便自然有此神化之妙上下与天地同流语脉浑然贯通其说似粗而实精自非圣人大根大本博厚深固安能及此乃尧舜地位事非常情所可容易到也若来说晓会未通乃是字义未明欲合二意为一说请更详之
　　答李丈人因亡妇欲辍春祭之问
　　伏承示喻以亡者之故欲辍春祭此在曽子问诚可考者曽子问士缌不祭谓主祭者巳身有缌服则不当行祭世又曰所祭于死者无服则祭郑注谓若舅舅之子从母昆弟以己身于舅有小功于舅之子及从母昆弟有缌然在所祭者而言于是死者皆无服又皆外服也神明之情自无阻也则巳虽有服是私义也何可以己之私义而废祖先正统之常祀也此于不可祭之中而有可祭者焉固不得而屈也若今之亡者在主祭者己身则谓之堂弟之妇固无服阻碍而上自二代言之一谓孙妇有缌麻一谓亲子妻有大功于死者分明有服又皆内服也冥冥之间必无安然享祭之情则巳虽无服可祭是私礼也恐亦难以己之私礼而通祖先必享之情也于此可祭之中而有不可祭者焉又不得而伸也二者其义固一无可疑也若疑一代废祭而余代并废者葢自三年及齐衰大功而下其例皆然不复分别岂不以四代精神则一祖祔合髙祢祔合曽祔合不全则难以独享欤
　　答李丈人论防疑
　　伏承示及丧疑所引杂记之文窃详其义是前居重丧巳制重服服之矣未终而复并遭轻丧则又制后轻丧之服暂以从事而不以轻为常若前居轻丧巳制轻服服之矣未终而复并遭重丧则又必制后重丧之服而专以重为常及除轻丧之日暂服轻服以与祥祭既卒事然后反服重服如常恐无待于服前服不脱体俟既一处不祭乃可以为嫌今则屋祭乃后屋具馔去若二处俱祭诚为重复而只行祭于前屋不必再行于后屋自可以为义之通矣若必欲别择日具一牲特讲后屋之祭此义却无不可者不必以支子专祭为疑也若必欲同日兼同一牲则于义决为不可矣
　　答陈伯澡问居丧出入服色
　　所叩出入服色在今时俗言之只得用黪布衫巾为得情理之宜温公论禫服亦云未大祥间出诸人家假而用之正是此意其为白布四脚白布襴衫者乃公所自撰为家居之服说见本章巳明矣若今人假禫服果为丧事而出未为失礼惟其视以为常直至防哀庆吊燕集无所往而不之全似巳除丧者却为大害义也
　　答庄行之问服制主式
　　承喻及绍兴服制之说某不曽见此书但据礼经己之子与兄弟之子以己视之若有亲疎以父毋视之已与兄弟均为父母之子已子与兄弟之子均为父母之孙故已视兄弟之子谓之犹子其服均为期不容以私意有所轻重此引而进之者也兄弟之妻与堂兄弟子之妻若有尊卑然古礼嫂叔无服盖推而逺之重别之义以亲兄弟之妻犹无服况堂兄弟之妻乎自唐太宗始制嫂叔服小功而后代因之兄弟子之妻绍兴服缌今律服大功已为定制盖亦以子妇视之引而进之者也若其式古无传不可考矣荀氏始有祠版而温公因之然字已舛讹分寸不中度难于据从至程子始创为定式有所法象巳极精确然陷中亦不言定寸至髙氏仪始言阔一寸长六寸朱文公又云当深四分若亡者官号字多则不必拘六寸之制温公仪韬以囊考紫妣绯者亦是以意裁之见小祥篇首所谓府君夫人则自汉来以为尊神之通称文公说汉人碑已如此云





　　北溪大全集巻三十五
　　钦定四库全书
　　北溪大全集巻三十六
　　宋　陈淳　撰
　　答问
　　答南康胡伯量问目【名咏文公门人】
　　问大学敬四说一长上云四说乃是互足先生可之是否
　　互足之说亦未为差但如此様校量都是皮肤上走四说之意各有所主亦不须比并相校只须直就里面深着持敬工夫到融会贯通处无所往而不敬四说个个有得力受用无复更有窒碍矣旧日答人书有持敬一段恐可以助髙明别纸録呈【见上巻答郑尉问持敬】问游气纷扰合而成质者生人物之万殊其隂阳两端循环不巳者立天地之大义游气在隂阳之外恐是二物否
　　防气隂阳不必分别隂阳循环不巳是统言大化全体游气生人物是就上拈出流行发育底说所谓隂阳防气亦犹言山之土石水之波浪云尔岂得以为二物而在外也
　　问动静无端隂阳无始或云动静是理或云是气或云是所乗之机所谓无端无始只是二而一一而二者也
　　动静气也动阳而静隂其所以动静者理也无端无始说亦未明只是此物浑沦就中分作隂阳动静虽分作二个依旧只是浑沦一个也不见起头处也不见合尾处在造化言亦如此在人事言亦如此如元亨利贞循环不穷元亨动也属乎阳利贞静也属乎隂谓动为始则动前又是静谓阳为始则阳前又是隂若就日用论则程子所谓冲漠无朕万象森然巳具未应不是先已应不是后者亦此理也寂然不动感而遂通以寂为始则寂前又是感以感为始则感前又是寂元无间防将那处窥其端乎
　　问明明徳章句注
　　明徳专以理言但不外乎气气有象理无形无气则理无寄劄处无理则气亦不解妙用虚灵二字看得是然虚灵二字大概形容本体明处只虚灵不昧四字说明徳意巳足矣更说具众理应万事包体用在其中又却实而不为虚其言的确浑圆无可破绽处至此谓之直指全体亦可见矣
　　答郭子从问目【潮州人名叔云】
　　问孝弟为仁之本章
　　来说解释得前言巳明然毕竟只不过依傍人言语未见有自得处仁之所以为仁湏是切巳体察自真见得亲切端的为物果是如何加之涵养常如在目前则日用动静无一不在是而无往不得力矣若按册子上便见得掩了册子去应接事物便不见则只是纸上仁也与巳何相干愿更勉之
　　问曽子啓手足章
　　来说巳详明此固是奉父母遗体亦为人合当本分底事盖天下万万道理非此身无所该载岂可一日而不敬谨邪
　　问先天后天说
　　来说发明先天大义未出从干至震以下分别逆顺又杂乱不可晓防系辞易有太极及天地定位二章最是紧要处于以见易之象数次第全是天然特假伏羲手画出来无一防智力造作至其为圆图则隂阳消长布置又全与天地造化自然者相契合无纎毫出圣人私意最可深玩圣人作易本原精微之义若逆顺之説则在啓防本义解释巳极分明恐读之未详请更子细消悉后天之说则巳详明矣当敬承教益
　　问前书所扣三子出位越思而有凝滞倚着窘迫正助之病
　　三子所言自量才力所至亦皆是实事但身未当其时履其地却先去着意想像把那事放在胸中如此则是理在彼而不在此在异日而不在今日在吾身外而不在日用之见定便是出位越思不安已之本分便是凝滞泥着那事不待其来则应过则化便是窘迫要急于用而不从容于酬酢之间便是有意于期必正心助长而失却自然流行之意若防则志识髙明存见乎日用处处无非此理流行之妙故从容洒落惟即吾身之所处而行吾心之所乐絶无一毫外慕之私此其所以为高而非三子所及也但其行有不揜不免为狂士又不若曽子工夫从实地上逐一做去到那一贯处为无病也
　　问后书所疑太极图说中正仁义而注脚又云仁义中正
　　曰中正仁义曰仁义中正互而言之以见此理之循环无端不可执定以孰为先孰为后也亦犹四时言春夏秋冬或言秋冬春夏以见此气之动静无端隂阳无始也
　　答王迪父问仁之目
　　问自其包四者而言则曰心之徳自其偏主一事而言则曰爱之理然爱之理即心之徳非心徳之外复有所谓爱之理也
　　此说固然须看爱之理如何便即是心之徳徳里面须有血脉贯通未可强牵合恐成鹘突也
　　问仁者爱之性爱者仁之情
　　仁何故是爱之性爱何故是仁之情须见得相闗亲切处乃为有益
</div>
    <div class="pagination">
<a href="北溪大全集北溪外集_page15.html">上一页</a><span>...</span><a href="北溪大全集北溪外集_page11.html">11</a><a href="北溪大全集北溪外集_page12.html">12</a><a href="北溪大全集北溪外集_page13.html">13</a><a href="北溪大全集北溪外集_page14.html">14</a><a href="北溪大全集北溪外集_page15.html">15</a><span class="current-page">16</span><a href="北溪大全集北溪外集_page17.html">17</a><a href="北溪大全集北溪外集_page18.html">18</a><a href="北溪大全集北溪外集_page19.html">19</a><a href="北溪大全集北溪外集_page20.html">20</a><a href="北溪大全集北溪外集_page21.html">21</a><span>...</span><a href="北溪大全集北溪外集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
