<!DOCTYPE html>
<html>
 <head>
  <meta charset="utf-8"/>
  <title>
   容台集 - 第 45 页/共 140 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   容台集 - 第 45 页/共 140 页
  </h1>
  <div class="content">
   史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于子治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡赴礼部再应廷试拟以教职候选而是时治郭氏易者巳百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙寔录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以佗傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热掀髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也娄水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明字令慈水中考功法语牵公公既殁数年黄访余菰芦中黄日公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以庶常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之庭抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今之得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属接臣湖广之湖南广东之琼州以属巡道良便又请大明会典详议宗藩事例皆有诏允行寻转兵科左至礼科都给事中公在兵科议军政勾补比试操练皆洞晳夙弊其巡视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴驾不巳公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞饰舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高安敖公冏卿南城邓公中丞济河房公方伯泾水赵公皆当世名硕人以服公鉴哉焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之暇与士子扬搉文萟又斥俸羡修治平山丰乐酿泉诸名迹盖悠然仕隐无热慕云壬午皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公巳坚卧不出前后中丞直指使者惜公才剡疏无虗岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨官谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当时作者而猥及于余余逡巡不敢应盖三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于巳林公既坚卧老矣先二岁闻敖高安圽则哭之恸巳闻冯临昫圽则又哭之恸若曰今而无以报　国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜咽且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病清羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一一辈凡几上春官不遇中复下　静轩翁忧痛念以柔翰故不蚤事禄养至乙丑岁公乃叹曰固也先君子不苦我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大案者宁陵巨族也以苍头与党罗入狱狱巳具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇巳改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之群聚者遂散视篆某州州故有里役其器皿驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧巳露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为大言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫某氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过劫财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静轩翁没有所遗产悉以让兄雪潭公弟养讱公且育雪潭公二文为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚劫居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆恠之俄而寇巳接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时巳深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗屹然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何尝客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸姑为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂巳相臣身后之恤荫一子中书舍人时立礼方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人师无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非巳出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎　国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封征仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有大在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父竹亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既免丧以家之多故不能竟学将远服贾邅回其行孺人察其色曰男子生而桒弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据无问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没毋钱者度不能偿或反颜谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇毋仪矣孺人有丈夫子三人封公行役几于呱呱弗子在乳哺则孺人母之离襁褓则孺人父之师之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年它士思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上群雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虗哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之制辞故在余本其意广之比于范史则鲍太君传近之矣彼怀清之事何足道哉何足道哉 

　　○李太公传 

　　管幼安渡海居辽东四方避乱者辐辏并集以为依归豺虎纵横不入其境史载幼安惟皂帽布袍深居简出善闭关耳曾无斗粟寸镮以望人之腹而辽倚为金汤始知虞氏三成周官九两不虗也吾读王觉斯太史所作李玉夫传而有感焉李于睢阳世称甲族玉夫者大司徒之介弟苐五名高与骠骑埒郡邑守长所就而问政虑无弗意喻色授高下在心者公独固自匿迹少所容接耻车上儛类谷中愚步趋常混于里门尺牍不入于公府有以田庐售者必厚其值巧取豪敓无为也常曰古人遗子孙以安何如当吾世而梦寝以安乎有范太学与王商构讼持千金求公解者公曰长者为行不使人疑此何为至于我乎立挥之去益自讼于是公之不取信于儿童走卒而苞苴请托者望尘退矣虽然世有严冷自持而溪刻太甚不复知人痛痒者公则清而有容公正发愤如父执扬令之没也周其舍敛恤其藐孤迨子殇而禁止其族之耽耽且买田若干以奉蒸尝而镂诸石见豪家以追逋穽人者则阴为脱其械诸所为德于乡皆类此梁宋之问千里诵声矣夫国家以六廉计吏士大夫解薜登朝清议在前官刑在后而象齿为灾而蚕食无厌者间亦有之公则浮湛里居在绳之外而斤斤独行至老不衰以万石之恭谨兼关西之清白所谓乡先生没可祭于社者真父鹄矣公仲子黄门梦辰以兵垣奏满书奉　恩纶貤赠公兵科给中中州方有秦晋饥民之变寇聚于垣藉令得公数辈以为甲冑干橹众心成城于弭盗何有是黄门所永怀孝思者也迩者莱州困于剧贼几不保赖乡士大夫拮据之力危而复安何难弭群盗哉 

　　○参和夷度祁公传 

　　金蕳琅函羽陵石纽帝之策府散在九有祖龙一灼朴灭匪久大地为笥百灵为守金齿天中世藏亦厚能藏能读能用或否用之三立道乃不朽文苑循良宜左宜右长袖善舞洪锺待叩作参和祁公传公为晋祁奚后徙梅福里五世丈夫阀甲于越是公之世系也紫溪苏公慕渠萧公识公于茂才毅庵黄公器公于成均玄白李公平华林公宾吾魏公青屿熊公冲白周公缉敬李公才公于郎署青螺郭公南皋邹公明自刘公贤公于治郡是公之质友也两治剧邑二守名郡徘徊南曹韩佐中枢备兵河朔是公之仕版也在宁国则绝外谳建芜仓最着在长洲则清逋赋勘荒亩活饿人最着在宿则严邮符练义勇解散煤徒最着在南则修舫政裁匠局最着在北则卢龙兵议标兵营制最着在河朔则部勒训练弓社村鼓铸的诸事最着贮之不盈如万斛器酌之不竭如千顷波是公之政谱也自先秦两京迄隆万经史子集荟蕞成书为古今四大籍一百卷杂着百倍是离钩易测可空太玄征信史苑足光石室他如司舫袽言治兵虞言明民略爰书案符离弭变宋西事牧津诸书凿凿可见施行惜用之不尽是公之著述也橅幼弟食同器寝同被分甘绝少老而弥笃闻从子豸佳得隽辄数日喜侍御公彪佳少年两魁如拾未尝几微动颜色第五伦不愧死乎尤所难者公既卓异征应受华选落落屏居萧寺仅得南比部此于人情且传舍视而孜孜尽职官下有若筮仕当其去吉也宵人用南考功法中公南皋邹公辈以顺逆两言介介相慰公绝不为意舟出严先生祠赋园居乐见志呜呼是公之忠孝大节也公为诸生即以天下为巳任端凝如山不妄言笑食无重器室鲜姬姜家世鸣珂扬历中外素袍布被图书之外仅立四壁当沈恭人姙公梦黄冠入怀自少巳闻周海门先生之教既而好易深悟无生临化竟无一语及私惟以国恩未报勉之世世此岂偶然者耶公名承■〈火业〉字尔光学者称为夷度先生太史公曰古者立右史记事其意甚远钦使千百载后为考镜得失之林也尧典开编首言置闰意必有精言之者而谓皋夔时无书可读非笃论矣祁先生不善宦独善用书观其所至着绩若吏弊戎机边情民瘼四面应之悉中窽要一一得之于史家成局其所贮书与用修晦伯鬪胜有以矣名无虗士用不称才博雅夙好照暎当代侍御诸昆大振厥绪俎豆于杜征南元道州之间何愧哉公宰邑时倒屣命觞引不佞昌为重客今再入都而侍御公以金石之事相属言言实录故为状其略如此比于挂剑之义云尔 

　　◆赞传 

　　督同杜公赞传 
　　张太公葆我先生传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋拊髀兴喟鄂国汾阳适当吾世含毫削牍用书厥事作杜镇西传鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例力副千户非其好也浮湛里中且十年所巡抚贾公仁元擢守鱼河即巳颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虗实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军管参将军分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西巡按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举巡抚李公春先镇守麻公贵檄各路出剿时虏巳有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众　至合兵大破之义等逐北至单树梁又斩虏首　十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸堡时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月协守定边副总兵缺总督李公巡抚王公见宾交章荐公奉　敕以原官协守延绥西路驻札定边营节制安边镇靖宁塞诸路己亥二月甘肃巡抚田公乐镇守达公云拓河西地筑松山为内固而套酋方谋扰功　诏下令延宁分道邀击以牵制之时公方赴西协道出安边适奉镇守檄令公出塞遂挥兵出安边口仍檄协属分道捣剿公适与火落赤遇赤巳预备拥众四起扼公公身集二矢勇气益倍赤不能敌遂率众走共斩虏首三百六十有一级虏获尤众功为一镇冠诸将无不推服焉四月酋首铁雷等入犯宁塞营公率众斩其前锋走之闰四月火落赤等入犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋入犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举入犯延东高家诸堡直薄葭州而雷赤等俱率众东随吉能大掠延东岌岌朝野危之公乃请于总督李公愿以本协精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮巳尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围遁去全军而归庚子六月铁雷台吉大举入犯砖井败之其年请告归卧三峡别墅甲辰以总督李公巡抚孙公维城缙云郑公汝璧交荐奉　敕以原官协守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追击其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人因而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援枹而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发癫右臂痹焉总督李公巡抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从间道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与巡抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉入犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将徤儿二千人为前锋公统大众继之至塞外蛇井梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝正急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍巡各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹巡抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏推名帅代之兵部举公遂奉制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业巳调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不入为功虏势寔以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晕大台吉入犯蓟镇河流口大掠而去蓟兵莫敢谁何晕大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象干蓟镇巡抚刘公及巡按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉巳西行闻报急归接战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公巡抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以巡抚马公从骋荐　敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复令西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹母狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之柰何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震摄虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽撽公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴令火落赤等七台吉更迭西出以疲公师十月赤等入犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路协守萧捷等四路兵自宁塞守口涧绕出虏后多持火鼓乘夜夹击之虏方图入犯不虏我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥亲兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于　朝者有曰报　国心真吞胡志壮有曰遇敌曾经百战养士不爱一钱言言实录矣呜呼自欵塞以来文法吏不胜畸重一二名将皆仰鼻息功成则如隆冬之絺绤有急则如大旱之士龙故有言县官不足为尽力者临淮不免矣公无伦心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成太庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　○张太公葆我先生传 

　　郡国循吏声闻于朝者则考功氏核其绩太史氏掌其制以貤恩于亲礼也然而中书省有约曰无以君誉臣君誉臣则体不庄无以子誉父子誉父则笔不直盖始未尝不谨严而令稍委夷也夫史官非有肉谱能稽世系非有仕籍能考世德而一尺之捶易穷齐吹之竿难辨时有摭入岂曰貌言至于卿士大夫之孝谓之誉子之事父犹臣之事君嘉谋嘉猷我后之德乃自古记之矣何况以蕳为贵摹写家常实历在雕绘之外者哉八闽张使君之宰吾华政成三载奏最有日矣以予旧掌词头习代言之槩乃叙太公葆我先生之略请作传以待史氏之采吾闻太公年逾艾无几耳益修汜士之节无取赵孟之偷七十老而传今非其时也夫游武夷者以九曲为止乃初曲棹歌予不敢让作张太公传太公名　　字得昌号葆我系出河南固始元季有司训建州者因家富沙入国朝高祖秀公登弘治丙辰第历户部郎奉制犒大同军忤逆瑾逮狱几毙是生庠生东鲁东鲁生孝廉应诏令广之和平卒于官公时弱冠御广桺归哀感行路廉吏子为官装甚薄拆产时无所不让独以养寡母为任盖肩其重者不问行次云既授室耻事家人产兄弟力学期振家声摇笔伸纸千言立就籍籍黉序间会三兄沦丧诸孤弱植殓殡大事皆身为拮据力尽则馆谷继之而　孺人亦斥奁具奉甘毳夫妇尝并日食勿令刘孺人知也刘孺人晚遘疾公侍汤药唯谨因谙药性而兼厮养之役躬执盥栉涤床褥者经年无少懈刘孺人不起公毁几灭性惫而复苏疆起视事殡葬如礼不累孤儿寡妇及少弟也自是謩范益尊执经问字者日进咸谓公身入孝经中人师哉居怕恂恂若不胜衣至赴人之急气义勃发急病让夷人人称为长者家有祖山地名磨窠累代守之无妄觊者会公从兄封都宪俨竹将营高敞族人以啚进公闻而持论不少假封都宪顾独叹服遂以大义晓族人事乃寝其守正不阿又如此使君令吾邑迎养公干署中公乐其韦弦在室枯鱼在悬鲜敲朴声居甚安适乃枕经藉史手不停披口不辍吟将贾余男再事榆收使君以达生语路难语委命语宛曲谏止犹数日不怡也公岂为殉禄谋哉心怀济世饮有所用其未足耳太史公曰吾尝宦游富沙富沙山深俗厚朱蔡胡真四大儒之遗教存焉士之贤者皆以重伦常植名节为本务而张公尤表表者间关三纪不离逢掖何遇合之难也虽然父子一身耳使君所得于义方者足沾溉我华邑今而后触肤出云霖雨八表之功德曾何涯涘世有不遇如如此者无有哉 

　　广 
　　孙男庭　阅 
　　廙 
　　容台集七卷终 

　　●容台文集卷之八 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　策 
　　募缘疏 
　　铭 
　　诰 
　　像赞 

　　◆策 

　　第一问（丁酉江西程） 
　　第三问 
　　第五问 

　　○第一问（丁酉江西程） 

　　问天保之诗归美以报上也曰俾尔单厚何福不除曰受天百禄降尔遐福而终之曰如南山之寿葢臣子忠爱所愿望于君者无是为大矣无逸一书说者以为周公晚岁所作是时成王固盛年也而谆谆于享国修短之说以视召公言永命者不少局乎乃夫子论舜孝曰得名辄曰得寿古者建公孤曰传之德义导之教训辄曰保其身体而宋儒曰人主保身以保民曰君德清明君身强固正人君子所深愿则皆周公意也岂尊生之道即帝王不废与三代以降其享国永年比于尧舜禹汤商三宗周文王者何罕覩也将无逸之主固不世出与乃若唐宋诸臣有言和气洽则长生可得者有言飬身莫若寡欲者有言敬袒宗则寿亲贤则寿者有言修德正事反灾为祥则永年者其说亦有合于无逸否与周公作无逸独详文祖我圣祖以忧勤开基则周之文王也诸士亦能扬厉之与皇上春秋鼎盛将万亿年敬天之休比岁端居拱默若有意于静摄者而忠计之士拳拳以无逸进岂以帝王尊生之道在此不在彼与时惟八月皇上诞弥之辰诸士试推周公之旨具言之将采为千秋金鉴录以献帝王祈天永命之道有味乎洪范言之也建极之谓皇敛福之谓皇敛而能锡之之谓皇锡而能向之之谓皇锡者以为惠也向者以为令也夫五福者则天之神道也藏于无端运于象先迎之不来揽之不得在世主与民萌其听之悠谬忽荒之乡而在皇者能握之以为惠秉之以为令者若雨露焉贷万物而不穷若风霆焉鼓万物而不倦则是无逸建极之主先天而不制于天造命而不制于命也不如是鸟乎称敛福自古荩臣哲辅所为危明主摅谠论者亦多术矣入之者或若而不甘受之者或貌而非质至如纳约甚切苞摄甚多能使人主一听而即悟一悟而百悟者其惟周公享国修短之说乎今夫生之有涯不必智者信也生之可乐不必贵者晓也以康宁寿考之身而长有崇高富贵之奉不必不肖者趋也至悍莫如秦皇至英莫如汉武至迂莫如方士徐福辈至诞莫如金茎宝鼎文成五利之术然以至迂驱至悍便若弄丸以至英试至诞帖若吞饵夫亦重生为之蔽也因其所信而感之以忠诚款恻之意靡弗动矣因其所晓而诏之以正大显常之理靡弗投矣因其所趋而劘之以修德弭灾斡旋气化之事靡弗格矣因其所重而引之以哲王列祖经验巳试之方靡弗用矣夫谓纳约甚切可一听辄悟者此也岐伯曰至人之寿者提挈天地把握阴阳不颛颛术延也广成子曰得吾道者上为皇而下为王不颛颛恬飬也彼所卫直藐然之躯耳宜无甚高论而殽于天地列于阴阳六通四辟于皇王之涂得无大而无当哉及浏览载籍人主固有委命于天忘身徇欲者始于不自爱其生终之不复能爱天下之生何也乐不与奢期而奢至奢不与横征期而横征至横征不与暴虐期而暴虐至暴虐不与奸佞期而奸佞至酒池也祸水也迷楼也于身为伐生之斧斤于国为殄世之膏肓其民离其社屋其名曰万世积毁其德曰秽闻于天矣故保身保民两得之道也国之永命君之永年两得之道也名配尧禹身后彭祖两得之道也君德清明君身强固两得之道也夫谓苞摄甚多可一悟百悟者此也乃帝王何以为尊生之经哉或曰人主者神用而不巳必竭贵有以韬之此柙剑喻也形佚而太甚必渝贵有以习之此转枢喻也于求无所弗供贵有以啬之喻在千矢之射鹄也于意无所弗骋贵有以节之喻在万物之酌尊也俯仰屈诎以利形进退步趋以实下吐故纳新以练藏专意积精以宁神斯则似矣然宇宙在手万化生身而堕体黜聪之为务非体也居如大神动如天帝而熊经鸟伸之为习非适也穷天之笙罄地之毛而鹑居鷇饮之为享非情也是导引之益而非无穷之门负暄之献而非所以酬顺风之请也吾以为飬莫上于飬神而形为下寿莫大于寿国而身为小帝王者父皇天母后土万物一体天下一身四聪为聪四目为目以祖宗德泽为元气以万邦黎献为心膂以耆儒宿德为膏粱以法家拂士为药石以四夷八蛮占气候以三辰六符察脉色晏安之毒有弗怀也美疢之伤有弗迩也夫孰知尸居龙见之为飬目也夫孰知渊默雷声之为飬耳也夫孰知和羮蘖糵之为飬口也夫孰知肃雝宫庙之为飬安也夫孰知战胜而肥之为飬威也夫孰知一日万几之为飬性也六龙时乘何必减于遥兴之快明德馨香何必减于祷畤之福庶土交正何必减于丹砂之化细旃经史何必减于紫庭之书繇庚之诗作而知六气之欣畅矣繇仪之歌作而知百脉之舒平矣觧愠之歌作而知元神之闿怿矣八荒之内披淳风沐膏泽登春台煦化日被天和饮地德物无疵厉民无夭札油油然各安其性命之情者谁非万物一体天下一身者之大年与而奚谫谫焉见所为我见所为人见所为生见所为寿也卒之萃四表之欢心迓两间之善气除天下之害者享天下之利贻天下之安者履天下之福后其身而身先外其身而身存于无逸之主覩矣商三宗文王弗论巳古称尧居民上振振如临深渊舜居民上兢兢如履薄氷禹居民上栗栗如恐不满汤居民上翼翼恐不敢息然尧寿一百十八岁舜一百十岁禹汤皆百岁今夫忧勤愓厉世主苦之为桎梏者也玉食威福世主乘之为愉快者也以愉快则至后世而代增以桎梏则视前王而日薄乃三季以后抑何耄期者之少耶惟有梁武明皇而多寿多辱矣无逸永年讵不千古龟鉴哉斯道也自周公之后辍不讲矣其唐之刘知古乎曰和气若洽神仙自至虽诡词哉可以语大理矣其宋之王昭素乎曰飬身莫若寡欲虽非闳议哉居其要矣进而求之必也真德秀所谓敬祖宗则寿亲贤则寿乎朱熹所谓修德正事反灾为祥则永年乎二臣葢大畅周公之旨而惜其时无访落之王也天祚我明圣作明述二百年壹以无逸为家法恭诵训录高皇帝尝谓羣臣曰朕达旦临御晡时还宫卧不安席不敢怠荒畏天故耳当时有以道书献者高皇帝却之曰朕将跻一世生民于寿域宁一巳之长生为葢周有文祖近接三宗我明皇祖直接尧舜垂范远矣皇上缵承洪绪式扬而光大之二纪以来庬祉纯禧与天无极迩以　三殿之灾修省甚设虽中宗之严恭武丁之正事何以加兹乃上方加意修省即不得复言静摄而明问曰帝王之尊生若何其以逸劝也是不然夫修短者福极之为也福极者天之为也人无法以知天以雨旸燠寒风之序知天人无法以回天以貌言视听思之敬回天敬者逸之反也无逸者敬之异名也修省也摄生也同条共本合之双美者也请以唐宋诸臣之言反复推演为　建极之主助可乎夫惩于忿懥者匹夫皆不见之图溺于嗜欲者万乘无不穷之物傥其宦官宫妾朝露自危山泽村墟秋毫必折愁苦上薄精神乱营而欲以全沕穆之衷飬和平之福不亦难乎师古昭素之言柰何勿念也奉先思孝神是以能有报接下思恭臣是以能有沃乃或萧芗代荐萃涣何存宸禁高居晋接都废假庙之诚衰凭翼之士远而欲望茀禄之尔康繁祉之尔绥不亦难乎真德秀之言柰何弗念也今夫拱庭之桑非吉征也雊鼎之雉非瑞应也在高宗帝乙之世皆不为灾非直不灾或以过历何则域中之有大力者王耳逸有大力酿祸实多无逸有大力禔福亦博夫天何常之有向使二主者逆忠而不用愎过而不悛政事改为之机失而复失上帝谴告之意伤而重伤其能登年载德令闻长世为高贤君乎朱熹之言柰何弗念也昔周公之言无逸也丛怨有戒何民之弗和正供有则何欲之弗寡保惠教诲奉以周旋也何贤之弗亲先王政刑母敢变乱也何享之弗诚一日躭乐曰非天攸训也何天之弗敬彼其老成忠爱先事预防譬则国医也能辨证能絜方悬俟后世使自得其证而药之沈疴立起矣又譬则道家言固巳洞于久视之术然非捐当年之乐而从之何益于延促之数哉夫惟　明主设诚而致行以幸天下以育羣生至德也以绳　祖武以答玄贶丕基也以谣于康衢以歌于朴棫显名也虽寿敝天地可也虽然尤在于上下之交尝读易至否泰剥复于君子小人消长之际何忧之深也曰否曰泰上下之志交与不交而巳矣不交之极自否而剥世道更何可恃恃有一阳之复可驯致泰耳故曰朋来无咎正以世道一线之生意在此而虽潜来君子之朋但能无咎葢有意君子之道长也洪范省验卿士师尹有助焉此又锡福之旨通于易道之生生者乎 

　　○第三问 

　　问杨子云之言异端也曰史兴而经道废矣夫史果为道之异端则春秋非史乎而曰说理者莫辨于春秋何也葢夫子之言性与天道子贡不得闻而春秋笔削亦曰游夏不能赞则安见其孰精而孰麤也吾以为史学有异端道学亦有异端史学之异端在私史道学之异端在外道自古以然顾自宋以后益又甚矣以史言之有为碧云騢者有为孔氏野史者有为建隆遗事者有为林氏野史者其诬善盖愆即唐以前所未有也诸士能举其畧与以道学言之有言先立其大者有以灭意为宗者有言至近而神者有言致知者其同门异户即道学家无定论也诸士能破其的与葢又有为宋史辨疑者果足以讨杂传之失与有为困学记者果足以扶正学之脉与夫今之史难言之吾直与诸子谈宋事足矣若夫析道术蕲以正人心而专谈宋儒何益其参古今而折衷之无剿说夫道独行于天地之间者也夫史不得与道参行者也顾丘明以来代不乏史而轲氏之后世巳丧道至濂洛关闽诸君子出而摽之帜而世亦命之曰道学此史学道学执事所以稽世次而并称之也乃其本末亦无弗同夫民者冥也冥然罔觉无所施教圣人者揭日月以开其盲而道行焉范古今以为之镜而史作焉道者教之本也史辅教者也其用一也仲尼述史者三诗书在焉雅言者三诗书亦在焉春秋则史矣而儒者曰说理莫辨于春秋又曰春秋之微又曰传心之典吾竟不知史之与道孰精而孰麤也其源一也夫史固须学也文中子曰古之史也辨道今之史也辨文彼其程量万品荣辱百代而非道孰为折衷之夫学固须史也易曰君子多识前言往行以蓄其德彼其练心以事见道以文而非读史不能径约矣其相通一也是两家者莫不有君子莫不有小人莫不为利莫不为害莫善于上之相成莫病于下之相党莫不以僭统而失权莫不以异端而乱正何也笔有曲直则信史秽史之分也行有真伪则醇儒霸儒之辨也史之效也善人劝焉淫人惧焉否则以笔端杀人不可言也道之明也大梦以觧焉大惑以灵焉否则以学术杀天下不可训也有为法受恶者而狐史之风凛焉其不幸也遘于国书之祸矣有罢黜百家者而仲舒之说伸焉其不幸也挂于伪学之网矣党左氏者着三长五短之论尊公羊者发墨守膏肓之谈此亦一是非彼亦一是非迄无完史也主尊德性者诎读书之支离主道问学者訾存养为空慧后之视今犹今之视昔迄无定论也夫史天子之刑书也天子之事圣人不敢专而曰我有罪乎乃或家操斧钺人擅雌黄殆窃国灵者也罪将安辞夫学圣人之微言也圣人之统圣人不敢有而曰我无知也乃或皋比自拥门户曹兴几代大匠斲也希不伤矣昔杨子云之论异端也曰史兴而道废愚以为不然夫史果为道之异端则春秋何书哉史自有史之异端道自有道之异端史学之异端在私史非私史之自能为异端又非私史之即为异端也道学之异端在外道非外道之自能为异端又非外道之即为异端也请毕其说昔者史之统尝一矣有左右史以书君举有外史以掌四方之志庶人则至侧陋矣亦且党正月书族师岁书乡大夫三年献书藏于内史则是无人不史而亦无人不领于天子之史也无人不史则私史不必作无人而不领于天子之史则私史不敢作也周衰盟府之权失诸侯之籍去荜门圭窦之善多遏佚而不彰于是私史兴焉若师春汲冢越绝楚汉实偏记之祖皆巳出于丘明子长之世然不闻其为二史害何也彼二史者托王义以流藻秉素心以定裁予善必信而有征创恶虽刚而不吐定哀之微宁错经以辨义羲皇云邈乃阙疑而不书观其并包诸乘罗网旧闻三五坟索倚相读之以为多百国春秋墨翟综之以为博者无不寻以斧柯引之绳墨即有私史皆榱桷而椽桁之矣由此以谭史家之统惟天子能一之天子失之良史收之异端不足患也愚所谓非私史之自能为异端者此也昔者道学之统尝一矣将为愚人耶曰困焉勉焉将为贤人耶曰择焉执焉圣人则天聪明矣然且愤忘食思忘寝七十而后敢从心所欲则是无人弗学而亦无人不禀于圣人之学也无人不学则外道不得作无人不禀于圣人之学则外道不敢作也仲尼没而微言绝七十子丧而大义乖杏坛洙泗之涂过而不问于是外道兴焉若庄生之叙九家荀况之非十二子凡似是之说皆相望于子思孟轲之世然不闻为吾道害何也彼二子者绍闻一家之遗私淑五世之内其脉真故诠言绝肖其祖其传的故觉世不愧于师两间位育收诸未发之中千圣渊源发于几希之窍故能叩扃启钥振瞶鼓聋若索隐行怪孔子之所忧诐淫邪遁杨墨之所据者莫不望洋而叹见睍曰消苟其来归即天包而海纳之矣繇斯以谭道学之统惟圣人能一之无圣人而绝有贤人而接亦不患异端也愚所谓非外道之自为异端者此也私史之日烦也其在晋魏之后乎有家乘有郡书有偏记有小录有逸事有琐言有别传皆谓之私史私史者史之惑术也其言出于朝士者也则以为实历而有稽其言出于野士者也则以为虗中而无据凌谇之事察士之所求也刻核之言不肖者之所索也非史家之异端可乎虽然非私中之私也未甚异也以言其厚诬则失入之科而非舞文之罪也以言其不根则供笑之优而非憎主之盗也以言其承虗则吠声之犬而非含沙之鱼也以言其浅肤则陷井之鼃而非黎丘之鬼也至于宋而遂有不可诘者读碧云騢而先忧后乐但妄语耳读孔氏野史而焚香告天定欺人耳王元之不得志于史职也则有建隆遗事以修怨焉若无意于赵韩王也者林希古党于章惇也则为林氏野史以葢愆焉若持平于元佑诸君子也其设心积虑将使姱修之士蒙疵类于汗青黠诈之夫掩肺肝于白日而不为异中之异哉宋臣李天性患之于是取名臣之受诬而的然有据者案而断之曰典故辨疑诚史家之金汤乎而执事犹若有未尽者何也岂以正史之中亦有升天按地上下其手者耶亦有茹霜喷露寒暖其笔者耶无论魏收伶玄之于班掾何为耶无论陈寿欧公之于钱氏何为耶即厚诛丛史以如钩而薄贷兰台之亦党何以服魏秦诸人之心而关其口也且夫熙宁之事符离之役宋之大关键也以实录不能正而遵尧录正之以时政记不敢书而齐东埜语书之岂得谓私史之中无如陈瓘周密其人而略无助于谋野之获哉今宋史具在谓宜仿唐书紏缪之意刊其曲笔归之雅驯亦千载一快也外道之日繁也其在战国之后乎有诸子学若管商者有注疏学若服郑者有老庄学若晋之王何者有释典学若唐之房融梁肃者有禅宗学若宋之张天觉张无垢者同谓之外道外者吾道之岐路也有圣法以为之藉则庸听惑有巨子以为之驱则风尚成游方之外放诞者适也觧世之纷高旷者趋也不谓之异端可乎然未异也非同中之异也言乎其相畸则门外之敌而非室中之戈也言乎其相滥则泾渭之分而非淄渑之合也言乎其相形则榆枋之飞而非修明之彩也言乎其相亲则分席之交而非挛子之似也至于道学之中乃有不可晓者金溪以飬性为宗也而欲废格物近于动念即乖者焉杨简以灭意为宗也而曰底用思为近于疑处即魔者焉释之所争者神不灭也江门则易之曰至神而把柄可见矣禅之所默者知之一字也文成则易之曰良知而面目毕露矣此皆与濂洛君子生则同修阙里之言没则共厕两楹之奠而何其同中之异如此哉先臣罗钦顺忧之于是取诸儒之逃禅而显然近理者案而断之曰困知录诚正学之金篦乎而执事犹若有未尽者何也岂以时雨之化亦有为上智设者耶岂以徇象之弊亦有与玩物同者耶梦寐即白昼之为屋漏即康衢之见又何求多于子静耶宁为真狂无为真乡愿又何苛责于伯安耶即含其完烁之懿而惟捡其毫厘之差何以服子静诸公之心而夺之符也且夫藏室之老西方之昙二氏之真鼻祖也犹龙之叹同世而弗攻有圣之称先时而悬断岂以杨陆诸子故尝辟邪崇正者而反麾诸门墙之外哉今诸语录具在谓宜于性理一书之外总其条贯别其门庭亦千载指南也宋之鄙人有宝其刓镜者过于肆见秦宫之匜直洞其胆乃自失也此史学喻也有学歌者自以尽师之巧且辞去其师为送归之曲声振林木响遏行云而后终身不敢言去此道学喻也虽然今之弹事史也能皆得情乎吾恐白简之镆铘不憯于稗官之刺客也今之剡荐史也能无虚美乎吾恐满牍之吹墟不重于一字之华衮也今之庠序学也能不长傲乎吾恐处士横而忧在君父二氏之徒其有辞矣今之词章学也能守传注乎吾恐吊诡胜而忧在人心朱子之脉从此遂绝矣语曰学视者先见舆薪学听者先闻撞钟此今日史学道学之所急者也 

　　○第五问 

　　问唐有哲人奇士隐沦屠钓科而刘邵复推本观奇之缪乃士亦何必奇虞周之才盛矣无奇也兔罝之诗郑氏以为野人美闳夭散宜生而作不然岂其干城腹心而遗之野乎乃叔世战争之秋天下果有奇士若商人也而存郑九十老人也而力能出秦救以存魏处士也而灭乌丸土人也而止王宗侃使不复淘虏布衣也而起义以抗金亮下第进士也而以空头敕征兵五千觧澧鼎诸州之危此其人怕倜傥负才万不试而出一焉犹足以修国家之急又往往能逃之爵赏之外或物色之不可得何奇也诸士试按次其事而评之可乎宋范仲淹苏洵苏轼秦观之建议皆急奇士不难越拘挛以搜岩穴然观古将相大臣如裴度乌重胤则既试之效矣而识者犹有李元平刘秩之惧岂知人善任有未易言者与今方内久安人材靡于豢飬谓宜有不测之察举以收嵚■〈山欹〉历落颖脱绝伦之士而乐浪之役布衣轻侠稍一尝指乃天下之责四面至矣明诏方逮治之以正欺绐之罪岂不当哉虽然惩于若辈而谓仲淹苏洵诸子之论亦可一切废者否也兹欲使真伪区分羣策毕举操何术而可自昔谋国者曷尝不与豪儁共功烈乎张百目以为罗是恢弘之远畧也乘众尤以为翼是忠笃之长虑也得一士而制千里之难举一人而开汇征之门壮尊俎之折冲洗山川之阏滞顾不韪哉虽然事有同指而异归同情而异效者何也人固不易知用人亦不易也与之为有方豪杰之士或逸而出焉与之为无方嵬谲之士或贸而入焉是败道也败生惩惩生疑遂曰天下果无奇士夫使贤知长往而奸雄窃笑者必繇此矣此之不可不辨也葢刘邵有用奇之论而世多非之曰士要于适用巳耳常人吉士自古所须绝智异能世不多得用人者不出乎莫不然之数而道乎百无一人之行非仪的也吁此岂以常人吉士者处于才不才之闲固机缄谨营垒立于不败巧于用短者乎又岂以绝智异能者闪烁不测诡故不情吐雾五里挥日三舍蹈险若骛与没俱出以人国侥幸者乎非也制治未乱谓之常人劢相国家谓之吉士吉士非奇士弗胜而能为常人者能为非常人者也今夫觧胪理脑刳腹涤藏医之奇者也未若肌肤之治之尤奇也动于九天藏于九地战之奇者也未若上兵伐谋之尤奇也不讲于用奇之说而但以温平无毒之剂为善医坚壁清野之师为良将吾不知其能终无患乎且夫人固有一不为少万不为多者五人曰茂十人曰选百人曰俊千人曰英倍英曰贤倍万曰杰万杰曰圣此皆绝智异能之别名也天下之高以为三公一国之高以为九卿一州之高以为二十七大夫一乡之高以为八十一元士圣人在上百里而有一贤则犹无有也王道衰微千里而有一贤则犹比肩也故曰乱国之廷无人焉无人者非无人也蚉负山鼎折足视其印固巳累累而绶固巳若若矣邵之言用奇得无意乎昔者尧舜之世比屋可封唐虞稽古建官惟百以官不胜少以贤不胜多以十六族则不能举以万邦黎献则不尽臣以岩居穴处许由巢父州伯石户之徒则不能致然而谓之野无遗贤何则彼其五臣九官皆万杰之圣也一玑衡而测天地之度一干羽而动顽苗之格一手一足之烈而偃四海之洪波一奇一偶之迹而发九畴之秘藏以非常之人致非常之绩虽有遗贤焉犹之乎无遗也葢其所谓无奇若此公旦以硕肤之度弘吐握之勤所执贽而见者十人还贽而相见者三十人貌执之士者百有余人欲言而请毕事者千有余人于是得三士焉以定天下所笼致若彼所推择若此无亦惟是天下之选是崇是急岂其薄收白屋之誉为今观其布月令则仲春聘名士季夏赞杰儁不问时矣训商奄则曰廸简在王廷有服在大僚不问仇矣系九两则曰友以任得民薮以富得民不问官矣丽八议则曰议贤曰议能不问疵矣士生是时苟有绝智异能无不承光仰流赴尊帝之求而与宾王之列能眇天下而不称奇才焉略眇天下而不称奇谋焉直眇天下而不称奇节焉勋眇天下而不称奇功焉非无奇也燕函粤鏄夫人而能为也雄骏不创寿于旗幢豪杰不勒名于盘盂无事而表异也乌乎奇乌乎不奇奇士之有闻也多于三季之衰战伐之世矣封畧之内莫非君土食土之毛莫非王臣计过忧天义不逃雨如此者奇天下尽乱无有安国一国尽乱无有安家完卵于巢觧醉以酒如此者则又奇鹤实承轩予何能战鹜有余食士饥欲死急而不之应是果知我也出而图吾君是使失士者愧也如此者则又奇生厚则安存之虑深事苦则矜全之情薄以金注者惛也以瓦注者巧也彼饱而不飞此困而思鬬如此者则又奇屠龙之术当年莫试失矢之壶千金可享技痒而不禁货畸而欲售如此者则又奇名未闻于人建鼓而行之能巳见于世善刀而藏之不为爵勉不为禄劝以忧社稷者贞士之槩也排难觧纷而辄取者商贾之行而义之所不敢出也如此者则又奇葢执事所问弦高诸人大都近是矣方秦之袭郑也弦高贩于周以乘韦先十二牛犒之孟明曰郑有备矣卷甲而还语曰智贵卒力贵突弦高有焉方楚之攻魏也魏使人求救于秦秦救不出于是唐且九十余矣西说秦王秦王为之济师而魏故得无恙也诗曰辞之怿矣民之莫矣唐且以之乌丸数扰北边田畴躬耕徐无山中者耳不数年威信大行鲜卑致贡乌丸竟受首焉王宗侃淘虏彭州王先成与众同患者耳一出奇而流亡尽出宗侃意消百姓得复业焉此二子者无半通之纶一尺之铜而屹然以其身捍大患庶几哉社稷之福矣当宋绍兴时有以忠义三百人复沂海诸州而金主亮环攻之不得志者魏胜也当宋开庆时有以不知谁何之卒五千人保澧鼎诸州而制使物色之不能得者张惟孝也此二子者不费一斗粟不挂一领甲而毅然以其身敌王忾庶几哉尊攘之义矣不得为奇士乎哉虽然却敌者奇矣而寄斥堠于涂之人何其危也请援者奇矣而制国命于辩士之舌何其无策也田畴先成之计奇矣而当时之牧民御众者何如也魏胜惟孝之兵奇矣而当时之横门专阃者何如也为国家计与其藿食者之善谋不如肉食者之无偾也为诸子计与其生而为乱世之奇士孰若用而为治世之能臣也且夫权藉者万物之率也而时势者百事之长也无权藉皆时势万不试而出一焉犹尚如是况于顺风而招登高而呼骋逸足于康庄纵游鳞于大壑其所成就不尤足称哉故有言信义可疆而豪杰不可学者苏洵也有请两制大臣密举忠义有谋之人边塞武臣阴求壮勇出羣之士者范仲淹也有谓成才不易得而奇材最可惜者秦观也有请破庸人之论开功名之门者苏轼也言人人殊皆欲国家收奇士之用而巳矣乃执事顾患其若房管之于刘秩关播之于李元平者何哉善乎刘邵推言之也日用奇有二尤之失尤玅与尤虗者也夫尤玅之人被褐怀玉者也吾爱吾鼎者也若灭若灭者也不飞不鸣者也耽耽逐逐者也望之似木鸡者也不为鼯鼠发机者也尤虚者不然乘人鬪捷者也喙长三尺者也羊质虎皮者也鸱义矫虔者也借丛冯社者也鲋入鲵居者也不画狗马者也故曰尤玅之人多含精尤虚之人多瑰姿彼含精而我皮相则失之彼瑰姿而我举肥则又失之而且曰使贪耶是相于贿也使诈也是相于奸也举盗而盗耳举虏而虏耳不亦轻朝廷薄岩穴之士耶是故莫急于知人莫要于善用夫知人难也造事者能知人虗怀者能知人广询者能知人去谗者能知人善任难也礼士者能手人因应者能用人推诚者能用人一权者能用人今夫以愚欺智罔弗察也以私投私罔弗受也兼听之言罔弗公也偏听之言罔弗私也造事则权度精虗怀则藩篱撤广询则以耳正目去谗则以心正耳皆知人之术也士故有志不可豢也材各有宜不可枉也信而见疑不可任贤也能而复御不可用将也礼士则士殉知因应则官任器推诚则心膂输一权则手足展皆用人之道也斯以万举而万当也不然慎勿言用奇哉方东事之兴也葢亦有布衣轻侠深入虎穴矣过而信之则遂以为陆贽为郦生过而疑之则遂以为巫臣为赵信今其言多凿空效如捉影曾不得鸡鸣狗盗之用而顾有剖胎焚夭之名世有奸雄必以觇　朝廷之深浅矣要以国家赏太轻罚太重资格太拘文法太刻自劳臣力吏终身自堕者何限而况草泽之士乎其为沈沦可胜道哉夫豪杰犹龙也寸云尺雾澍雨百里则执事所称者是巳元平刘秩其土龙乎葢又有毒龙焉其怒而飞白日晦而海水立高欢李密辈非与好龙不得真则毒龙端可虑矣 

　　◆募缘疏 

　　积庆寺建禅堂疏 
　　玄墓造殿疏 
　　古杏募缘疏 
　　上海县龙华寺建藏经阁疏 
　　建石殿疏 
　　重修积庆寺募缘疏 
　　重修新桥募缘疏 
　　饭僧疏 
　　化佛灯疏 
　　募斋疏 
　　为刘居士题疏 
　　题古潭疏 
　　重建虎丘禅寺募缘疏
  </div>
  <div class="pagination">
   <a href="容台集_page44.html">
    上一页
   </a>
   <span>
    ...
   </span>
   <a href="容台集_page40.html">
    40
   </a>
   <a href="容台集_page41.html">
    41
   </a>
   <a href="容台集_page42.html">
    42
   </a>
   <a href="容台集_page43.html">
    43
   </a>
   <a href="容台集_page44.html">
    44
   </a>
   <span class="current-page">
    45
   </span>
   <a href="容台集_page46.html">
    46
   </a>
   <a href="容台集_page47.html">
    47
   </a>
   <a href="容台集_page48.html">
    48
   </a>
   <a href="容台集_page49.html">
    49
   </a>
   <a href="容台集_page50.html">
    50
   </a>
   <span>
    ...
   </span>
   <a href="容台集_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
