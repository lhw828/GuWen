<!DOCTYPE html>
<html>
<head>
    <meta charset="UTF-8">
    <title>杨文敏集 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨文敏集 - 第 12 页/共 25 页</h1>
    <div class="content">　　送副都御史吴敏德致政还乡序
　　都察院副都御史吴君敏德考绩至行在以老疾乞致政因得请归乡朝之卿大夫士咸赋诗赠之都御史陈公特以首简属予于乎当太平有道之世荐膺显仕者遭遇之盛也审出处之宜仕止不失其正者学识之美也既得所遇而学识足称要必君子而后能之吴君学邃而识明始以经明行修荐任监察御史凡所举措务存大体不以苛察为明不以毛举细故为能君子多之暨擢佥都御史拜今职益以清慎率厥属正羣僚用是宪纪弥张知所避而不敢犯朝廷嘉其贤委任日专君之遭遇可谓盛矣今之归也或濳心著述或训廸乡人子弟出为时用皆君之素志也其于幅巾藜杖寻壑经丘以极优游闲散之适暇则铺张国美歌颂太平以彷佛乎康衢华人之风俾四方林谷之遗逸见而闻者咸知国家优礼臣下得遂暮年之乐如此飜然感激而愿进则于治化之补岂云小哉虽然君子之进退惟适乎义而巳君之进以廷臣之所荐闻天子之所亲擢退以老疾告而不违乎国典之常盖亦何往而非义哉问学之邃识见之卓其为君子也审矣予日就衰老于君之去不能不为之欣慕因序以识别且亦自期于后云
　　送郡守王处善复任序
　　国家任贤致理尤重牧民之职皇上嗣位以来屡诏大臣慎举才贤以任守令及其政绩茂着则又不次进用以示劝赏恩至渥也为守令者宜亦知所劝矣建宁郡守王溥处善越之新昌人也永乐初由太学上舍释褐擢山西行都司经歴坐事谪辽东丘市易马寻以内艰去服阕转江宁知县未几复遣佐平江伯理漕运以有劳绩迁刑部广东司郎中督漕如故九载秩满升知吾郡事郡当闽之上流要冲有福建行都司在焉所部七县土广民伙储需赋役案牍旁午非有剸烦治剧之才者莫宜居之处善才既优长敏于集事而又治以简静故吾郡之民熙然而乐其治爱戴之不啻若赤子之于父母而惟恐其去也今年秋处善以三载奏绩入觐因以老疾恳乞归休执铨衡者知其贤奏令复任滨行过予请言予惟士君子之学而仕也其志固将以利国家而乂生民初不以任之大小事之剧易为计也故能安于所遇而始终一致以尽其职业若吾郡守盖有见于斯矣观其为幕僚为县令为郎官为郡守举尽其职且歴陟忧患而不挫其操可不谓贤哉予每闻天下郡县守令之贤者未尝不为之喜而重其人矧吾郡而有贤守若处善者乎故特叙其歴官行事之美以表着于世焉虽然处善之才非但称郡守之职而巳也朝廷之用处善亦不止如是而巳也尚其勉之益隆厥绩以图报称皇上之德意而成其平生之志可也于是乎书
　　送同知方以正之贑郡序
　　温之永嘉方以正初以进士授吏部考功主事出判闽之建宁九年秩满考最今擢为贑州府同知滨行礼部郎中黄养正率素所交游者赋诗赠之请予文以冠篇端惟国家外设藩臬郡县之职皆所以为民也而与民相亲者莫切于郡县然郡所以统县自令以下其贤与否及政事之得失皆得以劝董之故县之令佐得其人其惠止于一县郡之长贰皆贤则令与佐有所表率而凡属邑之民皆得以受其惠焉其所及者不亦广乎贑据江右上游统县凡十民生之伙赋税之供视他郡为最而其地与岭南相接海外诸蕃国岁时贡献使轺往来必经于贑任郡寄者当送迎慰劳之茍不得其人则政务棼如督责旁午不足以绥逺人而民且不能以无损焉故守贰之职尤贵于得人也以正清慎明敏扬歴中外政绩炜然有足嘉者其往治于贑也若驾轻车就熟路惠政之施必大有以被其民矣虽然居官必在于正巳为政莫大于得民能正已则政事益善能得民则声誉益隆国家所以宠荣光大之者尚未止于斯也以正其勉之
　　赠吏部验封司员外郎李士澄序
　　自昔缙绅大家子弟多溺于燕安富贵鲜克振奋以世厥家其能去纨绮而躬韦布修仁义而业诗书发身儒科列官于朝为士君子所称者甚不多见也松江华亭李源士澄天台霁峯先生之裔鄜州同知象贤之孙前礼部尚书兼左春坊大学士至刚之子容貌修伟性敏好学平生闲雅谦和不以门地自矜从师讲学日有所就于舆马声色之好澹如也永乐甲辰春登进士第授吏部验封司主事居官详慎莅事惟勤五六载间甚为天官卿所爱重用是荐署员外郎事比以九载满遂实授职进五品禄其同寅文选郎中吴孟寅辈来请予文以赠之予因叹曰士澄诚可谓难能也己人以明经为进士而至显庸者世非不多也然往往出自布衣韦帯攻苦食淡之士而衣缨富贵子弟不多有者何也盖衣食足以华其躬饮食足以甘其口舆马足以供其出入仆从足以备其使令志满意得以为终身不事他求其能刻志诗书以绍祖父之美者非惟今不多见在古亦罕有焉惟士澄不然既克自懋励研究经史登名髙科及任部属又克举厥职为卿佐所嘉得不贤于他人也哉矧其年甚富才识甚优名位之来如日方升如川方至未易以量也自是而往益能不自满假致其敬慎所以继其父祖之芳声伟绩者吾尚见之也因序以赠之且为他日之征云
　　送翰林谢编修归省序
　　宣德六年春翰林编修清漳谢琏重器以初考秩满得援例推恩封父如其职母为太孺人兹将奉其勑命归省诣予告别因请曰琏少承二亲之训得肆力于学孱弱之质不敢以不敏自期窃有志于科目冀得禄为亲养既幸滥竿科第待匮词林兹复获承恩典荣及二亲虽琏之志巳遂然为幸实多矣今之归也不得先生一言以教之温凊之暇且将无以奉恱于亲而资之以淑诸身也琏非门下士则不敢以是僭渎予曰夫人之为学惟忠与孝而已然孝莫大于养亲尤莫大于荣亲养亲乃人子之常职荣亲尤人子之难事世固有食禄万锺而不得以养其亲者身都穹爵而不得以荣其亲者诚以有时期之遇而不可以智力致今重器以一介之士发身科第既得禄以养其亲又能致爵命以荣其亲盖虽遭遇之盛要亦世德之懿问学之功有以致也且吾闻重器向尝两以乙榜登于春官皆不乐就今而卒底于成盖其有志于立身以荣亲者及兹天章宠贲炫耀于一门之内双亲具庆兄弟咸在簮组相辉埙篪迭奏古之所谓昼锦之荣天伦之乐人所不可得者而子乃兼得之其荣幸为何如哉虽然朝廷制推恩之典所以遂臣子爱亲之心劝忠于孝也重器兹行其于荣亲之孝固有矣其于思图报称以尽乎忠孝之大者盍益加懋勉矣乎矧夫仕途方进亲寿未艾茍不以今日之荣亲者为已足则将来之光且大者又讵可涯哉
　　庆龚则荣寿七十序
　　余昔居乡邑与龚君则荣契好甚笃尝饮食寝处不相离者几一年善则相勉过则相规惟冀乎古人之心交而非面朋者之比也暨予第进士官于朝音问往复殆无虚岁君尝告予曰吾不能接羽青霄尚有待予后人耳乃遣子锜游邑庠受春秋于寿夫杨先生宣德庚戌锜果进士及第为翰林编修既三载朝廷推恩封君文林郎官如子之职人皆羡其善于教子之所致也今年君届七袠锜惓惓以未得奉觞上寿为歉会诏下减京官剰员以待取用锜乃恳辞归侍其亲将行因请言为其父寿予惟五福寿为之首有是寿然后能享诸福世常有寿者矣或遭贫窭或有忧患而子孙又弗克振寿虽髙固无足以为乐是皆不得为福之全也君承先世庆泽之余培之以忠厚维之以诗礼体之以谦和持之以信义懋修其行善之积于巳者可谓深且弘矣宜其身康强子显贵龙章褒封享有禄养以全其福也今锜又归而称觞祝寿奉劝膝下一门之内簮绂辉映其乐孰加焉乡邑为子者莫不愿其亲如锜之亲为亲者莫不冀其子如君之子所以激人心而励风俗者不既多乎予以衰迈叨窃重禄倘得赐告归拜松梓尚当举酒祝君之寿兼庆君父子之乐也姑书以俟
　　送礼部精膳主事林贵璧归乡序
　　国家崇儒兴贤之日得以奋身科目为时名进士固足以为荣矣而犹未见诸用也及命之以官居其位理其事克堪委任然后为可贵焉夫为士而至于可荣可贵则其于进退之际岂不绰绰乎有余裕哉浙之黄岩林君贵璧质敏气充而赡于才自少为学即有志于时用从明师治举业辈行悉推让之既而由乡荐上春官名在前列廷对赐进士出身受命擢主礼部精膳司事清慎恪勤卿佐才之僚寀多之可谓能其官足称委任无负于其所学者矣比以诏裁诸司多员贵璧得归以俟召命或谓三岁一大比得为进士者百人贵璧于进士中为杰然精膳居礼部为清职况其在主事中为有声年当强仕知明才敏足以有为是未可以去也予惟贵璧绩学修业得为进士而官于朝志愿遂矣暂归于乡覩桑梓而恭敬抚松楸而展拜暇时尤得勉力进学以俟召用其进也既荣其退也夫何不可将见其重来也知益明学益充措诸事业必伟然大有可观今虽去奚足为惜哉贵璧尝馆予家塾知之为深故不惜其去而书此以期之云
　　送陈司业诗序
　　宣德六年秋九月国子司业陈敬宗光世以考绩来北京上俾之复职凡与光世厚者皆作诗送之而以序属予盖光世初为翰林庶吉士以文行知名缙绅间永乐中修髙庙实録慎择贤者而任之光世与焉未几凡庶吉士皆授刑部主事光世复征入史馆书成改翰林侍讲及修太宗仁宗实録光世复与其间会国子监缺司业而难其选遂以光世往焉或谓光世诚贤于人然既侍讲久矣其名实烝然有闻于上下今去为司业无乃左乎光世闻之蹴然曰司业天下学者之所取法也诚宜德望优重者为之顾乃命敬宗将夙夜勉焉以图称尤恐弗及而何左之敢云既莅职日进诸生讲圣人之道而正巳以率之诸生大化服而光世之誉益大显予尝谓国家建学于天下以造士皆使学圣人之道也然其师之所见与弟子之所禀不能皆粹也故其成就有不能尽然者及升之太学譬之集众材于班郢之门而大加绳削焉使小大长短皆中法度然后以之构厦无不适其宜者茍规矩凖绳有未至而欲羣材皆适于用而不爽焉难矣祭酒司业之任盖何如其重也光世既优于是矣今归而复加意焉国家得贤之多致治之盛人将于太学乎颂也予与光世处三十年矣谊不容辞故为序如此
　　送郑文着还旴江诗序
　　旴江郑文着氏吏部侍郎文实之兄也文实之尊府守中蒙朝廷推恩累封至嘉议大夫吏部右侍郎家居髙年无恙子四人文着为长文实次之守中敦谨清直持已谦约虽处贵盛未尝自矜喜恒以礼义训子孙岁必遣子一人至京视文实且戒勉之文实居显要日近清光受上恩甚厚退而自处未尝以位髙自骄怠益勤慎退逊若无所能者而兄弟聚处则又怡怡以相乐内外举无间言当时莫不誉叹其父子兄弟之克尽其道也于乎父子兄弟天伦之重也父慈子孝兄爱弟敬乃其道之当然也尽其道之当然然后为无愧于人世之人能若是者盖鲜矣而郑氏一门俱贤若此宜乎人之誉叹也抑予闻之一家之内有父兄焉敦诗书之教务雍睦之行则人人皆兴乎礼让而行乎孝弟贵富荣盛之福盖有自然而致者礼曰父子笃兄弟睦家之肥也予于郑氏见之矣今年春文着以父命来京师与文实怡集者数月南望白云怅然有怀遂促装而归文实乃设宴会以叙相别之情于是所与游者以经行山川为题各赋诗赠之而征予序其端予交文实又知守中之贤且能训诸子故诸子笃于友爱如此曷可无言以赠之予既述其大槩矣文着之归也升堂侍奉之余又必有以为教者茍益敦乎孝友之谊岂不弘振厥声大厥家福庆之来宁有既乎故书以序诸作云
　　省愆集序
　　君子之于诗贵适性情之正而已盖人生穹壤间喜愉忧鬰安佚困穷其事非一也凡有感于其中往往于诗焉发之茍非出于性情之正其得谓之善于诗者哉观予友少保户部尚书兼武英殿大学士黄公宗豫省愆集之作其殆所谓吟咏性情而得其正者欤公洪武间登进士擢中书舍人太宗皇帝入正大统首迁入翰林为编修累拜春坊大学士以职事被谴居幽十余年仁宗皇帝嗣位即释复任又累升今官公居幽时感时触事形于赋咏积累成编名之曰省愆其志可尚也惟国家戡除暴乱而开大一统文明之运人才彚兴大音复完自洪武迄今鸿儒硕彦彬彬济济相与咏歌太平之盛者后先相望公以髙才懿学夙膺遭遇黼黻皇猷铺张至化与世之君子颉颃振奋于词翰之场者多矣此盖特其一时幽寓之作而爱亲忠君之念咎巳自悼之怀蔼然溢于言表真和而平温而厚怨而不伤而得夫性情之正者也于乎韪哉公间出是集属题其端谊不可辞遂序之如此以俟观者
　　逸世遗音集序
　　逸世遗音集若干巻丰城黄先生子贞之所著也先生少颕悟从其乡先正刘安所逰究心古学不事矫饬然终弗偶于时故敛其所有以淑于乡人而其真趣多于诗焉发之先生没去今垂三十余载其子吏部侍郎宗载始出是集以示予曰先君平日所作惟以自适不欲求知于人不肖孤不敢违先志而亦不敢以示人然虑不得立言君子为序之则无以托不朽敢以请于先生予发而读之见其平淡而不华明洁而归诸理追趋乎风雅浸淫乎骚选一皆出于自然古之所谓有德有言者盖如是夫嗟夫诗自三百篇之后作者不少要皆以自然醇正为佳世之为诗者务为新巧而风韵愈凡务为髙古而气格愈下曽不若昔时闾巷小夫女子之为岂非天趣之真与夫摸拟掇拾以为能者固自有髙下哉先生负有为之才而不见用发其所蕴于诗故所作超然有异于人而非穉学小生所能窥测天分之髙涵养之正宜其过人逺矣予自壮岁与宗载官同朝雅闻先生名今髪巳皤始得见先生诗慨仪范之不作仰髙致于遗音为之于悒者久故为序之如此先生讳坚子贞其字盖庭坚太史之后故其家学渊源有自云
　　赠大理少卿吕公致仕归绍兴诗序
　　仕者七十而致事古之道也盖年至七十则筋力微视听衰虽欲勉于事功有所不能如是而犹委以政非所以赡养老者也于是俾致事而去则上下之道皆尽矣其说载于经而治天下者皆着为令未之有改也大理少卿吕公升自洪武中累仕至今官祗事四圣歴四十年其所树立卓卓在人耳目今年巳七十请致事上悯其老不欲烦以政许焉吕公喜曰上之仁我也厚矣我何以报哉击壤鼓腹咏歌德化使千万世而下有以知圣明待下之仁庶几以毕吾志或谓吕公七十致事诚古之道也然古之人有吕尚卫武者其年既八九十矣而犹居将相之任今不此之效顾自托于击壤咏歌无乃非所宜乎吕公曰吾何以效二公为哉二公皆当时之所托重而恃力者观于大明之八章与抑之四章其精神智力诚有过人者是故有二公之精神智力又为时之所倚则可不然其能免于旷官之讥窃禄之嫌哉世之人固有老病而不去者未必不托二公以自解然吾知其不能免于议矣今吾非忍去朝廷也顾老且病一宜去于今之着令二宜去何敢妄拟二公累士大夫之清议哉行吾之所宜而巳予闻而叹曰贤哉吕公其能审于义者耶君子义以为质壮而仕老病而去皆义也义之所宜则行之奚人言之足惜哉吕公可谓审于义矣且吕公之去道虽不施于用而犹可以淑诸人盖古之君子致事而归则以其道教乡人子弟使皆为才且良此吕公之所宜务而亦其所乐也岂止于击壤咏歌而已哉吕公闻予言益喜曰命之矣升何敢不勉吕公尝为江西按察佥事江西士大夫知公者相率赋诗以赠行以公亦尝佥宪于闽中谓予亦相知俾序之故序其说于首简云
　　文敏集巻十一
　　●钦定四库全书
　　文敏集巻十二
　　（明）杨荣 撰
　　○序
　　送文选郎中孙斯玉归连江序
　　文选郎中孙斯玉以病乞归于乡既得所请治装戒行乡之仕于朝者皆歆艳其去请予文以为赠盖斯玉世居福唐之连江其上世皆积善储庆濳德弗耀至斯玉始以材入仕自永乐初用大臣荐擢文选主事继升员外郎以进今职盖先后余二十年矣夫朝廷欲设官分职以理庶务布列中外不可以数计也而凡沾一命阶一级者悉掌于吏部文选吏部首属也鉴阅天下士而量才度德以为之权衡者皆资其赞襄弼成文移政务浩穰旁午其职要其任重其事剧盖非他属比也斯玉以精明闿鬯之材刚介端方之操而居其地秉执公道坚若金石疏剔凝滞捷如雨风勤事夙夜或至寝食不遑天官器重之至而属任之专是以歴事三朝老成练逹佳声伟绩畅逹遐迩今也厥秩告满华阶峻级可以指日而待乃引疾辞荣忻忻焉释要剧清耀之地而就闲旷寂寞之滨无有一毫眷恋不忍去之态夫进足以禆世用退足以保荣名亦士之难能也斯玉盖贤于人巳乎抑予不能无言者今圣天子聪明睿智迈古帝王图任旧人恒惧或遗斯玉之乞归虽许其请且有疾巳复来之命德音宣布优渥隆重诚千载一时也斯玉遭际亨会载沐殊恩以归而春秋尚盛既从容暇豫无所累于心则赡养调摄俾疾之康复不难矣尚将式遄其来以副当宁之望披竭忠赤庶几少尽禆报之万一若曰履盛满之地而存止足之戒思脱屣世累引恬山林以为髙岂臣子委身之道哉予与斯玉同乡且同朝交久知其才尚足以有为故于其行也不徒嘉其志且有以勉其重来云
　　送浙江左布政黄敷仲之任序
　　国朝官人之法备而考绩之制严盖内外之职率以九载为满满则必核其课之殿最而进退之赏罚明而黜陟公由是百官有司莫不有以奋发振起其事功以求无愧于其职而思以日进于华要崇显之地孰肯碌碌于庸众之流也哉乃宣德三年夏湖广左参政三山黄君敷仲以三考秩满上其绩于吏部吏部具其实奏之遂得蒙恩升擢浙江左布政使命下之日朝士皆窃相告语以为铨衡之惟允方面之得贤也既将赴官凡与同乡者皆属予言以为赠盖敷仲资性英敏器识超诣释褐永乐壬辰进士未几即拜河南左参政方其时以壮盛之年负勇锐之气一旦出任旬宣之重而于民情风土之宜利有当兴害有当去者无不条奏以行之其为政详审而寛厚其施惠自近而及逺不踰年境内翕然称治一时以才能当方面者皆瞠乎其后矣继以内艰去官服阕遂调湖广政绩益彰而声望弥着当今上嗣位之初上疏敷陈十事皆切于民政闗于治体而辞理畅逹计虑深逺蒙荷嘉纳缙绅推让焉然则其所以荐跻重任而光华震耀也亦岂偶然哉然予窃惟我朝仕进者虽非一途而惟重进士之选者岂不以其通经学古则知时识变而逹于政也不难矣奈何事占毕者昧于变通之宜假儒术者徒尚迂逺之论及其都髙爵膺重寄则一筹不展而政绩无称者世岂少也敷仲经术之优推之足以禆世用文辞之美逹之足以饰政治至于临事明敏知无不言未尝较利害得丧于其间可谓毅然自任而非寻常衒名实者之比然则进士得人如敷仲其见重于世也岂不宜哉虽然敷仲之所以见称于既往者巳表表若是今焉进秩方伯受任浙江而浙为东南大藩布政使又方面之长也其位髙其责重百官有司之所视效郡邑民庶之所仰赖朝廷倚之以宣布德意田野望之以敷施惠泽其为职如此又岂可以不加之意也哉予欲敷仲兼听广纳以防壅蔽凝神定虑以决纷揉开诚布公以弘大体由是可以不动声色而使其民相安相乐于湖山千里之外庶几上不负朝廷之重下有以副士大夫得人之庆也敷仲与予有乡里之好故于赠言也并致其爱助之意云
　　送福建参政杨公致仕序
　　国家之于羣臣其褒崇之厚优待之隆揆之古昔实为过之然而为人臣者遭遇斯世以克膺禄位之重荷宠眷之荣显名始终而进退以礼者几何人哉以予观福建参政永嘉杨公景衡盖其人焉公始繇乡荐起至京师洪武中擢夏官司马部主事继升天官司勋部郎中未几超拜福建左参政为人寛厚平恕邃于问学而识达治体其佐方面能知民政之先后缓急而次第行之皆有条绪各适其宜故于旬宣之余不动声色而八郡之民仰之如父母此非其藴之有素而能措之于用者畴克尔耶予始游郡庠盖得瞻公之仪刑覩公之政事退而叹慕于私室者屡矣及后承乏词林或居京师或回故乡辱公往还契谊甚厚虽昔人所谓金兰胶漆不过是也然岂独于予哉凡予家子弟与闽故家大族之裔辄谆谆训饬勉其务学以无忝所生而承公之诲尤多焉故至于今有所倚赖底于造就者皆本于公之厚德也然则八郡之所仰者斯民之同情而吾家之所以感激于公者又岂斯民之比乎此予之情所以惓惓焉弗暂释也公在闽三十余年永乐间既以九载考满书最例当迁秩朝廷特以闽人信服仍命还官去秋复以两考上其绩吏部得膺诰命以还今复将以三考秩满进阶二品而公年七十澹然无进取之意因其奉表来京陈乞致政蒙恩赐归其乡惟公以儒业发身致位通显自少壮至于衰暮勤劳始终未尝少懈荣名厚禄振耀当时晚节康疆尚堪大任而引年告归悬车谢事若公者非所谓知足戒满进退以礼者欤公之荣盛亦云至矣虽然公之归也想三径之未荒构田园之别墅日与宾客故人觞咏其间以乐夫天然之乐诚可谓安且适矣况公为乡郡人望必将以其所有淑诸后进之士俾彬彬辈出而効用于时则公之所及者不亦溥乎公之行予以交旧情不能巳因备述公平生之槩以为赠并求翰林诸公之诗以寓别云
　　送刘副使归省诗序
　　父母具庆人之至愿而甚乐者也既遂其所愿而又出膺显仕禄俸之入足为鼎茵旨甘之需而名誉之振又足以荣耀乎亲视啜菽饮水之奉恒若不足者相去盖悬絶矣况当仕途扬歴之久定省踈旷之余一旦得以过家登堂捧巵酒以为其亲寿承颜视色喜溢庭闱而里闾皆叹羡歆艳以为不可及则其愿之遂而乐之至举天下之物孰得以加之哉此广东按察副使刘咸士皆之行而学士大夫之诗所以作也士皆吉之泰和人早服家庭之训以茂年擢永乐壬辰进士释褐即拜河南按察佥事不皦皦以为明不混混以保位闿敏敦详宪职克举越九载以最升本司副使未几调广东于是去家凡几寒暑矣而二亲在堂康宁未艾比广东之命下士皆喜幸以为道出于吉得过门省觐学士大夫闻之遂摭唐杜少陵诗绣衣春当霄汉立彩服日向庭闱趋析而为韵赋诗凡十四首赠之盖以相其喜焉士皆奉以示予请序予谓人莫不知孝事其亲而能得亲之俱存者鲜或幸而得之而能享其子之禄养者为尤鲜由是其亲往往汨没至于白首而人莫知其有具庆之乐也士皆之二亲家居康宁遭际国家太平熙洽之日齐眉偕老以享禄养之荣积善之庆于此益可见矣今兹及见其子咸冠豸衣绣拜舞膝下安富寿康荣耀桑梓世岂可以多得哉是宜学士大夫叹羡之不足又从而咏歌之也虽然士皆之行将使为父母者今而后益思教其子为人子者今而后益思荣其亲则是诗之作盖将以为世劝也亦岂徒为刘氏一家之荣而已哉予故不辞为之序云
　　送翰林侍读钱君习礼南归诗序
　　仁宗皇帝即位之初恩泽霶霈覃布宇内首诏文臣皆得给诰勅以封赠其亲去家既久者又皆给与内帑楮币许其归省而展祀焉恩徳之厚天地莫量今上皇帝嗣承寳位继志述事一遵成宪推恩施德有加无替于是翰林侍读钱君习礼奉敇命归祀祖考于其家盖习礼始以明经擢魁江右遂会试春官入对大廷皆在前列初授翰林检讨以进今秩其在职夙夜恭勤莅事通敏屡与纂修而劳效益着其操履超乎俦辈其声誉扬于遐迩故能近穆穆之清光以践华要而跻显秩有非庸众之所可及也今而蒙荷恩命南还故乡抚松槚于髙丘荐苹蘩于春雨得以致其孝思释其违离间阔之怀然后与宾客故人觞酒赋诗以为乐因相与道论圣朝明良际遇之盛德教治化之隆典章文物之备与夫四方万国朝觐会同皆前古之所未有则习礼之归也盖非特有以为乡闾之荣而于我朝以圣继圣祖述宪章之美皆可得而槩见焉岂不荣盛也哉于是词林诸君子相率赋诗送之而予为之序
　　送潘参议归永嘉序
　　士君子之生世壮而仕老而休人情之至愿也其间有年及谢事而仕或不逹愿固得矣而情未必慊也至若年未逮老仕至通显又特承恩命致政而归则其愿幸之情不其尤至矣乎若吾福建参议永嘉潘君文奎殆庶几焉君以明经登第初歴行人出知许州入侍桂坊复佐名郡屡典文衡有声于时秩满升今官积阶朝列大夫可谓显矣宣德纪元之初用知者荐与纂修太宗文皇帝仁宗昭皇帝两朝实録书成承恩荷白金文绮袭衣之赐既而上嘉与羣臣纂述之勤诏各进秩以旌异之以君儒者不欲重烦以旬宣之任特命退休于家以遂其优逸之情圣德深厚何其盛哉戒行词林诸君子咸赋诗送之属序于予予与君尝同官桂坊复同事中秘久不可以辞惟君博洽之学谨厚之资扬歴宦途三十余载事业播于中外声光溢于缙绅居官而至通显未老而获归休则其愿幸之情所以慊乎己者为何如哉视彼之年虽及谢事而仕或不达名虽同于休致而实则有间矣是归也徜徉于云林泉石之间时出赐金与乡人故老醉醲击鲜从容欢宴以穷暮齿之适暇则发诸词藻以咏歌太平之化以感激圣朝之恩则其为乐可胜言哉是盖君之所独得者非他人所能与也于是乎书
　　送贵州左参政刘君序
　　圣天子临御以来德化大洽海内晏然而尚念贵州之地介乎湖湘巴蜀之间溪峒蛮夷或违于所司而慢于政令即欲加之以法则无知而可矜欲置之不理则恃顽而废法遂设三司以临之尤必简夫才能练习之士以任其职非负声誉歴内外有政绩治效者盖不得与焉吾建宁郡守刘公敬以九载秩满上吏部考最蒙恩拜贵州布政使司左叅政将行建之士友相率来请予文赠之盖公尝由太学生擢授兵部主事后升守建宁其在职公而能勤敏而善断而又达夫为政之体凡政令之所施设而民无不乐于趋事未尝有咨怨之声此非抚之尽其道而治之有其术者能若是耶此其所以钦承恩命以当夫方面之寄亦宜然也虽然其位髙则其任重藩维之职比于一郡其地大以遐其民众以蕃矧贵州素为僻逺之区民夷杂处一旦临之以官府绳之以法度制之以礼文使之早暮遵依乎矩度之间而进退乎衣冠之习若未易然者故必在于上之人抚摩训诲之得其宜有不自知其鼓舞于圣朝德化之中然后足以尽夫方面之职而无负乎国家简贤任官之意矣然则公之于此必虑之熟而行之有效复何俟于予之言哉
　　送钱参政考满复任序
　　永乐辛丑夏五月福建叅政钱孝循以考满上其绩吏部蒙恩例得还职将行吾乡宦游之士相率来请文以赠之盖孝循由太学生擢授兵部主事歴官至郎中甚有能声未几朝廷以方面难于得人遂选拜今官其在任也存心忠厚而尤敏于政事凡一切烦剧之务参赞和恊剖析如流由是案无留牍之稽事无后期之责郡县吏民罔不倚赖之才能之声洋溢于道路旬宣之任勤劳于一方可谓无愧于其职而足以当方面之寄矣予复奚言然予闻方面之职所以任承流宣化之重将使列郡皆有所视效斯民皆有所庇依赋役必均狱讼必平学校必修农桑必劝暴者必翦良者必植贪者必黜亷者必旌有利必兴有害必去若是则迩之于境内逺之于海隅莫不欢欣鼓舞于圣明德化之中而自有不能已焉者今孝循以三载之绩书最而还必将益励其志益谨其事声誉日益增惠泽日益流然后八郡之民皆有以仰而望之虽岛屿荒遐之地亦莫不顾瞻企慕思欲覩其容仪想其风采农则愿耕于其野商则愿出于其途工则呈其巧士则乐其化善者则日趋而为善顽者则日革而为良如是则孝循之盛美又当何如哉异时政成入觐其超擢之荣褒嘉之侈将必流芳简册以垂不朽夫岂特见称于八闽蒙恩于一时而己哉愿以是为赠
　　送知县黄时懋赴东阳序
　　国朝选贤任官尤慎择守令之职诚以其为近民之司非得性资敦厚才敏通逹者不足以居是也吾郡黄仲芳时茂始由永乐乙未进士诏入翰林为庶吉士读书馆阁有年旦夕惴惴焉亹亹焉能不以其所巳得者自足亦不以其所未至者自画骎骎乎古人之学深以逺大为期予每爱而敬之既而扈从南旋与予别者五年余近衔命抵北京见予官署聆其论议知其问学巳加于昔矣兼及政务施设井然有条予益为之喜特为上闻乃属吏部得试亲民之职而令东阳滨行缙绅大夫咸赋诗以饯之以予同乡属予为序予不获辞乃为之言曰牧民之道贵于恺悌平易优柔不迫使之安于休养乐于生遂而无束缚驰骤之患则民得其所矣设若恣其志意任其性情轻重之不审缓急之不察休戚利病漠然不经于其心若是而欲民受其惠以相安于田里者岂不戛戛乎其难哉昔漆雕开濳心问学可以试于政矣及夫子使之仕尚有吾斯未信之辞况今之学者逺不逮古奚可不以仕为难乎时茂绩学有年其求诸已者既能信而无疑其于为政将和平而当于理必不为矫激之行以欺世眩俗信所谓为民之父母者矣异时报政必居诸令之上俾人称之曰名进士如时茂贤县令如时茂斯无负于圣天子选士之意亦无负于缙绅君子之所望而是邑之民抑自幸其得贤令也时茂朂之它日造就奚可量哉
　　送礼部侍郎兼华盖殿大学士张公子玉归省序
　　圣天子嗣位以来登庸贤俊庶政维新而尤夙夜孜孜眷念旧劳于是张公子玉以司经局洗马蒙恩特升礼部侍郎未几复命兼华盖殿大学士宠眷之隆视昔有加焉盖子玉初以教职选除吏科给事中太宗皇帝以其敦厚特命随侍今上朝夕讲论经史期有禆益于圣学而子玉实克勤恪日在左右从容辅导启沃居多至是遂膺显擢焉乃宣德元年冬十月请于朝以父老告归省侍上既许之而恩赉特厚滨行同寅之士相率赋诗以送之且以首简属予予惟人子莫不欲其亲之显扬而为父母亦莫不欲其子之显宦然子既显矣而亲或不逮亲既存矣而子或弗显斯二者兼而有之古今以为难今子玉得以儒学发身列官内庭荐歴荣显而其亲家居康宁耆寿荣享禄养兼被褒封及兹又获钦承恩命升堂拜舞庆灵椿之独茂蔼仙桂之清芬朱衣象笏辉暎闾里雍容怡愉举觞介寿其乐为何如哉是则古人以为难致者子玉盖兼之矣乌得不为之欣幸耶虽然子玉受知圣主必将竭忠尽职益思所以显扬其亲尚有以为邦家之光也岂特一时荣耀而巳哉是为序
　　送浦城陈大尹考满复任序
　　建之浦城为东南山水之奥区民物丰富风俗淳厚比之他邑实为易治然其壤与衢之江山相接凡往来闽浙暨之京师者以其路捷而近莫不争趋焉由是上官使客告至告去者络绎不絶而其民亦不免于劳役宰是邑者非得通敏才能之士不足以惬士民之望四明陈景渊才优而志锐始由太学生擢令浦城莅事之初即有能声予往岁省墓还京道经于此因得歴观乎井邑墟里之间桑麻蔚然烟火相望弦歌机杼之声逺迩相闻而其民咸得相安相乐于无事于此足以识景渊之为政矣今己歴两考赴天官以其绩最蒙恩得复职将行其邑中士大夫之官于朝者咸出饯于都门外以予尝识景渊来请文以赠之予惟守令之职有父母斯民之道父母之于子其爱养之深抚摩之至惟恐一毫之未尽一息之不安而闵闵焉兢兢焉惟求其得所而后巳守令之于民亦犹是也稽之于古能尽是职卓然见称于史传者不过龚黄卓鲁数人岂不以其能尽是职者之为难哉虽然士君子有民牧之寄者当不以其施政为难而惟以吾之心恐有所弗尽焉耳盖能立心以爱乎民故凡民政之巨细无所往而不致其意焉是虽供亿之广赋役之繁而民亦乐于趋事不以为劳矣茍无爱恤之心而莅之以严临之以察则其施设举措之间不能无所偏倚若是则轻重失宜公私繁扰斯民何以受其惠哉今景渊之归也尚当益谨其所施益励其所操益勤其所事则上不负朝廷任官之意下无愧父母斯民之心将见名誉日増功业日着循而至于为州为守为方岳不难矣复何患乎爵禄之不至哉景渊尚勉之是为序
　　屛山先垄图序
　　屏山先垄图者予友吴仲原氏之所作以寓其孝思者也山在建城之西磅礴竒秀拱挹而回抱形势绵密风气深厚耸若玉屛而仲原之先人窀穸实在焉仲原以进士为婺源令能以其所学施于政疏通明敏足以剸繁剧慈祥岂弟足以敷教化于是煜然有声于几甸之间人皆知其为贤令也然而仲原自宦逰以来去家既逺独念其先人茔域遥在玉屏之山松楸蓊然霜露繁积思欲一致展扫之诚而縻于官守有弗能得乃托绘事者为屏山先垄之图政事之暇得以览观于此以寄其思亲之意焉间来北京出以示予且请为之序夫古之人于坟墓最重故去其国者必祭于墓而后行或既久而弗返则必有子孙以世守之后世有弃坟墓乐处异乡而终其身不形于念虑者往往见讥于君子此独何心哉仲原违乡未久乃能惓惓焉于其先人之宅兆睇山河之邈悠嘅九亰之永隔既弗得躬临其地以翦其榛翳抚其封域则又托之于图若是其思之切而孝之至为何如耶想其披阅之际云山绸缪黯然焄蒿之情触乎目也烟林莽苍凄然风木之声接乎耳也至于玄堂深固夜台冥漠非吾亲之体魄安妥于兹乎霜乌啼残风猿啸罢非吾亲之精灵往来于兹乎然则仲原诚可谓纯孝之士矣仲原自其祖父积善行义至仲原而遂显今仲原益自修饬其葬亲也得山水灵秀之区其居官也有仁爱慈惠之政非惟行将大用足以显扬光耀于其先抑且庇子荫孙足以垂裕于其后也予与仲原同游郡庠有砚席之好切磨讲论有相成之益及予官翰林仲原宰百里往还两京之间时得相见握手道故旧尽平生欢交游先后盖数十载而暌离之思恒鲜会合之乐恒多焉然则世之为朋友若予二人者又何其幸也因并书此以为序
　　送德庆州同知邹孟辉考满复任序
　　吾乡邹孟辉氏以太学生授广东德庆州同知既至官询诸父老凡州之境内利有当兴害有当去弊有未革蠧有未除何政所宜先何事所当急其以告我父老具言之于是上白于守下语于判即次第行之不逾岁政平讼理州人咸和盖孟辉为人沉黙寡言惇厚而笃实故其为政不为察察之明不为诩诩之能而寛以绥之庄以莅之使民皆乐于其教由是能相与以有成也今年夏五月以三载秩满当考绩于天官至是得以课最蒙恩还所治予惟孟辉之复政也必益励厥志益勤所事益广其德以惠利于斯民将俾声名洋溢以底夫逺大之业不啻若斯而已也予以菲才叨禄翰林与孟辉实有姻好且其大父季和先生尝以经术分教建宁予视之为先辈因得与孟辉自幼交游故相知为最深是行也不能不为之缱绻因托中书舍人陈宗渊作闽粤云山图以寓离别之意且为序于其上他日公署展而观之知予心之所以拳拳于孟辉者如此虽然古人以官怠宦成为戒孟辉今虽克着治效得书上考然不可少有一毫自足之心而遂弛于其政若然则此州之民将无所倚赖以克终其惠矣孟辉尚慎之哉
　　送陶佥宪还福建序
　　圣朝统一天下慎选方面之职所以为其民者无所不至然既设藩府以总治之复立郡县以分理之又有兵卫以守御之俾上下相安小大相承秩然若无所事矣虽然茍非有风宪之司振纲纪肃百官革奸弊以维持之实未易治也故藩府之职为难而风宪之司为尤难闽为东南大藩通道于海夷朝贡之往来舟车之辐辏民物之蕃庶从昔分治于是者率称繁剧比来多擢文学侍从暨宪台之臣以居是任未至则声望已着既至则益能以亷谨自持不骄不矜不事苛刻夙夜惟思所以尽厥职焉若今佥宪托德温是也德温世家南康初以太学生擢给事中秩满超迁是职为人端方仪度肃然所谓以亷谨自持者是已尝按廵郡县所至去贪暴旌善良兴学劝农敦励风俗海山千里之外军民咸爱戴之若父母焉予闻之窃自叹曰闽虽大藩事虽繁剧而德温之为宪官独能卓卓如是岂不贤于众人逺哉比年以考绩而来既课最留董工于京师今将还闽也缙绅大夫取经行山川为题赋诗以赠之而属予为序予素知德温者也乃不获辞既道其所以能而又重有所以告焉昔常衮治闽兴文教由是人皆知学多以科第入仕至宋则有龟山豫章延平考亭西山诸先生出而讲明道学以嘉惠将来故闽之士益盛而弦歌之声比屋相闻矣然昔之士习于诗书礼义之教其流风余韵至于今尚存也藩宪之职虽在于除奸剔蠧然所以振励作兴使文风蔼然如昔时者独非其职乎德温之声望素着矣是行也其可不加意于此哉予闽人也故敢以是为言矧予忝职文史凡吏治之臧否皆得预闻于德温盖将观其治绩之大着又当颂之且为特书之也姑序此以弁众作
　　训子篇序
　　古者男女其未生也则有胎教既生也则有姆师之教其自幼至长也则有诗书礼乐之训言行动止之则何莫而非教之之地哉惟古有是教也则饮食动息进退语黙之间承训诲之勤习见闻之熟由是邪僻之念不萌于心非礼之事不干其志盖其德性之美才行之懿皆得于涵养熏陶之久以成之也是以其教无不备而其人无不贤者良以是夫迨至后世教法不立有子女而不知所以教有父师而不知所以学由是放肆淫佚冥行瞽蹈贸贸焉以自恣于礼法之外者众矣然求其成人者岂不难哉予于公退之暇料检先圣贤所以垂教者掇其切要类为一帙名之曰训子篇以藏于家俾为父师者知所以教为子女者知所以学庶几有以成其德性之善而不至放僻邪侈以为不肖之归则幸矣至于传世垂后则非予之所敢僭也是为序
　　志训堂序
　　志训堂者今刑部郎中吴兴章善之所作也善昔为山东茌平典史其父自明在乡念之弗克面训故遣书诲谕凡千五百余言辞意谆恳一皆切于时用善由是自典史屡升至今官慈祥岂弟忠厚敬谨行弥笃而善益臻智弥广而政益勤岂非有得于斯训者乎自明殁既有年善每思往昔耳濡目染之时未尝不欷歔流涕如见父之存焉故构堂于其所居扁曰志训以示不敢忘也间复録其父之手迹装潢成巻来征予言予惟父母之于子莫不知爱自襁褓以至成人一饮一食一裘一帛凡日用所需茍可以与之规画者无所不用其心然徒爱之而不知教是不能尽其为父之道矣父既教之而子或不肖弗克以承其教是亦不能尽其为子之道矣父子之间若是乌足以论其可否哉今自明之为父既克爱其子又能教之谆谆而深至善之为子既克孝其父又能恪遵其训而不违实父子两得其道矣昔郑玄遣书谕其子不过欲其勤俭以承其家房玄龄集古今家戒书于屏风令诸子各取一具以为足以保躬至如韩忠宪戒其子以为穷逹祸福固有定分切勿枉道而求以丧所守史册着之千载之下耿耿不磨况自明戒其子之立身行道居官守职纎悉毕具之若是予又乌得不嘉美之虽然忠孝无二道事亲孝则忠可移于君善今位列于朝职专刑名尤当凝心定志进思所以体皇上钦恤之意退思所以守父之训俾狱无寃而刑不滥将来所至不惟髙明逺大而阴隲之及于子子孙孙以食夫天报者岂有涯哉与人为善君子之道予故不辞而为之序
　　林塘秋意图序
　　练川张氏为姑苏之巨族有字仲章者襟怀磊落卓然不混于流俗平生所好尚往往与时辈不同邑里多称之尝得宋宗室赵大年所画山水小景爱其寒汀烟渚之趣与所居之景相似因名之曰林塘秋意而又得袁文清杨铁崖诸君子为之题咏珠聨璧粲寔可珍也仲章时一展玩而清流峭石汀蒲岸栁鳬鹥鳞介之微飞濳出没之态尽在目前盖悠然有适于其中也故竟日不忍去手且训其子孙曰此吾所爱者也当寳藏之今仲章之殁已久其诸孙孟升以才俊驰声蒙恩授职歴政宪台因公暇持此以求予序余惟祖父之遗物或手泽之所存或心志之所在为子孙者有见于此则必兢兢惕惕慨然以吾祖父平生之所以留意者为念不敢不敬得非孝子之心善思其亲者乎故曰思其所乐思其所嗜思其志意者皆所以为孝也今孟升既能寳其祖父之所爱复能持示贤士大夫而求为题识非惟有以彰其先世之遗德而孟升之克孝克敬亦于此可见矣视昔人之拳拳然念其青毡以为我家故物者何异哉孟升之志深可嘉尚也已遂喜而为之序焉
　　蓟门别意图序
　　士君子之生世负卓荦之才怀英伟之气而又得遭逢圣明以见于设施振声光而建事业荣当时而庆后裔斯不谓之至幸矣乎然而内则有老亲在堂既寿而康外则有平昔交游朋友相与同朝以遂朝夕亲爱之欢输写其终始恳欵之私其情弥笃其乐未涯兹岂不尤为至幸矣乎然而世不可以多得也若予友田伯邑者其殆庶几乎伯邑世家鳯阳先德相承代有显宦洪武初其祖秀实来为福建行都司断事遂家建寜伯邑其诸孙也幼而聪颖长而敦厚尝以俊秀选为建安邑庠生循循雅饬容止端详夙夜孜孜克勤所业讨论讲贯逈出俦辈师友既推许之官长亦莫不为之敬爱焉永乐甲申登进士第选入翰林读书为庶吉士方是时诏修永乐大典伯邑得与纂修出入内廷小心慎密克专克勤书成特拜缯楮之赐未几授户部主事莅职以敬律已以亷事上使下表里一致弗为矫饰尝承委于淮甸间专督馈运出纳惟允布置有方深得士民心于是九载之间能声大着今年夏以秩满超拜南京兵部武库郎中滨行予无以为赠遂托中书舍人陈宗渊写蓟门别意图且求文士赋诗于上以寓予惓惓之意焉嗟夫朋友以义合者也古之君子深所重焉窃自念予与伯邑居同乡其游庠序虽有郡邑之殊而志意相孚契谊相合未始有间及登宦途虽有先后之异而心迹相亲出于相近以至往来两京迨今三十余年蔼然如一日然则予二人者其遭逢之盛交游之笃亦岂不为至幸也耶若是则今之别抑安得不为之怃然于临岐之顷乎斯图之作盖不能无情矣虽然离别之际所以怅焉而弗忍者人之常情也丈夫之志气有不在此伯邑列官郎署秩为大夫方当激昂奋发以摅其抱负益有以见于功业他日或居廊庙之任或受方面之寄必能振耀于其先垂裕于其后其显荣光大诚有未易量也然则区区离别之意又何足深惜遂命觞载酌豁然而别
　　赠尚书陈公致政归延平序
　　宣德甲寅秋八月初吉户部尚书兼谨身殿大学士镡津陈公伯髙引年乞致政既得请行且有日其乡友户部郎中江惠叶宜等偕来谒予文为赠予亦公乡人也且官相聨道相孚相好余二十载及兹有行虽不求予言尚将有以赠之况其请之勤哉古者大夫七十而致事礼也功成名遂身退天之道也君子之进退惟求合乎礼顺乎天之道故仕至七十必致其事而朝廷亦以七十致事着为令者遂君子亷退之心然有年及而不敢以请者又有请而不得谢者盖各有攸当也不敢以请者臣子感恩遇之厚顾筋力之未惫必欲罄其余长以图报是所谓委致其身者也请而不得谢者君上念相与之久不欲违去左右故优其禄秩逭其责任所以礼待老臣也公以雅量博学自教官超擢给事中获事皇上于居濳忠嘉行谊深为上所知逮上正位九五即以宫僚进贰六卿未几复徙司徒之命仍加兼秩之隆公之所遇可谓厚矣皇上复念旧日辅导之勤不欲重烦以政思有优礼而奬重之遂解政务置诸宥密从容论思上之处公可谓极其恩礼矣是宜未可以老请也今而以请请且得命者诚以公为疾所困欲强其不能而为之则有贪位慕禄之诮上之所以特与其归亦悯公之疾而重违其志且以成公亷退之美则公兹归合于礼而顺乎天之道虽曰自遂实皆皇上之所赐也今而扁舟南旋优游归第杖屦丘园诗酒自适况镡津溪山之胜不减鉴湖而公之所得世盖未有养摄之久则精神日完聪明日复履耆颐而享寿康也必矣然古者大臣之去身虽田里而心则阙廷盖无一饭而忘乎君故赵公槩致仕归睢阳既久而犹以读书着文为事集古今忠谠之论为谏林以进时论韪之况公忠诚之素益以恩遇之隆其必以赵公之心为心矣此公之所知而予犹为公言者盖友义之笃而重以乡人之请庸敢致渎告焉
　　文敏集巻十二
　　●钦定四库全书
　　文敏集巻十三
　　（明）杨荣 撰
　　○序
　　送翰林编修杨廷瑞归松江序
　　洪惟太宗文皇帝聪明睿智缉熙圣学以开万世文明之治即位之初深惟古昔圣王作人之盛必赖培育之深故于甲科之外复简其文学之尤者为翰林庶吉士俾读中秘之书以资其博洽学古文辞日给笔札膳羞以优异之盖宸虑深逺以谓三代而下莫盛于汉唐宋帝王之治虽曰有间至于儒者若汉之贾谊董仲舒司马迁扬雄班固唐之韩愈栁宗元李翱皇甫湜宋之欧阳修二苏王安石曽子固诸贤皆能以其文章羽翼六经鸣于当时垂诸后世我国家隆兴制作之盛超越前代敦本还淳以推明圣贤之学五十余年所用文学之臣黼黻之盛焕乎可述荣尝获承清问每论及此以为必使真儒之盛克见于今毋令前代登瀛之流独擅其美荣受命惶悚罔知报称惟思与多士黾勉朝夕以禆赞圣治之万一焉乃永乐辛丑诏简庶吉士有成者用补馆职而松江杨珙等六人并擢翰林编修珙性资温淳貌如其心操笔为文蔚然可观处词垣数载未尝见其有浮薄之行焉岁甲辰婴疾侵寻数月蓐食阽危者屡自夏徂秋虽获小愈而肌体清羸若不胜衣恭遇皇上嗣登大位仁恩汪濊珙以情自陈得赐告归以就医药滨行其友中书舍人苏镒良金等征言以赠仰惟先皇帝至仁大德如天地之覆育凡在誉髦之士固弗敢隘以自私然珙职在禁近惟当以古人自期切劘砥砺奋发感激寜敢自画哉然而疾者孔子所慎而况于学者其可以弗慎乎且皇上恩德深厚念人才培养之难因其所陈推诚嘉与为臣子者其可不感激而思所以报称乎珙其遄归登堂省觐敷陈上之恩德奉觞拜庆以为亲寿尚敬节宣勿迟其来以成德器而为异时逺大之图以光荣显赫于邦家吾侪深有望焉是为序
　　送教授魏仁夫之饶州序
　　永乐甲辰予友魏仁夫蒙恩除江西饶州郡学教授惟仁夫昔与其从兄孟原同学郡庠予则与同里闬有姻戚之好契爱之厚今兹之行遂率能赋之士赋诗以送之盖仁夫自幼笃实有志于学虽祁寒盛暑未尝少懈由是其学日进若木之发荣泉之畅逹也人皆敬服之予先以科目入京师列官词林既五六年而仁夫始领乡荐会试礼闱名在副榜遂得分教池州之铜陵继丁内艰服阕改除上虞秩满歴政春官以俟命将两载始得典教饶州嗟夫学校之职其掌教事郡谓之教授州谓之学正县谓之教谕虽其品秩有不同而其所以统率其教者一也至于训导之职则专掌训诲因其生徒有多寡而其职任无不同至若生徒有成循序升进亦不越乎学校之间必其备歴郡县然后升之于太学以教育天下之贤才于是为至矣仁夫今自县学升于郡学非其平昔教之所及学之所成曷克臻兹而行将书最以进于太学其所以淑诸人者未有涯涘也古人有云师道立则善人多仁夫其尚朂之哉遂书此赠之
　　送大理寺正郎子贞还钱塘序
　　大理寺左寺正钱塘郎公子贞始为建寜推官时予方在郡庠一见之顷已黙识其为俊伟人未几予由乡荐入试礼部登进士第擢翰林编修益闻公清慎沈黙操履端严视事不以寒暑为倦不以蚤暮为劳推谳精审决断公明由是案无留牒狱无滞囚郡之人莫不爱戴之不啻父母官满得代咸惜其去而弗可留至有挽辔出涕而仰天颂祷以冀其逺大者道路相属也然则其何以得此于人哉迨入京天官考其最进拜大理右评事复升左寺正弥加勤励益慎推察甚着平恕之声既而僚属作奸连及十余载濒于危殆者数四公处之泰然不为动众咸惊叹曰若斯人而遭祸患是灭公道无天理也既而果得释众复跃然而喜曰是虽朝廷清明神明佑护抑公操存清慎之所致也兹以考绩来京蒙锡敕命得以推恩荣其考妣以及其配于是以年七十请于朝赐休于家亦可谓遂其生平之志愿矣呜呼人之生也幼而学壮而行老而休孰不有是心哉然享其全者世有几矣惟公获际明时而又得展其所蕴行其所志德被于人人福及于后世不惟身享安荣将见子孙益昌以盛有如于公之髙大其门闾者矣予叨在朝列垂三十年于人不敢有所毁誉而独念公之志节有足尚者因其归也情不能已遂书此以着公之美且将以为有官者劝焉
　　送中书舍人刘长谦还吉安河墓序
　　中书之为职尚矣周官内史掌书王命盖其任也汉魏以来始置中书令遂兼与政事降及晋隋其秩益崇任益重而名称益着唐宋之世则有舍人之员兼司制勑当时号为鸾台鳯阁尤为贵重我国朝稽古建官设中书舍人十员居侍从职司文武臣僚除拜封赠诰勑而凡有制命以谕四方万国蛮夷君长则书之然必遴选文学之士精于翰简者充其任盖因乎成周唐宋之遗典而职位之清切则又过之吁亦荣矣哉吉郡刘君长谦由太学生永乐初擢拜中书舍人出入禁闼二十余年寛和周慎绰有令望时朝廷昭举盛典褒宠臣下凡久于其任者皆得推恩荣及其亲长谦实在中书制命之下日不啻数十而能恪勤朝夕不惮劳勚由是人益贤之而又得以已职赠其先大夫其母氏亦赠孺人锦勑焕颁宠贲泉壤又可谓膺存没之荣极遭逢之盛矣今年秋以久违乡土旷省丘墓陈请以归诏命允许戒行湖广叅议陈君彛训时以事留京师与长谦有同寅之旧乃请文于予以为赠曩予职翰林与长谦地分两制日处禁垣及扈从两京而往还甚相好也则于其去岂能已于言耶惟士生圣明之时负卓荦之才爵位显于时褒崇逮其亲此众人之所同欲而不能以致者今长谦乃兼有之从容内廷歴年滋久声闻着于当时锦衣照乎里闾盖有得乎众人之所难得者岂非其平昔志行操履纯固有以为之本欤则是行也其为庆幸亦岂偶然为一时之荣艳者可同日语耶抑予又有告焉凡交逰之为别必着之文字以为赠者盖将寓其绸缪不忍相舍之情以祝其及早还朝无久恋于乡土也长谦之归其尚念天子恩宠之隆与夫职任之要遄当重来以图报称毋重以桑梓为念以违夫素志是予之所属望也于是乎序
　　太医院使蒋公挽诗序
　　自薤露蒿里之曲传于世而哀挽之作缘此而兴乆矣然非其人才足以用世德足以及人名足以垂后者抑岂能使人悲思哀慕形之诗歌以寓其情于无穷哉赠太医院使蒋公用文之没也两京士大夫与之交游者既相与咨嗟伤悼以为斯人不可复见而又作为歌诗以哀挽之其子主善次为一帙来请予言为序盖公世业儒家于淮南为人惇厚恭谨自幼以孝闻尤喜于读书既长以名医荐至京师授太医院御医其为学于经史百氏靡不渉猎其为医自黄帝岐伯下至歴代诸家所著论难方药罔不精通专主李明之朱彦修之传不执古方故其视人之疾验虚实定死生无弗中者居京师凡有求之者虽祁寒盛暑风雨暮夜必往愈人之疾无责报之心人咸比之董奉以为忠实过之其在职专事仁宗皇帝周密小心夙夜劳勚未尝少懈每承顾问能随事规谏多所禆益由是深蒙眷爱升太医院判甚见亲厚同列罕及焉公既没官为具舟归其丧命中使督治祠坟踰月仁宗嗣位赠奉议大夫太医院使特谥恭靖亲为文遣官祭之命其长子主善为太医院判锡予甚厚嗟夫公以致用之才膺受知遇非特以医之良信任于时而又能摅其忠荩有所献纳足以见公之素藴非众人所及矣则士大夫之咨嗟感叹而哀慕之弗置者岂不宜哉予于公交最久且厚因序于篇端庶几后之人欲求公之为人者尚有征于此焉
　　送桂修撰还乡诗序
　　今天子即位下寛大之诏布维新之治恩泽所加霈若霖雨于是翰林修撰慈溪桂宗儒以老病自陈遂得承命退休于家盖桂氏为四明巨族簮缨诗礼代弗乏贤国朝洪武初有曰彦良者仕为晋王傅老成文学甚见优礼其后悬车致政以寿考终宗儒实其从子也永乐初繇太学与修大典书成授湖广蕲州同知以事入朝遂转今官及今虽年未七十而疾病侵寻方将求优闲之乐为归老之计而一旦荷上恩命赐归其乡其荣为何如邪将行士大夫相率赋诗以华之而请予言叙其端夫士君子之生世惟得以其才学见知于时获沾一命以克展其所蕴措之于政事播之于述作英声令誉足以扬于今而传于后可谓荣矣迨夫晚节既倦而欲休浩然思其初服乃又得有以遂其志此其幸又何如耶然而古今人得之者几何人哉宗儒承阀阅之胄袭簮笏之美既克无忝于其先宦游两京出入禁苑又能以文学扬光振耀于缙绅之间以无媿于其职今兹遗荣而归言望桑梓招白云于故山采黄花于篱下日与故人宾客举觞赋诗以为乐乡之人士必有瞻望而叹息者且曰此玉堂天上之人复来人间也其荣耀可胜言哉予于宗儒有僚寀之好遂弗辞而为之序
　　送余侍讲致仕还南康分题诗序
　　古者七十致仕盖优老待贤以示崇劝之道也后世或有贪进而不知己者往往至于厖眉皓首羸疾弗胜犹不以趋走承顺为劳其为人贤不肖何如也今上皇帝即位寛仁好贤优待眷顾唯恐弗及于是翰林侍讲南康余正安以疾陈乞致仕时年六十有二诏许之将还其同年之官于朝者即其所居匡南山川之胜分而为题若五老峯彭蠡湖瀑布泉三峡桥白鹿洞冰玉涧以及钓台天池石梁栗里虎溪醉石凡二十人赋之将谓正安归此而乐其退休之乐也因来请予言弁其端惟正安自其先世宦游居南康多歴年矣若其山川之胜风物之美皆其少时钓游观览之地正安既以科第入官受职词林二十余年其荣名显仕固已超乎庸众而非寻常之所可及兹以老疾相侵一旦浩然有归志值国家恩泽霶霈之日得遂所请挂帆秋风千里一息其快意可知矣今之归也又得歴其少时行乐之处探胜赏于泉石之间指遗迹于风烟之表锦衣昼游照耀桑梓其于人生仕宦始终进退之际岂不荣且幸矣此诸公所以惓惓焉致意于其归荣告别之顷而为此诗以歆艳而张大之也虽然正安他日诵是诗想其人亦岂无玉堂天上之思乎尚其敬慎自持介兹眉寿优游太平之世以为后进之所楷式庶有以慰予与诸公之望也遂书以为序
　　送古春坊大学士兼翰林侍讲学士王时彦诗序
　　皇上即位孜孜以图至治思惟古先帝王之政理必躬行以率之于是布维新之政兴孝弟之行将以化成天下乃勑吏部凡臣属有亲在乆未归省暨亲没而弗一展丘墓者皆许归其道里之费则以品秩之崇卑而赐赉有差焉右春坊大学士兼翰林侍讲学士临川王时彦以母老陈乞归省先是朝臣五品以上皆赐诰命以封赠其亲时彦亦蒙推恩封其母为宜人至是幸遂所请因得以是归荣其亲将行词林诸公各赋诗以为赠且以首简请予序之予惟人子之心孰不愿仕宦以显扬其亲然有系于天不可以必致者是故曽子谓吾及亲仕三釡而心乐后仕三千锺而不洎吾心悲仲由谓昔家贫无以为养今也累裀而坐列鼎而食虽欲为亲百里负米其可得乎此二贤者皆以不逮显亲为歉至于今诵其言者莫不为之怅叹时彦少孤母氏守志弗易以训以育冀其有成而时彦亦克自励当太宗皇帝即位之初首以明经领江右乡荐明年甲申登进士第始繇翰林庶吉士进职修撰侍讲以擢今官处词林二十余年文学声誉振耀发越蔚然为士林之望及今得被恩命言还故乡而慈颜在堂康宁寿考想夫升堂拜庆之际焕紫诰之光华绚彩衣之璀璨称觞介寿宗戚交欣非惟足以慰慈亲于暮龄而国家所以褒嘉激劝于臣下者使乡之人士皆有所感发兴起莫不延颈企慕思有以自效于当时岂徒同昔人昼锦之荣而已也邦家之光实有在焉
　　送张教授赴汀州郡学序
　　国家混一海宇诞敷文教内建国子监以养天下之贤才外设郡县学以育民间之俊秀尤必择师儒之官俾之训诲以底于成而后进而用之故成德达材无不出于学校自公卿大夫以至百执事之职亦莫非教育之人颙颙昻昻布列中外相与辅成雍熙太平之治何其盛哉然此皆本于朝廷教养作兴之功而亦未必不由贤师范有以成就之也会稽张君文举始以明经领乡荐既试礼部名在副榜遂授广东崖州之寜逺县学教谕惟是州僻居海岛俗习朴野不尚文学而于诸生未易开导君独能以身为之表率诱掖奬劝使其循蹈规矩而俱乐从之游乆之考绩来京天官以科贡不及改闽之建寜郡学训导虽弗克以伸其所志其诲谕诸生一以忠信孝弟为本而于文艺精审讲究通贯日夕孜孜亦未尝见其少懈由是诸生出而效用于时率皆识治体而播声誉秩满升河间之寜津教谕其为教益勤学益笃而诸生之见用者亦鲜有弗胜其任者焉今年以秩满考最超擢汀之郡学教授将行士大夫相率赋诗以送之且征予言以为序盖君分教建庠时予为翰林侍讲因归省视得以聆其议论深知其为清雅之士而又克以师道自重士子皆推服之至于往还两京与予缱绻之情久而弗替尤足以见其蔼然斯文之契谊也今兹别去乌能已于言乎古人云师道立则善人多诚以师儒之职所以模范于人者也一言一行必可以为师表一动一静必可以为楷式使人亲炙熏涵于其教者如金之在冶玉之就琢焉斯有以成其学而适于用其为功不小矣茍师道不立则圣贤之学不明而规矩凖绳所以为法则者亦皆荡然隳废所谓模不模范不范者是已学者乌从而师之而善人亦何自而多乎君歴教三学垂四十载而后克迁今职盖其师道老而益严勤而弥笃而诸生之出其门者又皆足以致用于时若君者奚忝于学校之职哉以是而观国家之养士育贤必择乎师儒之任而居是职求其称者几何人哉予于是嘉君为贤师范而又喜其能体圣朝教育之意以成贤才之盛如此也故乐为之序而不辞
　　送周职方还文江序
　　士君子贵于立志夫学足以致用才足以有为而志不立则亦安能奋发扬厉以自见于当世哉吉之文江周君岐鳯承阀阅之华胄习诗书之遗泽刻苦问学自其以明经为教职时已侃侃负志节慨然思欲有见于当时既而用荐起为即墨簿有声未几入为国子学正继迁纪善之职益有声不数载出为姑苏之长洲儒学教谕虽随其所任皆得名誉然不足以尽其才而遂其志也故自长洲九载秩满考绩京师复入国子为博士以忧去官今上嗣位服阕入朝方是时君之子叙为翰林编修既受勑命或谓君将弃职就封君曰吾虽幸以子之官推恩得蒙褒典然不得上及吾亲也吾其敢独受此荣名乎无何亦用荐升南京兵部职方员外郎今年夏以三载上吏部考最遂得给诰命且追赠其二亲援例归省丘墓以展焚黄之礼将行朝之大夫士相率请予言以赠之惟人子以显亲为孝仕者以还乡为荣此天下之同情也君以通敏之资该博之学故能以其所蓄施之于用自处卑秩至于崇显克荣其躬以及二亲簮绂之华耀于两世丝纶之宠无间存没然则若君者非能先立乎其志者欤今之归也其乡之人士将必瞻望叹息曰此盖能显其亲者也此盖能荣其乡者也古之人所谓有志之士其在于斯欤虽然君之志殆不止此盖将敷扬德泽辅理政化欲以大有为于斯世也尚当促装重来展其致君泽民之术俾名誉驰于海内事业显于邦家炳炳烺烺垂之无穷庶有以副士大夫之所望而亦足以成君之素志也岂徒一家之光一时之荣而已哉遂书此以赠
　　送龙推官还乡序
　　江西龙用良才质通敏而勇于有为永乐初应求贤之诏擢知真定县事盖真定之为邑当西北道路之冲蕃国朝贡之往来饩廪供亿之繁奔走迎送之劳视他邑恒倍用良既至能均其赋平其役约其冗费民咸乐于趋事百尔之需不劳而辑比九年考满当迁其民皆愿借留不听遂调莱州府推官莱为海滨大郡鱼盐之利东南是资然以土地硗瘠租赋所入甚薄故民多贫困用良既莅职为宣布朝廷钦恤之政佐太守以寛刑罚薄税敛不逾三年而狱讼以平民安其业小大咸德之今复以初考至吏部国家方将图任旧人共理庶务相与以致雍熙之治而用良乃以年老急于引退皇上重违其意特许休于家噫若用良亦荣矣哉将行工部侍郎罗汝敬与其有连世之好来征予文以赠别嗟夫幼而学壮而行既老致事而归此士君子出处之大节也然或学之而不得行其所学行矣又或溺于贵富而忘返若此者皆非所以合乎中道者也用良扬歴郡邑有声于时二十年于兹矣一旦乞身而去不茍于贵富不狃于势利其贤于人也逺矣想其北风吹帆日踔千里拜桑梓于故土幅巾藜杖日从宾朋遨游山水间赋诗觞酒以为乐悠焉休焉不知其老之既至而人生之乐孰有加于此哉虽然古者贤良之臣虽顷刻不忘乎君以其身虽退而其志未尝一日不在朝廷也用良归矣尚当训廸其乡之英俊俾得用以效力于当时庶不负朝廷优老待贤之意而用良之退归益有光矣用良其勉之哉
　　送江西佥宪黄汝申归省序
　　圣朝致治之道必先之以孝行故凡仕而违其亲者弗计其久近皆许请告归省至矣哉天地之仁也今天子以圣继圣遵奉祖宗之法纎毫弗违而于孝理尤加之意亲存而愿迎养弗能就养者或分禄或乞归省罔不允许其所以优遇羣臣者德甚厚也永乐辛邜京畿乡试予忝司文衡而云间黄翰汝申实在髙选明年会试礼部登进士第观政于乌府既而出佥江西宪台扬厉风纪摧恶抚善大惬众望由是蔼然得誉于缙绅之间军民深所恱服汝申可谓不负所学矣今以九载秩满考最得阶四品待缺于京因慨然曰吾所以居官食禄致身通显者亲之训也去乡久矣朝廷幸有归省之令义不可违也遂上章陈乞归省既得请将行监察御史林衡宗度与汝申素所交游乃来谒予文以赠焉予谓士君子立身大节惟忠与孝而已盖亲生之而君食之其德同也而其报亦同也既委质事君恪恭乃职而不顾其私者所谓忠也而为君者探其情而使之遂所欲俾为子者不忘乎其亲得非所谓孝乎传曰无公义非忠臣无私恩非孝子臣之事君必先公而后私君之使臣必先恩而后义君臣之间既各得以申其情者如此而其遭际亦惟时焉而已尔今汝申之仕也当太平极盛之时忠以事君孝以事亲两得而兼遂岂非荣幸之至矣乎兹焉荣归而展敬桑梓二亲在堂康强无恙苍颜白髪辉映尊爼间而绯袍金帯称觞上寿拜舞于亲之侧乡邦见者孰不曰黄氏之父善训其子如此其子之克致显荣又如此世之仕宦如斯者几何人哉虽然显亲扬名固足以为荣矣尚未足以为至也汝申继今已往益懋前闻骎骎不已他日重来或居方岳或登廊庙拜恩受诰推恩封赠其先代光映乡闾其荣也当复何如此予与士大夫所以望于汝申者如此而汝申所以自勉者亦岂不在于斯乎因宗度之请遂书此以赠幸无以予言为迂
　　送杨运使还任河东序
　　士君子必有通敏卓异之才超迈颖悟之识然后居官莅职无所往而弗称其任也故虽以黄霸之贤善政施于颍川比入相而功名减于治郡况其下者乎大抵人之才固有不齐操履端确者剸繁之不足明察有余者岂弟之未至譬之器也若舟车之不能相通盖自昔既然矣抑一才一善果足以成名人固不以其不足者而掩其为贤也况于兼之者哉河东运使济南杨杰子英洪武中以明经领乡荐卒业成均擢刑部主事推谳平反声称籍甚永乐中遂以荐升福建按察佥事其莅官风纪整肃法令明信郡邑污官黠吏望风而敛迹在任九年人皆称其才既而以最升两淮运使或谓子英由秋官郎署擢佥臬司典刑名任风纪余二十年一旦委以搉盐之政俾董财赋通商贾恐非其素习而熟谙也既而子英莅职一去向之震击凌厉之威而平心易气以为之勤以督课公以通商惠以恤下未几其职大举而人莫不以为宜宣德初元以旧官复任遂调河东既至一以施诸两淮者施之由是绩用登最夫人一才一善之足称人尚不以其不足者掩之如子英居风纪居鹾司而皆克称其任也若是非所谓通敏卓异之才也欤今年春子英考绩将还所治闽中大夫士请予言为赠予与子英交久相知最深故因其请而乐道子英之贤也虽然我朝用人惟其贤才罔不信任至公同天地进退黜陟一无所私子英归诚能懋修厥政始终不懈异时九载政成秩以最升不患不跻乎崇显华要之地也子英尚其勉诸
　　京闱试録序
　　天朝兴礼乐教化以成当代文明之盛肇千万世治平之基设科取士考求文艺选真才实学以资世用由科目而进者或贵为列卿或荣登清要才德称位者咸有其人匪直为文具而已洪惟我皇上绍承大统兴崇文教致盛隆之治科举得人大有其效今年当秋试之期于是合太学京畿郡县之士千五百余人以校其艺有司循故事奏请考官于朝皇上命臣等以司文衡其同考及诸执事皆简中外儒臣莅之甚严密也乃慎选精纯屏黜浮靡撤棘之日得中程序凡三百人于戏盛哉明良赓歌于岩廊多士从游于巻阿其雍容气象复见于今日窃思皇上即位以来励精图治惟欲得真才实学而用之吁谟逺虑卓越千古其所以匡辅国家以致治功之美者亦有望于尔多士也尔多士尚当琢磨淬砺会试于春官对扬于大廷以展其所藴以副皇上之所期望毋徒事虚名取荣于一时而已能如是庶几上不负朝廷造就之恩下得以尽显扬之道则今日得人之盛诚可为国家贺也敢以是为诸君子劝尚懋之哉
</div>
    <div class="pagination">
<a href="杨文敏集_page11.html">上一页</a><span>...</span><a href="杨文敏集_page7.html">7</a><a href="杨文敏集_page8.html">8</a><a href="杨文敏集_page9.html">9</a><a href="杨文敏集_page10.html">10</a><a href="杨文敏集_page11.html">11</a><span class="current-page">12</span><a href="杨文敏集_page13.html">13</a><a href="杨文敏集_page14.html">14</a><a href="杨文敏集_page15.html">15</a><a href="杨文敏集_page16.html">16</a><a href="杨文敏集_page17.html">17</a><span>...</span><a href="杨文敏集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
