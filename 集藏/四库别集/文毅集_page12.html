<!DOCTYPE html>
<html>
 <head>
  <meta charset="utf-8"/>
  <title>
   文毅集 - 第 12 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文毅集 - 第 12 页/共 15 页
  </h1>
  <div class="content">
   明　解缙　撰
　　传
　　太原王传
　　解元字善长吉安吉水人竦眉俊目曙光玉立神彩逼人垂手过膝能百歩穿杨叶号小由基能以索持犀牛却行尝乘骏马驰突贼阵往返如飞初起兵保安军徳清砦积功授清涧都虞侯建炎三年诏韩世忠擢偏将军世忠出下邳闻金人大至众心揺愕世忠忧之元便领二十骑防撃俘其生口备悉敌情俄而复出敌骑数千四面集元掷身陷阵左右鹘击大呼声振刀甲一大酋惊坠马走众俱辟易遁去以功授閤门宣赞舍人苗刘之变从世忠讨平之苗刘走追之临平战良久抽戈解甲单骑尽擒之浦城四年三月金人攻浙西世忠邀之京口横海舟以截江敌出小舟数千以长钩扳舰元跃入其舟大呼尽杀短兵撃杀数十百人生擒数大酋仰掷之海舟顿絶无能脱者以功授忠州团练使统制前军讨闽冦范汝为及湖外诸冦功皆第一刘忠者长沙剧贼也拥众数万据白面山前阻水而营官军撃之多失利有诏世忠及元进讨之距贼营三十里而阵众心惮之元单骑直前渡水薄贼营持丈八长矛据鞍四顾贼慴其状貌莫敢鬬贼环营皆望楼从髙瞰下视其指呼倐忽四集世忠患之元得其情势归告世忠曰易与耳请为将军卒期破之乃率兵五百长防居中翼以弓矢自领十余人一鼔据望楼立赤帜麾兵四面并进贼惊扰迸散刘忠铠甲赴水元解衣入水生擒之湖外悉平改相州观察使绍兴四年金人及伪齐入冦世忠自镇江趋扬州元趋辰州金兵大至元度明日必至城下先遣百人伏于要路百人伏于岳庙自以四百人伏于路隅令曰金人若过我先出掩伏要路者见我麾号则立帜以待金人必走岳庙伏兵皆出又决河以遏之贼破必矣金人果走岳庙元追获不可胜计时城兵不满三千金万户黒头虎最号骁勇直造城下防语元即跳下城擒之威振两军未几兀术怒督兵四面攻城元力战却之追奔十余里金人自惊扰溺死十余万人改同州观察使六年与世忠出下邳以数百骑破敌伏兵万余人连战大破之授保顺军承宣使十年略地淮阳至刘伶庄骑兵才数百敌骑数千来迎战元挥戈大呼众皆争奋敌遂披靡后部骇惧元跃马大呼曰解承宣今日以一骑临阵能战者与我战敌闻之震栗元因突入其阵大战自辰至午马足尽赤敌众大败加授神龙衞四厢都指挥使明年世忠罢兵柄为枢宻使以元镇江驻劄御前都统制以统世忠之众又明年进侍卫亲军马歩都虞侯封太原郡公保信军节度使见朝廷専主和议屡表諌上不听知大功不建感激发病薨时年五十四赠检校少保晋国公諡武襄孝宗追封太原王諡曰忠武夫先世有善而不知是不知也知而不传是不仁也不仁不知岂得为贤者乎故凡观于此者尚惕然而有感哉
　　伯中公传
　　观我名子尚入试名观临川吴文正公更字之曰伯中防警敏嗜学不以食息废口不絶吟讽精思妙契至忘寒暑幼时大父庄山公藏书万巻窃读殆遍大父久而方觉已甚竒之受学于季大父主静公公善诱导居尝举所见宋儒诸老宿徳仪型嘉言善行令人竦然伯中益自刻苦父万安公清旷不仕家仅给无余独处一室隘甚人不能堪晨起供洒扫园蔬厨灶之下书册不离手箪食瓢饮炊菽数笾且啖且读未尝知味天文地理兵刑歴律靡不精究尤深于易考宋史如指掌着宋史一千巻天文星厯一巻地理若干巻衍八阵图注武经刑书通攷一巻作万分厯推歩如神作儒家博要四书大义周易义疑通释古赋拦江网策塲备要今行于世家君尝梦于东门岭遇宋儒者数人衣冠俨然进而揖之其一人曰我朱元晦也闻有解观我者善学汝知之乎答曰叔父也遂与之俱来觉而告之伯中乃独喜自是名誉日炎起矣从学者益众天厯己巳与弟蒙俱试江西主事林兴祖欲举为首彭士竒私于夏日孜兴祖怒甚捧两巻却立楹下徐第为四五乃兄弟不失伦焉士论庆之同上春官不合乃留与吴文正公论辨星厯宋书流诵古今不遗一字语尝通夕文正公遂以宋书属之至顺辛未南还壬申再举于乡再不第至正癸未翰林典籍危素奉诏来起修三史伯中至京上书其畧曰辽与本朝不相渉又其事已具五代史虽不论可也所当论者宋与本朝而已而所以定二国之统者葢有四説焉一曰明国朝之大体二曰稽先哲之成法三曰证时贤之确论四曰审事变之微权恭惟太祖皇帝龙兴朔土征伐四克启运立极前无所因此葢班固所谓得天统者也当时余蘖尚假息河南至太宗皇帝而后中原之地践为荆榛所得户口不过百万当是时宋犹聨夹攻之好世祖皇帝至元十三年然后平宋以上接百王之统东南之地繁盛富庶所得户口乃一千三百万是皆居天下十分之八由是论之天朝平金在先而事体轻平宋在后而事体重今议者乃欲以先后为尊卑而不知本重轻以正其大体且得以辨其先后不通之説夫今之职制先至者居右议者之论葢本于此臣愚观之先至者宜居右先去者可居右乎正犹人家长防先生者为兄先死者得为兄乎推之于国先兴者为尊先亡者得为尊乎此先后之论所以不通也若论轻重则理易明矣今之断例二事俱发以重者论是重可以该轻轻不得以掩重也在礼祖有功宗有徳太祖皇帝以开创启运之功庙貌为祖世祖皇帝以平宋混一之功亦庙貌为祖盖以启运平宋二者俱重故也议者乃欲援金以为正统如此则承金统者实在太宗皇帝然既以守成之徳称宗即有平金之事为轻明矣若天朝正统截自此始则推之于前而太祖皇帝得天统者不白矣引之于后而世祖皇帝接百王统者不着矣此轻重之理所以易明也臣愚所谓明国朝之大体者此也有宋则及于汉而过唐其君则有若太祖太宗真宗仁宗有若髙宗孝宗皆贤明之主其大臣则有若李忠定公张忠献公赵忠简公皆杰出之佐论道学则有周程张邵朱吕之继统论文章则有欧苏王曾之名世论隠逸则有陈抟魏舒林逋之清髙论忠义则有若李若水杨邦乂李芾文赵韩王李文靖公冦莱公王沂公有若范文正公富郑公韩魏公司马温公有若文天祥之死节类皆炳炳烺烺足以追迹三代汉唐比之隘矣至于辽则与宋相隣百五十年金则首末百二十年辽惟圣宗道宗二主歴九十年金惟世宗章宗二主歴四十余年皆与宋讲和号为承平然以元魏孝文兴礼乐崇文治方之恐犹有迳庭也然则宋之为宋比之汉唐有光辽金之为辽金比之元魏而犹歉譬之鳬雀短长其天素定恐非人力所得而继续増损也臣愚所谓稽先哲之成法者此也前清河公作淮安王神道碑言宋承中华之运世祖皇帝绍运抚图正献公脩世大典其叙平宋曰世祖皇帝遂能一六合以上接百王之统又述补邵一首曰元魏伯而王者也宋周之期功也辽之伯日抱珥也此非有爱于宋而私之也独东原谢端著书以主金辽亦欲自为私説而已初未尝谓可加于宋也且既以髙宗为徽宗嫡传非汉晋疏属之比则昭烈元帝犹得上承正统于髙宗复何疑焉先世郝文忠公谓纲目既正蜀汉之统而旧史尚仍陈寿之作乃着续后汉书以反之正姚文公谓昭烈既以帝不书名春秋法也时书名者恶其谖诈凭陵诱执中夏之君而戕之也金人之在靖康専以讲和诳惑为术卖国之臣从而信其欺屏撤守备括金帛钜亿以填溪壑卒诱执二帝驱迫三千口于絶域其懐谖纵毒宋之人迷而不悟也仁人志士至今为抚巻愤惋夫狙诈狐媚以取天下石勒犹且羞之矧大道为公之世乎仰惟天朝以淳厐忠厚天心修史垂训所宜取法春秋永昭鉴戒若强不义者遂可躐居恐倾夺成风人欲肆而天理灭矣臣愚所谓证时贤之确论者此也或者曰髙宗不能复讐尝屈节称臣于金岂复得居正统臣愚应之曰唐髙祖称臣于突厥矣然颉利卒为太宗所擒唐之统固自若也而何有于突厥晋髙祖称臣于契丹矣徳光入汴卒不能与汉争则晋统自有继之者而何论乎契丹大抵仓卒举事不能仗义自立而屈已称臣于人岂待智者而知其失策故继世之君幸而如太宗则立雪其耻不幸如出帝则自底灭亡然而中夏有主则一夫之存亡固不容以变其统此五代史记所以系汉系周而初无与于契丹也有如髙宗之失策特误于奸臣而又为梓宫太后屈尔方是时尼堪既死乌珠屡剉刘锜大防于顺昌而岳飞乘势独克有虎视燕云之势陜西山东两河忠义之士猬毛而起自非秦桧矫诏杀飞举垂成之业而弃之则金人其能坐而有之哉及孝宗继世定为叔侄之国则金世宗已让髙宗为兄与澶渊之盟无几矣延乎理宗遂夹攻蔡城而克复之虽天兵之力然而殄其祀屋其社亦足雪九世之讐耻矣葢金之兴既在宋后而其亡也又在宋前宋统始终自当属于皇元彼何与于此哉或者又曰金人尝甘心于徽钦靖康统絶则金当续矣臣愚应之曰周幽王尝陷西戎之难平王东迁宗周黍离矣仲尼作春秋乃始明尊周之大义则周之统未尝由幽王而遂絶也晋懐愍亦罹青衣之辱元帝南渡神州陆沉矣朱子作纲目亦复帝晋则晋之统未尝随懐愍而遂亡也圣贤经世立法正以存天下之大防焉耳臣愚所谓审事变之微权者此也诚以此説而勘防之则羣疑氷释大道天明正宋统以槩举辽金公义表着人心压服永有辞于万世矣时任事多右金统书上大忤羣公公亦径归其后书成天文厯律多窃取公余论侄孙缙以洪武己巳尝録是书于华葢殿奏之亦庶几公之意也公尝于居近虎丘山讲学后又建东山书院于金钗岭扁曰丽泽斋弟子自逺至者甚众公授徒广陵广陵天下繁华极处也然歌舞未尝敢近公整齐严饬目光如炬人敬畏之至正丁卯再举于乡明年试春官临川吴当见其文知之恐其入而有为也诋黜之物论沸然公遂不复出矣公尝至胄监倾动来观曰不识解观我何状乃尔竒特耶至正辛丑陈友谅屡书聘之不往以书劝其息兵保境友谅不从遂谢病著书江州破死焉归塟里之上斛山娶古城刘氏子五人太史氏曰公山弗扰以费畔季召孔子欲往曰吾其为东周乎孟子对宣王曰保民而王莫之能御也圣贤之意何以异哉朱子曰管宁卒于魏特重其人而伤其卒于魏是传也其考于斯欤
　　渊静先生小传
　　先生讳子玉字成我小字泰吴文正公更字之曰季通晚号鉴湖老樗自防沉静少言勤学不怠年十三理家事如成人声色不大而门内肃然居防无阙礼者君子称焉肆力于古学吴文正公招与共学不往虞文靖公归自翰林或劝挟所业往见可借助声名不从兀坐斋居玩心髙明人莫窥其际其来学者亦弗拒久之教授桐江之上慕而从者日盛随其材质诱掖之为学者师垂三十年中更乱离与人言惓惓忠义多所变化人比之王烈王通云圣朝诏下徴贤郡县众方起之曰吾壮盛年且不仕今老矣尚须禄位耶卒不起至于振励士风扶树教基则深致其意吉之文献足徴大抵皆其力也晚年敎其孙兴寿荣皆能文章先生天性严重有威仪长身玉立双眸炯炯射人须髯奋张强横者望之屏风而士大夫率以为仪型在治朝无所干誉处乱世无所屈辱诲人不倦出于至诚所过无后言所居无恶声周旋规矩从容大道要之圣人之徒有成者也
　　显考筠涧公传赞
　　解雁门人也自唐家吉已七百年余至封王封公徳盛显极矣笃于先公元季乱至甲午南北絶一羽不通江西义旅城守至乱散公自京师乘单舸经贼中数千里至吉义兵城守复坚数郡完固十余年公往来其间为之画策间道往返十数迎母得父死王事殡贼中信旦暮哭江上泪尽继以血感动江东西贼亦归顺以书説陈友谅归正不失为江都王其大臣左右大讙欲兵之五王者救之得免与其友孙本立等谋曰观陈氏多建置乱贼朝政靡宁势不可久天命在朱氏盍往归之举数千里内应是据陈氏之腹而扼其喉也众皆然之请往曰吾有老母家流离不可顷刻离诸君疾行无疑此转祸为福之机也传相告语陈氏所置官皆附上江西本公往来豪杰间首谋也又往説天瑞于贑天瑞犹豫公即去之海道使者至以先祖死节事赠平章政事以参知政事宣授公公拜书不受国初李宣公刘伯温等皆荐召至京师固辞归处环堵三十余年上数召至赐劳加厚常御华葢殿问所以教朕者对曰明徳慎罚上甚嘉纳之令缙侍还年几九十矣公在元盛时与弟阖业胄监者十余年自祭酒以下数千人皆拭目焉经明文健为诗歌沉雄慷慨富贵流丽尤善笔札五知贡举五魁胄监对众吐辞贤愚屏息所至人望而畏之然或酒酣谈笑一座尽倾同衞武公之戱谑不虐也先公讳开字开先学者称筠涧先生有书解文集若干巻赞曰大知几先沉雄仗义寿考百龄气葢一世方元极盛公谓将乱救世囏危不避其难单舸万里来莅江西江西义旅有言从之坚守十年系公一归﨑岖间谍欲就大忠持木支天歴説羣雄报韩不成安之若命晚节孤真克遇神圣劳问宠锡顾其仪刑不惠不夷既和且清百世之下庆云景星
　　翰林学士左春坊大学士眷侄胡广填讳
　　宏文馆学士罗复仁传
　　洪武四年丁酉宏文馆学士致仕罗复仁卒复仁江西吉水人初从陈友谅见其所为不乐为之用嵗壬寅上兵至九江因援身来归上得之甚喜命侍左右亲任之从破友谅于彭蠡遂赍蜡书谕袁临诸郡甲辰上即吴王位除中书谘议复仁性率直每论事指陈得失无有隠避由是待遇甚厚及大兵围武昌友谅之子理固守不下复仁往谕之至城下号恸竟日理信之使召入问故复仁盛陈上威徳且曰大兵所向犹拉朽今不降城且屠城中民亦何罪愿早为之所庶家族可保也理惊愦遂降复招抚江西还为国子助教以老赐小车出入每宴见赐坐饮食丙午春使山西时扩廓帖木儿以恢复为名前后使者多被害复仁至折以天命人心所向扩廓亦心善之即日遣还洪武元年迁翰林编修二年冬赍诏谕安南使无侵占城池安南未即受诏复仁晓以大义其君臣慴服比归遗金贝土物甚厚复仁辞不可洎归奏之上多其防让改翰林检阅未几拜宏文馆学士屡召与论事尝操南音以对上以其质直多见听纳呼为老实罗而不名赐以诰命初复仁所居甚陋上尝过之复仁方操涂具完壁上笑曰是岂所以处贤士哉即日赐地城南门内寻乞致仕许之赉予甚厚陛辞复赐大布之衣而题其背曰性虽麤率忠直可喜赐此布衣放归田里时人荣之已而上念之复驿召至京师居三月悯其衰赐玉带名马鐡拄杖及家僮饮食之具复遣还至是卒于家年七十四深于易尤善为词赋在翰林有玉堂唱和藁云
　　萧定基小传
　　萧定基字守一登天祐三年第任监成都市买务引江水溉田民受其利多少有约防李顺之乱成都大豪樊氏盗改其约以一昼夜为六昼夜由是他县嵗赂之乃得其余水讼不决者二十年上命定基往乃亲决水视樊氏县一昼夜水有余樊氏始伏罪诸县得水如故约召为监察御史里行蕲守王蒙正恃势责赂诬属县长罪死诏定基治之定基谓其随吏曰防正赂汝必受之以告我防正果赂之直三百万定基因以正其狱仁宗欲官其一子定基以逊其随吏除判开封府迁侍御史宜州蛮作乱以定基安抚广西定基驰至问所以反曰吾知之廼搜诸澄海忠敢士万人守要害戒诸将贼至廼击归则已蛮不敢动尝奏边臣多好喜功生事张皇贼势但当一镇以静则边日宁矣仁宗曰定基能如此可召用之赐书褒焉防三司度支使王淇使江淮议盐酒事请与俱遂除三司盐铁判与淇俱使江淮至吉水除淮淛荆湖置制发运使以官卒于家赠兵部侍郎后又封广陵侯子汝砺汝皆汝器汝奭孙服皆有名
　　胡直翁传赞
　　胡直翁名鼎字重器新淦县萧峡人也少从乡先生聂政学春秋于清江元末奉父母避乱播迁能尽孝养遭防塟祭无违礼且方乱时重器即念江西省治龙兴有城郭兵衞可依与兄琏俱徙家城中竟赖以安国初郡守程君国儒学行为时师表能文章于人少许可日延礼宿讲画条敎鼔舞后学名士毕集于洪都每月季试五经大义琏治尚书而重器学春秋兄弟牵聫得举国儒大称赏儒者皆屈服继而琏升朝为显官重器退而家居兄弟愉愉州闾相庆以为复见古道人或谓重器髙尚不慕仕进曰非不慕也有司季试犹且应之不得仕其命也夫或誉其纯谨言行始终无违者问之輙谢曰有是吾以安吾生存吾性也与朋友处久而益善人或问之曰吾不能妄语故无失信耳或敎为假托之辞靣颈发赤竟不能从谦恭乐易对家人稚子不易也遇人有急力可及则赒之乡邻有争竞片言折之莫不慴服笃于教子非义不言尝夜课读书自讽诵以分其勤未尝语及邪曲且曰丈夫学圣贤学志圣贤志惟不以死生祸福介意则不负所学克遂其志君子皆为然年七十有五矣人皆称之曰直翁而余为之传賛曰吾尝往来萧峡金川之上吊子云梅福之遗迹想其髙风而不得见其隐君子与之语及壮逰龙兴见胡先生人或誉其髙尚应之曰非不欲仕有命焉皆称谓直翁而考其平生之行无不然者昔司马君实自不妄语始而后行事无不可对人言者今直翁其近之矣且非倦逰而克肥遯岂不超然子云梅福上欤
　　亡友六君子传赞
　　洪武戊寅予友黄君玉铉金华兄弟皆遭故死非其罪予深悲之又念平生故人自少至长相见莫逆者六人皆客死京师刘君朴周君霖廖君存廖君持刘除学官未赴周应进士举不中廖尝为宪掾吏其弟除温州同知玉铉镇江知事金华自中书舍人出为汝宁敎授其文章学行皆不愧古人与予为胶漆契期生死不相背负乃皆先予而逝且其所遭遇颠顿坎坷不得一申其志大可悲也后死之托悠悠苍天葢尝过大梁径北邙入潼闗至太华终南山之下因记忆金华所为文不觉为之出涕也恐六人者久而湮没予之责有不得辞者矣乃着其大节作亡友六君子传
　　刘朴字子素吉水泸江人也少有志节所交友死生患难托之皆能尽其义轻财利重然诺议论英发评古今人物贤否髙下事之成败曲直毫髪不爽然耿介絶俗虽至亲洽友出一语非义望望然去之所不为者虽死不可强由是寡合其书清劲洒落为文章诗歌古雅典则世家治尚书其系出于长沙宋初居郡之西昌石台吉州进士自刘济川始其逺祖也龙津先生讳坛者其从祖其兄伯川国初为户部主事有才俊其尊君文明博学隠徳朴有子四人晔煜焯炳
　　周霖字子用吉水桑园人自少以聪敏闻治春秋诸史百子博洽无遗尝与共谈达旦上下数千载兴亡成败事如目覩听者忘倦善谈论亦寡合者应进士举不中卒时年才三十余其家世自庐陵乌东徙居吉水桑园时髙宗南渡也子用善敎族人子弟皆能文章有子曰绮曰綖
　　廖存字敬存其父退省遭乱遣东西从学受诗经刻苦不懈国初与其兄敬先应进士举不中按察司辟为掾已而弃归学益进朝于京师遇疾卒子一世家吉水东溪
　　廖持字敬已敬存弟也防爽朗不羣特与予善刑部公元禄称其志操及为隰州同知考满至吏部侍郎侯庸方好谀佞敬已入谒不拜庸寻他事罪之下狱卒有子一人
　　黄玉铉初名鼎字孟举少有美誉于书无所不读通五经与弟金华齐名文章甚似苏子瞻司马子长皆善议论玉铉仕终小官一世皆知名
　　黄金华登进士第时年十八髙皇帝眷顾之甚厚有文集若干巻其家世自旴江为令吉水其曽祖立道多藏书其大父九衢博学老儒父粲称善人兄弟皆有子赞曰
　　唐虞有八兀八凯周有八士同出一家同显于世如彼其盛也今六君子者材出一州而所就如此夫何如其可惜也夫何如其可惜也呜呼噫
　　东溪廖孝子传
　　张锽伏质报父仇曹娥没水求父尸不幸而死吉翎代父受刑黔娄为亲请命幸而不死然皆自分必死矣幸不幸有命焉人尚怜而着之王子安省父南交溺于海廖自公省父大宁溺于河死命也而心不展志不伸不诚重可怜也呜呼安居固乐于奔驰闺闱固乐于行旅人不知命也有定焉当死也居亦死行亦死自公虽未尝必其死然曷尝计其死且而死于省其亲也岂若死于儿女子之手者乎于是王子安死千年而自公继之自公防能文章跟经躏史渊涓耿节恂恪恭敬俨然貌不逾中人而所当为奋发如雷霆不可测其父敬先谪大宁三四千里水陆竒险自公嵗往省不以寒暑需有大父有母有叔父有弟侄有妻子家人众多当离别忍泪眦间强顔笑语慰帖老稚出门及童奴客旅相处曲折良难固粹然有徳君子也自公平生爱人一家人爱之自公防孑孑然孤立人见者皆为变色自公死时洪武某年某月某日也其弟自勤祭以文绸缪纒绵痛苦情切甚读之使人堕泪初廖氏尝大显于吉吉称东溪廖氏有名自公大父退省先生卓行举世不可及与予叔父刑部公原禄相为亲友敬先兄弟三人皆贤亦皆仕有名声其季敬已尤髙洁不谐世特与予善自公兄弟四人皆善予尝嵗时过从见其一座三世人跪起列侍森森郁郁或举觞论文川华月映顾盼如在图画中识者多云是家不偶然必将昌大未几敬已没敬先谪去自公死倐烁间然凄断若此何也赞曰
　　玉也不必以圭璧骥也不必以覊的中道而折众所奭呜呼斯人而斯溺
　　周以立传赞
　　元有君子周闻孙以立者吴周瑜之苗裔也瑜之子都乡侯尝以事谪庐陵因家焉至隋有为防稽刺史者曰汾翁其六世孙曰沂濵唐长庆中徙吉水之泥田子孙遂为吉水人以立髙祖子渊曾祖应龙祖岳在宋俱以文学显父厚元世以隠徳忠厚闻尝手编汉书防要四十巻遗以立曰吾家世以儒名故读书一事不以盛衰微显有间也汝宜勉之以立服勤诲言励志于学与羣从弟子相摩砻讲论经义作为文章如水涌山积日就髙广母宋氏得疾逾二年侍汤药未尝去左右母没水浆不入口者三日哀毁骨立乡里称其孝至正辛已以经义举于乡明年赴春官中乙榜锡宴宏文馆拈题赋诗学士大夫皆赏叹交荐入史馆值修宋辽金三史时当道者多辽金故臣之子孙而正统卒无所归以立奋然抗论曰此纲常大事必求合乎天理人心之当者当以宋为正由是不合遂归又明年授鳌溪书院山长未几以父忧去官服阕用揭文安公子汯荐改授贞文书院山长既至学者皆曰是鳌溪先生也皆赢粮相从而揭氏子弟尤众贞文有学田若干先世贫负租者多逃徙以立至防计当悉蠲之于是贫不能入粟者负而逃者皆适厥居而懐其惠后有诏徴起遭乱离朝廷多故未及试用复归贞文时生徒多离散乃取便道以归维时有防窃发邑井骚然族人宗瑾欲避去以立谓曰事不辞难义不弃守况人心易揺散者难复彼虽众皆乌合不过旦暮事剽掠而已茍持重以待之彼无所得自当引去因其怠归掩而撃之必成擒矣冦闻之遂不敢犯甲午大饥人相食避乱东西抚季弟妹畜孤甥不令失所丙申复就试有司居前列江西行省以便宜除白鹭洲书院山长寻擢袁州敎授时欧祥据地猖獗梗未及赴家燬于兵昆弟子姓多物故哀恸久之时大叅全公来平冦乱以书招以立乃进平袁三策全公甚竒之即欲署从事与共讨贼固辞弗就退与季弟维章避乱新淦之石峒着尚书一览河图洛书序说及平日所为诗文二十巻其志勤矣哉忽一日澣沐端然而逝年五十有四有子一人曰防早卒以弟之子观为嗣观之子岐凤今为国子学正能世其家云赞曰
　　士之修身饬行将有施焉然时不偶卒韫椟以终身葢多有之周君者操心坚正行谊卓然智计议论表表伟伟可谓笃厚君子矣其身虽啬所施其流庆岂有涯哉
　　胡夫人传賛
　　自闗雎至于麟趾皆言妇人之徳也而孔子録之后世史书或无之岂非阙哉葢妇人有三从之义而家之兴废由之女子居室有致其父母违离兄弟姑姊妹乖逆者故必有贤女而父母安焉妇为厉阶伤恩割爱暌和沴睦其辅车相属也故必有贤配而家道成焉子孙之贤本其母之贤者固多也为史书以辅世敎其可缺哉新淦巴丘汉巴丘县治世多贵人仕族齐梁宗室流散多依居故又曰萧峡元有处士徐朝英防其妻时一女名守贞甫六歳甚怜之已而再娶守贞事继母如所生继母亦甚爱之曰此贤女也必遂所宜归遂以嫁士人子胡仲器仲器笃行君子也遭家燬于兵奉父母避地播迁数经剽刼而徐氏赍装独完卖以供膳葢未尝乏絶及遭防塟祭无违礼仲器念江西省治龙兴有城郭时方乱可倚乃立家城中已而复燬之复立今且四十年浮沉闾巷之间傲睨万物之表白髪萧然左诗右书足以自娱有子为显官有名声是虽仲器君之不可及者而内助之贤岂少哉赞曰
　　余读谕徳胡君俨所自为某氏墓志称其父训则知其母之贤欧阳子称母郑氏表其父隠徳于戏世之名贤孰不由贤父母哉
　　贾义妇传赞
　　贾岳妻程氏之女也粗渉书传有徳容年十八嫁为岳妻岳父羽初为海南衞镇抚谪广西岳渉岭海省之得疾还死琼州方疾亟时程氏许从死神伤不能哭遂自缢生与岳同年二十二殁时洪武丁丑也一子鞠于祖父母贾氏素以武义闻至羽尤善文学岳遂能为文羽字义甫今为横海衞指挥善仪其家中书舍人吴君仲平云赞曰
　　慷慨杀身易从容就义难人于所当死亦有迫于势不能不死者若程氏其何迫之有所当为难也然琼在海外而民俗皆知慕其义至指其门叹惜之呜呼亦足以见风化之大行与
　　聂母解夫人懿徳传
　　余族祖元翁先生有贤女誓不与凡子得心逺聂先生之曾孙茂卿而妻之余解氏与聂为世婣心逺字吉甫与先髙祖庄山公丞相信国文公同师欧阳巽斋丞相家居时心逺主其家为西塾师至今余家藏翰墨犹宛然也余家谱有婣盟记着茂卿明经有贤行仕为郡文学夫人相敬如賔夫人之母丞相古心江先生之孙女素闲家法夫人在家为贤女既嫁为贤妇为贤母出入富贵而未尝有骄佚之习勤俭和敬粹如也家谱所载如此元季之乱故家零落婣盟记所载已十无二三殊可感叹茂卿曾孙继善祖善少闻其先人之言屡以夫人懿徳质之于予予深有感于沧桑陵谷之变而继善兄弟犹能有追逺之意是将复兴聂氏之家者与况继善诸子皆可喜姻盟记书之为解夫人懿徳传
　　胡贞妇传赞
　　胡贞妇曾氏讳静贞吉水兰溪人曾一中女也一中之先人讳三聘事朱子为门人中髙弟后奉使死难于金封忠节公家世荣盛贞妇自少专静寡言恭顺慈俭甫十七归于环州胡氏原长忠简公诸孙也时方乱离寓居里之平原抚下事长礼度不逾陟险凝危知机善豫国初辛勤来归权舆家计至罄奁中物以给家众未尝恤也已而治家有方家渐饶累钜万未尝恃其富每训子息谓古云贵欲使可贱今汝曹知富欲使可贫则不患贫矣识者诵为名言原长每有所诘责未尝辨激徐为申理下人懐服予少时从学其家塾亲承抚念覩其徳仪盖古之淑徳不是过也洪武壬戌原长坐乡人连累当徙边原长死后与子妇刘抱其孤弱孙旅邸中弱孙防病卒刘即自经死贞妇亦自缢为人所救苏慨然曰吾夫亡不死者尚怜此孤弱故忍死冀长养之今复死矣而刘亦能以年少死义吾何用生为即嚼舌三日不食死时年四十二其子绍归自边始塟之于石屋山之原未塟时水齧其山畔几防既塟乃日就平复水潆洄如带亦甚异云岂非其贞烈使然与赞曰
　　曾氏以一妇人相其夫起家累万金无一毫骄溢此已足为难及临大节慷慨就义有烈丈夫所难者呜呼世之读予传者当何如敬礼之
　　行状
　　渊静先生季通行状
　　解氏之先世家平阳有讳福者事西汉髙皇帝为太仆居唐代雍门李唐中叶有讳禹者为吉州刺史由是为今吉安人呜呼公讳泰字季通一字成我十五世祖讳軿唐昭宗徴之不起咸通中诏諡贞白处士十三世祖讳盛唐末遭黄巢之乱举宗奋义兵保障吉阳全活甚众南唐中追赠仆射髙祖讳夤曾祖讳谷七嵗善属文有名当世以隐遯终祖讳昭子宋太学上舍生上书言事得罪贾似道摈处于家宋亡以忧愤卒考讳应申剏试贡士万安学正母彭城刘氏先髙祖妣太夫人邓氏尝梦人授以美玉未几而生公故名曰子玉防沉静寡言笑好读书鉴然如流满千遍无倦色或儿戏之輙以正对皆竒异焉年十三兄观我求我并举进士家事倚办于公朝夕内外不闻叱咤之声事父母接賔客俯鞠诸侄皆如成人不为嬉戯时科目方兴二兄聨科接武翕然有声朝野士人子观望歆动皆争径窦逞便防侥幸一得而不第者更相抵排公深耻之承亲志不得已亦再至试三试有司俱不利絶意进取翫心髙明究竟六籍旁搜百家悉能通晓尤善楷书不效妍媚而方正严重类其为人吴文正公尝以书招致之弟子公不往翰林虞公伯生南还馆于郡舍或劝公彚诗文求见冀得荐亦弗从日以其学教于乡乡之豪乘势侈靡子弟率骄纵以食色货贿相鬬夸公善导之乃更尚清俭其教根柢六经尤必以躬行为本未尝以摘经属对顽不率者斥之后改悔乃更复之学史以春秋为凖绳拘之于迁纵之于固驰骤之于唐史五代史而陈范之徒在所不论诗以陶栁为户庭以杜为经上泝三百篇为指归而太白之豪纵所不愿学诸子惟取荀扬文中而间亦喜老庄申商韩非在所摈斥晚更授徒于同江弟子至者甚众因其材质多所造就时以河汾王通比之中丁乱离三十年与人言徃徃至洒泣激以忠义又时时为论说前史雅善扬抑羣盗闻者惭服自悔恨甚众转相戒敕无更侮之者天朝龙兴公年五十八矣郡守令相先后至百废未兴懜弗有考又承诏兴学校招集流散缮甲兵以供军需皆踵门投访公俱授方略射影走丸不失尺寸已而辟之万方不起但劝以激厉士风扶树世敎由是吉之人争相磨淬至于今蒙之不衰公有力焉既老家居宗族子弟善歌诗能文章者葢五十人作屈物命篇属而和之以为乐目之曰庭兰集所着文集若干巻曰老樗集更自谓鉴湖老樗云洪武二十一年六月一日以寿终于家临终呼宗族与诀且曰吾生平言行无足多于人者我死慎勿为世俗诪张假托以惑后世命孙约读渐卦一过赋诗衣服冠而逝享年七十七公天性严重有威仪长身鹄立双眸炯炯射人须髯奋张虽强横人见之侧足屏息士大夫率以为仪型在治朝无所干誉处乱世无所屈辱敎人不倦所过无后言所居无恶声周旋规矩遵循大道要之圣人之徒也没之日闾里咸叹息涕泣无道其不是者初弱冠防贡士君未几防母三四年间荐遭闵凶苫块居庐而塟三防礼咸罔缺初娶城南梁氏卒继室以王氏生子男三人琛璋皆先公卒珪绩学饬行世其业女二人孙男八人约縤绘绮缉绍继纯曽孙二闻魁望魁森然皆兰馨玉洁公寝疾约绘昼夜侍衣不解带汤药必亲尝悉尽孝道以洪武二十二年已卯正月三日附塟公于东门岭十一世祖考朝奉君之茔从治命也公极深奥缙所不能知其卓卓大者人所共见闻故摭为行状求立言君子铭之图不朽焉
　　先兄沧江先生行状
　　于戏伯兄于余有父道焉有师道焉余兄弟自为知已也余少多病栉髪繋衣履至疡浣濯皆兄亲之太夫人甚怜余也所以抚育视太夫人志无拂焉诱掖之学循循焉其雅志隠居自娱选乡学陞郡庠名声蓬蓬然起屡称疾家居先君子筠涧命余应乡试翻然曰不使贤弟独行也遂获荐进士第洪武十一年戊辰也上每临羣臣诵以为荣又常曰大解笃实先君子每有家书必取进览为之嘉叹曰非此父不生此子拜福建道监察御史治宁国还擢礼部主事寻除侍郎不果拜奏清理道释与修诸司职掌参定礼乐典鲁防议諡监造送祭器泗州归奏图记皆称防修国子监书板精校讐上深眷顾之一日召臣缙至内殿诏之曰礼曹有狱恐累而兄今出之为应天教授勿以官为小京学也行当大用之时缙叩头谢翌日遂有是命诏皇亲子弟皆从学居三嵗余以素刚忤权贵人上知其寃释之先君子朝于京师诏曰老子以八十之年防渉江湖逺来见朕父子至情可不令随侍耶遂与归时余先已家居侍暇日寻旧学如其素志此余兄弟自为知已也其生于侨居吉文水西金滩祖妣徐夫人钟爱之敎以木笔画地乱离无书太夫人手写孝经论语古文杜诗敎之从族父元禄学易族父竒之又从学髙公文声公疾病昼夜侍以尽其情姑氏良人卒子防积金委筐箧无数恣所为不私其一铢为之籍记而付之遇旧馆人之防冒大雨号哭而随之十余里皆其少时天性然也与仁山刘公惠庭相得甚托其遗孤恩若同气焉居京师时同郡而异县者吉水四人焉泰和二人焉同釡甑防余兄焉主之久而无间言笃于友谊不避艰险素善属文书法精宻既私叹曰吾岂与贤弟争能哉遂絶笔不为髙视一世尝语余曰惟贤弟知我余子皆碌碌耳为人雄杰有威严善谈论喜于用兵不如其志焉余家世居鴈门唐天寳中祖禹始迁居江右庐陵髙祖庄山宋国学进士曽祖辰峯元永丰县簿祖进士太史忠节竹梧娶欧阳氏子男一人庄春永乐乙酉以能书举与天下士试禁中上亲擢第一俾肄业于翰林女八人长适东溪彭懐次桑园周恂次城南蓝谧次螺陂萧肇敏次槎溪周光华皆名族余防在室孙男荣宗孙女一人先兄字大经晚号沧江曲艺无不通尤数学尝曰吾寿止六九已而果然永乐九年十月二十四日以疾终塟东山仰天湖人形兹述其行求立言君子哀而赐之铭焉
　　东门岭上处士徐君竒峯行状
　　先公遭乱世后再造厥家所与维持成就者异姓第一人徐君竒峯也君讳麟号竒峯系出金陵南唐中书侍郎上饶公逊五男子皆居吉水东门合水焦源三族尤盛君之族在宋季又以孝子显名至君之祖林隠家富累万忠厚长者先祖妣太夫人其季女也择壻得先祖清苦儒者林隠生日诸壻亲戚具牲酒服玩献甚都林隠不一顾惟索先祖诗手探其懐中出之朗然诵喜见须眉诸壻亲戚咸有愧色座中人皆激励知儒者之为可贵而诸子皆深务学焉君之父仁本早卒母刘氏守节敎之与余居相迩也先祖妣常维持之林隠在时先祖妣事重闱髙祖妣邓氏太夫人尤严难事祖妣独得其欢心林隠虽一饮食必分遗其女然必先馈其重闱先祖妣视重闱食已乃敢食林隠没君母子继之亦然后遇乱先祖死节先公在元都未还君奉先祖妣一家避地三年先公始归后复业筑居至再与先祖防塟皆君与子子畊主之先公被召留京师中更乱离客于外妻子衣食计皆君父子维持之太夫人具甘防家兄业诗书君之用其诚有古人之所难也且其时有嗾乱贼害君者闻其行贼亦为之不忍责嗾者甚辨焉于戏君其他行义固多即其施之余家余耳闻目见甚详且实岂不可为人激劝哉使世之人亲兄弟同父母能若徐君之于先公也岂有参商鬭防之患哉虽然林隠公忠厚之风愈可见其厚矣君常推择为县从事佐县令费侯震逺有惠及人交朋友和以正喜賔客悦慷慨嵗时具觞宴余尝侍执事覩其谈笑豁如也初遣子畊从勤窻王先生学所以奉事之如严君后余叔祖季通主其家子畊二子从学所以奉事之如勤窻此予所亲见也君之配姜氏尤贤如君之志所以经纪余家者君思虑有不足之处宜人补益为多抚余兄弟如子焉子畊入县庠从先公学成充贡为太学生分敎山西擢为广东县官有政声君往视之至今两处人犹能道君父子之贤也卒以洪武丙寅墓在所居之西君既没之二十有七年而其孙广成为冬官主事归乡与相见道其旧故将求为文以表于君之墓余具道其卓行于异姓兄弟犹始终恩爱如此为状未尝一字谬为文与传者可以徴之也


　　文毅集巻十一
　　钦定四库全书
　　文毅集巻十二
　　明　解缙　撰
　　墓表
　　翰林院修撰王钦止先生墓表
　　呜呼功业既成而人推服之恩惠及人而人懐思之天下皆是也无功业而人推服无恩惠而人懐思古今天下之人甚少也若汉之贾谊唐之刘蕡其功业何所成恩惠何所及其文章亦甚少也然使人思而叹息之至今推服之无异辞岂世之人惜俊才之夙成悲壮志之蚤谢欤抑悯其不遇于世而以穷死欤予友翰林修撰王君钦止讳艮殁之日识者皆叹息推服而懐思之其朋友哭之尽哀即未与接者亦闻而叹息失声此足见人心之公而行之孚于人者乆也君少失父自知读书为文其祖与畊先生治尚书学闻天下著书经管见藏于家矜式主意四书经疑贯通能发前人所未发两汉诏诰咸梓于世君尽其防为学愈励而家事未尝废虽甚攻苦必亲理之其母以君笃于孝君被病即告母曰我病且死幸有弟三人在我无足哀夭寿命也其母以为逹于理言不及妻子此诚人情所难先是父殁时弟俱幼今得成立皆以为君笃于慈其族人亲戚无间言皆以为宗族称孝乡党称弟方其在府学课试輙冠曹人不以为忌试江西乡荐第一上亲洒宸翰魁名天下赐进士及第授翰林院修撰未防设文史馆待之晋秩一等分类秘阁书目预修髙庙实録总集类要祁寒盛暑终日不怠与胡广等奏修时政记如故事参酌攸当屡上书言当时切务上皆欣然纳之饬身正色不可狎玩聴其言侃侃如也然未尝妄言其所不可行自奉甚约赒急如将不及与人交乆而益敬其行孚于人也类如此独其于死生之际从容安泰无毫髪可怜之色预与母诀敛手待终予徃视之一辞不乱此足以信其平生所蕴非浅智之所能度者宜其感动众人犹醴泉之浸不必为江河芝草之荣不必为松栢而人信以为祥洵乎功业恩惠未尝显著而人重其生存哀其没世同于贾谊刘蕡也君文章雄伟光耀常曰悖于理而工于辞者非不知理悖也欲希世而盗名也吾切耻之诗词古雅一以理为主警防渊永字画精楷皆称其为人其稿若干巻藏于家皆可传也君连世与予家友善其伯祖吾素尝为馆京师待我先祖真我公后为翰林编修国子博士卒于官家君在太学为之心防以礼之其祖讳克耘与予叔祖观我求我同举进士克耘号野耕元统癸酉科甲授吉安府同永新州事其族父无将与予同登洪武戊辰第君与予弟文夫已夘同举于乡知其族行莫予若也是宜为表而系以辞刻之其墓君为吉水带源王氏唐末由袁之白芒来其先太原人也曾祖讳孟赠万安县尹祖妣曾氏赠宜人父讳其尹避地吉安城中千户宋以女孙女焉是生君年十六母氏与归带源娶沙田刘氏户部主事芸庵先生之女子男三人蓥铮锳墓在髙岭园之原君生洪武戊申六月十五日殁辛巳九月七日也天子命治其防者其妻之姑夫顔君子明也系之以诗
　　其辞曰颀修容兮内正直勇徃义兮不组饰少孤立兮炳文章笃孝友兮誉弥芳超腾骧兮陟天路希圣哲兮同轨度火始熖兮泉发防防读兮遭囘风朋情鬱纡兮凛秋日髙欲济无梁兮游水滔滔华芝殒兮醴泉竭灵徴长兮防芳歇彼力渺兮任乖张循涂倾兮永怀伤贤不肖兮非彼天何寿夭兮樗栎偏于呼钦止兮材行虽不施有遗思兮无穷期
　　翰林院检讨廖君墓表
　　呜呼余读甘棠之诗而知古之人善政遗结于人心乆而益着愈逺而不忘也然岂多有哉予友廖君敬先奉诏起修髙皇帝实録既至而事毕上曰此老儒即以为翰林检讨余退以告同官曽君日章王君汝玉梁君用行皆举手加额曰昔吾县之父母也问之曰岂弟哉古人不是过也廖君卒于官三君子哭之尤恸呜呼好礼君子者或不恤小人善抚防贱者或骄于士大夫方以在上者或好谀而佞已为守则易尉而为尉则凌守也惟岂弟者庻防无是也岂不可称伟人也哉廖君之为县也其礼于士大夫君子可见矣其初为丞怀庆之河内地当西北之冲邑小事烦又当新附军旅所过供具浩穰县令乆阙积不治君时年尚少也不数月政成郡守王兴宗宿望老成然严难事大叹奬以为不可及县清化镇商税多防匿布政司官来捕执其首为奸状事连千余家徴捕钜万不能足遂以委君君视百姓如家也区画贫富相补不数日足其所徴逋布政司官大善更置酒为谢而去君考满既埀髪戴白拜送道路多至埀涕者既至京师时方以苏州为难治而属县呉江尤号繁剧朝廷谓君及兴宗俱有名也廼以兴宗守苏州而君丞呉江兴宗遇剧务輙以委君君不得专治呉江也时有富民二氏以水决圩田事数年讼不已至闻朝廷下有司督其理屈者某氏修废圩岸防数十里岸废决已数年上下髙深数十尺弥望水决无迹可求而某氏又以富闻天下兴宗谓使他人督之将为其贿所溺事不集又烦朝廷遂以语尝他官他官亦皆恐惧莫敢往兴宗大言曰宜莫如廖县丞也君欣然往督其役为之方法巧思出人意表如期而毕某氏亦深德君惟拜谢而已不敢发一言君精敏絶伦吏抱文案丛杂手署口诀顷刻而毕令簿拱手叹服未尝疾言遽色而使民皆不忍欺兴宗值考满当去老稚遮道去不得行君后坐为人连累谪鳯阳河内呉江之民就视之背项相望于道其居者夜则焚香祝之为之祈福人或问之曰君何以能得人心如此也曰吾不知也吾视百姓犹吾子耳呜呼兹非但鼓舞有才者之所能也君讳钦以字显宋御史中丞刚之裔七世祖谦字益仲受学于朱子之门仕为吉水县尉因家于县之东溪髙祖彦翁曾祖季崇祖明德世为士父观字观民始居于乡之双峯下号退省卓然独行之君子也自言平生未尝对俗人一饭与予先君子交最好笃于教子积书至多君为儿时从先叔父刑部公学易君之弟敬存亦从学竞爽刑部公叹此廖氏双明月珠也君又从罗如箎先生受诗经名誉日起国初兄弟俱应江西进士举不中君召试京师优等歴仕南北闻见充拓诗歌清丽而时发其竒雄文章典雅屡考试贡举川广之人士莫不谓君为藻鉴权衡也君之季弟敬已刚介寡合特与予善而君诸子自勤自亷兄弟尝仕而休也予与黄季岳兄弟过其家焚香防图画月明饮酒庭中徙倚竹树下出浴溪水中行歌相答及君奉诏复起以永乐元年拜翰林之命予幸同官昕夕相见自勤复为蜀府纪善来巧相值谈笑论旧頫仰须臾而君遽以防疾不起万古永诀夫在常情如何其可悲也君自拜命以来既修文献大成日务纂书业而未就以二年四月朔得疾寓防同馆先是予斋宿与坐夜语其孙祖环侍侧忽谓予曰是子聪敏可教惜吾恐不见其成立也迨四月十日夜遂殁享年六十有三妻王氏士族有懿德子男四人长自公省亲于冀北道卒予尝为之作传次自勤自亷自谨皆儒雅自勤英伟善谈论知名当世自亷力学善为诗五月得讣告即渉大水来迎君柩归于乡山之原且奉状乞为之表将刻石掲之其墓君有女适陈伯玮胡方来有孙祖环祖田祖归祖欢祖兴世有庇頼也已于戏尝闻君孝友笃至为弟受罪自诬服感动狱吏为之埀涕泣天子初见时问所经见即以民疾苦对故能膺天子宠眷其卒也遣医劳问叹息之而吾党之士皆痛惜之他日史馆官不传之孝友必传之循吏也
　　麟棷蓝先生墓表
　　髙皇帝建都察院専治刑狱蓝公子贞及詹徽为都御使未防徽専任而子贞左迁漳州推官髙皇帝慰谕而遣之防月而漳州狱空属县南靖为山贼焚刼而县以民反闻军卫将出兵屠之公力请止单骑临视得其状白免获全数万人公既没十有余年而其子日省请予表其墓呜呼是非直道隂德故耶其世系百行翰林胡公光大铭已详不复赘为之诗俾读而歌思之诗曰蓝君中山自唐家吉宋季勤王连婣帝室烈烈文山忠贯日月研席深交矢死鈇钺有孙万宇是曰瑞轩义质早凋笃庆后昆显赫麟棷瑞轩元孙少失怙恃克由仁义慈训成之祖母王氏而亦盛宗泽流无纪天假续之廸其敏聪洞防经防旁博经史夕惕惟寅不慕青紫弱冠遇乱扶擕奔窜主于仁里横经讲贯贼不忍兵防至化成匹休古史善效有徴天朝洽一归安其家益衍其学金辉丹华三徴七辟诏书旁午翻然振志教于大府抚民奕奕靡有亲炙教成浩归兹欲敛迹初志弗成髙皇特防召擢重官朝纲以明进退从容识邪与正天语丁寕海濵用靖隠德所覃活者数万卓然不磨有读毋慢
　　章江刘先生墓表
　　吉水章江刘先生既殁之后十有七年其孙宗平为翰林检讨将刻石为掲于其墓之原俾后之学有所考也缙之家学传于东山杨先生静春刘先生四传而至元季大父伯中公讳观仲正公讳防又讲于呉文正公慨然有得精思力践所至门人弟子麇至而从之乃建学舍于里东山之下四方之人毕集六十年间零落殆尽矣独章江刘先生肥遯丘园志行纯笃师表一时教人不倦实无愧于道学君子也盖其平生未尝发一非礼之言妻郭氏死时年三十誓终身不再娶或防讽之輙曰有子足矣鳏居四十年如一日读书絶欲一榻萧然君子咸以为难少时学易冬不附炉夏不挥扇造次颠沛书册未尝去手奉亲避乱所至遇盗贼不忍肆害皆曰此刘孝子也其诚敬之积自有感动人者如此洪武辛亥有司强举至京师以瞆辞题杜门不出门人子孙受学者教之宗平夜诵习诸经史性命道德之説亦自诵以助其勤每至逹旦因命为县学生曰其以行吾所学焉尔必勉之性不嗜酒曰自圣人以下稍过即能乱德乡人亦多化之有出傲言者或曰章江先生闻之得毋掩耳乎其人輙自慙先生讳珣字道章学者称章江先生生延祐丁已七月没洪武某年月日年七十二子男一人讳同山泉先生以其子妻之克肖仪刑嗣有隠德孙男二长宗平也名均次老寿先生家世荣显本京师人自唐游宦吉之安福宋季居于吉水之金滩其讳通者六世祖也讳立仁其髙祖也曾祖濳字渊甫宋进士大庾簿尉备闗尝立战功祖元字仲元大庾君故饶财仗义建义塾于吉水古城延四方学者聘须溪刘先生为之师仲元为髙座弟子元初时未弱冠按察使辟为掾捧檄廵捕活永丰湖西民千余家迁章贡司征调吉水摄县令而邑大治日以其暇讲学于衡斋周先生心逺聂先生古涧曾先生介轩刘先生靖轩夏先生奎峰梁先生髙祖庄山公故造诣髙明辞官卒业因自金滩徙居于吉水古城之东季大父伯中其子壻也父仕先学于余家累世为同门相师友闻之过庭之训莫不推先生醇儒也呜呼考其师友之渊源如此践履笃实如此又何必嘐嘐然有道学之虚名也哉
　　西山刘先生墓表
　　古称乡先生没而祭于社祭之何也教施于俊良俗成于长厚仁义所渐祸乱不作法施于民则祀之祀之宜也故西山刘先生子彰始殁而人悲之既乆而益思之所至祭祀之固宜也矧其子弟门人状其行欲表之以志不朽余可得而辞哉按状先生壮年敏英家门儒贵素性雄豪不解穷促言论锋发辞义卓然乡多儒者嵗时过从囊出其文字上下颉颃其门如市及丁乱从祖赵州公举宗奋义日夜战其乡阖门多战死子彰亦幸而不死隠忧致病晚益羸喘洪武庚申以贤良徴诣京师骨立竒悚遂以得还遇喘时或坐以逹旦呜呜然讽咏书册不离手与疾忘苦洪武戊辰县官聘迎之训导于学乡人始得见古人师弟子之礼其病卧于家弟子赢粮景从拜牀下受请指画皆不逾时贡于乡举于监丙子之秋一日予方坐其馆座上有报曰赵哲先生徒也举在前列先生之力也众賔客閧然走贺人拥先生行过哲家哲父殷勤谢又报曰刘宗平先生徒也举在前列先生之功也则又簇拥先生行过宗平家宗平父殷勤谢又报曰先生令子廸哲前在试操笔疾书即投巻向蚤出漫不加省廼径得防转相贺先生先生扶杖接拜跽转叹息曰吾恃弟子与子将图佚老为朝夕之飬一旦及门輙欲之官去老者何所复望哉既而叹曰吾负荷先人遗业守经术以崇正辟异病且死不敢芜其勤以淑于人今幸而有子若弟子将施于世死不恨矣未防遂殁时洪武丁丑二月二十五日也然则虽如古人释奠可也非祭于社而已也先生家吉之泰和宋初徙吉水文昌夏郎髙祖新民宋寳祐进士曾祖实翁元贡进士号竹坪先生伯祖震字伯振元进士朝列大夫知赵州世称苍筤先生祖庚逹号竹西先生家君外舅也父讳鳯字孟敬至正贡士母张氏公生十三年而孤事母孝赵州公及叔父贡士君鹤臯教之甚笃先是人称夏郎刘氏治尚书有名虽欧歙八世家传迨弗能过元盛时王充耘等皆出其门今惟先生得其奥以力行天性严与人义建祠修谱亲亲恩厚白首不渝有四书要览文集若干藏于家生至顺壬申十月二十七日享年六十有六娶顔氏进士顔成子之女子男一人廸哲也名桓先生于沃塘山之原予为表其墓
　　萧君师文墓表
　　宋丞相信国文公兵败于吉之空坑也有石大如数间屋忽然自山顶震落当路径元兵望而大惊稍却丞相由是得脱去邹鳯軰以余兵拒战死伤涂地父子兄弟相朂冒白刃不少却时吉水倚富萧文琬父子督馈饷亦在是役幸而不死退而笔记是日事甚详予获见之可羡哉吾乡之多忠义也而今宋史廼无之传云丞相空坑之战得赵孟潆绐元兵以免而已盖宋史作于元盛时故于丞相事特诬陋至云丞相求为黄冠等语欺罔尤甚顾岂足为丞相轻重哉然恐相袭讹谬不可不辨也文琬南唐御史大夫俨之后倚富之墟俨之基在焉文琬上距俨十世家世节义本其风流文信公尝大书余庆堂以朂之文琬生献可献可生季章季章生徳祥字元佐皆忠厚人也元佐生天祐字师文元季倾赀奋义保障其乡乡道官军举宗血战每望其旌而靡元参知政事全子仁承制授主簿不拜时里有剧贼拥众数万师文宗族梗其喉牙贼不胜愤图掘其先墓以逞师文与之苦战贼势益炽师文恐不免即自取墓中遗骸身负之出走藏匿还与官军合势大破之其忠义节孝类如此诚有光于文琬常恨不得主帅如文信公者与之一死光明俊伟可书也不然师文岂在邹鳯軰下哉惜乎守吉安者才一梁克中尚完城数年师文等不为无力也及天兵南来师文不忍贾勇谢散其徒遣弟师贤率壮士从寕河王邓愈破熊天瑞于贑亦奉身归第口不言功予因萧氏重有感于吉士多忠义又重有感于宋史之谬也考之元史又独着全子仁传而梁克中无之岂知子仁极不足道骄滛不事事无智畧其死为人所逼非得已者谬得美名不如梁克中更不如萧氏兄弟也而隠显若此可胜叹哉师文容貎儒者直谅敦实家富累千金一门三世同产百余口饮食衣服一出公帑庭无间言抚兄弟之孤逾于已出未尝一饭无賔客每食前方丈考钟鼓大饮髙防连日夜人不以为侈逺宗贫乡人赒恤之备至其卒于外而子扶榇以归吊哭之声震天呜呼何必附青云之士哉吾知其施于后世矣其母彭氏配李氏子士益字世用继室张氏子士秀字世选士柔字时徽孙茂实英声海雩頴干震其生元延祐丁巳八月没洪武辛酉二月里溪陵之原前志奉议大夫刑部郎中萧公用初作今为表特加详焉则按士柔所为状也士柔好学善为诗少时常与之登倚富诸山临泷江之上想师文兄弟之髙风英杰豪伟之气尚凌厉于烟云落照间可激昂而兴慕故为之表而不辞也系之以诗曰
　　溪陵有原青烟盘盘其瘗璠璵采云团团泷江之濵华第嶙峋昔有英杰今其子孙食徳之长惕露霜有此兰蕙接其荣光义烈轩天九族防恩于戱百世式象其贤
　　宗瑞周君墓表
　　先外大父封州髙使君元之名臣居乡恂恂未尝骑乗时时与本立周君游盖亦恬淡之士也元季之乱本立之子宗祥举义兵为保障先君还自元都往来其间尝与余言宗祥善待士慷慨豪举有光其先世其弟宗瑞恂恂谨饬教授其家恬淡如其父也余生也晚皆不及与之游独尝亲于艾元辉先生与语其家之详也盖先生尝主其家其家子弟皆从学宗祥兄弟所以事先生者洞洞属属然庶防古之人宗祥之没也先生志其圹示予读之焉厥后因过其家与其子弟宴饮追思而考论其遗为之倚茂树临清流裵者乆之今年宗瑞之子吾复奉予友胡君敬方所为宗瑞行迹一通不逺千里至京师请为之表将镵石立于其墓之原呜呼使一家一乡斯世至于后世皆慕如宗瑞兄弟也何古人风俗之不可复哉盖奔竞于名利者世之大患而风俗之所由薄也胡君之称宗祥之举义兵也屹然为乡保障逺近被兵者辐辏于其里及宗瑞之门皆笃意教之衣食不给者就馆谷之每有所亷让赒恤不为矜色不为徳容兄弟克尽友防宗祥一饭杯酒宗瑞不在不举也且兵乱数十年后至于今始复承平之旧比比皆然独其兄弟所居醪桥数十年不被兵燹民物安堵自国初已殷阜诵之声相闻每县令行春必至是四方来观相劝于乎宗祥兄弟之功夫岂少哉是不可无表也宗瑞讳郁澹然其别号云没以洪武庚午享年七十有七矣
　　周君宗祥墓表
　　君讳监字宗祥吉水醪桥人祖原善父本立皆笃厚隠约君少有智识父甚竒之曰振吾门者此儿也稍长内外承迎罔有违阙元季之乱一市人皆求请君为保障君与子吾文誓众为义兵不蹈非礼皆挈家引却东山下以伺贼衅贼果焚醪桥纵掳掠君之子率众逐人人皆奋以一当百贼大败走众志既定为营水陆以应官兵时吉安守臣梁克中治水军于大州大喜赉以白金防币俄以功陞吉水州判官甲午嵗饥告籴于军门得粟以赈所活甚众隣邑之居民避贼者扶老擕幼来依庇君君抚纳之如将不及有山寨致重赀请其仇家将甘心焉君答之加赠黄金委曲谕觧之其人释然愧谢为家塾训其子弟延先生亲执礼甚防世方抢攘诵之声不絶由是名士皆喜过之性尤喜接賔客乆而益防嵗时欢宴必尽醉乃已与弟宗瑞最相友爱今天兵南来君以兵属其子从征贑还亦辞营归飬君晚嵗安健子孙满前同堂而食庭无间言先公归自元都时与梁克中协谋守吉往来醪桥常主宗祥家父子尤相敬爱家君每为予言而予生也晚皆不及与之游而尝过其门识其后进子弟抚其手植庭砌之木皆已苍然可念名园台榭依然尚存门俯碧流之水毫髪可鉴而其旁有庙丹青漫漶君之题字犹在壁间想其冠盖之都賔客之盛而君之平生志意岂不乐哉君生皇庆壬子七月十日没以洪武辛酉五月十五日享年七十娶陈氏能勤俭内助子男四人吾文吾忠吾信吾敏孙男十三人其墓在里大塘之原请为之表者其孙宜哲也
　　幼道许君墓表
　　吉水俗尚世家亲戚朋友交游虽经乱废其父兄相与教诏其子弟子弟相与奉飬其父兄若同堂一姓先君子为言若大父与如愚黄先生明德夏先生山梧许先生相讲习予与日孜夏君茂明许君皆从游日孜举进士先得名其所对救荒防山梧之所宿搆也三四年夏氏黄氏已成古人独山梧有贤子孙今幼道茂明之子也元末之乱予在元都若大父死节祖母寓于水西黄氏许氏相庇后予客洪州陈友谅破城人传言予已物故茂明事若祖母尽礼是虽吾乡俗尚之厚若许氏其尤贤者欤幼道少淳敏好义甚有父风若所当友也缙识之不忘后先君子学于环洲幼道时寓妇翁家其妇刘氏贤内助也善承夫志才能综理内外肃然下至臧获动必由义先君子每至其家饮食供具必防以洁先君子亦必为之尽礼语予曰其家刑于之化内行整齐亦可师法者也缙又识之不忘自是与幼道徃还间语及乱事盖幼道生三年而遇壬辰之变长于流离奔窜之日而卓然自立如成人未尝逐儿童嬉戱每防至避匿輙抱其故书册人或之曰金玉不足寳此先祖之遗何可弃也茂明入国朝仕为武乡令以卒幼道事亲尽孝每率其家人鸡鸣而起力践古人之礼家人化之亦不以为异也居防有闻人以许孝子称之性慷慨轻财好施尤厚于交友或有急难委曲周旋不避危害死无所归者輙为収闻讣则为位哭奠之洪武戊寅以明经举分教武学学在虎踞闗上其下临大江诸生每去后萧然如万山中人有不堪寂寥者一日大雪予徃访之时已晚张灯煮茶武臣子弟稍稍来待以酒果进与共赋谈论逹旦观其意气无不满于心者予又益自叹先君子知人之明而幼道果能不以外物动其中为可师法也间尝有亲戚之防与俱送于国南门之鳯台里幼道慨然太息谓旅者有子孙不能归骨此何等忍人呜呼孰知幼道以永乐二年正月竟客死虎踞闗而亦旅于兹耶幼道有子清好学能世其家将举其防归于乡环洲之原故为之表而系以诗曰慷慨许君髙谊薄云缓急可倚信义是视事亲以孝可以成教弟子恂恂革其轶骜君敏好学长于议论抵璧挥金未尝顾吝生不慕富死不怨贫其藏其宻永利嗣人
　　家处士元琛墓表
　　处士雁门解氏讳琛字元琛渊静先生讳泰之子万安学正浩轩先生之孙宋太学进士庄山先生之曾孙也连三世不显仕而隠德益厚处士君曾祖缙绅之髙大父也髙大父诸孙显者亦多矣处士君年才四十六以卒而素志亦在于隠岂非种而不食有慕于庄山先生者与处士生至元之己卯没洪武甲子缙绅时尚少覩渊静与王夫人哭之哀也渊静时年七十余矣衰麻白髪吊者皆悲痛缙绅有以知处士之能友也君之没至今二十有四年矣君三男皆学为士而长曰约字简夫尤工文章耽隠如君状君之数千言俾为之表刻于墓呜呼君之临没也王夫人问何言但曰恨为子不终简夫从学渊静未能文章如今之所为状也今渊静之没亦二十年简夫又改君又能述君之羣行图不朽也渊静之哀与君之恨寕不可以少慰乎状曰君少从伯父观我求我学时二父已叹其頴敏十四遇乱侍亲避居于乡之髙源未尝废学冠而及门之徒如雨愚夫防子皆有啓悟其乡人至今懐之与弟元章相友出入必偕昕夕讲学怡如也弟疾病扶掖之汤药必亲弟没抱尸泣三日泪尽继以血友爱如此郡县交荐辟之诸兄元溥元魁元震元禄皆出而仕君叹曰父母老矣贤弟亡矣诸兄又皆出而仕矣吾可复为利禄而离吾二亲耶乃衣短褐黄冠走匿于乡之韩相山之隂乆之为小屋以居每三日一至亲舍皆戴星徃来惟恐有记其姓名者躬耕治园圃读书自娱虽蔬菓熟未献二亲不敢先尝登山临流徜徉讽咏治经不惑传注训诂以践履为先为文口占腹藁不以示人世好纷华澹然无所嗜状所称如此呜呼非可谓之笃实君子与若简夫非谓善言德行孝而能文者与君之配比隣江氏名家有行与君同志庻防古所称老莱之妻者君次子縤质夫三子绍彬夫君之墓在乡之东营山之原诗曰
　　雁门解氏迁庐陵自唐于兹七百龄所希隠德多显荣有种斯获前可徴处士后将莫与京起视韩相山峥嵘
　　鉴湖阡表
　　解氏鴈门人自唐家吉已七百余年至封王封公德盛显极矣笃于先公其学以主敬为本戒慎恐惧终身未尝有一息之间然慷慨英伟料事如神对众吐辞贤愚屏息欧阳文公尝指谓先曾大父曰他日髙年盛德之豪杰也果如其言羣雄皆知敬爱所在不敢兵有所断议众不能违晚遇髙皇帝待以前朝遗老召与极论元事甚善其对既而曰国初何不仕对曰国初以二弟事陛下今以二子事陛下上慰谕叹息时敕臣缙奉家书上覧屡与吏部尚书李原名翰林学士刘三吾语而称之缙尝宴见必问及安否至起居细事缙被特恩得嵗一归省卒许终飬时洪武辛未五月也后四年复召以长子纶侍还公感恩邵德笃敬而诚于是已八十有四矣公治五经皆有师授书易得之家传讲于竹坪刘先生始授春秋于如愚黄先生至正初入太学讲于吾素王先生元庆毛先生学礼于太古熊先生少时学诗于申斋桂隠二刘先生后益为古文辞诗歌师事黄文献公掲文安公卒业于楚国大司徒欧阳文公之门代为文辞书扎楚公自不能辨公弟阖年二十与公同日胄监监举公第一阖聨得举二解声名卓然出数千人上将防试中书而乱作矣公仓皇南归乗单舸经贼中数千里至吉时至正甲午南北音问乆絶吉安守臣梁凖克中等至欲散去公亟徃见之克中大哭拜不能起公正色责之曰我自京师单舸南来所过人闻朝夕皆能拱手送迎王师百万至矣大夫行且受赏归朝何至悲啼自沮克矍然起谢因求计防公为之移书招附羣雄及他郡邑頼以完保十余年嵗戊戌公移书陈友谅弟劝其杀伪主以归元而友谅谋称帝公因之南昌南昌为元守甚坚友谅急攻防南昌公不得已奔还与义士刘明道等拒之于吉水其伪将熊天瑞也雅知公敛兵去攻防吉安遂上据贑公徃説之因陈友定以归元友定时遣江伯昻至以朝廷宣敕防天瑞既许诺伯昻去而天瑞犹豫持两端公归吉与义士孙本立等谋杀友谅伪官以应友定而本立等以附本朝海道使者复至自闽以先祖死节赠官以参知政事宣授公辞不拜使者委致而去公遂遁迹山中国初以贤良徴至京师恳辞明年戊申始克还癸丑复被徴至江西以疾免归确乎亷分淡乎声利家法严如朝廷忠孝成于天性以父死王事时隔在万里忌日每临悲慕摧絶间居深念终身未尝正席而坐母徐夫人故宋遗老林隠先生之女习经史性严毅公事之乱离生无一日拂其志殁无一日忘乎哀平生师友故人徧于天下寄之以死托以孤遗尽心竭力未尝自伐其劳未尝有怨于人度量之宏伟如也为文根柢六经浑雄自恣若降时雨若决江河读之使人快意为诗虽在乱离絶无憔悴穷蹙之态防文切理洞中事机每酒酣乐作得意笑歌座客尽倾其浩然之气可谓壮哉洪武辛未五月初吉上诏臣父于华葢殿曰是子大才其以归教训十年而用之不幸洪武戊寅五月十日乙酉髙后賔天是嵗十一月二十三日乙未先臣捐馆遭防窜逐泣血万里防欲无生今嵗庚辰十月始得归先人于所居之鉴湖阡从治命也呜呼少承君父之教报之罔极言之痛心谨叙次族行表掲于阡先公解氏先世居雁门唐天寳中始祖讳隠子德逺讳禹父子皆进士隠仕为蕲州司户参军禹为吉州刺史遇安史之乱家吉文水西臻善里在今吉文水西迹符南山之麓生宏材讳干为左武卫兵曹叅军生得舆讳軿号真白处士生兼善讳从美咸通中举进士兼善生世隆讳盛唐季之乱始迁于吉之寨里世隆生臯谟讳弼臯谟生丽正讳文粲丽正生伯轲讳希孟举进士为濮州知録叅军事嘉祐乙亥奉父隠居于盐岭之鉴湖上濮州生世维讳持国以三舍法陞仕临江军新淦尉世维生庆迈讳千龄号文江文江生敬之讳夤敬之生邦卿讳必逹邦卿生子春讳谷淳祐漕贡进士漕贡生昭子讳梦斗号庄山太学生太学子辰叟讳应辰号辰峰元剏试贡生永丰教谕临川学正瑞州路儒学教授永丰县簿致仕先公大父也先大父字真我讳子元号竹梧至正乙酉进士得便道飬亲仕为安福州判官迁太史院校书郎授承务郎东筦县尹元季死节于乡有赠官祀于忠节祠大母徐氏里中林隠先生之女林隠殷家有知监再世深德其助先公少从大父学后又徧受业于经师有体有用在朝在野诸公俱器重之至正甲午以先祖死节事闻归吉讨贼时南方已大乱吉安城守梁克中等至欲散去公始为言朝廷徳意宣谕祸福众皆信之城守复完然以母老常避依义居入国朝遂遁迹山中嵗丁未徴诣辞还县令费公震师事公国初建学摄乡校后县令李公恒甫亷有治声事公尤谨作兴士类公力居多嵗癸丑以贤良徴复辞归前此尝主考广东江西湖广乡试称甄防得人洪武戊辰二子聨中甲科髙庙数称公善教每有家书至必取视嘉叹辛未入朝赐坐劳问有楮币之赐以臣缙侍还甲戌入朝以臣纶侍还先公亘古之豪杰也魁岸山立威仪襜整音吐虹畅议论英伟昌言万众之中贤不肖皆为悚息刚毅亷俭一木榻三十年土屋漏穿布衣疏食顔如渥丹下待僮仆其中肃肃其外頣頣然葢生平以敬为主胸中畅豁无芥凝滞其自视如光风霁月人望如秋霜髙岳此本乎性笃乎学而发见乎外者如此呜呼今尚得而瞻依之哉公讳开字开先生元皇庆壬子二月七日之亥终明洪武二十一年十一月二十三日之辰鉴湖上初娶刘氏继黄氏无子继髙氏先妣太夫人也子男三人纶大经纲大纪缙大绅女二人一适庐陵彭某一适黄金华孙男庄春广春山呼娄金孙女长适东溪彭懐次适桑园周恂次适城南蓝谧次适萧肇敏次适周光华建文二年嵗次庚辰十月朔越十有六日男翰林待诏缙表
　　翰林修撰眷侄王艮填讳
　　先妣髙太夫人鉴湖阡
　　解氏鴈门人唐至德初肇家于吉至今七百年余世有贤内助先妣髙太夫人讳妙莹字淑婉髙氏自南平至崇文裔孙逸为吉州判官因家焉曾祖龙光字申甫宋漕贡进士学者称草窻先生祖愿贤亦大儒学者称守忠先生以子贵赠同知泰和州事考讳若鳯字在翁学者称灞雪先生至治辛酉进士朝列大夫知封州母周氏故宋进士周路铃公孙进士知天河县讳以仁公女家法严整累赠渤海郡太夫人封州公以大定乙丑判建昌太夫人生于舎后歴官南昌南安平江常迎泰和公就养太夫人亦从太夫人封州公第四女也最钟爱勤俭不骄寛柔能泰孝惠灵承出于天性时方尚隆盛奢僣相仍太夫人独尚简整罗绮朱铅俱不屑盼多闻卓识封州公每致叹焉尝入室见黄金数饼即避出户去不问封州公素亷有德之者致文绮数箧阚无人委之而去太夫人见不顾读书自若自经史传记天文地理医药之书皆能论析善小楷严正森宻封州公每择象犀金龙笔墨文牋赐之晓音律筭数间作歌诗輙弃藁纫制衣裳织绣麻缕女工之事无不敏妙尝同女兄弟绣髙王经象施于苏之天王堂观者填溢所至妇女婉而师之至正壬辰四月兄镗钜举义兵母周太夫人卒于战舰五月先祖太史公讳子元兵败为贼所执大骂死之先二日封州公在广攻龙潭贼中流矢卒于军事闻于朝使者由海道追赠推诚尽节功臣资德大夫中书右丞子金铨师逾年城防死之赠推忠効节功臣荣防大夫江西等处行中书省平章政事至正癸巳钜提兵复吉水与贼战于乡兵败为贼所杀吉州震骇家属流离太夫人防无违礼泣涕不食肉者逾三年其事父母及姑叱咤之声不至犬马未尝出一恶言先祖妣徐太夫人最号严事终其身未尝拂其顔色事先公义以顺相敬如賔不妄言笑尝曰妇有长舌维厉之阶岂惟妇人多言多败人莫不然性不嗜饮尝曰先姑有言妇人嗜酒决非贞良汝曹戒之岂惟妇人家之败子鲜不由兹其制诸饮食菜果醯醢之属皆简便有法着酒食议若干巻女德评若干巻髙文海死节事一巻文海即钜也避难徙适无寕嵗料机脱祸陟险履危沉毅镇安不形愠喜徃徃出人意表缙兄纶乱离无书太夫人手冩孝经论语古文杜诗教之缙自能言时蚤夜训以敬身维持文墨不离其侧未尝令同儿童嬉戱为言宋元来政治民事记及日时无所遗谬又言封州公至孝于父母周太夫人善事其舅姑故封州公儿女自幼时不闻相詈周太夫人念媵子同于已出太夫人友之过于已同产由是笃于慈爱子孙六七嵗犹不免于懐温言善道无防防呵怒见于顔面诸孙多视如母克尽其孝焉至其赈穷赒急如将不及待恤孤提擕尽诚极爱人无间言每嵗多病不废盥栉衣履防易唾涕弃置必于屏处敬终如始不以富贵患难有渝天性然也临终时谓缙兄弟曰死者人所不免吾年七十余子孙满前过吾父母兄弟矣但当与汝曹永诀不得不悲耳因泣数行下家人尽泣太夫人复止之曰死犹枯株生意不贯漠然气离魂无不之魄如遗矣送物备于亡者无益金玉珠贝尤非所宜本出私爱反成竒祸吾经离乱所见多矣我必依近地素衾结髢朴棺深穴斯可矣聚家人与诀端坐而逝鸣呼痛哉时洪武三十年丁丑十一月二十七日之戍也享年七十有三生乙丑十月十日之辰时三男纶纲缙一女适庐陵彭懐孙男五庄春广春山呼仍寿庆寿女孙七人皆在室所居鉴湖从治命也永乐四年嵗次丙戌六月朔越十有二日男翰林学士兼右春坊大学士缙表





　　文毅集巻十二
　　钦定四库全书
　　文毅集巻十三
　　明　解缙　撰
　　墓志铭
　　吏部尚书陈公墓志铭
　　余奉诏纂修太祖实録观自嵗癸卯戡定陈氏彭蠡之战至动星象众庻咸见而四方豪杰之士云合响应辐辏而争趋之虽汤武之得士未能过是何其盛哉至嵗甲辰即王位而浙江取次平若广信陈公修太祖所尤眷注者也是以首擢理官讲画律令崇寛厚而省繁苛复伦要而黜姑息光明正大四方翕然知有一统之制作由此始焉继而又以为兵刑政治之大者也唐世府兵之制稍为近古而未精宻乃擢公兵部郎中其所以任将帅飬士卒得内外相维之体兵农相资之意遂为万世之法而公之昭显成德益以着焉太祖初即位山东新附念济南重经王氏之乱民坠涂炭尤甚大将多练兵屯田其间非公莫可治也遂擢济南知府居二年而政成太祖嘉之以天官六曹之长而明经习制建官均职惟公是宜擢拜吏部尚书引据古典叅酌时宜审地剧易制事繁简贵贱疎数逺近寛严课功覈实赏锡黜陟之类皆公启之未防卒于位继之者莫能移易也余尝谓太祖之治天下也其事有绪而若素定于畆之中诚所谓天授之者而一时勲旧臣才硕道全经文纬武皆非近世之所能髣髴其一二者于戱盛哉今尚书公之殁四十余年始得其子九成为之状求为之刻词于石按状陈氏自彬始有闻于信之弋阳生应龙应龙生文光号南隠赠廸功郎生万理字德甫号梅涧任信州路歴山长教授赠黄严州知州生三子曰谊字天曰敏学字志仲号亦梅官至平江路总管府治中曰宏字任逺防韶州路乳源县主簿公之父也母张氏公生至正辛酉九月十九日没洪武辛亥七月十三日享年五十有一夫人杨氏今年九十余公殁二年九成奉母隠居于桂徙南寕今家于贵县之郭门有子三人曰镛曰铭曰铎镛之子琏铭之子瓒铎之子瓛为之铭曰广信之山龙虎鬱盘弋阳九华连巑岏笃生伟人逄时经纶悉所宜归乗运跃鳞圣人好生明刑饬法与定章条惟有钦恤制兵之宜因仍歴世寓农讲武经乆无山东初下兵民杂居朱幡皂葢徃来抚绥朞年政成归掌铨衡平均四海位冠六卿我抽石室用纂六经敬服德业副其声称着之简册复为此铭邦家之光闾里之荣
　　户部尚书郁公墓志铭
　　永乐三年八月五日户部尚书郁公薨于位上遣官祭以文命工曹具视辍朝一日顾翰林学士臣缙等叹息称其才呜呼公之哀荣始终固可美国家所以待臣庻恩礼之厚尤足以激劝于当世公之子孙岂不永有庇頼欤于是其子彬衰麻踵门泣而致公之治命请予铭其墓噫公与予交二十年未尝尔汝防狎亦未尝挟长杀敬礼予二人者亦自信为诚实洪武二十二年予侍讲华葢殿中公始受命为户部度支主事赐名新明年转户部司属十二年陞北平部郎中二十四年六月超授嘉议大夫户部右侍郎考满上于庭中称誉擢尚书授资善大夫十三年于兹矣非负天下才而能之乎抑公之盛福其祖考以来积累之庆非偶然而致也公家素饶财慷慨豪举不为龌龊喜賔客乐于赈贫乏不为德也洪武中奏事廷中被顾问天下户口漕运地理险易计数时日应机响答无遗谬共谓刘晏以下不逾也晚嵗多疾乃时在告上甚怜之公亦时语予曰吾觉衰老恐旦暮先朝露不能报国恩吾平生无卓异惟君知也幸与之铭其墓纪其荣遇而已呜呼公非可谓逹人欤公苏人也曾祖仲和祖瑜父德字铭本公以至正丙戌正月十四日生于呉县洪武元年祖父迁居鳯阳临淮县公随家焉夫人严氏综理家政严而有纪彬字孟文亦克孝敬公尝属予曰他日视彬曰此故人之子谊犹已子也墓在临淮古城之原铭曰
　　古大司徒职惇典礼驯扰兆民岂惟防计惟公奋身亦以恺弟恂恂爵禄之器歴官有年光荣后先岂曰其才有得于天岂无人谋不如盛福崇崇其阡临淮其麓
  </div>
  <div class="pagination">
   <a href="文毅集_page11.html">
    上一页
   </a>
   <span>
    ...
   </span>
   <a href="文毅集_page7.html">
    7
   </a>
   <a href="文毅集_page8.html">
    8
   </a>
   <a href="文毅集_page9.html">
    9
   </a>
   <a href="文毅集_page10.html">
    10
   </a>
   <a href="文毅集_page11.html">
    11
   </a>
   <span class="current-page">
    12
   </span>
   <a href="文毅集_page13.html">
    13
   </a>
   <a href="文毅集_page14.html">
    14
   </a>
   <a href="文毅集_page15.html">
    15
   </a>
   <a href="文毅集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
