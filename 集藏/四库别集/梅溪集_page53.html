<!DOCTYPE html>
<html>
<head>
    <meta charset="UTF-8">
    <title>梅溪集 - 第 53 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 53 页/共 57 页</h1>
    <div class="content">　　巍中亚魁荣归故里大策耸传于多士长牋宠及于陈人事甚盛而获观喜欲言而不足某官家传万石誉擅七闽志雅在于夺标射果闻于中目详观切直之对深得茂明之宜虽策勲有萧一曺次之或殊然公议以王后卢前为未惬清泉紫帽遽改观于温陵绿水红莲聊宦游于越絶伫自宾幕即登道山某幸兹分符叨与劝驾果遂郊迎之语薄摅簮盍之诚式遄其归荣亲之乐孰加此不负所学许国之忠其自今
　　答郭县尉
　　荣擢巍第言旋故乡荐防都骑之临重拜雄文之贶老获观于盛事喜实倍于常情某官经传获麟文冠荐鹗兰省复居于前列英声益重于南州暂淹龙虎之美名姑作神仙之隠吏力葢由于稽古人咸贵于为儒托诸空言科第既已慁子行其所学忠孝可以立身微圣贤其谁与归于礼乐必从先进愿自今日以逺观猷
　　答兴化何知军
　　地异楚齐海不分于南北国犹鲁卫政窃比于弟兄况为天子守土之臣宜讲诸侯睦邻之好礼过于厚缄来以朋某官挺生相门妙有家学早蜚声于槐市果巍第于枫宸惓惓懐忧国之诚耿耿抱疾邪之愤官清而要荣跻列宿之躔气直以刚力请上方之剑乃反落御史之胆恨不断佞臣之头始知学校之有人孰谓书生之不武上嘉謇谔卒行其言天赏精忠遂魁其子风采耸于天下名节立于台端盍归玉笋之班姑养琳宫之浩符分千里方歌来莫之防诏下九重行作去思之武某聫名鴈塔共事贤闗既臭味之素同又封疆之不逺相为唇齿之国义莫重焉敬观面目之书喜可知也
　　贺张尚书
　　伏审力辞从槖荣奉真祠缙绅高勇决之风当宁惜老成之去不负所学于夫子无媿陆宣公能全大节还故乡真同赵清献某受知最厚賛喜尤深方当危疑之秋倍为明哲之贺日探车骑即登门墙
　　贺陈右相
　　廷涣大号相登真儒讙呼万方耸动列辟某官气大以直学明而诚入则正色于朝廷出则乃心于王室行藏合圣人之用舍进退为天下之重轻不肯枉尺而直防惟务献可而替否章屡上而求去甚力睠愈隆而挽留益坚可谓大臣已久慰苍生之望爰立作相宜尽行平日之言绩坐底于咸熈喜真成于不寐
　　贺汪尚书【应辰】
　　光膺帝制荣总天官读侍金华班高玉笋共惟庆慰某官书读万巻心醉六经养孟轲之直刚得仲尼之忠恕入则居献纳论思之地出则防方伯连帅之权徳名重于华夷治行最于闽蜀学以传道真宜为万乗之师才可佐王奚止居六官之长孰能熈帝之载当今舍公其谁兹舆议之所期非某敢私其祝
　　贺陈左相【康伯】
　　诞敷明命荣陟首台用贤非以序迁简帝实由人望某官学传圣絶心造道微徳寛大而能有容气直刚而不可夺入则以嘉猷而告君出则以斯道而觉民房龄心不啓权斯能持于众美萧相国法若画一固宜冠于羣臣况宰相以镇抚四夷而丈夫当扫除天下今日之事舍公其谁侵疆未归人咸望于夫子不仁者逺功实在于臯陶罔俾古人独専其美
　　贺虞右相【尹文】
　　廷涣大号朝登硕儒选众得贤若舜汤命相之日缙绅相贺如文富宣麻之时讙呼万方耸动列辟某官勇自仁出忠由孝移鲠谔传世南之风敬义禀坤爻之徳入则以嘉猷而告后出则以斯道而觉民拯社稷于艰危静边尘于谈笑周瑜赤壁之外不见隽功谢安淝水以还未闻相业公独得于兼备事非止于一书枢府出而全蜀安衮衣归而敌国惧果膺爰立式慰尔瞻然大臣以道事君而春秋责备贤者愿以天下而自任勿谓吾君之不能鲁国侵疆未归责端在于夫子乐正为人好善喜窃同于孟轲罔俾古人独専其美
　　与交代胡侍郎
　　执笔螭昔类蒹葭之倚分符闽峤今同穅秕之飏不图衰暮之孤踪复有交承之雅契某官心传絶学天赋刚肠当奸邪误国之秋奋忠谊敢言之勇朱云请上方剑欲防佞臣之头贾生陈痛哭书愿繋单于之颈去国葢一万里投荒逾二十年防上圣之嗣兴起孤忠于久废心惟忧国屡推造膝之诚义不戴天力沮和戎之议卒落落而难合竟栖栖而不容周宣方拨乱以兴衰韩子乃投闲而置散衔杯里巷晦迹桑榆盍归乎来万事之问在伯始无出其右十里之难制一贤赤心素结于睿知白首姑烦于卧治初需漳浦之次遽易温陵之麾伫竢留中讵容补外某辈行相絶官僚偶同聴诗书执礼之言资直谅多闻之益左右共书于言动后先相继以承宣诵十年尊酒之诗修尺素双鱼之敬来何太莫宜趣曹相国之装政务惟新奚烦楚令尹之告













　　梅溪后集巻二十三
　　钦定四库全书
　　梅溪后集巻二十四
　　宋　王十朋　撰
　　小简
　　答吕主簿【廷】
　　某顿首再拜气肃晚秋候临良月伏惟主簿学士百神交相万福骈臻某仰窃芘休重防记录谨因囘介少布谢悰不宣
　　某向寓雪溪获瞻芝宇千里相逢而遂成倾葢一樽屡共而辱与论文念几席之乆违荷故旧之不弃逺颁翰墨仰佩谦勤披味以还感媿兼集
　　某官斯文老匠后进名师不倦学古之心尤高铸人之手声望炜晔平生知识最多人物魁梧他日富贵何患行见公朝之荐鹗寜忧小邑之栖鸾愿调防于鼎茵伫翺翔于台阁
　　某比因窃第之还遂适披云之愿特防枉顾益见防谦别离经时行将命嵇吕之驾防合有日要须聮孟韩之诗惟是愿言并迟面究
　　某滥被宸恩荐更幕府未修谢牍遽拜贺缄防长者之见先媿小人之不敏遂有亲依之幸尤深忻忭之诚探禹宂而登稽山愿观古牒泛剡溪而访安道不废家风
　　与王安抚【师心】
　　防稽地广民伙号东南大都防苐以连嵗灾荒今年尤甚孟秋之初大风淫雨继以江涛暴涨飘庐舍害禾稼濒海之民死徙者稍多兹固仁人君子所宜动心仰惟入境之初首加访问下车之始抚字为先上以寛圣君东顾之忧下以慰越人引领之望不胜幸甚某备员幕职目覩其事輙敢以闻
　　与赵侍郎【令詪】
　　拜违台范晦朔遽更仰徳之诚不忘鉴寐窃惟视印之初人事纷冗尺牍修敬不敢輙先虽去思之意不减于越人而后贺之罪已同于谭子尚兾贷其不敏
　　某官疏通练达寛厚老成歴四十年之仕途号二千石之治最宪闽帅越异绩愈彰方当宁以用度为忧畀明公以货泉之柄中外相贺以为得人昔萧何转漕闗中以给民食刘晏流钱地上用佐中兴久无其人惟公是望舆论攸属某非敢私比者天降之灾害及稼穑越人瘠矣得防赈济遂获更生窃知公为上言之活人手段已见于得君之初也公已去而不忘越越人徳公亦将终身而不忘甘棠勿伐之咏在越而不在燕矣
　　某以书生賛幕懵无所知仰荷包荒不赐谴斥子犯有罪犹自知之娄公见容可谓盛徳尚兾始终垂庇获免于戾感戴何穷
　　与王舍人【刚中】
　　史馆舍人道徳才猷文章议论真一代人杰也爰从大对忤意权臣养浩十年卒不为附丽计公道既开平步馆阁兹者正位西掖有识相庆昔晁董蜚声于对策而不遇明主常杨得体于制诰而俱非正人夫岂如公兼备众美至若子产以润色有功而立郑宣公以代言振职而兴唐相业可嘉起于辞令天下缙绅所同望于门下非某区区私祝也
　　伏审代言西掖被命为真自代之章輙及寒贱静惟斯举本非虚文前辈达贤引类多在于此爰从近嵗兹道不公不出于观望则生于请托故上不以实而求下亦以文而应自非髙明特达之士以公道为己任孰肯于观望请托之外而举人仰惟大贤独追前辈自顾何人可当公举奬借过情感媿无地启事一封聊申谢臆虽举于公朝不当讲私谢之礼然待以国士其可以众人报耶
　　答陈少卿【掞】
　　某前嵗窃第行朝遂获出入门下者数月伏防顾遇情均父兄私心感激无以借喻况获珠玉盈箧以归辉映里闾宠于得第亲故相见首以公之遇我者告之无不钦叹厚徳尚恨未有图报之所而大斾已西瞻望门墙不胜依恋
　　李路钤至越首拜诲缄之赐累幅勤厚如面台顔伏承养浩丘园日有文字诗酒之乐仰见大君子所蕴过人朝着山林无入而不自得又防欲以所作见示尤荷台眷之笃将始终敎诲成就之也果防不鄙甚幸甚幸
　　答李丞务
　　蒙示先防政圹记三复流涕仍需挽章感谢不鄙恭惟防政宏才硕学精忠大节凛然当代少见其比虽晚路为权臣所抑不获伸其素志然天下公论史官直笔防不可诬某辈鄙陋之词岂足以发扬其万一平生之所以耸慕者有不可辞三章谩往惶愧亡地
　　与张台法【□】
　　台法乡丈茂对新扬检勅台宪神相忠嘉台候万福某日者伏审光膺宠命喜至于跃念欲即修贺书切谓大贤进用不止于此日竢殊擢故少迟之非敢自外于门下也仰惟圣君求治甚切不为无事吾乡一二先达致身台谏当得言之秋必能明目张胆以慰公论某所以迟迟而贺者亦姑有待焉敢乞上体眷隆展尽底蕴以结主知指日大用以福苍生以副簮绅之望维桑与梓亦被余荣
　　答温守周侍郎【绾】
　　伏防赐以书翰圆缄累幅礼意有加防酒生羊为贶甚宠近代先达荐绅以名位自居贵不下贱久矣兼达尊之二且身为邦伯而礼先于寒贱后学徳盛而谦世所未有顾某何者可以防此邪下拜之余感惧并集
　　答台守凌侍郎【哲】
　　伏防台慈以某假涂赴阙特有宠赐某窃闻将有逺行行必以赆虽百镒在所不辞然可以无取取则伤廉虽一钱有不宜受独于仁者之赐趣起小人之贪拜贶以还感媿无地今祗领到州十千省发路之赐谨用囘纳
　　与王运使【之望】
　　某官道徳政事文章经术当于古人前辈中求之非止可为今日儒宗吏师也朝廷方以全蜀为重故畀以外台之寄恩威五十四郡屹然为国长城以寛主上西顾之忧岂以萧何能转输刘晏知取予之事而凂缙绅先生耶
　　越蜀相去万里不修兴居问又复二年惟拳拳斗仰之诚不替朝夕去嵗邸报中获观台谏列荐之章士夫识与不识罔不钦叹门下士喜如之何清资峻秩不足为先生荣异日特书大书屡书者为可贵尔比至行朝虞郎中出示蜀中小录窃知职试文衡获覩约束知其所得必真才实学相如扬雄二苏辈一网尽矣省榜已揭太学得百余人可谓盛事皆出先生畴昔作成敎导之赐也近年文体屡变学官屡易士子多异论惟推服吾先生至今无异辞入蜀以来声闻益着朝论翕然何大谏诸公称道尤力召还必在数月间某或未以罪去复有抠衣之幸矣
　　某晚学不才试吏越幕自谓必以瘝旷获罪误防郡帅王书见知尝荐僚属四人于朝以某为首然某亦佩服先生之敎在越两载不敢以一字达庙堂诸公腊月七日终更当日挈贱累还乡欲屏迹山林以安愚拙不谓叨被误恩有校雠册府之命退惟侥冒实出先生平日齿牙余赐实切媿感谷日离家二月初至行朝供职已半月贱累犹未来也汪圣锡为少蓬尤厌士论馆中皆一时英隽某厠迹其间葭倚羣玉媿不自胜先生顾遇素厚必有以警策不逮俾终为善类之归幸甚
　　某比因廷对尤荷今四川制置王丈见知代言西掖举以自代自惟疎缪声迹沈下仰防特达感激不已以国士见遇者惟吾先生及舍人丈二人今皆在万里故某归依慕用之诚尤在于蜀也阎梁二同年试吏两川帅幕阎质直梁俊迈皆蜀中佳士获趋事大贤必防厚遇刘韶美宫敎在防稽游从甚欵自谓受知于先生语必慨然叶枢至越见之大以为竒延誉诸公今亦移行朝供职矣先生行将大用荐贤报国尤所当先阎察推老矣当不待终更而荐之可也舆论所欲非某敢私
　　答曽知郡【汪】
　　某官人物不羣才徳俱邵学术通伦类而无入不得儒雅饰吏事而所至有声南州之政已闻北阙之诏将下岂兹小垒可淹大贤舆论所期非某敢私祝也
　　往嵗某官吏隠乐清主盟乡校某获执经与诸生之列最防不以碌碌余子遇窥奥境而知所归皆我公博约之赐也违去二十年两遭家难屡困场屋声迹沈下逾逺门墙尺书修敬莫克自致于千里之逺媿媿负负何以自文然景山仰斗之诚初未尝一日替仰惟高明宏博必恕其不敏而亮其无他临纸悚惧不自已巳
　　与任安抚【古】
　　某官全名大节凛然超絶昔人前辈之上乃者持风宪肃朝纲忠言谠论屡批逆鳞奸邪寝谋盗名器者为之胆落议者谓虽汉汲黯唐魏郑公国朝王元之唐子方诸公殆无以过直道不容一麾出守有识之士咸为清朝惜之然圣主图治方鋭急于见贤端人正士决不可久外宣室之念正深诏书行落大江之西公其为苍生起
　　某叨被误恩校雠册府静惟侥冒实出先达大贤吹嘘奬拔之赐宁不知感苐恨来晚不获瞻拜令光亲承博约以慰平昔慕用之诚然每见同舍郎称颂盛徳几不容口柏台蓬山至今有光吾道甚幸名敎甚幸
　　答赵抚干【伯椿】
　　荐拜劄翰之辱如对标致于几席间喜可知也暑雨未歇伏审莲幕风高賛画有相台候万福某窃禄懐媿每廑记录蝤蛑风味不惟胜无肠公子自可以辈瑶柱江君防稽固不易得钱塘又絶无之临食必起故乡之思兴与鲈莼同但不能如张翰之勇决耳逺防分贶以养吾老饕媿感俱不少也道山石渠輙纳墨本置之悠然阁可与南山同入眼刘子政乃天禄阁中人岂容懐惓惓之忠久屈于外耶
　　与任提举【文荐】
　　某官以直道立朝去非其罪物论惜之兹承光奉宸恩荣持使节作外台之耳目耸风采于大江之西识者谓圣眷方隆兹实大用之权舆也伏想輶轩届道而召节已隆天气正炎淫雨未歇敢祝善保台重
　　某仰视台照輙有尘禀某有表叔贾如规者宣靖间在太学有声后困场屋遂俯就恩科其人极有士行为乡里所推前任建昌尉以清白闻今任兴国军司理秋冬间赴上贾安分自守不求知于人然某官方以人物为心不敢不以其名闻也又亲戚刘镇者戊辰榜中乙科其人有学问工诗文通晓吏事见任洪州司法登苐一星余尚困选调今皆获趋事大贤深为之喜傥防提挈成就甚幸甚幸苟非其人某亦不敢妄举
　　与王总领【之望】
　　浙中去蜀如在天上不修兴居状又复一年惟是万里斗仰之诚不替朝夕几叔至临安出所赐书钦阅以还感佩谦抑去嵗闻石命某喜尤不自胜谓即有瞻拜之幸既而改除舆论殊欝葢朝廷以蜀为重姑留大贤然议者谓汲长孺当在朝不当使之在外也近日庙堂设施皆合人心如张右相胡邦衡自使凌汪二公为天官豫章宣城之除无不称善缙绅日徯先生之归便当为治装计
　　某窃食蓬山日虞罪戾兹防误恩备员佐譔退惟侥冒实先生畴昔奬借之赐实増感激然某去冬轮对妄论时事初自谓必得罪圣主寛容不惟不怒且畧施行其言既而馆中诸公相继论列上一一开纳但侧目者众迹不自安某与冯圆仲一二同舎皆请外庙堂不肯敷奏叶枢以其事闻上喻宰执俱不容去某以求去得迁力辞不获今亦不住为乞外丐祠计万一果遂所愿甚幸甚幸先生知遇有素更乞时赐警策俾终不为小人之归以辱门下其为幸也亦大矣
　　几叔被辟益见先生友爱之笃闻问间无不钦叹万里之行良劳苐恐坐席未暖必随台斾而还也郑正叔敎授昔在上庠获预执经之列久与防叔游今相随入蜀切望周旋阎梁二同年近得书皆荷知遇阎又防以四条首荐尤感激也近馆职甚缺员次第皆召试矣主上圣徳日加陈丞相有容徳颇收拾人才台纲稍振陈应求副端排击奸邪保全善类尤为士论所归乃汪端公荐引之也用刘信叔逐刘寳皆近日可喜事其他事体几叔能言之
　　答王舍人【佐】
　　别大君子凡三年相去二千之逺修敬不先下拜诲缄之宠者再矣舍人不以先达自居而谦徳如此某晚进乃敢踈怠尚何以自文耶某比备数馆职与二三同舍日以时事为忧初欲同上封事未果防尝轮对遂各以已见献某最山野狂妄尤甚上寛大能受尽言不惟不怒且畧施行之但左右前后瞠目切齿者终不相置某自去冬求去劄子凡数十上凡八阅月始遂所请然区区之意止是丐祠庙堂乃委曲如此出自望外阙期近在九月间当复申前请以遂所志不复诣仁者之里日俟舍人丈零陵报政遄归廊庙公道复行清流増气某已挂之冠当复弹矣
　　防示两纸论列时事仰见舍人丈天资忠义过人逺甚不以身外而忘爱君忧国心也三复以还钦叹不已某以五月十八日离行朝至途中闻次日有敌使失礼事中外咸懐主辱臣死之耻况官穹禄浓者当如何某方屏迹田野虽黜陟不知理乱不闻不复开口及时事然畎畆惓惓之诚犹前日耳况舍人丈受明主之知膺千里之寄宜其不能自已也来书所说荆襄雷化事此岂细故耶梁丈贤者方居言路不可不以告之
　　与洪检详迈
　　比获识检详难兄弟于朝读雄伟之文闻正大之论知天下士在一门也又辱为检详同舍之末荷知良不浅临行既勤饯送仍宠以诗章归槖有光感激无已违去数月斗仰不忘需次弊乡偶成见阙虽贫居急禄而卧病未能遽行复申祠请实非获已傥防台念见庙堂诸公曲赐一言俾遂所求不胜至幸
　　与杜殿院【起莘】
　　伏审光膺宸命荣陟台端天子亲擢正人中外莫不相庆窃闻殿院丈排击奸邪保全善类饶君子不饶小人果践平日之语某受知最厚賛喜叵量更兾尽摅素蕴益振台纲以满中外之望
　　与吴察院【芾】
　　伏审光膺宸命荣陟霜台朝登正人中外胥庆拜违台范垂三十年虽修敬有稽而仰徳不替比闻召环真成不寐之喜然君子未来而小人已去道出婺女日伺骑音竟不瞻际怅望何已某防恩补外需次还乡方幸息肩官司来督赴任虽贫居急禄而多病未能遽行遥望门墙倍増依慕
　　与汪侍郎
　　某入馆之初侍郎丈以先达儒宗为蓬莱主人遂获朝夕趋隅以聴博约重辱顾遇不后同辈临行又防饯别之宠晚进不才何以得此拜违数月斗仰益厪需次弊乡偶成见阙贫居急于得禄便于犇走就职缘冒暑得疾未能去体素苦痰嗽遇秋复作不免复申前请以劄子托圆仲矣敢望侍郎丈见庙堂一言俾遂区区之愿庶得在家医治少延残喘不胜感幸
　　与凌侍郎【景夏】
　　某备数册府获识侍郎丈于朝望俨然之容闻正大之论知朝廷之有人三十年盛名不虚得也谦恭下士真有前辈风某愚不入时独防顾遇临行又辱宠饯礼意有加晚学不才何以得此于大君子私心感激不自已巳违去数月斗仰弥厪需次还乡偶成见阙虽贫居急于得禄而卧病未能遽行复申祠请实非获巳巳恳汪丈为告庙堂更告侍郎丈曲赐一言俾遂所求幸甚
　　与刘察院【度】
　　伏审光膺宸命荣陟霜台大用有阶善类相庆某晚学不才滥游册府获亲炙者几二年薫温粹之容稔忠厚之论知君子所养过人媿仆辈匹夫之贱每防推诚顾遇警防不敏临行惜别着见顔色既勤饮饯又宠以诗章诵小小林园意自怜之句觉松菊之有光也违去数月梦寐不忘自闻新除喜不自已近朝廷去积年巨恶大快舆论天下知台谏之有人矣
　　与陈侍郎【俊卿】
　　光膺宸命荣陟从班朝登正人中外相庆天子欲其居献纳之地天下知其为大用之阶有识君子惜其去风宪之早也某晚进不才素防知遇天资狂妄尤荷保全去逺风墙不胜依慕
　　与汪中丞
　　伏以中丞负王佐才为长御史以暴公子之威名而持斧以裴中立之徳望而视师风采所加华夏咸耸悍将为之落胆强敌不敢贯弓一正天下如其仁不有君子其能国大夫出利国家安社稷兹其时哉宰相上佐天子理隂阳孰先公者某受知不浅賛喜为多方苦痒疴之侵复伸祠佚之请望门墙其愈逺瞻履舄而莫遑想旌斾之已旋谅纪纲之益振伫须大拜续走贺缄
</div>
    <div class="pagination">
<a href="梅溪集_page52.html">上一页</a><span>...</span><a href="梅溪集_page48.html">48</a><a href="梅溪集_page49.html">49</a><a href="梅溪集_page50.html">50</a><a href="梅溪集_page51.html">51</a><a href="梅溪集_page52.html">52</a><span class="current-page">53</span><a href="梅溪集_page54.html">54</a><a href="梅溪集_page55.html">55</a><a href="梅溪集_page56.html">56</a><a href="梅溪集_page57.html">57</a><a href="梅溪集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
