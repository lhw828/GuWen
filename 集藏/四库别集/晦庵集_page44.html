<!DOCTYPE html>
<html>
<head>
    <meta charset="UTF-8">
    <title>晦庵集 - 第 44 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 44 页/共 166 页</h1>
    <div class="content">　　与赵尚书书
　　熹向托廷老靣禀一二事不审台意如何今日之事第一且是劝得人主收拾身心保惜精神常以天下事为念然复可以讲磨治道渐次更张如其不然便欲破去因循茍且之而奋然有为决无此理既无此理则莫若且静以俟之时进陈善闭邪之说以冀其一悟此外庶事则唯其甚害于君心政体而立致患害者不得不因事捄正若其它闲慢非安危存亡所系者皆可置而不论如学校之政是也此等事欲大更张非唯任事者未必肯行亦恐主议之人未必究知先生学校教育之本意良法政使行之未能有益而反有害若欲因议而发且如来教所谓就见行法中畧与修整则熹前书纸尾四五条者最为稳当不惊动人耳目而可以坐消奔驰伪冐请嘱之然其行与不行亦非安危存亡之所系议而不行正亦不必固请也今所规画皆是创立条贯多所更革安得谓之就见行法中修整乎又况教官未必得人将来奸百出既已虑之而未知所以为计又何必抗言极论以争此尝试疎濶之策而使旁观者重有纷更不静之讥乎前日山间拜书不能尽此曲折深有遗恨盖策之未善犹未足言所深虑者尚书人望之重本所拳拳者当为何事而今乃切切于此不急之务以取嫌忌嘲笑于流俗知时识势者固如是乎然欲为前所谓时进陈善闭邪之说以冀上心之悟者又在反之于身以其所欲陈于上者先责于我使我之身心安静精神专一然后博延天下之贤人智士日夕相与切磋琢磨使于天下之事皆有以洞见其是非得失之正而深得其所以区处更革之宜又有以识其先后缓急之序皆无毫髪之然后并心一力潜伺黙听俟其间隙有可为者然后徐起而图之乃庶几乎其有益耳尚书天资髙明而于当世之务讲之熟矣至于前世名臣议奏又尝博观而精择之以为一书宜其投机合变虑无遗策而今者之议以大言之则不时以小言之则不巧不唯熹之至愚以为未安而天下有识亦无不窃怪其不当出于明者之口也抑其言又有大于此者盖又皆以为尚书颇以简贵自高惮于降屈而无好士受言之美也不识尚书何以得此于梁楚之间哉其必有以取之矣愿反诸身而熟察之有诸已而后可以求诸人无诸已而后可以非诸人虽敌已以下犹然而况于南向万乘之主乎尚书诚以天下之事为己任则当自格君心之非始欲格君心则当自身始盖非独熹之所望于下执事者如此计善类之所望莫不然也久欲言之而不得暇今日偶病怯风不敢出戸因得极陈其愚伏惟恕其狂率幸甚幸甚他所欲言无大此者请俟后便不宣
　　与留丞相劄子
　　熹窃以季冬极寒伏惟丞相国公钧起居万福熹伏自春间一再干冐竟蒙恩厚获安祠馆区区感戴盖不胜言顾以罪戾之余不敢复以姓名自通门墙之下不意今者曾未逾年又叨除目付以一路军民之寄此盖某官爱惜人才不忍使其终身弃于无用之地故以及此徳意良厚感激难胜但熹衰病益侵精神益耗使之从政其所施为悖眊颠错必有甚于前者而广西一路地广民贫边靣濶远得失所系又非内地监司郡守之比在熹自度实难冐受以误使令之意谨已具状辞免欲望钧慈俯察愚诚特与将上令熹终满今任祠禄之后别听指挥若其精神筋力足以堪之熹不敢复辞避也干冐威严俯伏俟命惟某官裁之熹瞻望台躔无由趋拜履舄伏乞上为两宫垂意茵鼎之卫光辅神圣永福寰区熹不胜愿望之至伏惟钧照
　　与执政劄子
　　熹伏自违远门墙积有年所疾病不间无从修致御者之问迩者窃承延登宥宻中外交庆辱知有素欣贺尤深而亦不敢进越辄以姓名自通不意今者误恩横被擢自闲散付以一路军民之寄此盖某官顾念畴昔曲借推扬有以及此【余同前】
　　与漕司劄子
　　政和县有小路数条通罗源宁徳海乡步行不过两三程可到故私盐每斤不过四十五文而官盐则必泝流运纲或半岁而后达脚费不赀故官盐立价不得不髙每斤之直遂至不下九十文所以从来民间只吃私盐而官盐自非科抑虽铢两无售者盖县道空乏狼狈而州府漕司不得此县财赋之入者有年矣中间知县袁采始为出卖落草私盐之术其实乃自买私盐而分置数坊卖之以给岁计自此以来县道稍可支吾而州府漕司亦获其助但民间本自不愿买吃官坊贵盐而不买者又有申举追呼之扰故行之未久即以违法致讼而罢于是本县一岁但起两纲尽数折还州府版帐漕司增盐之属本钱虽不易办而官吏免得冐法卖盐致讼民间免得买吃官坊贵盐以致申举追呼之扰比之袁宰之术尤为稳便上下方以为安而漕使陈右司政内有司偶失契勘却将本司积下诸州县增盐用船装载泝流般上政和勒令出卖每月责认解钱五百贯文殊不知若使政和官盐可卖则本县必须自般自卖以供公上而积其余以为循环之本前不至为冐法行险贩私之诡计后不至为逐纲撰本尽以还州之拙谋矣正縁盐不可卖是以不得已而为此今乃不察而必使之抱卖他州外县可卖不卖之增盐至于移贵就贱倒置烦扰则又未论于民有无利害而善理财者似亦不肯如此自此之后本县遂复置坊出卖此盐然实计每斤只卖得四十五文其余四十五文无所从出又官盐在仓日久亦有走卤欠折之数乃用袁宰之余谋隂许管坊人潜贩私盐以足其数后来趂卖不上虽已量减盐价月额然病根不除使官吏日惧谴责百姓须吃贵盐而漕司一岁所得不过三四千贯而已于民有害于官无利其理甚明窃恐髙明未详本末敢采民言以献欲望台慈特不下司宻行考究特赐住罢百里幸甚
　　与留丞相书
　　熹輙有愚悃仰尘钧听孤贱鄙儒迂濶有素中间诸公不知其不肖往往误有收拾使令之意而熹方拙不能奉承是以多致龃龉而不能无遗恨于其后爰自戊申之夏狼狈出关杜门空山盖已无复当世之念矣不意相公曾未识其靣目乃于秉钧之初首加拔用熹以衰懒不堪剧部为辞又蒙改命更畀郡符到官一年有请必遂如褒赠漳浦髙公减免经总制钱之属皆前日守臣所屡请而不得者是相公于熹知之不为不深而于漳之士民爱之不为不厚矣至于经界一事乃独屡上而不报至其甚不得已而阳许之则又多为疑贰之言以来谗贼之口曾不一年而卒罢之则熹于是始疑相公所以知熹者不若其于乡里小儿之深所以爱夫漳之士民者不如其于琐琐姻娅之厚而匹夫之志因以慨然自知其决不可以复入相公之门矣是以湖南广西再命再辞盖不唯以粗伸已志亦庶几隂以解谢临漳千里狼狈失业之民而于相公则不敢以为恨也今者相公郊居累月一旦来归未遑他事而复首以不肖之姓名言于上前付以湖南一路之寄圣主以相公之言为重即使出命而相公又申以手扎之赐慰喻劝勉礼意勤渥有加于前君相之恩隆厚若此政使贱躯羸顿不堪上道神识昏昧不任治剧亦当黾勉拜命走伏官次以称所蒙而熹之私心反复思之终以前事有未能忘者又窃惟念相公自居大位悉引海内知名之士无一不聚于朝今兹之事虽相公出舍于郊不得亲回天意而诸贤在列各摅忠悃并进苦言不遗余力是乃无异出于相公之口相公于此得士之多致君之效其亦以无愧古人矣然则若熹之愚姑亦勿问而置之度外似亦未足以亏盛徳之万分而况啓拟之恩谦尊之美相公又已行之乎夫宰相以得士为功下士为难而士之所守乃以不自失为贵今相公之得士如此下士如此已为盛美若又能容熹使不自失其所守则是古人所谓人有其寳者亦何必使之回靣汚行而为终身之羞哉抑今日之势天意虽若暂回而恐未固祸机虽若暂息而恐未除事防之来乃有大于漳州之经界者而恐不但如前日之易平也愿相公深以前事为戒公其心远其虑母使天下之士贤于熹者复有所激而不肯出于门墙则熹今日之言犹未为无以报徳也区区此意但欲相公知之所有省状公劄则不敢尽吐所懐矣傥蒙将上早赐施行勿使至于再渎则熹千万幸甚
　　与留丞相书
　　昨日伏蒙丞相少保国公降屈威重先辱手书虽以奏记畧陈谢悃而语意狂率不知所裁窃意相公必将怒而絶之则熹因得以伸匹夫之志而相公方且坦懐虚受不以为忤加赐真笔眷眷益勤此已出于望外矣至于所乞寝罢误恩则又未蒙赞可顾以元日奉觞盛礼之次开陈督遣且因书指喻以宜行熹诚狭中不足以窥大人之度然私心犹窃不能无所疑者则以为此虽足以见相公含垢纳污之量屈己下士之诚而未知相公之心以熹前日之事今日之言为果何如也熹今承命再三固已不敢必于退避但恐衰年精力不足以胜一道之责欲丐相公都俞之际委曲一言换一小垒若帅幕谋曹之属庶几可以扶曵衰残仰承恩指然其所以事相公者则不敢少有毫发异于前日之心也亦愿相公深以前事为戒于天下之事有可否则断以公道而勿牵于内顾偏听之私于天下之议有从违则开以诚心而勿误以阳开隂阖之计则庶乎徳业盛大表里光明中外远迩心悦诚服非独如熹等辈终身服役而不敢有议于万分矣如其不然则殆不若及其去就之未定而遂其本志之为愈也干冐罄竭恐惧殊深进之退之唯相公之所以命
　　答吴茂才书【益】
　　熹衰缪亡状谬沗召除业已在官不容辞避然亦以病告而宿留前途以俟报罢之命矣所论时务众共知其如此而未知所以处之之方来诲又若有所难言而不欲尽者反复思之未得其要若便得请固无所预万一不免一到临安或恐当路有问焉者尚望髙明不鄙而渎告之然必直书其事而勿为才语使愚者一见而晓然乃为厚幸不然又将有所不解而虚辱谆谆之诲矣至恳至望
　　与临江王倅书
　　熹昨临罢郡见邸报台谏集议素服事已有指挥施行时彼中尚未着紫衫然即已榜客位预告賔客官属矣过袁见郡县官皆已素服独盛府未之行心窃疑之欲以奉扣而匆匆不暇也不知后来别有指挥冲改耶抑偶未之省也至此又有丰城县官亦如宜春恐隆兴亦已如此窃虑更当检校讨论白守侯而正之乃为宜尔向以将赴江西入辞时永思已入土而寿皇所御衣冠皆以大布此为革去千古之而百官皆用紫衫皂带乃王丞相以亲老为嫌不肯素服议者皆有有君无臣之讥近日之论乃鉴其失然犹未能彷佛古制也又记在长沙初奉讳时方悟从吏车帷当易紫以青适未即出而何漕已易之如所言矣盖于心有不安故不约而同也并幸知之
　　答汪长孺书
　　熹到官三月无日不病扶曵此来良非获已上恩过厚辞谢不获叨冐供职愧恨难胜所幸无他而主上留神问学得以少效区区丞相时得闻见可以吐露心腹但事势牵掣亦有不得如人意处天变未销人情未靖如涉大水不见津涯尚深忧惧耳今日入侍方讲大学颇蒙开纳归来疲倦来使索书草草附此
　　与王枢使谦仲劄子
　　熹昨者到官长沙尝获一修记府之问伏蒙钧慈还答之宠捧领感慰不胜下懐继以病作不能嗣致牋敬惟是尊仰不忘于中未几遂以收召去郡行未两日即闻大纛移镇是邦甚恨不得宿留以俟参展然甚为一路军民喜于将蒙惠泽而三月之间颇类之政亦幸有以陶冶于大专槃物之中也伏想今兹已遂开府輙因还役敬具公牍修贺而复以此布其腹心伏幸钧察熹麋鹿之性久放山林老入修门尤以为苦虽荷闵劳之意职务优闲而其实则有甚难副者日夕悚惧未知所以逃责伏惟髙明有以教之则千万之幸也长沙版筑不容中辍军屯未得专制皆不得不言者比已僭易陈及亦皆得防施行想今已有所处矣湘西精舍漕台想已禀闻得赐一言俾遂其役千万之望昨欲庙祀一二忠贤以厉凡百已委官相视矣不知亦可并垂念否二事皆关名教计所乐闻故敢輙以为请并几矜察
　　与王枢使劄子
　　熹昨在任日因凖赦书修葺忠臣祠庙契勘晋谯闵王及近世孟赵二龙图刘大夫赵将军皆以忠义死于国事合立庙像岁时奉祠以励臣节即已牒州委官措置并检到晋志谯王衣冠制度外及申太常寺乞防孟龙图等衣冠制度今取到太常寺回牒一道并令人塑到孟龙图等小様两身责付承局袁超赍回投纳伏望钧防检防元案特赐处分熹又尝支钱令进奏官制造本州祭祀三献官法服冠冕等恐未发到亦乞并令催促免致遗坠不胜幸甚
　　其谯王等庙熹已具奏乞赐勅额得指挥别具禀次熹上覆
　　答李季章书
　　熹扶曵残骸幸抵田舍行藏之计无复可言但向来职事不能无遗恨此独深愧耳东府为况如何故宇凄凉新居鼎盛行路之人忘其前事颇复有为之不平者此处不早调防将有乘人之隙者此大可虑又向来放过大体已多今亦不容坐视不为收救之计此外则无他说唯有去耳欲去则不可不早然未去之间亦不可一日不葺理季章相与之深不可不力为言此也近事因来语及一二大者幸幸
　　与赵丞相书
　　熹窃以献岁发春伏惟丞相国公钧起居万福熹伏蒙赐教并示差勅得备祠官之数皆出陶镕岂不知感但镌职之请未蒙敷奏特从所请区区私分深所未安复有祈恳切乞留念熹今未敢请俸必以得遂为期非若异时一再不获尚可黾勉冐受也奏牍所陈之外又有一事盖向来祧庙之议上意已自开纳而丞相持之不下便将太庙毁拆及台谏有言不知只作如何处分致后省复有云云据其所言亦未敢深以熹说为非但云未见本议欲乞降出而丞相又不降出便从其请以此而观其罪不在楼陈而丞相实任之也夫绌始祖之尊置之别庙不使与于合食之列而又并迁二祖止祀八世熹固已议之矣而亦未敢尽其词也今太上圣寿无疆方享天下之养而于太庙遽虚一世畧无讳忌此何礼也熹本欲于免奏自劾前议不明致此疎脱又闻彼中他议方作不欲以此助其指摘姑从刋削然不可不使丞相闻之也闻今别庙乃是向来二后所袝不知是否夫以十世之祖考而下列于孙妇之废庙此不论而知其得失也相公何忍为之耶归来因阅所编奏议乃知平日已不主荆公之论此乃向来讲究未精之失今乃不遂其非而不肯改其误益甚矣熹愚暗不见事机向者误谓丞相有相知之意及今而后知丞相之大不相知而平日相与之意初不出于诚实也然则今日不唯得罪于人主而丞相固亦谓其不堪言语侍从之选矣但恨日前不合受过恩数不容一一回纳故且乞收还职名以赎后咎若又不蒙白从其请则熹不得已将出下策不复能计世道之消息盛衰矣然丞相以宗枝入辅王室而无故轻纳鄙人之妄议毁撤祖宗之庙以快其私其不祥亦甚矣欲望神灵降歆垂休锡羡以永国祚于无穷其可得乎言及于此令人痛心疾首不如无生丞相其亦念之熹自此不敢复通记府之问矣周吴二劄亦已拜领皇恐之剧专此具禀目盲不辨白黑不能他及唯乞以时为国自重千万至恳
　　别幅【録呈所拟奏藁】
　　向来尝窃妄论僖祖皇帝实本朝始祖之庙不合祧迁已荷圣明延问嘉纳而竟不蒙庙堂讲究施行遂致太庙并迁二祖止祀八世不唯上简宗庙失礼违经而尤非所以仰称陛下孝养寿康祝延万寿之意由臣浅陋不学言无足采致累圣朝贻灾后世自知不堪言语侍从之选不免再干旒扆自劾以闻
　　答李季章书
　　熹归来粗遣但左目全盲右目昏甚又脾泄时作颇妨应接耳前日始拜祠命职名义不当受已复上免章贱迹何系重轻计必得之也昨闻一寿徳夫之去方为叹惜忽报徳修继往令人尤不能为懐今日之势政使众贤交辅未必能济顾乃防之如此其将奈何不知徳修径归蜀耶或且留江湖间也一书烦附便幸勿沉浮计此形势与集贤不能无关渉不知能复几许时耳
　　与李季章书
　　台鼎动摇想诸事又一新外日闻茂献亦补外是何故耶文叔除命可喜且归乡里作村监司亦不恶也徳修赴湖南否近皆得书日夕未暇报因书更烦道意旦夕写得却别寄也去相弹文云何因风语及闻当序迁者乃下兼参与然则当卜相于外矣不知果谁得之也
　　答黄仁卿书
　　所示劄子语简意足李仓必须留意但恐见黄商伯狼狈后打草蛇惊亦不敢放手做事耳盐利向时不暇整顿但初出关时陈时中【名庸台州人时作检正清和岂弟人也】相访于浙江亭说此利害甚详时不甚晓又失于询访且以救荒方急不暇及既而悔之今得来谕乃审曲折甚愧见事之迟也赵公相见有何语当时大事不得不用此辈事定之后便须与分界限立纪纲若不能制而去亦全得朝廷事体不就自家手里壊却去冬亦尝告之而不以为然乃谓韩是好人不爱官职今日弄得朝廷事体郎当自家亦立不住毕竟何益且是羣小动輙以簒逆之罪加人置人于族灭之地以茍自已一时之利亦不复为国家计此可为寒心者惜乎此公有忧国之心而无其术以至于此也熹一目已盲其一亦渐昏暗势亦必盲而后已今年脚气幸未发而脾胃先衰饮食不化兀坐更无好况辞职赵公已相诺再请可得而今已去方复请之未知如何然势不可已或只得次等职名不作从官亦便可受却是来书所说鄙夫见识盖位卑势远只得如此亦不奈何也
　　答李公晦书
　　两请既皆不遂不免再告鄙意休官尚可少缓而辞职不容不力正与诸人之见相反然又未知今此果能遂此志否累书所喻得所未闻然事已尔无可奈何只得任之耳试后去住如何乡里虽穷寂然却无闲是非亦可乐也
　　答李公晦书
　　别纸或者以为乡来封赠奏补磨勘之属皆已引用次对恩数今日不当反有辞避远近知识所说亦多如此而熹鄙意窃谓前此供职讲筵之日带此职名便合受此恩例今年已罢讲职则自不合带此职名便不合受此恩例前日之受今日之辞彼此一时自不相须设使前日为不当受则今日只有改正纳还岂可却因已尝误受而终遂其非之理至于所谓已罢讲职不当复带侍从职名则其理亦甚分明但人不察耳且如侍郎给舍班皆在待制上及其补外则往往止带论撰职名如近日邓舍人是也岂可以其在内尝任侍从差遣而补外亦必待带侍从职名乎尝试屏去一切利害之私而平心以观之则此理晓然不难知也
　　与郑参政劄子
　　熹窃以仲冬之月阳气潜萌伏惟参政相公钧起居万福熹伏蒙钧慈还赐手教捧读感悚不知所言区区之请又复不遂虽荷容庇得免大戾然非素心所望于门下也今复有状申奏并恳诸公矣此事直自去冬此等时节劳攘至今若使鄙意止为备礼辞让亦何苦冐触天威烦渎朝听更使不相乐者得以议其后而终不自已耶实以从初不欲虚受已有状申省甚详后来既以罪去其无分毫之补可知即是全无义理可受官职其势不得不辞前此却荷赵公察知此意许以再上当为开陈若渠更得一两月不去则此事已定久矣不然则及国论未变善类未逐之时冐昧受了今亦无由追悔却是后来过了许多时月入了许多文字说了许多道理下稍却只如此闵黙受却则熹虽无岂有顔靣可见友朋今不得已须至再上以得为期却望参政力赐主张恊赞诸公同为敷奏谓其所请实出诚意则天意必须可回或恐不欲尽夺即得降一二等却得旧来所带阁选熹亦不敢固辞矣况此因熹力辞而改即非责降而可以保庇孤踪免遭弹射又可以仰全国家退人之礼于事体殊无所伤庙堂何惮而不肯为乎如更不蒙留意则是参政畧无矜念之意而直付之言路之笔端使得肆其诋毁而诿曰我无所预也熹不得请即须得罪决于此行若使未然亦不容茍止但自此不复敢以告于门下而坐待谴诃之及耳伏惟少垂意焉贴黄内事恐只防补磨勘两事须合改正盖熹去年本是带职员郎前此一郊中子已叨恩命去年自不合奏请非但不应得京官也磨勘则所供考第不知比之庶官月日如何恐或不足则亦当镌改其余虽不系利害然得尽削去亦一快也熹今年遣人来往虚费不赀今亦不能复遣初欲附递致恳适龚提干过门谨此修敬并致下懐切幸情照无由瞻望驰仰良深切几以时为国自重熹千万至祷
　　与郑参政劄子
　　熹山野伉拙处世不谐然自少日即蒙当世一二钜公教诲期许待以国士居常厉志不敢少贬以辱其门亦庶几得因济防少有毫发以自效于当世不意暮年此志不遂而又适遭时论大变威福下移忠贤奔波海内震骇病中闻之愤闷郁结覔死无路亟欲草疏自通几或开悟而子弟诸生交谒更谏以为如此适增国家之累而无益纷挐累日疾势遂侵此乃穷命使然是亦无足言者今若得因病辞官并脱无名之职则与世长辞含笑入地无可恨矣伏惟参政矜怜有素切望乘此机防曲赐保全万一更有纒挠不遂所懐则熹素心尚在本未能平一旦遇事感触不能自已更以垂死之年自贻投窜之祸亦非参政之所欲也抑时事如此有识寒心而参政从容其间未肯深任其责此亦中外所深疑者而熹犹窃恐髙明之有待而发也不知其果然耶其不然耶如其果然则安危之机相去日远亦不可以少缓矣垂絶之言无复伦次唯此一念炳然如丹伏惟明公念之
　　与李季章书
　　平生少年日分手易前期及此同衰暮非复别离时勿言一樽酒明日难重持梦中不识路何以慰相思史院同僚饯别灵芝坐间或诵此言季章见谓平生亦甚爱此盍书以见赠予谓如仆乃知此味季章未也胡为亦爱此耶既而思之解擕之际但有一人衰暮便足令满坐作恶乃知隐侯之言犹有所未尽也因并书以寄季章以为如何也
　　已作前幅送行之处渠未遣行而熹复从渠借人去上谢表方得并令带去衡阳之讣闻者伤叹况吾人相与之厚耶归葬之恩可见上意未尝忘之复书虽未遂恐终不能久沮格也熹前所请封赠防补等五事未得指挥不免再申朝廷只得付之有司使以法裁之足矣若不可辞熹亦无固必但众议论纷纷至今未巳熹非固欲如此也幸因见诸公一言及之仍恳郑丈早得回降付去人归为幸此是借人难令久伺也昨闻宣入试闱今想已出前书所说归计果如何耶行之昨日过此亦疑久未践也
　　与留丞相书
　　熹自少鄙拙凡事不能及人独闻古人为已之学而心窃好之久以为是乃人之所当为而力所可勉遂委已从事焉庶几粗以塞其受中以生之责初不敢为异以求名也既而闾里后生有相问者因以所闻告之而流传之误乃有自远至者其才之髙下质之厚薄虽为不同然皆以是心至熹不得拒也不谓熹之无状偶自获罪于世而诖误连染上累斯道下及众贤例得诡伪之名诋以不道之法至有初不相识而横罹其祸者杜门循习私窃负愧虽欲悔之而厥路无繇矣顾其继而来者又未忍郤然每对之未尝不自笑其愚而又怜彼之愚甚于熹也今幸旬月以来各以事归计亦闻之外间风色自不敢复来矣垂问之及深感钧慈风谕保全之意故敢详布委折昨日李袁州过此能言近事又知侥冐获附下风之义尤窃自庆幸也
　　答任行甫书
　　衰病益侵无足言者今有申府公状及府公手书为乞保明申请休致烦为投之仍计防申奏一宗文字付之去人仍作来年正月押下申发乃佳幕僚二书并以嘱之矣又此休致文字不知更要録白缴申脚色之类否案中纸札及省部亦应有合用常例悉烦问之此间者已批付干人依例支与幸呼来付之省部者得子细批报为佳
　　答任行甫书
　　休致文字极荷留念所以亟欲得之只为欲因赴省人带行然亦不敢令到日即投计程未合到须令正月下旬以后投之决不至为州郡之累也今再有书恳文昌及托林推言之想必可得也録白俟检法看如何若须用即续寄去数日来颇有讲论之乐恨贤者不闻之也
　　答任行甫书
　　熹病愈甚盖是天意催促休致消息可见悠悠之论殊无所谓府公闻已许开正发文字而俞建安亦数为游说又今再与书致恳此中初六七间有人入都须趂此前到此乃佳书中已说托建安及贤者靣言幸早留念若难相见只建安言之可也林推书说要録白文字等今亦有书报之但陈乞状不欲全依式恐有嫌疑其他建安书中可互见此不能尽布也
　　答任行甫书
　　谢事文字极荷留念林推所喻印纸已借人写须更两三日方可得即遣人送去且烦为道鄙意谢之俟遣人别上状也保官俞宰书中已说但亦恐其难之故不欲直求之但云托其宛转而已今果如所料可付一笑所说诸人或恐未升朝或恐亦有所畏不欲更啓口只南劒田右司虽是放罢然屡已经赦罢后又曾磨勘转官恐或可作已专令吴定往求之今若不是乞儿不肯与癞子作保然亦烦更问法意如何以状式官观之非分司致仕等人自可作也亦已喻干请人令勿幇正月以后俸钱并烦为收起劵身之属便中示及也
　　与任行甫书
　　保官久求不得已絶意不求只欲恳州府乞一申省状又闻府坐移镇已亟作书贺之并别缄致此恳遣行矣忽得昭武黄衡州书自求作保人之识度相越乃如此不免赶回且发去贺书烦为投之亦一靣遣人去昭武佥圆文字借印纸来俟到即发去求奏状内有一书至林推今亦且抽回只劵身仍烦取回俟有回便却付来也
　　与杨子直书
　　熹一病沉绵遂不能起今遣人去下致仕文字不知尚及拜受否也世间喻于义者则为君子喻于利者即是小人而近年一种议论乃欲周旋于二者之间回互委曲费尽心机卒既不得为君子而其为小人亦不索性亦可谓悮用其心矣人之将死其言也善惟老兄念之
　　与项平父书
　　熹老病死矣无复可言今漫遣人去下致仕文字念公平生故人不可无数字之诀时论一变尽言者得祸求全者得谤利害短长之间亦明者所宜审处也
　　答张定叟书
　　熹昧于摄理百病交攻初亦只是常年脚气而根本已衰不能与病为敌遂至沈困日甚一日今已无复生全之望亟上挂冠之请矣自惟平生无所肖似虽不及趋拜先忠献公幕府而荷知遇之意不薄及游兄伯仲间又以道义徳业相期于千载敬夫弃我而先已十余年而熹今衰病又如此则亦不得久留矣昨蒙朝廷不弃累加收用讫无补报狼狈而归方此省愆尚期后效而时论一变中外震骇忠贤斥逐下及韦布盖近世所未有病中愤闷无聊悲叹累日顾念疎远言之无益竟不能发一语以效其愚适防疾亟遂姑出此下计庶几旦夕瞑目有以见兄家父兄平生师友于地下耳此外尚何言哉时事如此有识寒心黙计中外羣公威望隐然忠义明白谁如吾定叟者异时扶倾补败洪济艰难熹虽瞑目实不能不以此望于门下也更愿勉思令猷益求彊辅燕居深念恬养本原远耳目之细娱图国家之大计此又区区所深望也游诚之才力可仗不但救荒一事得收置门下异时尽有用处但亦更愿兼收并蓄更得方正严重有余识远虑可敬畏者参错其间使勤攻吾阙如崔州平法孝直之于孔明则天下之事庶乎其可济也承喻先正经解寳藏无恙今谨封纳其间颇有续记所闻处盖亦疑而未定之词今固不容輙有增损不审尊意以为如何也熹病甚不能作字口占布此气已不相属矣即此永诀切望俯念愚言千万自爱至恳至恳
　　答刘季章书
　　告老得谢固为甚幸而无状之踪乃复累及从之方此踧踖不能自安忽得来书乃闻其讣尤深痛惜欲寄一书慰其子弟不知曾作何差遣来有便幸批报也子寿忧悴殊可念近日楼大防又已行遣一时流辈芟夷畧尽其势必从头别寻题目整顿一番闻乡日湖南所按吏有诉寃于朝者已下本路体量改正次第首见及矣知在晋辅处相聚甚善可更勉其收拾身心向里用力不须向外枉费心神非唯无益当此时节更生患害不可知乡日石刻及今所刋三册劝其且急收藏不可印出乡后或欲更为此举千万痛止之也无疑志趣诚实相惜其横起猜疑自立界限不肯乡上进步书中枉费心力分疎
　　与黄直卿书
　　三月八日熹啓人还得书知己至三山一行安乐又知授学次第人益信向所示告文规约皆佳深以为慰今想愈成伦理凡百更宜加勉力吾道之托在此者吾无憾矣衰病本自畧有安意为俞梦达荐一张医来用砂巴豆等攻之病遂大变此两日愈甚将恐不可支吾泰儿又远在千里外诸事无分付处极以为挠然凡百已定只得安之耳异时诸子诸孙切望直卿一一推诚力赐教诲使不大为门戸之羞至祝至祝【恩老昏事余干有许意彼所言者上有外家之嫌不可问也】礼书今为用之履之不来亦不济事无人商量耳可使报之可且就直卿处折如向来丧礼详畧皆已得中矣臣礼一篇兼旧本今先附案一面整理其他并望参考条例以次脩成就诸处借来可校作两様本行道大小并附去并纸各干番可收也谦之公庶各烦致意不意遂成永诀各希珍重仁卿未行亦为致意病昏且倦作字不成所懐千万徒切凄黯不具
　　与陈建宁劄子
　　伏见本府夏税小麦秋税糯米除折钱外并纳净利钱闻之故老本府酒课旧来元系官至宣政间故御史中丞翁公出镇乡邦始以官务烦费收息不多而民以私酿破业防刑者不胜其众于是申请罢去官务而防计一年酒课所入除米麦本柄官吏请给之外总计净利若干均在二税小麦糯米折钱数内别项送纳民间遂得除去酒禁甚以为便但今窃详净利二字不见本是酒课之意窃虑将来官司不知本末或有再之议欲望台慈询究本末申明省都将净利二字改作酒息庶几翁公所以惠于乡邦者垂于永久不胜幸甚此事曲折旧见妻家尊长说及当时以乡党亲戚之故亲兄翁公措置此事至今为利中间偶闻官司有再之意因以此说告之得寝其议然数年以来耆旧凋零已无知其说者深虑日久无复稽考必有后患伏惟知府尚书于姻戚间必尝知其本末今又屈临此邦得赐台念幸甚幸甚
　　乞给由子与纳税戸条目
　　一诸县旧例每遇二税起催前期印造由子开具逐戸产钱出入及合纳税物逐项数目给付人戸以慿送纳近年诸县间有都不印给由子致人戸无慿送纳或有所纳过多既成虚费或有少欠些小又被追呼欲乞行下约束依例及时印给
　　一诸县人戸送纳税物官司交讫合给朱钞县钞即关主簿勾销戸钞即付人戸执照使人戸免致重叠追呼搔扰近年诸县间有受纳钱物不即印钞即以钞单给付人戸既无官印不可行用及至追呼不为防对勘断监纳山谷细民被害尤甚欲乞检坐勅条行下约束诸县仓库交到人戸税物一钱以上须管当日印给朱钞令所纳人当官交领不得似前只将钞单脱赚人戸
　　一诸县受纳亦有即印钞者又不即时关过簿防已关过者主簿又不即时勾销正簿虽承使府仓库发下朱钞亦是如此怠慢不即勾销以致县道妄行追呼人户虽有执到戸钞者又不与照应释放及将乡司案吏重作行遣却将已纳人决挞监系追胥案吏诛求乞覔至有只欠三五十钱而所费十数千者甚者又遭送狱禁系勘断监纳人不聊生欲乞检坐勅条行下约束严责主簿须管依限勾销其催税官司如有人戸执到戸钞即仰画时疎放仍将乡司案吏重行勘断
　　右具如前并乞行下约束仍印小榜简约其词令人戸通知其有奉行违戾去处许人戸径赴使府陈诉将官吏重作行遣
　　与李彦中张干论劄济劄子
　　示喻劝分之说足见仁人之心区区所虑盖亦如此但闲中不敢数与外事前日但以船粟尽输城中乡落细民无所得食恐有他患不免以书扣府公久未得报未知竟如何但此说又与来喻浦城发米之说正相戾恐不容自有异同窃意莫若邀率乡里诸长上先次相与合议可行之策使城郭乡村富民贫民皆无不便然后共以白于当路而施行之盖此事利害稍广非一夫之智所能独决又笔札敷陈未必尽意不若面言之可究底蕴也但此事之行于富民必不能无所不利但以救民之急不得不小有所忍权以济事若为富民计较太深则恐终无可行之策也告急朝廷丐籴邻部恐亦不能有补吾乡在重山复岭之中朝廷纵有应副不识何路可以运致邻部唯有广东船米可到泉福然彼中今年亦旱近得福州知识书言之甚详此固无可指凖就使有之亦如何运得到此浦城之米想亦不能甚多发之无节恐山谷间细民饥饿将复有贻州郡诸司之忧者尤不可不深虑也度今城下惟有两县劝分之说须作措置然亦且令爱惜撙节接续长远乃为至策若乘快督迫数日之间散尽所畜则无以为后日之计矣但上戸有米无米之实最为难知若一槩用产钱高下为数此最不便顾恐今势已迫不暇详细不免只用此法耳若说不拘多少劝喻任其自粜则万无是理也要须别有一法以核其实乃佳耳浦城之米必不得已可就籴而不可通贩盖就籴犹为有限而通贩则其出无穷必倾此县而后已凡此数端恐可以裨商论之末故畧陈之不识高明以为如何也











　　考异
　　与赵丞相书论祧庙世道消息【一作消长】










</div>
    <div class="pagination">
<a href="晦庵集_page43.html">上一页</a><span>...</span><a href="晦庵集_page39.html">39</a><a href="晦庵集_page40.html">40</a><a href="晦庵集_page41.html">41</a><a href="晦庵集_page42.html">42</a><a href="晦庵集_page43.html">43</a><span class="current-page">44</span><a href="晦庵集_page45.html">45</a><a href="晦庵集_page46.html">46</a><a href="晦庵集_page47.html">47</a><a href="晦庵集_page48.html">48</a><a href="晦庵集_page49.html">49</a><span>...</span><a href="晦庵集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
