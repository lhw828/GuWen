<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 9 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 9 页/共 104 页</h1>
    <div class="content">　　往嵗过广陵值早春尝作诗曰春风十里珠帘巻髣髴三生杜牧之红药梢头多蠒栗扬州风物鬓成丝今春有自淮南来者道扬州事戏以前韵寄王定国二首
　　淮南二十四桥月马上时时梦见之想得扬州醉年少正围红袖冩乌丝
　　日边置论诚深矣圣处时中乃得之莫作秋虫促机杼贫家能有防絇丝
　　谢公择舅分赐茶三首
　　外家新赐苍龙璧北焙风烟天上来明日蓬山破寒月先甘和梦听春雷
　　文书满案惟生睡梦里鸣鸠唤来乞与降魔大圎镜真成破柱作惊雷
　　红题叶字包青箬割取丘郎春信来洗一春汤饼睡亦知清夜有蚊雷【丘子进外家壻】
　　呈外舅孙莘老二首
　　九陌黄尘乌帽底五湖春水白鸥前扁舟不为鲈鱼去收取声名四十年
　　甓社湖中有明月淮南草木借光辉故应剖蚌登王室不若含沙弄夕霏
　　以天坛灵夀杖送莘老
　　王屋千霜老紫藤扶公休沐对亲朋异时驷马安车去拄到天坛愿力能
　　从张仲谋乞蜡梅
　　闻君寺后野梅发香蜜染成宫様黄不拟折来遮老眼欲知春色到池塘
　　乞姚花二首
　　正是风光嬾困时姚黄开晩落应迟欲雕好句乞春色日厯如山不到诗
　　青春日月鸟飞过汗简文书出叠重乞取好花天上防宫衣黄带御炉风【风一作烘】
　　寄杜家父二首
　　红紫争春触处开九衢终日犊车雷闲情欲被春将去鸟唤花惊只麽回
　　风尘防污青春面自汲寒泉洗醉红径欲题诗嫌浪许杜郎覔句有新功
　　王才元舍人许牡丹求诗
　　闻道潜溪千叶紫主人不剪要题诗欲搜佳句恐春老试遣七言賖一枝
　　谢王舍人剪送状元红
　　清香拂袖剪来红似绕名园晓露丛欲作短章慿阿素缓歌夸与落花风
　　寺斋睡起
　　桃李无言一再风黄鹂唯见緑怱怱人言九事八为律傥有江船吾欲东
　　次韵王稚川客舍二首【旧诗】
　　五湖归梦常苦短一寸客愁无奈多慈母每占乌鹊喜闺人应赋扊扅歌【百里奚仕秦其妻歌曰百里奚五羊皮忆别时烹伏雌炊扊扅今日富贵忘我为】
　　身如病鹤翅翎短心似乱头绪多此曲朱门歌不得湖南湖北竹枝歌
　　同元明过洪福寺戏题
　　洪福僧园拂绀纱旧题尘壁似昏鸦春残已是风和更着游人撼落花
　　戏答晁适道乞消梅二首
　　青莎径里香未干黄鸟隂中实已团烝豆作乌盐作白属闻丹杏荐牙盘
　　北客未尝眉自颦南人夸説齿生津磨钱和密谁能许去蔕供盐亦可人
　　题净因壁二首
　　瞑倚团蒲挂钵囊半牕疎箔度微凉蕉心不展待时葵叶为谁倾夕阳【挂钵囊一作昼梦长】
　　门外黄尘不见山此中草木亦常闲履声如度薄冰过催粥华鲸吼夜阑
　　以梅餽晁适道戏赠二首
　　带叶连枝摘未残依稀茶坞竹篱间相如病渴应须此莫与文君蹙逺山
　　渴梦吞江起觧顔诗成有味齿牙间前身邺下刘公干今日江南庾子山
　　忆邢惇夫
　　诗到随州更老成江山为助笔纵横眼防白璧埋黄壤何况人间父子情
　　戏答张秘监馈羊
　　细肋柔毛饱卧沙烦公遣骑送寒家忍令无罪充庖宰留与儿童驾小车
　　戏咏猩猩毛笔
　　桄榔叶暗宾郎红朋友相呼堕酒中政以多知巧言语失身来作管城公
　　客有和予前篇为猩猩解嘲者复戏作咏
　　明牕脱帽见防茸醉着青鞋在眼中束缚归来傥无辱逢时犹作黑头公
　　六月十七日昼寝
　　红尘席帽乌鞾里想见沧洲白鸟双马齧枯萁諠午枕梦成风雨浪翻江
　　北牕
　　生物趋功日夜流园林才夏麦先秋緑隂黄鸟北牕簟付与来禽安石榴
　　题伯时天育骠骑圗二首
　　玉花照夜今无种枥上追风亦不传想见真龙如此笔蒺藜沙晩草迷川
　　明牕槃礴万物表冩出人间真乗黄邂逅今身犹姓李可非前身江都王
　　子瞻寺壁作小山枯木
　　海内文章非画师能囘笔法作枯枝豫章从小有梁栋也似郑公双鬓丝
　　题惠崇画扇
　　惠崇笔下开江面万里晴波向落晖梅影横斜人不见鸳鸯相对浴红衣
　　题郭熙山水扇
　　郭熙虽老眼犹明便面江山取意成一段风烟且千里解如明月逐人行
　　题刘将军鴈
　　将军一矢万人防雪洒晴空碎羽翰乞与失羣沙宿鴈笔间千顷暮江寒



　　山谷集巻九
　　钦定四库全书
　　山谷集巻十
　　宋　黄庭坚　撰
　　律诗七十八首
　　和答元眀黔南赠别
　　万里相看忘逆旅三声清泪落离觞朝云往日攀天梦夜雨何时对榻凉急雪脊令相并影惊风鸿鴈不成行归舟天际常回首从此频书慰断肠
　　赠黔南贾使君
　　緑发将军领百蛮横戈得句一开顔少年圯下传书客老去崆峒问道山春入莺花空自笑秋成梨枣为谁攀何时定作风光主待得征西鼓吹还
　　万州太守髙仲本宿约逰岑公洞而夜雨连眀戏作二首
　　肩舆欲到岑公洞正怯冲泥傍险行定是岑公閟清境春江一夜雨连眀
　　蓬窻髙枕雨如绳恰似糟牀压酒声今日岑公不能饮吾侪闻健且频倾
　　万州之下岩唐末有刘道者定州无极人闻道于云居膺禅师为开岩第一祖法号道防自凿石龛曰死便藏龛中不用日时门人奉其命二百年来逰者题诗不可胜读莫能起此开岩者故予作二篇表见之其一用杨子安韵其一用王定国韵【用杨子安韵一篇在古诗第五巻】
　　寺古松楠老嵓虚塔庙开僧縁蚕麦去官数荔支来石室无心骨金铺称意苔若为刘道者拽得鼻头回
　　又戏题下岩
　　往往携家来托宿裙襦参错佛衣巾未嫌满院油头臭蹋破苔钱最恼人
　　外侄李光祖往见尚垂髫今观寄嗣直小诗已可爱因次韵【知命】
　　昔别长安未裹头如今诗句可消愁外家未觉风流逺他日相期到益州【李公择终于益州帅】
　　戏题巫山县用杜子美韵
　　巴俗深留客吴侬但忆归直知难共语不是故相违东县闻铜臭江陵换裌衣丁宁巫峡雨慎莫暗朝晖
　　戏答刘文学【知命】
　　人鲊瓮中危万死鬼门闗外更千岑问君底事向前去要试平生铁石心
　　马上口号呈建始李令【知命】
　　驿亭新似眼般明箐路开如掌様平谁与长官歌美政风摇松竹是懽声
　　次韵答清江主簿赵彦成【知命】
　　日转溪山几百遭厌闻虎啸与猿号笙歌忽把二天酒风雨犹惊三峡涛已作齐民寻要术安能痛饮读离骚看君自是青田质清唳当闻彻九臯
　　将次施州先寄张十九使君【知命】
　　书来日日觉情亲今信施州是故人许我投名重入社放狂作恼未应嗔
　　收拾从来古锦嚢今知老将敌难当囊中尚有毛锥子花底尊前作战塲
　　一别施州向十霜传闻佳句望风降空弮不易当坚敌振臂犹思起病疮
　　和仲谋送别二首【知命】
　　夜郎自古流迁客圣世初投第一人不见施州肯回首五溪三峡更谁亲
　　五溪三峡漫经春百病千愁逢故人何处看君嵗寒后欲将儿女更论亲
　　题苏若兰回文锦诗图
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page8.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page4.html">4</a><a href="山谷内集山谷外集山谷别集山谷词山谷简尺山谷年谱_page5.html">5</a><a href="山谷内集山谷外集山谷别集山谷词山谷简尺山谷年谱_page6.html">6</a><a href="山谷内集山谷外集山谷别集山谷词山谷简尺山谷年谱_page7.html">7</a><a href="山谷内集山谷外集山谷别集山谷词山谷简尺山谷年谱_page8.html">8</a><span class="current-page">9</span><a href="山谷内集山谷外集山谷别集山谷词山谷简尺山谷年谱_page10.html">10</a><a href="山谷内集山谷外集山谷别集山谷词山谷简尺山谷年谱_page11.html">11</a><a href="山谷内集山谷外集山谷别集山谷词山谷简尺山谷年谱_page12.html">12</a><a href="山谷内集山谷外集山谷别集山谷词山谷简尺山谷年谱_page13.html">13</a><a href="山谷内集山谷外集山谷别集山谷词山谷简尺山谷年谱_page14.html">14</a><span>...</span><a href="山谷内集山谷外集山谷别集山谷词山谷简尺山谷年谱_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
