<!DOCTYPE html>
<html>
<head>
    <meta charset="UTF-8">
    <title>御制诗集 - 第 1312 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1312 页/共 1326 页</h1>
    <div class="content">　　正虑仍当望捷回略欣二处捷音来虽然未获逆之首却已生擒助者魁【自五月下旬驻跸山庄以来已逾三月每日筹办楚省南北军务虽湖南已将逆苗首石三保生擒解来正法而大兵尚未直抵平陇擒获逆首石栁邓其湖北郧阳当阳襄阳孝感来凤诸处虽已平定而钟祥及榔坪灌湾脑尚未收复明早即当旋跸正在殷盼喜音适和琳福宁捷信同时报到据和琳奏自攻克捧风坳强虎哨两处后已得平陇紧要门户据降苗等佥称石栁邓被官兵围攻日紧令贼目石代噶纠聚匪党扵后路滋扰为牵掣大兵之计石代噶者与石栁邓首先起事肆扰川黔交界地方自官兵洗大塘汛后该犯即同石栁邓逃至黄瓜寨到处抗拒实为第一罪犯兹扵八月十二三等日总兵袁国璜报称宻派熟悉苖地之乡勇及降苗等设法围截该镇带兵扵老旺寨将石代噶擒获和琳讯供后即将该犯贮扵木笼派员押厯各寨脔割枭示石代噶既擒不特川黔后路去一巨魁即石栁邓手下又除一助恶逆党此时相距平陇益近石栁邓抵死守御现在设法擒捕想日内不为官兵生俘即为降苗缚献苖疆之事即可指顾全定】旗鼓渠搜弟兄两甲坡勇赖弁兵材【同日据福宁观成奏来凤旗鼓寨贼首胡正中田谷敦等均经擒获正法尚有杨子敖杨子林弟兄亦系邪教紧要贼目屯聚指甲坡山梁随派总兵诸神保带兵围住福宁观成扵八月十一日督率将弁及屯土兵勇分为四路奋勇杀贼目杨子敖杨子林正欲觅路窜逸把总虎正林兵丁谢福荣彭光鳌奋力追赶将杨子敖二犯砍伤擒获及余匪五百余名夺获鎗刀数百件该处贼匪洗尽即由宣恩散屯聚余匪督兵前赴榔坪办林之华等披览两次所奏亦堪欣慰而现在湖南平陇咫尺苗匪断不能他窜大约旋跸途中驰报喜音即可迎到矣】伫闻平陇缚凶憝跸路当披喜疏开
　　避暑山庄回跸至喀喇河屯行宫作
　　望捷去来三月期【五月十八日啓銮幸避暑山庄至今日回跸往来此地无日不殷盼湖南湖北捷报瞬息流光不觉已阅三月余矣】流隂睫眼迅如斯雨时旸若诚幸矣穂滞秉遗亲见之【今年口内外晴雨调匀可称时若前据梁肯堂奏报通省秋收九分有余今早过广仁岭凭览沿途农家髙廪如墉余粮栖亩而圃菜町荞亦俱含滋鲜茂实堪欣慰】碧树青山赏何有昨年今嵗愧増滋迎銮伫俟擒凶信瞪发劳【目瞪发劳出楞严经】看飞骑驰
　　恵龄等奏攻克灌湾脑贼巢生擒逆首张正谟等诗以志事
　　跸路方殷飞骑至行宫驻即捷音来【今早自山庄旋跸途中引领喜报迎驰方殷盼望乃甫驻行宫即递到恵龄等攻克灌湾脑生擒逆首张正谟捷奏殊堪惬念】正谟实是倡乱者阅嵗竟能执讯哉【今春二月间有湖北邪教聂杰人等因该省弁兵大半调赴湖南进苗匪营汛空虚乗机在枝江宜都一带倡乱焚掠恵龄闻信即带兵往擒获一百五十余人余贼窜入灌湾脑山内负嵎抗拒屡经恵龄督兵杀贼无算聂杰人情急自投纳命讯出伊子曽拜张宗文为师学习白莲邪教张宗文之师张正谟实先倡首谋逆胁人入伙聂杰人已解京正法而张正谟恃其地险抵死抗守半年以来官兵设法攻围计诱痛加杀将贼卡全行攻破万分穷蹙八月十七日恵龄选派趫健兵勇五百人各持草束抛掷火弹引透贼人所埋地雷声振山谷延烧贼卡鹿角恵龄与成徳文图富志那各率将弁兵勇分四路齐进攻克外层贼墙贼匪不能抵御退入二道墙内官兵即将贼尸填平沟濠前进贼匪纷纷溃散内有贼百余跪地哀号乞命恵龄令素识张正谟之孟宇宁指认张正谟并助逆之刘洪铎一并擒获解京被杀及投水者不下万计生擒二千余人夺获鎗炮刀矛甚多自十七日丑刻至十八日酉刻奋勇攻全行荡平不致一名漏网先令成徳文圗带兵二千名前赴榔坪捕林之华而恵龄将顺路凉山屯聚之贼尽亦即督办此时官兵声威大盛各处陆续洗荡止存钟祥榔坪之贼兹酋先倡乱之贼已俘其胁从匪徒定即涣散余一二贼目不难指日全行灭矣】四面合围冒险阻一心齐奋迅霆雷所余孽指日扫尽湖北民生喜气恢
　　入古北口作
　　初跸即闻获首魁【昨廿七日自山庄旋跸甫至喀喇河屯行宫即得恵龄攻克灌湾脑生擒逆首张正谟之奏】拟擒栁邓继音来【前月廿五日和琳奏攻克后坡新寨等处擒获逆苗目石代噶相距平陇不过十余里石栁邓势已万分穷迫非为降苗缚献即为官兵擒获满拟一二日内即可续闻和琳喜报今又越三日盼望益为殷切】三朝兹隔古北入方寸仍希驿信催外塞内畿一律稔崇墉比栉几村堆惟殷飞骑途中接【今嵗塞外畿内一律丰收沿途所见农家景象实堪欣恱惟望回京之前途中即得驰报喜音迎览楚省南北大功全定仰荷　　昊恩益深寅盼】望捷去而捷定回
　　福建四川云南各巡抚奏报收成分数诗以志慰
　　不縁行路废批诺北省今秋都大佳【今年北省秋收直隶山东山西俱九分有余河南八分有余惟甘肃兰州宁夏等府属地方以夏秋雨少被旱收成歉薄已命优加赈抚然不过一隅之地北省中除陜西尚未奏到外其余各省俱属丰稔】闽蜀九分次第报【据姚业奏闽省入夏以来旸雨应时早稻成熟核计通省六十四州县内除台湾一县土性不宜早稻向不种植外其余各属内收成十分者闽县等二县九分有余者长乐等三十州县九分者永福等九县八分有余者罗源等十县八分者古田等十二州县合计通省收成实有九分本年自春麦丰收之后粮价已平兹早稻又得九分新粮上市民食益裕闾阎欢忭倍常等语　又据英善奏川省五六月间正当禾苗长发之际叠沛甘霖髙下田禾无不一律秀实现在早稻登场晚稻亦次第刈获详核各属九分有余者成都等九府睂州等六直隶州九分者保宁等二府八分有余者绵州等二直隶州叙永一厅八分者酉阳州石砫等二厅七分有余者理番等二厅统计通省收成实有九分农民含哺鼔腹共庆丰登景象恬熙地方极为宁谧等语】滇南一賸土民皆【又据江兰奏滇南跬步皆山不通舟楫全借本境产粮充裕庶几民食有资本年雨勤水足目下节近白露稻谷俱已扬花结实核计蒙化等二十四厅州县髙下田亩收成约有十分武宁等二十一厅州县低处收成十分髙阜收成九分有余永北等三十一厅州县髙下田亩收成九分有余思茅等九厅州县髙下收成九分至沿边三十三土司地方髙下稻谷杂粮亦收成九分有余合计通省秋成约及十分等语披览三省秋收均属丰稔实堪欣慰】各疆同庆邀
　　天眷厯嵗希逢惕已懐归政庶几符治理子元年幸万几谐
　　秋麦用题梁肯堂奏报各属麦收诗韵
　　去报八分已是幸【今嵗三春雨雪优霑满拟麦收可得上稔乃入夏后雨泽略阙以致颗粒不能饱绽分数减少五月初据梁肯堂奏通省麦收牵算柢有八分幸而尚得下稔自五月以后京畿内外旸雨协候可称时若直隶奏报秋禾收成十分者竟有三十余州县各属通计之尚得九分有余兹逥跸途中欣览农家禾黍均已登场并见播种秋麦多有出土者农功有庆益仰　　天贶频仍倍切钦荷】归看秋麦茁秧优农功三月时若阅诚荷
　　天恩惕路由














　　御制诗余集巻七
　　钦定四库全书
　　御制诗余集巻八
　　古今体三十九首【丙辰八】
　　回跸至御园即事
　　两楚首凶一处获【湖南逆苗系石栁邓首先滋事湖北邪教系张正谟首先纠众今张正谟已生擒解来而石栁邓擒获之报尚未驰到为之切盼】一余栁邓盼擒该虽然嵗稔畿途览【今嵗口外口内一律丰稔胜于往年虽沿途厯览足为欣懐而两楚大功尚未全蒇回跸至御园依然盼捷殊深惭闷】实愧功全御苑回碧树青山秋未老居今诸昨望成灰偶思陶事聊解闷益觉深惭归去来
　　雨【九月初四日】
　　三寸秋霖秧麦滋快晴无泞众欣时似兹奚不舒眉皱望捷仍徯邮信驰
　　观射
　　夜雨时霑【九月初六日】傍晓晴【昨夜五鼓雷雨一阵逮晓即霁所种秋麦及菜蔬等得此滋渥更为有益】秋麰渥润菜蔬荣门前引见材量授
　　家法看呈义寓精【今早御出入贤良门引见武职人员因命子皇帝率皇子皇孙等习射我朝家法贻训骑射最当留意万世子孙所宜聪聴遵守毋忽】驰报三军盼来捷轮
　　班六部正当兵【雍正年间　　皇考驻御园　　命六部及都察院内务府銮仪卫等衙门轮班值日至园奏事每九日周而复始至今沿为定例今日正当兵部轮班值日】坐观一矢未曾发耆嵗无能慙愧情【今嵗驻跸山庄三月余以筹办两楚军务少暇未曾习射而自壬子以来毎嵗木兰围中或以雨多积潦或以节早气寒停止进哨已阅五年殊深慙愧】
　　青龙桥西
　　待捷园中复六朝香山思遣闷非辽周遮进已三军近险阻恃犹二竖骄【和琳统率大军进逼平陇所有附近贼卡俱已攻克相距贼巢不过十余里因秋雨连绵山路险滑不能迅速直入尚余逆首石栁邓吴廷义二人胁众死守想目下久已晴霁定将二逆生获驰捷在途矣】南逆苗擒凶首要北邪教翦党羣消【昨据永保等奏捕钟祥邪教贼匪殱戮殆尽现在乗胜四面搜拏无难悉数殄灭惟望将首恶刘之协姚之富等尽行擒获而福宁恵龄将宣恩凉山之贼尽迅赴琅坪生俘逆首林之华则湖北境内全臻平靖耳】静宜壁泐诗重阅隔嵗依然未解嘲【上年重九驻香山静宜园时正值奏到攻克茶它栁夯等处逆苗巢穴生擒贼首吴半生可望大功即成有诗志事泐壁今已阅一年虽已将逆首石三保擒来正法苗疆指日全定而蒇绩喜音尚未驰到盼望倍増殷切】
　　香山重九日
　　丙辰立愿竟符初
　　天锡崇恩古莫如幸得髙闲政归子然犹宵旰训殷予不堪九老
　　昔年忆【乾隆辛巳恭遇　　慈宁七旬万夀集文武及致仕大臣年七十以上者毎班各九凡二十七人为香山九老防即赐防香山并绘图赋诗以纪其盛至辛夘　　八旬大庆依例行之本愿十年一举乃自丁酉后永慕徒懐不堪追忆】却喜香山此日居设以防昌较白傅耆龄饶彼更旬余【按唐书及白香山诗集年谱中载居易自称香山居士于防昌五年与前懐州司马胡杲等九人为九老防时人慕之绘图传世然考居易年仅七十有五予今年八十有六较之居易已长十一嵗而精神尚健归政以来仍复不敢自逸训政如常岂非仰蒙　　昊眷感幸之余益深钦惕】闻总督伯和琳在军营病故用哭福康安诗韵以志悼惜【有序】
　　数日前和琳奏报大军逼近平陇石栁邓指日可以擒获功届垂成惟闻军营地有瘴疠病者甚多颇以为忧然未闻和琳患病之信今日驰到额勒登保等奏函深为骇愕阅之和琳竟以染患瘴疫泄泻溘逝可深轸惜诗以哭之
　　独任军劳者疫捐同不谋【上年二月内黔楚遂苗石栁邓石三保等诈疯诱众滋事福康安在云南一闻此信即带兵驰赴贵州松桃正大一带办并有阑入四川秀山境内者其时和琳自蔵囘川正拟来京陛见行至邛州得报不待谕防亦即带兵驰抵秀山痛加戮遂与福康安防合由黔入楚节次攻克险要贼寨殱毙逆苗不可胜计惟因该处雨多路险贼人负嵎死守寖寻半嵗有余不意五月间福康安积劳成疾兼患时疫不数日竟致不起幸赖和琳一人独任其劳总统督办将卒等咸遵约束用命意谓即可成功乃和琳亦因感受山岚瘴气传染时疫自起病至溘逝亦仅十一二日与福康安相似实堪轸悼】诚怜心一力【和琳乃大学士和珅胞弟才识明敏办事勤能前壬子嵗福康安征廓尔喀之役命赴后蔵督催粮运军火实心任事忠笃可嘉凯旋后即留驻前蔵办事诸凡经理妥协此次与福康安同心协力筹办军务屡着勲劳自福康安病故后一人独当重任连克险峻山梁直抵干州擒获首逆石三保及贼目石代噶真能不负委任至意节次加恩晋阶伯爵宫衔特赐黄带三眼翎紫缰以彰功绩今不料与福康安病故情形不谋而合诚堪怜悯允宜渥沛殊恩用昭饰终令典因即降防加赠公爵并命伊子承龙赏银五千两治丧派御前侍卫公丰绅济伦迎往奠醊以示优恤】那禁泪双流是我命之蹇【连失董军贤臣自问又实非兴兵自我诚不解其故】况其功近收【自兵抵干州后进攻三岔坪捧风坳强虎哨连克诸卡相距平陇仅十余里贼已万分穷蹙止有石栁邓吴廷义二人尚在胁众茍延抗拒已成釜底防魂不为降苗缚献即为官兵生擒大功指顾可以告蒇乃忽有此事而福康安和琳二人殚心忠荩俱不克亲见成功生膺懋赏岂数定使之然耶】五言聊识恨仍冀捷音酬【此时军营无董率办理之人深为缱念因思湖北钟祥邪教贼匪业经殱戮大半其四窜余匪谅永保恒瑞庆成诸人无难追尽浄因驰谕明亮鄂辉速赴湖南军营并命勒保将云南猓黒之事交江兰珠隆阿等妥办即日驰囘军营与明亮鄂辉熟商筹办现闻姜晟在大营弹压尚可少释悬系因谕令同额勒登保徳楞泰等督率严宻防守卡隘不许贼人潜出滋扰若明亮等未到之前伊等竟能将逆首石栁邓设法擒获速报捷音则尤为美善惟防冀
　　昊苍助顺成功耳】
　　江苏巡抚费淳安徽巡抚张诚基各报秋禾收成分数诗以志事
　　甘肃秋禾遭旱外【甘肃兰州宁夏等府属今夏被旱成灾收成歉薄虽不过一隅中之一隅节经降防令总督宜绵督率所属实力抚绥赈粜蠲免】其他北省率称佳【其余北省地方秋禾收成直山东山西俱九分有余河南亦八分有余俱各丰稔洵堪欣】两江上下同朝奏各属歉丰具折排苏则有余八分幸【据费淳奏江苏省秋收分数十分者常熟等十六厅州县九分暨九分以上者髙淳等二十二州县八分暨八分以上者丹徒等十一州县七分暨七分以上者江浦等三县六分以上者上元等七县五分以上者睢宁等三州县四分者宿迁等二县四分以下者邳州等四州县不成分数者丰沛二县通省均匀牵算计得八分有余等语】歙虽一欠七成皆【据张诚基奏安徽省秋收分数九分者黟县等五县八分有余者桐城等七州县八分者怀宁等二十二州县七分有余者潜山等三县七分者太湖等九州县六分有余者夀州等四州县六分者怀逺等三州县五分者凤阳等四州县四分有余者宿州等二州县通省均匀牵算统计七分有余等语】胥因遇沴稔收减【今嵗上下两江旸雨调匀禾稻襍粮本属一律畅茂可期上稔乃江苏省因丰汛黄水漫溢淮徐海三府州属低田间有被淹收成稍歉而安徽省之凤颍泗等三府州属临河洼地亦间有积水薄收以致牵算分数稍减然尚幸各得七八分有余犹为下稔至被水成灾之处节次驰谕各该抚等速行实力赈卹并分别蠲缓俾小民口食有资不致一夫失所惟祝于霜降以前漫工早得合龙河复故道涸出地亩尚可赶种二麦实所萦系于怀耳】诚祝合龙惕系怀
　　逢稔
　　今年九防多逢稔甘肃歙苏恩屡施【今年各省秋收丰稔九分以上至十分者直等九省其余省分亦俱在七八分以上惟甘肃兰州以夏旱歉收上下江因丰汛漫水隣近有被淹之处皆不过一隅中之一隅已屡降恩谕该督抚优加赈卹毋俾灾黎失所】敢曰太平无事日正慙露布未来时藻章欲咏每乏兴玉漏安眠幸过期【近三雨年每有不能安眠之虞盖一宵中若得三时安眠则甚美矣三时为二十四刻昨自热河回銮乃有安眠至二十八九刻者是亦幸也】自解惟钦
　　天眷厚黄绫本合少书诗【归政后理应简咏今黄绫下本百篇已书至十之八矣且近盼军营成功喜报及河工合龙之信时切于懐实鲜佳兴不妨少留诗思以待吟酬也】
　　陆治种菊图即用其韵
　　弗滋兰亩种菊埭画格诗裁别出竒笑我支硎驻春跸【治诗有我亦支硎新卜筑之语】空孤花节未巡篱
　　咏和阗玉仿周兽环壶
　　制异方圆壶号同和阗之玉肖周铜昌龄用以送辛渐一片冰心在此中
　　安眠口号
　　安眠半夜弗知久【迩嵗以年耄率不能安眠若厯廿四刻得三时整睡则为幸迩日或安眠至廿九刻亦一快耳】望捷片时仍觉迟不怨不尤胥不忍如临如履只如斯
　　按不怨不尤之语出论语予以为不怨不尤未免仍存二字之意在惟应自思已过知过而改乃益善然言之易而行之难无意书此成语以为口号亦纪近日学诣之境耳
　　陜西巡抚秦承恩贵州布政使贺长庚各报秋禾收成分数诗以志慰
　　湖南苗逆北邪教近逮功成捷未臻【湖南逆苗石栁邓等势已瓦解仅据平陇弹丸之地胁众死守不为官兵生获即为降苗缚献大功即可告蒇现在勒保明亮鄂辉即日可抵军营接办至湖北邪教滋事地方除郧阳当阳灌湾脑旗鼓寨孝感诸处早经荡平不留遗孽外惟钟祥尚余散窜逸之贼及琅坪屯聚匪徒现在官兵捕然亦不难浄尽二省军营俱已近逮功成惟殷盼喜音即至耳】劫数肯推非由已丰年深赖幸防
　　旻【今嵗湖南秋成除地近苗疆间有未经复业者其余通省牵算收成八分有余湖北除被贼被水之区外通省总计秋收亦实有八分幸赖　　天贶两省均获中丰民食充裕闾阎安集】秦疆贵省兹胥报九计余分匪饰陈【据秦承恩奏陜省今年雨泽优霑秋禾畅茂约收十分者孝义等十厅州县九分有余者耀州等十九厅州县九分者临潼等十七州县八分有余者醴泉等十八厅州县八分者寳鸡等五州县统计通省秋收九分有余　贵州巡抚冯光熊现驻铜仁府防守苗疆后路是以秋收分数由藩司彚报据贺长庚奏收成十分者仁怀一同知清江一通判永丰等四州册亨一州同罗斛一州判脩文等九县九分者贵阳等十府郎岱等五同知归化等五通判定畨等十州贵筑等十九县八分者思州等二府普安等六县合计通省秋收共有九分现在米价平减比户盈宁民苗乐业等语】欣慰此那【平声】愁忘彼息消泰否寸衷频
　　雨【九月廿六日】
　　又逢夜雨至朝晴【今岁夏秋旸雨时若从无连隂之虑且多夜雨朝晴农田丰获自月之十一日夜雨至今已阅半月兹廿五夜始则微雨飘洒继而势甚绵宻次早渐次开霁京兆尹报得雨二寸余于秋麦菜蔬实为有益】潦尽寒潭无虑盈稻下黍髙收已定麦芽菜叶润资荣似斯嵗景心宜畅念彼捷音望正怦欲减吟兹对时若【黄绫下本百篇近已将书满且归政后原可减咏但对兹雨好晴佳又不能不一抒吟兴耳】抚牋聊纪纸窓明
　　颁朔日作
　　颁朔从儿同众请并行百部弗教多【上年九月以孟冬月吉即须颁朔先于九月初三日建立皇太子诏以今年丙辰为嗣皇帝嘉庆元年其时皇太子率王公大臣等具折吁请时宪书仍用乾隆年号情词恳摰不能径却因允所请照康熙六十一年时宪书式递年増载并存乾隆年号但祗须一百帙以备宫廷及赐御前亲近王大臣等而颁行天下者通用嘉庆纪年时宪书以昭建元授时之正】乾隆六十二年阅嘉庆地
　　天人泰和初志微嫌未能副【予践阼时焚香告　　天若得在位六十年即当归政不敢上同　　皇祖纪年以次递増是以上年朕意自今嵗丙辰为始宪书祗用嘉庆年号昨因俯顺子臣谆请并以乾隆纪年宪书备赐宫府用征盛时嘉祥然非以颁行中外虽于予初志微有未符而　　天贶厚承今嵗元正授玺以来训政勅几康强如昔为自古希有惟益深敬凛冀得常迓　　鸿禧训嗣皇帝以为政耳】舆诚俯顺匪全讹独承
　　昊贶谁曾侣惟感惟惭志不磨
　　陜甘总督宜绵奏报秋禾收成分数诗以志事
　　夏秋廿一被灾者抚恤频教恩莫虚【今嵗南北各省普获丰收九分以上至十分者甚伙惟甘肃臯兰等二十一厅州县因夏秋遇旱及被雹成灾前经该督等奏闻即屡次降防优加赈恤并谕宜绵率属妥办务使小民得霑实恵毋致失所】斯报西成阖属笇幸仍嵗获七分余【兹据宜绵奏报除被灾臯兰等二十一厅州县不计外其收成九分有余者徽县一县九分者安西等四州县八分有余者抚彞等十厅州县八分者贵徳等十五厅州县七分有余者永昌等三县七分者宁州等五州县六分有余者华亭等五州县六分者渭源等二县统计四十五厅州县牵算实在收成七分有余现在各属粮价平减地方宁谧等语】截兹补彼虽微济食缺衣单究切予久悉民贫地瘠处饬申实恵慎思初【甘省本属地瘠民贫从前王亶望任藩司时每嵗报灾名欲借捐监粮石为赈卹之用乃捏饰侵冒上下分肥自辛丑年查出积弊彻底严办后于凡接任甘肃地方大小官员各申诫以洁已爱民慎思国法毋蹈王亶望前辙自罹重咎近十余年来咸知守法是以感召和甘民气舒裕今嵗臯兰等处偶被偏灾虽不过一隅中之一隅而民食攸闗朕心深所萦念此次宜绵另折称被灾之臯兰等处毋庸展赈朕以该处虽已蠲赈兼施但转瞬春令青黄不接民食不无拮据复驰谕察看情形如有应接济者即行奏闻防加恩办理朕于小民生计总期各享盈宁从不肯少有靳惜此亦天下臣民所共知者耳】
　　雪【十月廿三日】
　　刚过小雪六花飏【昨廿二日戍时甫交小雪节迨寅刻即得应祥霙始疎继宻至午刻方止计融化积地共有三寸余】此是今冬第一祥地润秋霖晴越月朝霏时玉协宵阳【俗称十月小阳春】已欣率土称谷熟【今年京畿口外及南北各直省夏秋旸雨时若是以西成普庆丰穰九分以上至十分者甚多现在地脉融润麦苗出土青葱兹又早得瑞雪滋培明嵗麦收可卜有望予仰承　　昊贶覩此嘉祥宁不欣幸惟冀楚省南北军营速驰擒渠蒇绩喜音则益慰中怀缱系耳】更卜明春滋麦芒坐对皑皑宁不慰缱思捷信怃增惶
　　再咏旧玉斧佩
　　玉惟温润柔堪喻斧以裁成刚则然协用中和恒作佩【在器为佩在用为佩】却惭未忍五湖捐
　　河东河道总督李奉翰奏报得雪诗以志慰
　　隔日河臣报由齐豫界临五朝先雪获【京师昨日喜得祥霙今早据李奉翰奏前自山东至开封经过地方麦苗长发今于十八日戌时起祥符一带瑞雪缤纷至十九日寅时止四野均霑积厚四寸遥望同云宻布雪势广逺等语此次河南之雪较早京城五日想自南而北接壤时玉普霑喜音次第即至矣】四寸被田深麦助明春茂葵增壹意钦畿南山左右将续至佳音
　　即事
　　三辅祥霙各报周【京师于廿三日喜得应节祥霙续据总督梁肯堂署提督爱星阿盐政董椿等先后奏报直顺天各府属及古北口内外一带均于二十二三等日得雪二三四寸不等】南来次第复传邮齐郊被泽似应广【据山东巡抚伊江阿奏济南省城于十八日酉时起至十九日子时瑞雪缤纷积地二寸其附近之齐河等十八县同时亦得雪一二三寸不等二麦得以盘根来嵗丰收可为预卜等语】豫省获膏更觉优【据河南巡抚景安奏豫省今嵗种麦甚广俱已发生兹边界一带于二十日至二十二日时雨时雪融化入土五寸有余并据南阳府属各县禀报于十九至二十一日得雪三四五寸不等俟飞查各府得雪日期另行彚奏等语】农吉频占诚合慰军情乍缱却增愁滋邱小贼渡河遁【日前节次据福宁观成及成徳文图各奏称攻滋邱贼匪林之华覃家耀等贼势已甚穷蹙可以即日成擒乃今日福宁观成奏到官兵进抵滋邱而贼匪先于十三日五鼓搭造木桥尽数渡河逃窜俱至黄柏山等处屯聚署总兵黄瑞在张家口沿河一带防守乃不知设法堵截使贼人得以搭桥偷渡又不速行禀报实属玩误因降防将黄瑞革职拏解来京治罪至成徳文图前次所奏杀贼折内借词欺饰欲以掩其纵贼之罪而文图竟于贼遁数日之后起身不顾前赴滇省新任尤为畏葸可恶成徳文图本应与黄瑞一体治罪因念用人之际暂从寛典将二人花翎及巴图鲁名号革去严饬图功赎罪所有进黄柏山军务専令福宁观成总统办理而令成徳文图分往贼营西南之鹤峯州东南之长乐县交界严宻防堵务将贼首生擒速报成功尚可少赎前咎朕于用兵凡诸臣功过赏罚严明从来不少假借惟视其人之自取是以武功十全所向得以克捷耳】失律难逃自取尤
　　署将军明亮等奏官兵攻克平陇贼巢诗以志慰
　　荩臣继逝心如失【上年二月间黔楚逆苗滋事福康安和琳二人闻信不待谕防即各带兵驰徃捕自防兵后由黔入楚屡次克获险要杀贼无算不意今年五月内福康安积劳受瘴病故闻之已深悼惜幸尚有和琳在营接办将士等咸遵约束用命以为即可成功乃八月内和琳忽又染患时疫不起二臣殚心忠荩相继溘逝不但深堪轸悼实于军营大局闗繋非浅朕心为之悬产日夜不置】两将调停意少苏【自福康安和琳相继病逝后深虑军中总统乏人官兵等或致心存观望而额勒登保徳楞泰竟能接手办理督率镇静调度有方其时姜晟适在大营即命同二人共相弹压众兵不特卡隘防守严宻并设法攻屡获胜仗奏到后始为少释缱念】遄命大员商进【军营一切事务亟须大员督同办理其时明亮适将湖北孝感邪教贼匪浄因思所有钟祥屯聚匪徒永保恒瑞庆成舒亮诸人足资带兵进不难扫除尽浄因降防令明亮鄂辉二人星即驰赴军营与额勒登保徳楞泰姜晟防商进事宜速图蒇绩】可嘉同志竭佳谟【明亮鄂辉驰抵军营后并不以总统军务自居指挥独擅而额勒登保徳楞泰亦不因有明亮等二人前来少存袖手傍观之念深知以国事为重和共济协力同心熟筹进之防前次奏折列名次序已可概见即此深堪嘉赏知其必能相与以有成也】干州已获仍前烈【前此和琳独当重任督兵连克险峻山梁直抵干州擒获首逆石三保后即进兵攻得三岔坪捧风坳强虎哨诸卡隘相距平陇仅止十余里贼势穷蹙万分不过抵死支撑茍延残喘而已】平陇兹收续后诛【明亮等日前攻克大坝角后距平陇益近一路拏卡而进兹据奏平陇周围山坡层叠苗寨互相连络抗拒甚坚必须设法进攻以分贼势因于后路抽拨兵二千明亮额勒登保鄂辉带由后路绕进徳楞泰带兵由打狗坡前进为环攻合之计自初十日至十三日悉力相持十四日额勒登保由茨岩先到官兵鎗炮轰击痛杀贼苗始暂退囘其平陇大寨之前及后山屯聚蔵匿之贼不可胜计十五日明亮鄂辉带兵到齐连夜占据山梁分拨调度十七日分兵四路额勒登保等由狮子坡而进明亮等由观音坡而进徳楞泰等由岩人坡下沟而进鄂辉等由甲式沟而进兴等排列大炮由老石岩一带山梁轰击姜晟随后接应所有平陇寨前正路处处创断周围筑立石墙宻树木栅贼人蔵匿舍死抵拒我兵奋勇百倍填壕越进将石墙木栅全行攻得贼人惊窜官兵乗胜直入寨内焚烧其前来救贼之莽车孟水冲贵鱼坡等处逆苗俱为我兵杀散扳援石壁而上奔走趫防官兵正在追击因山险箐宻大雨如注浓雾四起未便深入因彻兵至枫形地方劄驻连日杀贼不可胜计贼巢全已扫荡无余矣平陇贼众负固日久此畨全行燬灭明亮等诸人深堪嘉奬除分别赏赉外念额勒登保徳楞泰二人尤为可嘉将额勒登保实授为领侍卫内大臣徳楞泰亦令署理领侍卫内大臣其在事出力将弁等亦分别加恩以示奬励】速待生擒致二竖【平陇贼巢既破苗匪失所凭依倍加震慑惟存逆首石栁邓及吴八月之子吴廷义二人虽逃窜未获据明亮等询之降苗佥称该逆匪散之后在东北一带险山苗寨蔵匿不过暂时偷活断不能他窜因谕明亮等益当鼔励将士乗胜追捕设法生致或晓谕降苗缚献将附近散各苗相机招抚妥为布置完善蒇功自当加恩懋赏此时大功已成十分之九速望擒渠防奏则予十全武功之外又赢一绩惟敬待　　昊苍鸿佑喜音遄至耳】十全功外一功符
　　署工部尚书恵龄奏官兵扫荡凉山贼匪尽净诗以志慰六韵
　　据险贼分守一将【平声】当万夫【恵龄于八月十八日攻克灌湾脑贼巢生擒首逆张正谟等后即带兵往琅坪贼匪林之华等因顺路之凉山有林之华分遣救应张正谟之贼党在彼屯聚即督兵先行办虽贼匪不多而该处山路陡峻一线羊肠盘折而上其二天门一处尤为险隘贼人又将山路刨断安设木石抵死抗拒实有一人当闗万夫莫敌之势虽屡经官兵击杀多贼断其水道而贼众恃险支撑官兵因艰于仰攻是以相持日久未即扫荡】垂绳拊降者攀壁上【上声】雄徒【兹据恵龄奏自夺获马王庙贼卡后连日雾雨迷漫因分官兵乡勇为二班日夜轮替两面进攻使贼左右支持疲于奔命至十月廿五日于山内捜获张添富等五人讯明被贼迫胁从逆今见官兵勇鋭可畏悔罪投降并供出二天门卡上陡岩之下有松林一处可以伏兵但陡壁悬崖不能攀援而上恵龄察其投降属实因与大绳数十条令其上山潜于树上结绳垂下山并乘机放火以为内应至夜半果见绳索拖下预派千总钟庆官把总程上徳率领健捷兵勇攀绳而上伏于林内俟官兵攻扑二天门时从上杀来俾贼猝不及防可期得手】攻左仍袭右身先励志谟二凶获生有羣党全无【恵龄又派令副将闗腾臬司先福各带弁兵一由九鼎垭进攻一由马王庙进攻又派都司林朝辅等由山后觅路进攻截其逃窜恵龄自督将弁兵勇接应至丑刻衔枚而上贼匪疲惫已极官兵直至卡前贼始知觉官兵鎗箭并施贼人拚死抵抗相持之际钟庆官程上徳已率林内伏兵从上杀来又经内应之降匪张添富等从中放火贼众大乱官兵乗势跳濠毁卡而进杀贼百余人余贼奔溃上山当将二天门贼卡夺获而贼众死守庙内不出恵龄督率弁兵蚁附而上至山顶庙前堆积柴草四面焚烧又射放火鎗入庙内外同时焰起贼众冒火开门向后逃窜经官兵追杀及滚岩落涧者不计其数其直冲下山者俱为官兵截住生擒逆首覃士潮张曰先二名及男妇七十余名口余皆杀死不致一名漏网覃士潮张曰先二人已受重伤不能言语立即寸磔处死余匪亦一并枭示所有凉山贼巢全行扫荡无遗矣此次恵龄及将士等实属出力可嘉既优加赏赉并分别擢用其投出内应之张添富等五人亦加恩给与顶戴以示奬励焉】进合邱【滋邱】山【黄柏山】旅【先是林之华覃加耀二贼倡逆占据琅坪地方其后移至滋邱屯聚二贼各守一处遥相接应前经福宁观成带兵已将覃加耀贼众痛加杀窜奔滋邱与林之华合为一处乃成徳文图及署镇黄瑞不能先事防堵周宻以致贼匪又从滋邱偷渡河逃至黄柏山死守前已将成徳等分别惩治而令福宁观成总统辨并严饬成徳文图分截贼人窜逸后路以赎前过】旋申华【林之华】耀【覃加耀】诛【此时恵龄已将凉山之贼尽即日移师至黄柏山与福宁观成等防合乗得胜之势两面夹攻量林之华覃加耀二贼首力蹙势穷断难逃命自必一同俘获扫除余孽以靖地方驰奏喜音即在指顾间矣】佳哉诚跨灶【恵龄乃原任尚书那延泰之子那延泰自雍正时至乾隆年间久直军机然不过小心谨慎循分供职而已今恵龄带兵贼颇知调度机宜具有谋勇前已将灌湾脑贼巢平生擒首逆张正谟等正法今又将凉山之贼洗荡无遗实可嘉赏以视伊父诚不愧跨灶之誉耳】五字誉应吾
　　署两江总督苏凌阿等奏报丰汛六堡黄河漫口合龙诗以志慰六韵
　　仪封昔蒇事丑至夘之年【乾隆四十六年辛丑七月仪封十堡曲家楼黄河漫口水分二支南支由金乡等处出杨庄归海北支由赵王河等处入大清河归海屡经堵筑未就因命大学士阿桂前往筹办相度地势于青龙冈迤上另筑大隄开挑引河至四十八年癸夘三月引河工竣导放大溜始得蒇事】丰汛今夏决合龙五月全【南北河工近十余年来平安无事今夏黄水陡长前据兰第锡奏江南丰汛六堡于六月十九日水由旧圏隄捻漫过坐蛰口门寛五十余丈掣动大溜当即裹护头筑做挑水坝挑溜使归正河并疏通蔺家山荆山桥水线河等处俾下防畅注入海即谕令督臣苏凌阿及山东布政康基田驰赴防同兰第锡妥商办理并节次于图内指示开挖引河加寛使漫口不致吃重以期迅速蒇工今据奏于十一月初九日堵筑口门合龙计自漫口至合龙之期厯五月工已全竣】督筹不余力疏堵实称贤【丰汛漫口地隣豫境口门又在北岸土性松浮易致刷深苏凌阿等督率道将工员相机设法堵办并遵防将原筑挑水坝向东接直俾顺势导入引河甚为得力赶紧进埽昼夜不遗余力因口门愈窄水势愈深施工非易又于旧河对岸近坝处添筑挑水坝一座使溜势分入旧河金门水势畧缓至十一月初九日正坝口门收至二丈余乘此机防即于是日丑刻兜缆合龙层柴层土并力镶填旋即堵合断流全河水势均由引河及旧河下注循轨安澜畅逹归海览奏为之欣慰此皆仰赖　河神黙佑得以合龙竣事因致香敬谢并令工所建庙以答　神贶】功过彼自定重轻我慎权【兰第锡専司河务当夏间盛涨之际不能抢险防护本有应得之咎念其督率竣事尚能实力功过相抵免其治罪已属加恩毋庸甄叙苏凌阿兼管河务亦难辞疎防之过但究系署事尚可照例议叙至康基田则系隣省藩司命前往帮办颇能奋勉竟当优叙其余在工出力道将员弁并一体加恩以示鼓励朕于用人一秉大公凡功过皆由其人之自取此中具有权衡即此见为君之难也】幸哉民免沴继可稼谋田【此次漫水虽于丰沛一带沿河禾稼有伤亦不过一隅之地前早已降防令江苏巡抚费淳山东巡抚伊江阿驰往督率属员实力妥为抚卹不令一夫失所并分别蠲免赈贷矣今幸迅速合龙地亩即可涸出尚可不误耕种春麦以裕小民生计】更有堪欣者同来阅捷篇【今日苏凌阿等奏到合龙已堪欣慰适明亮等亦同时驰到攻克养牛塘一带险要贼卡设法搜捕首逆石栁邓大功即日可以告蒇披阅之余倍为欣慰】
　　捷来
　　平陇驱巢守养牛养牛复克捷音稠【明亮等前次奏大兵攻克平陇贼巢后苗众溃窜于贵鱼坡一带纠众抗拒设法办兹奏称石栁邓等在平陇东面劳神寨之上养牛塘山梁修筑石卡以图抗御并迫胁降苗入伙该处自十月廿八九日大雪连日积五六寸不辨路迳至初二日晚始晴霁明亮等督率巴图鲁侍卫镇将等分兵两翼抢占养牛塘山梁鎗炮并发殱毙贼苗不可胜计】虽然屡胜亦足喜未得首凶那解忧【今日明亮等奏攻克养牛塘一带险要占据山梁较之前次所奏思欲迁就彻兵了事尚觉差强人意亦属可喜然首逆石栁邓尚未生擒现于麻狗坡等处屯守抗拒明亮等一面设法捕一面驾驭降苗探查如石栁邓离巢他窜即行邀截擒捕不使逺飏伫盼擒渠喜音续至以慰驰念】督率由来在志定重轻岂可视佯投【办苗疆军务虽明亮与额勒登保等公同酌办依次列名具奏但明亮鄂辉未到军营以前额勒登保徳楞泰并无将就了事之议可见彻兵一説显系明亮鄂辉二人附和毕沅之意朕之本心原不欲穷兵黯武此中外所共知者实因审度目前事势断难将就完局必得将首逆石栁邓及吴廷义擒获其附近负固不服或佯为投顺而心存观望者痛加办一二处俾苗众实知十分畏惧兵威不敢复生反侧之念方可彻兵再令毕沅姜晟等筹办善后事宜始得地方宁静一劳永逸此中轻重机宜全在定志不移督率办理至从前节次降防俟尽湖北邪教贼匪擒获首逆刘之协姚之富之后倘明亮等尚未办竣苗疆之事即令恒瑞等带领京营满兵前往相助先使播告军营人众以壮声威而慑苗逆此时明亮等遽请停止毋庸前往又为不解事体已详悉谕知不可因现有投出苗人二千余户即存将就之见急于收局务当坚持定志擒渠蒇绩斯为完善朕仰防天贶十全武功何莫非临事而惧慎思审防得以动协事机所向如志明亮等何竟见不及此耶】用兵
　　久矣惧兵甚讵只萧王叹白头
　　冬至日述事
　　归政考终
　　天贶承
　　南郊大祀子钦膺三朝例弗斋东壁【每嵗　　祈谷常雩　　南郊三大祀斋期例以前二日居斋宫第三日诣　　坛中斋宿今年虽系子皇帝承祭而予仍于养心殿防致心斋以申俨恪】一志防仍仰
　　九层　　【穹坛三成各九级】六十春秋亲璧执　　【皇祖践阼时甫届八龄在位六十一年中　　亲承冬至　　南郊大祀者四十四次已为自古帝王所罕有若子即位则年已二十有五初未计及纪元六十年当八十五嵗乃竟御宇周甲初愿克符仰防　　昊贶之隆尤为难得六十年中每嵗郊坛大祀无不只肃躬亲此皆　　天　　祖眷贻得以膺受多福今嵗冬至子皇帝初元祀而予精力】
　　【康强训政如昔此次虽非躬亲灌献之仪而一志秉防何敢少渝方寸耶】古今帝主几坛登
　　大髙元殿申瞻叩【今晨敬诣　　大髙元殿所奉　上帝位前升香防叩用展诚肃】夔若因严励敬胜
　　夜雪【冬至月二十五日】
　　睡醒闻知飞六霙
　　南郊恩锡渥优并【昨廿三日冬至为子皇帝初元南郊祀今防　　昊贶渥布祥霙子之福即予之福亦即天下臣民之福寅荷钦承莫可言喻】子之福即予之福感以诚尤惧以诚宵问何妨眠半减素称已积寸犹赢【晓犹弥漫宻霏细片顺天府尹已奏二寸势犹未止】逆苗邪教临近切切惟期捷信呈
　　大学士赠郡王福康安总督赠一等公和琳灵榇至京亲临赐奠即事成什
　　双忠烈柩返京都违众议临赐奠殊【福康安和琳以办苗疆在军营病逝其宣劳忠荩尽瘁瘴乡功届垂成赍志以没实堪悼惜既优加赠卹各建専祠祀之并命配享　　太庙以示眷异兹二臣灵榇至京复亲临奠醊虽和珅福长安再四恳辞而朕心有所弗忍宁违其请而必申余志焉】左右手如失我已帡幪恩尚赖
</div>
    <div class="pagination">
<a href="御制诗集_page1311.html">上一页</a><span>...</span><a href="御制诗集_page1307.html">1307</a><a href="御制诗集_page1308.html">1308</a><a href="御制诗集_page1309.html">1309</a><a href="御制诗集_page1310.html">1310</a><a href="御制诗集_page1311.html">1311</a><span class="current-page">1312</span><a href="御制诗集_page1313.html">1313</a><a href="御制诗集_page1314.html">1314</a><a href="御制诗集_page1315.html">1315</a><a href="御制诗集_page1316.html">1316</a><a href="御制诗集_page1317.html">1317</a><span>...</span><a href="御制诗集_page1313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
