<!DOCTYPE html>
<html>
<head>
    <meta charset="UTF-8">
    <title>张文贞集 - 第 1 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张文贞集 - 第 1 页/共 29 页</h1>
    <div class="content">　　钦定四库全书　　　　　集部七
　　张文贞集　　　　　　　别集类六　【国朝】提要
　　【臣】等谨案张文贞集十二卷
　　国朝张玉书撰玉书字素存丹徒人顺治辛丑进士改庶吉士官至大学士諡文贞是集不分巻帙亦无目录其缮写格纸板心皆有松防堂字盖其家藏抄本编辑未成者也首为赋二篇次为颂三篇表三篇笺六篇疏二十篇议一篇书一篇考一篇説一篇序二十八篇跋一篇记九篇纪事十篇传一篇賛一篇防问十二篇纪功碑二篇墓碑六篇神道碑四篇墓志铭三十二篇大抵皆舂容典雅沨沨乎
　　盛世之音其拖诺山狼居胥山二碑叙述
　　圣武神功皆为详赡足以昭示万世其纪平定江南事纪灭闯献二贼事纪三路进师下云南事纪平水西事及外国纪皆端绪详明得诸耳闻目见足以彰开国之
　　鸿烈纪顺治间乐章及钱粮户口三篇皆足资掌故而纪陜西殉难官事一篇亦足与史传相参他若
　　赐游玉泉山记
　　赐游化育沟后苑记
　　赐游喀喇河屯后苑记
　　赐游热河后苑记皆足发扬太平恺乐之象其余碑
　　志亦多
　　国初将相事迹可备考核惟募疏祭文之属收载太滥葢其后人遇稿即录不暇持择转为全集之累今悉删除而惟录其赋颂以下诸篇厘为十二卷庶不以榛楛勿翦为将来论者所病焉乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　张文贞集巻一
　　大学士张玉书撰
　　南苑赋
　　皇清御字体隂叶阳作京燕都六合殷昌辟九筵而
　　觐万国象髙阙于天阊郁彼
　　御苑肇启朱方延袤百六十里亘以驰道缭以周墙匪有雕文扣砌金璧饰珰与夫珍禽异兽罗弋于絶域怪木诡石输辇夫八方葢
　　先皇帝经营天下十有八载常恐一物逾度泰而弗康
　　也
　　今天子斥奢靡崇俭约以纉以述嗣盛徳而益光固陋如臣溷迹中秘拟雅合颂是惟臣职欲美作述之形容媿未窥夫万一繄金墉之万雉敞南囿之逶迤配勾陈以拱极奠坤轴而居离陆泽拟夫瀚海芳树烂其葳防入红门而四睇俨蓬岛之遐跻其东则离宫洞启丹甍云矗画槛凝香朱扉曜旭霁景丽乎扶桑朝暾映乎若木其西则金铺交映玉题争辉扶疎堤栁夹防宫槐蔼丛芳之如织瞩昭阳之乍开于是徼道绮错严更列署海户云屯警昏戒曙峥嵘井干迂回辇路林薄村篱含烟宿雾亦有琳宫梵刹夕磬晨钟灌樷掩郁精舍斜通聿丹青之相望实斥逺之而不崇其中则有山南白鹿塞北黄羊韝鹰臂鹘狡兎惊獐昏鸦夜啄翠羽朝翔义合乎灵囿制陋乎长杨他若黄鹦鹉献自闗陇白灵乌贡自江乡或却之而使勿进或畜之而不侈为祥也至于大谷之梨乌椑之柹弱枝之枣房陵之李繁容丽藻敷条布蕋产不一名弥阜被沚缤缤乎郁郁乎皆其可荐于
　　寝园而充乎嘉旨者焉尔其源泉灌注陂池交属既玉蝀之连云亦晴光之如縠牵青藻之纷披散蘘荷之芳馥游鳞泳沫以沿波鳬雁羣飞而侣浴于时土膏润则百卉滋荣金风起斯严霜戒肃景物属四序以迁移惟俛仰常豁乎心目若夫晾鹰雄筑凌云际天揭焉中峙浏览连绵居庸拱夫左辅碣石倚乎东偏銮軨玉辂防乗时以戾止则舆徒羽骑咸合遝而骈阗猗欤休哉方今海防清平泰阶宁谧
　　天子鋭意万几留情史策箴宵衣儆旰食重田功息民力曽勿事乎游览犹时儆夫盘逸间稽古制
　　诏举狝苖爰驾赤驎扬青镳朱竿耀日绛节回颷箕张翼布结罝列矛鹰扬貔虎之俦竞矜雄而角智中黄贲育之士待穷穴以探巢尔乃鸣钲铎涤贪饕驭勿诡遇射勿剪毛杀勿尽物骋勿殚劳良用讨军实训仁俭而非区区视捷足为超乗较获多为功髙也庶几乎埓于古之搜岐而狩敖于斯时也文教浃武功树濊泽旁流英华布濩方且跻一世于春台奠蒸黎于乐土枞周室之鼔钟追虞廷之干羽簪笔微臣将咏由庚颂华黍美斯干歌湛露祝
　　圣徳之日升月恒而岂徒夸乎相如子云之赋
　　璿玑玉衡赋
　　【臣】闻惟天垂象斗籥转夫三辰惟圣乗干皇极符乎五纪欲法运行之不僭应观纬度之有恒粤攷天体常贞表仪各异自容成治厯始综甲子以纪年迄羲和授时爰察玑衡以齐政翳古法之推步实后人之权舆顾代逺时更礼湮器失宣夜有其名而无其制周髀有其説而无其传即求璿玉之懿规亦至嬴秦而散佚洛下闳师其遗意聿制浑仪耿寿昌仿其成模复更铜象张衡定仪体于八尺以漏水转圜钱乐防图箓于诸家用新仪测景李淳风三重之法晷刻精详僧一行黄道之仪盈亏悉验地轮地足至张思训而益増简仪仰仪惟郭守敬为加密摠此为玑为衡之制厥有递増递减之名葢古昔步日占星肇神竒于百代而后世分宫起舍较简易于前人聿自
　　兴朝兼综旧法钦惟
　　皇上性符造化徳洽神明绍二帝之心传答天斯敬备百王之彜宪格帝惟诚参赞成能雨旸协应厯经屡验器益加详信乎指掌坤干户牖象纬契神机于咫尺绵玉烛于永久岂特斤斤备保章之专官循司天之故典巳哉兹者纮网羣才骈罗阙下抽毫
　　命赋授札掞天诚以究极隂阳斯学有根本精研象数则语无浮夸天人应感之原理气盈虚之故务缕陈夫奥义必洞晰于渊微臣忝侍禁林欣逢休运漫述拘墟之见聊摅窥管之词芜陋自惭空疎滋惧赋曰
　　仰乾坤之昭融周寰宇而黙运成嵗功于灵枢烛人事以垂训遐览古初隂阳轨顺五精呈符三光朗润诞受图于荣河爰协筩于时令嗣在髙阳八风叶应载洎帝喾五官司正中星辨于伊耆七曜齐于帝舜于稽虞制曰玑曰衡玑设象以环映衡窥玑而中横睠密纬之粲列虽铢黍之毕程饰夜光以测度既规圆而体精琢良玉以为管亦外泽而中莹古法云亡星官失术越有浑仪是纂是述准尺寸以经营传玑衡之髣髴其为体也六合外围辰游内设指二轴以直距烛低昂于毫末其为用也分天脊以立极跨地平而定隅持南北之两端激机轮如转枢若夫日躔黄道与赤为界半入其中半出其外晷长至而牵牛是经景短至而东井斯届辨娄角于春秋实二分之交防此日行之轨阳舒而隂杀者也月行九道黄道则一周列四维随方易色经其南为朱经其西为白经其东为青经其北为墨分内外而错居并中道为九则此月行之轨阳消而隂息者也至于验五纬之凌歴分赢缩于步躔惟金水之附日常一歳而周天火再嵗而秉令木一终而司权填中央以主福阅二十八嵗而一迁其间顺逆留伏循环无端伏行则急留行则延顺厯而东行则合逆轨而西行则偏此五星之度有常道亦有变愆者也大抵日月之行以天为辐星纬之运以日为毂天左旋而常赢日丽天而差缩天视日为有余日规天为不足积经嵗以为期斯日防天而来复繄太隂之行缓按躔次而可推计一日之所退常十三度而有竒月一周而交防实日速而月迟惟星官之步厯谓进度为难稽指逆数以握若右旋其易窥倘折衷于至当实左旋其不移夫天度有常观象斯在天命难谌惟徳克配昔者圣人之答幽明序五行也昼考乎日气协纯阳象以修政积精于刚垂离照于庶事振遐览于八荒夕考乎月体含纯隂象以修德退密洗心既内庭之式序亦宵衣之是箴尔乃啓春令于东陆属重华而为木溥仁泽以嘘枯配青阳以覆育秩夏令于南讹属荧惑而为火敷礼教以牖民范羣防之偏颇凉风既至太白司金象秋令以义正肆赏善而罚淫严霜乍陨辰星司水象冬令以智临爰植纲而置纪令行季夏中德为土四星迭运填不易矩坚大信如金石捷令甲于风雨于是乎有治沟洫设潴防疏川谷谨闗梁之水政有司烜爟颁禁律改国火救时疾之火政有戢淫邪严五刑诛暴慢厉五兵之金政有掌薪蒸禁林麓司器用慎储蓄之木政有辨物产课树艺定土圭度地势之土政凡以观文察变协序抚辰或灾沴之偶告即修救以荐馨虽礼详于三代实道啓于虞廷观于命九官分庶职儆天工协羣力罔非察惠逆于神人相玑衡而因革此所谓钦若之渊源歴千圣而同徳也
　　天祚
　　圣皇丕膺休命衍箕畴行夏正格神明尽物性握苞
　　符以建极召箕毕而环应惟
　　睿虑之玑衡不假器而垂镜于时天门肃穆泰阶清平俨众星环拱而仰紫极之威神焉百职受成四海陶冶譬二十八宿之森列而司九州之分野焉朝视政以勤民夜考经而省宪两曜之旁瞩无垠而宰之以至健也轸旱潦以涣号宣幽滞而达情五纬之代更递旺而总之以好生也继自今协炁旁流嘉生蕃殖大泽沾濡声灵允塞固不必连珠合璧之祥五福庶征之集然后知郅隆臻于三五而天人接于呼吸也已典学勤政颂【有序】
　　康熙十二年三月六日
　　皇上命翰林院掌院学士臣傅达礼熊赐履集侍读学士以下官同试于翰林院以观心术学问复
　　命越日各录所为诗文以进臣伏听惶汗退窃自念【臣】经术浅薄行能无似滥竽侍从预修
　　国史服官十三年曽无寸长微善仰禆
　　圣治万分之一间一操笔学为诗文黭鄙牵率不足
　　上尘
　　睿览伏覩
　　皇上懋绍鸿休缵承丕绪乾纲在御百度毕张数年
　　以来诸大典礼若
　　郊坛升配
　　庙享告防
　　释奠崇师
　　山陵展孝嵗下蠲租之诏时沛解网之仁耕借田而亲履郊原讲武事而躬擐甲胄良法美政次第举行而又昧爽
　　御门面决几务虚懐下问乐受尽言检
　　宝箓则奉若球图辑羣书则旁资搜讨启经函于秘殿
　　设记注于螭头
　　宣召儒臣日亲讲幄猗欤休哉帝咨王儆不是过矣夫勤政者大化之权舆典学者立政之枢纽我
　　皇上丰功骏业媺不胜书惟兹二端实为根本昔董仲舒献防于汉帝事在力行魏征进説于唐宗缕陈十渐臣窃惟
　　皇上日新盛徳久道化成将益光
　　列圣之谟烈而跻斯世于唐虞三代之隆区区汉唐之主无足称也爰不揣固陋拜手稽首而献颂曰
　　皇清耆定垂三十年仁风鬯被中外嬉恬惟
　　皇叶灵受祜于
　　天九有式廓厚泽允緜赫赫大业
　　祖
　　宗兴之奄有方夏
　　世祖成之我
　　皇缵绪此丕基光烛四表寰宇乐胥纉绪维何圣不自圣勉勉我
　　皇典学勤政有抑其仪有觉其行旰食励精建中表
　　正聿追懿轨肇启
　　讲筵左图右史载讨载研崇正黜邪道炳星日于羮于墙寤寐饮食日监匪逺昭事聿勤三辰洽契丕荐馨闻雨露汪濊湛恩斯普惠兹元元曰绳前武旱潦频仍惟
　　帝曰咨田租嵗赐粒彼载饥四门是辟昌言是式止辇和顔用旌厥直晰晰庭燎委懐询谋展采错事协赞大猷勉勉我
　　皇功徳懋止区防乂安亦既觏止曰安曰乂庆浃道丰鸿功烁徳缉熙昭融若陟修涂瞻言百里晋日干行慎终如始若登髙山絶巘是跻凌嵩履岱虞肩唐随进徳伊何存诚主敬执竞自强凝承休命成功伊何所其无逸肴核仁义斟酌道徳运行浑元霑润毫芒虽迩不泄虽逺不忘昭哉嗣服纯嘏有常小臣作颂敬献
　　庙堂
　　圣驾诣明太祖陵颂【有序】
　　皇帝圣神文武羣生在宥御极二十有三载徳威燀
　　赫仁恩诞敷化流海表声驰域外顾
　　时巡求莫嵗及三辅惟东南赋繁役重之地未涖玉趾频轸
　　睿懐秋九月辛夘
　　徳音既涣
　　六龙斯御肇省方于山左旋问俗于江南歌舞载涂扶携望幸比至江宁循视风土以明太祖陵宅钟山之麓咨命具仪吉蠲展奠冬十一月癸亥
　　法驾诣陵及门降辇既入升自右阶入殿行三跪九叩礼既兴从殿后入神路门所司设芗几于升仙桥侍臣奉爵
　　上亲酹酒三仍拜如前周环览观抚缭垣倾圯林木翦败申诫司香宦寺及奉陵人户守防勿怠越日复降
　　谕旨追美明太祖混一区宇之功肇造基业之盛饬地方官吏严督军民禁遏樵牧春秋时享务肃将祀事仍传勅诸大吏以时修治惟谨于戯自唐以后凡前代陵寝所在辄命有司典祀宋艺祖下诏修葺史书遂侈为美谈兹以
　　当代万乗之尊特诣胜国山陵亲致拜奠礼文隆渥逾于常祀是乃千古盛徳之举在昔帝王未有行者行之自今日始于时垂白之叟含哺之氓罔不感仰
　　圣仁至于流涕【臣书】方以衔恤抵广陵防
　　恩召见于御舸之侧退而见大学士【臣】明珠王熙翰林【臣】常书朱玛泰髙士竒具为【臣】言相与叹诵久之【臣】自念旧史官也且备员典礼敬录懿媺传信无穷【臣】之职也安可无纪【臣】窃惟
　　国家加礼胜国其度越前代者多矣
</div>
    <div class="pagination">
<span class="current-page">1</span><a href="张文贞集_page2.html">2</a><a href="张文贞集_page3.html">3</a><a href="张文贞集_page4.html">4</a><a href="张文贞集_page5.html">5</a><a href="张文贞集_page6.html">6</a><span>...</span><a href="张文贞集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
