<!DOCTYPE html>
<html>
<head>
    <meta charset="UTF-8">
    <title>文山集 - 第 18 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 18 页/共 34 页</h1>
    <div class="content">　　赵维城洗寃録序
　　汉法杀人者死我国家式敬由狱尤于人命重致意焉情法轻重相去一毛转移蔽欺其谬千里吾儒坐论书史志其大者固自以司空城旦之书柱后惠文之学为不必讲不必讲可也而一日临事懵然受成其为误不少爱人利物之心谓之何哉近世宋氏洗寃録于检覆为甚备宋氏多所敭厯盖履之而后知吾邦赵君与揲甫阶一命而能有志乎民反覆驳难推究其极于宋氏有羽翼之功矣使君自此有中外之迹日増月益岂曰小补之哉书曰狱货非寳惟府辜功又曰无或私家于狱之两辞祥刑之本也读赵君此编而于书再三焉虽不中不逺矣
　　龚知县帅正録序
　　讼九五曰尚中正下四爻竟至于不讼子曰子帅以正孰敢不正惟上九一爻犯终凶至锡带三禠岂帅之者之罪哉居卦之终为险健之极兾其矫揉非百倍其力有所不能兹易所以为忧患之书也龚君子辉宰庐陵其听讼必据经守法不肯少委折以二民听凡断笔备书之册逾年几三帙名曰帅正録大哉君之用心乎庐陵讼最繁自君视事日以销杀从所帅也然犹不免于有録而録不免于再且三风俗所积其嚣也久矣夫岂一朝一夕之故县古诸侯也使君私其土子其人教化之入人也深则是録可以无作今之县三年一替君之所试曽几何时读是録也庶几朞月而可者矣子路问政子曰先之劳之请益曰无倦君而以无倦行之是録也固筌蹄之粗也欤君名日升豫章人
　　萧焘夫采若集序
　　选诗以十九首为正体晋宋间诗虽通曰选而藻丽之习盖日以新陆士衡集有拟十九首是晋人已以十九首为不可及十九首竟不知何人作也后江文通作三十诗拟晋宋诸公则十九首邈乎其愈逺矣予友云屋萧君焘夫五年前善作李长吉体后又学陶自从予游又学选今则骎骎顔谢间风致惟十九首悠逺慷慨一唱三叹而有遗音更数年云屋进又未可量也十九首上有风雅颂四诗俟予山居既成俯仰温故又将与君细评之
　　罗主簿一鹗诗序
　　诗所以发性情之和也性情未发诗为无声性情既发诗为有声閟于无声诗之精宣于有声诗之迹前之二谢后之二苏其诗瓌伟卓荦今世所脍炙然此句之韵之者耳梦草池塘精神相付属对床风雨意思相怡愉传曰立见其参于前在舆见其倚于衡谢有焉乐则生生则恶可已苏有焉东溪君嗜诗叔曰北谷而云谷又其弟鹤鸣子和埙龡箎应天和流动雍和一堂所谓无声之诗也噫谢之乐不能兼苏苏之乐不能兼谢东溪君合苏谢而一之其乐庸有既乎若夫君所以句之韵之者予非能诗又焉能评其归问之二谷
　　新淦曽季辅杜诗句外序
　　杜诗旧本病于篇章之杂出诸家注释人为异同淦北山子曽季辅平生嗜好于少陵最笃编其诗仿文选体歌行律絶各为一门而纷纷注释自以意为去取意之所合列于本文下方如东莱诗纪例而总目之曰少陵句外予受而读其凡盖甚爱之既録其副则复慨然曰世人为书务出新说以不蹈袭为髙然天下之能言众矣出乎千载之上生乎百世之下至理则止矣虚其心以观天下之善凡为吾用皆吾物也是意也东莱意也而北山子得之观舞劔而悟字法因解牛而知养生予也受教于北山子矣
　　忠孝提纲序
　　江流滔滔日夜无声水之常也至于石触之鸣风激之为波则水之所遭拂乎常矣为臣忠为子孝出于夫人之内心有不待学而知勉而行者古之人都俞吁咈定省温凊行乎忠孝之实而不必以名知于人此人道之自然也若夫处时之变遭事之不幸始有不得已而忠孝之名归焉则亦有可悯者矣帚斋郭君某有感于忠孝之事既取古人之大节胪分而为之书又裒皇朝事为后巻君之用心所谓先立其大者吾读其书盖世变存焉非徒纂集之末而已抑有愿与君讲者率土之濵莫非王臣守孰为大守身为大士君子之于天下固不必食君之禄而后为忠亲存而后为孝也语曰仁以为己任死而后己义理之责庸有既乎君更以是推广其说使人人知忠孝之为切已事常也由其道变也不失其节则于世教岂曰小补之哉
　　八韵关键序
　　八韵关键者义山朱君时叟所编赋则也魏晋以来诗犹近于三百五篇至唐法始精晚唐之后条贯愈密而诗愈漓矣赋亦六艺中之一观雅颂大约可考骚辨作而体已变风气愈降赋亦愈下由今视干淳以为古由干淳视金在镕有物混成等作又为古矧长杨子虚而上胡可复见然国家以文取人亦随时为髙下虽有甚竒杰之资有不得不俛首于此若朱君立例严用功深盖亦深逹于时宜者朱君执此以往一日取先场屋然后舍而弃之肆力于为文其于古也孰御虽然又岂惟文哉
　　壬戌童科小録序
　　景定壬戌童子十人挑诵国子监既中试中书如初考吾里王元吉为首该恩许两试太常以次九人一试童子归而课业当为来科新进士否则再试能文中即待年出官矣噫其亦咄嗟乎哉山林之士白首占毕有终身不得名荐书齿下士于朝者童子未离防学已得以所长颉颃当时虽其得于天者不凡而贵之也人无异辞然世之厄于命者何限若此独不以自幸哉童子嵗月方来而未艾也天下事有大于科目之学者矣则将何如韩子送张童子序曰暂息乎其所已学者而勤乎其所未学者予谓童子其所已学者经也经载道书也童子向记其言语而已而沉潜义理变化气质蕴之为徳行行之为事业未之及也童子而能自其所已学者温习维绎深加履践希贤希圣求之有余师而其所未学者徐徐而勤之不为后也大学之法禁于未发之谓豫当其可之谓时童子有之予也有志乎竞辰者日斯迈而月斯征愧悔多矣敢无以相童子童子倘有利于予言矣乎
　　题家保状序
　　吾乡孙幼賔善与人周旋受人托必忠吾党之士多与为知识三嵗大比其欲结保就试者率以状转授俾上之有司幼賔无所爱力每科辄结至数百保榜掲之日籍中多得人由是中礼部者常有之从事数科今又将诏嵗人争以幼賔为有验虽幼賔亦不能自己一日持其籍以告予曰君畴昔籍中人也其为我序之予不能辞焉按周礼大司徒以乡三物教万民而賔兴之此乡举里选之风也考诸族师则五家十家五人十人又使相保相爱刑罚庆赏相及相共凡保必有连坐古以徳行取人于此犹有取尔周官之法度与关雎麟趾之意固不相悖也进士始于隋唐本朝沿袭不改日引月长弊幸浸出上之所以关防禁制者务尽其术若家保状其一也科目与乡举里选自不同然其所以立法之意殆相似然吾州士风接欧周胡杨之遗知所自爱其丽于族师之禁固鲜矣防賔作事必履实其所受托亦不轻所任刑罚之相及相共者吾又固为幼賔一保吉为州钜应试二万余然他日得之率是知名之翘翘者幼賔自此网罗无遗使千佛之名尽萃于一籍则防賔继今皆庆赏之日也吾为子贺不既多乎幼賔曰嗜欲将至有开必先君言且验矣吾籍屡验不一验将徼福于君请执此以往
　　又家保状序
　　吾尝观李肇记唐科举事都会谓之举塲通称谓之秀才投刺谓之乡贡俱捷谓之同年有司谓之座主籍而入选谓之春关将试相保谓之合保既防列姓名于慈恩寺塔谓之题名大宴于曲江亭谓之曲江会进士之为贵于天下其来尚矣某吉水人肯为吾党裒梓家保状使不烦自投于官殆好事者介予所知识以其籍求序予前一夕梦有持一巻来曰桂籍得此梦若验焉者是籍之人由秀才试举塲由乡贡试春关拜座主叙同年赴题名所入曲江会将必自此合保始虽然使君籍而止得科目人也吾何观焉天下事盖有大于此者矣仁山苍苍文水泱泱欧周胡杨休有耿光独无追遗芳而昌之者欤吾之望君籍也如此
　　新淦曽叔仁义约籍序【名公】
　　财利在天地间为义理之贼三代以下选举不以徳行则士虽为圣贤犹将从科目以进举于乡里固得时行道之发轫也然士方穷时骤得一举属有千里之役无所取资不得已俛首屈意以为此之求是不待仕固已贼其心矣此义约之所以不可废也予至新淦亲党曽君叔仁出其所谓青云约魁星约者其为约视他郡特有寓公助送之例可以观是邦之风矣吾党之士九与斯籍名荐书走在所居者无深责行者无复顾昌其气以从事于文蹇蹇谔谔进奉天子之对由此培植为他日贤公卿大夫殆此籍有助焉然则区区周急义之末者耳其于人才有关系则于后之世道不为无益其为义不亦大哉
　　送隆兴邹道士序
　　新吴昭徳观或传西晋刘仙人飞升之地其观前井犹仙人时丹井也今邹髙士居其观亦以炼丹名或曰髙士仙人之徒与予诘其所以为丹则髙士之丹非仙人之丹也仙人之所谓丹求飞升也髙士之所谓丹求伐病也仙人之心狭于成已髙士之心溥于济人且夫兼人已为一致合体用为一原吾儒所以为吾儒也重已而遗人知体而防用异端之所以为异端也髙士非学吾儒者而能以济人为心噫髙士不贤于仙人欤
　　送彭叔英序
　　彭叔英以秀才精躔度推予命谓刚星居多意若他日可为国家当一面者巽斋欧阳先生以三命折之具为之说与叔英辨予命叔英既错下一算又累先生齿颊顾区区何足以当之抑叔英所以许予谓主命得火行限得金孛罗计故至于有主杀伐等语虽然此以论项籍关侯敖曹擒虎之流则可而世固有不必如此而为名将帅者矣非叔英之所知也予独以为阴阳大化絪緼磅礴人得之以生其为性不出乎刚柔而变化气质则在学力如叔英之说某星主刚某星主柔得刚者必不能柔得柔者必不能刚则是学力全无所施而一切听于天命圣贤论性等书俱可废已予性或谓稍刚殆栁子厚所谓竒偏者凛焉朝夕惟克治矫揉惧防于恶敢以命为一定不易之归乎叔英怃然曰予言命君言性命之矣抑予所以为君言者自谓不诬士固各有志子之志愿闻所向请转与巽斋直之诸葛孔明与石广元徐元直孟公威游学荆州尝曰卿三人仕进可至郡守刺史三人问其所志孔明笑而不言予非孔明也予之志岂叔英得窥哉
　　送王山立序
　　官湖王先生以文章名家其子山立无忝于弓冶之业蚤擕琴书相从诸公笔砚间既而曰士不为司马子长游不足以为学于是上下四方者几年于行今游且倦矣湖海之风波浸恶山林之嵗月渐长敛其如川方至之锐以就于霜降水涸之实山立将从事乎此昔孙泰山为养索游范文正公给以月俸三千遂得留意于学卒为一世师表诚斋素贫得刘氏馆以故旁捜逺绍及读世间未见之书南渡以来称儒宗焉二先生之事夫人而可为也防有拈出故事以嘉惠山立者其静以待之
　　与山人黎端吉序
　　与痴儿说梦终日闷闷使人欲索枕僵卧明者了了不逾顷刻能解人数百年中事恨相见晚矣山人黎端吉客吾门旬日风雨旦稍霁入吾山一瞬而还若有徳色问之则山川巨细情状变态信手图画如山中生长然者何其敏也黎氏祖为吾乡罗氏葬地百年效验翁不见端吉食其报又能以术世其家翁信未死哉端吉遗予地予方撰屦出郊而端吉又泝十八滩上矣临别叙其说其归也为予复来乎
　　赠林梅所序
　　何所无花屈擅兰陶擅菊林擅梅乃若有定所然古者以功为地之封建后世以文为花之封建屈之骚陶之辞林之诗皆有功于花是故花托于斯文而后得其所焉噫九畹三径今无复存林之孙羲独能世袭孤山与花周旋所谓居其所而不迁者君充拓门庭于诗道益进岂惟克有土地抑亦光昭其先君之功懋哉懋哉
　　送项巽可入南序
　　东坡作韩文公庙碑诗云作书诋佛讥君王要观南海窥衡湘坡在南方亦云兹游最竒絶又云兹游竒絶冠平生当文公諌佛骨岂故欲为揭阳之行坡不幸罹党祸乃以炎方为夸自古诗人大言而非情往往如此吾乡项兄巽可与权之度岭也访予于玉虹予问子非不得已是行何为则曰巽可生也有四方之志弱冠时尝一至畨禺已而走上饶参叠山拜东冈古为然后经浔阳出赤壁登黄鹤楼今也又将往见东冈吾所学子长游也他时入南者以风土为惮与权年未三十神泽而气强担簦行数千里如适其东家是其要观南海而从竒絶之游者非诗人大言类也子长南游江淮上会稽闚九疑浮于沅湘北涉汶泗讲学斋鲁过梁楚以归而平生车辙独未至广与权今游子长之所未游从而徧厯吴楚按子长东南故迹登淮山以望中原以庶几尽见天下之竒子长作史记序三千年事为五十万言汉至今又千有余年不知与权后之所书其详畧如何书成以谂我
　　送赖伯玉入贑序
　　赖君成孙伯玉号竹涧五云人自幼已好诗长而浸癖有甲乙藁行于人戊午出宜春道中得诗三十归而裒以附于乙自是以行为趣一日以书抵予曰某也将泝十八滩践空同非子宠兹行彼之山灵水神未易屈降赖君之行殆不茍然贑之胜处如郁孤如八境如亷泉如尘外寺则如慈云天竺在唐有香山品题至今墨迹如新入本朝东坡山谷之流交有以发其竒而长其光价而东坡踪迹之密精神之着又其尤者也赖君触目为思开口成句而骚人墨客之遗又有以动其亹亹焉者虚而往实而归此行稡宜春章贡之得其自足之成丙藁可知也君之兹役予何能賛一辞抑予有请焉君方盛年于诗之道其所造已非他人以一句一字名世者比以君之资其当他有所进乎司马子长足迹几徧天下后来竟能成就史记一部或议子长所用小于所得少陵号诗史或曰读书破万巻止用资得下笔如有神耳颇致不满韩昌黎因为文章浸有见于道徳之说前辈讥其倒学然犹不为徒文卒得以自附于知道横渠早年纵观四方上书行都超然有凌厉六合之意范文正因劝读中庸遂与二程讲学异时徳成道尊卓然为一世师表其视韩公所为盖益深逺矣今君挑包负笈将四方上下以来为诗予也不止望其为前所称骚人墨客者因诵言诸公之失得如此君且行矣归而求之有余师
　　送李秀实序
　　三月二日予有行役宿郊外次日昧爽有来谒者视之李君秀实也李君初不之识一见察其为能言士坐定出诗三首其自序末句曰他事无求求者道莫教徒手只空辕今人有好为尊大以道统属已自任终日瞑目夜半授佞已者二三言曰道在是矣隠君授书孺子取履昔人以为近于鬼物往往类是李君之求其诸此之求欤李君曰予知不及此予丈夫也桑弧蓬矢之志将于子长游发之噫嘻子长尽天下之观一部史记取资于此先民有言杜子美读书万巻止用资得下笔有神耳予固为子长惜也横渠先生早年英迈之气奋不可御上书行都纵观四方后乃精思力践以其学接孔孟之绪朱文公賛之曰早恱孙吴晚逃佛老勇彻臯比一变至道懿哉渊乎李君所欲求者道也则子长之终身不足师法横渠何可当也顔何人哉晞之则是于李君之别也书此以赠
　　送彭和父游学序
　　彭江西三瑞之一和父其孙也家传读书半世以教人为业以两嵗无所于馆将游学以问于四方命予曰可行乎今夫大冠峩如大裙襜如谈道理非不纚纚可听一旦有饮食之累则弃三尺荡四维茍可以求无饥者无所不至和父虽失馆夷然无慼容所为皇皇问馆之外无他算此之谓不失其本心悠悠穹壤独无知心者欤
　　赠谈命朱斗南序
　　天下命书多矣五星勿论若三命之说予大槩病其泛而可以意推出入祸福特未可知也惟太乙统纪钩索深逺以论世之贵人鲜有不合然闾阎贱防有时而适相似者仓卒不可辨予曽谓安得一书为之旁证以窥见造化之庶几哉最后得朱斗南出白顾山人秘传书一巻以十干十二支五行二十七字旁施午竪错综交互之中论其屈伸刑冲六害察其变动生旺官印空而为衰败死絶衰败死絶破而为生旺官印禄马不害为贫贱孤刼未尝不富贵盈虚消息观其所归和平者为福反是为祸其言亲切而有证予切爱之独其所着之文可以意得不可以辞解乃循其本文变其旧读槩之以其凡表之以其例其不可臆见者阙疑焉统纪十干干各一诗其辞虽若专指一干而云而十干取用无不相通故诗虽以百数其大指数十而已亦复如白顾之例别为之篇以附见其后使二书贯穿于一人之手彼此以补其所不及年月日时虽相去一字之差而于铢两轻重为不可诬矣斗南吉水拔起田间谈命皆自得之妙予谓初事统纪失之者十之二三也继得白顾书失之者百之二三也予观斗南用二书竒中所不在论偶然而不中则反求之吾书书未尝失顾用书者或未尽耳予又恨白顾书有阙疑也天命之至矣出于人之所俄度者不可一言而尽也吾所见斗南论命就其一家真白眉哉是为序
　　又赠朱斗南序
　　甲巳之年生月丙寅甲巳之日生时甲子以六十位类推之其数极于七百二十而尽以七百二十之年月加七百二十之日时则命之四柱其数极于五十一万八千四百而无以复加矣考天下盛时九州主客户有至千四五百万或千七八百万荒服之外不与焉天地之间生人之数殆未可量也生人之数如此而其所得四柱者皆不能越于五十一万八千四百之外今人闾巷间固有四柱皆同而祸福全不相似者以耳目所接推之常有一二则耳目之所不接者安知其非千非百而命亦难乎断矣且夫五十一万八千四百之数散在百二十朞中人生姑以百嵗为率是百嵗内生人其所受命止当六分之四有竒则命愈加少而其难断亦可知矣尝试思之宇宙民物之众谓一日止于生十二人岂不厚诬而星辰之向背日月之逺近东西南北天地之气所受各有浅深则命之布于十二时者不害其同而吉凶夀夭变化交错正自不等譬之生物松一类也竹一本也或千焉或万焉同时而受气也然其后荣者枯者长者短者曲者直者被斧斤者厯落而傲年嵗者其所遭遇了然不侔夫命之同有矣而其所到岂必尽同哉然则防天地之运关盛衰之数此其间气或数百年或百年或数十年而后一大发泄必非常人所得与者于五十余万造化之中不知几何可以当此而天地寳之不常出鬼神秘之不使世人可测知也呜呼论至此则命书可废也耶因书于欧阳先生赠月窓说后
　　赠曹子政劔客序
　　江西劔客吾乡曹子政算命标榜也予曰子卜也而取劔何居曰世人卖卜事谄媚捐苦口皇皇于一食之末予恨其道之不直也如是而福如是而祸一无所囘防故予刚者之为也予言必刚者而后能听劔是以得名予曰噫嘻昔人有学字观公孙大娘舞劔而神劔无与于字而廻翔赴仆之间乃足以相发今子虽为卜而有取于劔之刚者亦讵曰不宜哉或曰然则是腹劔也予曰恶是何言子政岂口如蜜者邪或人语塞因书以遗之
　　赠山人黄焕甫序
　　黄景文焕甫乃祖贑风水名术也予里大家祖地多出其手而焕甫以术世其家前十三四年予尝以诗送之又数年觉焕甫小异亟取诗更其辞而实未深知焕甫也焕甫游从日以密讲辨日以多今也而后探其胸中之所存果有大异乎时人者噫知焕甫晚矣焕甫尝与予上下阡陇凡予动心骇目以为竒诡雄特辄掉头不谓然至淡然平夷漫不起人意往往称不容口予始甚讶之久而服其为名言也大槩焕甫之术以为崇冈复岭则伤于急平原旷野则病于散观其变化审其融结意则取其静势则取其和地在是矣舍是而求地亦固有之而非焕甫之所谓地也山人之献地者日至吾门予使焕甫往观常不满一笑焕甫旷数年始献一地所献真如其说予为山人所欺者多矣若焕甫真不我欺者惜也焕甫汲汲糊口以奔走于四方以予之近且久几不相知卒然使人一见使人爱其术而不疑斯亦难矣予尝谓能为焕甫百指计使焕甫安居一年必能时发天地之藏以使予欣然而不厌予方煮石山中计必不能及此姑遂其说庻几有因予而信焕甫焕甫必能出所学以报所知是楚人亡弓楚人得之予又何幸焉
　　赠黄璘翠微序
　　黄璘吾邻人得祖父风水之学间与之登山铺张造化口角澜翻亦可爱吾馆人议以翠防名之翠微山之腰苍苍郁郁之象山人所得称抑微乎微者地理书所谓隠隠隆吉在其中此则粗心者所不能得其彷佛黄生齿新而意锐更下入细工夫以庻几吾所谓微者
　　赠仰颠峯拆字序
　　颠峯仰宗臣以拆字之术行京师诸公赠言陈往验甚悉予未即信试之且数年每言辄酧竒矣哉予问颠峯曰祸福将至必先知之吾圣人则有教矣就字而言字心画也得于心应于手夫固动乎四体之一也由此而推资禀之强弱操术之邪正生死夀夭贫贱富贵之理于其字画之大体而夫人之平生可一言而尽是则予固能知之今夫卒然而遇人曰请所欲书夫人者亦倘然应之曽不经意而子于其偏旁上下之间防绎解说曰某宜祸某宜福则其临书之际岂亦有鬼神压乎其上诱其中而运之肘欤不然字而字耳何灵之有颠峯曰未也天下祸福之占于其动而已木之荣枯康节不能索之于其静一叶之坠算法生焉世人见坠叶多矣谁知大化寄此眇末子之观字也于其心某之观字也于其心之动是法也得之异人异人诫勿言君退思之予推其理不可得而又动于颠峯之异则思夫圣人之于事其存而弗论者不少矣相视一笑就用其言赠焉
　　送僧了敬序
　　万安僧了敬丙辰年来谒示予以夫子像予初怪之与之语彷佛儒者气象阅诸公赏音则知其能为诗能读先儒语録又能筑读书堂以与邑之逢掖者处而后嘉其来意之有以也越五年予至其宫求其所谓读书堂者观之则方裒缗敛材召审曲面势者而商度焉因知诸公所以亟称之者书其志也敬师之竟就是役者志之不防也自佛入中国其徒牢护其说遂与儒者之教并立于天下大颠上于海上韩公屈与之交当时覊穷寂寞之余以其聪明识道理姑与之委曲于人情世故之内其于变化其气质移易其心志攘除其师之教未必有焉以今敬观之则其崛起于浮屠之中而若有得于圣贤君子之说而凡精业勤行以学韩之学者又与之周旋一室以上下于其间其为聪明识道理也多矣陈良楚产也恱周公仲尼之道北学于中国孟子推为豪杰然则敬师非僧之豪杰也欤
　　吉水县永昌乡义役序
　　吉水县永昌乡某都建义役复淳熙成规也予同升陈君某既为序则贻书于予曰愿赞一言使乡党邻里有所慿依且庶几徼福于君之笔俾勿壊予惧不敢当以其为义设不得辞鸣呼义役之不行而差役之纷纷何甚也民无以相友助相扶持乙曰甲当役甲推之乙乙复曰甲展转而听命于长民者之一语时则其权在于官官无以自为也鴈鹜行钳纸尾而进曰某宜差某有以私其人则改曰宜某时则其权在于吏一方之版籍一胥主之髙下其手索于多寡之实时则其权在于乡胥闾阎之间纷争之防桀黠者乗间而起吿讦因之而差法以乱时则其权在于奸民受役者有二三年迄无一事有不幸而杀伤盗贼丽于其境不旋踵家破时则其权在于天今吾陈君与其乡约曰尔役月日若干尔末减若干尔费若干至若干以上助若干一切惟公是据处之者无媿辞承之者无拒色是役之权不在官与吏与乡胥与奸民与适至之天而在吾乡里和气间义之用大矣哉利久逺而无讼仁也使人知有逊譲礼也不以资奸智也盟而无敢后先信也一举而五常备焉岂惟义哉乡之长上其申吿子弟曰如是而福如是而祸守约者乆处败羣者交罚使一守是法永永无斁则其于是邦之风俗不为无小助噫亦安能下其法于天下哉
　　龙泉县监漕乡举题名引
　　恭惟祖宗以取士为国三嵗大比所谓从数路得人古遂江吾庐陵佳山水邑也庐陵诸老发身六一公澹庵以学舍益公诚斋以乡举献简公以漕贡而献简生遂江文献风流又其最近且亲者山川毓灵人物代兴髙山仰止景行行止是为题名引


　　文山集巻十三
　　钦定四库全书
　　文山集巻十四
　　宋　文天祥　撰
　　题跋
　　敬书先人题洞岩观遗墨后
　　按先君作此诗时天祥甫七嵗后十五年知观任道士始摹本以来又越三年以次道士朱山月复为轴以相遗维先君子天韵冲逸神情简旷使一日脱人事之累黄冠野服逍遥林下真所甘心焉为子不徳使先志不获遂捧轴却立为之然
　　跋曽子美万言书藁【名士倬】
　　菊坡天人文溪菊坡様人菊坡不可作已愿见文溪五仙如在天上寳辰夏五集英殿赐某等进士第入局一日同年曽兄子美来访议论慷慨知非凡人扣其所宗则传菊坡法衣密文溪讲席者也当布衣时春宫一疏已能发菊坡之所欲言他日为天子御史直气凛凛必能赤文溪帜悠悠风尘安得若人寳祐丙辰书于期集所
　　跋李景春绍兴万言书藁
　　吾乡布衣李君景春上书于绍兴累累万言尽疏闾阎隠微之故可谓知无不言矣厥亦惟我髙宗皇帝仁厚恻怛勤求民瘼是以旁通下情庶几古者询于蒭荛之遗意凡我有官君子暨于国人式克于劝读君之言当时州县间可嗟叹者如此今去之百有余年孰知又有过于君所观者识者于此又重为世道感
　　跋刘翠防罪言藁
　　崔子作乱于齐太史以直笔死其弟嗣书而死者二人书者又不辍遂舍之崔子岂能舍书已者哉人心是非之天终不可夺而乱臣贼子之暴亦遂以穷当桧用事时受密防以私意行乎国中簸弄威福之柄以钳制人之七情而杜其口胡公以封事贬王公送之诗陈公送之啓俱贬桧之穷凶极恶自谓无谁何者矣而翠微刘公犹作罪言以显刺之公固自处以有罪而桧卒无以加于公噫彼岂舍公哉当其垂役凡一时不附和议者犹将甘心焉公之罪言直未见尔由此观之贼桧之逆犹浮于崔而公得为太史氏之最后者祖宗教化之深人心义理之正桧独如之何哉公之孙方大出遗藁示予因感而书
　　跋缪上舍万年论丁相大全词案【被黜为沙溪塞巡检】
　　读缪言词案世固有如此寃事哉掩巻为之太息
　　跋欧阳公与子绵衣帖
　　东坡跋欧阳公与其侄通理书云凡人勉强于外何所不至惟考之其私乃见真伪今观此帖绵衣之外一语不及其私以此见前辈心事未有不可对人言者
　　跋胡景夫藏澹庵所书读书堂字
　　此澹庵所以与夀亭者也夀亭于澹庵为累从弟澹庵临大难决大议不负所学于国为忠臣于亲为孝子斯读书之所致也公崇叙宗族复以读书惠幸其弟固曰使之有所显扬也于其先与有荣焉诗云孝子不匮永锡尔类澹庵以之夀亭曽孙景夫世其家寳澹庵真墨彻堂而新之复其扁用诏于子若孙以追孝也考作室既底法厥子乃弗肯堂景夫逭斯责矣虽无老成人尚有典刑藏修于此者尚勉之哉
　　跋吕逢徳所收平园文字
　　此石刻司马文正吕正献为翰苑时赞书跋藁则乡衮平园周公为直院时手笔也平园此跋属意于文正之曽孙淳熙距今几年善本存否未可知而其删改涂注初藁烂然然则吕氏得之逢徳以示余噫其谨藏诸
　　跋诚斋锦江文藁【知瑞州日作】
　　诚斋当淳熙之季以少蓬出守距今七十有七年矣某他日尝读道院集见所品题甚多及来此则先生一字之迹无复存者惟亭阁尚留其名而屋亦化为乌有矣有则嵚嵌老压亦未知其为当时屋否也一日得先生锦江尺牍一帙大率吏楷而为先生手笔者四其三盖在郡时作其一作于还朝以后而附诸帙尾者典刑逺矣于此尚庻几见之呜呼庚申一变瑞之文物煨烬十九修复以来得十年间残编断简不啻足矣而况出于七十年之前者乎且方其文物具备之时此帙非郡之所得有收拾散亡之余乃能有前日之所未尝有斯不谓之益竒矣乎既勒诸石书以识之
　　跋崔丞相二帖
　　菊坡翁盛徳清风跨映一代归身海濵当相不拜天下之士以不得见其秉钧事业为无穷恨今观两帖所称规模意向局西话头者则文武之道具是矣一朝践其位固皆举而措之者也后书论边计尤切是时楚叛一矣而公以不得盱眙为忧若不可终日者呜呼宁知三十年后楚之余烬复然而涟水之迫乃有过于盱眙者乎考引昔今为之永叹
　　跋李世修藏累科状元帖
　　国朝逾三百年所谓进士第一者何止百数披图而观某如何某如何夫人得而知之李君世修先世多与其显者游今其家藏墨迹仅十数纸而其可爱敬可鉴戒者已粲然可见李君又欲厠予语于其间不知后之视予又以为何如也呜呼是可不凛凛哉
　　跋李龙庚殿策
　　三代以下无良法取士者因仍科举不能变士虽有圣贤之资倘非俯首时文无自奋之路是以不得不屑于从事而其所谓文盖非其心之所甚安故茍足以讫事则已矣丰城李君彛甫有文学旦评所尊称晩乃屈就南庑试名在第三众共惜之门人好事者取君所对策刻诸梓予得而读之君信能事矣然由君言之当时寸晷之笔何啻刍狗君姑借此脱韦布盖将有所行于时而岂以是为有余哉此非好事者之所得知也君非碌碌意积蓄必有深厚故予独探其心表而出之
　　跋王元髙词科拟藁【号稼村后国正添倅】
　　我朝言治者曰庆厯元祐干淳厥亦惟欧阳子苏公兄弟周益国三洪氏以其宗工大手掌朝廷文字以为之缫籍粉泽功光当时垂休无穷岂曰小补之哉国于天地必有与立而尚论其盛则其浑厚醲郁光明俊伟百世之下想望风采必于斯文卒是稽传曰鼓天下之动者存乎辞辞之不可已也如是往时有博学科有宏词科士各知所崇尚近世此学寖少于是而小词科之制立其望于人甚约也而应令者迄亦落落人才于是少衰矣豫章王君义山元髙自为举子时独有志于此国家大制诏大诰令拟诸其形容者丛钜册其能出章逢占毕之士矣元髙登进士乙科调永州司户参军意若不自满谋卒业以大科致身乃已予谓元髙一命以上皆将有世道之责子归而求之他日中兴太平之盛所谓号令文章焕然可述以与三代同风者安知责不在子而正不必曰吾不得志于进士而退为是也元髙欣然纳之遂存其说于帙尾云
　　跋吕元吉先人介轩记后
　　巽斋先生曰徂徕石先生名介质肃唐公名介郑公侠字介夫半山老人字介甫凡有取乎介者其人必可观也予尝评之徂徕之介为孤峭质肃之介为直方郑公之介为敢决荆公之介为执拗三公之介纯于天资荆公之介杂于客气介则一而其所以介则不同也予独悲夫强辨坚忍虚名伪行介甫以误于其君以厉于其时至今天地易位人极不立皆此介之流也徂徕不得为諌官唐公争新法不胜发愤死郑以一跌碌碌州县不复能自振迅介美徳也三公得其纯坎坷于当世彼其角血气之私窃名誉之盛而遗毒迨今日而未已呜呼伪行之误人而直道之难行久矣吕元吉之先人名介轩予不及识其人诸君品题类以为言和而行果色温而气刚然则是介也视前三君子有光焉然君止于布衣懐其耿耿不见于用则君之所遇又为不幸者虽然介在我幸不幸在天吾求无怍乎本心可矣何外物之较风气浅薄其能刻厉矫揉以窃毅然丈夫之名者已不多见若夫以直自怼而毁方为圆以就外物者多矣外物卒不可得见而本心空自丧失是则介轩之罪人也元吉重念之哉
　　跋周苍崖南岳六图
　　扶欹植倾补空续髙吾欲观于嵩恒岱华其放六合于秋毫也邪
　　跋李孟博东山梦境图
　　昔有得湘中老人诵黄老之诗于恍惚中者前辈谓其语非太白不能道今图中武士所授孟博帙甚钜庻几亦有格力如此诗者列其中乎愿出以示予当许君亲见太白何但梦也然万一太白讶其孙轻发藏寳或复遣六丁下问泄者书何在仍取以去君将无以为东山镇则不如勿出
　　跋周一愚负母图
　　己未之变周君一愚家于狗咬石之下最先遇祸君从其兄负母越溪以逃妻子溺死不能救也事平君为图纪其状诸公嘉其临难识所轻重褒之不絶口予谓人子之事其亲不幸而处人事之变急所急而缓所轻本心之不能不尔其于天则盖非有一毫之増益也一愚之处见岂其欲以为髙哉正可悲耳呜呼自狗咬石之失险江右之父母妻子离弃不知几人览君之图岂独为其一家哭哉谁谋不臧一至于此昔魏陵绘防樊之战为于禁屈伏厐徳怒骂之状将耻禁也彼禁败事者见之宜发惭以死然厐愤愤就殒使其骨肉见所画像尚复何忍君此图一开巻当一流涕毋为自苦予将请之转示前之玩敌抽戍者使误国者死有余媿而君其庶少寛乎
　　题陈尚书昉云萍録
</div>
    <div class="pagination">
<a href="文山集_page17.html">上一页</a><span>...</span><a href="文山集_page13.html">13</a><a href="文山集_page14.html">14</a><a href="文山集_page15.html">15</a><a href="文山集_page16.html">16</a><a href="文山集_page17.html">17</a><span class="current-page">18</span><a href="文山集_page19.html">19</a><a href="文山集_page20.html">20</a><a href="文山集_page21.html">21</a><a href="文山集_page22.html">22</a><a href="文山集_page23.html">23</a><span>...</span><a href="文山集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
