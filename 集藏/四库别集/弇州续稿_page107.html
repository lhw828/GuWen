<!DOCTYPE html>
<html>
<head>
    <meta charset="UTF-8">
    <title>弇州续稿 - 第 107 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 107 页/共 228 页</h1>
    <div class="content">　　
　　沈嘉则诗选序
　　
　　嘉则渡江访予山中出一编见授曰吾后先歌诗为篇者七千矣而今仅四百吾不欲以武夫累玉也今夫非诗之难而知诗之难非知人诗之难而自知之难非自知之难而割爱之难吾不能割吾之爱于七千篇者而以属吾犹子九畴而删之知不必尽贤于我为其无爱也所谓四百者不必尽贤于六千六百而是六千六百者不必不尽贤于四百其大较异也且也吾前诗成而见子子读之瞿然赏矣然穷子以诣而子不答其故何也今亦可以答也夫予笑而应曰向者问我而吾不答也固尔夫格者才之御也调者气之规也子之向者遇境而必触蓄意而必达夫是以格不能御才而气恒溢于调之外故其合者追建安武开元凌厉乎贞元长庆诸君而无愧色即小不合而不免于武库之利钝今子能抑才以就格完气以成调几于纯矣而子之犹子九畴复为羣子之玉而府之夫何虞于武夫之累也耶虽然亦有以子之试诸生事告者乎始而得其文以为鲜不可取者则多取之既而厌其同虞其溢额以为鲜可取者则少取之又既毕而衡其所弃者未必逺所取者也始不胜爱而后不胜厌也然则子之所余六千六百篇者其遂已耶其将授我而更衡之耶嘉则曰吾固言之以大较异也嘉则名明臣别号勾章山人其于文益竒有秦汉风
　　
　　魏懋权时义序
　　
　　余治魏郡兵识魏子允中于诸生中魏子年尚少所为文义竒甚然不能俯就格而又善诗先后奏余诗数章徃徃有少陵氏风余异之赠以五言长韵致代兴意今在集中余既已去魏则数闻魏子小试辄居首而独不利于乡又有李化龙者晩出而与之角相甲乙至癸酉秋李子举乡之第二人又三年为丙子秋而余解郧节还晤吾郡兵使者永嘉王公王公实后余而守魏亦尝竒二子迎而顾余曰吾向者谓李当遂举举不能第一人也谓魏迟之是必第一人矣使急足当孔道得试目即魏子第二人毌以溷我而亡何试目至果如公所属余恠问之王公曰凡为文义而尚辞者华而逺其实尚理者质而废其采洁则病藻短则病气此四者未有能剂者也今骤而求魏子长则备之苛而求魏子短无是也凡为时义者则未有能超魏子乗者也寻又有传魏子所试文及它试与居平之业若干篇至者余得而读之而后知王公之所得于魏子者深也余不暇他举以耳目所睹记吾省之王文恪储文懿钱与谦是三四君子一试而其所自期与试之者之期之若取诸寄不爽夫固一时之操觚者少而人自披靡然亦以试者有定诣而试之者有定识也葢近百年而寥寥无所闻今得王公与魏子相为知已乃尔庶几有定诣定识哉王公乃命梓人将以风吾吴之华而逺实者而余为叙其所以云
　　
　　函野诗集序
　　
　　洛阳温公之按吴也一再屈干旄而过余问政之暇相与促膝论诗甚适盖四载所而余起家臬天雄则公以中丞节开府其地八月诣台受约束十月报解严亦一再进谒见兵事之外其相与促膝论诗如故然不获请公篇什而又七载所公自再抚陜还洛不佞时适填郧中问讯之间稍稍寓目一二而犹恨其不尽今年余罢南廷尉待次里居而大参王公阳徳乃始以一编属余曰此温公诗也夫余然后乃始尽公尝闻之燕赵之音相率为悲歌慷慨秦音则皦劲扬厉吴音则柔靡清嘉意者土风居多而洛阳独称天地中气最为完而音最为和平其建都会自西周以至后唐千七百年间冠帯之所朝宗诗书藏于阛阓而至于今乃有不尽然者独公起而振之大约风得之土学得之家而其所専诣径悟则不必尽尔也释褐自行人授御史以至中丞輶轩之迹半天下而独于燕赵秦吴尤深且久其意象之所融适则冶而为吴志气之所感触则壮而为秦若燕赵盖非有意于章甫逢掖之合而要亦有以相发者然至欲测公之端倪而遽定公之裁格固不易也公居官所至有风猷而吾吴以挫岛警拔盗源其感公尤切大参公亦自以国士之知谋梓公集而余为序之如此公奏议若干巻及他文行世甚多当自有传者故不赘
　　
　　海岳灵秀集序
　　
　　海岳灵秀集者何尽弘徳以还山东之名善诗者而集之也其称海岳者何山东古齐鲁地也齐东表海而鲁东表岳夫是以有海岳称也其称灵秀者何媺其诗及其人也盖唐有殷氏河岳英灵例云集者谁鲁同姓诸侯中立也吾闻之周公之造周而雅颂之盛音鲁尽得而阛阓之又加以夫子之所删正固亡论已齐音之敖辟乔志虽小见屈于夫子而札也为之叹曰美哉泱泱乎表东海者其太公乎乃至炎汉之初鲁以蕞尔板筑抗天下之兵以为项氏守而弦歌不絶齐之夸诈急功亦变而为舒缓养名而一时谈经之士独盛于诗而业诗者鲁则申培公齐则辕固生其人皆有寿考显名而传至于瑕丘免中之属累累不废王式以诗谏韦孟以诗风而孟之孙若贤及玄成赏贵极于取将相天下以经术归齐鲁而诗尤为之冠第其所著房中铙歌之章则以属之唐山夫人邹子乐辈而司马相如邹枚雄褒诸才士其赋颂卓然脍炙于西京者徃徃出遐僻而齐鲁不与焉岂其所谓诗厪厪训故守师说而不能通之于结撰耶明有天下百四十年以迨弘徳当重熙右文之世所鼓舞渐渍亡异于周汉之盛时而齐鲁之荐绅逢掖未有能舎训故而为诗者有之自边司徒廷实始司徒之于诗当李何之力复古而司徒悉庀赋以从庶几鼎足哉又五十年而有李观察于鳞观察之于诗志在超乗其游吾侪间矫矫牛耳矣而诸与二君子游而稍后先者若殷近夫苏允吉靳子愚李伯承杨伯谦冯汝行兄弟或矫劲其骨或澹雅其旨彬彬然三百篇之绪而益齐鲁重者固不乏哉吾又闻之申培公时与楚元王韦孟俱受诗浮丘伯元王既有国则礼申韦而师友之以迨三世禄不絶然不闻其能表二君子之业于齐鲁何也人主以经术取天下士而诗其一中立乃能以今之所谓诗者表其藩之人而广夫经之用其视元王可谓犹贤也已
　　
　　改黄太常墓序
　　
　　当建文朝太常卿黄公子澄首用知囊故筴以敉寕宗社不遂而死以至叅夷五宗天下为之饮泣而不敢言然固有笔之稗官者矣天下痛公剔肾析骸而无所归然实有塟地为志铭者矣天下痛公之无后而不知一子走楚者为田经其后有参议表者复公姓而仕宦矣一子走吴者为彦修其后有博士云者以文学显矣万歴之初元上下诏褒录诸死事者公首合诏格当祠当录后而吴之后始出而应之其扵后楚复当何如也公之墓发于雷善善者以为积诚之感而核者以为疑其铭后有若悬记若符谶通方者以为伎术之恒而执者以为讹乃余则姑两置之盖匹夫有必伸而万乗有不能屈者死是也当公之于壬午也知一死而已知死而死则不死也夫以人主之威能寸析公之躯而不能寸夺公之志能致辱于公之戚属而不能卒辱公之名然则能使公有后耶无后耶昔果无后耶今而始有后耶其有而竟无耶无而忽有耶俱不足辩矣公之墓出一时台臬诸大夫艳其事立祠以祀公而博士之诸孙彪熊者思所以光大之会熊与余识以叙见属而余不能辞聊为志其大都葢窃有喜于天之定而公之所藉以不冺者固不在此也
　　
　　此文成既而考所谓墓铭者不能无所疑志内称琬之后十二世由贵于吴祖铎生端赘于袁州按公世为分宜人不闻祖之族苏而赘刘也既赘洞庭矣何縁生于袁州若言公至苏州与姚善托孤则可然不当言苏人也当是时公有子得匿田间必当讳其姓不应尚称黄也公既以壬辰生死于壬午当年五十一不当云五十三也其仕宦履歴甚略而独载其临没之言又皆掇拾方孝孺余语且既云洪熙元年御史刘琏着而又称采访使我朝前后俱无采访使衘按刘琏昆山人永乐十年进士虽尝为御史而洪熙元年以左叅政叅赞宣府军务当时刻志铭必不敢摹搨行世以完石纳土中仅百五十年而剥蚀几徧又剥蚀之文若追蠡而一字不侵泯何也铭后数语若谶皆隐今抚按道府县诸君姓名不遗一人未闻永洪间有此术士也以后黄应龙书及太常诰尤为画蛇之足吾所以不辞此文者喜节士之有祠与有后耳不必熊彪之有祖也
　　
　　史记评林序
　　
　　太史公史记成于天汉而重于宣元之间班固氏欲自伸其业故互见其瑜瑕而王充刘知几因之皆有所指驳而其错节衍语异音奥旨未易通解以故徐广韦昭裴骃邹诞生刘伯庄司马贞张守节之流咸为之训故考索学士大夫乃始彬彬成诵矣然自东京以前徃徃橅核其体裁而阔略于辞法至陆机刘勰辈乃稍颂称其文而后世因之第名为之小抵而实为之祖述者班固氏也六朝骛绮靡毋论非指向所在途轨殊矣其最称能尊史记者毋若唐宋人然知或小近而力不足其甚乃不过邯郸之歩阳为慕之而阴与悖又何取也明兴皇猷之焕发与元精之郁浡倍蓰徃古而其能为太史公者迩不出英宪而上不登台阁学士大夫不无三致憾焉北地而后乃始彬彬葢至于今而阛阓其书操觚之士腹笥吻笔亡适而非太史公噫嘻亦盛矣哉第训诂之家所传闻异辞苦于不能徧而习者不得于事则姑傅会以文之不得于旨则姑穿凿以逆之眯法于篇则姑揜其句眯法于句则姑剽其字肤立者持门户皮相者务影响栩栩然自谓入龙门之室而不知其辙望砥柱之杪而背驰矣世贞曰余读史记者三尝掩巻而叹其未逮也乃今凌际叔先之矣际叔之为史记也其言则自注释以至赞隲其人则自二汉以及嘉隆无所不附载而时时旁引它子史以已意撮其胜而为之宣眀盖一发简而了然若指掌又林然若列瓌宝于肆而探之也自今而后有能绍眀司马之统而称良史至文者舎际叔奚择哉或谓褚先生之续武纪与他传也胡以弗删也曰际叔任述者也非任删者也其既已知之毋嫌乎武夫之淆璧也然何以称评林也夫有训诂者在而独称评志评也其于际叔取志焉可也
　　
　　刘侍御集序
　　
　　夫言人心之声而诗文乃其精者韵而诗匪韵而文其用本不相远而其究乃不能相通以故攻之者不能兼造其奥而发其枢自西京以还至于今千余载体日益广而格则日以卑前者毌以尽其变而后者毋以返其始呜呼古之不得尽变寕古罪哉今之不能返始其又何辞也已明兴操觚而树门户者非一家而称能返古者北地之后毋如歴下生歴下之于变小有所未尽而北地之所谓尽则大有所未满者独吾吴刘侍御子威自其成进士而入侍中秘歴内外台所至无不立办然其意不欲厪厪一世循吏声固已俯视千古而时自夺于晷未获竟一旦意有所不可遂拂衣归卧吴阊间子威材甚髙于子史百家言无所不治独不喜习大歴以后语天假之日俾与才合负相如之慢世而毋色痼爱子云之沈深而鲜酒嗜等玄晏之书淫而不癖动以故其于骚赋五七言古近体序记志傅赞颂哀诔微而极至于俳戏引喻连珠之类无不研精其思以求与作者合子威既以文自娱毌所托于名而世之好简者疑其蔓尚率者苦其深彼不自媿其目之浅而一览辄推去谓此何物语或稍稍就读嗫嚅相耳曰吾固能成诵矣所谓骤即之难而詧之易也问其所以难易不能对也自是子威之名益不副实子威始虽不欲托之终不能无动意乃至念得如虞仲翔后世有一人知我者死不恨夫桓君山故通士也知杨氏玄必传而其时神人则已语之毌自苦玄故难传自今而视玄其犹在传不传间也子威所推许独歴下次乃北地而刓削弹擿之甚苦此其托指故有在且业以今之天下无能一人知子威者即后之天下风益靡靡安所冀哉然子威幸而不甚为人知其文亦不受人役得自致其拟议外足于象而内足于意兴而言尽而止其贤于余远矣余固不如子威亦能知子威一二故不辞其请而叙之
　　
　　通州志序
　　
　　古益部有通州而幽扬部无通州自扬部之通州出与幽部之通南北对峙而两而益部之通废扬部之通其始仅一盐官地稍稍进为州复降为邑至元而始定属扬部以逮我明二百年来盬盐之利衣食江南北而其设险置兵控扼吴楚屹然一重镇矣地灵启而人杰辈出冠带履舄之盛盖殷殷焉通故领邑二曰海门曰崇明越在海中央以故通失之而改隶吾苏之太仓而海门之隶通如故自宋孙昭先之为通志十巻明通守严敦大孙徽等后先凡六修其巻自一以至六其书或存或不存而海门之为志则前尹玺而后崔桐亦不能与通志合万歴之三年闽林君云程自南刑曹郎出守通凡三载政修人和乃以其间考古图籍作而叹曰志其可以已也夫谓顾君养谦陈君大科其州人可取证也得无有所避乎谓沈子明臣史材也而远无避也于是聘沈而属之以顾陈辅焉仅及岁而志成为巻八巻之为图者一表者二志者二十六传者十二遗事者一谓世贞曙于文以书介沈而请序焉览之灿如也乃又秩如也已窃谓今志犹古史也古者千乗之国与附庸之邦皆有史官以掌记时事第不过君卿大夫言动之一端而所谓山川土田民物风俗兵防之类意别有图籍以主之志则无所不备录矣是故古史之失在略而今志之得在详也然史之大纲在不虚媺不隐恶以故世子之隆崇卿相之威灵而执简者侃然而拟其后今州邑之荐绅将举笔而其人非邦君即先故盖有所不得不避矣是故古史之得在直而今志之失在谀也沈子之为通志毋论其晳体裁挈纲目博采精辨文辞瑰丽而已乃至官邪风慝凛乎霜钺之加有余畏焉夫何下太史公传酷吏佞幸哉是志也岂惟在通以俟他郡国有余裁也以俟一代有余采也故因林君之请而为之叙
　　
　　江右奏议序
　　
　　今少司马常熟徐公自释褐而拜宜春令歴中外台更抚三方凡十五政其责在为则知无不为责在言则知无不言以故其所莅上而奏请之达于朝下而移檄之布于郡国者靡不梓而行之匪以着一时之能欲令天下后世有所考见若医者之着方书云尔公既督抚浙而以抚江右之奏议六巻示世贞山中俾叙之凡所以称公者大略备宗伯林公兄弟宪副邵君叙中世贞既卒读而窃窥仁人之用心与其言之所济博也天下之名为利者莫如饶而其为害实莫如饶自饶甆出而诸甆尽废县官之共祀宴飨靡不取给宣宪之季其重至于倾寳玉用至于饮食海内外而当隆庆初下诏悉按故事上供苛责取办公念以猩红色不易继而器之巨者不能无苦窳率百不完一盖一纲而捐中人数百家产于是上书力言之天子为之勉浅其色而裁其数饶幸以无流徙公又以属郡邑水旱相继为之请赈请蠲天子亦不以大司农之告乏而复勉申公之志以至议漕储议额派议逆人田产议奬能议斥污诸所请不一大指在于爱惜单赤以培国家元气恳恻孚尹忠诚发于内而见于辞以故迹若小有扞格而叩之辄响应易益之九四曰有孚中行告公用圭而夫子系之曰告公从以益志也其殆公之谓耶公念国家人文显融之化过前代万万而从祀孔庙独一河汾公为未称上疏请以故新建伯王文成公配尚寝未报岂以公所填抚四履之地尝继文成仅以为尊先喆举祠祀之恒典耶而不知公之所明圣学维道统其系为甚大而余窃有窥于公政术之妙批郄中窽左右逢源无徃而非良知之触见其所得于文成者尤深也世贞最辱公爱亦尝后公抚填一方而所上事不当綮乃至以浚恒被口其视公信谏能无愧哉公今治浙平赋捍灾尤灼灼矣疏当有叙而行之者故不复赘
　　
　　袁鲁望集序
　　
　　鲁望长于余三岁当其荐应天时甫踰冠能为古歌辞而又善书学士大夫争传誉之自是七上于春官皆不利然其为古文辞益习而吴郡素称为文物大都会益多学士大夫游即有赠饯宴赏酬酢及诸吉凶事以不得鲁望一言不为重其诗若文溢帙而最后取进士髙第以自引得南仪部郎以选进郎考功再以选副山东宪天下之学士大夫争蹑履叩门而乞言其所为诗若文益传且广然鲁望之业成而病酒死矣其门人长洲令李君将梓之而以序属余余窃谓天下以文名家者未易屈指数然大要不过二三端髙者探先秦摭西京挟建安俯大歴次乃沿六季华靡之好以饾饤组绣相豪倾其下始托于理务于简俭以逃拙而鲁望稍不然谓文以纪事则贵详文以引志则贵达必不斥意以束法必不抑才以避格其体势虽若汪洋淡沲而不可穷其指固谆谆焉若耳提面命之也余数从鲁望酒间论文远尊昌黎而近实规宋金华氏诗贵钱刘而不欲舍吾吴弘正之歩今试取而读之于是数家者摹象斟酌为何如也今天下之文莫盛于吾吴而汝南之袁为吴最鲁望之尊人胥台公者位寿小亚于其子而名过之胥台公尚裁以进古微不足鲁望尚满以俯今则有余兹集行不彬彬称吾吴文章世家哉即不登中寿奚憾焉
　　
　　苍雪先生诗禅序
　　
　　佛无禅自达摩氏西来其教行而后有禅也三乗之上者曰大乗自禅之说精而后有最上乗也最上乗者非超大乗而自为上也诗无乗即其徒觉范皎然所不及自严仪氏论诗而后有乗也诗禅无诗自苍雪翁而后有诗也夫以代定格以格定乗者严仪氏也诗自为格格自为乗者苍雪翁也苍雪翁之于诗采不能六代体不能五七言古姑即唐之律絶以近易晓学人而其所谓二三乗亦取其一间之未达者非若独觉初地之邈隔也大指意趣在养格调在审二语尽之而所谓神来者从容中道气来者触处而发情来者悠游而得则严仪氏未前发也当苍雪翁之论诗在仁宣间学士大夫尚浸淫于胜国之习而不自觉乃欲以数语抉造化之秘而振起之不亦伟杰丈夫哉令是书行而世寕无兴者又何必寥寥至数代而始有北地生也今天下之不为诗禅者鲜矣而不能无二境入悟境则坐成莲花入魔境则立变荆棘然而不入魔者亦鲜矣安得起翁于九京而一语之翁故建业杨氏其大父行佐开国至都督者二人有战而死燕师者以故感家难不仕而隐于诗盖参方于沩山石头者三十年而后得之亦不易哉翁之曽孙一洲名士也与余善故为叙其所以而行之
　　
　　弇州续稿卷四十
　　
　　●钦定四库全书
　　
　　弇州续稿巻四十一
　　
　　（明）王世贞 撰
　　
　　○文部
　　
　　△序
　　
　　重刻晋书序
　　
　　始为晋书者何承天崔鸿臧荣绪之属凡十八家而至唐贞观中诏左仆射房玄龄与许敬宗褚遂良之徒删缉之凡为帝纪十志二十列传七十载记三十其事例属敬播天文律厯属李淳风掌故属于志寕纪传属颜师古孔颕达辈而宣武二纪陆机王羲之传天子称制以叙论之最称彬彬详雅矣说者乃以为晋厯仅百年不能当汉东京之半而文倍之诸载记僭王雄武凶悖妖祥之变徃徃过实而世说语林幽明录搜神记亦所不废循正者卑之以稗官责核者外之以诬史而是书稍屈矣自正统之说行而晋与秦隋皆抑而为闰青衿而应制科者至不得举其凡而学士大夫名为好古博浃之伦内畏其繁而外摘其瑕以不足诵读即自左史班氏而下若范晔陈寿之撰而有所不能对何论晋书乃至李延寿南北史哉不佞窃不敢以为然以为晋固亡所比数于汉唐氏其徳政礼乐固不敢望赵宋然自舞阳持国秉四易世而为武帝剪者身不王王者不获已以为差异于陈桥之骤而自南渡后其君臣稍能自标明其统举聪矅之耻而洒之不至若建炎开禧之单宋史亡论已其最皦皦者莫若唐然纪主义近裁而失之略传主辞近精而失之涩以举其人与事不能使人跃然而如有覩是书之失固不能无杂采而轻信然读之使其事犹若新而其人犹有生气者以拟陈范则有间庸渠出唐史下耶今其梓独存于南国子学宫又以久故多脱误而学士大夫苦其不易得益疎不治吾邑人周太学若年氏偶见宋秘阁本于其友欣然请而授剞劂首尾凡二载至垂槖而成者十八矣忽暴疾卒家人咄唶曰是爨材也而家狥之其以畀火丁进士（阙）者与太学善叹曰吾不可以剪吾友志而弃一代之业乃委产于其家以成梓归而僝工续之噫亦不易哉今而后熟有晋而又知晋之有书则自二子始矣如其有余力以及延寿南北史可也是故不辞其请而为之序
　　
　　郢垩集序
　　
　　始范君司理云间而有诸台委所至以廉平曙大体称及即之恂恂长者与谈古今事则又纚纚若贯珠也少选手一编而示余曰庶几藉子以母负余读之则有骚赋五七言古近体若干篇余窃谓自东京而后为永嘉而大江始画地而南北其北日侵寻于马上之业不暇调宫征理经纬而噫■〈医，口代酉〉之所发为悲歌慷慨其气完而骨劲南则以其泉石之余地舟楫之余晷负隐囊握斑管而课花鸟字组而句句组而篇然亦不胜其靡靡业肤立矣盖余二百年而为隋而始合其文之调亦如之而又垂五百年而为宋季而又分文之调亦如之虽未几而为元然地合而调不尽合也自明献吉仲黙以至于鳞乃能以其北之完气而修词而吾吴昌谷亦稍裁其南之藻辞而立骨庶几彬彬质文君子哉范君为河洛间人其成进士去诸生之结撰未几而所为骚若赋宛然楚蜀之遗轨也其诗固未论建安抑徐庾后而子安前也耶骤而披之若舒绣撷彩近于南之靡丽者徐味之而不失所谓沉深矣夫靡不病气丽不病骨用其南以程北而鲜不合也盖君名其编曰郢垩郢垩者俟郢人治也夫以君鼎盛之岁不为簿书夺而日从事于古若此其能融浃于分合之际以上嫓二三君子又奚难哉第熟之无所事垩矣
　　
　　瞿文懿公集序
　　
　　自西京之气漓而为六季昌黎公出奋然一变之然时有所折衷而稍存其伟丽以见难至庐陵公而色泽为之尽洗学士大夫毋论有所趣背徃徃见以为易简明兴而庐陵之乡作者杨文贞公为之冠当文贞公在翰林尝事仁宗皇帝于青宫帝手一编而授公曰此欧阳氏书也其命有司梓之以式操觚者文贞公固于天性近欧阳氏且其乡前辈喜慕说之得帝语而益自信以故为庐陵学而比杨公于欧阳者不衰当宪宗朝吾吴郡以文献称顾其质渐移于藻而吴文定王文恪以制科业连得大魁苟其于文小加饰天下当为之景附而二公能笃守之以文定之详和文恪之精整虽不无小有损益然其不悖于则均也去二公之甲子而为其乡作者曰瞿文懿公当文懿公时吾吴之藻极矣而公复以制科业连得大魁天下之所愿为景附者寕下于文定文恪二公而公复能笃守其说居安之所得宛若有左右逢原者于一时之藻固未必其尽祛而简易所御之功不浅矣毋论名为藻者即自负以西京而踞昌黎庐陵之上代不数人然徃徃不胜其刿镂而耳观之论隐然以为治世忧试取公之文而隲之其气舒徐而不廹辞洞达而无晦于造化之巧时有所含蓄而不尽露人情物理间引其常而不尽究其变其不以为治世之音者几希余辱与公同榜最少视公诸父行而公不鄙弃之间引与谈文事余方圉圉焉体裁之是狥而公寛然若亡所从仿今尽得其撰着读之而始稍窥其绪乃为论次之如右公佐留铨赞秩宗绾史局之柄为嘉隆间名臣尝用其子汝稷请而传之矣梓公集者汝稷而公之门人耿中丞定向留令震臣为一佐锲劂资汝稷博学而行修雅善名理不愧为公后云
　　
　　卓光禄诗选序
　　
　　始余仲氏敬美与卓光禄游亟称光禄侠而儒者意不欲寘赀郎腹中而今年三月光禄过我弇园美风神善谈笑予固以仲氏故异之与饮则又能为文字饮已进之论诗其论诗翩翩能解頥乃出其一编示余曰敢藉子之一言以为觚管规余谢不敏小间读之毋论其格所繇起其才情则斐如也光禄居塘栖去钱塘不百里而近其北通吴会仅一衣带水以故多长者游而黄淳父周公瑕辈又时与之倡和扬搉能自致于古而不为纨袴夺如此余尝恠胜朝之季江左若倪瓒顾瑛辈不独以豪举其才艺藻翰徃徃能蓄诸名士而撮其胜长诸名士亦争愿为之客而不自引避以国家右文之化二百年而江南富豪或冯家声得一官则以其官与赀强致客而奴狎之赀积而无所事不听其好以逃于声色狗马则阳浮藉慕古之名以从事图籍器玩而垄断其中问其所以古不知也光禄虽赀不能中豪而见若为豪者乃其所交游亡非诸名士所托亡非酒而所撰思亡非诗其诗又亡非古则岂豪所能强踪合哉余闻之瓒瑛时有杨亷夫老而为之长其社然嗜声色所游集必破橐二子者强而事之不告疲余诗不能当廉夫且老矣幸生平无他嗜异日杖屦而叩光禄之社能见推择为长否因书以弁其编
　　
　　黄定父诗集序
　　
　　黄定父者故江都诸生入太学当有官矣而谢不复应其少而为诗即以诗名郡故多谼中豪浮慕文者争延之入社不敢与讲钧礼前是欧祯伯教授江都而江都诸生陆无从后先以其艺见余称故人而亡能举定父者今年夏定父荷笠蹑蹻肩一瓢而访余坐定出瓢中诗若干首曰奈何当子生而不获一言之许既余读而称善者久之则又进曰幸既以辱子许而奈何不借一言以为下走重夫余求所以复位父者而不得也虽然窃有请子之江都故扬州也扬之封奄江南北而有之自吴魏劲而扬裂为二其江之南以家迁客佳子弟号为衿绅觚翰之所而北则争得而各委之以置烽而居戈胄盖至六季益甚矣唐兴画堑为一江都日以雄重而不胜其繁豪之习甫离乳而美醪粱肉乗之所以荡目引耳者万状何暇论诗书哉今吾江左以一郡例之其赀不能当若之十五而文士过于若百倍定父乃欲与一二操筦者偏师以从盟所何也业以贤江左则当采其靡丽者赋之而读定父之诗大不尔其乐府五七言古则务完其气而逆探古作者之所自来近体或澹或壮要多自胸臆出之而不染于色泽夫定父之所从盟所者偏师耳而嶷然不屑当邾莒赋亦雄矣哉余故为序之而且期定父以异日之牛耳
　　
　　钱东畬先生集序
　　
　　当徳靖间而海盐有钱东畬先生者其令盱眙则盱眙之吏民师保父母之尝练卒缮城以遏强冦齐刘之劲故人魏恭简公赠之诗期以张睢阳事先生入而郎南北曹属人主修八骏之役偕同舎郎力诤之直声动天下而先生顾逡巡移病免及其再出而郎南祠部以至北比部所至有声实而其于临江守尤着先生之守临江不为小治办一切以恵爱行之而事亦举课最当迁会以不能骫骳事上官移僻得贵之思南遂乞归归而临江之吏民请祠先生先生之归几二十年其所为徳于乡者非一以八十余卒卒而乡之父老诸博士弟子复请祠先生先生工属文尤好吟咏其习先生诗若文者见以为才士及诵南曹疏者见以为直臣及临江盱眙政者见以为循吏及与称乡后进者见以为善人君子然竟莫能以一端名先生而先生亦隤然不欲以一端见名盖去先生之没二十年而世贞以叅政旬宣其地不唯求先生之遗迹不可得而所谓贤子若永州守芹仪部郎萱者亦非人间人矣既又十年而先生之少子诸生钥率其子乡进士应晋以其遗集来请序少间获一二寓目焉乃作而叹曰知人诚不易哉夫以徳靖间而操觚之士负气而先格自称为正宗而诸以藻丽而谋夺之者何限乃先生不求合其藩阃而直举天则之所自溢为之先生之所师师心耳彼两家者不得而有也顾其从容舒徐之调不至弦促而柱迫不作窘幅而舛纬其合者出入于少陵左司之间而下亦不流于元白之浮浅乃至他文章之为序记传说者毋论东西京要亦庐陵临川之遗轨哉文中子称古名世之人为振竒而惜其思苦而言艰至傲治诞碎急怨怪怒之讥不一人而足者彼诚有所不满也先生其可免已先生之诗余友彭君辂为评之而其文则薛君应旗为序之即余序何以加二君即有加而称为知先生奈之何竟以一端名先生也
　　
　　重刻吕氏春秋序
　　
　　吕氏春秋一日吕览故秦相国文信侯不韦与其客所著书也当书成而不韦悬之咸阳市肆曰畴有能损益一字者子千金而竟莫能一字损益也其书今颇行属传梓久不能无讹误而云间徐太学益孙辈相与校订重梓之而问序于余余读之未尝不掩巻三叹也穆叔之次立言于品三而操觚之士若为之小屈然子桓以雄豪创起鼎革间顾欿然不自挟其有而以继世大业不朽盛事举而属之文章彼诚有以见之也不韦者一贾人子耳操子母之术以间行于秦而得志焉举秦之国于股掌间挟其劲东向而瓜剖天下位相国号仲父爵通侯十万户彼岂有所不足哉而顾孜孜焉思成一家言以与诸儒生角而割后世名此犹未也不韦固庄生所不道庄生之识至欲齐死生平物我举一切有为之迹而空之乃亦孜孜焉而务欲成一家言度其于辞不工不止故夫古之称立言者未有不为名使者也且以不韦之诡谲狙奸岂其果与闻于道而其客亦务相尚为权竒错厕于鸡鸣狗盗之雄虽间采圣贤之长辞以文之即中夜一静思验其言于所为之迹有不淟涊汗浃者耶惟其机心之发触而为机言核削之于申韩辨巧之于仪秦有不知其所以合者则固其恒也且也不韦之所为千金者再耳一用之而聋瞽秦王割其国柄再用之而聋瞽一世之士而割其名虽得之而佹失之虽失之而终微得之不韦固贾人子要亦其雄哉徐子与其侪二三子俱能文章嗜古若渇慕先圣不以人废言之义而梓行之所谓芙蓉发于淤泥采之而已置淤泥勿问可也
　　
　　沈开子文稿小序
　　
　　昆山之沈最为文献家自其先郎中公以至提学公子善世世受经术取甲第而提学之子曰开子乃始以古文辞名开子为人气豪甚既芥视一第谓可俯而拾其为古文辞即欲超宋筏而上之三吴靡靡所不屑也然竟以数竒亡所成而稍移其好于狭邪卒以病死所著述亦随手散佚去余虽以故人子遇开子尝一再接而意殊卤莽然退而过仲蔚未尝不津津好谈余也开子没且十年而其友陆楚生手其文十余篇属余序而欲梓行之余尝读黄淳父集报开子书谓其五文序解似庄索又似禹贡图书似左序传似司马子长且以弘徳间学士大夫洗百年之懦习而今未有主盟者将以属开子淳父自矜贵不轻为然诺而开子之见推赏若此今开子之与淳父书尚存而所谓五文者固不在读之而求所谓似者亦未得也第其于辞气雄劲骏发虽未尽洗其师门语要之有自得者庶几文豹之一斑耳呜呼士生而不遇时又不享年至并所恃以不朽者又散佚失之斯真穷矣哉楚生将以开子之一斑而令后世重开子抑假余之一言而为开子重计亦迂矣其所以为友称谊焉可也
　　
　　游宗谦诗稿序
　　
　　游子年四十余而谒余以弟子礼余力辞之曰余所不敢抗颜者有如日既坐定谓余曰不佞尝事林兆恩先生而未已也已又游于何维栢先生而又未已也乃今得事徐中行先生与先生子固谢不敢当则又出其诗若干首曰何以教我稍读之则泠然有新声而不至誖于古则即其辞可以知其所遘之穷然徃徃能致其穷之变于语使人恻然而思悯宛然而有余味乃谓之曰子之所事林先生者其为人也谈性命人也吾不知其所深诣殆欲举一切而归之虚其所游于何先生者则以髙行闻天下修辞斯猥矣今吾子舍而师之所谓虚而名是迩舍而所从游之髙行而雕虫之技是躭且所为计一徐先生足矣而又何所藉余也游子曰非是之谓也不佞于所谓虚者日服膺焉而未有得也髙行者景之而不相为用也自不佞之为诗触于兴述于赋寄于比乃充然若有得而吾之性与情又若相为用矣今夫咀藜藿裋麻枲而不为厌者其所躭有在也厄穷至于死死而不畏者以所托于名未亡也夫执其似而我贵者冥趋者也不得其境而轻相鄙者迷复者也子奈何以雕虫之技而易之余曰善游子旧有刻稿二俱名之日辟支巗夫辟支者佛经训为独觉也游子其殆有所寄乎盖至是而谋尽取前后稿加删削而梓之曰岂敢以是售后世乎哉贫士不办行巻吾一梓而数百千卷立具以贽夫天下之能操觚者为先容而加斵削焉虽然非子无以先容也窭人手一璞而示人见者靡不以为石也陵阳君既封而后目之玉则玉矣余甚悲其意故卒辞其弟子礼而为序所以云
　　
　　徙倚轩稿序
　　
　　今年夏白屿金先生自建业寄余一编诗则皆五七言近体也曰吾老矣子其为我序之盖余少时则闻先生用乐府名徳靖间一时喧然以致逺实甫复出也而先生尝一过余里居余姑与先生谈乐府则谈乐府与稍及人间事则亦及人间事不色忤而久之乃得先生一二篇甚以为快盖于所草巵言再致意焉及今而后窃窥先生之造之十五也诗古体故未论当徳靖间承北地信阳之创而秉觚者于近体畴不开元与少陵之是趣而其最后稍稍厌于剽拟之习靡而初唐又靡而梁陈月露其拙者又跳而理性于鳞起济南一振之即不佞亦获与盟焉公首尾与之偕六十余年不少染指于变迁之调而时守其所诣务使意足于象才剂于格纵之可歌而抑之可讽即遇之而豪者失其所为气华者失其所为泽而先生之诗固自如也昔僧齐已好韦苏州即为苏州语而见之见辄不许也已乃进其所自草而苏州乃大赏叹曰奈何舎子故而希我今天下之不为济南语者盖寡知必无以易先生故也先生有轩曰徙倚而小仅容膝遂以名其集余为序之而且与约曰后八年而和卫武之抑篇而示我请更得授简焉先生所为他诗及乐府当更有行者说具见前
　　
　　云间二生文义小叙
</div>
    <div class="pagination">
<a href="弇州续稿_page106.html">上一页</a><span>...</span><a href="弇州续稿_page102.html">102</a><a href="弇州续稿_page103.html">103</a><a href="弇州续稿_page104.html">104</a><a href="弇州续稿_page105.html">105</a><a href="弇州续稿_page106.html">106</a><span class="current-page">107</span><a href="弇州续稿_page108.html">108</a><a href="弇州续稿_page109.html">109</a><a href="弇州续稿_page110.html">110</a><a href="弇州续稿_page111.html">111</a><a href="弇州续稿_page112.html">112</a><span>...</span><a href="弇州续稿_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
