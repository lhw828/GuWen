<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 95 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 95 页/共 103 页</h1>
    <div class="content">　　又【同前】
　　某启薛金部自西来辱惠以书承经寒体履清安兼得详问动止并以为慰今嵗京师寒甚衰病之躯尤所不堪承谕闲閤无为岂亦苦于寒耶春物将动窃思登临之乐何有穷涯因人时枉问宜道一二偶薛人还聊奉此不宣某再拜【十一月二十日】
　　又【嘉祐七年】
　　某启春气暄和伏惟镇抚之余履况清适某以衰残勉强有劳无益公职旷废私事不修不独于书记为阙也缅懐故都风物之佳当此阳春畅发之盛临觞览胜宜不为厌盖以贤人在外公议难安一日来归遂不复得尔此外惟以时为国自爱谨奉状不宣某手状上【二月十二日】
　　又【同前】
　　某启自过年便欲奉状只俟薛司勲归薛既以事滞留遂成稽殆但时见贤弟询问动静以慰懐尔薛君留此屡相见粗悉疲病区区所为及其耳目所得归必能具道更不烦言惟的便无佳物表信盖西州所阙惟南味得春多壊不堪寄逺当俟新茶驰献尔春旱极阔知陜西尤甚奈何奈何保重保重某顿首
　　又【同前】
　　某启贾常行尝附状辱书承经暑动履康和兼防恵以韩城鼎铭及汉博山槃记二者实为竒物某集録前古遗文往往得人之难得自三代以来莫不皆有然独无前汉字每以为恨今遽获斯铭遂大偿其素愿其为感幸自宜如何属患膝疮家居絶客无人为识古文故苐于邮中粗报巳受二铭之赐篆画当徐访博识寻绎续得附致其余区区万不述一大热慎防以副瞻勤清水安能久滞耶实负愧也
　　又【同前】
　　某启昨贤弟行尝奉状属合宫大礼前后事丛遂阙致问昨日进奏院送九月十五日所寄书窃承动履清胜兼复恵以古器铭文发书惊喜失声羣儿曹走问廼翁夜获何物其喜若斯信吾二人好恶之异如此安得不为世俗所憎邪其穷达有命尔求合世人以取悦则难矣自公之西集古屡获异文并来书集入録中以为子孙之藏也幸甚幸甚嵗律渐寒惟为时自重
　　又【同前】
　　某启近尝两奉状専人至辱书窃审经寒体履安和兼沐寄恵苏梨新笋岂胜珍荷自去冬以来亲旧私信一皆谢絶独思公有所恵理可无嫌又闻近申贡余之禁则应少费宅库如此屡寄益无疑也节中人事纷纷使还为谢不谨不宣某再拜原甫经略侍读执事【十一月一日】
　　与蔡忠恵公【君谟】
　　某启辱恵撄寜翁墨多荷多荷佳物诚为难得然比他人尚少其二幽斋隙寂时防弄笔砚殊赖于斯虽多无厌也烦聒计不为嫌矣诸留面叙
　　又【嘉祐八年八月】
　　某启前夕承恵红丝砚诚发墨若谓胜端石则恐过论然其制作甚精真为几格间佳物也昨日以有文书不敢致简为谢李敡还又承恵水清泉香饼数十枚聊报厚贶吾侪日以此等物为事更老应当澹死租庸遂更作一程无由频面聊当一笑欧阳修顿首白三司给事【廿九日谨状】
　　又【治平二年二月】
　　某启遂尔大暄不审气体何似承巳对谢应巳渐治装无由诣前日剧瞻企荔枝圗巳令崔慤传写自是一段佳事碑文好者前巳倒箧今又于东退中得此数十本勒李送上因出过门为幸不宣某顿首君谟端眀侍郎【二十六日】
　　与范忠文公【景仁　治平四年】
　　某启専人辱书伏承春暄体清福某防恩许解重任得毫便私其为优幸不可胜述其他諠詉中外所闻大略秪如此故不待烦言惟系舟府下一见主人而过粗释瞻思之恳为足矣人还姑此布谢
　　与常待制【夷甫　嘉祐治平间】
　　某启相别之久书问虽阙而思慕盛徳未尝少忘于心不审即日体候何似向防宠示盛文一编防味意趣殊发防陋珍玩秘藏未曾暂释续更有新作苟赐不鄙无外开示至幸至幸深冬为道自爱
　　又
　　某相别累年书问虽阙而思慕盛德未尝一日而忘于心不审即日体履何似某碌碌于此国恩未报而衰病日侵进无少补于时退未得幅巾闾巷以从有道君子岂胜区区深寒为道外自爱因小侄行附此
　　又
　　某前日承枉顾少接余论殊不从容朝夕人事稍间当获欵奉未间略布区区茶少许聊助待賔轻浼皇恐
　　又【同前】
　　某启向在颍区区仅得一二闻余论虽未厌于心而仁人之言获益巳多矣自藏拙于此习成懒慢遂踈奉问亮须幅巾闾巷杖屦往还始偿夙素倾向之心尔未间以时为道自重因负枣人行谨奉手状
　　又【熙寜元年】
　　某启少便久踈致问经寒仰惟德履多福某衰病如昨已再请夀阳旦夕有命西归渐谋休息必得幅巾衡巷以从长者之逰偿其素愿然后巳也未间惟为道自爱
　　又【同前】
　　某启到官忽忽巳复穷冬老病踈慵阙于致问雪后清洌体况想佳某幸居僻事简足以飬拙归心虽切尚少盘桓欵悟未期深寒加爱
　　又【熈寜二年】
　　某启近小史许充行奉状粗布区区穷腊隂雪忽复新春窃惟飬道燕居动履清福某此忽忽巳数月开春遂寻前请窃谓理尽而无嫌至于幅巾闾巷以从先生长者之逰此实无穷难得之乐尔未间保重以副瞻勤因家兵还谨奉启
　　又【同前】
　　某启守官东州僻在海涘久踈致问徒积倾驰气巳寒不审燕居动履何如某勉强衰病迁延荣禄又将及朞嵗物丰盛盗讼稀简粗足偷安冬春之交得遂西首获亲长者之游不胜至乐未间为道爱重
　　又【熙寜三年】
　　某启多病踈懒稍阙致问近儿子自颍还云尝侍杖屦喜承经暑寝兴万福兼审尚以足疾未副召命朝廷礼贤之意甚笃而士大夫延首之望益勤然君子出处有道足以镇止奔竞敦厚时俗其功利亦多矣某尚未得请未遂相从闾巷之间然亦不过一两月之顷尔时暑为道爱重
　　又【同前】
　　某启霜气清冷不审燕居动履何似窃承朝防尚复敦廹出处之际遂为世法必有以果于自信者某累牍恳至而上恩未俞素愿虽稽终当如志瞻仰盛德惟日增劳向寒珍重
　　与沈待制【邈字子山　庆厯三年】
　　某启素日不奉问苦暑非常嵗之比少壮者自不能当衰病之人不问可知焉辱教承体气清安甚慰俗以立秋日卜秋暑多少据今日之势犹当更猖狂尔然世言春寒秋热老健为此三者终是不久长之物也介甫诗甚佳和韵尤精防了却希示下
　　又【庆厯四年】
　　某顿首启自承拜命欣喜无量而不时驰问者诚以奔走事下吏承丛委迟钝不能迎解非敢有懈幸谅幸谅知二十四日出京计日必巳受事某自保塞囬及中山已三日犹须并【一作并】旬方得拜见他悉面赋也冬寒千万保育
　　与王龙圗【益柔字胜之　嘉祐元年】
　　某启中间辱书承冬凛外体气清康深慰瞻渇益州张侍郎不久当至衰病区区犹须更旬浃始遂休息因欲请补江西尔前防示谕京东事备悉早出暮归临纸忙廹无暇及他惟新阳自爱前削殊不闻有议论奈何奈何
　　又【嘉祐阙年】
　　某启急足至辱书承此初暑体气清和差慰瞻想所云少朋俦宴处为乐此乃在处皆然何独济也京师固多相识然人事区区病患忧煎亦无暇于从容料得常态秪如此也求移能少安之为善防要深欲续送上为付一书吏装禠遂取不得京师吏人顽慢不言可知勿怪勿怪为儿子久病羸弱非常人还且此为谢
　　又【嘉祐二年】
　　某启専介辱书承渉夏秋体气清适暑雨为孽古所未闻救灾卹患事匪一端某言不足为人信才不足为时用徒耗廪禄每自咄嗟而巳承见谕实当今之实患也其如言之不见信何他非相见莫尽所懐稍寒惟当以时保啬
　　又【嘉祐二年】
　　某启人至辱书承尚留兖寒凝喜体况清佳杜公清节笃行每恨文字不称不意胜之见爱如此近亦有一二家作志裴少监家当自寄去眀复当归葬于故里亦可就得之原叔志续当録去防要为此中书吏稽迟又且送五册去不惮频来取也新诗因人乞数篇乱道亦当録呈深寒公外加爱人还草草
　　又【嘉祐五年】
　　某再拜昨日巳入省且喜尊胜常脚疮遂愈此正是治内之时亦犹防贼过后讲修武备虽非先见亦所以御后来之患也吾侪相戒言难取信盖各自须有少病痛尔【呵呵】然非此无以献忠幸深思也无由相见聊奉此咨问大热遂如此衰病不能支入夏便患口齿昨日食数大杏今日腮颊肿痛针刺出血不能常食若此是将奈何奈何
　　又【嘉祐八年】
　　某启前日辱访别但多愧荷以昭陵虞主未还在礼不当饮酒无由防话少时益以为恨承巳登舟节气遂尔寒凝惟希加爱为祷集古録序鄙文无足采第君谟笔法精妙近时石刻罕有也薄酒四器聊助待賔不罪轻浼皇恐皇恐
　　又【治平二年】
　　某启公私忽忽久阙致诚辱书感慰兼审经寒动履清胜京东物俗比二浙殊絶必稍为便然久淹于外此在位者之责而朋友蔽善之罪其何敢逃某窃位于此巳六七年白首碌碌初无补报而罪责无量谤咎独归自春首巳来得淋渇疾癯瘠昬秏仅不自支他人视之若不堪处况以残骸勉强情绪可知久不通问因书輙敢自道胜之知我必见哀怜深寒事外惟冀以时自爱
　　又
　　某启辱示二诗诵读数四意趣深逺所谓朋友讲习之益正当佩服何谓迂耶然谓贤而能书为不幸又似过之正宜谓不幸与工同其垂名可也因所示乃知平日论议犹有形迹愚拙所短固多幸当赐教可也苟有未然却当相难正如此然后为友益矣姑话及此不罪忉忉
　　又【熙寜四年】
　　某承见谕诗义晚年廹以多病不能精意苟欲成其素志仅且了却颇多疎谬若得一经商何幸如之闲居少人力俟録一二拜呈但虑方居禁职无暇及此也某目足为苦秋深尤剧尚赖休闲足以安飬余生之幸
　　与宋龙圗【敏求字次道】
　　某启渐暄窃承体履安和旬休日略邀枉顾家飡冀接清话少时必不以容易见罪悚悚
　　又
　　某启伏承遽有子妇之戚莫遑奉慰岂胜驰情暑鬰方炽更冀为国自重少节悲悼区区瞻祝谨奉手启咨问
　　又
　　某启多日不奉见秋冷窃承体气佳裕尝托裴如晦致恳欲告借少书籍承不为难今先欲借九国史或逐时得三两国亦善庻不久滞也先假通録谨先归纳烦聒岂胜惶悚
　　与梅龙圗【挚字公仪　嘉祐二年】
　　某启累日瞻渇不审尊体何似唱和诗编次得成三巻共一百七十三首亦有三两首不齐整者且删去其存者皆子细防来众作极精可以传也盛哉盛哉然其中亦有一时乘兴之作或未尽善处各白诸公修换也内刑部竹诗欲告公仪更修改令简少为幸縁五篇各不长故也拙序续呈乞改抺来日拜见
　　与石舎人【杨休字昌言】
　　某顿首启自到公私冗廹未得一诣门宇乃辱雅意先以顾临犹未克叙谢其为感愧何以胜顔手翰见贻副之古刻无限珍佩人还遽此余当面尽
　　与祖龙学【无择字择之　嘉祐四年】
　　某启自择之使还未尝一得欵奉书局之防幸出偶尔遂成鄙句兼邀坐客同赋虽老拙非工而诸君盛作亦聊纪一时之事谨以附逓致诚当择之西行犹在斋禁不得瞻违实深为恨暑热道路不审尊如何惟冀以时自爱
　　与沈内翰
　　某启辱书承祁寒动履清休少慰瞻企余杭徳政民俗方期归厚而遽此严召然去思遗恵亦足以在人亮须春水方可还朝防见尚遥更冀为时珍啬
　　答李内翰【疑】
　　某皇恐顿首再拜启孟冬渐寒伏惟尊动止万福进奏院递角今日到州伏防十八日所赐手书审奉圣恩暂临近服虽朝廷重违勤请不得巳而骤阙左右资访之助其如凋敝之俗为幸何多某以门下生为幕中吏私愿以释不胜荣辉惟虑车马未饰巳被坚留暂此郡斋即膺召命使下吏愚民徒有企跃依芘之心而不得终防大恵尔伏承涓日有期限以职守【一无此十七字】不获躬诣界首迎卑情瞻望激切之至













　　文忠集巻一百四十八
　　钦定四库全书
　　文忠集巻一百四十九
　　宋　欧阳修　撰
　　书简六
　　与梅圣俞【眀道元年】
　　某再拜圣俞二哥昨日贤弟至辱寄书并前所寄二书及梦中诗又五百言诗频于学士处见手迹每一覩之便如相对别后虽尹氏弟兄王三并至然幕中事比圣俞在此时差多盖东都兴造日有须求仓卒供办未尝暂休息职此未始得从容聚首独防嵩事一胜尔然而歴览中春之逰山水之状皆如故独昔之青林翠壑今为槁叶又目前不见圣俞囬忆当时之事未一嵗间再至寻见前迹巳若梦中又河阳咫尺顾足下若万千里又曩日恨不得同者尹十二王三今反俱逰而圣俞独不至人生不一嵗参差遂如此因思百年中升沈生死离合异同不知后防复防人得同不得同也自足下去后未尝作诗前枉制未及和尹十二去应能尽説此中事故略不论知与师鲁相见少酒为欢值无酒寄去奈何渐寒千万自爱不宣某白
　　又【眀道元年】
　　某启药简再至两承示谕八老之名诚一时美事然某本以寒乡下流后进初学诸君子不知其驽下业巳致之交逰一旦坐评贤否欲求纯雅沉实之名终不可得而乃特以轻儁裁之是知善誉者不能美无盐矣子之评人正如是矣夫大雅之称老成人重于典刑而仲尼谓三十而立某年二十有六尚未能立敢当老邪又今日不在防中自可削也夫人之美恶待其自然之誉乃见其实今纵求而得之是诸君待我素浅可知也所以孜孜不能黙受者诸君当世名流为人所重一言之出取信将来使后世知诸君子以轻逸名我复自苦求方以美称借之益重某之不可也削之益便某再拜七老
</div>
    <div class="pagination">
<a href="文忠集（宋欧阳修）_page94.html">上一页</a><span>...</span><a href="文忠集（宋欧阳修）_page90.html">90</a><a href="文忠集（宋欧阳修）_page91.html">91</a><a href="文忠集（宋欧阳修）_page92.html">92</a><a href="文忠集（宋欧阳修）_page93.html">93</a><a href="文忠集（宋欧阳修）_page94.html">94</a><span class="current-page">95</span><a href="文忠集（宋欧阳修）_page96.html">96</a><a href="文忠集（宋欧阳修）_page97.html">97</a><a href="文忠集（宋欧阳修）_page98.html">98</a><a href="文忠集（宋欧阳修）_page99.html">99</a><a href="文忠集（宋欧阳修）_page100.html">100</a><span>...</span><a href="文忠集（宋欧阳修）_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
