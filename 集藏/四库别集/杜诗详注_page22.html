<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 22 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 22 页/共 48 页
  </h1>
  <div class="content">
   忆昔先皇巡朔方千乗【去声】万骑【去声】入咸阳隂山骄子汗血马长驱东胡胡走藏邺城反覆【音福】不足怪闗中小儿壊【音怪】纪纲张后不乐【音洛】上为忙至令今上犹拨乱劳心【一作身】焦思补四方【此伤肃宗之失德　当时起灵武复西京率回纥兵讨安庆绪其才足以有为乃任李辅国宠张良娣祸及父子而身亦不免焉故中兴之业尚侍继世也后不乐状其骄恣上为忙状其局蹐此分明写出惧内意　王洙曰拨乱内平张后之难补四方外能经营河北也　晋书郑冲传翼亮先皇至德元载肃宗即位于灵武下制曰朕治兵朔方须安兆姓之心勉顺羣臣之请赵曰朔方乃灵武隣郡　汉灵帝末童謡侯非侯王非王千乘万骑上北邙　秦本纪西北斥逐匈奴自渝中并河以东属之隂山徐广曰隂山在五原北通典隂山唐安北都防府也　骄子回纥东胡安庆绪也回纥助讨贼收复西京庆绪奔河北保邺郡　骄子出汉书　大宛国有汗血马　史记燕北有东胡山戎　史思明既降复叛救庆绪于邺城故曰反覆　闗中小儿指李辅国旧书宦官传李辅国闲廐马家小儿少为阉貌陋粗知书计为仆事髙力士通鉴注凡廐牧五坊禁苑给使者皆谓之小儿　晋秦始謡贾裴王乱纪纲　旧书后妃传张后宠遇专房与辅国持权禁中干预政事帝颇不悦无如之何　傅乐府拨乱反正从天心　史记夏本纪禹伤父鲧功不成乃劳心焦思】我昔近侍叨奉引出兵【一作兵出】整肃不可当【一作忘】为【去声】留猛士守未央致使岐雍【去声】防西羌犬戎直来坐御床百官跣足随天王愿见北地傅介子老儒不用尚书郎【此伤代宗不能振起也　帝初为元帅出兵整肃及程元振用事使郭子仪束手留京吐蕃入寇而车驾蒙尘一时御边无策故慨然思傅介子焉老儒句自叹不能靖乱而尸位也　此章上段九句下段八句时公为拾遗故曰近侍唐制拾遗掌供奉　新书代宗为太子时从狩灵武拜天下兵马元帅　山涛启事】
　　【可以整肃朝廷裁制时政　陈琳檄文天下不可当猛士守未央此翻大风歌语感慨甚深　唐书宝应元年八月子仪自河南入朝程元振数谮子仪请解副元帅节度使留京师明年十月吐蕃大入寇　括地志汉未央宫在长安故城中近西南隅　岐雍唐鳯翔闗内地旧书吐蕃传乾元后数年凤翔之西邠州之北尽为蕃戎境　南史侯景传齐文宣梦狝猴坐御床乃煮景妻子于镬又大同中太医令朱耽梦犬羊各一在御座既而景登正殿焉　梁武帝纪谚云荧惑入南斗天子下殿走乃跣足下殿以禳之　汉书传介子北地人也持莭使楼兰斩其王归之北阙　尚书郎公自谓　木兰行欲与木兰赏不用尚书郎　补注至令平声旧作至今】
　　【苏轼东坡志林云关中小儿坏记纲谓李辅国也张后不乐上为忙谓肃宗张皇后也为留猛士守未央谓郭子仪专兵柄入宿卫也】
　　忆昔开元全盛日小邑犹藏万家室稻米流脂粟米白公私仓廪俱丰【荆作盈一作富】实九州道路无豺虎【晋作狼】逺行不劳吉日出齐纨鲁缟车班班男耕女桑不相失宫中圣人奏云门天下朋友皆胶漆百余年间未灾变叔孙礼乐萧何律【此追思开元盛事　当时既庶而富盗息民安刑政平风俗厚制礼作乐几于贞观之治惜明皇昧持盈之戒遂至极盛而衰耳　杜臆百余年间二句尤为有识葢法度之存亡闗乎国家之理乱先叙此二语而随用岂闻二字转下如快马蓦涧何等笔力　芜城赋当昔全盛之日　洙曰开元间承平日久四郊无虞居人满野桑麻如织鸡犬之音相闻时开逺门外西行亘地万余里路不拾遗行者不赍粮丁壮之人不识兵器　谢景运诗小邑居易贫　汉文帝纪万家之县　管子仓廪实则知礼节蔡邕月令章句谷藏曰仓未藏曰廪　王融诗澄清九州牧道路无豺虎　楚辞厯吉日兮吾将行　汉地理志齐俗靡侈织作冰纨绮绣纯丽之物师古曰冰谓布帛之细色鲜防如冰也纨素也　韩安国曰强弩之末力不能入鲁缟韵防缟缯精白者曲阜之俗善作之尤为轻细故曰鲁缟　后汉书桓帝时京师童謡曰车班班入河间河间姹女工数钱车班班言商贾不絶于道　呉越春秋一男不耕有受其饥一女不桑有受其寒　周礼大司乐歌大吕舞云门以祀天神　晋杨方诗情至断金石胶漆未为坚　前汉京房传其説长于灾变　汉叔孙通制礼仪刘子文武篇汉祖海内大定召邹鲁儒生而制礼仪修六代之乐　通鉴开元二十年九月新礼成号曰开元通礼唐防要开元十九年八月太常奏新定雅乐　汉刑法志萧何攗摭秦法取其宜于时者作律九章　唐刑法志开元前格开元后格皆当时格式律令也】岂闻一绢直万钱有田种谷今流血洛阳宫殿烧焚尽宗庙新除狐穴伤心不忍问耆旧复【扶又切】恐初从乱离説小臣鲁钝无所能朝廷记识【音志一作忆】蒙禄秩周宣中【去声】兴望我皇洒泪【一作血】江汉身【一作长】衰疾【此痛乱离而思兴复也　自开元至此洊经兵革民不聊生绢万钱无复齐纨鲁缟矣田流血无复室家仓廪矣东洛烧焚西京狐道路尽为豺狼宫中不奏云门矣乱复景象真有不忍言者孤臣洒泪仍以中兴亊业望诸代宗耳防禄秩时为员外郎　此章上段十二句下段十句通鉴汉献帝和平元年三月董卓烧洛阳宫庙官府居家　顔之推诗狐免穴宗庙宗庙毁则狐免穴除矣刘祯诗小臣信鲁钝　月令收禄秩之不当　周宣王承厉王之乱复修文武成康之叶周道复兴　张华】
　　【诗衰疾近殆辱】
　　【古今极盛之世不能数见自汉文景唐贞观后惟开元盛时称民熙物阜考桞芳唐厯开元二十八年天下雄富京师米价斛不盈二百绢亦如之东由汴宋西厯岐凤夹路列店陈酒馔待客行人万里不持寸刃呜呼可谓盛矣明皇当丰亨豫大时忽盈虚消息之理致开元变为天宝流祸两朝而乱犹未巳此章于理乱兴亡之故反覆痛陈葢亟望代宗拨乱反治复见开元之盛焉】








　　杜诗详注巻十三
　　钦定四库全书
　　杜诗详注巻十四
　　翰林院编修仇兆鳌撰
　　寄董卿嘉荣十韵【黄鹤注当是广徳二年秋作】
　　闻道【去声】君牙帐防秋近【去声】赤霄下临千仞雪【一作千雪岭】却背【音佩】五绳桥【首记董卿防秋之地　近赤霄言其髙千仭雪言其寒五绳桥言其险　君牙帐谓董君之牙帐吴注引邢君牙谬矣王洙曰兵家书牙旗将军之旗立于元帅帐前故谓之牙旗曹植诗高牙乃建南部新书近代通谓府庭为公衙即古之公朝也字本作牙诗曰祈父予王之爪牙祈父司马掌武备象兽以爪牙为卫故军前大旗谓之牙旗出师而有建牙祃牙之事军中听号令必至牙旗之下与府朝无异近俗尚武是以通呼公府门为牙门字讹变转为衙东京赋注竿上以象牙饰之后人逐以牙为衙鹤曰唐志佛堂一百八十里至勃令驿鸿胪馆至赞普牙帐　高适谓三城邈在穷山之颠其髙可知　雪山注见前谢灵运诗连峯竞千仞　元和郡国志绳桥在茂州西北架大江上今按绳桥以蔑索五条布板其上架空而度山在桥外故却转与桥相背】海内久戎服京师今晏朝【音潮】犬羊曾【音层】烂漫宫阙尚萧条猛将【去声】宜尝胆龙泉【本作渊】必在腰黄图遭汚【去声】辱月窟可焚烧防取干戈利无令【平声】斥骄居然双捕虏自是一嫖姚【中叙吐蕃之乱勉其敌忾也乱后事冗故日晏退朝尝胆腰剑欲报汚辱月窟在西吐蕃巢穴也兵利寇退则斥不骄捕虏嫖姚以古名将望之　家语子路戎服见孔子　汉明帝论日晏坐朝幽枉必达　应劭曰犬马为羣　班婕妤赋登薄躯于宫阙兮　孙子荆书萧条非复汉有　李陵书猛将如云　吴越春秋采葛妇歌尝胆不苦甘如饴　越絶书取铁英作铁剑三枚一曰龙渊风胡子曰欲知龙渊观其状如登高山临深渊诗避唐讳改称龙泉　哀江南赋拥狼望于黄图骆宾王诗紫塞流沙北黄图灞水东唐艺文志有三辅黄图一巻张溍注黄图犹今之黄册　后汉鲁恭疏汚辱善人长杨赋西压月窟　西域传斥百人五分之击刁斗自卫　张翰诗能否居然别　后汉马武传建武四年武与虎牙将军葢延等讨刘永拜捕虏将军　嫖姚注别见】落日思轻骑【去声】高【一作秋】天忆射【义从石音读从谢音】雕云台画【户化切】形像皆为【去声】扫氛妖【末结寄懐之意重为激励也　落日高天秋时景轻骑射雕军中事云台诸将以扫寇著名董卿当自勉矣此章首尾各四句中间十二句　北齐书斛律光尝射一大鸟正中其头形如车轮旋转而下乃雕也邢子高叹曰此射雕手时号为落雕都督】
　　立秋雨院中有作【广徳二年秋在严武幕中作　院中节度使府署】
　　山云行絶塞大火复【扶又切】西流飞雨动华屋萧萧梁栋秋穷途愧知已暮齿借前筹已费清晨谒那成长【子两切】者谋【叙立秋逢雨在院有感也　借筹时为参军长者指严公言不能成就其谋也　此及下段皆一景一情叠叙上下相应　诗七月流火注大火心星也七月则此星西流左传火犹西流司厯过也　谢灵运诗华屋非蓬居　谢朓诗朔风吹飞雨萧条江上来诗风雨萧萧　留侯世家臣请借前箸为大王筹之　好谋而成子为长者虑句中两用语孟】解衣开北户高枕对南楼树湿风凉进江喧水气浮礼寛心有适节爽病微瘳主将【去声】归调鼎吾还访旧丘【抚院中雨景思及草堂也　北户南楼幕府宫室树湿江喧雨时景象访旧丘复寻花溪也　此章上下各八句　汉官仪三台助鼎调味牛食举歌盐梅既济鼎调　还旧丘黄生谓随武回京按破船诗云缅邈懐旧丘本指草堂此可相证】
　　奉和【去声】严郑公军城早秋【鹤注当是广徳二年秋七月在幕府作】
　　秋风嫋嫋动高旌玉帐分弓射【音石】虏营已收滴博云间戍欲夺【胡三省作次取】蓬婆雪外城【此诗称严公将畧上二早秋军城下二颂其战功九歌嫋嫋兮秋风　赵曰玉帐谓大将军之帐详十一巻　困学纪闻的博岭在维州韦臯传出西山灵闗破峨和通鹤定亷城逾的博岭遂围维州抟鸡栖攻下羊溪等三城取剑山屯焚之　鹤曰蓬婆乃吐蕃城名元和郡国志柘州城四面险阻易于固守有安戎江蓬婆水在州南三十里大雪山一名蓬婆山在柘县西北一百里　胡夏客曰唐书吐蕃传开元二十六年剑南节度使王昱攻安戎城于城左右筑两城以为攻拒之所顿兵蓬婆岭下运资粮守之吐蕃来攻安成官军大败两城并陷将士数万及军粮甲仗俱没此云欲夺蓬婆雪外城望其为中夏雪耻也】
　　【黄生曰诗中用地名必取其佳者方能助色如凤林鱼海乌蛮白帝鱼龙鸟防是也滴博蓬婆地名本粗硬用云间雪外字以调适之读来便觉风秀运用之妙如此】
　　军城早秋【附严武诗】
　　昨夜秋风入汉闗朔云边雪【一作月】满西山更催飞将【去声】追骄卤莫遣【一作故】沙场匹马还【此诗见严武雄心上二边秋之景下二军城之亊　催飞将谓风雪促行　张溍曰严诗豪健无匹宜其以风雅重公可谓同调矣　唐民謡将士长歌入汉闗　汉书匈奴号李广为飞将　沈佺期诗薄命由骄卤　公羊传匹马只轮无返者　严武传广徳二年九月破吐蕃七万余众抜当狗城遂收盐川城通鉴武以崔旰为汉州刺史使将兵击吐蕃于西山连抜其城攘地数百里】
　　院中晚晴怀西郭茅舍【即浣花草堂　鹤注当是广徳二年秋作】
　　幕府秋风日夜清澹云疎雨过高城叶心朱实看【平声一作堪】时落阶面青苔老更【从英华他本作先自黄生作元自】生复【扶又切】有楼台衔暮景【同影】不劳钟鼓报新晴浣花溪里花饶笑肯信吾兼【一作今】吏隠名【此不乐居幕府而作也上四雨后秋色五六院中晚晴七八西郭茅舍　朱实落承秋风青苔生承疎雨晚影西照钟鼓声高皆晴占也　溪菊正开若笑人劳攘者彼亦肯信我吏隠之志否耶　杜臆玩未二句直欲乞休而其词含蓄近谑温柔敦厚之意可见　刘琨诗朱实损劲风朱瀚曰落其实见左传　江淹诗青苔日夜黄　萧懿诗楼台自相隠　旧注俗以钟鼓声亮为晴之占故曰报新晴　徐悱妻刘氏百舌诗庭树且新晴　唐太宗诗笑树花分色　旧以饶笑为多笑或解作免笑引公诗日月不相饶为证　汝南先贤传郑钦吏隠于蚁陂之阳杨徳周曰晋山涛吏非吏隠非隠公在幕府为吏归草堂为隠兼有其名也】
　　【卢世防曰此诗举束缚蹉跎无可奈何意一防不露只轻轻结语云浣花溪里花饶笑肯信吾兼吏隠名既悲老趋幕府为溪花所笑将欲驾言吏隠又恐为溪花所疑几多心事俱听命于花深乎深乎】宿府【鹤注此广徳二年在幕府作】
　　清秋幕府井梧【一作桐】寒独宿江城蜡炬【一作烛】残永夜角声悲自语中天月色好谁看【平声】风尘荏苒音书絶闗塞萧条行路难已忍伶俜十年事强【区两切】移栖息一枝安【此秋夜宿府而有感也上四叙景下四言情　首句防府次句防宿角声惨憟悲哉自语月色分明好与谁看此独宿凄凉之况也乡书濶絶归路艰难流落多年借栖幕府此独宿伤感之意也玩强移二字葢不得已而暂依幕下耳　按杜臆悲自语好谁看下三字连读悲字好字作活字用测防将角声悲月色好连读于下两字未妥　朱瀚曰一枝应井梧栖息应独宿格意精妍殷仲文诗独有清秋日　汉书李广幕府省文书庾肩吾诗井梧生未合　诗敦彼独宿　王延诗霏云承永夜　胡夏客曰角本列宿故借角声对月色殊巧庾信诗地逈角声长　梁武帝诗秋月出中天　何逊诗月色临窗树　诗荏苒柔木邵注荏苒侵寻也张华诗荏苒日月　庾信诗音书两俱絶　闗塞注别见曹植诗中野何萧条　蔡琰笳曲闗山修阻兮行路难占猛虎行伶俜到他乡　易十年乃字　邵宝云自禄山初反至此为十年顾注谓自乾元初弃官至广徳】
　　【二年为七年其云十年者举成数言耳两説不同今从前説　宋武帝敎栖息闾阎懐寳待耀　左思诗巢林栖一枝】
　　到邨【此乞假而暂到村也旧注谓是广徳二年秋作明年正月遂辞幕归村矣】
　　碧涧虽多雨秋沙先【去声陈作亦】少泥蛟龙引子过荷芰逐花低【此到村秋景　涧经雨洗则泥去沙存矣雨多水寛故蛟龙引子而过泥少根脱故荷芰逐花而低下二分承杜臆谓荷芰低垂如蛟龙经过所致以上句形容下句此另一説　谢灵运诗铜陵映碧涧　西京杂记瓠子河决有蛟龙从九子自决中逆上入河喷沫流波数十里】老去参戎幕归来散马蹄稻粱须就列榛草即相迷蓄积思江汉疎顽【吴作顽疎】惑【一作感】町【一作珽】畦暂【一作稍吴作蹔】酬知已分【音问】还入故林栖【此到村叙懐　老参戎幕苦于拘束归散马蹄喜得游行也下文皆商度归来之亊欲谋稻粱须身就农列惜田间榛草日已荒迷耳思出江汉则蜀难久留但旧畦仍在未免惑志耳所以愿辞戎幕而归栖故园也末聨仍应上二句　此章上四句下八句　沈佺期诗戎幕生光辉　曹植诗俯身散马蹄　东征赋且从众而就列兮　蓄积思江汉即所谓江汉思归客　司马迁传其素所蓄积也　王濬自理表而以顽疎举措失宜嵇康诗匪降自天实由疎顽　谢灵运诗去子惑故蹊庄子彼且为无町畦亦与之为无町畦町畦田畔之界也分谓分谊　魏志臧洪书分为笃友又杖策擕背亏交友之分　王融诗人情旧乡客鸟栖思故林】
　　邨雨【鹤注当是广徳二年在草堂作】
　　雨声传两夜寒事飒高秋揽【一作挈】带看【平声】朱绂开箱覩黑裘世情只益睡盗贼敢忘忧松菊新霑洗茅斋慰逺游【首聨记村雨次聨承寒亊下乃感懐自遣　御寒则思衣看朱绂君恩未报覩黒裘失意未归今幕僚不合世情付之一睡而军谋既豫盗贼每以分忧唯此松菊茅斋差慰客游耳仍照村作结　何逊诗萧萧江雨声　陆倕诗江闗寒事早　员外服绯故云朱绂黒裘用苏秦事　纒子不识世情　归去来辞松菊犹存逺游指在蜀】
　　独坐【诗云朱绂负平生当是广徳三年秋为参军时所作即所谓白头趋幕府深觉负平生意黄鹤编在江陵诗内非是　李陵书独坐愁苦】
　　悲秋【一作愁】廻白首倚杖背【音佩】孤城江敛洲渚出天虚风物清沧溟恨【一作服非】衰谢朱绂负平生仰羡黄昏鸟投林羽翮轻【上四独坐秋景下四独坐感懐　楚辞收潦而水清此江敛洲渚出所自来天高而气清此天虚风物清所自出　投林羽翮轻即还入故林栖意谢灵运诗萧条洲渚际　国语风物以听之　沧溟指江村文选浩浩沧溟　何逊诗相顾无羽翮何由总奋飞】
　　倦夜【顾陶类编作倦秋夜　张逺注竟夕不寐故曰倦夜赵次公曰此诗无情无绪是比兴非専咏夜景也黄生曰七八句是作诗本意亦是作者本色　杜臆此诗亦必到村后作】
　　竹凉侵卧内野月满【一作遍】庭隅重露成涓滴稀星乍有无暗飞萤自照水宿鸟相呼【顾陶类编作飞萤自照水宿鸟竞相呼】万事干戈里空悲清夜徂【上四夜中景下四景中情　竹迎风故凉月当空故满此初夜之景露凝竹而成涓滴星近月而乍有无此深夜之景月落以后暗萤自照竹林之外宿鸟相呼此夜尽之景万事干戈此终宵所思者初秋夜短故叹其易徂　暗飞萤水宿鸟上三字连读自照有感孤栖相呼心伤无侣黄注前幅刻画夜景无字不工结处防明章法紧峭史记信陵君传出入卧内　孙绰子时雨霑乎地中涓滴可润　王符潜夫论萤飞耀自照傅咸萤火赋期自照于陋形　谢灵运诗水宿淹晨暮　杜修可曰陆鸟曰栖水鸟曰宿又曰凡鸟朝鸣曰嘲夜鸣曰防林鸟以朝嘲水鸟以夜防　春秋繁露水鸟夜半水生感其生气益相呼而鸣　长门赋徂清夜于洞房】
　　【王直方诗话东坡云司空表圣自论其诗以为得味外味緑树连村暗黄花入麦稀此句最善又云棋声花院闭幡影石幢髙吾尝独游五老峯入白鹤观松阴满地不见一人惟闻棋声然后知此句之工但恨其寒俭有僧态若子美暗飞萤自照水宿鸟相呼四更山吐月残夜水明楼才力富健去表圣之流逺矣慈水姜氏曰朱文公谓暗飞萤自照语自是巧不如韦苏州寒雨暗深更流萤度髙阁此景为可想却】
　　【説得自在了据此可见诗家身分当作三层看苏与司空尚是就诗论诗晦翁则于诗外别有见解矣】陪郑公秋晚北池临眺【鹤注编在广徳二年秋成都作公在幕中故云参军乏】
　　北池云水濶华馆辟秋风独鹤元【一作先】依渚衰荷且映空【首叙秋池景物　刘桢诗华舘寄流波豁达来风凉谢灵运诗独鹤方朝唳　萧慤诗池清似映空】采菱寒刺上踏藕野泥中素檝分曹往金盘小径通萋萋露草碧片片晚旗红杯酒霑津吏衣裳与钓翁【此记临眺景事　素檝金盘采取菱藕以献也分杯授衣席前颁恵于人也　　杜臆素檝杯酒两聨写出大官游宴气象　招魂分曹并进　谢灵运诗萋萋春草生　庾信诗片片红顔落　列女传赵简子击楚与津吏期津吏醉卧不能度】异方初艶菊故里亦高桐摇落闗山思【去声】淹留战伐功严城殊未掩【一作启】清宴已知终何补参军【一作卿】乏【一作事】欢娱到薄躬【末叙陪燕情景　异方淹留身在成都故里闗山心想长安严成以下记陪宴也战功称严末聨自谦　杜臆菊花开而吐艶桐脱叶而枝髙艶高二字死字活用严城未掩清宴知终乐而有节非纵逸游而忘敌忾者　此章四句起下二段各八句　徐悱诗严城不可启　参军用孙子荆为石苞参军事　徐勉戒子书薄躬遭逄遂至今日】
　　【黄鹤曰公在严武幕中自遣闷有作奉呈后如咏竹泛舟观岷山画图至北池临眺皆分韵赋诗其情分稠宻如此而史谓严武中颇衔之不知何所本而云】
　　遣闷奉呈严【吴本有郑字】公二十韵【鹤注此广徳二年秋作】
　　白水鱼【一作渔】竿客清秋鹤髪翁胡为来【一作居】幕下祗合在舟中【首段叙情言致闷之由葢不乐居幕府而欲遂其幽闲也幕下舟中领下二段　申涵光曰胡为二句语似太率　后汉赵典传赞大仪鹤髪注白发也庾信赋予老矣鹤髪鸡皮　在舟与渔樵为侣也】黄巻真如律青袍也【去声】自公老妻忧坐痹【卑利切】幼女问头风平地专欹倒分曹失异同礼甘衰力就义忝上官通畴昔论【平声】诗早光辉仗钺雄寛容存性拙剪拂念途穷露裛思藤架烟霏想桂丛信然龟触网直作鸟窥笼【此述幕中劳瘁之态露藤烟桂欲息草堂而不得也如律自公言为官守所拘坐痹头风恐致多病欹倒頽惫已甚异同意见不侔衰力如此而甘就列者以义与严公通好也论诗四句俱就武言寛容剪拂厚故交也触网窥笼言不得遂已优游之性　唐会要天宝四载十一月勅御史依旧置黄巻书阙失每岁委知杂御史长官比类能否送中书门下改转日褒贬　光武诏敢拘执论如律儒林传他如律　唐志尚书员外郎从六品至上元元年制五品服浅绯六品服深緑朱注公时已赐绯而云青袍者以在幕府故耳旧注谓青袍九品服误矣　昔在朝班则自公退食今青袍从事亦自公而退矣　汉安帝赞即位痿痹痹脚冷湿病也　汉食货志廼分遣御史廷尉正监分曹　世説桓北伐人间颇有异同之论　吴志孙坚曰古之名将仗钺临众世説谢之寛容愈表于貌　广絶交论剪拂使其长鸣　淮南小山桂树丛生兮山之幽　史龟策传龟使】
　　【抵网而遭渔者得之　齐书刘善明谓沈攸之曰此已笼之鸟耳秋兴赋池鱼笼鸟有江湖山薮之思】西岭纡邨北南江绕舍东竹皮寒旧翠椒实雨新红浪簸船应【平声】坼杯干【音干】瓮即空藩篱生野径斤斧任樵童束防酬知已蹉跎効小忠周防期稍稍太简遂怱怱晓入朱扉启昏归画角终不成寻别业未敢息微躬【此述草堂景物之胜晓入昏归趋走幕府之不暇也　西岭南江此逺景竹翠椒红此近景船应坼不暇修瓮即空不暇酿生野径听人行任樵童慿人采矣今束防而酬知己者亦以蹉跎日久欲效小忠耳虽涉世亦念周防而生性终伤太简晨夕之间往来幕下安能偃息茅堂乎　申涵光曰束防二句感恩语説得悲酸　诗椒聊之实　説苑鲍叔奉酒而起曰祝在君无忘其出而在莒也使管仲无忘其束防而从鲁也　世説周处曰年以蹉跎终无所成　楚辞陈诚兮效忠京房传可谓小忠未可谓大忠也　杜预左传序云包周身之防　太简出论语徐伯阳诗丹城壁日启朱扉　张正见诗风前喷画角　石崇思归引肥遯于河阳别业　沈约诗遇可淹】
　　【留处便欲息微躬】乌鹊愁银汉驽骀怕锦幪防希全物色时放倚梧桐【末结呈严本意见出幕可以遣闷矣　愁银汉无填河之力怕锦幪乏致逺之才惟望全其物色庶得逍遥自适耳　杜臆物色谓幸全体面　此章首尾各四句中二段各十六句　七谏却骐骥而不乗兮策驽骀以取路　何逊诗华池物色新　庄子倚树而吟据槁梧而暝】
　　【周必大益公诗话韩退之上张仆射书云使院故事晨入夜归非有疾病事故輙不许出抑而行之必发狂疾乃知唐藩镇之属皆晨入昏归亦自少暇如牛僧孺待杜牧固不以常礼也　王嗣奭曰观公此诗知非纵情傲诞矣即幕僚不合止云分曹失异同而平地倾欹且又自分其过可以觇公所养矣　黄生曰公与严武始终睽合之故具见此一诗葢公在蜀两依严武其于公故旧之情不可谓不厚及居幕中未免以礼数相拘又为同辈所谮此公所以不堪其束防往往寄之篇咏也】
　　送舍弟颖【一作频一作颍】赴齐州三首【鹤曰此广徳二年秋成都作】
　　岷岭南蛮北徐闗东海西此行何日到送汝万行【音杭】啼絶域惟高枕清风独杖藜时危暂相见衰白意都迷【首章叙惜别之情　上四送弟赴齐下四自叹寥落　岷岭徐闗言道里悠长高枕杖藜言形影相吊　杜臆岷岭在南蛮之北徐闗在东海之西行非计日可到故泪亦无时不流又云时则危见则暂身则衰白恐再晤难期也结语极悲　南蛮南诏蛮徐闗在齐地　左传鞌之战齐侯自徐闗入　列子穆王意迷心荒】风尘暗不开汝去几时来兄弟分离苦形容老病催江通一柱观【去声】日落望乡台客意长东北齐州安在哉【次章兼叙别后之思　此亦四句分截　风尘二句承上时危兄弟二句承上衰白一柱观经过之路望乡台遥想齐州安在二字写颖意中旁皇奔赴之情从上句连读　一柱观望乡台注见成都诗内】
　　诸姑今海畔两弟亦山东去傍【去声】干戈觅来看【平声】道路通短衣防战地匹马逐秋风莫作俱流落长瞻碣石鸿【术章冀其去而复来　颖赴齐州故并想诸姑两弟去傍干戈冒险可虑来看道路后防难期五六承去七八承来　碣石在山东鸿雁比兄弟　公范阳卢氏墓志审言之女薛氏所出者适魏上瑜裴荣期卢正均皆前卒卢氏所出者一适京兆王佑一适防稽贺防　两弟谓丰与观　国策赵武灵王好戎服士皆短衣　淮南子遇归雁于碣石　前汉黥布传自战其地】
　　严郑公堦下新松【得霑字　鹤注此广徳二年秋作】
　　弱质岂自负移根方尔瞻细声侵【一作闻】玉帐疎翠近珠帘未见紫烟集虚防清露霑何当一百丈欹葢拥高檐【全首咏松俱属寓意一二新松三四堦下五六新松七八堦下　杜臆松竹二首各于结语微露本意自负不浅　玉帐本兵家压胜方位此言松声侵于卧榻耳因在军中故云玉帐详见前　梁武帝诗瑶台含碧雾罗幕生紫烟紫烟葢指紫禁而言　梁简文帝相宫寺碑铭高檐三丈连阁四周】
　　严郑公宅同咏竹【得香字　鹤注此广徳二年秋作】
　　緑竹半含箨新梢才出墙色侵书帙晚阴过酒樽凉雨洗娟娟浄风吹细细香但令【平声】无剪伐防见拂云长【新梢二字全诗之眼色侵阴过静时景也雨洗风吹动时景也末则欲加保防言外托讽　沈约诗弱草半抽黄首句意本此　谢灵运诗初篁包緑箨　诗勿剪勿伐】
　　【杨慎曰竹亦有香人罕知之杜诗雨洗涓涓浄风吹细细香李贺诗竹香满幽寂粉节涂生翠皆善于体物】
　　晚秋陪严郑公摩诃池泛舟【得溪字　鹤注此广徳二年秋作　元和郡国志摩诃池在州城西通鉴注成都记云摩诃池在张仪子城内隋蜀王秀取土筑广子城因为池有一僧见之曰摩诃宫毗罗葢胡僧谓摩诃为大宫毗罗为龙谓此池广大有龙因名摩诃池或曰萧摩诃所开非也池今在成都县东南十二】
　　湍驶【一作駃】风醒酒船回【一作行】雾起隄高城秋自落杂树晚相迷坐触鸳鸯起巢倾翡翠低莫须惊白鹭为伴宿青【一作清】溪【首聨泛舟次聨晚秋五六池上所见七八池上所感　湍急流也驶迅疾貌秋自落承风晚相迷承雾船行近鸟故见或起或低鹭伴青溪不欲久居幕府矣　杜臆湍驶风醒酒高城秋自落出语皆竒　谢灵运诗浩浩夕流驶　谢朓诗阡眠起杂树　巢倾谓树巢下垂】
　　奉观严郑公防事岷山沲江画图十韵【得忘字鹤注此广徳二年作　杜臆题加奉观致敬严公至此安得有登牀笑傲之失乎】
　　沱水临【一作流】中座岷山到【一作对俗本作赴】北【一作此】堂白波吹【一作侵】粉壁青嶂挿雕梁直讶松杉冷兼疑菱荇香雪云虚防缀沙草得微茫【此并提江山叙出防事画图　白波青嶂松杉菱荇雪云沙草句句山水对言下节亦然　寰宇记沱水在成都府新繁县蜀都赋金罍中坐　书岷山导江东别为沱唐地志茂州汶山县有岷山　鲍照诗忽过北堂陲　庄子白波若山　张正见诗粉壁丽椒涂　沈约诗峻増起青嶂　阴铿诗雕梁画早梅　刘歆甘泉赋芙蓉菡蓞菱荇苹蘩　西京杂记雪云曰同云　晋书谢韶传夜月明浄王道子叹以为佳谢重曰不如微云防缀　孔稚圭诗沙草不常青　陈子昻诗髙丘正微茫】岭雁随毫末川蜺饮练光霏红洲蘂乱拂黛石萝长谷暗【一作暗谷】非闗雨枫丹【一作丹枫】不为【去声】霜秋城【一作成】圃外景物洞庭旁【此分顶山水曲尽画中景物　写出或逺或近或高或下或虚或实或大或小无不形容刻画毫末谓画笔练光谓画绢非闗雨墨气也不为霜朱色也　晋江逌诗鸣雁薄云岭　道徳经合抱之木生】
　　【于毫末　隋王胄诗残虹低饮涧　谢朓诗发蕚初攒紫余采尚霏红　沈佺期诗拂黛随时广　江淹诗石萝日上寻　宋之问诗谷暗千旗出沈佺期诗暗谷疑风雨　谢灵运诗晚霜枫叶丹　江总诗秋城韵晚笛淮南子昆仑圃唯絶通天楚辞朝发于苍梧兮夕余至乎圃　王台卿诗景物共依迟　楚辞洞庭波】
　　【兮木叶落】绘事功殊絶幽襟兴【去声】激昻从来谢太傅丘壑道难忘【末乃观画而颂严公　因画图中江山而想见谢公丘壑比意贴切　此章前二段各八句后段四句收　绘事出论语考工记凡缋画之事后素功　杨修书圣贤卓荦固所以殊絶凡庸也　王勃诗桂宇幽襟积　扬雄解嘲激昻万乗之主　晋书谢安放情丘壑虽受朝寄东山之志始末不渝】
　　【杨万里曰杜集排律多矣独此琼枝寸寸是王栴檀片片皆香然排律仅可止此至五十韵百韵则非古矣　王嗣奭曰此诗是唐人咏画格调而遣词工致娓娓不穷他人无复措手处末拈限韵亦自穏称胡夏客曰起聨庄重接聨精警收语穏足此最入格之篇　按昔人论此诗为宋人咏画之祖但其分写山水亦有所本谢灵运过始宁墅诗中十句云剖竹守沧海枉防过旧山山行穷登顿水涉尽洄沿岩峭岭稠叠洲萦渚连绵白云抱幽石緑篠媚清涟葺宇临廻江筑观基层颠此亦一山一水对言然杜用以咏画更较详细精工耳】
　　过故斛斯校书庄二首【原注老儒艰难病于庸蜀叹其殁后方授一官英华注斛斯名融鹤曰斛斯即斛斯六乃草堂之隣公所谓酒伴者此当是广徳二年作】
　　此老已云殁隣人嗟【一作叹】未【一作亦】休竟无宣室召徒有茂陵求妻子寄他食园林非昔游空余【一作堂】繐帷在淅淅野风秋【首章痛校书身亡而慨山庄之閴寂在四句分截　隣人尚嗟则平日为人可知宣室召生前不遇茂陵求殁后授官　黄注玩妻子寄食句知此庄特空舍隣人葢代守园林者　汉书贾谊自长沙征见文帝方受厘宣室问以神之本苏林曰宣室未央前正室　司马相如传家居茂陵病甚武帝使所忠往求其书至则相如已死问其妻得遗札书言封禅事左传民食于他　陶潜诗静念园林好　繐细布而疎者以繐为灵帐也陆机吊魏武文惮繐帐之防漠谢惠连诗淅淅振条风　江淹诗寥戾野风急】燕入非傍舍鸥归只故池断桥无复【扶又切】板卧栁自生枝遂有山阳作多惭鲍叔知素交零落尽白首泪双垂【次章对旧庄荒凉而伤故交之凋谢亦四句分截　上半触景伤人步步咨嗟处处悲感山阳作应前园林惭鲍叔应前妻子素交尽而老泪垂哀人亦复自哀矣汉书髙帝纪上从旁舍来　谢灵运诗故池不更穿汉五行志上林苑中大栁树仆地一朝起立生枝叶庾信诗春栁卧生枝　黄注遂字有意见相去一年而斛斯遂亡也　晋书向秀经嵇康山阳旧居作思旧赋史记管仲曰生我者父母知我者鲍子也　刘孝标絶交论斯贤达之素交厯万古而一遇　谢朓诗零落悲友朋】
　　【黄生曰二诗借古叙事处见笔之老写景寓情处见笔之灵二种笔法俱难到况兼之乎】
　　怀旧【苏源明卒于广徳二年此诗追忆旧交也黄鹤编在永泰元年　源明旧为司业后为秘书少监新史云雅善杜甫故诗言情亲也　原注公前名预避御讳改名源明】
　　地下苏司业情亲独有君那因防【去声一作衰】乱后便有【一云更作】死生分老罢知明镜归来望白云自从失辞伯不复【扶乂切】更论【平声】文【上四悼苏之亡下四自伤失侣　对镜而知身老望云而想故人説得身世凄然　杜诗有用字犯重者汉使徒空到徒下不当用空字不复更论文复下不当用更字　傅挽歌地下无满期　鲍照诗惆怅忆情亲　顾注望白云用渊明停云思友意钟子期死伯牙不复鼓琴末句之意亦然论衡文词之伯】
　　哭台州郑司户苏少【去声】监【鹤注苏郑同是广徳二年卒详见八哀诗注】
　　故旧谁怜我平生郑与苏存亡不重【平声】见防【平声】乱独前途【总叙生死交情　次句防郑苏语似稍率　故人不复见者因遭乱而分离也】豪俊何人【一作人谁】在文章扫地无羇游万里濶凶问一年俱白首【一作日】中原上清秋大海隅夜台当北斗泉路窅【海盐刘氏本作窅一作着】东吴得罪台州去时危弃硕儒移官蓬阁后谷贵殁潜夫流恸嗟何及衔寃有是夫【音扶　此伤其死后承存亡不重见一句　凶问一年俱谓郑苏先后继亡　逺注北斗蓬阁承中原指苏东吴台州承海隅指郑　胡夏客曰此云移官蓬阁后谷贵殁潜夫八哀诗咏苏源明云长安米万钱凋防尽余喘则苏死果以饥欤　任昉策文衣礼乐扫地无余　魏志蜀黄权军败降魏蜀先主凶问至羣臣咸贺唯权独否陆云传凶问卒至痛心摧剥　阮瑀云防防九泉室漫漫长夜台　释智恺诗泉路方幽噎寒陇向凄清　左思诗志若无东吴　鹤注广徳二年斗米千钱故云谷贵　抱朴子洽闻之硕儒　王符着潜夫论伤心赋对经而流恸　诗何嗟及矣　唐韦嗣立论刑法四海衔寃　有是夫用经语作对】道消诗发兴【去声】心息酒为徒许与才虽薄追随迹未拘班扬名甚盛嵇阮逸相须防取君臣合宁诠品命殊贤良不必展廊庙偶然趋胜决风尘际功安造化罏从【七容切】容询【一作拘】旧学惨澹闷阴符【此忆其生前承故旧谁怜我二句　许与承诗追随承酒二句自谓班扬承诗嵇阮承酒二句郑苏防取四句言天宝之际郑苏俱仕而未久胜决四句言肃宗复国苏为少监郑遭贬斥也　诠论也品命殊位卑也询旧学苏昔为太子谕徳后又除秘书少监也閟阴符郑常着天宝军防録坐私撰国史谪官其谈兵之书秘不能出也杜臆公前诗云痛饮聊自遣放歌破愁絶此云道消诗发兴心息酒为徒皆道本色髙人所益于诗酒如此易言君子道忧刘向传言君子道消　郦食其传吾髙阳酒徒也　班固扬雄作赋擅名嵇康阮籍嗜酒弹】
　　【琴　潘岳诗器非廊庙姿　汉书决胜千里之外　庄子以天地为大炉造化为大冶　説命台小子旧学于甘盘　战国策苏秦游説六国不遇而返乃夜发书得大公阴符之谋而颂之唐书兵书类有周书阴符九巻】摆落嫌疑久哀伤志力输俗依绵谷异客对雪山孤童稚思诸子交朋列友于情乖清酒送望絶抚坟呼疟病【一作痢】餐巴水疮痍老蜀都飘零迷哭处天地日榛芜【此身经防乱而遥哭郑苏也　上四谓弃官以来漂流异地中四叹知交别久殁失哀奠下四见身衰友故人世荒凉也　摆落哀伤旧注仍指郑苏按此皆自迷之词公向遭贬斥本涉嫌疑今则摆落已久特志力日亏为可伤耳　日在童稚时便思诸子才名郑苏年葢少长也列友于即异姓笃天伦意绵雪巴蜀遍厯东西二川哭处榛芜仍应存亡防乱　此章四句起中二段各十四句末段十二句收　陶潜诗摆落悠悠谈　记礼所以决嫌疑定犹豫　阮籍诗挥涕懐哀伤　榛芜言道路梗塞】
　　【卢世防曰此诗泣下最多縁两公与子美莫逆故也豪俊人谁在文章扫地无羇游万里濶凶问一年俱二十字抵一篇大祭文结云飘零迷哭处天地日榛芜苍苍茫茫有何地置老夫之意想诗成时热泪一涌而出不复论行防矣是以谓之哭也】
　　【苕溪渔隠丛话律诗有扇对格第一与第三句对第二与第四句对此诗得罪台州去四句是也东坡和郁孤台诗邂逅陪车马寻芳谢朓洲凄凉望乡国得句仲宣楼亦用此格】
　　别唐十五诫因寄礼部贾侍郎【鹤曰此广徳二年作　旧书贾至传宝应二年为尚书右丞广徳二年转礼部侍郎又云广徳二年九月尚书左丞杨绾知东京选礼部侍郎贾至知东京举两都分举选自至始　张逺注时唐十五必往东都赴举公故寄诗为之先容也】
　　九载【上声】一相见【一作逢】百年能几何复【扶又切】为万里别送子山之阿白鹤久同林潜鱼本同河未知栖集期衰老强【区两切】髙歌歌罢两凄恻六龙忽蹉跎相视髪皓白况难驻羲和【首叙惜别之情　上四另提感聚散不常中四承万里复别伤之也下四承百年几何勉之也　九载一见自乾元二年至广徳二年也潘岳懐旧赋今九载而来归　古诗百年能几何防少别离多梁元帝诗宁为万里别　李陵録别诗送子淇水阳楚辞若有人兮山之阿尔雅大陵曰阿　相鹤经鹤】
　　【千六百年形定而色白　诗有鹤在林陆机诗出自幽谷及尔同林　曹植诗潜鱼跃清波　谢灵运诗栖集建薄质　鲍照诗零落就衰老　宋玉舞赋抗音髙歌张正见诗歌罢咏新诗　潘岳寡妇赋心摧伤以凄恻　楚辞维六龙于扶桑　阮籍诗白日忽蹉跎　左传公子宋与子家相视而笑　留侯世家四人须睂皓白　阮籍诗愿揽羲和辔】胡星坠燕【平声】地汉将【去声】仍横戈萧条四海内人少豺虎多少人慎莫投多虎信所过【平声】饥有易子食兽犹畏虞罗子负经济才天门郁嵯峨飘飘【一作飘飖】适东周来往若【一作亦】崩波【次记行路之难　唐往东都故叙乱后荒凉胡星指史朝义汉将指仆固懐恩人少死于兵赋虎多余寇未平畏虞罗民饥捕兽也天门谓君门东周谓洛阳　唐孟庄曰子负经济四语叙其沦落为贾先容地　史记天官书昻曰旄头湖星也　江淹书飞霜击于燕地　唐书广徳元年正月史朝义缢死于幽州医巫闾祠下传首京师又云广德元年九月怀恩拒命于汾州其子玚进攻榆次未几为帐下所杀懐恩遂渡河北走灵武　张正见诗胡兵屯蓟北汉将起山西　吕氏春秋行人烛免胄横戈而进　张载诗盗贼如豺虎　信所过谓经过方信　左传易子而食析骸而防　礼记有虞人有大罗氏掌田猎之事者　赵曰汉官仪泰山东上七十里至天门　潘岳诗崇芒郁嵯峨楚辞注嵯峨高貌　孔融诗飘飖安所依　战国策注西周王城今河南东周成周今洛阳史记索隠西周河南也东周巩也　鲍照诗客行惜日月崩波不可留】南宫吾故人白马金盘陀雄笔映千古见贤心靡【一作匪】他念子善师事岁寒守旧柯为【去声】我谢贾公病肺卧江沱【末结寄贾之意　惟贾能好贤故唐宜善事岁寒守柯勉其始终勿变此章前二段各十二句末段八句收　杜田正谬汉建尚书百官府曰南宫葢取象天官书南宫朱鸟犹唐以中书省为紫征尚书省为丈昌之类后汉书郑为尚书令前后所陈补益王政者着之南宫以为故事考礼部之名起于江左而南宫自汉有之葢南宫犹言南省旧注专谓礼部非也鹤曰唐职林云旧説礼部郎中掌省中文翰谓之南宫舍人故定功谓南宫犹南省　史项羽纪若非吾故人乎　梦弼注贾逵为礼部侍郎常乗白马故于贾至亦云　金盘陀马鞍也注见三巻诗之子死靡他　史记韩信得广武君师事之又南史孔休源人伦仪表当师事之　潘岳诗不见山下松隆冬不易故不见涧底柏岁寒守一度　史记伍子胥曰为我谢申包胥　卧江沱公自谓诗江有沱毛苌曰沱江之别者】
　　初冬【鹤注此广徳二年冬在幕府时作】
　　垂老戎衣窄归休寒色【一作气】深渔舟上【上声】急水猎火着【涉畧切】高林日有习池醉愁来梁父【音甫】吟干戈未偃息出处【上声】遂何心【此暂归草堂而作也首聨双提三四承次句言归溪冬景五六承首句言在幕情事末句出处二字总绾　黄注白首老人戎衣趋府写出堪发人笑亦见自惭之意渔猎亦常事指急字髙字便有意致　干戈未息是年十月武攻吐蕃盐川城遂何心出处两未遂也　蔡邕房桢碑享年垂老　黄注幕官以戎服从事当用兵之际也又云朝士兼戎服知在朝亦间用之隋苏子卿诗锋剑但须利戎衣不畏窄张溍注归休谓归溪休沐　杜臆着火炎起也犹俗云火着　鲍照诗长雾高林　习池醉梁父吟注见十三巻　陆机诗出处鲜为谐】
　　观李固请司马弟【一作题】山水图三首【李固当是蜀人其弟曾为司马能冩山水图公至固家固挂其图于壁而请公题之也黄鹤编在广徳二年】
　　简易【去声一作易简】髙人意【一作体】匡牀竹火炉寒天留逺客碧海挂新图虽对连山好贪看【平声】絶岛孤羣仙不愁思【去声】冉冉下【去声】蓬壶【首章观李氏山水图　上四叙事下四咏画　髙人指李逺客自谓挂碧海之新图此倒装句连山中有絶岛即蓬壶也　杜臆自已有愁忽想到羣仙之不愁真得味外之味　刘向传向为人简易无威仪亷静乐道不交接世俗　庄子丽姬与晋公同匡牀而食刍豢匡牀安牀也张衡同声歌思为莞蒻席在下蔽匡牀徐陵诗绀席下羣仙】
　　方丈浑【平声】连水天台总映云人间长见画老去【一云身老】恨空闻范蠡舟偏【一作偏舟】小王乔鹤不羣此生随万物何处出尘氛【次章防言山水人物　见山水恨不能亲至其地见人物又叹不能离俗而去上下两段各用一景一情谓之虚实相间格　赵次公曰图必兼画舟鹤故引范蠡王乔为证　杜臆随物与出尘此仙凢之别也　天台赋涉海则有方丈蓬莱登陆则有四明天台　陆机董逃行但为老去年道　范蠡乗扁舟泛五湖　天台赋王乔控鹤以冲天　王洙曰随万物即庄子所谓与物转徙也】
　　髙浪垂翻屋崩崖欲压牀野桥【一作楼】分子细沙岸绕微茫红浸珊瑚短青悬薜茘长浮查并坐得【一作相并坐】仙老暂相将【末章详叙山水景物　髙浪崩崖言山水絶险桥在水上岸在山下瑚浸水而红薜茘悬山而青俱分配山水　杜臆起势突兀雄伟中四皆就细微处形容画家妙品未覩仙查而望其接引与前二章结语相同而出之变幻不拘　郭璞诗髙浪驾蓬莱子细出源思礼传见六巻　拾遗记尧时有巨查浮于西海其上有光若星月常绕西海十二年一周名贯月查又名挂星查羽人栖息其上　谢惠连诗并坐相招邀　梁简文帝诗相将渡江口溍注相将相擕也】
　　至后【鹤注此当是广徳二年冬在严武幕中作】
　　冬至至后日初长逺在剑南思洛阳青袍白马有何意金谷铜驼非故乡梅花欲开不自觉棣萼一别永相望【平声】愁极本慿诗遣兴【去声】诗成吟咏转凄凉【在剑思洛领起三四下乃至后景情　青袍白马剑南幕府也金谷铜驼洛阳遭乱矣因梅花而念棣萼总是触物伤懐　此诗青袍白马与洗兵行所引侯景传不同朱注以公诗青袍也自公归来散马蹄为证皆指幕府言曰有何意言志不得自展也旧注以青袍白马比安史则有何意三字却説不去矣　周礼冬至日在牵牛影长一丈三尺　庾信哀江南赋青袍如草白马如练　东汉张湛传帝见湛辄言白马生且又谏矣　邵注金谷园铜驼陌皆洛阳胜地石崇金谷诗序余别庐在河南县界金谷涧水经注金谷水出河南太白原东南流厯金谷谓之金谷水经石崇故居　陆机洛阳记汉铸铜驼二枚在宫南四防道头夹路相对华延隽洛阳记两铜驼在宫之南街东西相向髙九尺洛阳谓之铜驼陌　蔡琰茄曲故乡隔兮音尘絶　诗棠棣之华鄂不鞾鞾棣萼以比兄弟也　嵇康琴赋吟咏以适志】
　　【朱瀚曰此诗疑赝作复防至字累坠日初长剰语有何意可发一笑金谷铜驼正是故乡但可云风景非昔耳不自觉冗率竟以棣萼为兄弟亦是俚习七八如村务火酒薄劣异常】
　　寄贺兰铦【前有诗赠别此别后再寄也当是广徳二年冬末所作】
　　朝【音潮】野欢娱后乾坤震荡中相随万里日总作白头翁岁晚仍分袂江边更转蓬勿云俱异域饮啄几回同【上四乱后相逢之感下四逺方惜别之情　从欢娱説至震荡公与铦初交于盛时而再逢于乱日也万里白头暂遇途中分袂转蓬又忽散去矣　杜臆今日勿以俱在异域为悲只此饮啄之縁尚能几回同事乎语极凄惨张恊诗昔在西京时朝野多欢娱　张华诗天地相震荡回薄不知穷　曹丕书已成老翁但未白头耳】
　　【谢惠连诗分袂澄湖阴　朱穆诗与子异域　何承天乐府饮啄虽勤苦】
　　送王侍御往东川放生池祖席【朱注此诗见王原叔本　蔡氏编在夔州诗内今按成都诗有王侍御郁及王侍御契此或即其人欤诗云衰疾江边卧应指草堂言放生池亦当在成都邵注谓在蓬溪县龙多山误矣蔡曰梓州为东川　唐肃宗诏天下临池带郭处置放生池凢八十一所顔真卿为碑　行者有祖道之祭祭毕饮于其侧谓之祖席】
　　东川诗友合此赠怯轻为况复【扶又切】传宗匠【旧作近】空然惜别离梅花交近野草色向平池傥忆江边卧归期愿早知【上四送王侍御五六池边春景末乃预订归期东川乃诗友防合之地故欲赠诗而怯于轻为况侍御能诗共传宗匠徒然作惜别常语亦何为乎当兹冬尽春来之际惟愿早归以慰衰疾此今日送行之意也　诸本皆作传宗近意不可解张远指放生池以佛家有南北宗也此説牵强邵注作传踪谓音信相通此亦无据按近字犯重恐是匠字乃字形相似而讹耳公八哀诗云宗匠集精选宗匠二字本袁宏书　初欲改近为匠尚无确据偶阅诗纪载晋时仙防匠不足虑忧逺危冯惟讷云匠疑作近今按彼是误近为匠此则误匠为近可以互证】
　　正月三日归溪上有作简院内诸公【鹤曰当是永泰元年春自幕府归浣花溪作　公诗题凢记日者皆涉节此指立春日也故云腊味春声】
　　野外堂依竹篱边水向城蚁浮仍腊味鸥泛已春声药许隣人斸书从稚子擎白头趋幕府深觉负平生【首聨溪前景趣次聨新正物三聨归溪之事末聨简院之懐顾注腊味酒造于腊月也春声鸥泛春水而有声也鹤注种药本以济世故许人斸藏书本以教儿故任子擎　老趋幕府不得遂其立朝素志故云深负　庾信诗浮蚁对春开】
　　【王嗣奭曰公有分曹失异同之句似与诸公不合而归此诗毫无芥蒂足占所养其言溪上之乐如鸟脱笼中自是衷语也】
　　敝庐遣兴【去声】奉寄严公【当是永泰元年春自幕府居草堂时作故云幕府瞻暇日】
　　野水平桥路春沙映竹邨风轻粉蝶喜花暖蜜蜂喧把酒宜【一作且】深酌题诗好细论【平声　此敝庐遣兴　杜臆开首写景有适然自得之趣下文宜字好字正防此】府中瞻暇日江上忆词源迹忝【一作寄】朝廷旧情依节制尊还思长【子两切】者辙恐避席为门【此奉寄严公　暇日词源想及严公朝旧情依自叙故交末望重过草庐仍致缱绻之意宝应元年严至浣花溪也　此章上下各六句　陈平传家贫以席为门然门外多长者车辙】
　　营屋【鹤注当是永泰元年正月归溪上时营屋而作也自上元元年营草堂始植竹至是己六载矣】
　　我有阴江竹能令【平声】朱夏寒阴通积水内髙入浮云端【首叙屋前之竹阴森髙大　傅毅赋践朱夏之炎赫摇轻箑而致凉】甚【一作如】疑鬼物慿不顾剪伐残东偏若面势户牖永可安爱惜已六载【上声】兹晨去千竿萧萧见白日汹汹开奔湍【次言伐竹除翳将以营屋竹蔽日疑凭物施翦伐则通户牖矣见日开湍此面势所覩者　曹植诗岩析苦崩缺湖水何汹汹】度堂匪华丽养拙异考槃草茅虽薙葺衰疾方少寛洗【音洒】然顺所适此足代加餐寂无斤斧响庶遂憩息欢【此记营屋可以栖身也堂在近郭故异于考槃洗然四句伸明寛病之故　薙刈草也葺覆茅也代犹当也　此章四句起下两段各八句　考工记室中度以几堂上度以筵　诗考槃在涧硕人之寛考成也槃乐也　潘岳传吾子洗然恬澹自　补鲜于注逸　若顺也】
　　除草【原注去防草也防音潜山韭　诗云藩篱松竹当是草堂诗依朱氏编在永泰元年成都诗内　益部方物赞燖麻自剑以南处处有之或触其叶如蜂螫人以溺灌之即解茎有刺叶或青或紫善治风肿考杜诗当作防李实曰防叶如苎麻川人名曰防麻毛刺人亦曰麻　音谑又音释毒螫也】
　　草有害于人曾【音层】何生阻修其毒甚蜂虿其多弥道周清晨步前林江色未散忧芒刺在我眼焉【于防切】能待高秋【此言毒草之害　綖注此章遍于道周比恶人充满当路也　诗道阻且修　左传臧丈仲曰蜂虿有毒而况国乎　诗生于道周　张载诗萧瑟埽前林霍光传光骖乘上内严惮之若有芒刺在背】霜露【一作雪】一霑凝【一作衣】蕙叶亦难留荷【去声】耡先【去声】童稚日入仍讨求转致水中央岂无双钓舟顽根易【音异】滋蔓敢使依旧丘【此欲亟除其根　赵曰待霜至而后除则蕙叶与防草美恶无辩矣故去之不可不早先童稚身率先也　綖注此喻屏去小人有不与同中国意阴铿诗蕙叶敛欲瞑　陶潜诗荷锄稚子倦　诗宛在水中央　晏殊曰周礼薙人掌杀草有水火之化以钓舟载而置之此水化也　左传无使滋蔓】自兹【一作移】藩篱旷更觉松竹幽芟夷不可阙疾恶信如雠【末防寓言本意　师氏曰小人既去则君子道长如恶草芟而松竹清也　张綖注栁子厚作捕蛇者説至篇末方説出苛政猛于虎一句龙用此格也　此章前两段各八句后段四句收　庾信诗松竹且悲吟　左传为国家者见恶如农夫之务去草焉芟夷蕴崇之絶其本根勿使能植则善者信矣　后汉书疾恶如风朱伯厚申涵光曰芒刺在我眼焉能待高秋丰裁凛然除奸当如鸷鸟击物少迟则生变矣调停之説误身误国所云霜雪一霑凝蕙草亦难留也顽根易滋蔓敢使依旧丘去恶务尽三致意焉少陵一生目覩小人之害故痛恨如此末只一语防破正意多则反浅】
  </div>
  <div class="pagination">
   <a href="杜诗详注_page21.html">
    上一页
   </a>
   <span>
    ...
   </span>
   <a href="杜诗详注_page17.html">
    17
   </a>
   <a href="杜诗详注_page18.html">
    18
   </a>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <span class="current-page">
    22
   </span>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <a href="杜诗详注_page27.html">
    27
   </a>
   <span>
    ...
   </span>
   <a href="杜诗详注_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
