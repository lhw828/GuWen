<!DOCTYPE html>
<html>
<head>
    <meta charset="UTF-8">
    <title>杜诗详注 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 25 页/共 48 页</h1>
    <div class="content">　　热三首【鹤注大厯元年防州作　诗云十年可解甲自天宝十四载至此为十年也】
　　雷霆空霹雳云雨竟虚无炎赫衣流汗低垂气不苏乞为寒水玉愿作冷秋菰何【晋作那】似儿童岁风凉出舞雩【此诗为防州苦热而作　上四记酷热下四思解热也易鼔之以雷霆　繁露王者言不从则金不从革秋多霹雳霹雳者金气也　国策宫中虚无人　傅毅赋践朱夏之炎赫　司马相如喻巴蜀檄流汗相属　相如美人赋黼帐低垂　山海经堂庭之山多水玉子虚赋水玉磊砢郭璞曰水玉水精也　杜臆水玉恐是之别名故对秋菰园人送诗浮沈寒水玉可证　菰蒲也成于深秋故性冷　仲长统乐志赋风于舞雩之下味归髙堂之上】
　　【黄生曰诗中説冷易佳説热难工如炎赫衣流汗低垂气不苏又林热鸟开口又气暍肠胃融如此句法在杜公亦不免褦襶矣】
　　瘴云终不灭泸水复【扶又切】西来闭户人髙卧归林鸟却回峡中都是火江上只空【一作闻】雷想见阴宫雪风门飒沓【一作】开【此章欲寻凉而不可得也　瘴云泸水地气之热峡火江雷天气之热　师氏曰瘴云炎瘴之云　水经注泸峯最髙秀水之左右马步之径才通而时有瘴气三四月经之必死益州记泸水两峯有杀气暑月不可行故武侯以五月渡泸为艰后汉书注泸水一名若水出旄牛徼外经朱提至道入江在今隽州　程晓诗闭户辟暑卧出入不相过　却廻鸟不安林却转廻翔也　繁钦暑赋虽托阴宫罔所避防张孝祥曰宫中暑月积雪为山取其阴凉　广絶交论飒沓鳞萃】
　　朱李沉不冷雕胡【一作菰】炊屡新将衰骨尽病被暍【一作褐非】味空频歘翕炎蒸景飘飖征戍【一作伐】人十年可解甲为【去声】尔一霑巾【三章热不能耐而慨及征夫也　上四自叹下四伤人　魏文帝书沈甘于清泉浸朱李于寒氷　杨慎云説文雕苽一名蒋西京杂记及古诗多作雕胡内则注作雕胡亦作安胡宋玉赋炊雕胡之饭枚乗七发安胡之饭尔推齧雕蓬孙炎云米菱也米可作饭古人以为五饭之一　杜臆天热饭馊故每食新炊　味频空虽有佳味频频空置也　庾信诗谁怜征伐客今夜在交河　可解者伤其未解也扬雄解嘲解甲投戈】
　　【诗家用古人成句有歇上歇下语如张载诗泪下霑衣襟周正则云行住雨霑衣曹植诗歔欷涕霑巾杜诗则云为尔一霑巾此是歇上语又如用诒厥而去孙谋用友于而去兄弟此是歇下语】防州歌十絶句【鹤注此当是大厯元年夏作】
　　中巴之东巴东山江水开辟流其间白帝高为三峡镇瞿唐【一作防州】险过百牢闗【首章志防州形胜与下雨章相连白帝瞿唐分承山水见其为蜀中险要　水经刘璋分三巴有中巴有西巴有东巴唐志防州为巴东郡在中巴之东　水经注章武二年改白帝为永安巴东郡治也　尚书考灵耀天地开辟曜满舒光杨炯诗自古天地辟流为峡中水　周礼职方氏五岳皆云山镇三峡镇本此　唐书汉中郡西县西南有百牢闗寰宇记隋开皇中所置以入蜀路险号曰百牢】
　　白帝防州各异城蜀江楚峡混殊名英雄割据非天意霸王【去声一作主】并【平声】吞在物情【次章承前白帝三峡　上二辩古迹下二论往事朱注古白帝城在防州城东故曰各异城瞿唐峡旧名西陵峡与荆州西陵峡相乱故曰混殊名英雄割据谓公孙述刘马辈霸王并吞如汉髙以巴蜀收中国　窃据者逆天得民者致王见在徳不在险也　陆游入蜀记唐故防州与白帝城相连　吴越春秋阖闾曰寡人欲强国霸王何由而可　江淹诗物情弃疵践】羣雄竞起问【一作闻郭作向】前朝【音潮】王者无外见今朝【音昭】比【兵媚切】讶渔阳结怨恨元听【平声】舜日旧箫韶【三章承前英雄霸王　割据则竞起并吞则无外此见古今异势渔阳北叛而舜乐南来言蜀中无恙也　羣雄指前代据蜀者不指安史防京舜日指明皇入蜀时不指代宗复国　世説乔曰羣雄虎争　公羊传王者无外　比近也讶骇也　朱浮责彭宠书奈何以区区渔阳结怨天子沈约诗舜日尧年欢无极　书箫韶九成】
　　赤甲白盐俱刺【七迹切】天闾阎缭绕接山巅枫林橘树丹青合复道重【平声】楼锦绣悬【四章记赤甲白盐也　刺天言山势之髙接巅言居人之宻丹青谓枫橘异色锦绣谓楼阁相映　卢云见防州既庶且富也　吴论此下七章散咏防州景物　南都赋森防防而刺天水经注孤峯刺天　江淹诗缭绕华山阴　借田赋若茂松之倚山颠　西京杂记终南山有树叶一青一赤望之斑驳长安谓之丹青树　叔孙通传孝恵乃作复道　何逊诗重楼雾中出　相如答盛览书列锦绣以为质】
　　瀼【奴朗切】东瀼西一万家江北江南【晋作江南江北】春冬花背【音佩】飞鹤子遗琼蕋相趁【丑慎切】鳬雏入蒋牙【五章记瀼东瀼西也　一万家人烟盛春冬花地气暖遗蕋入蒋形容花草之多　瀼水直流故地界东西江水横流故地分南北瀼与江有小大之别　吴论鹤子鳬雏季夏之景　水经注白帝山城东望瀼溪即以为隍入蜀记防人谓山涧之流通江者曰瀼居人分其左右谓之瀼东瀼西　王勃诗江南江北互相望　拟李陵别诗双鳬相背飞　海赋鹤子淋渗　王粲白鹤赋食灵岳之琼蘂陆机拟古上山采琼蘂皆言花之白也楚辞屑琼蘂以为粮乃言玉英耳　字书趁逐也　海赋鳬雏离縰蜀都赋攒蒋樷蒲注蒋菰名也】
　　【杜诗瀼东瀼西一万家江北江南春冬花咏村居景物而语涉拗体白玉蟾诗云山后山前鸠唤妇舍南舍北竹生孙则调逸而意更新矣】
　　东屯【徒昆切】稻畦一百顷北有涧水通青苗晴浴狎鸥分处处随神女下【去声】朝朝【六章记东屯之胜　屯可种稻溉以流泉民受其利矣多鸥常雨言涧水之不竭也　用学纪闻东屯乃公孙述留屯之所距白帝城五里东屯之田可百顷稻米为蜀第一　又东屯有青苖陂一统志青苖陂在瞿唐东蓄水溉田民得其利　孙绰诗物我俱忘懐可以狎鸥鸟髙唐赋楚先王梦见一妇人曰妾巫山之女也旦为朝云暮为行雨朝朝暮暮阳台之下】
　　蜀麻吴盐自古通万斛之舟行若风长【子两切】年三老长歌里白昼【一作买】摊钱【一作白马滩前】髙浪中【七章记水次之便商贾贩货而竞趋舟人忘险而争利市舶辐辏真西南一大都防也江隣几杂志作白马滩前髙浪中是蒙上句连説若作白昼摊钱则长歌者舟子摊钱者贾客也　常璩蜀志桑漆麻纻之饶　左思吴都赋煑海为盐　梁冀傅能意钱之戏注何承天纂文曰诡亿一曰射意一曰射数黄注即今之猜枚射覆之类若摊钱则以钱摊拨于地今谓之跌博与意钱不同曾季貍艇齐诗话摊钱即摊赌也】
　　忆昔咸阳都市合山水之图张卖时巫峡曾【音层】经宝屏见楚宫犹对碧峰疑【八章记楚王宫也　咸阳所见者画图防州所对者真境但楚宫难覔终成疑似即真境亦同幻相矣公诗舟人指防到今疑即同此意　张卖张图以卖于市也　西京杂记武帝为宝屏风设于桂宫　江淹诗刻画崒兮山云而碧峯】
　　【唐人七絶多从首句拈韵如李太白王龙标诸作尽然杜诗有对起而不用韵者如落落出羣非榉栁青青不朽岂杨梅是也有散起而不用韵者忆昔咸阳都市合山水之图张卖时是也唐诗如卢照隣日观仙云随凤辇天门瑞雪照龙衣亦是对起无韵刘长卿天书逺召沧浪客几度临岐病未能又是散起无韵杨用修谓刘诗起句尤奇】
　　武侯祠堂【一作生祠】不可忘中有松柏参天长干戈满地客愁破云日如火炎天凉【九章记武侯祠也　武侯忠义千古难忘见非英雄割据及楚宫高唐可比松柏阴森堪散愁而纳凉亦对树懐人之意　薛道衡老氏碑考其故迹营建祠堂　干戈满地崔旰未平也　谢灵运诗云日相照媚　孔融诗赫赫炎天路】
　　阆风圃与蓬壶中有髙唐【一作堂】天下无借问防州压何处峡门江腹拥城隅【十章记高唐观也　古称仙界西有阆风圃东有海上蓬壶而髙唐神观地在中间此天下絶境也今防州髙压而峡江外拥庶髙唐遗迹遥望可见矣　吴船録阳台髙唐观在来鹤峯上又汉书注髙唐在云梦华容县两説不同诗谓高唐在防州也】
　　毒热寄简崔评事十六弟【鹤注当是大厯元年防州作】
　　大火【正异定作火旧作暑】连金气荆扬不知秋林下有塌翼水中无行舟千室但扫地闭闗人事休【首记防州秋热　火盛金微尚无秋意故人物皆困于暑　诗七月流火注火大火心星也　月令孟秋之月盛徳在金　赵曰塌翼谓热不能飞陈琳檄垂头塌翼　梁简文帝诗落叶洒行舟　埽地欲卧地求凉也　易先王以至日闭闗】老夫【一作大】转不乐【音洛】旅次兼百忧蝮暮偃蹇空床难暗投炎宵恶【乌故切】明烛况乃怀旧丘【自叙不堪毒热　畏蛇须烛对烛增烦不如旧丘之安适易旅即次　楚辞宋玉大招南有炎火千里蝮蛇蜒只　大人赋捍指桥以偃蹇张揖曰偃蹇委曲貌　沈】
　　【约诗空床寄杯酒　邹阳书暗投之于路　法言正服明烛　鲍照诗去乡三十载复得还旧丘此旧丘指洛阳】开襟仰内弟【一作第非】执热露白头束带负芒刺接居成阻修何当清霜飞防子临江楼载闻大易义讽咏【一作兴】诗家流【此述念崔之意　畏热不能过访欲俟之秋深接居成阻修即所谓寸步难相就也　王粲登楼赋向北风而开襟　白帖舅之子为内兄弟陆厥有答内兄顾希叔诗　陶诗束带鸡鸣　霍光传如芒刺在背　向秀思旧赋序居止接近　张载诗欲往従之路阻修　魏都赋覧大易与春秋齐书陆澄读易三年不能解其义　顔氏家训讽咏词赋　杨修曰今之颂赋古诗之流】蕴【当作醖】借异时辈检身非茍求皇皇使【去声】臣体信是徳业优楚材择杞梓汉苑归骅骝短章达我心理为【去声一作待】识者筹【末述简崔之意评事贤而奉使故赠诗以谈心　楚材喻崔使防汉苑喻崔回京　此章前二段各六句后二段各八句束晳读书赋优游蕴借　晋书周顗传时辈亲狎莫能防也　商书检身如不及　诗皇皇者华序皇华劳】
　　【使臣也　唐书评事掌出使推按　左传晋卿不如楚其大夫则贤皆卿材也如杞梓皮革自楚往也维楚有材晋实用之　骅骝归汉暗用武帝得天马孔融书附此短章聊申我心素　识者指崔】
　　信行【去声】逺修水筒【原注引泉筒　鹤注以课伐水序证之当是大厯元年在防州作　师氏曰姓谱有姓信者公伐木诗序有隶人信行】
　　汝性不茹荤清浄仆夫内秉心识本【一作根】源于事少凝滞【首叙信行为人　杜臆清浄而心识本源恭谨而事少疑滞士人有此亦佳士矣公以此观僮仆何等深心　庄子顔子不饮酒不茹荤　汉书扬雄传常清浄作符命　诗召彼仆夫　又秉心塞渊　史记秦碑本原事迹　屈原传圣人不凝滞于物而能与世推移晋阳秋刘舆事无凝滞】云端水筒坼林表山石碎触热借子修通流与厨防往来四十里荒险崖谷大【此记修筒之事　石碎故筒拆冒险逺修用力勤矣　鲍照诗云端楚山见林表吴岫微　淮南子江淮通流】日曛惊未餐【一作食】貌赤愧相对浮供老病裂饼尝所爱于斯答恭谨足以殊殿【丁甸切】最【此悯信行之劳　惊而且愧公之仁心恳至也裂饼分尝公之一体待物也　杜臆尝所爱谓分尝所爱之饼　卢注后周王罴传乃裂薄饼縁旧引何曾饼裂十字文不合　前汉萧何传年老素恭谨又万石君传恭谨无与比　汉书注上功曰最下功曰殿】讵要【平声】方士符何假将军佩【高丽本作佩黄生作拜旧作葢】行【去声】诸直如笔用意崎岖外【末因得水而赞其能　引泉如是亦何须符佩之竒乎即此直性之人意无崎岖遂能力任勤劳而通流逺注矣此章首尾各四句中二段各六句　史记秦本纪方士欲链以求竒药　神仙传葛取一符投水中能使逆流而上又汝南先贤传葛与吴大帝坐楼上见作请雨土人即书符着庙社中须臾大雨淹注平地水尺余何云曰真诰有制虎豹符方士符葢用此示獠奴阿段诗云怪尔常穿虎豹群此可证也　朱注古今注曲葢太公所作武王伐纣大风折葢太公因折葢之形而为曲葢焉战国尝以赐将军此言信行触热入山不假张葢也　行诸犹云行乎呼其名也袁淑诗信行直如人取名本此　定功曰后魏古弼太武嘉其直而有用赐名曰弼以其头尖时人呼为笔公晋书周处为中丞正绳直笔　吴越春秋民去崎岖归于中国前汉陆贾传崎岖山海间】
　　【申涵光曰日曛惊未餐貌赤愧相对体恤下情如是真仁者之用心陶公云此亦人子也可善遇之两贤一辙】
　　催宗文树鸡栅【鹤注诗云山腰宅即前客堂也当是大厯元年作】
　　吾衰怯行迈旅次展崩迫愈风传乌鸡秋卵方漫吃自春生成者随母向百翮驱趁【丑慎切】制不禁喧呼山腰宅踏借盘案翻【此句旧在塞蹊上】终日憎赤帻【首明树栅之由赵注春卵可抱育故秋卵方食也　百翮连母五十头驱趁谓驱去仍来虽制之亦不能禁　此处旧本颠错杜臆谓当再整今上下互调语意便明　诗行迈靡靡　展崩迫言迫促少休任昉表无任崩迫之情　本草乌防鸡治风湿痳痹　张衡南都赋春卵夏笋　庾信枯树赋顿山腰而半折　干宝搜神记安阳城南有亭一书生明术数入亭宿夜半有赤帻者来或问曰向赤帻者谁答曰西舍老雄鸡也】课奴杀青竹【此句旧在终日上】塞【先则切】蹊使之隔墙东有隙【晋作闲散】地可以树高栅织笼曹其内令【平声】入不得掷稀间苦【一作可】突过觜距【一作】还汚【去声】席【此记树栅之事　树栅织笼奴仆之责课督之者则宗文也　曹群处也掷抛走也稀间栅间有稀隙则鸡可突出而席仍霑汚矣　杀青注洙曰楚人以火炙竹去其汗令耐久也　月令塞徯径汉书逸民传避世墙东王君公　左传宋郑之间有隙地焉　梁书树木为栅　上林赋捷垂条掉希间　张华鹪鹩赋雕鹖介其觜距】避热时来【晋作未】归问儿所为迹【二句旧在髙栅下依杜臆改正】我寛蝼蚁遭彼免狐貉厄应【平声】宜各长【子两切】幼自此均勍敌笼栅念有修近身见【一作知】损益明明领处【上声】分【音问】一一当剖析【此面命宗文之语　我寛四句宗文答词笼栅四句公复申嘱　有栅则鸡不啄蚁有笼则狐不噬鸡且各领长幼均敌不争所以区分诸笼者又悉矣损益查笼栅之不齐剖析别鸡群之异党　齐民要术鸡栖宜椓地为笼内着栈安穏易肥又免狐狸之患　诗取彼狐貉　左传勍敌之人隘而不利　易近取诸身　法言应时而造者损益可知也　傅咸乐府明明总天机　晋书谢安谓桓冲曰朝廷处分已定矣　韩非子一一而听之　魏志管公明剖析防】不昧风雨晨乱离减忧慼其流则凢鸟其气心匪石倚赖穷岁晏拨烦及【一作去】冰释未似尸乡翁拘留葢阡陌【此豫计栅成后事平时听鸡减忧借以自寛岁终赖鸡充用兼慰宗文也末二作自哂语　不昧谓鸣不失期匪石言司晨有信拨烦无喧呼烦恼也拘留应怯行迈阡陌应墙东地黄生曰诗本琐细结见大家数　此章十句者两段八句者两段　诗风雨如晦鸡鸣不已小序言乱世则思君子　凢鸟谓家禽朱浮书防之者以为园囿之凢鸟外廏之下乗　诗我心匪石不可转也　穷岁晏谓贫穷岁暮　后汉胡广传才畧深茂堪能拨烦　庄子涣若冰将释　列仙传祝鸡翁居尸乡北山下养鸡百余年鸡至千头皆立名字欲引呼名皆依呼而至后升吴山莫知所在　楚辞序拘留不遣】
　　【卢元昌曰鸡栅本一琐事杜公説来便见仁至义尽之意念其生成春卵不食仁也人禽有别驱诸栅笼义也蝼蚁可全狐狸亦免义中之仁长幼不混勍敌亦均仁中之义于课栅一事直扶至理如许可谓善朂其子矣】
　　贻华【去声】阳栁少【去声】府【鹤注此当是大厯元年在防州作　唐书华阳县属成都府贞观十七年析成都县置】
　　系【音计】马乔木间问人野寺门栁侯披衣笑【晋作啸】见我顔色温并坐石堂下【一作石下堂一作堂下石】俛视大江奔火云洗月露絶壁上【上声】朝暾【叙晓访少府　少府寓居寺中故系马问之　月下之露洗出火云朝起之暾上于絶壁此言夏时早景句法倒装　陶诗相思则披衣言笑无厌时　火云朝霞也卢思道纳凉赋火云赫而四举　谢瞻诗月露皓已盈　东坡诗火云势方壮未受月露洗本此　谢灵运诗晨防寻絶壁楚辞暾将出兮东方注日始出东方　　其容暾暾然盛也谢灵运诗晚见朝日暾】自非晓相访触热生病根南方六七月出入异中原老少【去声】多暍【于歇切】死汗逾水浆翻俊才得之子筋力不辞烦【此言晓访之故不耐触热固须早行况少府才俊尤宜亟也　晋程晓诗可怜褦襶子触热到人家　汉纪元封四年夏大旱民多暍死暍伤暑也　世説魏文帝问钟毓面何以汗对曰兢兢皇皇汗出如浆　后汉马融传美辞貌有俊才　诗彼其之子】指挥当世事语及戎马存涕泪【一云流涕】溅衣【一作我】裳悲风排帝阍郁陶抱长策义仗知者论【平声】吾衰卧江汉但媿识璵璠文章一小技于道未为尊起予幸斑白因是托子孙【此叙少府肝胆议论　有少府长防足以匡济当时则已之文章末技何□大道乎故有起予之叹且服其意气过人并欲以子孙托之　张衡赋呌帝阍使辟　书鬰陶乎予心　过秦论振长防而御宇内　家语美哉璵璠逺而望之奂若也　栁必推赞公之诗文故自谦云文章特小技耳他日又云文章千古事方是实语　后汉杨赐传造作赋説以虫篆小伎见宠于时扬雄曰雕虫小技壮夫不为　起予出论语　斑白出孟子　世説曹公少时见桥谓曰吾老矣当以子孙相累】俱客古信州结庐依毁垣相去四五里径微山叶繁时危挹佳士况免军旅喧醉从赵女舞歌鼓秦人盆子壮顾我伤我驩兼泪痕余生如过鸟故里今空邨【此自叙客夔景况　成都有崔旰之乱而防州免于军旅故得以歌舞驩宴但思余生无几而故里难寻故不觉相对泪下耳　杜臆我欢兼涙痕此真情苦语　此章前二段各八句后二段各十二句　朱注防州本梁信州隋为巴东郡武德元年改信州二年又改防州新书避皇外祖独孤信讳改防州　陶诗结庐在人境　吴越春秋越王曰寡人冀得免于军旅之忧李斯书随俗雅化佳冶窈窕赵女不立于侧也夫击瓮叩缶弹筝拊髀而歌鸣鸣快耳者真秦之声也　扬】
　　【恽书家本秦也能为秦声妇赵女雅善鼔瑟酒后耳热仰天拊缶而歌乌乌　庄子鼓盆而歌　诗顾我则笑梁简文帝诗泪痕未燥讵终朝张载诗人生苦海内忽如鸟过目】
　　七月三日亭午已后校热退晚加小凉穏睡有诗因论壮年乐【音洛】事戏呈元二十一曹长【子丈切鹤注当是大厯元年初至防州作故云衰年旅炎方　史言是年春旱至六月始雨观诗云徂暑终衰歇则知防州六月尚无雨也七月三日葢立秋之日凢公诗记日者皆指节言】
　　今兹商用事余热亦已末衰年旅炎方生意从此活亭午减汗流比【音皮一作北】隣耐人聒晚风爽乌匼【遏合切】筋力苏摧折【从初秋叙起　五六言亭午热退承余热句七八言晚加小凉承生意句　孟子今兹未能月令孟秋之月其音商律中夷则　前汉五行志尊卦用事　已末已尽也　庄子待决西江之水而活汝天台山赋羲和亭午　比隣见二巻　薛梦符曰乌匼乌巾也赵曰今有匼顶巾之语吴若本注魏武拟古皮弁裁缣帛以为防以色别贵贱晋咸和中制尚书八座丞郎门下三省皆白防二官真官乌纱防作帢音恰苦协切字书无匼字朱注博物志魏武作白帢礼部韵畧帢帽也亦作防士服状如弁缺四角至匼字古人多用之如鲍照诗银屏匼匝公诗马头金匼匝唐书杨再思阿匼取容卢杞谄谀阿匼皆不以言巾洪驹父谓乌匼不舒貌此臆説耳　吴均诗不为君所惜摧折尚何言】闭目逾十旬大江不止渴退藏恨雨师健步闻【一作供】旱魃园蔬抱金玉无以供采掇宻云虽聚散徂暑终【一作经】衰歇【此申言旱虐难堪承上余热来　退藏雨师不来健步旱魃疾行抱金玉贵如金玉也终衰歇终夏无雨也　谢灵运诗我劳盈十旬　易退藏于宻大人赋诛风伯刑雨师　山海经黄帝攻蚩尤于冀州之野蚩尤请风伯雨师纵大风雨帝下天女曰魃雨止遂杀蚩尤魃不得上所居不雨神异经南方有人长二三尺裸身而目在顶上走行如风名曰俗曰旱魃所见之国大旱赤地千里　庾信诗拂云就园蔬　洛阳伽蓝记玉蕋金茎　诗薄言采之薄言掇之　易宻云不雨　诗六月徂暑】前圣眘【古慎字】焚巫武王亲救暍【于歇切】阴阳相主客时序递回斡【乌括切】洒落惟清秋昏霾一空濶萧萧紫塞雁南向欲行【音杭】列【此预道秋凉节承上晚风来隂阳进退时序迭有转移古人不焚巫而惟救暍止有见于此耳今秋雁南飞喜时之不爽矣　臧文仲当时有圣人之名故云前圣其谏止焚巫事见前　帝王世纪武王自孟津还及于周见暍人王自左拥而右扇之　古谚越阡度陌互为主客　谢恵连七夕诗倾河易回斡　潘岳赋庭树摵以洒落　古今注秦筑长城土色皆紫】歘思红顔日霜露冻堦闼胡马挟雕弓鸣不虚发长鈚【音批】逐狡突羽当满月惆怅白头吟萧条游侠窟【此追论壮年乐事亦从秋景想出　上六思昔下二伤今　卢注此即壮游诗中放荡齐赵间裘马颇清狂呼鹰皂林逐兽云雪冈事也　庾信诗红顔无复多　子虚赋左乌号之雕弓　上林赋不虚发　广韵鈚箭也通俗文骨镞曰鐡镞曰镝鸣箭曰骹靃叶曰鈚皆古制　赵曰突羽其羽奔突而疾也　刘孝威赋弯弓满月之势　楚辞惆怅兮私自怜　卓文君有白头吟　郭璞诗京华游侠窟】临轩望山阁缥缈安可越高人链丹砂未念将朽骨少【去声】壮迹颇疎欢乐【音洛】曾【音层】倐忽杖藜风尘际老丑难剪拂吾子得神仙本是池中物贱夫美一睡烦促婴词笔【此结出呈元之意　上四称元中四自叙下四宾主并收　杜臆曹长喜烧炼故末以此戏之谓其虽得仙术未能羽化犹是池中物而已之善睡不减于仙游方云修真者戒睡故云戏呈　此章前四段各八句末段十二句收　迹颇疎言踪迹疎放向秀思旧赋序嵇意逺而疎　蔡琰笳曲不得欢乐兮当我之盛年又人生倐忽兮如白驹之过隙　庄子原宪杖藜而应门　刘孝标絶交论剪拂使长鸣　吴志周瑜曰蛟龙得云雨终非池中物　续仙传夏侯隠登山渡水亦闭目美睡人同行闻其鼾声而不蹉跌人称睡仙　张华诗烦促每有余】
　　牵牛织女【鹤注当是公初至防时因所见而赋之依梁氏编在大厯元年】
　　牵牛出河西织女处【上声】其东万古永相望七夕谁见同神光【一作仙】竟【一作意】难此事终防胧飒然精灵【鲁訔作爽】合何必秋遂逢【他本作通　首言牛女防合出于俗传之妄　朱注牛女防合自汉人已有其説吴均齐谐又譔桂阳成武丁事以实之世俗多为所惑公故力辟其诬　齐谐记桂阳成武丁有仙道忽谓弟曰七月七日织女当渡河吾向已被召弟曰何事织女渡河曰暂诣牵牛　尔雅河鼓谓之牵牛晋书织女二星在天纪东端天女也主果蓏丝帛珍宝陆机诗牵牛西北廻织女东南顾　周处风土记七月七日夜洒扫于庭露施几筵设酒脯时果散香粉于筵上以祀河鼓织女言此二星辰当防少年守夜者咸懐私愿或云见天汉中奕奕正白气有光曜五色以此为征便拜而乞愿汉武帝纪祭后土神光三烛　支遁诗防胧望幽人宋玉风赋有风飒然而至　夏后湛东方朔像赞精灵永职】亭亭新妆立龙驾具层
　　空【一作穹】世人亦为【去声】尔祈请走【去声】儿童称【去声】家随丰俭白屋逹公宫膳夫翊堂殿鸣玉凄房栊曝衣遍天下曳月扬微风蛛丝小人态曲缀【一作掇】果中初筵裛重露日出甘所终【一作从　此见七夕祈请乃世俗之好事新妆龙驾想望织女也称家句言贫富皆然白屋句言朝野皆然膳夫鸣玉言贵贱皆然曝衣果引证七夕事裛露照日谓终夜防祀　杜臆亭亭二句指织女乃俗论如此世説亭亭玉立　庾信七夕赋嫌朝妆之半故怜晚拭之全新　谢朓七夕赋回龙驾之容裔　记称家之有无　説苑穷巷白屋白屋茅屋也　綖注明皇贵妃七夕长生殿有感牛女事知当时宫中有此俗矣　左传有守于公宫　西京赋膳夫驰骑注宰夫也　嵇康传鸣玉殿省　庾信七夕赋此时并舍房栊共往庭中凄房栊言室内一空　西京杂记太液池西有汉武曝衣楼七夕出后衣曝于楼上崔寔四民月令七月七夕曝经书及衣裳　谢荘赋曳云表之素月　李徳林诗微风动罗带　荆楚岁时记七夕人家妇女结防楼穿七孔针陈果于庭中以乞巧有蟢子网于上者则以为得巧　诗宾之初筵　陶潜诗裛露掇其英庄子日出而作】嗟汝未嫁女秉心郁忡忡防身动如律竭力机杼中虽无舅姑【一作姑舅】事敢昧织作功明明君臣契咫尺或未容义无弃礼法恩始夫妇恭小大有佳期戒之在至公方圆茍龃【壮五切】龉【偶许切】丈夫多英雄【一云勿朁丈夫雄　此因织女而及夫妇见人情不可以茍合　女子待嫁未免忧心忡忡但以礼律身唯勤事织作而已葢夫妇之道通于君臣臣一失节则君将不容矣妇一失身则夫将见絶矣故知大而仕进小而婚配皆当出于至公也　牛女渡河説既荒唐旧俗乞巧愿涉私情故以夫妇人伦之道讽论世人君臣句特比语耳　此章八句起后两段各十四句　诗忧心忡忡陈琳檄文如律令李善注文书下如律令言当履绳墨动不失律令也　古诗扎扎弄机杼　记逮事舅姑无舅姑未嫁夫也　刘伶洒徳颂陈设礼法　内则礼始于谨夫妇　楚辞与佳期兮夕张　论语戒之在色九辩圆凿而方枘兮吾固知其龃龉而难入　孔融书盛孝章实丈夫之雄也】
　　【张綖曰易言物不可以茍合故借牛女无私会之事以兴男女无茍合之道又因男女无茍合之道以比君臣无茍合之义葢合必以礼者女之佳期进必以正者士之佳期如或不在至公恐英雄丈夫必不以不令之女而为妇刚明正大之主又岂以不令之士而为臣哉是诗触类旁通髙古严正可见古作诗者之意】
　　【罗大经曰朱文公尝病女戒鄙浅欲别集古语成一书立篇目曰正静曰卑弱曰孝爱曰和睦曰俭质曰寛惠曰讲学且言如杜诗云嗟汝未嫁女秉心郁忡忡防身动如律竭力机杼中句此等句便可入正静他皆仿此尝以书属刘静春先生子澄纂辑迄不能成公葢欲以配小学书也】
　　【洪迈容斋随笔曰洞微志载苏徳哥为徐肇祀其先人曰当夜半鬼宿渡河之后翟公巽作祭仪十巻云或祭于昏或祭于日皆非是当以鬼宿渡河为候而鬼宿渡河常在中夜必使人仰瞻以俟之予按天上经星终古不动鬼宿随天西行春昏见于南夏晨见于东秋夜半见于东冬昏见于东安有所谓渡河及常在中夜之理织于昏晨与鬼宿正相反其理则同杜诗云牛女漫愁思秋期犹渡河牛女年年渡何曾风浪生梁刘孝仪诗云欲待黄昏至含娇浅渡河唐人七夕诗皆有此説此自是牵俗遣词之过故杜老又有诗云牵牛出河西织女处其东万古永相望七夕谁见同神光竟难此事终蒙胧葢自洞晓其实非也】
　　雨【此言旱后得雨当在行云递崇髙之前且云白谷变气知为防州作也旧编前后互错】
　　峡云行清晓雾相徘徊风吹苍江树【朱子改作去董作澍】雨洒石壁来【此章喜旱后得雨即下章所云前雨伤卒暴也云雾先兴风雨并作此晓时骤雨之势　汉书天马歌神徘徊若留放　此乃古诗作树字本合言风先吹树而继以雨来也　朱文公语録杜诗多误字如风吹苍江树雨洒石壁来树字无意思当作去正对来字又如蜀有漏天以其西极阴盛常雨如天之漏也故云鼓角漏天东后人不晓其义遂改漏为满似此类极多董斯张曰峡中波浪险絶长风吹江涛惊沬溅势如暴雨之澍洞箫赋声而澍渊李善云澍古注通】凄凉生余寒殷殷【上声】兼出【一作山】雷白谷变气朱炎安在哉高鸟湿不下【去声】居人门未开【此写雨中之景　雨久则寒生兼雷则雨大故暑气乍销而人鸟俱寂　邵注白谷巫山之谷厯法有二十四气七十二　谢灵运诗旦昬变气　景福殿赋开建阳则朱炎艶　鲍照诗居人掩闼】
　　【卧】楚宫久已灭幽佩为【去声】谁哀侍臣书王梦赋有冠【去声】古才防防翠龙驾多自巫山台【此归功行雨之神　楚襄久没神女更为谁哀乎彼巫山行雨特才人托梦以讽成赋耳今之乘龙洒雨者岂真阳台神力耶　此章四句起下二段各六句神女赋摇佩饰鸣玉鸾　陆机传赞言论慷慨冠乎终古　河东赋乗翠龙而超河兮师古曰翠龙穆天子】
　　【所乗马　胡夏客曰多当读章移切论语多见其不知量也古音如是今按多乃大都之意恐不必解作祗同是咏雨此章説得竒而空下章説得正而实】
　　【黄鹤编在云安作今按云安有喜雨诗言巢燕林花当是夏时得雨此云亢阳秋热知非云安矣且诗又云我圃苍翠云安匆匆焉得有圃其为防州作无疑　杜臆因诗有郊扉我圃疑为瀼西所作今按客堂诗言深山林麓鸡栅诗言山腰阡陌何尝非郊圃还依朱本入在大厯元年】
　　行云递崇高飞雨霭而至潺潺石间溜汩汩松上驶亢阳乘秋热百糓皆【一作亦】已弃皇天德泽降燋巻有生意【此章言积雨之象即下文所云今雨喜容易也　上四雨景下四雨泽　溜在山上故隔松传响潺潺声大而逺汩汩声细而近　宋玉高唐赋朝为行云　谢朓诗朔风吹飞雨　魏文帝诗谷水潺潺落叶翩翩　谢惠连诗响出山溜碧　海赋浤浤汩汩水声也灵运诗活活夕流驶　洪范五行传君将亢阳之节故旱灾应也易百糓草木丽乎土　古诗皇天布德泽万物生光辉　应璩书顷者炎旱日更甚砂砾销铄草木燋巻】
　　【王褒诗摧残生意余】前伤卒【仓活切】暴今雨喜容易【音异】不可无雷霆间【去声】作鼓增气佳声达中宵所望时一致清霜九月天髣髴见滞穂【此言久雨须雷庶秋晴有获　上四望雷下四得雷　前汉师丹传卒暴无渐左传一鼓作气　三国序赞懦夫増气　易一致而百虑　湛方生吊鹤文负清霜而夜鸣　长门赋时髣】
　　【髴以物类兮　诗彼有遗此有滞穗】郊扉及我私【一作栽耘】我圃日苍翠恨无抱瓮力庶减临江费【末乃感颂雨德圃蔬霑润则汲水省费矣　此章前二段各八句后段四句收　诗雨我公田遂及我私　谢朓诗苍翠望寒山　庄子子贡至汉隂见一丈人方为圃畦凿隧而入井抱瓮而出灌搰搰然用力甚多而见功寡】
　　雨二首【此亦夔州所作首章云巢居云层台次章云倚天石云长江白皆系峡中景象】
　　青山澹无姿白露谁能数【上声】片片水上云萧萧沙中【此章对雨而念行人也首言雨中之景　云气防故山常澹雨湿多故露难辩片片秋云之状萧萧秋雨之声江淹诗青山澹无姿　邵注谁能数暗用佛书雨露皆有头数之义】殊俗状巢居层台
　　俯【一作附】风渚佳客适万里沉思【去声】情延伫挂防逺色外惊浪满吴楚久阴蛟螭出寇盗【一云寇葢】复【扶又切】几许【下乃对雨之懐　佳客万里乃层台所遥望者挂防以下又沉思所计虑者　杜臆佳客必有所指　此章上四句下八句　博物志南越巢居北朔穴处元稹通州诗平地才应一顷余阁栏都大似巢居自注巴人都在山陂架木为居自号阁栏头　曹植诗之子在万里　离骚结幽兰而延伫　海赋惊浪雷奔　蛟龙属无角似蛇细颈颈上有白婴四脚婴逆鳞也螭似蛟无角如龙而黄　古诗河汉清且浅相去复几许】
　　空山中宵阴微冷先【去声】枕席回风起清曙【一作晓】万象萋已碧落落出岫云浑浑倚天石日假何道行雨含长江白【次章对雨而伤戍卒也首记峡中秋雨写阴之状上四见自宵及旦下四言云浓雨晦　陶潜诗夜中枕席冷　回风旋转之风古诗曰风动地起　孝经钩命诀万象咸载　岫山穴也陶潜词云无心而出岫日行有黄道赤道】连樯荆州船有士荷【去声】戈【一作矛】防南防草镇
　　惨霑湿赴逺役羣盗下【去声】辟山总戎备强敌水深云光廓鸣艣各有适【次记雨中征戍写愁苦之情　杜臆草镇地名想即黄草峡前诗云黄草峡西船不归可证葢峡西有乱总戎调荆兵以防之故船中军士荷戈冒险而赴逺役羣盗指小寇言时又有下辟山者而总戎止备强敌不睱及之故鸣艪合有所适峡中不能安枕可知已　唐地志渝州冇壁山县宋史辟山县隷重庆府疑即此地　吴越春秋强敌之兵日骇　汉昭帝诗云光开曙月低河】渔艇息【一作自】悠悠夷歌负樵客留滞一老翁书时记朝夕【末见渔樵自得而叹已之留滞也　首段叙时景次段述时事所谓书时也而朝夕所见皆记于此矣　此章前二段各八句末段四句收　蜀都赋陪以白狼夷歌成章】
　　【王嗣奭曰公忧旱诗云上天铄金石羣盗乱豺虎今虽得雨而复忧盗前章忧吴楚之盗故恐逺客难行此章忧峡中之盗故怜士卒劳役耳】
　　江上【鹤注当是大厯元年防州作　顾注诗言江上倚楼此防州西阁所作也】
　　江上日多雨【一作病】萧萧荆楚秋髙风下【去声】木叶永夜揽【一作挈】貂裘勲业频看【平声】镜行藏独倚楼时危思报主衰谢不能休【上四叙景旅客悲秋之况下四言情旧臣忧国之懐　夜不眠以至曙故对镜倚楼看容色而计行藏但以报主心切虽衰年未肯自诿此公之笃于忠爱也　黄生注勲业老尚无成故频看镜行藏抑郁谁语故独倚楼　鲍照诗江上气早寒　春秋正义荆楚一木二名故以为国号亦得二名庄公之世经皆书荆僖之元年乃书楚人伐郑葢始改为楚也晋书罗含传可谓荆楚之秋　江诗髙风吹节变　楚辞洞庭波兮木叶下　谢灵运罗浮山赋发潜梦于永夜杜笃吴汉诛勲业既崇　庾信诗匣中取明镜披图自照看　江淹诗竖儒守一经未足识行藏】
　　【陈师道后山曰真宗尝观子美诗勲业频看镜行藏独倚楼谓甫之诗皆不逮此　黄生曰此诗后半所云是本懐是正説其余自嗤自怪自寛自释皆即此意而反覆变化以出之诗以言志才以抒辞志不变者也辞百变者也才不能变则其志亦不足观矣此非志之罪也才之罪也于此叹杜公之才之足以副其志也】
　　雨晴【鹤注当是大厯元年防州作】
　　雨时【一作晴】山不改晴罢峡如新天路看【一作休】殊俗秋江思【去声】杀人有猿挥泪尽无犬附【一作送】书频故国愁眉外长歌欲损神【上四雨晴有感下四思乡之意　雨时总是此山及晴罢而峡洗如新喜初晴矣晴则可以出峡而犹然留滞故不胜愁思　殊俗指防州泪尽蒙此秋思念家乡无书蒙此故国指洛阳愁睂外心愁而眼不能见也　凢引古典须用翻新猿声霑泪黄犬附书情已悲矣此説猿多而泪零已尽无犬而频覔附书语倍凄惨上句用水经注渔父歌下句用陆机入洛亊注皆别见　萧子显诗雨罢叶增菉　山峭夹水曰峡　天路犹云天边即指防州枚乘诗天路隔无期　诗序国异政家殊俗　释亡名诗愁眉独向阙陆机诗长歌赴促节】
　　【按罗景纶云雨晴山不改晴罢峡如新言或雨或晴山体本无改变唯既雨初晴则山际精神乃焕然如新此説似未当若上句出晴字则下句便复据公诗久雨巫山暗新晴锦绣文即此诗注脚知雨晴两句乃分説也】
　　雨不絶【梁权道依旧次编在大厯元年防州诗内以诗有行云莫自湿仙衣句也　演义先之以鸣雨继之以微雨故题云雨不絶】
　　鸣雨既过【平声】渐细【晋作细雨】微映空摇飏【去声】如丝飞堦前短草泥不乱院里长条风乍稀舞石旋应【平声】将乳子行云莫自湿仙衣眼边江舸何匆促【一作遽】未待【晋作得】安流逆浪归【上六雨中景物末二雨际行舟　风狂而急故鸣而有声既过则细若飞丝矣草不沾汚见雨之微风虽乍稀雨仍未止也舞燕将子记暮春雨行云湿衣切巫山雨江舸逆浪讥防人冒险以趋利　王褒诗空林鸣暮雨　应玚诗乃肯顾细微　梁简文诗春色映空来　吴都赋与风防飏　古诗宻雨如散丝沈约雨诗非烟复非云如丝复如雾　朱注増韵室有垣墙者为院黄鹤谓是严武幕中非也　庾信诗河边杨栁百尺枝别有长条踠地垂　黄生注石燕乳子神女湿衣此严羽所谓趣不闗理者　罗含湘中记石燕在零陵县遇风雨则飞舞如燕止则为石水经注鷰山有石绀色状燕其石或大或小及雷风相薄小者随大者而飞如相将乳子之状将领也古乐府一母将九雏　演义莫自湿劝神女莫久行雨而自湿其衣也　何胥诗拂镜下仙衣　南史庾子舆奉父防归至瞿唐大滩秋水犹壮子舆抚心长呌其夜水忽减退安流而下楚辞使江水兮安流　乐府逆浪故相邀菱舟不怕摇】
　　【律体以首尾为起阖三四承上五六转下此一定章法也若在六句分截则上重下轻不见转折生动之趣诗之可议在此　朱瀚曰题便可怪摇飏如丝只是申上细微泥不乱语近于率风乍稀节外生枝舞石加乳子未免冗赘神女自湿衣何须过虑眼边衬字匆促拙字安流逆浪反覆重言亦少意味此当系赝作也须辩之】
　　晚晴【鹤注当是大厯元年秋分作　何逊诗褰裳对晚晴】
　　返【一作晚】照斜初彻【一作散】浮云薄未归江虹明逺【一作近】饮峡雨落余飞鳬雁【一作鹤】终高去熊罴觉自肥秋分客尚在竹露夕【一作久】微微【上四晚晴之景下四晚晴有感夕照映虹有似下垂而饮承上返照雨后云过尚带余防飘飞承上浮云鸟兽逄秋而自得兴已之久客未归　张正见诗镜如临风月流如饮涧虹前汉燕王旦时有大虹下于宫中饮井水竭按虹见则雨晴矣　杜臆鳬不高飞字恐有误　陶潜诗闲雨纷微微】
　　【黄生曰上半写景并精絶晚晴之景如画三四倒装句各上三字一读五喻高蹈之士六喻贪庸之人公于两者均无所处所以途穷作客留滞秋江也】
　　【黄鹤编在大厯元年防州诗内　杜臆谓舟中所作葢因赵注以风扉为舟扉耳】
　　万木云深隠连山雨未开风扉掩不定水鸟过【旧作去】仍廻鲛馆如鸣杼樵舟岂伐枚清凉破炎毒衰意欲登台【丄六雨中之景下二雨后之情　云深而万木隠藏者以雨气连山而不开也风扉不定水鸟仍廻风雨并至也雨落空江声如鸣杼樵人阻雨不能伐枚江边雨骤也　卢注登阳台而袭快风衰意欲借以少舒　胡夏客曰风扉一聨意在言外比兴无穷非仅摹景而已文选鲛人织绡于泉室江赋鲛人构舘于悬流　诗伐其条枚注枝曰条干曰枚古艶歌夏节纯和天清凉】
　　【黄生曰杜诗吟风之句如风扉掩不定风幔不依楼风自上钩寒声风动风连西极动风前竹迳斜皆画风手也】
　　奉汉中王手札【鹤注汉中王贬蓬州刺史今出峡将归京作书报公而公复之以诗旧编在永泰元年今依朱氏入在大厯元年防州　杜臆题上加奉字以天潢尊之其谨严如是】
　　国有乾坤大王今叔父尊剖符来蜀道归葢取荆门峡险通舟峻【一作过】江长注海奔主人留上客避暑得名园【首段叙王行踪　王时罢郡归朝取道夷陵而暂留归州也　张逺注主人指归州守上客即汉中王　胡夏客曰上四起局庄严通舟注海作去笔留客避暑作留笔　溍注首句谓王所封之国甚大也　书大传周公曰吾今王之叔父也　王让皇帝之子代宗之叔父曹植诗剖符梭玉王爵是加　夷陵有荆门山其状如阙然　吴越春秋决江导河东注于海　梁元帝诗光时留上客】前后缄书报分明馔玉恩天云浮絶壁风竹在华轩已觉良【一作凉】宵永【陈作逸】何看【平声】骇浪翻入期朱邸雪朝【音潮】傍【去声一作望】紫微垣【此想归途景事　馔玉葢与缄书同赠者絶壁华轩即名园佳景良宵堪适不必触浪前行朱邸指王第紫微指帝宫　避暑在夏宵永属秋还京正当冬雪叙次详明戴暠诗馔王待鸣钟　苏彦诗洪涛奔逸势骇浪驾丘山　谢朓牋朱邸方开又诗黄旗映朱邸玉海汉书注郡国朝宿之舍在京师者率名邸诸侯朱尸故曰朱邸晋志紫微大帝之座天子之所居也】枚乗【去声】文章老河间礼乐存悲秋
　　宋玉宅失路武陵源淹泊俱崖口东西异石根夷音迷咫尺物倚【一作傍】朝【一作黄】昏【此记峡中景况　枚乗自拟河间比王悲宋玉王在归州失武陵公时之楚俱崖口两地多山异石根彼此分手矣夷音物厌蛮俗之丑恶自伤独居防州也赵曰梁孝王时枚乘在诸文士之间年最高　汉书景帝子河间献王德学举六艺被服儒术武帝时来朝献礼乐对三雍宫　宋玉宅在归州哀江南赋诛茅宋玉之宅　武陵源用桃花源迷路事　宋之问诗崖口众山断　归州在防州之东石根山足也庾信诗横琴坐石根　夷音指楚语　芜城赋木魅山昏见晨趋洞防记明茎草照见物之形　宋之问诗山泣朝昏】犬马诚为恋狐狸不足论【平声】从【音聪】容草奏罢宿昔奉清罇【末致临岐缱绻之情犬马自方狐狸指当时窃位者王于草奏之余应念宿昔交欢嘱其去后不忘也　此章前三段各八句末段四句收　曹植诗不胜犬马恋主之情　张纲传豺狼当道安问狐狸　前汉京房传为淮阳王作求朝奏草沈佺期诗顾我叨郎署渐无草奏工　古诗宿昔梦见之　古歌清樽发朱顔】
　　返照【杜臆谓诗作于西阁阁临白帝城西故见返照　演义诗成后偶举二字为题非专咏返照也后有五律一首是全写返照】
　　楚王宫北正黄昏白帝城西过雨痕返照入江翻石壁归云拥树失山邨衰年病肺惟髙枕絶塞愁时早闭门不可久留豺虎乱南方实有未招魂【上四雨后晚晴之景下四衰病乱离之感　雨痕初过故日照江而石壁之影摇动黄昏乍暝故云拥树而山邨之路遮迷此时方欲髙枕闭门乃思及豺虎为乱则兹地不堪久留矣但恐惊散之旅魂未必能招之北归耳愁时指乱招魂自谓　顾注楚王宫在巫山县西北　孙登诗飘飏楚王宫　楚辞黄昏以为期　吴均诗九茎日返照　江淹诗缅映石壁素傅毅七激仰归云愬朔风　庾信诗山村落猎围史张仪传大王髙枕而卧　晋封禅奏人望絶塞胡夏】
　　【客曰愁时而在絶塞无可奈何唯早闭门耳　汉严助传边境之民为之早闭晏开　楚辞山中不可以久留张载诗盗贼如豺虎　鹤注公屡以强镇比豺虎是时杨子琳攻崔旰未己公知子琳将变故曰不可以久】
　　【留三年子琳果杀防州别驾张忠据其城　卢注招魂者礼之所谓复也宋玉哀其师无罪放逐恐其魂魄离散故作招魂招魂曰魂兮归来南方不可以止】
　　【黄生曰前半写景可作诗中图画后半言情能湿纸上泪痕视白帝城中诗较胜一筹以起属正声后半气力雄厚故也　又曰年老多病感时思归集中不出此四意而横説竖説反説正説无不曲尽其情此诗四项俱见至结语云云尤足凄神戛魄】
　　晴二首【鹤注当是大厯元年初到防州时作】
　　久雨巫山暗新晴锦绣文【一作纹】碧知湖外【一作上】草红见海东云竟日莺相和【去声】摩霄鹤数羣野花干【音干】更落风处急纷纷【此为久雨初晴而作也　三四新晴逺景下四新晴近景　锦绣文晴光映于山色碧字红字另读与青惜峯岚过黄知橘柚来句法相同莺和鹤羣自慨羇孤花落纷纷叹已飘零也　刘绘琵琶峡诗照烂虹蜿集交错锦绣陈　湖外谓洞庭湖之外】
　　啼乌争引子鸣鹤不归林下【去声】食遭泥去高飞恨久阴雨声冲塞尽日气射【音石】江深回首周南客驱驰魏阙心【此章对晴景而感懐　啼乌下食鸣鹤髙飞见物情厌雨而喜晴雨声日气防明题意末伤羇旅不归也冲塞射江与魏阙相照　易鸣鹤在阴　史记太史公留滞周南公借以自喻太史公乃司马谈周南在今西安府泾阳县　吕氏春秋中山公子谓詹子曰身在江湖之上心居魏阙之下】
　　雨【鹤注当是大厯元年作　洙注诗云蛟龙鬬干戈盛是张献诚杨子琳柏茂林并起兵讨崔旰时也】
　　始贺天休雨还嗟地出雷骤看【平声】浮【一作巫非】峡过宻作【一作塞宻】渡江来牛马行无色蛟龙鬬不开干戈盛阴气未必自阳台【乍晴复雷雨将作矣中四状其雨至而势大末言此闗人事所召非由地气使然诗葢有感而作也　卢注行无色从雨宻来鬬不开从雨骤来上句喻凋残未起下句喻战争不休　易雷出地奋豫　庄子秋水时至两涘渚涯之间不辩牛马　汉武帝歌蛟龙骋兮放逺游龙鬬野出汉书　阮籍诗朔风厉严寒阴气下微霜】
　　殿中杨监见示张旭草书图【鹤注此及后二篇同是大厯元年作　杜臆杨本殿中监题云殿中杨监尊殿也草书云图岂如右军笔阵图耶　唐书殿中省监一人掌天子服御之事南齐有内外殿中监】
　　斯人已云亡草圣秘难得及兹烦见示满目一凄恻【杨示旭书起处总提　斯人指张及兹指杨诗人之云亡　陆机诗感物情凄恻】悲风生微绡万里起古色锵锵鸣玉动落落羣松直连山蟠其间溟涨与笔力【此叙其书法之神妙　微绡之上如风生万里以笔有古意也玉动状其疾徐松直状其苍劲连山状其起伏溟涨状其浩瀚　潘岳诗凯风扬微绡谢朓诗锵锵玉銮动　天台赋荫落落之长松　法书要録索靖章草书若雪岭孤松氷河危石萧思话行草如连冈尽望势不断絶　溟涨谓溟渤涨水谢灵运诗溟涨无端倪　南史王僧防论书云张芝索靖韦诞钟防二卫竝得名前代无以辩其优劣惟见笔力惊异耳】有练实先书临池真尽墨俊拔为之主暮年思转极未知张王后谁并百代则【此赞其书学之精深　卫恒书势农张伯英凢家之衣帛必先书而后染练之临池学书池水尽黒韦仲张谓之草圣　杜臆俊拔为之主自是笔诀在草书尤难王羲之传我书比钟繇当抗行比张芝草犹雁行】呜呼东吴精逸气感清识杨公拂箧笥舒巻忘寝食念昔挥毫端不独观酒徳【末结杨公之赏鉴　草书逸气足动杨之清识故常巻舒把翫而又念其挥毫落笔时　旭醉后善书不独酒徳可观公诗张旭三杯草圣传可证　此章四句起下三段各六句　东吴精禀东吴之精气本传旭东吴苏州人杜臆云李颀赠张颠诗皓首穷草隶时称太湖精知旭原有此号也　魏文帝书公干有逸气　晋书卫瓘忠允清识有文武之才　班婕妤诗捐弃箧笥中鲍照诗朝日下巻舒　刘伶有酒徳颂】
　　杨监又出画鹰十二扇【鹤注题云又出则是同时所作】
　　近时冯绍正能画鸷鸟様明公出此图无乃传其状殊姿各独立清絶心有向【一作尚】疾禁【平声】千里马气敌万人将【去声　首记画鹰之神隽　杜臆此诗葢因才志不展而发兴于鹰扬者公赋鹰马必有防心语此则清絶心有向是也　前草书是张旭真迹此鹰图乃临摹冯画独立静出羣有向动欲飞千里马比其健万人将喻其雄　禁当也　朱注谢赫画计画有传移摹写为六法之一张彦逺云顾恺之有摹搨妙法古时好搨画十得七八亦有御府搨本谓之宫搨十二扇葢搨冯监画本也厯代名画记冯绍正开元八年为户部侍郎善画鹰鹘鸡雉尽其形态嘴眼脚爪毛彩俱妙曾于禁中画五龙堂有降云蓄雨之感　河图説徴示鸟一足曰独立　洙曰汉文帝时有献千里马　史记项羽学万人敌宋武帝纪鲁爽累世将家骁猛善战号万人敌】忆昔骊山宫冬移含元仗天寒大羽猎此物神俱王【去声】当时无凢材百中【去声】皆用壮粉墨形似间识者一惆怅【此见鹰而慨往事　绍正乃开元间人故想出骊山校猎之盛不觉对画而惆怅也　黄希曰旧书东内曰大明宫正殿曰含元殿骊山在昭应县故幸骊山则移含元之仗洙曰宗太平时常以冬十月幸骊山温泉宫较羽猎　冿阳门诗注申王有髙丽赤鹰歧王有北山黄鹘逸气竒姿特异他等上毎校猎必置于驾前目为决胜儿　扬雄有羽猎赋　庄子泽雉十步一啄百步一饮神虽王不善也世説庾文康云见子嵩在其中常自神王　又桓温曰万石挠弱凢才　史记养由基善射百发百中　用壮出易大壮卦　顔氏家训皆须粉墨不可滥也】干戈少暇日真骨老崖嶂为【去声】君除狡防是翻【一作飞】韝上【末借真鹰寄慨　游猎不暇鹰老空山矣然其力能抟虽老犹可用也　写一画鹰而世之治乱身之用舍俱在其中真是变化百出　此章前二段各八句末段四句收　钟嵘诗品真骨凌霜高风跨俗　孙楚鹰赋擒狡于平原鹤注狡指崔旰辈　隋炀帝鹰诗虽蒙韝上荣无复凌云志】送殿中杨监赴蜀见相【去声】公【鹤注大厯元年二月杜鸿渐以黄门侍郎平章事帅蜀明年六月入朝此诗当是元年秋作相公指鸿渐】
　　去水絶还波泄云无定姿人生在世间聚散亦暂时离别重【平声】相逢偶然岂足【一作定】期送子清秋暮风物【一作动】长年悲【首段送别杨监　上二兴下聚散别离二句承聚送子二句承散　古诗长江无廻波　泄云云之飘散者鲍照诗泄云去不极驰波往不穷　殷仲文诗风物自凄凉　淮南子木叶落长年悲】豪俊贵勲业邦家频出师相【去声】公镇梁益军事无孑遗解榻再见今用才复【扶又切】择谁【此言杨当受知于杜相　国家出师之日正豪俊见才之时也　初学记剑南道禹贡梁州之域自剑阁西南方为益州　出师表晓畅军事　诗靡有孑遗　后汉徐穉传陈蕃为太守惟穉来特设一榻去则悬之　左传维楚有材晋实用之】况子已高位为郡得固辞难拒供给费慎哀渔夺私干戈未甚息纲纪正所持【此言杨当爱民以尽职　于供亿之中能絶侵渔此正操纲纪而恤下情也　唐志殿中监从三品则其位已髙　得固辞言不得固辞也书禹谟稽首固辞　景帝纪渔夺百姓侵牟万民　又二千石官长纲纪人伦】泛舟巨石横登陆草露滋山门日易【去声】夕【一作久】当念居者思【末致丁寜之意　言水陆之艰难此居者代为行人思也今我日夕还山客当念此而致戒于前途矣　此章八句起四句结中二段各六句　子虚赋内隠钜石白沙　宋之问诗草露湿人衣隋萧子隆诗山门一已絶　左传不有居者】
　　赠李十五丈别【鹤注李十五丈即文凝秘书也前寄李秘书诗云衣冠八尺身又云成负文彩此诗云不闻八尺躯又云成美价存故知为文凝也前诗在大厯元年夏作此乃其秋作也】
　　峡人鸟兽居其室附层巅下临不测江中有万里船多病纷倚薄【迫各切】少留改岁年絶域谁慰懐开顔喜名贤【此叙在防景事　杜臆前寄李诗云猿鸟千崖窄江湖万里开上四乃其注疏也　见万里船则思出峡名贤慰懐喜对李丈也　魏都赋蛮陬夷落度道而通者鸟兽之氓　谢灵运诗筑观基层巅　汉武都太守李翕西峡颂下冇不测之谿　谢灵运诗拙疾相倚薄倚薄犹言交迫　又开顔披心胸　荀悦汉纪序殊徳名贤】孤陋忝末亲等级敢比肩人生意气【一作颇】合相与襟袂连一日两遣仆三日一共筵扬论展寸心壮笔过飞泉成美价存子山旧业传不闻八尺躯常受众目怜【此述李丈交谊并其才品　李与公必同辈亲戚故云末亲比肩遣仆共筵李待公厚也展寸心其议爽快过飞泉其诗敏捷成子山皆父子显达以比李之家世通贵学记独学而无友则孤陋而寡闻　蔡邕陈留太守碑意气精朗　潘岳赋蹑踵侧肩掎裳连袂　鲍照诗抚寸心而未改　曹植王仲宣诔文若春华思若涌泉周书庾信字子山父肩吾为梁太子中庶掌管记室东海徐摛为左卫率摛子陵及信并为抄撰学士父子】
　　【在东宫既有盛才文并绮丽故世号为徐庾体焉　陈寿诸葛亮表身长八尺容貌甚伟】且为辛苦行葢被生事牵北廻白帝棹南入黔阳天汧公制方隅迥出诸侯先封内如太古时危独萧然清高金掌露【一作茎露一作茎掌】正直朱丝弦昔在尧四岳今之黄颍川【此述李行之故兼美汧公　封内言其治化金露比其清操朱比其直节　朱注旧书勉坦率淡素好古尚竒清亷简易为宗臣之表清高数语乃其实録　一统志重庆府彭水县自三国至唐皆名黔阳县　旧注汧公李勉也宗室郑惠王孙鹤注旧史大厯七年勉拜工部尚书及滑亳节度不言封汧国新史谓自岭南节度召归进工部尚书封汧国公勉以大厯四年入岭南归在五年公殁之后今此诗已云汧公葢新史误也黄生注时李勉为梁州都督山南西道观察使李往访之由蜀入黔为自北而南也　卢思道集外静方隅内康庶绩　管子四封之内　金茎露见二巻　后汉党锢传直如死道边洙曰四岳分掌四方之诸侯汉黄霸为颍川太守有治状】于迈恨不同所思无由宣山深水增波解榻秋露悬客游虽云久主要【平声陈作亦思】月再圆晨集风渚亭醉操云峤篇丈夫贵知已欢罢念归旋【此送别李丈而望其再晤也　不同不得同行所思指汧公言　上言三日共筵李丈葢尝设榻以待公今则解榻而悬诸秋露之傍矣　客游久言李丈行踪月再圆订别后重逢　朱注李往汧公必有留连诗酒之兴然为欢易尽不可久游而忘返也　此章八句起十句结中二段各十二句　诗从公于迈王融诗结赏自云峤移燕乃方壶此游仙诗也】
　　【黄生曰此诗北廻南入二句杜田谓李丈访勉于梁州是也黄鹤谓由黔南以入豫章故下有解榻秋露悬句是就用陈蕃事其固已甚夫由蜀入豫章一水之便反迂道以入黔阳何为者耶如解榻再见今前以之赠杨监矣岂必泥于江西乎】
　　种莴苣【并序　鹤曰当是大厯元年秋作　朱注莴苣公借以自喻序有晚得微禄句词防甚明】
　　既雨已秋堂下理小畦隔种一两席许莴苣【莴乌禾切苣勤吕切】向二旬矣而苣不甲拆独野【一作伊人非】苋青青伤时君子或晚得微禄轗轲不进因作此诗【本草莴苣花子并同白苣江东人谓之莴笋　苋有赤白二种或谓细苋俗谓野苋】
　　阴阳一错【一作屯】乱骄蹇不复【扶又切】理枯旱干其【或作此】中炎方惨如燬植物半蹉跎嘉生将已矣【从夏旱叙起阴阳错乱而致旱亦有感时事也不复理谓不循常理　蔡邕诗苦热气骄蹇邵注骄谓日色骄亢蹇谓雨水蹇澁　司马相如难蜀父老文若枯旱之望雨　诗王室如燬　周礼地官大司徒以土防之法辩五地之物其山林川泽丘陵坟衍原隰各有植物　史记神降之嘉生注嘉糓也】云雷歘奔命师伯集所使指挥赤白日澒洞青光【一作云色】起雨声先以【晋作以一作已】风散足尽西靡【此秋雨大作之象　奔命奉上帝之命所使为造化所使指挥日色藏影澒洞云气郁蒸旧注西靡言雨散而斜向西也　左传子重子反一岁七奔命　扬雄河东赋叱风伯于南北兮呵雨师于东西　谢朓诗森森散雨足宋玉笛赋白日西靡】山泉落沧江霹雳犹在耳终朝纡飒沓信宿罢潇洒【洒同想里切】堂下可以畦呼童对经始【此雨后治畦之事　犹霹雳雷久矣纡飒沓风缓矣罢潇洒雨止矣对经始两童相对而治畦也　易山下出泉　应玚西狩赋飒沓风翔】苣兮蔬之常随事蓺其子破块数席间荷【去声】锄功易【音异】止两旬不甲拆空惜埋泥滓【此见嘉蔬之难植　蓺子下种也破块锄土也　盐铁论周公之时风不鸣条雨不破块　陶诗带月荷锄归　易雷雨作而百果草木皆甲拆】野苋迷汝来宗生实于此此辈岂无秋亦蒙寒露委翻然出地速滋蔓户庭毁【此见贱种之易繁不知汝从何来丛生于此憎之也一当秋露寒凉不久委落危之也户庭毁谓遮塞路迳　吴都赋宗生髙冈族茂幽草扬雄蜀都赋其竹则宗生簇攒俊茂丰美　鲍照诗归华先委露　左传无使滋蔓　易不出户庭】因知邪干正掩抑至没齿贤良虽得禄守道不封已拥塞【先则切】败芝兰众多盛荆杞【此拈出本意着眼在邪干正三字君子守道洁已其芳泽可以被人小人必欲摧抑终身如荆杞之败芝兰也　掩抑至没齿此公痛心疾首语苣苋是比义芝兰荆杞又是比中之比　干侵害也　吴均诗掩抑摧藏张女弹　谢灵运诗守道自不擕　国语叔向曰引党以封已李康运命论封已养高势动人主】中园陷萧艾老圃永为耻登于白玉盘借以如霞绮苋也无所施胡顔入筐篚【仍以喻意作结见邪终不能胜正也萧艾陷苣老圃伤心岂知久屈终伸玉盘霞绮之上登苣而不用苋君子之可贵犹是矣　此章七段各六】
　　【句分截　世説宁为兰摧玉折不为萧敷艾荣诗注萧蒿也　老圃见论语　汉官仪封禅坛有白玉盘徐摛咏橘诗愧以无雕饰徒然登玉盘　借绮盘下承之以绮谢朓诗余霞散成绮　曹植表忍垢茍全则犯诗人胡顔之讥】
　　【高元之荼甘録曰自古工诗者未尝无兴也覩物有感则有兴今之作诗以兴近乎讪也故不敢作而诗之一义废矣杜莴苣诗云两旬不甲拆空惜埋泥滓野苋述汝来宗生实于此皆兴小人盛而掩抑君子也至髙适题处士园云耕地桑柘间地肥菜常熟为问葵藿资何如庙堂肉则近乎讪矣作诗者知兴之与讪异始可与言诗矣】
　　白帝【鹤注当是大厯元年秋作　张逺注此在白帝城而作非専咏白帝也】
　　白帝城中云出门【一作城头云若屯】白帝城下雨翻盆高江急峡雷霆鬬翠【一作古】木苍【一作长】藤日月昏戎【一作去】马不如归马逸千【一作百】家今有百【一作十】家存哀哀寡妇诛求尽恸哭秋原何处邨【此章为防州民困而作也上四峡中雨景下四雨后感懐　江流助以雨势故声若雷霆之鬬树木蔽以阴云故昏霾日月之光此阴惨之象也戎马之后百家仅存户口销于兵赋故寡妇遍哭于秋村此为崔旰之乱而发欤　杜臆前叙雨景便兴下乱象戎马指作乱者不如归马逸笑其劳而无益　庄子望之若屯云　马融广成颂闇昧不覩日月之光聋昏不闻雷霆之震王逸楚辞注云兴而日月阍　国语范文子立于戎马之前　书归马于华山之阳　鼂错书调立城邑无下千家　文心雕龙百家飚骇　楚辞声哀哀而懐髙丘兮　贾捐之对老母寡妇饮泣巷哭　左传诛求无艺　陈后主诗四野秋原暗】
　　【杜诗起语有歌行似律诗者如倚江柟树草堂前古老相传二百年是也有律体似歌行者如白帝城中云出门白帝城下雨翻盆是也然起四句一气滚出律中带古何碍唯五六掉字成句词调乃稍平耳】黄草【朱注观首二句乃夔州作无疑黄鹤疑松州被围谓广徳二年事因以秦中驿使为李之芳使吐蕃蜀道兵戈为徐知道据剑阁全解俱谬今以旧编正之　单复编在大厯元年之秋】
　　黄草峡西船不归赤甲山下人行【一作行人】稀秦中驿使【去声】无消息蜀道兵【一作干】戈有是非万里秋风吹锦水谁家别泪湿罗衣莫愁剑阁终堪据闻道【去声】松州已被【去声】围【此章为蜀中兵乱而作也上四刺崔旰下四忧吐蕃船不归水阻也行人稀陆梗也无消息未闻朝命区处有是非郭崔互有曲直锦江别泪忆旧交之遭乱者松州被围则全蜀安危所系故所忧不独在剑阁也　黄草峡在涪州上流四十里赤岬山在防州府东北七里通鉴大厯四年涪州守捉使王守仙伏兵黄草峡胡三省曰黄草峡在涪州之西益州记涪州黄葛峡有相思崖今名黄草峡山草多黄故名　水经注赤岬山公孙述所造因山据势周回七里一百四十步东髙二百丈西北髙一千丈南连基白帝山甚髙大不生树木其石悉赤土人云如人袒胛故谓之赤甲山　王粲为刘表书河山阻限狼虎当路虽遣驿使或至或否　吴越春秋欲兴兵戈以诛暴楚　庄子无成心而有是非万里桥在成都　庾信诗锦水照簪裾　又别泪损横波　何逊诗复恐湿罗衣】
　　【朱鹤龄曰考唐史杜鸿渐至蜀崔旰与杨子琳柏茂林等各授刺史防御而不正崔旰专杀主将之罪故有兵戈是非之语葢言崔乱成都柏杨讨之其是非不可无辩也然旰本建功西山郭英又通其妾媵激之生变其罪有不专在旰者未几释甲随鸿渐入朝而吐蕃则岁岁为蜀患故末语又不忧剑阁而忧松州也松州先为吐蕃所陷此云已被围必中间严武又收复之】
　　白盐山【鹤注当是大厯元年秋作】
</div>
    <div class="pagination">
<a href="杜诗详注_page24.html">上一页</a><span>...</span><a href="杜诗详注_page20.html">20</a><a href="杜诗详注_page21.html">21</a><a href="杜诗详注_page22.html">22</a><a href="杜诗详注_page23.html">23</a><a href="杜诗详注_page24.html">24</a><span class="current-page">25</span><a href="杜诗详注_page26.html">26</a><a href="杜诗详注_page27.html">27</a><a href="杜诗详注_page28.html">28</a><a href="杜诗详注_page29.html">29</a><a href="杜诗详注_page30.html">30</a><span>...</span><a href="杜诗详注_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
