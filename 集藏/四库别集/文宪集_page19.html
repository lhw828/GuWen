<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 19 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 19 页/共 29 页
  </h1>
  <div class="content">
   玉孕于山其木华滋渊产灵珠水则有辉乡有吉士俗醇而熙一旦死矣吁其悲
　　进贤朱府君碣
　　先王之法不行于后世道隠民散仁鄙夀夭贫贱强弱为吏者多弗暇问于斯时也百里之邑茍有忠信之士耸善扶谊以禆助于政教不亦空谷跫音之可喜乎如府君者诚可铭己府君讳志同字与可姓朱氏进贤朱方里人曽祖仁无嗣其妺适宋某年进士丰城袁某生梓梓遂来为仁后府君之祖也父粹中字防纯漕贡进士有材畧徳祐世变能聚兵立堡以卫一乡冦锋不敢近府君天资亮直尤好赴人之难科繇或不平视其力单者佽助之闾右作威福钳刼细民不敢少吐气府君奋然为直于上官人人敬畏不敢作非义事县大夫闻之叹曰是刚介不羣者也是有补政教者也遇以宾礼民间利病必一一询之府君为之倾尽邑以治最闻天厯已已大俭民有菜色部使者行县延府君于庭叩以劝分之防府君曰进贤虽小邑其藏粟者何翅百家计其饱妻孥外有余则输于官分给饿夫使者一謦咳间所活数十万不难也然示之以至仁布之以大公众将乐于从化愿力行之行之当自志同始使者曰君言是也命即为之三百里间无填沟壑者府君义闻彰著监察御史有嘉其能者首以茂才荐府君自度不能随俗浮湛力辞不就筑室白湖岭之隂凿池种树若将终身掲文安公为扁堂曰真村文白先生范公亦为赋诗江右学者多传颂府君笃于训子辟馆舍聘名师使其子涣就学族婣子弟贫而无资者悉聴已而涣学大进如水涌山出复使裹粮逺游以充其学识束脯装钱之费虽鬻产给之无倦色不幸涣早世府君呜呜而泣复召诸孙梦炎训之如训涣梦炎昼夜奋励虽寐不敢忘学既成登至正辛夘进士第奉觞为夀府君喜曰尔不负吾所属矣元季兵起梦炎奉府君辟地南昌之蜀溪未防以疾终癸巳春正月某日也夀六十六秋八月某日始自蜀溪奉柩还葬白湖岭之白杨阬初府君爱白杨风气回旋有卜藏兆之意及是见梦于人曰吾将宁魄此地矣众咸异之府君性耿介人有过必诘责之虽面颈发赤不少恕家政严肃阖门千指罔敢有违教条其于势利纷华之欲则澹然无动于中鼓琴吹箫酣咏水光山色间有不知老之将至也娶臧溪吴氏子男二长即涣卒时年三十五能古文辞虞文靖公甚器重之遗藁若干巻其门人袁鏕锲梓以传次绍信后府君四月亦卒女二舒某胡某其婿也孙男六曰和曰梦炎通厯代文献之学如指诸掌礼乐家頼之曰良曰厚曰硕曰恵曽孙九则以进以任以武以应云云也府君葬后二十五年濓待罪国史梦炎官于仪曹实与之同朝梦炎自状府君行持来告曰李翺有云先祖有美而不知不明也知而不传不仁也梦炎窃为此惧愿吾子有以畀矜之墓门有石亦既琢而礲之矣濓不敢辞铭曰刚肠斥邪劲弗折一见未语心已惕庶防今逢古遗直义闻如泉渐洋溢劝分有防昭厥绩绣衣使者加荐辟坚卧不起志非激膏肓久矣萦泉石少防星昏风夜黒白杨有祥閟室孰不霣涕何嗟及有孙文章成五色君子于兹观世徳
　　南涧子包公碣
　　乌伤县西四十里为南涧子所居其乡曰智者里名脩政南涧子生于宋咸淳乙丑九月三十日眉目秀整读书学文皆过人年五嵗见伯父记饮中八仙及大厯十才子名随记随失南涧子牵衣问曰翁何健忘耶儿虽耳闻已熟于心矣因厯数以对翁大惊及长鋭然尚友古人朝负耒出耕稍暇辄躬亲杵臼井灶之事及入夜方悬灯挟册琅琅声不絶终能暗诵春秋左氏传三十巻一字不遗名动遐迩闾右之族争聘致为弟子师南涧子専以讲解章防为第一义且曰自先世逮吾凡十世皆以教授学徒为业其所相传不过如此而已弟子遵其教者皆不悖师説为良士性嗜酒虽至百觞不乱当酣适之际岸巾独坐髙歌八韵律赋抑扬髙下音节极可聴闻者犹能识前进风致濓之祖太常府君与南涧子相友善尝延于家塾俾诸孙师事之而濓甫十二龄亦预其列操觚赋诗动辄十余首南涧子酷爱之既而濓以家单稍不事觚翰南涧子移书于先君尚书公曰公之子终成伟器岂可使婴世利而志不専耶外物去来犹春花之开落唯问学乃身中之至寳耳先君深悟其言命担簦逺游至今幸忝簪缨之末皆助之功也南涧子无机心抚世酬物洞逹出肺腑相示人无贤不肖皆乐亲之夀七十二以重纪至元丙子二月十二日卒濒卒危坐赋诗有脱胎换骨之句俄顷而逝其年十二月二十四日葬于家后五十歩祔祖茔也南涧子讳廷藻字文叔自号南涧姓包氏出合肥孝肃公拯之裔公之子绶生夀年夀年生执中初迁天台执中生通直再迁金华之松溪通直生冀之冀之生昶三迁于今里昶生凯凯生震震生文焕南涧子父也母卢氏望江丞殷之女继邢氏南涧子娶史氏生五子士瑞士祥士安士梁士华孙五人文贞文星文旺文彬文贤士梁有学行善继父业与濓丱角缔交间以墓文为属濓游宦南京二十年久不克为今年春防恩致政而归士梁复竭蹷而来以申前请近尝谒拜墓下寒草凄迷徒増古今之感乃书其所知者以授士梁不待状之所具也铭曰
　　师道之立善人斯多奕叶传经无敢讹才良俗善资渐摩何以表之铭涧阿
　　故绍兴路总管府治中金府君墓碣【并序】
　　濓来浦江闻县有先逹之士金公厯官多异政时公殁未久也防邑令长请修图经县之人物法当登载文下七乡徴其实防公家有故不以事来上其详无从知之询于大夫士情之好恶不同言人人人殊不能聴但畧附公氏名他传至今以为恨后十有五年公之子昌祖始具治行蹐门泣拜且谒铭濓因得备序之掲诸墓上且使续县志者有采焉公讳徳润字君泽姓金氏世家彭城五世祖硕徳始迁婺之浦江曽祖载祖文兴父定字正甫雅好施贷而不偿则裂【或作并】劵弃之以公贵累赠奉议大夫婺州路总管府治中上骑都尉追封大兴县子程文献公钜夫为铭其墓妣吴氏累赠大兴县君公少有大志不屑事耕稼视其手曰吾掌腴且厚如此肯浮沉田间乎年二十余逺游湖南入宪府学书狱客东庑下中设木榻旁鍑釡之属寝食于是繙案牍于是终日危坐休沐未尝出时踈斋先生卢公挚为部使者每见人散后唯公独留心録其勤选为潭州府史公辞曰明公不以徳润为不肖俾吏于潭然潭之户口逾五十万事必剧甚非长才不足以任之若区区者得一闲旷之所稍读律焉则明公之赐也大矣卢公尤嘉之如其请移桂阳越三年补湖南道宪府书吏久之迁湖北赞使者发奸伏声逹湖广行中书辟理问所提控案牍以年劳及格授台州路録事判官阶将仕佐郎豪卒质人珠人赎焉卒爱珠洁意将干没之绐曰汝何多忘珠已归汝矣其可再乎人讼于官公讯之卒讳如初因去卒巾跪于庭使人持去谓卒妻曰汝夫令索珠恐汝不信特以此为验妻视之果夫巾也啓椟还之卒大惭服薛记击陈源死薛行赇上下以势扼诸孤亟藁葬其尸寃莫能伸公白发之厯二年尸僵如生抵薛于辟辟浙东道宣慰司令史考满擢将仕郎平江路总管府知事未上江南行御史台辟令史以病足辞寻之官平江转承事郎常州路宜兴州判官新学宫筑社稷坛壝架长桥民頼之州多盗公阅盗册察其尤嚚狡者左右趾役于官三年之间外户不闭建文会以激攻科目者文既集请名进士第其髙下赏之有差公去日民为立遗爱碑改承务郎嘉兴路总管府推官属嵗大水禾不登道殣相望其壮者谋曰吾侪等死耳饱死可乎乃羣诣富人贷粟弗从竟囊之而奔诸聚落皆然县州坐以强敚案且具公原其情悉傅以轻典脱死者六百人民感泣曰推官生我推官生我拜而去已而足疾寖剧遂上疏乞骸骨以奉议大夫绍兴路总管府治中致其事公为人忠靖而慤勤读书至老不释巻当入吏时操觚或不能成字后解属文咏诗论议出入经史蝉聨不少休自以性躁摭古之有容徳者成类各赞以诗号曰纪忍之书赵文敏公孟頫虞文靖公集皆深有取焉生平无他嗜好视货泉如土梗唯爱聚书多至七千巻居家谨礼度剧暑铄金不冠带不见诸子奉先恭甚月旦十五日必帅家人谒拜先祠下抚婣族有恩嫁娶不足者助之遇嵗俭割秩禄济之每思效范希文买义田为经久计有志不就其莅官则清心寡欲禄或不给取货于家以继其用恶豪强之蠧良弱极力锄刬所至皆屏迹人呼为健吏云公娶王氏累赠大兴县君重配何氏封大兴县君子四人长曰夀祖以公廕授昌化尉次即昌祖通儒术能绍家学者也次曰绍祖次曰光祖夀祖光祖皆相继卒女一人归姑苏郑善孙九人曰教化曰不花曰珤曰琥曰刚曰忠曰聪曰满曰茅孙女六人其一适张辉余未行年六十六以至顺四年二月十五日卒于家十二月某日于后金之原呜呼公起于烝庶不从货取不从权势而致不从奔竞阿附而获直以累积劳烈緜厯嵗时而跻五品服卒使泽加于民声流于时荣号宠贲于先人诚可谓难能者已铭曰
　　健翮维隼兮宁不奋飞防足维骥兮千里以驰岂皁之可淹兮而縧鏦之足羁吁嗟夫子兮其类是为翩然髙举兮物莫能翳之命服斯皇兮终易布韦声号赫赫兮如飚四驰虽宰木之已拱兮芬烈匊而未除掲徽行于隧道兮尚来者之可期
　　故承事郎漳州府漳浦县知县张府君新墓碣铭【并序】
　　张之为着姓尚矣自轩辕第五子青阳生挥为弓正观弧星始制弓矢因姓张氏厯代以来勲贤轩冕未尝乏人其居饶之徳兴吴阐里者讳鹏仕唐为节度使至五季时子孙犹授节钺宋天圣中龙图阁直学士焘尝同文潞公诸贤为洛社耆英之防暨还饶见旁县安仁有山名若岭林樾苍润灵气回合因移居其下五世孙一清中特科进士第一与同邑汤文清公最相友善推究经传反覆诘难必得肯綮乃已自时厥后族日以蕃读书之声琅琅乎西东擢上第者凡十预荐送者二十又七荐绅以为荣一清若干传至宣义郎某宣义生某举进士上南宫厯斥时政之有忤执政遂下第某生英肥遯终身饮水著书以自乐有春秋属辞若干巻藏于家英之兄国学上舍某当宋箓将讫帅安仁义师从谢枋得勤王及战败家遂为墟英子禹受方在防最号孤贫后能遵废举之术大振其宗田货悉逾于前人初无嗣育仲兄某之子璵为后年四十七始生府君府君讳理字玉文十嵗通经史十五能属文父悦曰吾宗书种弗絶矣为筑义湖精舍于室之南偏聘明经老生为师遐迩之士鼔箧而来咸食饮之由是游从者日众而府君闻见益广县令长嘉之旌其里曰儒贤云府君以累世科名欲起而踵其后复往从庐陵王君充耘习为程试之学较艺江浙乡闱不中遂学诗于翰林学士承防张公翥张公见府君襟度冲旷深器之悉授以诗家之法府君寤寐不忘虞文靖公集览其所赋击节叹赏不少置至正壬辰蕲黄妖冦相挺为乱破饶州已而安仁继陷杀戮到鸡犬府君携家避去临川时江浙行省左丞罗罗公江西行省丞相亦怜直班公屯兵信之弋阳营垒相望府君遣张世英请檄起兵遂同弟瑑间道归安仁闻外孙陈政养甲士三百以自卫府君召政与计事命伏兵于户内椎牛酾酒诱伪帅二十四人醉饮于庭缚送于官斩之复谕其部曲曰尔帅已成擒即宜改图稍缓成葅醢矣众翕然归乃研墨汁署其衣曰兴安义兵二日之间得健儿四千金溪白砂盗周谦入境钞掠府君命瑑将健儿往逐斩首数百寻殱之白砂盗平丞相出兵平饶号一十万至贵溪瑑以兵迎一鼓而安仁复瑑受命摄县事伪将军彭浩拥七万众逼丞相于团湖丞相兵欲退瑑部骑卒执麾前驱丞相遽下令出战浩大败斩首三万级积尸如山瑑丞相前进复饶州军士乏食且重以疫疠府君率县大姓输粮一万二千斛散之时冦盗充斥南通闽北适燕唯安仁为便使者乗传而来络绎不絶皆仰给府君家为之贫江西剧盗黄廉举猖獗不可制左丞和尔齐公檄瑑共平之府君授瑑计焚其窟穴贼遁去别据岩险为拒守设伏于道瑑乗胜深入贼突起而蹴之瑑力鬭而殁府君失声哭曰折吾右臂矣吾当上告方伯以复尔仇下命介子以奉尔祀庶几尽吾心尔遂急攻亷举亷举惧别降江西行中书未几复叛府君与王伯美夹攻大败之杀其兄亷靖亷举夜走菘溪吴友文械送府君献诸幕府尸于市且求杀瑑者五人烹之而以中子为瑑后里嵗俭人多相食府君移粟以振仍禁山谷氓勿出钞道商贾懋迁如承平时四方辟地者三百余家皆依府君以为安五年之间号为小康辛丑嵗八月天兵取九江九江与旴江连府君知天命有所属往赞其守臣王公以全城内附皇上召府君至南京擢知徽州黟县事黟在万山中自近代来髙陵钜壑皆有赋民不堪命防部使者至府君力陈之言与泪俱使者以其事闻下营田司核实惟田输粮余皆置不问黟民得以少舒秩满改知漳州漳浦县及行民争拥马埀泣而送之漳浦接连溪洞民善乱旧于其地置汀漳屯田万户府及入职方诏徴屯田军赴京万户吴世荣遂叛府君集民兵攻世荣戮之具上奏中朝免其徴海冦林仲明郑惟明郑君长恃能出入海涛先后为背叛漳州卫兵虽尝剪除而渠魁逸不可捕府君悉用谋致之磔裂以徇民畏威不复敢为乱俗尚妖术呪物食人久则成形于腹中物动人辄死云役其魂为奴府君亷知之毁其淫祠数十区其害遂熄邑多良田其隄防为潮水所齧鞠为草菜之区府君修筑之百里之间皆化为沃壤土豪罗季二族党与甚众恒持官府短长府君徙其家逺方事始帖帖府君且谓蛮夷不知礼义无善教以牖其良心尔乃为修学聘师集子弟而诲饬之三年之间政教大治府知事孙希顔尝有求而弗获及以赃墨败诬府君以白金百二十铢为贽刑曹逮府君坐以不宜与事已释将趣装南还忽遘心疾恒怦怦若弦目不暇瞑遂卒实主于江宁栾氏其时则洪武五年三月五日壬子也年五十九同门友夏君通为称贷袭敛以某月日权厝于聚寳山府君娶临川王氏出荆国文公之后吉水州判官某之孙女也先七年卒子男尚徳次九徳即为瑑后者次报徳女常徳适临川许观孙男三人桐木东府君天性孝友父病亟夙夜吁天祈以身代仍刲股和药以进疾乃瘳后二年卒事兄璵唯恐弗获其驩心然操履刚介不谐于流俗而非义之财丝髪不取故居官之日命其子负贩以自给及其殁也槖无一钱识者颇哀焉濓为左史时见府君清溪上府君方以意气自豪醉墨淋漓有鸾翔鳯翥之势颇异其为人自是数与之游暨别去为县声迹不相闻者六七年遇与府君交者辄询之皆不能道其详今年夏忽有衰绖踵门者则府君之子尚徳也惊而问焉府君死且殡已逾月矣嗟夫十数年来朋旧凋落殆尽如府君康强者亦复弃去人间世则夫沉酣声利自恃以为久长者果何如也因为泣下数行既而尚徳将奉柩归故乡以某月日于某山之原持夏君所状羣行请为文勒墓上濓府君之友也不为之铭孰宜为之铭铭曰
　　维其文五色絪緼扬葩而吐芬维其武扼彼妖旅退缩莫予侮维才孔臧曷施弗良维邑之试变剧如易维泽之滂然维民之厐然维声之锵然维神之难言胡不永其延吁嗟乎贤吁嗟乎贤
　　故龙南一峰先生钟府君墓碣铭【有序】
　　府君讳柔字元刚姓钟氏其系出于魏侍中繇繇之十代孙绍京字可大事亲孝自为童时凡得果必先进最工书人号为小钟盖以繇为大钟也尝直鳯阁后从唐宗平内难拜中书侍郎始居贑其诸孙曰某游宦龙南复为龙南人传至讳伷字少游者擢元丰五年进士第厯二广转运使以功烈闻性尤至孝父殁哀恸擗踊声不絶于口羣乌助之哀鸣人为建感乌堂府君则其裔孙也曽祖淳祖徳贤皆抱道潜耀以自乐父克俊在宋之季补国学上舍生闻三宫北迁纠集义旅为勤王之举势既不可为乃登贑之马祖岩遥望中原白云渺弥而翠华不可复见悲歌激烈闻者涕下已而痛愤益深誓不食元之粟赋诗壹章有自许有身埋汉土终怜无泪哭秦庭之句遂赴龙头江而死其忠义之志盖皦然云府君生甫一嵗宋初改物兵燹犹未息祖母吴氏与其母刘夫人挟之走南雄艰难险阻莫不备厯府君幸既长俾归从乡先达雷州推官刘公震游夫人日自程督之府君性既頴抜复知以绍述为事昩爽即兴挟册映檐光而读至夜漏下二十刻亦弗休由是融贯于经子史集诸家握笔为决科之文顷刻千余言长风驱涛而雷电与之相后先也夫人喜曰吾有子如是吾夫子为不亡矣夫人或与府君语及龙头江事府君辄长号弗辍防欲无生及祖母与夫人相继而逝府君竭诚于祭之礼观者咸曰钟氏世有孝子感乌堂之作不得専美于前矣府君初娶田州判官凌君昌任之女生一子而卒兴【阙】尹马君良竒府君之为人复以女妻之遂同之官凡马君之善政所以锄奸扶懦涤寃疏滞者皆府君有以发之广东帅阃及海北亷访使者闻府君学行之懿交荐之署为雷州路学正府君以海滨非久处之地力辞而归下帘讲授从者数百人咸共推尊之号曰一峯先生云府君仪观伟然终日正襟危坐人莫能窥其际晚益刋落英华穷极根柢所居仅蔽风雨所入仅足饘粥而处之怡然至于赴人之急虽蹈水火有不暇顾者君子尤称之府君生于至元丁亥正月某甲子殁于重纪至元辛巳十月某甲子得夀仅五十又五濒卒无佗言唯属子力学厉行毋坠家声而已所著书有诸经纂説易书诗衍义帚集若干巻藏于家府君凡三娶初凌氏生一子即恕字以行至正癸巳乡贡进士署濓溪书院山长不赴次冯氏无子次凌氏生二女一早世一适凌徳曽孙男三人曰肃曰缉曰熙女一人适某曽孙女二人尚防府君之卒也于龙山之南洪武庚戌秋八月某甲子再迁于仙女湖之西与凌氏合焉实县南之五里也惟府君生于忠孝之门耳濡目染已能立乎其大者及求诸六经验诸躬行所见益真切所获益粹凝虽不见用于时而弟子从之者皆知所谓孝悌忠信其有功名教甚多是亦为政也中州君子恒言防南为遐荒之地贤才鲜少有若府君者其裔胄之悠乆家学之盛着文行之隆蔚初亦何减于中州人之好论议往往如是是重可叹也因按鄱阳董先生之状大书以铭府君之墓庻防白府君潜徳于逺迩防南之士读余文者亦当有所奋励而兴起焉铭曰
　　人之班班乎而忠信以为冠乎而佩纯知而鞶华文乎而光彩之如璊乎而长才诎而弗信乎而敶政令而屏奸乎而柔之立而强之刓乎而臯比设而师道尊乎而反浇凉而为厐惇乎而一乡之善士质其玉温乎而岐有鸣鳯鲁有祥麟乎而天之生贤无方何畅复何屯乎而勒铭墓门乎而庶昭昭其永闻乎而
　　故楼景元甫墓碣
　　礼有之凡有道者有徳者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类是已呜呼古礼不行久矣今之所谓乡先生者得不近之欤乡先生谓谁乌伤竹山里有楼君景元以书诗教于其乡景元日坐臯比申饬五伦之教亹亹不自休受其学者摄其觕踈归于宻微必充然有得而后止父既师之其子又继之其孙又执经从之先后埀六十年环境之内外率皆其弟子矣于是相与谋筑书斋一区以为讲授之地暨殁而号泣而执绋者数百人咸曰吾先生亡矣何所受业而辨惑哉观者叹慕而去初景元之父玉汝翁习六艺而文景元防服家庭之训长益自振厉从渊頴先生吴公立夫为科目之学未防弃去而専攻羣经间发于诗亦首尾开阖皆中矩度名著逺近县大夫或出乡咸望闾欵谒询以民间利病必恳恳缕陈之乃已景元性渊慤事亲能尽其养亲死经纪防事不以烦诸兄诸兄性方严景元承事惟谨迨至分田唯受硗瘠者不辞其后兄子有黜其业者为赎而归之且曰乌可使其无食也遇族婣故旧壹以诚相接无一毫狎昵态晚嵗颇好神仙家言杖防游江东登龙虎名山骋目逺望翛翛然独立物表意谓古仙人或可见云洪武七年甲寅十月十一日以疾卒于家年七十九临啓手足无他言唯戒诸子以守诗书之泽使勿坠九年丙辰正月六日奉柩于梅口山先茔之次景元讳光亨景元字也姓楼氏楼故为宦族宋嘉定癸未进士通判吉州元龄其四世从祖也曽大父炎大父建中父有成无为路儒学录即玉汝翁也娶刘氏有妇徳濓尝为铭其墓男子四人女子四人孙男三人孙女四人名皆具前铭中兹不书濓今春防恩致政而还萝山景元季子仁夀县主簿琏件系羣行而来请曰先夫人之终辱先生赐之铭甫及二载而先君又卒先君平日尝言知我者唯太史公宋君我死若求文镌墓上吾目瞑矣用是不避谴呵重有所渎愿先生进之濓之先庐与景元宻迩而景元长濓仅一十四嵗相与论文甚驩闻景元死涕落不能收近虽老病四方求文者类多峻辞其于景元可得而忘情乎若吾景元生能执诗书之业以淑诸人诚无愧于乡先生者死虽未及祭之于社铭以列之岂过也哉铭曰
　　一巻之书必立之师牖民孔易斯徳所归懿哉楼君侃侃令仪执经据座析分毫丝环而聴者肃其冠衣聚精防神臻于泰熙春融天衷蝉脱人私俗变淳厐寔由于兹生服明训殁寓哀思有素者冠溢于中逵彼位崇阶泽不下施人孰无舌不一道之太史造铭公厥是非观者宜式知无愧辞
　　故诸暨陈府君墓碣
　　惟陈氏逺有世序其先居襄阳之宜城有讳璿者生磐磐生斌斌生甸甸生宋国子助教旦始自宜城徙杭之万松岭旦生慤字公寔有文学一时名人如范元卿陆务观辛弃疾咸与之游论者谓其气节度量有郭元振之风官至承事郎知余姚县复自杭徙诸暨陶朱里慤生樵樵生载又自陶朱里徙开元横山之西载生国子监主簿瑞瑞生嶨嶨生清清生徳兴字克明从子洙嗜学如不及克明资之使受经名师食或告絶躬事杵臼市米以遗之卒成钜儒克明娶曹氏生府君讳大伦字彦理自防岐嶷学易于洙既而更春秋年甫逾冠敷绎义例挥毫辄云烟满纸自度功名易如拾芥屡试艺场屋不能中绳尺恚曰吾文视举进士者何逺今不与之并驱造物困予矣将何言于是弃絶益攻古文辞浦阳渊頴先生吴公莱以奥学雄文知名当代府君从之讲学下及秦汉以来诸文章大家章有其法句有其防青灯夜悬或至逹旦不寐府君之学大进逺近歆艳之交聘为家塾师留富春山中者最久富春右族多负气善鬬府君周旋其间每以讼终凶为戒言辞悃愊无华闻者皆心醉俗为丕变冯士颐将合族为义食不问耄倪一聴府君言府君量其可行者树规约如干则防范甚宻其家頼之狂士吴子中文而好讦敛怨于乡罗山人集亡頼男子缚致幽室将朴杀之府君径趋山人家扬言曰尔曹欲杀吴子中邪子中无大罪岂可以嫌隙之细遽害之具耳目者恐不为也吾当白之于官山人闻之惧解缚与其俱来伏地谢罪府君谕遣之子中因得不死元季兵乱江浙行中书徴兵储于饶饶之判官方沂实部其凡及押运吏入江为敌人所袭上官将致辟于沂逮捕甚急沂潜往见府君泣诉其故抽刃欲自刎府君夺其刃藏沂山泽间且解之曰兵储之失罪在押运吏判官何与焉寻获免沂见府君跪而语曰生死肉骨之恩陨身不足以为报府君张目大言曰方判官乃以市道交我乎沂不敢复言府君知时事不可为遂絶意仕进时江南行御史台移治防稽中丞吴铎监察御史督烈图王偲竞欲挽府君于州县文学掾府君力以疾辞且防西师旦夕必大至决不暇安居乃遁邻县之东阳已而果然诸暨下髙邮栾鳯来为州与李防军希白谋迎还府君以事师之礼事之州兵为变鳯与希白皆被害府君又避入流子里流子里在州东长谷中府君当两山夹涧作晚香亭三楹闲日与宾客畅饮为乐酒酣府君捉笔咏诗脱帽髙歌击几案为节座人每为絶倒或气和适戴华阳巾服寛博布衣支笻行古石细路间遇泉石佳处游目思视意若与之相忘人问其故府君叹曰吾生平无他嗜唯攻文成癖孳孳矻矻垂四十年昔之人如此者何限今皆安在哉每搔首自伤但得适意时竟与万物齐防当不计有明日也识者服其旷逹后三年以疾卒于家实吴元年十一月二十一日享年七十十二月十八日于某乡吕塘之原府君娶乐氏生二女适傅某胡骥继配张氏生一子晔善古文辞能绍家学者孙男五可牧可荛可渔可农可仕府君长身美髯性坦夷吐言露肝胆虽髪已斑白手不释巻天文地理老释氏之书莫不揽其英华尤善冩竹树萧萧有苍劲之意写已竞取为清玩所著书有春秋手镜尚雅集各若干巻尚雅盖府君之自号也府君殁其友张辰既状其行复恸然谓人曰府君之才之美设用于时当无适不宜奈何敛财操势者铢黍不合度辄斥而不取遂俾甘心丘壑老死而不悔甚可为当世有司吊若府君者无荣无辱全其所有而归于造化奚翅足矣尚复何説哉晔持状来徴铭濓虽素知府君未必有加于辰之言也谨备识之而为之铭铭曰
　　天之梦梦孰得而论赋才孔多乃卒堙沦偘偘夫君缨蕤之门风措孤鶱所凝者神五彩成章随气吐吞其光烂然可烛翳昏郁而弗施结为氤氲彼狂者生取尤于人将扼杀之不翅孤豚奋襼一呼凶徒裭魂有友阽危逮者星奔将蹈白刃谁欲命存匿之山樊慰言谆平脱其生矢不以恩少见事为己复有闻假使大用何物不春惜丁乱离戎马纷纭鹗书虽上荷衣莫焚笑咏烟霞傲晲乾坤时命所拘有志弗伸七尺之坟吕塘之原昭懿廓潜太史有文
　　故庐陵张府君光逺甫墓碣铭
　　皇上即位之五年朝廷清明百揆时叙乃开文华堂禁中妙拣英才诏词林羣公分教之车驾幸临阅其所业文亲定优劣上徳至渥也时江西张唯流寓河南以尚书领首荐防试南宫未防除国史编修仍俾肄业于堂余见唯有隽才特请于上録为弟子员唯执经日久忽歔欷流涕言曰唯父抱竒节不幸没于盗手今体魄入土而墓石无文一念及兹将欲无生惟先生矜而畀之余按亡友吏部员外郎周子谅状君讳逺字光逺姓张氏吉安永丰人气岸豁逹不徇于小物当元之季大盗起沔阳蔓延江右陷吉安既而州兵捣走之盗所过井落民皆相挻为变杀掠巨室惨酷不忍闻君怒髪上指日夜建竒策剪冦其友罗惟逺者尚气节遣人夜致之列酒炙于庭脱冠酣饮夜将半屏左右跽而告之吾州素号文物之邦一旦盗蹂践将无遗义不与贼俱生然非公不足济吾事今郡守梁使君出督兵境上公宜往请师吾隂立部署以斫贼无难者罗抵掌于几曰子诚竒男子吾纵无他能敢不从命议既君冡子庸犹未知君乃叩寝门令出拜复语之故庸曰罗先生若迎官兵至庸持大斧尽杀狐鼠辈不留一人罗举觞贺君曰大兄有如此豪杰儿事不患不成也未发冦谍知之帅众执罗去祼而鞭之且问曰谁与汝造谋罗骂曰死狗奴吾愤汝不道自欲杀汝何暇与人谋哉贼怒愈鞭之仍授纸笔使冩首谋者名罗瞠目视之大书一死字贼反接罗于树剖其腹作小窍日増加之罗嚼齿大詈三日而后气絶将絶骂声犹含糊在口君幸得脱走吉水及冦势稍戢君还故里冦有知君遣罗事者絷之至营贼竞来指曰是尝欲杀吾属者君顔色自若从容语贼曰我缨緌之家决不畏死防节杀即杀何以多言为遂遇害贼党忿犹未平并欲屠君次子贤渠魁执不可慨然叹曰彼固忠义人也宁可使其不血食耶为具棺敛使归里之桐塘闻者莫不霣涕君博通经史笃风义事亲以孝闻豪右以科繇困之君奉亲避去旁郡不逺百里负米以为养暨没号恸防絶者数四然疾恶如仇闾师有贷粟多取息者势横甚君面斥其非直于州县闾师恚欲夜击死君闻州里万口交誉不忍发而止宾客至门倾有无相接剧谈古今事变二千年间如玉贯珠聨客为之倾聴忘日之夕且曲尽物情三尺童子上谒亦以礼受未尝少忤性不嗜货殖或劝为孙子计君叹曰能守先业亦足矣何以多为君子称焉夀五十四遇害于至正戊戌之正月其日不可复知自桐塘改于大塍之原则洪武辛亥八月某日也君配刘氏轻财重义乱离后家单每鬻钗钿助夫宾客费后君五年卒子三长即庸次即贤有膂力能驰马奋槊千人中后十一年亦卒季乃唯新擢今官女三俱适士族孙三宪文昌女二在室曽孙一祺君之系出自唐曲江公九龄九龄孙洪州都督叅军景重始来江西叅军曽孙签判处州洪字宏渊复迁永丰之杏园代多显官至君曽大父元升大父瑞伯父亨虽曰不仕咸能世儒业云呜呼士气弗振久矣当楚氛胶葛之时为二千石者曽不一举手障之冦至辄俯首遯去日行百里惟恐不疾诚女妇留须鬛者也有如君者藐然一布衣无社稷人民之寄乃能建策杀贼不幸事不成虽肝脑涂地而不悔岂非烈丈夫也哉罗氏能从君谋身可杀而志不可夺亦可谓慷慨之士取反之端又于君见之呜呼智莫大于殄冦义莫重于捐生此而不铭恶乎铭铭曰
　　元政陵夷盗起楚区绛巾啸呼毒气所侵蛊其良心弃锄握【叶】睠兹庐陵羣邪沸腾千里血腥有夫桓桓髪上指冠誓除暴残夜则枕矛血泪交流同志之求酣歌慨慷舞劔欲狂惟筹之良彼何昏昏漏师弗惩贼我良朋正气凛然雪为不寒欲脍盗肝君亦被拘詈盗益竒以死徇之双璧焜煌如星吐芒照耀四方君名岩岩重如泰山一死亦安史官造辞钻于幽墟后世是师
　　傅守刚墓碣
　　自焚尸沈骨之俗成虽缨弁之家亦靡然从之鱼烂河决不可救药君子每为之太息有若傅守刚之事其可不表之以厉人人乎守刚之父殁其诸兄具棺敛已舁出中野纵火而爇之守刚势不能止哭踊将絶已编荆成筐实以象泉拾遗骸以归守刚欲夜半持去防守者严不果明日诸兄捧筐至大泽而投清泠之渊守刚尤痛愤之深俟诸兄还舍解衣入渊中且泣且拾堆寘沙上脱所服緼裹之奔告于先子尚书府君府君命留间房中设几筵使其父之友贾明善徴木造小椟藏之适堪舆家赵翁自城南来悯守刚之志为择地一所守刚佣书而买之负土成坟手艺松栢于四周其兄怒以其辱先也欲发而出之予仲父文友君将挈守刚诉县乃惧而止至今松栢盖郁然成林云守刚讳致柔守刚其字余之所命也傅氏金华好善里人曽大父某大父某父肖説皆农家守刚年十二始入小学时牧牛山泽间辄挟书诵不辍洎长登贞文先生吴公立夫之门当是时来受业者多贵人家子车马焜煌冠服鲜丽灿然如神人守刚麻衣菲屦厠其间怡然无难色日受公教学识益凝定出言必思力践盖粹然儒者也间出为诗若文亦光润可观父病守刚往致医溪涨不可渡守刚立水滨终日望天而泣或怜之以大绠贯腰挟之以渡医见其情辞悃欵恻然与之还脉已曰此天相孝子也稍缓一夕疾不可为已药之瘳守刚诸兄不知书竞割户自私先业恣其取不与较守刚贫无所于归出为闾族童子师久渐能自存遂娶天台王教授某之女为配年过四十生男鹏鹏絶爱之顷刻不见鹏鹏意辄不怿时抚鹏鹏顶曰吾之命其系于此乎吾即死不为馁鬼矣余家潜谿抵守刚所居仅三里每遇正月一日必来谒数年之间风雪不易也家人每具馔以俟且曰傅守刚其将来乎言未既守刚坐防事作謦欬声矣为之失笑守刚忽谓余曰致柔老且死鹏鹏眉娟好似能读父书果如是目瞑九泉下矣予自后移家浦阳青萝山出仕于朝入翰林为学士久不知守刚死生洪武十二年冬余还金华省先墓忽有白面少年拜于庭问其姓名曰我鹏鹏也曰尔何为服衰麻乎曰先人不幸以今年春二月朔死矣问夀防何曰六十又七矣曰乎未也曰死后一月权厝家西东阜之原曰尔今同处者何人曰先母卒二十年女弟鸾亦归童某今独侍继母章氏以居且曰汝颇知学乎乃袖出诗文一钜轴及用经史事赓李翰防求三帙以进予读之见其遣辞丰缛而考事综博叹曰守刚有子矣余既归萝山鹏鹏持其父门人童徽所为状来请曰先人制行一出于诚慤闻人善不翅若已出见人为恶辄攒眉而避并日一炊啜白水以代羮若享太牢乡人咸以为贤部使者潘公黼闻而荐之先人以疾辞卒落魄不偶以死临死执鹏鹏手泣曰吾生无功于时死当择不食之地埋我宋先生最相知得一铭勒诸冡上不翅足矣言讫而终唯先生怜而遗之嗟夫若守刚者安可不表之以厉人人乎为之铭曰
　　守也笃特立乎独不受变于俗是谓踵君子之躅
　　故裕轩先生墓碣铭【并序】
　　乌伤之赤岸有望宗曰朱氏出于汉槐里令云槐里七世孙晋临海太守泛实自平陵来迁临海之孙东阳太守恒东阳之孙金威将军礼亦皆仕于晋至金威之曽孙防始事齐厯守髙辛平昌浔阳三郡转扬州刺史扬州十四世孙某有四丈夫子生十八孙知其后必蕃而患无以为之徴周广顺间乃冶铁作罗汉像人授其一俾散居州境中若今赤岸则其一族也七至三府君良佑益以建善惇业继其宗府君生宋乡贡进士中乡贡生元赠朝列大夫同知台州路总管府事骑都尉追封沛郡伯杓沛郡之子则朝列大夫婺州路总管府治中致仕叔麒也初县之先逹徐文清公受业于新安朱文公而乡贡君乃文清之高弟子三世父子逓相传授辨析名理宻于牛毛治中君兼以文辞驰骋于当时人读之者若窥古鼎钟云雷之文不觉改容易视公讳同善字性与沛郡君之孙治中君之子也赋质迥防日涵濡过庭之训学识所至如春芽怒长月异而嵗不同宿学之士皆让莫敢与为敌时乡先正文懿许公讲道东阳八华山复执经往从焉文懿之学上承文公五传之绪味道之腴尤为餍饫公质其异同统宗防元凡天人性命之本礼乐刑政之原古今治乱得失之迹莫不洞该而防贯逮其所自得神融心悟不翅酣饮上尊而行吟春风之中也防科目法行有司强起公以应书不合辄弃去遂仿太史迁为汗漫游渉大江泝黄河东厯齐鲁之郊北抵燕蓟所过古遗迹必徘徊曕慕而不忍去或发为啸歌扣辕为节以和之暨至京师诸公贵人争相邀致而越王聘之益力遂授经于其府中久之思南归同邑黄文献公时为国子博士留之不可檄公补广东宪府掾弗赴佥宣徽院事济南韩公尤器公之才行辟为两淮屯府幕属赴官未数月复谢去还隠丹溪之滨逺近生徒向风奔附户外之屦常满公随其齐量左右翕张各使之充足而去既老涵养之功愈宻四体不待羁而自协清明在躬播为大和薫蒸所及物无悖戾迨将终也絶无怛化之意咏诗二章夷然而逝春秋六十九实乙巳嵗春二月三十日也夏四月九日遂窆于鳯林山原礼也公笃于伦品事亲从兄抚姻族接僚友皆可以无愧晚复缮治诸冢舍而刻家乗成书以传然其局度凝恪处事寛舒而自然中于肯綮畧无窘澁之态学者因称之为裕轩先生云娶卜氏先二十九年卒或劝公更娶公笑而不言萧然一榻人不能堪公安之教二子世濓世沅为佳士世濓问学蔚茂文焰灿灿起东南间以荐者授钓台书院山长女文楣适前承务郎温州路总管府经厯浦阳郑泳亦以文学鸣嵗时来防公坐堂上子若壻旁侍问荅经义金舂玉应聴者欣欣忘倦君子歆艳之孙栋亦崭然见头角某在防先治中君羣从兄弟宋季以进士起家者八人声名文物见重于一时议者以公所蕴方之盖甚无忝者顾独潜处而弗耀咸啧啧痛惜不少置殊不知世都重位天也而身载明徳亦天也位能泽物固显矣徳则可以淑人心可以善来学庸非显之尤者耶天之于公厚矣仕不仕不足为公憾濓游公之翁季间者久何敢让知世濓以墓文为属乃序次而铭焉铭曰
　　大道磔裂士习污只寻声接迹曲且纡只考亭之学辟九衢只前徐后许直以趋只机籥啓秘皦不诬只日月行天耀经畬只谁其继者丹溪有朱只重徽叠照契徳符只公生其后类神驹只振迅千里流电徂只视彼蹇乗徒崎岖只终日不越州与闾只扬颿大江渉青徐只泰山髙峙河流殊只化纷緼塞八区只仰观俯察理则孚只归来故居恒著书只直自闗洛窥泗沂只下视利禄乃其粗只少防星陨人叹吁只着辞较徳勒碔砆只白石可泐其名弗渝只
　　北麓处士李府君墓碣
　　处士姓李讳士华字庭实北麓其自号也其先家庐陵唐开元中逺祖徳灵仕为抚州长史因居属县之崇仁髙祖昻宋太学上舍生曽祖缄以春秋举进士至某官祖适父元徳母卢氏处士赋才瓌异音声如钟防防父母二兄亦蚤世时当宋季亡頼男子学防兵于村疃暮夜击人门钞掠其赀财以去稍与抗直剚以刄处士能自卫卒免其患会宋亡为元更易方笠窄袖衫处士独深衣幅巾翺翔自如人竞以为迂处士笑曰我故国之人也义当然尔府君善治生未防家大穰遂以赀雄乡里积粟嵗至数千廪遇饥则平价出之饥饿不能出户者计口而周之活者恒百余人宗婣无业班财以为馈死则给棺椁衣衾之善地且防其遗孤唯恐不及负逋不能庚者茍有所乞辄再与未尝有靳色或以田庐为偿处士正色责之曰先人之业何可废壊逋尚可纾也慰而遣之伻有盗廪粟者矜其贫益之使去识与不识咸目之为仁厚长者云防朝廷有鬻爵之命富家儿多竞奔处士恬不以为意客以空名告身来售处士曰吾愧不能以文学干禄位而渉铜臭之讥虽贵奚益哉府君性纯孝能事继母如亲母虽其性刚严不可近必下气婉容得其驩心而后止常以不及终养二亲语或临之辄呜咽流涕晨昏必展谒先祠遇初度之日号恸抵暮家人不忍见因讳言之训诸子以学亲自督视不至夜分不休也为人豁逹大度不少贬以狥流俗见假巫鬼惑人者力斥去乡人鬬争龂龂然正讙折以片言则免冠顿首谢嘉宾欵门倒屣出迎驩然无倦容虽不解饮必使尽醉而去元至正十一年辛未正月五日以无疾终夀八十六后二十二年当国朝洪武五年壬子于县之大龙山之原娶郝陈二氏子四人彬镐镛蕃镐以文行举于朝擢国子正女三人丁师周晋戴尚徳其壻也孙三人雝家奴寳定孙女三人尚防曽孙二人宜夀普兰曽孙女二人在室自夫仁厚之俗衰学者慨想三代之盛犹神龙游于间欲一见之而不可得呜呼岂其然哉人有古今心无古今有如处士之行如前所载茍谓之三代之民孰不谓然处士不可作矣予故特表出之以励夫人人然而仕之与否是有命也不必为处士惜也铭曰
　　祥麟威鳯隠而弗彰茍一出焉是为希世之祥谓之有邪则固不能以亟见谓之无邪则简防所纪何为其周且详吾谓处士为三代之民亦是类耳世之人无徒委之于渺茫缅懐徳人中心孔伤今其已矣何日而忘
　　故务光先生张公墓碣铭
　　公讳明卿字子晦姓张氏其先出于晋公族解张因其字张侯故后人以字为氏谱家谓轩辕之裔为弓正而赐姓为张者殆非也子孙家于临濮世有闻人至宋龙图阁直学士焘位望尤显元丰中退居于洛时年七十同太尉文潞公司徒富郑公为耆英之防洛中相传以为盛事龙图之弟正议大夫煜建炎初扈跸南渡遂为天台人煜生武节大夫埏埏生竹山尉钜钜生某官滺滺生某官述述生某官伯炽虽三世仕不甚显而皆与有禄食伯炽生菜菜生莘夫字某隠约田里间能以诗书自振逮入元朝用荐者为乡郡儒学正则公之父也公始成童而学正君卒即知家学是荷朝磨夕淬期以自立斋林氏素心邵氏皆乡先生行公执经往从之反覆诘难愈出愈新二氏方毅靳推与咸曰张氏有子矣至大间有诏求直言公慨然为政事书一巻将渡大江凌黄河以献于朝既而叹曰吾为生民计耳不知我者以其为干禄乎盍止之于是南还而教授里中终日俨坐不窥户庭乡之人士至有父子执经于门者傍县慕其为人聘致为子弟师公亦不辞然天性严重有挟贵而骄及习鄙防事者公叱之或不能悛辄令束书以归人曰先生不已甚乎公曰我之道盖如是也邓文肃公尝受业于学正君及为亷访使者屡遣使致书起公公谢不往公好施与防铜钱法废有人行哭甚哀公问之则曰父防在浅土吾铢两而积得钱若干欲借之以襄事今不用奈何公曰尔勿忧也出楮币八十缗易之不问其姓名而去甲寅嵗恶道殣相望公嵗暮自黄岩还逢饥者辄予钱至家则其囊枵枵空矣公恬然不以为意唯见官政有病于民每愤形于色走公府具白之虽不见聴士君子称焉生平不嗜荣名筑幽斋于智山列图书左右又甃石为山莳花艺竹遇嘉宾之至抵掌剧谈酾酒赋诗望之者犹世外人纎毫尘土盖不足涴也作为文章珠贯玉聨有台阁之风时逰戱翰墨笔法秾逸可玩兼善画竹石韵度清洒颇近文湖州此皆公之余事至论其学术则一以考亭朱子为宗毫分缕析洞见其肯綮着之事为不易心于贱贫不屈节于名势绰然能任人师之重是以登其门者皆彬彬雅饬谅而不颇其兄圣卿识见敻异以辞章自豪虽与公友恭无间独于论辨稍不相合必面颈发赤不明不措公长身防鬛衣冠整严昻然如出林之鹤见者畏而爱之因公所自号务光而称之为务光先生云其所着有言志藁四巻六艺编六巻存养録十二巻尚友编五巻世运畧八巻家传一巻政事书一巻皆藏于家公娶谢氏后公若干年卒子男四人曰公昌大宁路儒学正曰公显滁州儒学正博学而能文辞曰公福曰公良女三人皆适宦族王良佐王环赵永其壻也公夀五十有四至顺壬申七月某甲子卒之日也公卒时诸孤尚防逮至正某甲子十月某甲子始克奉二柩合窆于临海碛岭之原既已成礼公显乃奉公同门友于君演之状来乞铭予闻天台为灵越奥区所谓金庭玉室璚楼璿台咸在焉故其下多清修隠居之士若任次龙庾子真是已九原莫作有如公者其殆任庾之流亚欤虽然彼长往山林藐人世如秕穅视公著书立言以衣被于来世者又为何如也孰得孰失必有能辨之者铭曰
　　既有以丽之曷从而蔽之既有以致之曷从而避之胡熙辰之遘而大耋是遗诎伸虽人显晦则时乃浚洛伊乃达泗沂乃牖夫民彛碛岭崔白石如脂太史勒辞尚知为务光先生之碑
　　故黄府君墓碣铭
　　予从乌伤黄文献公游识公仲子仲华甫进承公话言退与仲华磐桓华川上温润如琼瑶使人不忍厌去公薨世大变甲兵满天地东西各不相闻及真人起临濠廓清六合予入侍讲禁林防浙江行中书新贡士至有黄昶者来叙世契问之实仲华诸孙复叩仲华何如则作土中人五年矣为太息者久之昶寻从予入史局防一载间自撰仲华行状涕泣请铭仲华名橒仲华字也自防嶷然有立出与羣童敖歩武有度不失尺寸乡先达韪之暨长抚世酬物悉中权度州里哗然称之曰能父兄素儒懦疆畎为豪右兼并仲华奋厉致家之肥悉纳金赎还自是益敦仁厚行贫而贷泉者不责其息稍弗能庚焚劵示之或有忿鬭者赴愬于仲华聴已指曰尔言曲尔言直皆心服去且曰得黄公片言贤于县令长十人避兵石门山一妇疲卧荒榛时游骑已迫仲华命媵女扶以奔与诸妇同寝食冦退询其家归之然终不识其面性至孝亲疾进药剂无时夜不遑甘寝及没衣襚棺竁之费咸出于私不忍烦诸兄文献公刚介子弟鲜得懽心仲华曲尽其承酣觞笑谈煦煦如阳春亲属有使酒难近者且愎谏仲华从容白其利害卒至改行仲华行事多类此他不能悉书仲华卒于吴元年三月十一日其月某日于崇徳乡平洋原先墓之次夀六十七世系迁移之详文献公已见诸图记曽大父堮宋承节郎元赠嘉议大夫礼部尚书上轻车都尉追封江夏郡侯妣徐氏追封江夏郡夫人大父铸赠中奉大夫江浙等处行中书省叅知政事轻车都尉追封江夏郡侯进封公妣童氏追封江夏郡夫人父漙妣喻氏仲华配室傅氏生子三璨琥瓒女一适刘如珪孙男四永昶庚敏予惟阀阅之家鲜克由礼有若仲华闲雅整饬抱齐鲁诸儒至行孰谓非贤邪予故特铭之以为耸善之助使人人取则仲华其不为三代之民矣乎铭曰中恬而熙外亷而隅惟义之是随大振厥家尚质去华肫肫乎无涯有岿者山有冽斯泉灵气之郁体魄斯安继以永年
　　故巾山处士林君墓碣铭
　　予来南京索文者接踵而至多以衰耄力辞一日有持陇上白云槀相示者勉强一视之彬彬乎卿云也英英乎岩花靘妍也泠泠乎若幽人狷士饮氷而嚼雪也予亟问之斯何人之诗也持者跽而答曰宗之先子所赋也先子讳茂濬字显之姓林氏世为天台望族生平酷嗜吟上自汉魏下逮唐宋诸家无不漱其芳腴挹其真醇积而后发发必竭尽其兴趣虽雕胃琢肾弗顾也尝搆一室深广寻丈内外以垩涂之白色晃若积雪初霁月光穿漏虽赤日如火凉气亦翛翛然生先子澄坐其中而吟事益畅遇嘉朋至焚香啜茗谈古今事上下三千年玉贯珠聨絶纚纚可聴或取雅琴鼓一再行起歩白云缥缈间逺近望之以为神仙中人晚年颇嗜金丹之学取周易叅同契与二三友讲之叹曰一气孔神无为之根水火交搆载其营魂浮游规中存之又存粗秽既澄游神九门奈之何捐弃之邪乃调息致修取心一物一道一之説自呼为三一子通之士多竒之集贤院闻其操行清絶不乐仕进因其所居巾山以巾山处士号之先子弗欲也吴元年丁未九月二十八日夜漏下三刻大兵下台城先子亟出没于河年六十又三洪武八年乙夘某月日于临海县兴国乡庆善里溪之原惟先子素行敦饬亲仁善邻具有恩意而所谓白云槀者尤为时所传诵墓门有石不肖愿图文镌之防显阐幽在先生一挥翰间耳敢再拜以请呜呼予为文所累防欲燔毁笔砚若而翁者其事有可书如此又安能靳一辞耶遂序其事而系之以铭处士曽祖某祖某父某母某氏先配杜氏生珤继室章氏生宗即来速铭者以学行举于朝授南阳府同知邓州事迁太原府通判女二杜元昭金仲徳其壻云铭曰
　　不艳于荣不徇于声一以诗名弭其人麄发其天倪龙虎功齐寄情五羽衣蹁蹮望之若仙尸解于河其幻则那夀何少多邈哉紫虚有鹤来归千载之思
　　故姜府君墓碣铭
　　君讳泽字润甫姓姜氏其先居兰溪之髦贤祖某父思齐以赀雄于乡环其居五里所凡山若田皆克有之及君之生其父已五十余越三年父卒又三年母时氏亦卒贪夫欺君之孤弱挟黠为奸内蛊而外蚀之并吞防尽君之女兄道真时已归金华杨某矣间一归视君抚君顶泣曰姜氏之世不絶者仅有此息尔茍或凶竖欲去之以灭口则宗祀必絶为若敖氏之馁鬼矣夫岂可哉区区赀产有不足计也急挟之以归杨氏鞠育之如己子稍长俾从乡先生杨梦斗王月溪赵松坡董觉斋游志虑渊冲而识见迥抜遂白于县大夫复其先茔若干所田若干畞虽仅存十一于千百乡之人士无不谓君为能者已而女兄命赘于同里之王氏君不忍释之而去遂舍于女兄西偏挟王同居事之如母与姑每得嘉味必先进不进不敢先食及生子若孙嵗时相率坐女兄中堂罗拜于庭不知者以为真其母姑也君既受女兄卯翼之恩所以思报之者备悉志虑及女兄防夫而无子为立从子恢道为后而躬扶持之其门頼以不坠虽杨氏之婣党无不以孝弟忠信淑之有悖戾者惧之以法令亦翕然聴从君再从侄道被造伪钞者所诬道初不识其人千夫长帅州官逮系之从者百余人君闻之大恐走州中愬其故官寘道稠人中命造钞者执之乃妄曵他男子以前事遂释丁未嵗祲人相食君往籴七闽时流民所往成羣动以数百计乗间钞道莫敢何问君独以计脱卒致白粲来归六亲頼之以济君颇通刑名家书于新令尤所练习或有致讼者质之为言其利害讼为衰止君晚命仲子迁城中往来嬉游以书史自娱因以盘隠自号一旦有疾度不能以生因泣谓二子曰吾非女兄不克至于是誓将奉窀穸之事庶防少尽心焉奈何今且先之尔等他日当有以慊吾志遂暝时至正壬午十月三日也夀六十又一是年十一月十二日于西山先茔之侧配王氏后二十三年卒遂合焉二子曰明道曰懋某孙五人曰焴曰防曰溥曰继曰善焴能积学为名儒以荐者为婺州路儒学録寻举进士擢永平延安丞孙女二人长适黙成先生七世孙潘思明次适陈仁曽孙三人曰麟曰堪曰増呜呼金华为文献之邦气习之所移风声之所被往往人多士君子之行有如君者不幸遭门衰祚薄之余乃能耸然自异不踣其家复乐道人以为善而摅急报恩之志尤寤寐不忘夫岂无其故哉传曰大河东流九里余润此盖从古而然也濓不敏幸与焴同出于闻人先生之门墓文之属有不得辞其责第深愧者文彩衰弱不足以昭幽廓潜然亦自谓据事直言而无所憾也铭曰
　　孰畀之隆而阏于逢其非天耶一髪之存卒续厥门其非天耶无徳弗酬得与善为逑其非天耶发迹诗书有孙为儒其非天耶生遂死安松阡郁蟠其非天耶卓哉善人延裕于后昆其非天耶
　　故叶夫人墓碣铭
　　山西提刑按察司佥事张孟兼请余铭其大母叶氏之墓凡三年矣予时供奉词林日以文墨事上竟弗暇为今防恩休致家居而孟兼亦予告省亲道过予门又复以前事为属其言极惨戚予何忍不为孟兼一铭之乎孟兼之言曰大父年逾六袠而未有孙及生孟兼具牢醴飨贤士大夫且曰吾衰矣不意埀殁之年获抱孙焉于是贤士大夫咸起举觞为夀未防大父亡大母见孟兼辄泣尤爱怜之孟兼病创疡浸滛被体昼夜啼不休大母与乳母范鞠诸房中亲为傅药节宣其食与衣见其学歩学言每为喜动顔色已而叹曰恨不令汝大父见之年十九礼宜授室始离大母左右逰学城南师事闻人先生辩析六艺采刺为篇章久之乃归大母喜倍于前已而复叹曰恨不令汝大父见之嵗乙巳朝廷下诏求贤以图治安州县不以孟兼为不敏交章荐之孟兼将赴京大母执孟兼手泣而言曰汝大父念汝甚唯寐忘之不幸不见汝之成立汝今欲入官当夙夜尽心以奉公上庶防不辱于前人老身虽即瞑目无憾已孟兼谨佩服之弗敢违既至防恩擢国子録转主事仪曹迁丞奉常凡厯八春秋屡思谒告觐省动有物尼之洪武五年十一月二十日严君以书来曰汝大母以今日终临终无他言唯曰吾年七十又四分当死百无所歉于中独惜不与吾孙一相见耳孟兼读已五内分裂恨不即死相从于地下礼部尚书陶公白于丞相府遂以上闻获还哭于墓次时大母祔大父徐山兆域距卒时已三十四日矣自时孟兼出为今官寻陞山东提刑按察副使痛念禄足以充养而大母遽捐馆舍防然伤心然非辞章无以白大母之行而泄孟兼无穷之悲焉所以不避谴呵而频渎于执事者职是故也予闻之亦为之怆然呜呼余何忍不为孟兼一铭之乎叶氏讳某杭之仁和人父信母某氏世以种善闻年三十归浦阳张府君镇初府君娶同县陈氏无子叶氏来为之侧室性慈恵柔顺事陈氏如事姑复好施与逢单窭无倚者捐所有物资之弗靳三族翕然称其贤生一子垕二孙长即孟兼次善一孙女一某四曽孙钧朝干全予自少龄恒得惊风疾数渉阽危頼祖妣金淑人保抱携持以全性命窃禄熙朝位跻法从常思有以发扬潜徳而一时故老号称能文辞者先后凘尽竟无从求之方战惕不自宁而孟兼乃惓惓徴铭弗懈亦可谓知其所重而竭报本之诚者予颇愧焉呜呼余何忍不为孟兼一铭之乎虽然孟兼以文章政事着闻当世绣衣直指威詟暴彊其大父母虽不获见亦足以慰九泉之望铭与不铭未足深议也铭曰
　　君子抱孙以其继宗也斯勤斯恩奚暇计其瘝恫也珠之藏槖玉之蕴璞寳之俾有终也为盘为敦光烛于外大显厥庸也乐石勒铭树之林茔马鬛其封也
　　故郑夫人夏氏新阡碣铭
　　至正三年夏五月予来读书浦阳东明山翻阅之倦因黙坐木榻上忽郑君涛防冠绖带揖予而言曰涛妻夏邕字伯熙生十九年即与涛为配又七年不幸以疾终所遗一小儿曰枋始三嵗未能胜荐奠保母掖至柩前教之俛伏枋虽未解事念母不见亦仰首作呜呜声涛见之虽欲以礼制哀不自知涕之从出也言讫泣下数行良久又曰夏氏家本虎林世有显人邕之曽大父天瑞正议大夫泉州路总管大父若木奉议大夫建徳路总管府治中父应孙承事郎两浙都转运盐使司黄岩场监司令司令君娶永嘉陈夫人陈生二女伯即邕季曰穆字叔熙司令君以泰定末来尉浦江遂许以邕配涛以穆配涛之再从弟永后十年二女寔来涛家去年十月朔穆既先逝今年五月初二日邕复以一病不起胡天之降防于涛家者若是忍也邕屡有娠不乳及得枋酷爱之至数易乳妪犹未慊其意闻儿啼声中心怦怦然自是遂得惊疾疾既剧防司令君卒黄嵓邕复哭之哀迨穆之防但能悲惋已无力出声犹日使人视枋惟谨考其行事固无有大异人者然其小心畏慎未尝一日少懈涛家义聚九世族属之众防二千指邕壹以礼遇之族属之人咸以端荘静懿称其贤邕今已矣将以十二月初三日窆于穆之墓北车马坞涛独悯其以念子之故而致疾幸先生赐之铭使枋粗有知或谒墓下而读焉则念母之心将油然而生是先生教枋以孝也言讫复泣下呜呼邕之事诚若过矣世之人诚以父母爱子之心爱其亲庸不谓之孝乎是宜铭之以厉吾徒且以警枋也铭曰
　　母爱之由天衷子报之胡不同倘有人心当省厥躬过是墓者宁不为之改容
　　节妇朱夫人墓碣
　　节妇朱夫人讳则中鄱阳人年十五归同里句容县教谕刘斗鳯生三子炳煜燮一女旭贞而刘亡夫人年三十二又二十四年乃终夀五十六夫人自刘殁悉屏脂泽弗御益力家政晨起坐堂上更列傔媵于堂下令之曰尔为某汝为某晚各防其成无爽期者然乐于振急遇嵗俭及大雨雪必散粟虽防材之细亦多艺分给之人有斗升之籴主廪者慵于啓钥难之夫人骂曰尔饱矣岂知彼悬鍑待炊耶嵗壬辰夫人家燬于兵童御散尽炳提义旅随大将军上饶燮又死于厉旭贞适浮梁张子明未防煜亦为仇家所害夫人间闗出万死独抱炳子玉往依张使玉衣垢敝服杂荛儿牧竖中卒有急令窜山泽夫人身先之每抚其顶泣曰我一家兵祸极矣汝父存亡未可知刘氏一宗若髪悬弗坠者頼汝在尔奈何虎豹又窥伺未巳耶鬼神有知得持汝以见汝父我含笑入地矣言讫衣袂尽湿后四年炳从间道回见夫人相与抱持哭絶而复苏夫人指玉曰吾所以不死者有此故尔炳因迎养新安复迁浮梁竟以疾卒张舍实某年月日也以某月日县东发京乡之史源铭曰
　　史源之山杨若曵旌有岿者藏太史是铭过者式焉知为节妇之茔

　　文宪集巻二十三
　　钦定四库全书
　　文宪集巻二十四
　　明　宋濓　撰
　　墓版文【凡十章】
　　故封承事郎给事中王府君墓版文
　　惟王氏所岀不一有姬姓者二族有妫姓子姓者各一族有蕃姓者析四族余未暇论述然姬姓二族皆出于周其一始于王子晋之子司徒宗恭其后则太原琅琅为尤盛其一始于毕公髙之子毕万其后则京兆河间为龙蕃二者皆以其王族故氏之为王云太原之族自秦汉以至于唐最多显著与清河之崔陇西之李荥阳之郑范阳之卢天下号为五姓载于史牒者班班可考也太原之裔有分居光之固始者自东晋南渡来迁泉之晋江温陵里图牒防不知其为几世至唐协律郎普又自晋江迁黄阳之延兴里协律生宋大理评事文郁大理生校书郎讷校书生大理评事保隆评事生莆田县尉仁暅县尉生睿睿生连连生吁吁生乡贡进士赠奉直大夫国光进士生给事中晞亮给事生长溪东尉桂东尉生奉直大夫润之奉直生礼部侍郎太冲礼部生知南海县事应麟知县生元莆田县典史子春则府君父也母任氏府君讳公谷字徳良生三年而典史君亡及稍长问其母曰吾父何在母曰若父死已久墓木今将拱矣府君擗踊号恸即制斩衰绖帯追行三年防事兄最乐先生朝有如其父丝毫不违其教今先生时号名儒以古文着闻亦尽心于府君鞠育导廸无不备至羣族内外姻皆称之府君业郡庠精勤越流軰夜将半邻斋灯火尽灭府君独焚膏挟册兀坐如枯株自是能通一经发为大义亦整比可观郡慱士命题招弟子郡试于堂府君特居首列防歳当大比同舍生皆踊跃入家状期赴乡闱府君独漠然若无闻或劝之府君泣曰予生髪未燥先公弃捐一念及兹肝胆为之析裂虽幸母夫人存鹤发鬅鬙而疾疢挠之恨不化一刻为一朝尚忍斯须离膝下乎杜门不出日以色飬为事及夫人卒葬祭一遵礼度哀号不暂舍性好施家虽单窭闻人饥冻辄解衣减食济之不然夜不得甘寝君子以为贤元季政大乱七闽之豪挟兵威以擅生杀割土疆徃徃致书交辟之府君度其无成皆峻辞已而乱愈亟府君挈妻孥避地仙游山中曳杖盘桓而烟霞泉石日与之相亲及皇明御厯六合载清而府君则頽然老矣乃谓其长子寅曰不仕无义吾非不知也第廹于亲老且病耳尔当力学淬行以继其门寅遂以尚书中乡贡第九名上南宫未及防试擢为给事中寻兼靖江相府録事阶承事郎朝廷推恩封府君承事郎给事中府君之配陈氏先卒已十年至是亦赠孺人寅方摄监察御史按劾山西忽官书至驿言府君已殁寅匍匐奔还南京诣予哭曰寅罪逆深重祸延先子以洪武八年十月三十日长逝寿仅五十又八寅将驰归择地县南香山里白石峯之原以九年某月日襄兹大事而起母孺人之骨合塟焉惟先生职在太史中朝名公卿之墓无不借雄文传信于世敢奉楚府伴读陈子晟状再拜以请惟先生畀矜之予闻闽多故族虽厯年千余而其文献犹有足徴者府君善承家学岂不思出就功名之防独以亲故不敢蹞歩舍去则其敦厉孝行絶于人逺甚孝为百行冠冕所闗彝伦者甚大此而不铭乌乎铭寅能汲汲孜孜显露潜徳惟恐人之不闻府君亦可谓有子矣府君六子长即寅次曰同曰骥曰祥曰载曰龙同骥载龙夭女一未行孙一陵生铭曰人所贵者身身之所本曰亲呼吸相通实一气之分乃或委而去之南则之越西则去秦能敦本而厚伦者岂不在于斯人岂不在于斯人
　　赠承事郎工部主事刘府君墓版文
　　濂家食时尝如乌伤其校官刘君浩卿来见浩卿讳演美容仪晢白如冠玉有鹄峙鸾停之状聆其谹议推阐王霸欲见之开物成务建瓴注而健鹘飞也求所着文阅之气充而声雄风雨晦冥雷电恍惚若鬼神之出入也濂甚艳其人数与之游盖浩卿受经玉山郑录事明善录事精通伊洛之学望重当世浩卿获其传为多濂意浩卿非文墨可羁必腾迅以升已而浩卿秩满去濂亦潜伏大山长谷声迹絶不闻防元箓告终而皇明御极濂应聘而起累迁入禁林浩卿之子彬亦典仪晋王府既胥防亟问浩卿安否则墓木拱矣濂失声哭曰浩卿止于是耶不觉为潸然出涕彬才猷日着转承事郎工部主事改员外郎间谓濂曰彬幸借先子明训忝任官使近得援例赠先子如彬官母叶氏亦赠孺人先子卒时年五十又四乃元至正癸巳三月九日后七年己亥十月二十二日始塟丽水县孝行乡之桐岭原迄今洪武丙辰盖已八载而悬棺之石无文非不孝欤愿先生畀矜之言讫泣下既而又曰先子之行多可书彬不能记其详先子事父孝生能尽养暨没庐墓左者三年廉访使者遂以孝亷举教谕义乌移龙泉兴补百废孳孳如嗜欲陞明善书院山长以母耄辞先子性谨饬非大寒不袭重裘虽暑铄金正衣冠而坐挟册讽咏终日与人期在百里外风雨必赴之一日行桃山中见涕泪赴溺者先子止问之曰吾母亡未塟质先庐得钱二十千今遗之欲生奚为先子阳谓曰尔勿忧诚吾拾之尔力挽归家偿钱如其数其人知非真拜受感泣而去先子濒殁谓彬曰金华宋先生最知我我死当以墓文相累彬敢衔哀以请愿先生畀矜之言讫复泣下濓曰濓实知尔父尔父有经济才志不获施以卒耆旧凋落宜尔不能详濓故掇其概言之系之以铭刘氏世居括曽祖某祖桂好施与州里歳俭亦赖之父徳泽好施如先人母叶氏子男子三长师曽南康都昌丞次师夏即彬次师雍孙男子一煇女子四梁松朱某汤谨其婿也一未行铭曰
　　丹穴之凤五色离褷不髙翔于千仞乃戢翼而威蛇命也奈何振古如兹噫
　　故浦江义门第八世郑府君墓版文
　　浦江义门其第八世主家政者曰郑渭字伯阳宋龙防丞徳珪之曽孙东埜处士文佩之孙元赠中书礼部郎中鉴之子年七十二以洪武十年九月十九日终于家十一月二十四日葬于县东三十里杉栢墓之原其子梃桷与其孙炯勲合辞请铭于太史氏濓濓乃为之铭曰
　　维伯阳父自防頴发佐诸父齐家才超然自见也泉布出纳及米塩细务一一钩校使无所漏也更繇之繁身独任之载星徃来逾三十春秋不惮烦也辞意恳欵壹本诸诚无纎毫人伪也化行乡邦三尺之童卒皆信服呼之为长者也县之大夫踵门问政告之以利病民隂受其赐也方岳重臣嘉其笃纯欲辟为从事辞不为也上绳祖武下仪孙曽循蹈规矩昼夜兢兢自惕也大田以祭严若祖考之临勒石示训戒勿质鬻之也合爨一世中更乱离左抗右御卒使危复安也羣从同乐熈熈然如春风和气袭人见者革面也宅心忠厚不动声气宁人加已誓不先人也国初定赋郡田一斛骤増其半白于当路而蠲之也姻家析赀陈之以秉彛不以已之亲踈为厚薄人服其均且平也宗族有早孤者收而鞠之敛其租入逮长而悉归之也有盗持斧斤之林僮徃御之反为盗所殴僮妻徃防之失足坠堑死禁僮勿讼反遗之槥椟也职此之故闻其捐馆一郡为之出涕贵贱贤愚无间然也其妻吴裕字曰静安能通诗书为一家女师是以配君子也呜呼世不逮古夫妻相虐而兄弟为仇比比皆然也有若伯阳父实中流之砥柱彛伦赖以扶树名教赖以増重奈何去昭昭而就防也青山不移流泉不竭而形容不可复覩茍可赎之当人百其身也呜呼勒铭斯阡言有尽而情无穷过者读之不为之涕泗汍澜非仁人也
　　郑彦宏甫墓版文
　　郑彦宏甫讳钜浦江人也其家十世聚居诸父平山府君文泰才雄志鋭盖以义亢其族特善彦宏彦宏毎侍左右操其权度以裁小大之政府君没从兄青慩居士钦有才如府君日恢宏之其宗愈光茂亦惟彦宏是友盖彦宏凝慤而夷冲其与物交范防至密谙练甚精而于羣从之间倾诚以相周旋故得其驩心其考文轰蚤世奉妣黄夫人尽孝及夫人亡出寝于外二年弗近酒肉哀恸无昼夜几伤其生居亡何彦宏以次长其家确守成法如执玉捧盈唯恐有媿前人然所见一定虽羣言沸腾终不可揺夺由是内外政皆治防遭兵难法无少爽性好施与天大雪有童子冻饿道路彦宏亟温以酒且治纩衣之使养于家喜注善药起人夜半有告急者即应之亦无留难一日以事适邻邑忽有拜马前者彦宏曰吾不汝识今拜欲何为拜者曰吾家四三人病滞下欲死赖公药乃生食公之徳久不报幸一见不自知其防之顿地也彦宏笑遣之彦宏寿六十七以某年月日卒卒后一月某日塟于左溪山西源娶周氏先十八年卒生子男三演渊洧演夭渊洧皆恂恂善继而渊通经艺以古文辞知名于时用荐者为月泉书院山长女一归江莲孙男四楷柽栎檀柽夭女三人皆在室彦宏遇人煦煦有防意迨没人思之弗置至今有涙落者昔唐张公艺李知本刘君良皆以孝友闻史臣称之以谓此三人者孝行推于友睦而礼逊之风数世不衰皆在元魏齐隋之际眞所谓豪杰之士虽无文王犹兴者今较以彦宏之家君子咸言过之而彦宏诸行又跬歩不越于绳榘非杰然自立者能若是乎南陔白华商之季世仅见之夫子删诗特存其声而弗削况于后世者乎濓与彦宏防凡三十年知之为至于是造文表诸墓以风示人人庶几有来取则者
　　故章府君墓版文
　　章府君姓也遇孙名也宗觐字也浦城西邨康州刺史及自南安来迁也今居龙泉康州五世孙都官郎中重再迁也又十一世至焕文三迁县西之锦川也焕文生斯立斯立生格皆潜耀岩穴而善利覃于乡邦此府君曽祖祖父也当唐之季逺祖仔钧受唐命官至检校太傅西北面行营招讨制置使勲名著于一时其妻越国夫人练氏懿徳隂畅能全建州一城生聚生子一十五人其后多荣号登进士第者几百人若郇国文简公得象以清忠致位台辅若宝文阁待制衡以文辞卓冠多士若忠恪公谊立朝论事务存大体若庄简公楶建功泾原而夏童不敢东牧盖章章者其他位法从典大藩者项背相望此府君世泽也持身凝简超然百为之外而毅肃之气洽于伦类望之如大山中居莫不尊而仰之然耿介无阿私临事定议则曰某为囘邪某为謇谔凛凛不少贬此府君恒性也凝坐一榻自明至曛未尝去衣冠发言必想践未践则终日若思遑遑不少宁族婣比闾三尺童子来见必以礼接弗敢慢且谆谆然戒曰惇尔孝弟引翼尔文学毋陨乃祖乃父声闻以为尔家羞人稔其徳事不得直亦上谒而求平焉从容谕之辄中其肯綮誓勿烦有司旱暵疫疠泣祷于上下神祗不获应不止此府君驯行也甲子三百六十有六府君所享年也至正三年五月六日没之年月日也窆之年月若日则十四年二月十一日也县之西宁乡玉峯山之阳葬之地也宋兵部架阁张公宏女府君配也曰珪曰璋曰御史中丞溢子男子也妻县人士陈师大者子女子也曰存仁曰存质曰某元帅存道曰存诚曰存厚曰存礼孙也件系羣行而为之状者青田刘先生基也譔次其事而树文于墓门者溢之同志友宋濓也铭曰维章受氏出自东海曰齐之姜也奕叶蝉施于北南于煜其光也玉象降徴叠笏成陵烂然有章也府君承之凝简而昭渊慤以庄也左矩右绳周旋敕慎纳于危防也不诡而随不肆而卬不尨而凉也含真葆熈脗合至莫吐耀芒也何以嫓之龙剑在襓神珠韫房也茍鬯所施物罔非吉胡敛不张也有子继志曰隠曰显各惟其常也栖心奥区三秀孕竒或发休祥也执法中司曰简岩岩凛为飞霜也玉峯之阡冲和固结其气灵长也太史勒铭镌诸乐石百世而弗忘也
　　故愚庵先生方公墓版文
　　呜呼自我齐国文公绍伊洛之正绪号为世适益衍而彰传道受业者几徧大江之南而天台为极盛时则有潘子善氏林叔恭氏赵几道氏兄弟以及杜仲良氏如此者不能徧举皆见而知之推原体用之学敷化治而风动于四方重徽叠照于斯为至流风遗俗汔今犹有未冺若我愚庵先生方公其殆闻而知之者欤先生讳克勤字去矜姓方氏其裔出睦州英处士于宋初十五世祖廿四府君某始迁宁海侯城里曽大父重桂乡贡进士大父子野父烱元鄞县儒学敎谕母叶氏宋丞相夣鼎从曽孙女也先生防而端凝五歳知读书自辨章句十歳暗记五经诸老先生啧啧爱赏目为神童年埀弱冠徧穷濓洛闗闽遗书及寻乡先达授源委凡渉性命道徳之秘穷研探索寝食为之几废因喟然叹曰为学必合天人而后可舍是非学也至正甲辰尝一践塲屋言国家利害峭直无所顾忌有司不敢取飘然东归益闭戸潜心于一卦一爻必欲验诸事为至于天文地形礼乐刑政及制度名物之属亦辨析归于至当如指诸掌防海民为变江浙行中书檄吴江同知金刚奴募民为水兵先生诣金刚奴谓曰民计穷而为盗未为盗者亦挻挻欲动奈何授之以兵是谓増盗非御盗也金刚奴怒不荅既而水兵果于中道杀防吏逃去从盗金刚奴逾垣走折一足始悔曰吾不从方先生言以至于此未几侍御史左荅纳失里至郡招谕刘都事基为之副先生上书陈勦殄之畧不宜姑息都事韪其言而不能用遂致郡县陷没民罹涂炭先生发愤入山谷采松栢食之累日不返当路延先生入幕府先生谢曰我辟谷久矣弗足与人间事也吴元年冬大明兵取台州先生欣逄真主之出乃大有为之时疏举贤才安人心黜豪强除暴敛明敎育十余事将上之未果洪武二年诏立郡县学以训导辟先生乐于育才即起应命负笈来从者至百余人先生据经陈义曲畅旁通几无毫发遗憾闻者皆沦肌浃髓薫为善良俄以母夫人春秋髙力辞而归诸生追之者踵相接学舍为空四年夏朝廷闻先生贤欲致之部使者袁君宏以书币来徴先生以母老不忍离左右辟去旁县郡承使者风防杂逮婣连督索之先生上京师两诣执政固辞执政竒先生材命就铨曹试考覈入格名列第二上特命知济宁府事阶朝列大夫锡之冠帯以行先生至官为书一通悬于康衢谕上爱养元元之意民有所不平诣府自言禁吏胥不得呵问日引耆耄坐语访以得失郡学旧有孔子庙堂頽圮聘前进士为师弟子员有未备者选补之役浮屠以葺庙堂南凿为泮池傍列两序辟射圃于庙北造弓矢树正鹄日一再视学亲为正句读较中否属县之内社各立学学凡数百区学子系籍者二千人兵后号为最盛始有诏民辟废田者阅三载乃税吏徼近功不侯期敛之复以田定起科繇民益惰田不増辟先生与民约定为简书列为丁产为上中下三等等复析为三毎有徴发恒视书为则吏不敢并縁为奸歳且暮转戎衣于燕时有令役民舟者有诛别郡以牛车从事天雨雪牛僵死于道破产者十八九民请以舟就役僚佐畏令难之先生曰吾知从民便抵法非所辞也即载以舟具白山东行中书省省义不问郡仓絶粮省檄民七百里青州民病不能适漕运者自淮安输济南道出郡境先生欲就输郡仓而使济南致青州告于行省弗听即以闻户部戸部奏可行省臣愧之郡城壊故事筑以兵指挥使挟贵人势当五六月聚民万余治之民不得田哀号而即工声闻数里先生奋曰民病不救恶用二千石为宻闻中书同官疑且得罪不敢署名先生独署之胡丞相惟庸以闻即日诏罢先是不雨先生跣徧祷羣祠涕泣卧祠下誓不雨不还至是诏下民驩呼而散大雨如注是嵗五谷俱熟民歌曰孰罢我役使君之力孰成我黍使君之雨使君勿去我民父母自是连二歳三祷皆有年五年秋隣境尽蝗先生省愆变食稽首告天夜闻空中薨薨声烛之乃飞蝗蔽天而过郡独有年民有赴愬者随事则决大者笞辱小者谕遣之不留案牍尤慎于庶狱月録日省不使乆淹或文有未具时作糜徧食之夏秋之税毎命斛卒持概髙下出其手或至累旬不收民兢指仓为穽先生令民自概斛卒敛手不敢出气遇将西成预移文与民期民争来输不遣一吏而税常先登江西浙西二行省运粮百万济宁水陆数千里先生视如部民不使有锱铢怨怼旧比毎斛益四升以禆蠧耗先生悯其道远言于朝蠲之府召州县官属皆役皂徃徃索赂无厌先生下信符置邮无敢不至者信符之籍以印识而中分之吏托月日稽违以媒利先生私藏之缓急有程一自己出复行其法于封内壹以信符召民民得竟并力耕桑襁负来归者相望于道初赴官时戸仅三万税万余石三年之后税以石计者十四万四千七百戸亦増至六万有竒二州二十县家有积粟野无饿莩羊牛鸡犬散被郊坰富庻充实如承平之世至于社稷山川诸祀先生脩崇坛壝严饬器服或树名木于周垣之外一如仪制无有所阙水驿在西门内庳陋汚湿居者弗宁先生料拣材木农之隙更作于城南庭堂室房敞逾昔冬寒河冻驿舟不行令舟人伐木为炭穿土穴蔵氷因其余力以成事功泗水经郡城南通淮江北引河济地势髙泻搆石为牐而时畜泄之鲁桥枣林二牐厯歳乆坏石填河中舟道难之役牐丁絙壊石治灰而甓之故以苇囷庤粮火屡为灾教民为陶瓦营屋百余间申戒火令编民居为曹伍逓相救恤其患遂止大将军魏国徐公达副将军曹国李公文忠统士马十万之燕驻郡稍乆要官势吏争索粮刍相胶葛于前先生依序酬决无不如意一军称能永嘉侯朱公亮祖将舟师数百艘北征河水涸舟胶不可动胁先生曰即趣五千夫浚河否则以军法论日且暮先生不忍烦民泣祷于天夜二皷天雨黎明水起数尺舟竟去莫有言者先生为政以风化为急务以徳胜佐贰始虽倨慢先生委诚待之卒愧服武夫悍将不知礼久亦化戢在官纵无事终日冠衣坐堂上召诸吏授以书诗法律或公牍堆几羣辨方哗先生片言折之各心悦而去性不喜近名常自诵曰近名必立威立威必至害人吾不忍为也府庭之间不陈杻械革鞭悬楹间示不妄罚省宪考绩为六府最八年春入朝皇上以为善治民锡燕仪曹使践其旧职濒行奬谕有加且曰政成当显用卿秋八月知曹县事程贡尝以不职被笞心衔之上封事言状诏御史杨某亷按杨为程故人恐程坐诬罪易民服潜索先生过事逾两月无所得乃捕府中卒吏尽系之榜掠无完肤无一可问者杨更与其吏谋诬先生用仓中灰苇时十月固未尝附火而苇则苫公宇垣实无私用者先生不与辩遂就逮民号呼填道随行百余里者将千数先生次子孝孺上书政府大臣愿以身为军赎父罪不报竟谪役江浦防空印事起吏又诬及之孝孺复草防将伏阙上诉而先生殁于京师九年冬十月二十四日也寿仅五十又一孝孺与兄孝闻奉柩东归十年春二月二十四日窆于县东北深湾章施山之原礼也先生妻林氏讳姬妇道为一族冠先十五年卒至是合塟生子二人即孝闻孝孺孝闻年十三居母之防不肉食至服除人以纯孝称之女一人再娶王氏讳在生女一人未弥月而王卒少房董氏育之董氏生子一人曰孝友二女皆在室未行先生靣白如玉须眉秀整不妄笑语动容周旋必合礼法兵乱负母逃入深谷两踵血流遇二弟训育备至终身未尝失色与人交率真任质不事表襮不以久近为冷热立谈之顷洞见肝膈南冠过郡者必以米醪馈之不能歩者僦舟车送之莱芜丞陈川欲迎母为养厄于无赀出钱五千助之同列以事夺禄买布帛给其用且日延之对食久而不衰脱逢其饮醉投案大诟而去待之益恭及酒解来谢阳若不知者曰昔之夜吾亦醉矣不识君何谢也生平奉养简素不服纨绮御一布数年载不易日不再肉不治官事辄却肉不食所守亷甚丝毛不取诸人毎行县以物自随杯汤不肯受兖州守因童进二木瓜笞童十召州吏还之乡人有为饶阳令者以燖雁侑书力却去乃已初至官时禄米一斛可易金三两以军食告乏月取十斗为食余悉储于仓或尤其迂不恤也晚年益加畏慎昼所为之事夜则白于天俯仰皆无愧怍荣辱利害恒视之若一坦然不疑古所谓体道成徳之人先生诚庻几焉其为文章质而不华平而中理有汗漫集若干巻传学者云濓私自念齐国文公之薨始一百七十又九年而其学寖防希世取宠者徒剽掠为谈辩夸多鬭靡者务组织为篇章文公所以扶世教淑人心者率弃为空言故其临事之际仰攫俯拾唯恐利不入槖至有庸夫贱防之不屑为者呜呼可叹也已有如先生闻风而兴乃能诚求实践参前倚衡俨若上帝鉴临涵养既纯发舒自异仁民善俗之政至今人人能道之夫命虽止于斯而其率性防道无愧于文公者尚皦然弗诬也孝孺久从濓受经颇知先生行事之详于是厯叙其故而系之以铭铭曰
　　堂堂齐公命世之雄伊洛正传实为大宗入天出人完传翼经有遏必防无幽不明畴不皷箧千里来过灿如聚星惟台独多流光所及宁有翳昏揭彼日月辉于天门逝者沄沄灭景销声不有人豪闻风孰兴猗欤先生行知尊闻养气弗馁充干塞坤实孚名随上彻九天鹤书翩翻降于丘园爰自布韦专城以居象笏朱衣于赫其仪宠防之加其广无垠曷以报之誓不顾身敷宣帝仁达于齐氓以煦以妪以致其亨民或劳只如鲂之頳乃平更繇俾遂其生黠胥舞文其贪若狼乃障乃防而扼其亢人相告言久婴乱离父母孔尔我胡弗归十百为羣其来如云操厥耰锄以播以耘我行其原万桑沃然俯瞰于隰黍苗芊眠邻多孽煌刺天而飞避不入境絶类有知真儒之效小试则殷谁曰汉吏专美其循太龢薫蒸郁纷轮囷自此而升何泽弗臻大命止斯伤如之何视天方髙泪如悬河我文傒叹数竒则然中心无慊生顺死安善人殄瘁斯道之衰顾瞻无依胡宁不哀崔崔者冈者陂其中有坟千载之悲
　　故一乡善士张府君墓版文
　　浦阳江之上有大姓曰张府君天锡字君与懿然笃厚人也自成童时辄知孝敬日趋大父母父母侧问衣燠寒而进退之年既长益推锡类之仁九族有弗振者时卹其匮乏复惧族逺情疏筑堂南山麓为序拜旅饮之所长防之节粲然不紊其于惇爱广顺之道有所赖焉然不是以为足寒食十月朔汛扫先世诸茔必厯告嗣人曰此为某府君其名行若何支系若何本末如连珠已而泣曰吾发种种矣茍不言尔等当不知土中为何人慎识之勿使牛羊践履其上平居正襟危坐终日不妄动即动足迹亦有恒度抚世酬物一以诚有犯之者任其轇轕两耳如无闻尤不喜以疾言厉色加人人愈爱慕之虽傔媵亦从化俯首趋功驩欣如也及殁不问贤不肖皆叹惋悼惜有至泪下者至今语及府君犹举手加额称之曰长者长者云府君之裔初自清河迁已厯十有三世曾大父维大父梦龙湖之儒学正父一宁妣方氏府君生于某年月日殁于某年月日寿若干以某年月日塟于县西通化乡施礼山原配室朱氏妇道克修前卒竟合葬焉子三坦泰祐女三石某朱某楼铁其婿也孙五瑶福骥某某曽孙五某某昔汉之万石君家以孝谨闻于郡国虽齐鲁诸儒质行咸自以为不及若府君为人实有石氏之风奈何士习不古文有余而行不逮尚有愧于齐鲁诸儒又何敢望君之藩垣哉是可叹已坦等遣从孙大常丞丁徴濓勒铭墓门濓闻至正初宗藩贤王有竒府君才者辟为营田总管府治中府君辞不赴今故不以为称而题之曰一乡善士张府君墓并感其事而铭之铭曰
　　生之温守之仁发之淳行之新以饬其身以伉其门以寿其子孙
　　上海夏君新圹铭
　　国朝有天下患吏之病细民公卿廷议以为吏它郡人与民情不孚又多蔽于黠胥宿豪民受其病固无怪莫若立巨室之见信于民者为长使主细民土田之税而转输于官于是以巨室为粮长大者督粮万石小者数千石制定而复生以法绳之卒莫能禁是时惟苏之沈氏以奉法称天子亲召与语赐之酒食时减免其田赋名闻四方而上海有夏君者尤畏谨好礼繇赋皆先时而集不烦徴索爱恤细民铢两无所妄取民咸悦而徳之聨事者皆以为则其所为盖无愧沈氏而名未若沈氏之显者闻于上则势隆而易彰鬰于下则虽善而莫着此余因夏氏之请而欲扬之者也君讳宗显字叔眀自其曾祖防祖驷父祥皆居华亭君年十五六丧母以达礼闻服终请于父出从傅朱学数年学有名逰上海乐其土俗遂之长人乡置田宅徙家以居既而家日殷富益敦行义兄及孀姊老而窭嵗时奉粟帛养之葬其防而防其子抚异母弟有恩事外舅姑尽子壻礼聘名士为师故人子就学者饮食之旦则冠带坐堂上子孙盛服入揖立两序俯首听教命君各授以事防食遣去至夕取古今事可为法戒者辨析讲説勉以为善子孙恭谨愿慤不敢嬉遨哗纵凶嵗乡里皆从君乞粟帛药饵嫁娶防灾者取资焉故巨室之以长厚称者必曰夏氏见君者慕其善与君逰者服其才闻君卒者莫不痛惜之也初君年未四十即穿圹为冢于舍西北若干步及年六十有六而卒遂葬焉君之卒以洪武十二年正月二十一日葬以二月九日娶王氏二男曰应炎应霖三女长适赵志学次适赵以仁一在室孙男三人翟彪麟女三人曾孙男一曰緜緜铭曰
　　周法既壊经界隳羣氓相啖防与狸吏庸俗浇邈不知赤子颠踣吁可悲圣神造谟立治防俾大育小势相维孰嚚戻法肆攘欺利犹在吻身已离惟呉夏君惩众非畏慎奉上仁以绥凶嵗发廪赒困饥帛寒药疾棺载尸居家孝友此其推子姓愿谨习礼仪乡闾爱戴莫敢违为富好仁曷能追天锡尔当蕃兹嗟哉巨室宜相师欲考令徳征铭诗
　　楼母娄氏墓版文
　　义乌楼琏诣余禁林且哭且拜曰琏也不才幸获厠名铨曹擢主大同宣宁县簿归与母夫人别夫人惨然若不能胜情整琏衣出门涕涙阑干被颊琏恐重伤夫人之意忍泣而徃之官仅五月而讣音至矣蒲伏归伏草土今服既阕吏部用常例别调行有日痛念先母遗徳未白旧幸洒扫门庭执弟子之礼敢以墓版文为累按琏自为状讳庆字静嘉娄氏考某妣某氏夫人年二十归同里楼君光亨妇道修饬甚其姑童氏御家属以严纎芥有失辄郁郁不乐冡介间鲜有获其驩心者唯夫人能之处先后唯以柔胜有恃强压之者夫人俛首避去久之咸愧赧夫人亦自如楼君隠居教授州里多宗之每悬灯览书直至鸡号夫人侍左右不敢先寝困睫或不可擘必奋迅自力习以为常嘉朋至备物以飨虽截髪弗暇计其遇族婣不为翕翕而趋不为淹淹而舍始终有恒学者多不及也一旦病痰厥喉吻上下隆隆作声已而苏明日复卒夀七十八其时则洪武辛亥九月十七日又明年癸丑某月日藏于竹山里先茔之次子男子四玓瓅珍琏琏以明经试吏部入官今为成都府仁夀县主簿阶将仕佐郎子女子三环瑜珥俞盛方锡呉祐其壻也孙男三致中致和致刚孙女四贞娟婉媛皆防世恒谓隂教不行天下无良妇有若娄氏岂非妇之良者耶奈何轻言之读予铭者尚有所厉也铭曰无非无仪维妇之常不有以昭之孰知其良余铭娄氏之藏百世之下遹有耿光
　　瑞安呉门三贞母墓版文
　　温之呉荃不逺千里踏赤日而冲黄埃谒予于浦阳江上既入容貌惨沮弗悦问其故辄呜咽流泣而后言曰荃之先世初家鄱阳再迁防稽唐谏议大夫畦又自防稽徙温之瑞安世有宦迹至宋兵部侍郎洸某州教授瀹兄弟连擢某年进士第声闻益着兵部几世孙连江主簿朝宗无嗣以兄通判汀州泰来仲子讳埏君为之后君元栁州教授荃之曾大父也种学织文名播于迩遐其配金部郎中张公声道之孙讳淑真柔婉静专奉尊章能尽其礼曾大父方四十一不幸蚤世张夫人少九龄誓冰雪自洁卵翼其子至于有成夀七十二以至正元年辛巳八月辛酉卒五年乙酉二月癸未葬州之广化乡其子讳钦荃之大父也娶胡夫人讳节宋琼州安抚使尚贤之孙大父学行如其先人念家世之多艰奋然欲有为寤寐不忘生一子讳璟荃之父也嗜学如嗜利罔有怠心及其冠也择松江府判官林公天麟之孙讳亷为之室林夫人濒行父以上腴田三十畆畀之林夫人曰儿闻女子之行父母有命戒之言不闻其他也敢辞暨去动静具合节文三族翕然称其贤荃父始二十一嵗不幸又以疾不起时林夫人多二龄荃在遗腹中甫九月荃父临卒语林夫人曰吾家宗祀不絶如缕者在吾一身今病革若是柰之何哉然吾祖父无凉徳生男或可期尔能保婴惸而养吾二亲吾死为不死矣林夫人仰天泣曰所不如君言者有如日言终而卒卒一月而荃生生一月而大父继卒大父年方四十而胡夫夫少一龄二孀母相依为命抆涙治事昼夜更抱持荃尝指曰呉氏三世惟頼此一孙耳呜呜对泣不能仰视逮荃六嵗天下绎骚大侠聚兵隂窃生杀之权者甚众慕吾母丰于财争欲聘之不听更以危言震撼复不听因説之曰当此乱世有力如虎者尚朝不谋夕以孱弱之妇不翅一轻尘乃欲保三尺孤耶知者颇窃笑于后矣为汝之计莫若托身势家而心存呉氏顾不足隂持之耶林夫人剪髪长号曰吾闻烈妇不再嫁此义或乖禽犊不若也吾但不知负其天遗孤之保与否则天也吾言止斯茍或迫之有死而已其説既不行遂谋勒兵而强委禽焉林夫人闻之与姑言曰事急矣不可以不去即挟荃夜走平阳冒险阻履荆棘茹苦如茹甘呉故大家傔人媵女满庭颐指得如意至是皆散尽林夫人躬操杵臼以执爨事食或不充攻丝枲以贸易之然犹市书教荃从名人游脱簪珥以代束脩且曰家虽废学不可废也事姑尤孝谨姑多疾毕志竭虑以事巫医忽梦神人谓之曰炰鳖饲之即差已而果然人以为孝感州大夫朱文霆贤之欲请于朝旌表其门闾林夫人固辞乃止林夫人居平阳十二春秋当至正二十二年壬寅十二月己丑林夫人不幸殁夀三十九胡夫人哭之恸曰上天罚我如是之酷耶老者存而少者先逝耶荃时二十三矣胡夫人由是日夜程督愈勤唯恐荃之怠也又七年为洪武元年戊申荃始还瑞安故庐以十二月庚辰葬林夫人与吾父同穴又二年胡夫人亦卒实三年庚戌九月辛亥也夀七十三葬以五年壬子二月甲申其穴亦与大父同所葬之地皆祔张夫人云惟我呉氏寡祐祸及三世几致陨厥宗其克底于今者二贞母是頼前延后引靡遗余力志节之着坚如金玉而不变屹如丘山而不移稽诸古史传所载殆不是过不肖孤惸然在疚深惧不能负荷而先徳之卓絶者又不白于世一念及兹涕泗汍澜而不自知敢以墓文为请惟先生畀矜之言讫拭涕再拜濓因譬晓之曰荃无以忧为也一诎一伸天道之常荃之家其困瘁极矣涵蓄之久恶知不大发于后也栝人有林氏者当宋之讫箓家废于兵妇姑挟三嵗儿奔走戎马间幸而得全二母鞠之成儿擢高科而其子孙文墨彬彬多列膴仕其事与荃诸母颇类而酸辛则过之譬如木焉收闭华泽于沍寒之日畅达光荣于和煦之时理则然也颇闻荃汲汲好修而能古文辞荐绅先生咸器重之爵禄之至孰能御之哉荃又有二子昆昱矣其系之滋亦将自斯焜煌朗烈上继兵部公之步武似不难致也荃无以忧为也濓故为白其三母之行树石墓门以志子孙他时融显之所自后之读者当以濓为知防之士云铭曰海东名区有氏曰呉世为簪缨起家则儒仁渐义摩上浃下孚隂教有翼大义鉴如卓哉三母贞徳弗渝一延于前备涉艰虞誓竭肝胆以树门闾二引其后丁时毒痛同扼猛兕以保孤雏正如鼎足损一则欹代有懿哲庶亡阽危荼蓼虽操冰雪自持中心所涵其气吐霓白石可泐我志弗移黄金可销我节肯隳卒绍三世免队一丝粤稽于天厥理匪诬硕果不食其发必腴修干入云浓隂郁敷欲搆明堂畴忍舍诸谁家鬼妻朝麻为衰夫骨未寒背而他之君子疾视何翅虫蛆有人心者请观铭诗
　　表【凡八章】
　　先大父府君神道表
　　惟我大父府君卒于重纪至元丁丑十二月己夘后四年当至正辛巳十月壬申葬于金华县东七十里东乌之山又六年丁亥十一月己未而大母夫人继卒是年十二月丙申合葬府君之穴又十二年介孙濓始自譔文勒诸墓上不孝之戻其将何逃然自兵兴以来潜伏草莽支缀余息不敢使坠其宗及夫惊悸稍定欲求鸿儒畯生以论譔先徳而故老凋落尽矣斯固区区不能自力之过亦遭时孔艰心与事背无以遂其犬马之私失今弗图恐终无以示子孙辄忘其固陋而一言之初府君生于宋季宋未巳而官政先乱诸恶少年缉纸为铠剪筡为欔斩牲以祭社神唯务相屠刘睚眦之怨即蚁附蠭聚求餍其欲而后止府君亦多怨家能以智驭之独能脱祸及江南入国朝法制未定州县吏舞文以盬民府君因毁其家与夫人栖迟小室室中仅容榻案夫人设灶于戸外朝防釡出炊暮复持入御纺砖直至四鼔目稍瞑即起敲冰为盥又复从事由是家用颇纾大徳丁未嵗恶人相食府君出籴于杭亡頼男子结为队伍夜半椎人门称相公杀戮卤掠呼号相闻里中惴惴不自保时严君侍夫人之侧夫人与定计以物绐羣盗私走告捕贼掾部里兵袭之尽殱其众府君闻其事自杭驰还见夫人悲喜交集且曰吾意尔母子作鱼肉矣尚在邪已而传酒相慰庆乡邻咸顿首谢曰防君家吾属入鬼録久矣府君性忠信启口露肝胆不肯作世俗软媚无实语与人交无二诺友爱尤笃与兄共执里役州家或有科繇至挺身独任之曰毋以烦诸兄也府君年五十以家传于诸子晴檐独坐拄颊看山世间升沈荣辱了若不相闗又二十八年乃终黄文献公为表其墓曰吉士云夫人粹然如玉而亷隅不可犯妇道母仪可为女中师傅行事暗合古烈女者甚众齐家壹以礼法虽细微事皆遵矩度入其庭上下祗肃无敢大声疾呼者嵗时出坐堂上羣子姓捧觞上夀夫人厯以畏天为戒复证以近事曰某也善孙子绳绳多某也不善人已犂其庭矣从子有蚤孤者宗人利其赀多欲潜害之夫人与府君卵翼至成人为之纳室而返其赀半髪不私夫人端明而有容其谦损不足之色津津见眉宇间卒享耆夀以终其年视府君又加七焉濓之生也与府君同月日府君特怜爱之四五嵗时府君坐置膝上以手循其髪而祝曰吾祖实寛厚长者生平好施与不求人知吾父孝弟如古人应物务以柔胜亦以恤贫之故致家之索及吾唯先训是式毎衡于心而勿敢忘承吾之利者列于前纷纷也今耄矣恐旦暮死不能有以诏汝汝固防幸听吾言即听吾言期树善于无穷言讫潸然而泣濓时虽无所识知颇能记府君之言呜呼府君之为人其心厚于仁者乎濓也不敏学不加修不能使府君之名光辉震耀于来世兢兢惕惕若履渊冰所幸秪奉诲言立身行已颇无愧怍于人庶几弗悖于府君之教者唐李翺为皇祖实録有云先祖有美而不知不明也知而不传不仁也府君之美濓既知之矣虽不能工为文辞不可縁是以自陷于不仁之域于是以特牲告于神道列府君之言行而附见夫人之事贻诸孙子使继夫为善之志歴百世而毋怠云府君讳守富字徳政姓宋氏金华潜溪人父讳溥徳母周氏夫人姓金氏讳妙圆父讳溥荣母谢氏生四男一女十三孙其世系之详己见于翰林学士承防欧阳公所述刻诸石矣不书惧渎也前史官介孙濓自制
　　石刻载府君世系今録于左其文曰宋氏世居京兆唐大理丞宪武徳间迁呉兴宪字秉彛为易讲师弟子数千人生有严有严生邠邠生绥绥生熊熊生忻忻生嬴嬴生戣戣生宗防宗防生服服生僎僎生循循生伯旒伯旒生荣周广顺中迁义乌覆釡山荣字体仁通尚书春秋私諡文通先生生甫宋雍熙末迁根溪之宋村甫字师杜生训训生帐帐生祥祥以弟海子阜后阜生偘从荣至偘七世皆为钜儒偘生永敷柏嘉定初同迁金华潜溪柏字秉操以兄永敷子溥徳后溥徳子即府君讳守富字徳政履仁蹈义类古笃行者妻金妙圆贤甚一言一行可为女中师法生文昭文囿文馨文隆文昭一名朝字文霆有隠徳朝廷赐号曰蓉处士生渊濓渊义乌医学教谕濓博极羣书自布衣召入史馆为编修官着孝经周礼传龙门子数十万言元至正中迁浦江孝门桥上文囿生澄渭沁涫泽润文馨生溗汶瀛文隆生防渊生瑛濓生瓒璲澄生琦瓛溗生理沁生珠琼瑗瑛生性怡瓒生慎恺恂澄瑛瓒璲皆儒噫府君诚吉士哉何其孙子之贤且多也史官欧阳述
　　先府君蓉峰处士阡表
　　呜呼惟我显考府君之殁既窆白石山阡与显妣夫人同穴于是距显妣卒且葬时已二十春秋显妣壸仪幸见诸登述而显考之隧有石无辞辄泣而书之曰显考之生也宋方内附官府新建黠胥骋奸家道因之陵迟盐醯至有所不继祖妣夫人与显考鞠躬尽瘁誓勿蹶其门祖妣营度于其内显考则随物顺成应之于外嵗增月衍颇有成绪祖考府君崇高节不肯屈人下防軰或加侵显考于左右之使得以惩其非己而繇役繁兴州司临门急于星火显考每蹑屫而徃虽露于外栉风沐雨戒勿使二亲知或悯其劳显考曰在外亦差乐耳不知劳也嵗丁未大祲民散为盗夜持刀入人舍货钱羊牛聴其所攘稍不从即见杀显考时役官中用计安盗私闻于公府集社兵禽戮之乡人徳焉虽在事为丛沓中雅志书诗见濓颇知学驩然曰予家自文通先生以来世多巨儒深惧诗礼之泽或絶以为君子羞心惄焉弗宁虽梦寐弗忘之汝宜从名人游毋殒厥宗人恒市腴田搆华居以遗子孙曾不旋踵隳废不存者有之予不能也其自号有知者则令逺附权贵人之门借威灵以徼荣宠虽稍与仕籍而贪墨弗之戒至身辱家覆者有之吾又不能也予所望汝者为孝子为悌弟为良师儒虽贫至骨无憾但得州里之人咸指曰宋氏有子矣吾之深愿也大抵门不欲其髙惟其徳之崇有子不欲其侈惟欲其业之脩汝谨识之呜呼濂也将何脩以承明训邪显考明白坦荡不设机穽三尺童子亦遇之以诚有上谒者整冠巾起揖之婣朋过从不以富贫为之重轻人与其处爱恋不忍舍凡见之行事每相谓曰是宋处士邪斯人无伪言伪行当信之弗疑达公显卿慕其有隠徳或逺致牢饩或升堂而拜显考一以礼接而以义辞翰林侍讲学士黄公游浦阳之仙华山约显考偕行一见之顷顾谓濂曰而翁其有徳之人欤容貌辞气何其与流俗相去万万也集贤大学士呉公尤称显考之为人尝赞其像曰形虽臞臞心则舒舒盖执谦以泛应而乐静以自娯所以小人之干自不能近君子之誉东西翕如若人者岂非孟氏所谓一乡之善士者与议者不以其言为过呜呼濂也将何修而有以绍先徳耶显考分在丘壑不嗜仕进至正初有上其名于朝者赐号曰蓉峰处士显考曰是符吾志也生平无厚嗜衣取蔽体食取充口不见有忧愠之色晚年尤不婴世事盘回夷犹陶然得世外之间取古今事可喜可愕者阅之以治其情年八十一耳聪目明无所苦一旦得防疾犹能起坐食饮如平时越翼日即亡临终一语不乱逺近闻者嗟悼不置省宪二府遣使者致祭七邑及隣郡之士咸来吊哭或撰哀挽之词动盈巻轴时隂雨连月当塟之日白日杲杲塟甫毕雨复如初众尤嗟异焉呜呼显考禀质粹冲凡所谋为自然中乎绳尺孜孜以好善为务遇有戕贼人者则为之蹙额良久叹曰人形而豹虎行曾不自省邪故上下咸以为有邹鲁上贤之至行人无异词如濓不肖虽战兢自守无所愧怍于人尚恨不足敬承明戒克绍先猷年逾五十犹持无用空文出应时湏淟涊汨没而实徳且病矣毎一念之顔面发頳不能自己因摭拾显考言行以表诸阡以志濓之自咎以告后世子孙知所取法焉
　　滁阳蔡氏道山阡表
　　祠部主事蔡秉彞诣濓请曰彛之曾大父讳某姓蔡氏初居赵川因官于滁遂家焉娶胡氏无子唯育一女惧蔡氏之不血食也乃命季氏子冬后冬负气自豪杀人亡命竟不知所终遂以女归来安之许氏许氏讳清字士亷读书有贤行平居寡言以俭徳自将曾大父爱之曰是类我者也命以为子不听久之乃相从实彛之大父也不幸为高氏子诬搆以死罪留圜扉者二年赀产咸废而大父无愠容大父复无子亦生一女先是句容龙潭人孔氏有讳善者字国寳防失怙恃唯二兄存颇虐之依仲父以生一且告仲父曰兄若弟一气所钟也茍恋区区赀业使兄被不义之名人其谓我何请避之仲父为之汍澜出涕且曰吾在子勿忧于是竟决去无留意行至滁大父见之嘉其知彛伦之理与其语又轻财仗义有特达丈夫志亦以女妙静妻之刲羊豕大飨婣朋焚香祝天曰吾再世无嗣蔡氏之传将遂微矣是子其克荷负吾家乎乃后之实彛之父也不数年尽复大父所防土田人有曲行面直之乡党称其贤生四子长即彛次童次夀童次庆真及一女至正甲午三月二十九日滁陷于兵先母与女素英抱节赴水死童庆真皆不知所徃独先人与彛间闗渡大江而居金陵先人因忧愤成疾死时八月十八日也彛娶王氏生一子名继宗尝念三世皆以异姓为后虽于先王之礼有所未合原其情之所至岂得已哉彛家素积善天必福之异日子孙或众多各俾一人承蔡许之祀而彛复姓孔氏则于礼为得矣然大父之年仅五十七大母复少四嵗而终父视大母之年又少十嵗母之年则如其父焉四防皆于黄道山以昭穆序葬山在州东北十五里曾大父兆域之所在也墓石皆无文愿子为通书诸碑以示后人天地开辟厥初生民何尝知有所谓姓氏圣人者出恶其无贵贱亲踈少长之别也于是因生赐姓胙土命氏以至于以字以諡以官以邑而族系渐繁矣蔡本姬姓许本姜姓皆以国氏者也孔本子姓以王父字为氏者也而三者何可同乎虽然凡有姓氏莫非神明之胄而出于炎黄之世所谓二十五宗一十四姓者尤多流虽殊而源则一遽谓之不同亦未见其为可也然彛之为孔氏固为不刋之论彼二氏者岂可忘其所付托而为若敖氏之鬼哉诚令子若孙继之一如彛所言亦出于礼之变耳呜呼氏族之不传其淆乱无别亦难明矣使彛不自言数世之后恶知有所谓孔氏者哉昔人有云人有姓氏犹衣服之有冠冕裂冠毁冕虽有带裳幅舄不足以被饰其身其任不为不重矣其任为甚重人仄视以为轻有如彛者岂非有识之君子乎某与彛友既久若异姓昆弟然故因其请为表着先茔之碑使后世有考焉彛字秉彛为人慷慨疏通其从政也难集之事谈笑而成之人号为长才防鞠同里王时中家遂婿焉已而袭其姓时中既有后今请于朝仍氏于蔡云
　　故天台朱府君霞坞阡表
　　孝子之于亲曷尝有纪极哉唯恐其嘉谟懿行不暴白于后世也件系羣事既有状矣足以昭于人人又有堂之铭铭此状着矣又有阡上之表焉葢辞之重者事必着甚哉孝子之心其有所慎乎仙居朱府君之卒多厯年所其子公立既请县大夫前进士魏俊民为之铭其二孙木棐犹以为未足复来徴予文表于墓门揆于古义合矣予乃按状而书之曰府君讳嗣夀字得仁姓朱氏世居台之临海宋殿中侍御史希述其逺祖也殿中君六世祖友直仕为宣抚司某官始迁仙居之东门至府君又六世矣府君之生岐嶷而深沈丰厚而敏慧自为童子时风防孤鶱昻然野鹤之在鸡羣见者莫不异之及游乡校嚅哜羣经食芳而潄腴充然若有所得且曰古者为学精神心术一寓之于事为或虑其有不正也必资体验扩充之功所以皓首穷经不敢轻寘之若拈华摘艳鉥心刿肾于辞章间陋之陋者也自是抚世酬物一出于正而异端无实之説了若不经意事父母辄尽其孝奉异母之兄甚于同母者凡事必咨禀而后行遇弟有恩及其蚤捐馆舍诸孤贫防不得入土府君泣曰兄弟同气也死而不葬吾心其安乎即命堪舆家卜地而藏焉夫妻尤相敬如賔自委禽至髪白无反目之失教诸子力田孝弟不许事纷华靡丽遂名堂曰顺徳且赋诗以示意待族姻庐井曲尽人情不以贵富贫贱而为薄厚疏数春秋祭其先仪文并循家礼升降跪拜如将见闻其容声人取以为法治家甚严子孙朝夕冠带承候顔色拱听训饬不命之退不敢退也晚年筑室东园艺菊花数十本当秋高气清金钱累累然布柔条间府君熟玩不忍释去或对之酣觞清咏终日且谓人曰菊诚吾良友吾殆托之以逃名乎达忠介公兼善时出镇于台闻府君有贤行将剡荐于朝府君谢曰仕将以得禄养亲也亲亡以仕何为哉达公亦不敢彊未几遘疾府君度不能起召子若孙训之曰吾昼夜兢兢业业以克至于今日非为仰不媿俯不怍抑且可以见祖宗于地下汝等守尔孝弟笃尔忠信蹈尔礼义厉尔廉耻庶几不陷于有过之域吾虽死将含笑入地矣已而遂卒时至正乙未十月二十一日也享年六十又九府君曾祖懋宋乡贡进士祖智父元豪补武学生妣应氏金氏府君金出也娶同县吕氏先十三年卒子男子二公立公成公成先四年卒子女子一适杨祖孙男六木松棠棐棣楫木棐即来谒文者孙女一归吕志尹卒后当某年月日葬于县东一里马袅山霞隖之原礼也呜呼士君子之立身也其功名烜赫于世则登名于国史其次焉则书诸郡志又其次焉则借荐绅之立言者以传及其久也未尝不与史志相为颉颃有若府君之行斥乎浇漓葆乎醇熙一本乎真诚而弗事乎诡随此所谓一乡之善士非欤是宜掲之崇阡以为耸善扶世之计而所愧者予非其人也虽然予久居禁林海内名公卿及贤士大夫所铭者多矣鲜有徴文于十九年之后者而木与棐有焉则其乆不忘乎亲可知矣予虽欲辞之而乌乎辞之若木与棐者亦可谓之孝孙矣乎是为表
　　祝母叶氏隖门阡表
　　姑蔑祝君应升谒濓金陵备列其先母之行丐濓为表掲墓上呜呼濓也安能表而母乎夫表者所以焯徳着美为之庸何伤而濓以弗能者非过激也葢有所感也私窃自念吾先妣之弃诸孤越十三春秋矣县繂虽有其石而至今无文方思俯伏荐绅先生之门以求发其幽辉而一时故老凋落尽矣曕望昊天防然伤心呜呼濓也安能表而母乎虽然应升之请力矣濓或遏而絶之则应升将有同濓之感颇闻之君子不以病于己者病夫人于是因应升之言而经纬之应升之言曰先母讳了心姓叶氏世为衢人年二十二来居先君之少房其事正室汪夫人寅畏谨敇有过无弗及焉自先君殁与汪夫人同帷帐者埀三十龄情意欵洽无乖忤之色每子妇进饮食或一味之珍必叩之曰汪夫人已食乎子妇应曰然始敢下筯非惟事长之有礼也其加厉于应升者惟恐弗率于理时立应升于前而语之曰吾不暇泛引古今事以诏汝姑即汝家言之汝目击焉或耳闻焉效之宜若易易也尔祖南劒教授君与乡先达徐公友善徐既卒二子析田不能平由尔祖片言而决各受田万畆二子徳尔祖之靖其争也请以畆二千为夀尔祖力却之逾年二子强之益切乃纳其闲田五畆辞多而受少今人所难尔当效尔祖之介当尔祖之殁尔世父甫三嵗尔父方在姙后三月始生尔祖母江夫人冰雪自守寡母孤子相依为命凄然于寒杼苦镫之间卒能再植厥家尔当效尔祖母之勤尔父由儒补郡吏从衢调婺台二州迁建平县典史遇刑狱之有疑者必传经典其无辜坐系者必察其状理而出之以故所至人咸称其贤也尔当效尔父之仁尔祖若父其善行葢不止是吾耄矣不能详也以吾之所言则其所不言者宜以意逆之也初江夫人聘我以事尔父我至则江夫人殁久矣我不及侍养也所不深恨者幸而有尔也尔当听吾言籍而佩之他日有所成立使人谓江夫人有孙是吾志也呜呼应升何从而能受先母之托乎先母颇涉猎传记每见书纸在地必掇拾付之水火虽入粪溷中亦固取之人问其故则曰仓颉造书时鬼尚夜哭可贱而蹂之耶性尤巧慧凡纫制缕结之事极其工致诸女多师之经其指授者皆合绳尺然鬓毛种种未尝少自暇逸所御衣衾或当漱澣必躬亲作之子妇女求执其劳弗从也生于某年月日卒于某年月日夀七十二以某年月日葬于西安县靖安乡大隖门山之原男一即应升孙三曰士成士同士宁先君讳化孙前若干年卒其墓既别有志惟先母之葬已久未有刻文吾子幸畀之非惟有以慰幽灵于泉壤抑将以昭示子孙使服膺慈训于无穷也先是应升为浦江校官濓获与之游尝为记其夀谖堂者堂葢为母作也备闻其母贤甚因为表其墓曰诗之有无非无仪説者曰妇人无所专于家事有非非妇人也有善亦非妇人也斯言也岂曰妇人不宜有善哉以其行不出闺门谓虽有善人无从而知之耳世之妇女贤者非不昭然明也颇求其故皆其子孙有以扬之故令闻炜煜不随时而泯没也然则隧石之文其可不亟图之乎呜呼应升能之而濓有弗能焉其可怍也已其重有所感也已
　　故孝友祝公荣甫墓表
　　濓尝奉诏总修元史凡天下有闗史事者下郡国长吏博加采辑悉上送官徃徃吏非知书者以致厐杂淆乱不足以取征孝友之人动至数千皆溢浮辞而乖实行濓令史官高启撰次成编而亲为笔削之唯存一百六人皆灼然可以励世惇俗者而处之祝公荣亦其一焉婺与处虽连壤不知公荣之详后七年公荣之子昆持所状羣行求文表诸墓道葢公荣之殁已十八年矣状之称述皆传中所略者遂次第而序之公荣讳大昌公荣字也居处之丽水官桥里姓祝氏祝出轩辕氏之后至周武王时封彭祖逺孙光为祝侯子孙为齐所并故以祝为姓厯代多有显人且载家牒可徴也五季初有讳实字茂之者自信安来为处州判官遂迁焉夀九十二以殁葬宣慈杉坑塘之原实生中奉大夫缜缜生朝议大夫儒儒生承议承议生允懐允懐生况况生宋绍圣进士建州司理叅军奕奕生公冕公冕生份份生武学教谕天祐天祐生潭州司户叅军防防生之琦之琦生绍绍则公荣之父也公荣孝友出于天性其在父母侧容色穆穆以和父母意有所欲先候知之不待出言而事已集一日不见心惶惶焉若亡重寳得一甘味虽在百里外必归荐之然后敢食母病昼夜錬药奉淖糜以进衣久不脱虮虱丛生其间已而疾势革走谒于羣神且泣且祷语不成声见者为之挥涕及母殁擗踊无筭屡至殒絶其于复袭揳缀敛殡奠祔之礼悉遵古制而不坠流俗之陋炀人不戒火起灶突间烟焰涨天公荣于急遽中力不能救乃伏棺而悲号且曰天乎吾母在斯幸天有以祐之天茍不祐我将与母俱焚誓不独存也其火忽自灭州里叹异曰昔蔡顺伏母棺而火灭不意今日于公荣见之公荣既葬母朝夕翘首如有望而弗至既而曰是终无以解吾忧也乃命工抟土肖二亲像于堂朝夕事之如事生焉公荣敬兄公亮如其父家政大小必闗白而后行公亮出仕公荣不敢中席而坐恒若公亮之临乎上其弟公直亡公荣奔视遂频仆于地良久乃苏抱弟尸而大呼曰吾弟去吾而何之乎悲悼过甚髪为之早白抚弟遗孤逾于己所生公荣孳孳以同爨为政请于公亮建家范数十则令子姓分任诸事视其勤惰而惩劝之每旦序食堂上气象雍肃若不闻人声三世之间愉愉如也或者欲间之説其分财公荣勃然变色曰此言何为至于我哉必吾不睦于家不敦友恭之道故尔昔张公艺尚九世同居况亲昆弟乎茍计利而害义犬彘当不食吾余因抚膺长恸言者赧然而退故处之人士言孝友者一则曰公荣二则曰公荣至今无间言云公荣风防伟特善谈史上下二千年治忽几防如指诸掌聴者忘倦尊贤重傅未尝有毫毛防慢意平心率物好恶无所偏徇而尤好施与故旧贫窭者周之死而不能棺者给之或丁嵗俭出粟估粜之青田盗阻行舟民不能盐食公荣出所储盐惠宗族亲婣以及于闾井人皆徳之当元之末四方用兵蕃阃大臣多钩致豪杰而布衣之士有谈笑取将帅者闻公荣之贤辟书交至公荣笑而辞江浙行中书左丞相方承制行事署为处州路儒学教授亦辞乃筑室南野而隠居焉不幸以至正二十年庚子正月一日卒夀五十又八二十一年辛丑某年月日葬于武川飞凤山下礼也公荣凡三娶先配同县王氏次东瓯王氏次闽中陈氏皆簪缨大族子男子三人曰山曰昆曰豳皆好学尚义昆即来速铭者子女子三人常涓王逹其壻也一未行呜呼孝者百行之根柢万事之纲纪也执一术而百善至百邪去唯斯道则然所以化民成俗者汲汲焉是务而莫敢忽也近代之制文臣自少卿监以上武臣自正刺史以上实録方为立传而能行孝友之政者虽在韦布中亦必登名与之齐行其治化之权衡于是亦可覩矣有若公荣之行之美岂可使其泯泯无传哉呜呼古之人有云位登台辅也爵列公侯也禄积万钟也马逾千乘也殁之日曾不得与斯人之徒并称此无他以风教所闗为甚重也濓虽不敏其于公荣之行一一铭之石以为世道之劝孰曰非宜铭曰
　　孝友之根实出降衷金石堪贯神明可通古之君子资之出治因其秉彞牖民孔易虽在布衣彤笔登名其意斯何树之风声訚訚祝君爱亲靡舍朝斯夕斯肯离膝下亲既云亡涂殡在庭临风泣血哀不自胜人勿戒火起曲突有烟勃起上不见日伏棺悲号誓与俱焚谁谓天髙邈若不闻若势方升炽不可遏不待反风虐焰随灭家政之修法古名门毫发敢私唯义之敦严布科条各授以事一门雝雝罔有乖戾辟书交飞君笑而嘻我有我政奚暇外驰古有笃行照耀方防以今较之孰为优劣埃风弥徳化耰锄况曰善事不忘厥初飞凤之山林水葱蒨勒文墓门用为世劝
　　故太和萧府君墓表
  </div>
  <div class="pagination">
   <a href="文宪集_page18.html">
    上一页
   </a>
   <span>
    ...
   </span>
   <a href="文宪集_page14.html">
    14
   </a>
   <a href="文宪集_page15.html">
    15
   </a>
   <a href="文宪集_page16.html">
    16
   </a>
   <a href="文宪集_page17.html">
    17
   </a>
   <a href="文宪集_page18.html">
    18
   </a>
   <span class="current-page">
    19
   </span>
   <a href="文宪集_page20.html">
    20
   </a>
   <a href="文宪集_page21.html">
    21
   </a>
   <a href="文宪集_page22.html">
    22
   </a>
   <a href="文宪集_page23.html">
    23
   </a>
   <a href="文宪集_page24.html">
    24
   </a>
   <span>
    ...
   </span>
   <a href="文宪集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
