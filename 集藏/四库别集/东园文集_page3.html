<!DOCTYPE html>
<html>
<head>
    <meta charset="UTF-8">
    <title>东园文集 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东园文集 - 第 3 页/共 9 页</h1>
    <div class="content">　　一礼乐之设所以飨郊庙宴臣僚其事为至重也故唐虞之时伯夷寅清而典礼后夔直温而典乐慎重之意何其至哉今太常寺礼乐之司也近年多掌以道官教坊司亦礼乐之属也近年悉领以优人且天地神人幽明一理理者序与和而已彼道家絶夫妇之礼优人乱男女之伦以如是之人而掌礼乐之事欲求礼之序乐之和其可得乎近者皇上罢黜丁永中而简儒臣以掌太常此实反正之渐也至于教坊司本身以作乐为职妻女以接客为生其于交神之道诚有不可窃计国初人民稀少京师寥落故寛其法禁以填实之今舟车辏集逐末者多正当抑使归农然后可也伏望皇上因俗为政着令礼部查其名籍开豁从良男子仍充乐工妻女不许接客则民俗以正风俗以敦而礼乐之道实不外是也
　　
　　进圣功图说以辅养皇储
　　
　　臣窃见古昔帝王唐虞而下周为最盛自秦以降汉为足称然周家厯年八百七十有余而夏商皆不能及汉室厯年几乎五百而唐宋逺不如之其故何哉辅养太子之道有不同也周文王为世子朝于王季日三鸡初鸣而衣服至于寝门外问内竖以安否视膳宰之馔羞武王之事文王帅而行之成王之为太子方在襁褓之中太公为太师道之教诲周公为太傅傅之德义召公为太保保其身体又置三少皆端人正士与之居处出入又使伯禽朝夕与游成王有过则挞伯禽以警戒之是在襁褓之中所接者皆正人所见者皆正行所闻者皆正言而嬖佞之徒淫邪之事妖诞之语一切不接其耳目是以幼成若天性习惯若自然既冠之后又有记过之史撤膳之宰进言之旌敢谏之鼓瞽史诵诗大夫进谋士传民语前后左右所言无一不出于正是以学积厥躬德造罔觉垂裕后昆而享国长久也汉文帝时贾谊上疏曰天下之命县于太子太子之善在于早谕教而选左右故太子乃生而见正事行正道闻正言左右前后皆正人凡武王周公之所以教成王者悉举之以吿文帝文帝深纳其言后景帝为太子时与梁王共车不下司马门张释之劾之文帝遂悔其不能教子而免冠谢罪于薄太后之前传至光武犹知大会羣臣为太子择传赐以车马印绶明帝临雍拜老尊桓荣以师礼辅养之道虽未及于周然贾谊所陈者大畧亦见举行故其君德多有成就而享国亦致长久也唐宋太子更易不常辅导之臣未闻有如贾谊之论者唐不足言宋朱熹论天下急务虽曾及之又非辅导之官孝宗亦不能用其享国不如汉者宜矣我太祖髙皇帝扫除戎狄再造中华功过周汉尝建大本堂取古今图书充其中延四方名儒教皇太子诸王选才俊之士以充伴读俾其诲以崇德尚齿尊贤之道太宗文皇帝亦有文华宝鉴之赐又尝召皇太孙徧览农具欲知小民稼穑艰难其教养储君之道固已符周而迈汉今皇太子受中宫之胎教传列圣之心学年未一纪礼欲三加天下臣民欣欣相吿以为尧舜禹汤文武之复出也今正储之后教法未立加冠有期宫臣未备此臣愚有所未悟也夫教法未立陛下之意必谓皇太子幼小且着少年近侍与其游戏数年安用生疎秀才官人在其左右拘禁妨碍不得自由也窃闻古先圣王之教世子始于胞胎继而襁褓又继而小学正欲拘禁妨碍使其不得自由而后幼习可变茍于五六岁之时不以正道拘禁而使儇薄巧佞之人引以淫邪纵侈之行至十年之上已化为一家虽辅以周召亦无如之何矣此教法所以不可不立也宫臣未备陛下之意必谓东宫无事之地兼官太多徒费廪禄而已窃闻周太子之官有三公三少以及僚属汉又有太傅少傅家令门大夫洗马中庶子舍人侍讲詹事等官禄俸有常又不时赏劳而畧无所爱吝者何耶诚以太子国本宗社安危国祚修短系焉故于小费有所不惜我太祖髙皇帝于东宫官僚职重者取廷臣勲德老成者兼之又置谕德等官及选名儒为之宾友其于周汉遗制未尝少减此官臣所以不可不备也臣疎逺弃材过忧大计似不知讳避者然臣伏诵太祖髙皇帝圣谕有曰天子之子与公卿庶人之子不同公卿士庶人之子系一家之盛衰天子之子系天下之安危即贾谊所谓天下之命县于太子太子正而天下定之意也况今皇太子已出襁褓可接缙绅即贾谊所谓早谕教之时然五经四书深逺难通古人有献千秋金鉴录者有献赞道赋者有举承华要畧者皆非幼年易晓臣故采前代并圣朝储君童冠受学践阼等事凡百条毎条摘其事实画图于前又录其出处断论于后谨撰笺文一通附写巻首取易蒙以养正圣功之义名曰圣功图装演成帙上进皇帝陛下伏望睿览采择倘少有禆益乞宣付东宫讲官以补讲读万分之一庶几皇太子见此图画必乐观而易晓讲官因此图画可以指示而解说见迹以求义假粗而见精日濡月染则古今之嘉言善行尽在皇太子之胷中然后次第以及经书子史以广其见闻则教法立矣复选六卿有德行者兼宫臣师保之职别选儒臣方直骨鲠者补一府两坊之缺俾其更畨侍直近侍内臣亦必慎选年四十五岁以上读书知理质朴敢言者充之不用少年新进浮薄之人俱以内阁大臣领之则宫臣备矣夫教法既立宫臣既备固美矣然臣又闻前代东宫有资善堂弘教殿及太子新宫等名我太祖髙皇帝亦尝建大本堂于南京今文华殿系陛下退朝便殿延询羣臣政治经筵劝讲之所或非皇太子所宜居往年春坊讲读去处又太浅狭恐非崇重国本之意臣愚更望皇帝陛下于文华殿之东别构宫殿一所以为皇太子朝夕讲读并受百官朝贺非惟可以复祖宗之旧制亦可以耸天下之观瞻皇太子必曰父皇为我读书进学新建宫殿我可不勉励以副其意耶若然则作圣之功可必而信乎尧舜禹汤文武之复出也岂不美哉
　　
　　奏取罗兊遗赀赈济疏
　　
　　臣窃闻民者邦之本食者民之天故善保邦者必蓄众而容民善养民者必思艰而图易今年自夏徂秋南直隶地方旱魃为虐应天庐凤数府赤地千里六合江浦等县颗粒无收人民流移死亡者无数小男幼女百十文中钱无人肯买父母受其号聒不过用草捆缚生丢水中者有之又不忍子女之死与其同投下水有之又闻放粮赈济携妻抱子来至南京报无姓名不得闗支内饥外寒殭死道旁者有之近于十二月二十前后一日城中各门冻死五十七人自后毎日不下十数人地方不肯报官有司不敢具奏虽救荒之官屡差赈济之文迭出而米价腾涌不止人民饥饿自若时去秋成未逺各处粮食尚有来者犹且如是若至明年二三四月青黄不接之时将若之何臣抱病数月连陈三疏不蒙俞允伏枕侧闻中心如割臣窃见毎年审录重囚陛下皆于犯人罪情死中求生未尝轻杀一人岂有无罪之人忍置于死地耶特深居九重未得尽知故尔此正如救焚拯溺之势若更虚泛文移而无切实处置非惟民生性命之重为可哀怜而祖宗根本之地亦宜忧虑见今京仓粮米只勾三年闗给再难动支臣偶闻新故太监罗兊遗下金银数多段疋器皿莫计伏望皇上垂念无辜坐归死地大奋干刚特勅南京内外守备及京堂公正官员逐一查检照数买米督令五城兵马司分方给粥暂救饥民性命则一方生灵幸甚祖宗根本幸甚
　　
　　疏通钱法疏
　　
　　窃惟法立而弊必生弊滋而法必壅此理也亦势也臣叨署本部印信节准戸部咨为疏通钱法事内开举行鼓铸之典禁革私铸之弊此足见圣世裕国阜民通商利用之逺猷敢不钦遵奉行但立法必极深而研几革弊贵拔本而塞源茍或不然则官局之样钱一行而山林之炉火四达虽日杀一人亦莫禁止张榜巡街或恐无益于事其故何耶利者民之所趋也臣闻铸钱之法毎铸料一百斤内用薄饼南铜七十五斤黒铅二十五斤加畨锡三四斤下炉溶化倾出铸料一百斤若所铸之钱只重一钱则一百斤之料该钱一万六千文计其铸料资本该值银七两并炭火油麻等项寛计作银一两铸造刮磨至于精致可用毎钱一千文该工食银六分一万六千该工食银九钱六分通计物料工食毎一万六千钱节长补短共享银九两其钱依时价毎七十文值银一钱则一万六千文该值银二十三两一本将及二息况近日私铸之钱毎文只重六分而铜铅相半则一本将五息矣岂能禁其不为耶臣愚以为前代之鼓铸钱币不过欲操财货之机钥便商民之行使而已非专欲藉之以充库藏也其钱毎文有重而半两者有轻而四铢者国朝洪武之钱最小而重一钱永乐之钱稍大而重八分其轻重大小初亦无定制也臣愚以为今铸样钱若以一钱六分为则比之永乐之钱再大一圜毎铸料一百斤只该钱一万文仍要铸匠刮磨光洁如是则本息相去不逺而人自不为此立法之几深也又鼔铸之初钱犹未多且自弘治十八年起朝廷颁给俸偿下民折纳粮料并各布政司戸口食盐京班皂隶但凡官司出纳务要俱用新铸大钱其民间行使仍用前代真正旧钱数年之后新钱充足然后天下通行两京戸部仍添设办钱局衙门一官一吏钱匠十名如不别设衙门只将宝源局改属戸部管辖凡各府州县上纳新钱毎一百文多余一文真伪可疑者发与辩验正钱毎贯秤其斤两轻重余钱销镕验其铜铅多寡若与原铸则例不合即以私铸论罪如是则赝伪莫逃而人自不敢为此革弊之本源也又戸部咨开铸数似乎太多恐铜价乗机腾踊官库积蓄有限铸造人工亦太劳扰不如铸少而法精常行而不废则岁积月累而钱自不可胜用矣行间又准南京都察院咨内有禁约奢侈之文大略与禁约私铸之例相同若此说可行则奢侈吏有不禁自无之说容当另行陈奏臣系职掌钱粮之官偶有所见不敢自黙亦非敢变更成命也
　　
　　奏行水兊以充京储疏（弘治十三年奏奉圣旨准为定例见今南京戸部遵行军民称便此疏已无存稿俟求补入）
　　
　　东园文集巻三
　　
　　●钦定四库全书
　　
　　东园文集巻四
　　
　　（明）郑纪 撰
　　
　　○奏议
　　
　　奏设武举以培养将材疏
　　
　　臣近于本年某月日准本部咨准南京兵部咨该本部题为陈言边务等事内开保国公朱晖奏要举保将材通行南京五府六部等衙门自文书到日为始俱限两个月以里各举所知二三人具奏立簿记注陆续推用等因到部备咨到臣窃惟天下之事有救急于一时者有预备于异日者屯兵积粮设险招募此救急于一时也培养将材训练军马此预备于异日也兹者额森小丑屡犯边尘朝廷已命大将督领大兵又遣重臣整饬兵备屯聚踰年彼若不闻偶因水草不给暂归巢穴以待再举初非畏怯而逺遁此无他用兵之道先声而后实今之将官先声何在无怪其然也臣愚则谓天之生材未有不养而成者今两京武学外卫军生争习举业以窃科名韬畧弓马邈不相识兵部季考虽有赏罚而无进退不过视为虚文故有应荐而来率皆不养之士其志智胆气去见在膏粱乳臭之徒宁几何耶昔唐设武科开元一举而得裴端复天宝再举而得郭子仪宋行武举景德一科而髙志宁出天圣一举而令狐挺出于时禄山回纥搔动中外子仪单骑扬兵唐室再造元昊称帝智髙逆谋志宁请兵覆其巢挺教狄青捣其虚两朝神鼎震而复定之数子之力诚不诬也今国朝已立武学但武举未设夫有武学而不设武举欲人之习武艺是犹有儒学不设乡试欲人之穷经也难矣臣愚以为今日之计必须依仿唐宋故事开设武举之科以策论定去取以弓马定髙下凡在京并外卫指挥千百戸袭替儿男军民舍余人等有志武艺者俱许三年一次乡试悉如民生应试者例征聘名儒以司考较初场则以武经百将传并诸家兵法试其论策而观其韬畧智识该博断制之材次场则试以古今阵势兵器车舟名物俾其图画贴说各注制度行使之法而观其布置运用变化开合之妙俱糊名易书定为上中下三等末场则于教场中试其弓马鎗刀刨铳以观引众致逺斩将夺旗之勇京闱则钦命总兵官二员会同兵部官巡按京畿御史并选委各营把总公正官员省闱则巡按御史会同都布按三司五更试起日晡而罢当日公定优劣亦分为上中下三等随即密封送入试院与考试官分配等第论策弓马阵法俱优者列为上等论策颇优而弓马稍次者列于中等之前弓马颇优而论策不及者列于中等之后论策弓马俱不及者退在下等照例择日揭晓上中二等送该部引奏会试下等者发回原卫肄业以俟后科三科不中者照依原袭等级递降带俸差操其公侯伯应袭子孙免其乡试径送会试俱如春闱事例兵部奏请命官初中二场策论阵图分别等第与乡试一般末场则兵部请钦命京营总兵官五府掌府事并科道掌印等官于大较场中考试务尽一日之力俾弓马阵势各得以尽其材等第揭晓俱照前例下等先发在京武学肄业三科不中止照原袭带俸差操不与管事上中二等兵部奏请于内苑闲旷去处设立教场礼部预定仪注请圣驾亲临御幄先试弓马次及阵势如周礼春教振旅夏教茇舍王执路鼓诸侯执贲鼓以教坐作进退疾徐疏数之节汉文帝躬着戎服亲御鞍马与良家材官驰射上林讲习战陈宋太祖御讲武殿亲试禁兵刻木为箭镞以木绵两两相射以分等级我太祖髙皇帝经理淮甸亲阅将士分队习战胜者赏银十两因谕之曰刃不素持必致血指弓马不素习而欲攻战未有不败者吾故择汝等练之今陛下亲阅武举非惟逺稽古制近法祖宗而片时之顷英雄毕集而将兵将将之术亦得以兼收于渊臆矣试罢就于会试上等之中叅以御试名次拔出三人以居一甲其余照依原定次数分为二甲亦用黄榜张挂一甲原应袭者即袭其祖父官爵原无官者定与见任应袭武职二甲三甲者只作冠带舍人名目俱给本等禄米并随身口粮分送各边跟随总兵官杀贼一年更换一边各边厯遍又曾经战一二次镇巡总兵官具奏巡按御史核实方许起送该部查审明白就以原袭并应得官爵到任管事如此则将武弁人人自奋非徒有志者不肯甘居人下无志者亦欲保其父祖官爵非徒袭替者得其科甲之荣而带俸者亦有进身之阶愚钝者变为智谋软弱者变为骁勇边务夷情日见精熟膂力胆气日见粗豪不十年间虎豹豼貅之士聚集京师顶背相望惟陛下随材任使可为干城可为腹心我国家亿万年之业将安于泰山区区小丑岂足以烦圣虑也哉如此则臣今日虽不妄荐一人而十年之后人材众多当不乏任使矣不然年年岁岁临饥揠苗遇渴掘井满其所得不过枯朽污浊之物不足以救饥渴岂不为小丑羣聚非笑乎臣踈逺凡庸过忧大计然累本自陈不蒙俞允尸位茍禄于心何安是以偶有所见不忍不陈傥蒙采录则今乞骸林下死亦瞑目伏望皇上普日月之明奋干刚之断勿谓祖宗未有旧制后世不可更张昔有周盛时周公谨厥始君陈和厥中毕公成厥终未及百年世道三变亦未尝拘于文武旧制之有无也盖国无人则虚臣久处南都在京将帅固不深知然率非习学经战之士一有召遣四顾无人其虚甚矣茍不趂今为之预养向后子孙承袭不过依旧非惟朝廷不得真材任用而武臣亦非保守世禄之逺图也如蒙乞勅廷臣会议将臣所奏斟酌去取立为定制勿谓旷世盛典因臣而行垂死之年别有希望不过念太祖太宗创业之艰难圣子神孙守成之不易故不知避忌妄献刍荛惟陛下亮其狂而察其志毅然举行不胜幸甚
　　
　　奏革制外滥支官粮疏
　　
　　窃惟南京乃根本重地不可以不培植而培植莫急于京储臣因见近日京储费出无经钱粮存积有限札令四川清吏司巻查本部每年坐派浙江等处起运南京仓粮一百二十七万余石南京旧额官军岁支粮米一百二十余万其中一十万石系三个月水兑所积者实支派运粮米一百一十余万量入为出故有七年之积近因各该衙门奏将送船余下一万一千七百三十四名毎名月支米一石差拨装运之时又支行粮司礼监内官监神帛堂内织染局兵仗局各色名匠共五千七百四十九名旧例只免戸内差役不曾食粮今每名月支米三斗太医院医士医生一百四十六名医士有家小者毎名月支米七斗无家小者月支米五斗医生有家小者每名月支米四斗无家小者月支米三斗宝钞提举司纸钞匠二百八十一名毎名月支米五斗光禄寺太常寺厨役共九百五十名旧例有家小者月支米六斗无家小者月支米三斗各各添支二斗及投充新军四千九百二十名每名月支米一石每岁共添支粮米二十二万六千一百七十余石并旧额官军该支俸月等粮大约一百五千万余石况值连年各处灾伤原派起运粮米拖欠数多所入不足以供所出见今各仓实在粮米除本年闰四月坐放外自弘治十一年起至弘治十五年止只有三百一十七万二千余石仅勾二年有余支放且江西布政司弘治十六年该起运南京仓粮四十七万余石并湖广二布政司见催旧欠粮米虽已奏准折银至今尚未解到后来京储愈见缺乏已经本部尚书王轼奏要今后会计南京粮储量加增添戸部覆题会计钱粮已有定数势难损彼益此是盖通融天下之大势诚为至论除遵奉外然坐派既不得加增虚耗又不为撙节诚恐年复一年仓粮消耗殆尽根本之地良可忧也其投充新军既已入伍虽岁费粮米将及六万石固难更改其送船军余旧例每船二十名差拨之时余丁每名月支行粮三斗听守半年者毎名该一石八斗短差两月者每名该六斗行之已久并无废事今则俱照马船粮船事例每月支米一石差拨之时又支行粮诚为重迭滥费况今各卫补造快船已完亦有一年轮差不及一次者夫以空闲之人虚耗京储之积不为撙节可乎查得南京朝阳等门守门余丁各仓修仓余丁俱系每月支米三斗其送船余丁合无每船照旧名数比照守门修仓事例不拘在家差拨每月俱支米三斗及照各色名匠俱系上元江宁二县徭役况做工之日工部又给工价并医士医生纸钞匠厨役等项新添粮米俱旧例所无者一并革去庶使仓粮不致滥费祖宗根本得以培植缘系撙节京储培植国本事理未敢擅便拟合具奏如蒙乞勅该部从长计议将前项新添送船余丁粮米并民匠人等旧例原无而新近奏计者及厨役旧有经减省而后奏复者通行革去则七年之积不久可复根本之固千万世如一日也
　　
　　上清理财赋四事
　　
　　臣备员南京戸部节准戸部咨为缺乏边储等事除编印盐引文簿陆续賷发各运司该边收候开中外臣窃惟各边粮草缺乏已甚盐法不通商少报中借拨则天仓银两有限穵运则近边民力不堪切思虏情狡伪坐老我师觇我主客人马不支旦夕粮草不继即欲大举入冦是乃彼以逸待劳之策实为我剥床以肤之灾也若不预先处置未免临事仓皇臣谨陈清理财赋四事以备圣明裁处
　　
　　一曰广边屯自古千里馈粮士有饥色故寓兵于农因粮于敌如赵充国屯田湟中大获地利卒破先零且言自炖煌东至辽东一万一千五百余里皆可乗塞列地而屯诸葛亮伐魏屯田渭滨百姓按堵军无私马夫湟中在今陜西兰县渭滨在今陜西渭南县炖煌在今凉州东至辽东则宁夏榆林延绥大同宣府皆其一带之地世代不同地土则一岂有可屯于古而不可屯于今耶但近里膏腴之地军容债帅吞为己业军士代耕自收子粒临边尽有可耕之地又不能设法防御畏怯往耕却将近边耕民迁入城堡以防失机动辄借拨穵运烦渎圣听又有遥度之论则曰朔方风沙易壅地亩冦警出没扰害农工夫古今一地岂今有风沙冦扰而古独无耶况各布政司军屯尚且差官清理纵清出多寡卒难逺致若边屯一清不过半年坐享储积岂可以差官小扰而失此大利乎为今之计合无选差有才识堂上官数员分投领勅前往各边专督屯种将近里熟田清出若干顷亩离边积逺可以用力开垦者相兼配搭先尽见在军余毎人给佃若干余田招募各处无业小民并行附近法司衙门将问拟徒流凶犯颇有身家者发遣前来俱给与牛具耔种俾其兼配佃种岁收耔粒一半入官募佃许其永为己业囚佃听其限满而归所耕去处仍行会同镇巡总兵等官督军嘹哨设法防护且守且耕如今日耕此一方则并力合作防守之人亦聚一处明日耕彼一方亦然如是则我众可以递耕彼众不得我扰数年之后何患无赵充国之地利诸葛亮之按堵也
　　
　　二曰征寺租窃见南方各处寺院粮额多至数千租税不下数万朝廷欲其领众焚修保障国家今边疆连年骚扰不见少显分寸之功是其无有而不足信也明矣况近年以来僧道争夺住持尽将所有租税投献势力之家代其营为常住不得升合间有一二自收者又多潜养私人置立家计焚修之事耳不及闻合无差官各处清理查德其戸报丁粮吊其递年租簿扣其实收租税内存若干与其应当粮差并籍报有名人众赍粮外其余租税悉征在官依时变卖银两造册解部发边应用候二三年间边储充实再议区处如此则每年所入难以数计矣
　　
　　三曰折逋负臣本部所属江南司府州县各项钱粮浙江等布政司应天等府各年拖欠秋粮等米豆麦稻谷一百二十余万石马草一百四十余万包折粮绵布六千余疋折粮苎布二十三万余疋已上四项大约可折银一百余万两内除各年水旱灾伤减免量除三分之一尚该银七十万两多是粮里包揽在身一时难以追足且本色运费倍于正粮合无准令依时折价仍寛限三年与其解京完纳庶民困少苏而边储有济
　　
　　四曰清钞贯本部该征江西湖广福建三布政司戸口食盐并苏常二府税课等衙门钱钞兼收钞一千四百八十八万七千四十余贯南京五城兵马司房钞并各宣课司大胜等闗及各衙门戸口食盐钞共七百一十万八千三百余贯芜湖荆州二处抽分银大约六万余两上新河九江二处钞闗大约每年折银三万余两虽亦各有所用较之今日京储边饷实在所缓及将南直隶各府州县并湖广江西福建等布政司备用戸口食盐暂借三年其钱钞兼收者每一万贯折银二十两其余钞每一万贯折银八两并荆州芜湖银两俱解本部收库听边取用及遇米价中平与米闲月兼支以为官军俸粮庶几边饷有所补助京储不致阙乏
　　
　　便宜设法急救饥荒疏
　　
　　臣窃惟南京根本重地连年水旱军民缺食去冬今春流移饿死不可胜数今年麦苗又为本年三月初间大雪损伤若不预为设法区处诚恐日后愈难支持据本部委官云南清吏司郎中邓琛呈奉本部札付为赈济灾伤军民事除遵依外照得近年本部侍郎郑纪奏行水兊事例免其竹席駄脚之费每石加耗三斗军民两便甚良法也但彼时各仓粮米积有六七年之上以故毎年只行三个月而止今仓粮不勾三年支给合无自本年闰四月起至九月止俱行水兊余月判仓每年可积余米二十余万石可以济今而预后待他年仓粮再有六七年之积照旧只行三个月等因到部又据本部委官郎中贾璇呈奉札付坐放应天等卫六合等县四月闰四月军民丁口共该少欠米十万石呈乞早赐措处以救饥荒等因行间又该本司案呈据南京旗手等卫指挥千百戸等官张翰等呈称各卫所官员俸粮原有事例毎年四月分折绢八月分折布除遵依外今照南京地方连年水旱田禾无收米价髙贵军民缺食艰难不能过活如蒙准呈乞为怜悯分豁将四月分俸粮暂且闗支本色至五月照旧住支折绢等因到司案呈到部臣等查得南京军仓粮米为因各处灾伤该征粮米运到者少拖欠者多毎年官军该支粮米一百三十万石有余近年以来加以南京太医院医士宝钞提举司钞匠及投充军人并送船余丁行粮等项共该毎岁添支米二十万石有余各仓粮委实只是勾二年之上支给及查得臣先年奏准每年水兊三个月毎米一石脚耗米三斗见今在仓粮米三百四十万余石俱系水兊积出余米之数见在仓粮既无陈腐之虞官攒又无守支之苦且郎中邓琛呈称每年要添水兊三个月不过推广旧例以便民情而增国计似为有理及据委官郎中贾璇呈称江北少欠赈济十万石缘查京仓军储实难动支亦所离江北窵逺暂将各处运到粮米畧仿水兊事体免其竹筛晒每石折准脚耗三斗留彼河下以近就近给散饥民实为便益欲待奏请定夺不无缓不及事合行一面暂拨各纳仓米就彼河下给散积出脚耗就令作正支放勾数即止其南京各卫所指挥千百戸等官呈要将弘治十七年四月分俸粮暂与闗支本色待至五月二麦成熟照旧折支绢疋亦乃权宜救荒事理已经南京守备等官会议不为常例欲候奏请明降诚恐有悞放期除行南京旗手等卫所造册将各官本年四月分俸粮暂支本色至五月折支绢疋下年照旧施行去后缘系加添水兊拨粮赈济并分豁官员俸粮事理具本专差办事官某赍捧奏闻
　　
　　致仕第十九疏
　　
　　臣窃惟士君子立身天地间惟礼与法二者而已礼法既亡名节安在臣考诸古礼国法凡在官者年至七十俱许致仕唯老成重望为国家之柱石者不拘臣今已过致仕之年尚从旅进之列时论不容中心有愧在礼固不可留论法亦所当去礼不可留而留法所当去不去是迷贪位固禄之心而忘弃礼灭法之耻臣自少荷蒙朝廷作养之恩至于今日岂忍若是耶近因久病暂出管事神衰气倦头晕目昏己身不能自存部事有何补益乞休十有八章无由一奉俞允或者谓臣有心求去何必待报而行臣恐非大臣出处之义隐忍依违进退狼狈今病势益增死亡无日不得已将本部印信咨送南京吏部委官署掌买舟卜程以待休命臣又照得成化间学士钱溥与臣同是经筵讲官侍郎方满三年即准致仕臣官三品已十年矣尚书佀锺与臣同是戸部堂上年未七十亦准致仕臣年七十又加二矣伏望皇上大施恩典一视同仁乞勅吏部查照前例容勅臣退归田里庶官无尸位素餐之讥人免钟鸣漏尽之诮不惟臣一身之幸实天下士风之幸也
　　
　　东园文集巻四
　　
　　●钦定四库全书
　　
　　东园文集巻五
　　
　　（明）郑纪 撰
　　
　　○记
　　
　　寒栖馆记
　　
　　武夷之山环转九曲溪流因之而曲或三峯四峯或五峯九峯曲中为峯三十有六皆竒秀险怪峭拔硗礐不类人间境天下山川不可尽知在闽中此其第一也有宋大儒晦庵先生爱其幽深静寂不杂尘世乃筑精舍于五曲隐屏山下以为讲学授徒之所九曲适中处也视诸曲山水颇夷旷衍沃而竒古过之舍之旁有堂曰隐求曰止宿曰仁智斋曰观善馆曰寒栖坞曰石门亭曰晚对曰铁笛又有钓矶渔艇布列左右一时诸儒聚会讲道游息继往开来实闗天下万世斯文之命脉亦武夷山川一时之遭遇也先生没精舍而下骎以颓圮国朝正统间先生八世孙询等复建书院三间于故址像先生其中左右各翼一室自隐求堂而下则皆蓁莽焉成化间崇安令张鋭又建屋三间于院庭之左以为士大夫拜谒者更衣休息之所方成未扁而去癸卯夏五月纪与乡年反监察御史林君贵实同起吿中上京师舟过此山之下因晋而舍茇焉是夜宿于张所建屋中时当初伏夜半之后寒气偪人翊早纪谓林曰是屋正先生时所谓寒栖馆也林曰然遂援笔为书而扁之俾纪为记庶见者有所感而隐求诸堂可因此复焉纪以天地之气动则为阳静则为阴阳为暑阴为寒则寒实静之所生也人静则此心虚明自无外扰聪明睿智皆由此出由是而制羣动镇万躁无施而不利所谓定之以中正仁义而主静者也先生学集大成伟然为千百世之大儒非自此中得乎纪自幼读先生之书即求先生之所以为学笃志立行亦既有年矣而犹未领其要兹幸谒先生之精舍而假寓焉寤寐之顷受教深矣于是乎书
　　
　　漳州府社学记
　　
　　圣未天希之则天贤未圣希之则圣士未贤希之则贤希之之道如何学而已矣夫人之生四端万善皆天所赋宜人皆天也然理一而气殊故有未天未圣未贤之等学也者所以去其未而复其皆也故上古圣神继天立极自王宫国都以及闾巷莫不有学人生八岁入其小者闾巷之学也十五岁入其大者王宫之学也大学之教格致诚正修齐治平之道其极可以参天地而赞化育小学之教则洒扫应对进退之节礼乐射御书数之文其归在于收放心养德性而已夫心不收性不养格致诚正且无其地而况于修治参赞也哉是小学所以立大学之基本而大学不过收小学之成功而已所谓小学则闾巷之学是也古人闾巷之学即今之社学也近世父兄之于子弟幼小入乡校即俾其习对偶文字之学洒扫礼乐之事目不及见古人之所收者今则放之所养者今则残之小学之教已荡然矣及俊秀而入泮庠则又穿凿经意雕绘词章以媒利禄他日偶得一资半级则蠧政殃民贻患后世大学之教又扫地无余矣所以然者岂但泮庠之误人耶实由乡校之误于其始也用是南海罗君列以监察御史出守于漳讨贼子民百废具举又能首兴学校作养人材郡邑泮庠文风大振既而虑夫基本不立则涵养不深趋向不正器识不大德业所施亦难逺到乃遵圣朝旧制请于提督学政宪副杭君济设立社学于城北芝山之麓北枕天宝南襟长江鹤山圆峤环拱左右学之规制前后二堂堂皆五间东西号舍十有六间外为大门缭以周垣井庖湢溷莫不备具经始于弘治乙丑仲秋之朔落成于明年正德改元孟夏之望祭享已毕遂选民间俊秀子弟百三十余人为社学生礼请致仕知县胡举以主其教立教规十有二条俾其习学有常所考课有定期静专无外诱之敓循序无躐等之病昔之已放者今则收之昔之未养者今则养之蔼然古人小学之遗意而大学之教将有待而收功焉去未复皆此其第一程也郡之士大夫暨学师儒走书因邑庠生王儒来请予记其事予以事有倡有和而后可以成功漳在宋淳熙中朱晦庵先生来守因民俗未知礼采古丧塟嫁娶之仪揭以示民命父老训说以教子弟时北溪陈安卿从游郡斋晦庵喜语人曰南来吾道得一安卿是晦庵漳之倡也北溪漳之和也今罗君以社学倡漳不知郡斋之中有后生小子如北溪乎否也是为记俾刻于石
　　
　　上虞县重兴文庙记
　　
　　虞绍属也东去绍百有余里学宫在邑治东南宋庆厯中创国初重兴之迨今百有余年倾圮已不支矣又杂于市肆明伦堂去文庙后檐不盈丈昼晦如暮成化间分巡宪副魏君仲礼令移后丈余稍容诸生叙立而文庙之前尚为居民夏姓侵偪自戟门之外中道转西而左棂星门在庙之东南隅当中则夏屋也予昔巡学继魏而至询邑博诸生得状遂召夏谕之与其直俾迁他居索价数倍乃集乡耆与师生杂估实值如数与之随券于官而立限移徙矣巡按与予不相能移文革之夏遂挟以增直有司阴与之以缄口且踰徙限予再至绳之以法并还所增于官夏愳遂徙去而庙地始克方正乃集工相材诸生晋曰邑有淫祠数十所材木可用祠有株木数十根材可梁栋遂命工伐之时有豪门取斵为坊制有司欲寝其事而补以他木予闻之悉捕逮置于法而材始备矣适邑有湖田之讼其所收者在官民之间属太守曾侯以三之一助僦饷得粟千余斛付邑博以经理之先文庙次两庑次戟门皆因旧基而增以深广又次棂星门即夏之所屋处也始事于弘治元年某月毕工于某年某月乡贡进士贾宗易率诸生请记立碑夫圣人之道孝弟而已矣孔子曰行有余力则以学文虞固文献地也况以帝舜子孙封邑而得名则其祖父余泽当有存者诸士子其处家庭之间亦曾夔夔之齐栗乎其曾亦忧而亦喜乎况舜处其变吾则常也舜处其难吾则易也借曰皆变而皆难舜丈夫我丈夫也吾何畏彼哉孝弟之训非但可施于虞庠也因其素所习闻者而利导之则易从也曾侯名璲郴阳人县令林休广人博马庾闽人继侯而守收全功者予乡友游侯兴也
　　
　　僊游县文庙祭器记
　　
　　周颂言祭祀自堂徂基自羊徂牛鼐鼎及鼒孔子仕鲁先簿正祭器孟子云器皿衣服不备不敢以祭古人重祀礼严祭器也如是仙游文庙祭器县令四明王公彝重修学宫时所造也笾豆以竹几案以木铏豋之属以甆惟簠簋爵盏则锡焉正统末沙寇入境诸器皆毁逸无存自后临祭则旋假于民家秽陋轻亵不可胜言成化壬寅秋八月上丁又如之时予方修造卧龙桥积有竹木凡几案笾豆之属竹木所为者命工就彼制之成则归于学宫饰以朱红其僦膳之供则县令彭公之区画不征于民也簠簋之属前以锡者今则范铜为之纪与诸士子洎范工私议每器估值几何邑之人好礼者几何家量器直而镂好礼者姓名于上盖因其力与其意所乐为差也铏豋之属应瓷为者则德化冶人所领也既成毎器皆以僊游县学文庙祭器八字为志且籍而记之库而藏之以付诸典守之人孔子曰龟玉毁于椟中是谁之过欤然典守之过非专于毁逸也因事而攘窃者亦多矣呜呼悲哉昔者子入太庙毎事问使吾邑大夫其能体夫子入庙之敬以时而修葺之吾庠师生又能体大夫之敬以时省视之则凡奔走庙庭之下者莫不有孚颙若何有如前之所虑也耶器数详着于左
　　
　　兴化郡守王公遗爱碑记
　　
　　士大夫出为君用皆欲泽被当时名垂后世然亦顾其所遭遇如何不可必得也世有抱设施经济之材威雷霆泽霖雨而置其身于嵒坑棘梗之地令之不行禁之不止虽家喻戸晓亦无如之何是地之负人也或有畏法向善之邦家诗书戸礼教而吏之以残墨庸陋之夫民疲而故扰之民羸而又猎之虽良阜之家未免去而流徙起而为盗是人之负地也地负人者十一人负地者十九若太守王公之于莆其庶几两无所负乎公讳弼字存敬系贯阶封已备周方伯梁石所撰墓表不重出此特推本其家世始末为莆人道焉公之祖南畊处士以礼义倡宗族立祠堂置祭田训子妇耕读蚕绩禁止奢纵家门之内若朝廷然父和州判官急流勇退以养二亲申明家训视南畊尤谨台人论士夫家法必首王焉公为童丱时耳目所见已拍拍满怀及登进士出宰溧水不假刑威而吏畏民怀召为刑部主事时畿人有献民田于戚里者上命公核公讫威按版田悉还民廷议多之弘治庚戌莆郡守缺命公来守下车首以抑强扶弱培植善类为务仿古保甲法里设正副以领编戸乡有讼先就其曲直不服则直于官遵时制建学郡城中礼孝友笃行之士刘子贤于中选子弟俾受其业礼教大行莆俗丕变民间有孝子节妇未得闻于朝先榜其门庭以奬之邻郡有水口驿人少役多镇藩欲割莆之编戸助之公曰吾郡二驿民且不堪遂疏于朝罢之漳冦起镇藩议征丁壮于莆公又曰设丁壮者为各守其土也冦在漳征于莆冦在莆则将谁征耶力陈不可议乃止丁巳春公书绩于京戊午秋还十月省参得疾归遂不起实是月二十四日也是日阖城为之徙市舂不相巷不歌吏民耆老匍匐赴哭者郡廷不能容越月讣至家和州公遣其伯兄烜与其冢子坊来归其榇郡民欲弗与曰客死客塟礼也公去如吾民之哀思何诸官僚折以大义不得已乃乞留衣冠以塟烜坊许之乃制棺柩纳衣冠于中如公在殡时卜地于前故守李公春之墓左择日举柩往塟阖城内外随轝叙哀者缟素蔽野既成坟乃作亭于其南立碑以表之名曰遗爱父老相率请文为记予以天下事有似偶而非偶者按莆郡志国朝洪武十三年开封有李公春者守莆卒士民卜地城南莜塘山之原留衣冠藏焉去今百一十年墓复于墟者久矣公往岁阅志得之亲诣墓所剪荆榛立石以表之自是莆民追慕如新讵意才二三年间公遂与之邻穴耶因考李公政绩修堰筑城民多德之然政尚寛平未必如公之精明果毅然遗爱之在民者亦大畧相似夫事之偶与不偶在天皆有成数不必泥也但公之生不负莆人公之殁莆人岂负公耶遂书之以吿继公之守莆者
　　
　　邑侯王公遗爱祠记
　　
　　士君子吏人之土地有在官而思之者有去后而思之者有殁后而思之者有殁既久而思愈不忘者狄梁公祠于生何武思于去后羊祜则堕泪于既殁若没久而思愈不忘者予偶未得其人焉吾邑侯王公彝友伦浙之四明人少学刀笔以行军院史从事总兵官幕下拜左军都督府都事寻出宰兹土吾邑自宋元以至国初为乡四里二十有六民数宋主戸二万七千有畸客戸一万三千有畸元至国初则不及万矣宣德以来则三而又去其二里数亦随而递减焉公下车阅版图即集耆旧而叩佥以困于赋役亡命他邑吿公怃然曰司牧者何为也即令于邑凡民间利害有当因革而罢行者其悉陈之吾不畏其难也于是民之久逋者差人赍榜招复之给其牛具种粒复其役三年未几逋民携襁而还者相属于道田土久荒者募人垦辟三年之后征其税吾邑今日地无遗利实肇于兹亡戸之粮贻累里甲积五七年壮者搒拷无完肤妇女老弱无室处公上疏免其半邑旧有潭边风亭二巡司洪武中迁吉了小屿之海岛原佥民兵随之山民不惯风涛且越百里赴役死亡者过半公疏免之宣德间多差内臣适籓南诸国驿递不胜其扰且有法外之需公往风亭于近驿人家闭戸偃木于地笞之俾人应杖呌号声彻驿堂内臣问故以县官杖并夫价闻亟谕止之而去先时遭此莆仙夫数以县拘出公力辨曰夫出于丁戸莆二百余里仙纔十余里何以县为是后夫数但随里图为多少莆不能屈从之又枫亭驿虽仙属实为莆界民不敷其役公疏割莆附驿五里之民以足编数县治旧遭兵燹官吏僦舍于民覆茅故趾日数丈始治事惧猛兽也儒学尤甚邑多山材木为宜向悉为邻邑所有公移文设榷十而取一阅数月材积如山遂礼大戸好义而有力者助饩僦不踰年县学俱吿成而小民不知琴堂幕厅官衙吏舍秩如也庙貌祭器讲堂斋号焕如也墙垣未备则躬率有役于官者教谕张公侗亦率其斋丁相与舁土而筑之落宴之日四周无不完固者县有公学有张亦仙民一时之遭遇也先时司府差催之使征求无厌公令多织草屦于庭来者人与其二自是县庭无使迹民有讼者进之膝下酝藉以尽其情俾其退自以曲直愧谢有不伏者然后法以绳之狱戸常不闭古人爱百姓如己子视公事如家事公其有焉公以宣德癸丑莅政正统丙辰捐馆首末四年卒之日吏哭于庭农哭于野行者哭于途舂不相女不饰市罢数日柩行邑坊张德源氏留其小像以寓瞻思阖邑老穉拜送溪浒哀泣过于初丧遂谋立石于通衢刻曰僊游县知县王公爱民父母云成化乙未邑耆茅宏赞等以石刻不足以报侯德谋率仙民而血食之请倡于江西少叅陈君汉崇少叅遂与张叔华茅常亨卜地于东郊之外深广各十丈面阳环水中建祠堂塑公像前有门两旁有帘东西翊以两室为守者之居经始于是年十月毕工于明年四月叔华德源氏之孙常亨宏赞氏之子祠虽合众志而成而二姓之力居多焉祠堂成十有三年予巡浙学至明访公之子谕以立祠之意族子某得其风来拜祠下邑人迎致馈赠无虚刻盖爱之深而及其所似也又三年少参以书请记于予呜呼一土地也一人民也一风俗也公出杂流任官仅四载捐馆五十余年而人思之不置如是所谓没久而愈不忘者也后之代公者由圣门而出或不止四载而犹在官民惟恐其去之不蚤其故何欤因书为公祠记且以讯夫后之为父母者
　　
　　光风霁月亭记
　　
　　福之郡庠有亭翼然于明伦之东少南为师生游息之所盖有元大德间主教东武刘君内直始建也亭成谋名未得适民间有献其所藏宋晦庵朱先生光风霁月四字遂扁之以名其亭越今几二百载亭仅存而扁已逸所揭者特摹本耳成化丙申华亭唐君廷贵以司寇正郎出守是郡明年因学宫倾圮悉撤而新之以次而及于兹亭然毎以先贤遗墨不可复得为憾亭成逸扁复出唐君大喜遂揭于亭中亭环以沼广盈亩袤如之甃以巨石翊以疏阑通以复道沼之中迭石为岛象海外三神山松桂菱藻覆岛浮波毎天朗气清风光月霁万象森然羣籁俱寂是亭杂处于中不待绘河马洛龟而浑然一太极之窝也亭成唐君选乐赋诗因落而宴挽千古之清风为八闽之胜会教授暨诸士子以盛事不可无传请记于予予以为治有本本立然后治成我朝列圣建学育材主之以师儒董之以台宪其制谕必先德行而后文辞今唐君下车首兴学校而遂及于光风霁月之亭盖以诸士子进讲退食之余寻芳咏归之际见其逝则知在川之如斯观其澜则知斯道之有本使其襟怀洒落而风月无边胷次悠然而光霁可掬他日待时而动随叩而鸣其盛德丰功光明峻洁可以塞宇宙越古今则是亭之助不亦多乎于是乎书
　　
　　湖船记
　　
　　客有问于南湖主人曰君子有忧乎曰有君子亦有乐乎曰有是二者皆性藴诸中情发于外君子恶得而无所贵者发而中节焉夫人之生方其少时趣向未定忧乐或有不得其正者及其壮也学成于己出为君用上焉为德下焉为民日夜忧勤惟恐启沃之不见纳仁泽之壅下流周之思兼召之勤恤其忧何如盖先天下之忧而忧也及其老也名遂功成奉身求退卧嵒穴友禽鱼赋诗结社戸外之事耳不闻及裴之绿野张之午桥其乐何如盖后天下之乐而乐也古人幼而学壮而仕老而归归而乐忧以天下乐以天下是谓忧乐之中节非君子不能也主人自登进士入翰林侍讲经筵出提学政厯国子监祭酒以至今官虽尝乞吿二十余载而勤劳中外者亦如之弘治甲子年踰七十乞骸而归以屏山世居多警蹔寓邑坊之南湖书院院之东为学宫宫之南有湖曰南湖唐宋盛时邑有三湖西门之外为西湖逦迤南东流如环带至学宫之南为南湖又逦迤而东至东门之外为东湖今东西之湖已田而南湖尚存别有支流通湖绕绿过书院之门主人取以为名者以先祖三公倡道于莆之南湖是湖实主人之世泽盖先得也湖寛十余亩深数丈可以操舟泛游为乐今主人造舟于湖名曰湖船亦归乐之一事也船长三丈八尺广五之一深视广三之一头至前将半长丈一尺操篙者所立中长丈二尺可容几砚坐席后长四尺可安床榻尾长亦八尺橹柁之所上覆以篷竹篾编之夹以箬叶两边有屏木格竹编可启闭鱼网一罾二帘一钓竿十余小庖一瓶罐碟碗环列左右酒殽蔬菜各实其中主人当天朗气清景物和畅则葛巾野服呼童操舟泛于湖上启屏推篷净几拥席网者撒有鲤有鲫帘者遮有鱼有虾罾沈波底钓垂水滨或黒喙頳尾或巨口细鳞其活泼泼筐筥斯盈主人乃呼童治庖以烹以蒸引满自酌耳热面醺一醉而卧万象氤氲宇宙衾枕云霞帷幙林塘室庐溪山城郭齐彭殇一胡越物我两忘襟怀洒落不知人世间更有何事可以拟主人之乐也客又晋而问曰闗雎乐而不淫君子动为世法主人之乐无乃过乎恐非示法于子孙也主人笑而解之曰吾官居一品寿踰七旬休疏十八九上然后得遂今日之乐有山水之真趣无声色之荒淫自奉无兼味留客不及奢客有携壶而来视予为丰约虽不敢自谓上下与天地同流万物各得其所然夫子与点之气象亦或庶几焉吾之子孙仕宦而归之数事皆如予则其乐如予之今日亦不为过也若夫蠧国厉民以充囊槖与白衣官舍徒以富贵骄人奢靡坏俗者幸毋以予为借口客黙然而退因书之以为湖船记
　　
　　郑氏祠堂记
　　
　　祠堂之立非人子之得已也夫人始生父母膝下喘息呼吸一气相通日之提抱毛肤相摩夜而寝眠口鼻相依初不知孰为父母孰为子有则俱有无则俱无未尝瞬睫之相离迨夫子年渐长则父母之气渐衰既衰则疾病相随不得久生于世矣故孝子于父母之未疾则日奉甘旨以养其气体既疾则问医奉药以调其脉候唯恐子身与父母一日不相见也不幸父母一殁平昔之相摩相依者今则绞敛于棺椁之中乌得复见之哉于是传真以肖其貌结帛以栖其魂朝夕哭奠食时上食但欲见其生不忍见其死岁时改易几筵难以长设则择地治茔举棺椁而塟埋之体魄既归地下神魂当返室堂于是立祠堂以栖安之每晨朔朢拜谒四时荐享思其居处笑语与其所嗜所乐但欲见其存不忍见其亡夫以几筵代甘旨则向之生者今则死矣固人子之不得已以祠堂代几筵则向之存者今则亡矣岂人子之得已耶近世人子之于父母提抱寝息相摩相依之不相离者大抵皆同既长之后妻妾之相离财产之自私德色谇语视父母如涂人况甘旨乎父母既没衰绖几筵略应故事而已曾有哀痛之心乎既入祠堂四时朔朢模仿礼文而已曾有追慕之意乎以予观之为人子者生不能致养于甘旨徒陈列其几筵死不能尽哀于几筵徒创造乎祠宇自少至老一段虚文以待父母可笑也亦可悲也吾邑乐山郑氏与予同南湖三公后其白眉之良曰伯真公者尝作楼于傅龙图之故址名曰乐山欲占罗峰之形胜竟不克终谱图虽序而祠堂未立伯真之子诚本蚤孤迁徙靡常亦未暇及诚本之子仪祥奉国恩授七品散官一旦奋然曰祠堂之建乃我祖父有志而未就者我不任其责岂继述耶遂鸠材召工创为三间于蜚山之阳中列四龛以奉先世神主后有燕寝前有享庭岁时祀事昭穆有叙私居之室分置左右始事于某年月日落成于某年月日请予记之予以祠堂之立由于几筵几筵之设由于甘旨予以论之详矣仪祥富而好礼仗义轻财自郡邑大夫族属婣朋与夫田野细民贵贱疎戚礼意有差无或遗失其于尊祖敬宗之道可知矣三丈夫子两游邑庠一应门戸今当父母具庆之日甘旨之奉乃孝道之第一程也继三子之后子孙曾玄千百世之逺不知以予言为何如是为记
　　
</div>
    <div class="pagination">
<a href="东园文集_page2.html">上一页</a><a href="东园文集.html">1</a><a href="东园文集_page2.html">2</a><span class="current-page">3</span><a href="东园文集_page4.html">4</a><a href="东园文集_page5.html">5</a><a href="东园文集_page6.html">6</a><a href="东园文集_page7.html">7</a><a href="东园文集_page8.html">8</a><a href="东园文集_page9.html">9</a><a href="东园文集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
