<!DOCTYPE html>
<html>
<head>
    <meta charset="UTF-8">
    <title>王舎人诗集 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王舎人诗集 - 第 7 页/共 14 页</h1>
    <div class="content">　　闻君哀毁若为情骨立萧然髩雪眀井臼秪应劳阃政箪瓢犹且托门生慈帷惨淡秋灯影破屋凄凉夜雨声如此孤贫良不恶轻肥那得免忧惊
　　寄匡世徳
　　风流应不似当年镜里愁看雪满颠博具更无豪客对酒杯聊共细君传久抛租产难供米旧积房奁尽卖钱肯信多男又多累一身嬴得日髙眠
　　寄浦嬾翁【坦字濬之】
　　一幅乌纱两髩丝令人常想旧容仪诗名老去尤推重药术年来更絶奇红杏轩春澹澹緑杨门巷昼迟迟遥知燕处浑无事水浸雕笼浴画睂
　　松筠轩
　　户无尘一径深古松修竹翠隂森采花为酒落金粉挑笋作蔬抽玳簮夜月每看祥凤宿秋风时听老龙吟平生独抱幽人操谁复嵗寒同此心
　　送王经歴
　　六十难称致仕年君今独许乐林泉近臣殿陛宣恩防朝士都门列祖筵江带去程辞建业山迎归棹入临川遥知今嵗重阳酒应共比隣醉菊边
　　题苍筤池馆【钱塘慧泉翁陈仲明二子徳中景中】
　　轩开处小池平翠竹新栽绕径生洗药每惊鱼跃起扫苔时放鹤来行凉生清籁秋偏早影动微波月倍明惹得王猷知此处几畨直造不通名
　　扈从回京舟中渡江而作
　　千里楼船江上还狂歌醉舞浪花间今宵对酒莫辞饮明日到京无此闲落日寒潮扬子渡澹烟衰草秣陵山壮懐不必悲前古共整鸣珂暁班
　　送郑尚书致仕【沂字仲与浦江人】
　　曵履南宫雪满簮尊荣重沐圣防深名成早遂还山计身退犹存恋阙心车马都门争祖饯盘飡隣曲共追防知君孝义传家久子弟那能惜赐金
　　用韵元日早朝和邹先生【缉仲熙】
　　珂佩共趋朝防仗森严拥防旄僊乐奏随方物表天香飘及近臣袍风微玉陛春光早露湿金茎日影髙班退又闻催入醼宫花簮防醉葡萄
　　和苏检讨先生除夕前一日斋宿翰林【伯厚】
　　腊尽重城暮雪残词垣斋直坐更阑金莲光灿青绫夜宝鼎香飘玉署寒阿阁喜同威凤宿眀堂遥覩衮龙盘此身幸际升平日三防何湏献治安
　　赠潘晦初
　　都门一笑喜相逢典却春衣酒肆中且放襟懐同啸傲莫将睂宇论穷通卧龙蛰后今安在良马羣中久已空老眼到今无着处醉来江上目飞鸿
　　送陈指挥赴甘肃
　　家声曲逆传来久计畧尤能每出奇宠命近闻陞上将兵威应见振邉陲屯开潴野千营列猎过祈连万马驰圣代岂惟修武备要将恩信伏诸夷
　　题杏花春色巻
　　年来芳杏种成蹊结得数椽茆屋低草色阶除看虎卧花眀帘幙听莺啼暁天白映梢头月雨迳红粘屐齿泥自是董仙风致在渔郎休道武陵溪
　　暁发通州望京阙作
　　小雨初晴暁雪开五云深处见楼台山连辽海金城固春满闗河玉辇囘星汉共瞻天渐近衣冠重整客初来欲慿子墨夸雄览愧乏扬雄献赋才
　　别南京
　　紫禁钟残万马奔暁随仙仗出都门送行不尽亲朋意扈从深蒙圣主恩日出海霞红散防雨添江水緑生浑慿髙囘首瞻钟阜王气龙蛇势独尊
　　到北京
　　才别南京又北京客途浑是月余程舟车不觉经行逺冠佩重叨扈从荣广陌遍嘶初到马上林时听旧啼莺解装且醉都门酒自庆余生际盛明
　　和曽侍讲禁中闻莺韵【棨字子启号西墅甲申状元】
　　緑隂疎雨澹朝霞紫禁啼莺竞物华声度箫韶偏宛转地临霄汉絶喧哗才穿琐闼千条栁又隔薇垣万树花佳唱寄来难即和只愁贻笑大方家
　　和邹侍讲雨后夜坐喜凉有作【缉字仲熈号素庵吉水人】
　　一雨浑无六月炎御沟流水晚来添近居直院新开第初试凉衫旧赐缣古鼎香飘风满席疎帘光射月当檐夜深不觉吟哦久诗法输君律最严
　　再和前韵
　　雨余琼署不知炎此夕多君逸兴添灯下展书横一榻酒邉濡翰扫千缣月惊栖鸟争喧树风约流萤直到檐我欲披襟同露坐休将礼法待人严
　　三次前韵
　　天近都城暑不炎晚来凉气雨余添楼台何处秋横笛机杼隣家夜织缣吟对篆烟曲几卧看银汉傍虚檐翻思褦襶江南日冠服何繇得整严
　　酬朱逢吉先生见寄韵【以真号芝山大理寺丞番阳人】
　　圣主銮舆事北巡山川皆被宠光新荣当扈跸叨清职忝预丝纶愧昔人丰采未瞻闻誉久缄题先寄见情真近知松桂凌寒好毕竟均霑雨露春
　　和曽侍讲题新建秘阁韵
　　帝城东望势岧嶤阿阁新成逼九霄玉署近临青琐闼粉垣新映赤阑桥夜灯火明莲炬春暖笙歌识凤韶谁似相如才独赡赋成犹觉气飘飘
　　新成秘阁耸岧嶤碧瓦朱甍映紫霄翠栁夹栽香辇路玉栏斜转御沟桥丝纶绚烂文成锦歌颂铿锵韵协韶定有青藜来照夜虹光髙逐五云飘
　　题华节妇巻【夫病亟遂自缢华源长之妻邹氏近仁女也】
　　偕老曽将百嵗期一朝凶变竟何为防躯只合从夫死大节宁堪使婢知镜掩青鸾藏钿匣缳垂白练系雕楣于今同穴埋双柩连理应生墓上枝
　　挽计生岳【中舎鸣鹤之子】
　　若翁已失平生望对客无言泪满袪遗墨尚存新着藁小斋空积旧藏书楼成作记应难测地下修文恐不虚自古多才偏夭折茫茫造物竟何如
　　挽张真人【宇初字信甫号无为子四十二代天师】
　　忆昔瑶京相见日许同仙籍注清班遽闻驭气游无极不复焚香授大还笙鹤逍遥三岛上楼台缥缈九霄间世人空自藏遗翰邈矣高风不可攀
　　和祭酒胡先生题种菊韵【俨字若思号頥庵卒年八十二】
　　佳菊移从何处来髩丝相对共毰毸闲情未得篱边种老眼长看客里开花吐清香飘满径根培宿土砌成台高风逺慕陶彭泽诗句应湏着酒催
　　又次闻鴈韵
　　灯残孤馆独醒醒断鴈那堪此际听老去情懐浑似水年来踪迹尚如萍一天霜月飞何处千里闗山想宁馨料得豪家无此况酣歌清夜对娉婷
　　北京八咏
　　居庸叠翠
　　峯峦叠叠树冥冥黛翠浮光向日横髙耸青霄临北极遥连紫塞到东瀛路通絶域来畨使天设重闗壮帝京四海车书今混一好磨崖石颂皇明
　　玉泉垂虹
　　树杪潺湲落翠防分明一道玉虹垂天潢低映广寒殿地脉潜通太液池遥望直从云尽处近听浑似雨来时煑茶不让中泠水陆羽多应未及知
　　琼岛春云
　　蓬岛楼台金碧晖春云郁郁更霏霏曽为甘雨从龙去又向朝阳逐凤飞玉几炉烟同缥缈彤垣花雾共依违从来此地多佳气五色文成绕禁闱
　　太液晴波
　　翠浪粼粼带碧烟瑶台西畔玉楼前九重地隔人间世一片秋涵镜里天星斗转时银汉近芙蓉开处防云连此身已得随鹓鹭共沐恩波祝万年
　　蓟门烟树
　　雉堞防明散曙霞重重烟树万人家轮蹄杂遝香尘暗楼阁空蒙酒斾斜翠栁隂边栖宿雨绛桃繁处绚晴霞都人嵗嵗清明近此地防春竞物华
　　西山霁雪
　　雪满西山绕帝城凴阑清暁看新晴千章玉树临风倚九叠银屏向日明都市酒香春已近御沟氷泮水初生天应预报丰年瑞万姓讴歌乐太平
　　卢沟暁月
　　扈跸重来趣暁装鸡声残月树苍苍数峰云影横空濶一带波光入茫人语暗喧孤戍犬马蹄寒踏满桥霜望中风景皆诗思况复楼台是帝乡
　　金台夕照
　　黄金此地曽延士极目平川夕照斜水绕易城遗霸业田连督亢属农家苍茫暝色烟中树缥缈晴光雨外霞千古髙台余旧址西风残栁集寒鸦
　　送周编修复任还南京【功叙】
　　十载词林来考绩两京佳丽遍逰观纪行随处添新藁拜命归时复旧官雨过秣陵山色好潮生杨子水容寛悬知别后重回首寒树江云路漫
　　送李教谕之无锡【孟昭讳湛】
　　送别都门酒满巵吾鄊今喜得贤师中朝正值文风盛后学应防化雨施鴈度江淮霜落早马行齐鲁雪晴时故人相见如相问为説年来髩已丝
　　仍翠楼为金溪赵公理赋
　　若翁仙去竟如何手植琅玕已满坡门口直开三径入楼中应待七贤过昼长苍雪飘帘幙夜静清风响佩珂最好年年雷雨后阶庭添得锦防多
　　挽穆先生【其子肃雍皆擢指挥】
　　闻説当年谒至尊布袍藜杖入军门六韬适遇风云防二子皆承雨露恩丘陇岂期身遽殁功勲应与国长存董公遮道真奇事太史于今可并论
　　元夕赐宴观灯应制
　　紫禁春回景物饶千官陪宴赏元宵楼台和影来三岛灯月交辉彻九霄锦队喧时呈角觝翠华临处奏箫韶太平气象年年好万国讴歌仰圣朝
　　人间元夕喜天晴况复繁华在帝京凤辇遥临双阙迥鳌山髙耸万灯明春风车马填都市夜月笙歌满禁城不是吾皇重时令要同黎庶乐升平
　　翠耸鳌山对阙开万灯森列映楼台初疑星宿薇垣聚又见神仙阆苑来火线走空飞夜电香车填道动春雷臣民共乐恩光里愿献吾皇万夀杯
　　望近仙家十二城君王元夜宴瑶京月华且让灯毬起春色先从火树生平地蓬瀛开胜槩半天歌管奏新声小臣愿献升平颂万嵗千秋仰圣明
　　四友轩为陈考功赋
　　每爱大夫多晚节复怜仙子占阳春此君既共称三友我辈何妨属四人歴尽嵗寒盟已旧生同风致意偏亲防畨诗酒高轩下彼此忘形各任真
　　送廖教谕再任松溪县庠
　　匆匆相送出都城回首松溪两月程行藁近添新著述到官仍复旧师生坛开红杏微风暖池长青芹细雨晴今嵗秋闱攀桂客多应讲下占魁名
　　游天王寺用修撰王时彦韵【英谥文安】
　　古寺寻幽竟夕晖败垣芳草路依防鸟啼空院僧何在树老闲庭鹤自归静对方池移石坐髙临孤塔看云飞平生自信心无着不是衰年始息机
　　送友人
　　投老还乡髩已丝风流谁説异年时数间书屋莺花绕千里楼船婢妾随宝剑每将灯下看玉箫应向月中吹人生此乐如君少莫笑吴侬拂袖迟
　　逢武当道士李幽岩用王修撰韵
　　暂携笙鹤逺朝天尽道丹成骨已仙岩搆往来驯虎豹荷衣着破带云烟嵗周甲子何曽记夜遇庚申便不眠囘首故山归兴好啸歌风月浩无边
　　赠孙碧云还武当
　　才朝金阙便言还自是髙风动圣顔身作地仙逢盛世靣承天语住名山重重台殿空青上六六峯峦紫翠间料得尘缘无一防此心应只伴云闲
　　哭林侍讲【志字尚黙号见一居士侯官人永乐辛夘解元壬辰防元榜眼春坊谕徳兼侍读五十卒杨文贞公士竒表其墓】
　　早登科第占魁名载笔曽同客两京夜静玉堂邀看月春深丹禁坐闻莺才华未及施经济交谊宁知隔死生老我情懐怕伤感不胜双泪为君倾
　　送张中书愿中扈从出塞
　　圣主巡边驭六师君当扈跸共称宜天威震动风云合漠野归降雨露施防马暁行随防仗濡毫夜直近彤墀人生际遇真非偶况复功名及盛时
</div>
    <div class="pagination">
<a href="王舎人诗集_page6.html">上一页</a><span>...</span><a href="王舎人诗集_page2.html">2</a><a href="王舎人诗集_page3.html">3</a><a href="王舎人诗集_page4.html">4</a><a href="王舎人诗集_page5.html">5</a><a href="王舎人诗集_page6.html">6</a><span class="current-page">7</span><a href="王舎人诗集_page8.html">8</a><a href="王舎人诗集_page9.html">9</a><a href="王舎人诗集_page10.html">10</a><a href="王舎人诗集_page11.html">11</a><a href="王舎人诗集_page12.html">12</a><span>...</span><a href="王舎人诗集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
