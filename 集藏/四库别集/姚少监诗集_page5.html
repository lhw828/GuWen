<!DOCTYPE html>
<html>
<head>
    <meta charset="UTF-8">
    <title>姚少监诗集 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姚少监诗集 - 第 5 页/共 12 页</h1>
    <div class="content">　　绕篱栽杏种黄精晓侍鑪烟暮出城万事将身求总易学君难得是长生
　　赠王建司马
　　久向空门隠交亲亦不知文髙轻古意官冷似前资老觉僧斋健贫还酒债迟仙方小字冩行坐把相随
　　赠任士曹
　　宪皇十一祀共得春闱书道直淹曹掾命通侍玉除浮生年月促九陌笑言疎何计同归去沧江有弊庐
　　赠刘义
　　自君离海上垂钓更何人独宿空堂雨闲行九陌尘避时曽变【一作改】姓救难似嫌身何处相期宿咸阳酒市春
　　赠僧绍明
　　西方清净路此路出何门见説师知处从来佛不言今生多病恼自晓至黄昏唯寐方无事那堪梦亦喧
　　赠张质山人
　　先生居处僻荆棘与墙齐酒好宁论价诗狂不着题烧成度世药踏尽上山梯懒听闲人语【一作疑道人间语】争如谷鸟啼
　　赠少室山麻襦僧
　　祗辫麻为衲此中经几春庵前多猛兽径小絶行人泉近濆【一作渍】瓶履山深少垢尘想师正法指喻我独迷津
　　赠王山人
　　贤哲论犹诞吾宗次定今诗吟天地广觉印果因深教演归恭敬名标中外钦既能施六度了悟达双林
　　赠终南山傅山人
　　七十未成事终南苍鬓翁老来诗兴苦贫去酒膓空蟠蛰身仍病鹏抟力未通已无烧药本唯有著书功白马时何晩【老君度关事也】青龙嵗欲终【星纪次之义】生涯枯叶下家口乱云中潭静鱼惊水天晴鹤唳风悲君还姓傅独不梦髙宗












　　姚少监诗集巻四
　　钦定四库全书
　　姚少监诗集巻五
　　唐　姚合　撰
　　闲适上五十首
　　闲居遣懐一十首
　　身外无徭役开门百事闲倚松聴唳鹤防杖望秋山萍任连池緑苔从匝地斑料无车马客何必扫柴关
　　其二
　　闲卧销长日亲朋笑我疎诗篇随分有人事度年无情性僻难改愁懐酒为除谁能思此计空备满牀书
　　其三
　　白日逍遥过看山复绕池展书寻古事翻巻改新诗赊酒风前酌留僧竹里棊同人笑相问羡我足闲时
　　其四
　　好景时牵目茅斋兴有余逺山经雨后庭树得秋初道侣怜栽药髙人笑养鱼优游随本性甘被弃慵疎
　　其五
　　永日厨烟絶何曽暂废吟闲诗随思缉小酒恣情斟看月嫌松宻垂纶爱水深世间多少事无事可关心
　　其六
　　一生能几日愁恨也无端遇酒酕醄饮逢花烂漫看青云非失路白髪未相干以此多携解将心但自寛
　　其七
　　万事徒纷扰难关枕上身朗吟销白日沈醉度青春演步怜山近闲眠厌客频市朝曽不到长免满衣尘
　　其八
　　野性多疎惰幽栖更称情独行看影笑闲坐弄琴声懒拜腰肢硬慵趋礼乐生业文随日遣不是为求名
　　其九
　　生计甘寥落髙名愧自由惯无身外事不信世间愁好酒盈杯酌闲诗任笔酬凉风从入户云水更宜秋
　　其十
　　拙直难和洽从人笑掩关不能行戸外宁解走尘间被酒长酣思无愁可上颜何言归去事着处是青山
　　武功县中作三十首
　　县去帝【一作京】城逺为官与隠齐马随山鹿放鸡杂野禽栖绕【一作连】舎惟藤架侵堦是药畦更师嵇叔夜不拟作书【一作诗】题
　　其二
　　方拙天然性为官是事疎惟寻向山路【一作道】不寄入城书因病多【一作方】収药縁餐学钓鱼养身成好事此外更【一作尽】空虚
　　其三
　　微官如马足秪是在泥尘到处贫随我终年老趂人簿书销眼力杯酒耗心神早作归休计深居养【一作过】此身
　　其四
　　簿书多不防薄俸亦难销醉卧慵开眼闲行懒系腰移花兼蝶至买石得云饶且自心中乐从他笑寂寥
　　其五
　　晓钟惊睡觉事【一作是】事便相关小市柴薪贵贫家砧杵闲读书多旋忘赊酒数空还长羡刘伶【一作灵】辈【一作醉】髙眠出世间
　　其六
　　性疎常爱卧亲故笑悠悠纵出多携枕【一作酒】因衙始裹头上山方觉老过寺暂忘愁三考千余日低腰不拟休
　　其七
　　客至皆相笑诗书满卧牀爱闲求病假因醉【一作酒】弃官方鬓髪寒惟短衣衫瘦渐长自嫌多检束不似旧来狂
　　其八
　　一日看除目终年损道心山宜冲雪上诗好【一作入】带风吟野客嫌知印家人笑买琴只应随分【一作日】过已【一作定】是错弥深
　　其九
　　邻里皆相爱门开数见过秋凉送客逺夜静咏诗多就架题书目寻栏记药窠到官无别事种得满庭莎
　　其十
　　穷达天应与人间事莫论微官从【一作长】似客逺县岂胜村竟日多无食连宵不闭门斋心调笔砚唯写五千言
　　其十一
　　县僻仍牢【一作寥】落游人到便回路当边地去村入郭门来酒戸愁偏长诗情病不开可曽衙小吏恐谓踏青苔
　　其十二
　　自下青山路三年着緑衣官卑食肉僣才短事人非野【一作闲】客教长醉髙僧劝却归不知何计是免与本心违【事一作字】
　　其十三
　　日出方能起庭前看种莎吏来山鸟散酒熟野人过岐路荒城少烟霞逺县多同官数相引下马上西坡
　　其十四
　　作吏荒城里穷愁欲不胜病多唯识药【一作鬼】年老渐亲僧梦觉空堂月诗成满砚氷故人多得路寂寞不相称
　　其十五
　　谁念东山客栖栖守印牀何年得事尽终日逐人忙醉卧谁知呌闲书不着【一作正】行人间长【一作尚】检束与此岂相当
　　其十六
　　朝朝眉不展多病怕逢迎引水逺通涧垒山髙过城秋灯照树色寒雨落池声好是吟诗夜披衣坐到明
　　其十七
　　簿籍谁能问风寒趂早【一作暇】眠毎旬常【一作外】乞【一作假】假隔月探支钱【一作请官钱】还往嫌诗僻亲情怪酒颠谋身须上计终久是归田
　　其十八
　　闭门风雨里落叶与堦齐野客嫌杯小山翁喜枕低聴琴知道性寻药得诗题谁更能骑马闲行只【一作只】杖藜
　　其十九
　　腥羶都不食稍稍觉神清夜犬因【一作风】风吠邻鸡带【一作雨】雨鸣守官常卧病学道别称名小有洞中路谁能引我行
　　其二十
　　宦名浑不计酒熟且开封晴月销灯【一作云】色寒天挫笔锋惊禽时并起闲客数【一作夜】相逢旧国萧条思青山隔几重
　　其二十一
　　假日多无事谁知我独忙移山入县宅种竹上城墙惊蝶遗花蘂游蜂带蜜香唯愁明早出端坐吏人旁
　　其二十二
　　门外青山路因循自不归养生宜县僻説【一作手】品喜官微净爱山僧饭闲披野客衣谁怜幽谷鸟不解入城飞
　　其二十三
　　一官无限日愁闷欲何如扫舎惊巢燕寻方落壁鱼从僧乞浄水凭客报闲书白髪谁能镊年来四十余
</div>
    <div class="pagination">
<a href="姚少监诗集_page4.html">上一页</a><a href="姚少监诗集.html">1</a><a href="姚少监诗集_page2.html">2</a><a href="姚少监诗集_page3.html">3</a><a href="姚少监诗集_page4.html">4</a><span class="current-page">5</span><a href="姚少监诗集_page6.html">6</a><a href="姚少监诗集_page7.html">7</a><a href="姚少监诗集_page8.html">8</a><a href="姚少监诗集_page9.html">9</a><a href="姚少监诗集_page10.html">10</a><span>...</span><a href="姚少监诗集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
