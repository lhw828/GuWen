<!DOCTYPE html>
<html>
<head>
    <meta charset="UTF-8">
    <title>徐文长文集 - 第 59 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 59 页/共 61 页</h1>
    <div class="content">　　○萧女臣墓志铭

　　吾友云莱子萧女臣翊年三十九而死葬未有志铭其父老而诸孤幼且贫亦不知为其父请乞而诸友则数属渭久之渭追志母兄妻而女臣于渭好兄弟也因志女臣女臣生而瘠峻捷轻步履如飞性绝聪明亦绝疏落卤莽薄世俗有物外想年十六七时其叔提学副使公讳鸣凤者深爱之岁具衣食令就渭家同学于师女臣心不喜举业、独喜秦汉古文、它庄诸子、仙释经录、及古书法、以故楷甚精摹十数种、死后争得之、率丈尺金数两、其于诸古文仙释、则不求甚解、独心窃好之、尝从师季长沙公访周江郎山人与渭过宿北庵上人之所从玉芝师者归、则翩翩然欲飞去、晚尤喜与人饮谑、每自其赘妇钱塘朱家走其家中梅踵不旋辄走渭所寓禹迹寺中与诸所好同席枕或累数月无日不痛饮眇世事感慨百集病且剧犹卧寺中渭与叶子肃侍之月余而始归中梅焉、女臣既贫而性复好施与、又不事生业、独守一弟十员、心益厌苦之、或为人师、所得仅资一岁、至是又亡其妻、用是以穷愁死而人不知见其外终旷荡于是尽归罪于酒与色矣子五人皆穉小始而寄散养长大者今始归焉女臣以某年月日死讣至、渭哭寺中几绝、以某年月日葬某所不给、渭与某稍会敛以遗、铭曰
　　枕耶席寺禹迹欲与君共之今可得耶

　　○吴孝子墓志铭

　　孝子吴翁讳浚字潮源号素斋世居山阴利乐村始祖翥唐大中间以高节赐号文简先生其子盖徙诸暨入　明至瞻后家山阴瞻子皋徙清道里皋子俊娶平当成化十有八年月日俱十一也而孝子生生十岁辄抱书以数言活父御史台中人奇之及长修身表俗、务厚人道、尝瀹肱剂父病、父死侍母寝足不至闺闼、冬燠衾几四十年如一日、先是妻陆暴死仓卒、请母木以殓、觉母少色忤、遽彻妻丧治母木、庐火、翁以构忘母辰一弗寿、遂终身不令家寿巳、至是翁年八十矣道父母生时事尚往往作婴儿啼其于人好解剧纷里中事行止必曰吴孝子任否人藉以为瞻云子曰凤旸籍诸生以侠坐诬死孙系绶绅属铭予辞以系至再舆石入遂书铭曰
　　庭中有翁、不弛其亲、座中有翁、坐客尽惊、今其往矣、巷无居人、盖美不胜书也吾取其大者以铭

　　○嫡母苗宜人墓志铭　叙保爱处愤感自不能言一铭痛绝

　　宜人姓苗氏云南澄江府江川县之里人也父某公讳有文云南府广狼卫百户某之弟为澄江府诸生美丰姿性聪敏善琴娶左卫人女褚氏太君生宜人有文公年二十一病死时渭府君巳举于贵久之始拜巨津知州抵滇阳驿所与俱童宜人既道病死殡云南之归化寺中而巨津故隶丽江土官府不可居时王先生之尊公讳理者适为兵备佥事按云南于府君为中表兄弟乃始檄府君历摄嵩明镇南潞南江川禄丰三泊诸州县而时以长兄淮取俸于丽道遇宜人侄佐旅语及宜人府君稍以媒往不入其后府君摄江川佐又为太君讼其母家负嫁时所与田德府君而太君母范有妹夫杨武者家云南为千户徙太君与宜人其家杨既富人公复有屯田在嵩明属其税于府君因忆往年佐所及宜人事遂成之宜人乃归府君宜人寡六年而有佐语、又六年而嫁、其始以守自誓、欲不嫁太君又愤其宗人当始嫁宜人时利壻家财纵嫁亦不令其在乡令更利谓府君征那大功当迁转其地又家籍近在贵故不难之及嫁未踰月、仓卒赴夔州太君乃啮宜人臂以鄂故其当府君仕及解官归即巳恋太君稍不乐、府君下世益厌其长子妇宗亲人及越之风物、迨后家零落旧使侍悉散去、又日夜课望渭。用是以郁愤死。然心未尝一日不痛念太君。死之夕亦啮渭臂以决而命火其骨归太君乡实嘉靖某年月日年五十九以某年月日合府君葬焉宜人性绝敏、畧知书、其持身严毅尊重、内外莫不敬惮其描写俎醢为世女师其才略酬应畜酿种植出入筹策驳辨禁持则宗戚子妇宾客塾师老牙妪悍奴婢靡不失气其保爱教训渭则穷百变致百物散数百金竭终身之心力累百纸不能尽渭粉百身莫报也数欲携渭走其乡谒太君时节旦莫数为渭道其乡亲故变迁景物风俗宛在渭目前至太君必恸哭乃巳又收疑太君或巳死不得一见而宜人死时。太君乃反在江川养其侄某家。时兄潞去家往贵至应云南省试尚得见之而宜人不得闻也痛哉渭既以宜人宝渭事多不可述而哀宜人生死终孤羁且痛母太君也故志所履特详。而收涕以铭之。铭曰
　　魂欲往兮奈儿在此魂欲留兮奈母在彼爱母与儿孰少孰多魂不可以去留伤如之何

　　○伯兄墓志铭

　　兄讳淮字文东号鹤石山人渭父之长男先嫡母童宜人所出也始父两为守于滇蜀兄俱随父归兄则为客游足几遍天下、所不至、秦晋闽桂林而巳、喜蹴踘烧丹、又喜施贷、贷或十百金、不责劵、人往往负之、亦不改、以故渐散其赀数千金殆尽、渭少依继母苗宜人、宜人死、依兄、兄视之如巳子、时或以兄无子、令改卜先人葬地师曰是利末支、兄曰令弟有子足矣、然兄终无子始兄嗜丹术性复散宕不内恋如有待于兄弟中乃始尽舍其家室益遍游名山岳庶几一遇神仙焉而卒不得其客游则多在湖州间所更尝广破舟瞿塘峡中得不死、每涉钱塘过杨子吕梁值风怒、人失色祈神鬼、兄曰沟耳、人相传以为笑、然性古直不逆诈、沈毅寡言笑、有长者风世所称眞可托妻子里中兄一人而巳生弘治某年月日死嘉靖某年月日年五十四死之前一月犹与故扶沟知县零陵蒋先主者铸鼎稽山中蒋一往东阳及再来而哭兄于寝矣以某年月日葬父母侧合嫂杨铭曰
　　兄所志、弟所知、历名山、仙与期其魄虽葬于此其魂气则无不之

　　○仲兄墓志铭　志似悲蹙合铭读之知其情之伤

　　兄讳潞字文邦长兄淮同母弟也始与长兄俱随父仕滇蜀间后归补府诸生考辄不利私念父昔以贵州龙里卫戎籍乡举而随父官滇时尝记姓名于卫学于是一旦挈嫂氏往入卫学考辄第一卫诸生忌之相鼓告诈冐其后场中文巳中选拆糊名竟以是避忌落榜后三年丁继母苗宜人忧迄庚子复得应试而布政使职提调者故绍兴知府洪公也素忘分日与兄衔杯心注焉而兄竟以痢?归卫迨唱名入诸生惊问徐生安在令卒遍号之城中而兄竟以是病死死年纔四十于乎兄亦勤矣兄在家煦煦一公子耳乃因困发愤舍其赀走万里道与僮仆食粝衣麤入洞箐穴虎处取谷息于蛮子而嫂则自酿酒漉菽为腐或为人缝刺以自给于乎兄亦勤矣兄性聪明纯厚、善谐俗、其去之卫学益进、都御史陈公讨叛土官阿向久不克上策一篇大奇之立簪花袒绛缯给笔墨札其后稍为古诗文、而卫固少文、故自抚按大吏下、至百户军人家、靡不敬藉兄、然俗犷悍、少焉辄忘其好、或拳欧而吾宗人为甚、兄生弘治某年月日去家若干年死时嫂童氏火之、拾其骨以归、葬父旁、无子始兄将去筮之得离之九四人至是以为验铭曰
　　父入虎穴得虎子其子从之焚如死同所行异所止命也夫

　　○亡妻潘墓志铭　文色生动

　　君性潘氏生无名字死而渭追有之以其介似渭也名似字介君介君彗而朴廉不嫉忌从其父官于阳江时时拾无所记诘之钱银、以还其继母、渭赘其家者六年、终不私取其家之付藏者一缕以与渭、父自阳江升赵王府奉祀还过梅岭开匣取十金与之、戒勿泄于母、介君怯焉、即以投于兄与渭正言必择而后发恐渭猜蹈所讳生时处继母、及继母之弟妹、若宗亲僮仆妇女婢、始终无不欢、死无不怜之者、生子一名枚娠时梦月及产顽然笑谓渭曰无异也、介君始病瘵产而病益加踰年而死死之前数日有妪入自后户犬逼之跃积稻中不见死后月余而家之苍头夜网鱼归汨门忽堕水起而懵然有神冯焉声音言笑悉介君也道生时事哭泣悲儿子责无礼于其所亲某介君生嘉靖某年月日某年月日死其家年纔十九以某年月日归其柩葬舅姑侧去可三丈许铭曰
　　生而赘其夫、死而不识其姑女虽彗魂怅然其踟蹰生而缀其佩、死而归于其妹女则廉魂释然而勿憝生则短而死则长女其待我于松柏之阳

　　○自为墓志铭　悲咤语伤魂动魄

　　山阴徐渭者少知慕古文词、及长益力、既而有慕于道往从长沙公究王氏宗谓道类禅、又去扣于禅、久之人稍许之然文与道终两无得也贱而懒且直、故惮贵交似傲、与众处不凂袒裼似玩、人多病之然勧与玩亦终两不得其情也生九岁巳能习为干禄文字旷弃者十余年、及悔学又志迂阔务博综取经史诸家、虽琐至稗小、妄意穷极、每一思废寝食、览则图谱满席间、故今齿垂四十五矣、藉于学宫者二十有六年、食于二十人中者十有三年、举于女者八而不一售、人且争笑之、而巳不为动、洋洋居穷巷僦数椽储瓶粟者十年、一旦为少保胡公罗致幕府典文章数赴而数辞、投笔出门使折简以招卧不起、人争愚而危之、而巳深以为安、其后公愈折节等布衣留者盖两期、赠金以数百计、食鱼而居庐、人争荣而安之、而巳深以为危至是忽自觅死人谓渭文士且操洁、可无死、不知古文士以入幕操洁而死者众矣、乃渭则自死、孰与人死之渭为人度于义无所关时辄纵不为儒缚一涉义所否干耻诟介秽廉虽断头不可夺故其死也亲莫制友莫解焉尤不善治生、死之日至无以葬、独余书数千卷、浮罄二研剑图畵数其所著诗若文若干篇而巳、剑畵先托市于乡人某、遗命促之、以资葬、着稿先为友人某持去、渭尝曰、余读旁书自谓别有得于首楞严庄周列御寇、若黄帝素问诸编、傥假以岁月、更用绎紬、当尽斥诸注者缪戾、摽其旨以示后人而于素问一书、尤自信而深奇、将以比岁昏子妇、遂以母养付之、得尽游名山、起僵仆迯外物　而今巳矣、渭有过不肯掩。有不知耻以为知。斯言盖不妄者。初字文清改文长生正德辛巳二月四日夔州府同知讳鎞庶子也生百日而公卒养于嫡母苗宜人者十有田、而夫人卒、依于伯兄讳淮者六年、为嘉靖庚子始藉于学试于乡蹶赘于潘妇翁簿也地属广阳江随之客岭外者二年、归又二年、夏伯兄死、冬讼失其死业、又一年冬潘死、明年秋出僦居始立学、又十年冬客于幕凡五年罢、又四年而死、为嘉靖乙丑某月日、男子二潘出曰枚继出曰杜纔四岁其系散见先公大人志中不书葬之所为山阴木栅其日月不知也亦不书铭曰
　　杼全婴疾完亮可以无死死伤谅兢系固允收邕可以无生生何凭畏溺而投早嗤渭既髠而刺迟怜融孔微服箕佯狂三复蒸民愧彼既明

　　◆墓表◆

　　陈山人墓表

　　○陈山人墓表　摹山人高姿阔视处笔余恢气


　　海樵陈山人鹤卒之六年为嘉靖乙丑其子广西都指挥佥事某将以是年春二月之十日葬山人于某所与山人配胡安人合且拟乞铭于湖之茅副使坤而先以状属柳君文至是顾以葬事阻湖之行又以余与柳君先后得友山人雅相抱笔伸纸以朝夕、庶几称知巳于山人也、顾且令予表山人墓、而柳君所为状、亦束不使见且曰必按状而表吾翁若母安取于知吾翁哉噫都君之志则善矣、乃若天之所以山人者、岂惟余不之知、虽山人亦不能自测其然也、然谓余尽不知山人固不可、山人生而颖悟绝羣年十余、巳知好古、买奇帙名帖、穷昼夜诵览、千七而始以例袭其祖翁某军功所得官官故百户也山人固不喜握鞭韔弓矢以自　其芒角负平生一旦郁郁得奇疾、更百疗莫验、山人则自学为医、久之洞其旨、则自为诊药、凡七年而病愈、愈而弃其故所受官、着山人服乍出访故旧、神宇奇秀、余从道上望见之、疑其仙人也、居数年始得会山人于甥萧家、酒酣言洽、山人为起舞也、而复坐、歌啸谐谑、一座尽倾、自是数过山人家见山人对客论说、其言一气万类、儒行玄释、凌跨忲弘、既足以撼当世学士、而其所作为古诗文若骚赋词曲草书图畵、能尽效诸名家、既巳间出巳意工赡绝伦其所自娱戏虽琐至吴歈越曲绿章释梵巫史祝呪棹歌菱唱伐木挽石薤辞傩逐侏儒伶倡万舞偶剧投壶博戏酒政阉筹稗官小说与一切四方之语言乐师蒙瞍口诵而手奏者一遇兴至身亲为之靡不穷态极调于是四方之人、日造其庭、尽一时豪贤贵介、若诸家异流、无不向慕、愿得山人片墨、或望见颜色、一谈一饮以为幸虽远在滇蜀亦时有至者即不至幸以书托交每旬月积纸盈匣、山人又喜拔穷士、士或往四方、又必借山人片墨以动豪贵人、每值山人饮旅者行者举爵持俎载笔素以进山人则振髯握管、湏臾为一掷□幅、或数十丈各惬其所乞而后止、而往复笺札、援酢去留、目营心记、口对手书、又杂以论说娱戏如前所云者、一时杂陈、灿然毕举、于是轩盖益集、省诸司巨公郡县长吏或衔命之使、有未见乡缙绅而先造山人者、山人卧未起、或时就榻见之诸公既异山人姿高其履而山人指顾自如雄谈阔视杂以嘲诋无不气折心醉愿内交而去、盖家居如是者几三十年以为常、乃一往金陵客四年而不复返矣、嗟哉始山人少时游金陵、将造尚书顾公、公先一夕梦李白、及见乃山人也、遂深相结、而今之殓山人而哭尽哀者、为尚书孙公、官又皆礼部岂山人终始于金陵、固自有数耶、嗟哉山人之配为胡安人、先山人几年卒、故千户胡公女也、公性方严无子教其女如子以故安人贤且才、率能给山人取、山人虽外豪宕、然事父母至抑畏、处诸弟若女兄弟玉和爱、周贫乏不问有无、至于宴客无虗夜调饮食绝巾服皆时时出新巧安人无不佐之随事立办于是山人内成孝友、外益得肆其抱以骛一世、故予尝谓山人气雄迈、跨诸贵游似东方朔、才敏似刘穆之、其为琐细艺剧忽整衣帻谈理道辨世务又大类曹值见许淳事、然穆之史载其妻截发为饮饮事、虽不类山人、然其贤可想见、而朔数买长安女、未闻其妻之妬、且割肉遗细君、又意甚驩也、此亦与山人夫妇中颇相似、而独悉举山人百所能、眞若海酿山负、则三人者互有所短、而山人独兼之、此所谓天□纵、虽山人亦莫测其所以然、岂以予寡陋、谓其智尽知山人耶、故予略述其所可知者、以复都君之请、都君当朝奠以予表。若柳君状并告于山人。脱稍相异同。山人当自知之也。

　　徐文长文集卷之二十七 【 终】 

　　●徐文长文集卷之二十八

　　公安袁宏道中郎评点
　　门人锺人杰瑞先校订

　　行状

　　吕尚书行状

　　○吕尚书行状　诠次雅悉

　　资政大夫南京工部尚书前廵抚云南兵部尚书兼右都御史新昌吕公殁之四年而某奉　玺书还自楚公之子国子君某来以公行状告再拜俯兴涕不可止曰某翁与若翁公所悉也、不腆先人之遗、若小子日所纪、与诸宗之夫所谱者、敢以干、噫夫君子之于豪贤也、不幸而不身当其世与其人、则读其书想见其行事、至右愿为之执鞭、若子长之于平仲者、故特为之传管晏、矧生而身当其世、幸与其父兄共挹其波、承其风、后先同秉笏而进、解车而退、奔走夙夜于　两朝、效命婴瑕于戎蛮万里之外、若义不使彼独死我独生者又其学绅孔子而佩周公、不问道远而任重也、且公尝表我先子墓矣、藉使公先吾先子、则是役也、傥吾先子事也、虽不敏敢不竭其愚、虽然、迁之传婴也止两事、公所宜传者且不少、不可亵以细、谓国子君吾姑状其大者、以备国老采、君等姑谱而藏其细者于家、公讳光洵子信卿绍兴之新昌人遡其始实为周太公望其居新昌则自赵宋大理评事讳亿者自青始十一传而为赠按察佥事存正存正生乐乐生廷圭及廷安廷安无子子廷圭子世良自世良公而上至廷安廷圭两公卒以公贵得赠及貤皆尚书右都御史妣皆夫人而世良公者公之父也称伟丈夫而公特肖其禀与训当嘉靖壬辰间甫踰冠便成进士知崇安崇安一女子中崇其县中豪舞讼者欲因以觇公教其父持一纸仓卒讼崇鬼于公公徐收其纸内袖中日且夕蓦易草移城隍所明夕崇来谓女曰何至是我姑去霜降后复来耳至霜月公果丁章夫人忧服阕补溧阳御史行县羹误墨疑之欲一切以毒法公驰往取羹立啜尽一器御史悟为起谢在溧三年上下以学道闻召入补御史世皇帝南廵大学士某居守增设员以外数十百人公奏罢之又奏河东薛瑄崇仁吴与弼新会陈献章三贤者不宜不在孔子庙庭十九年地震则又言九边中有大阙绽凡十事不宜不补马倒死不宜独责厮养卒最不宜者令刍地渔入幸戚贵家宫僚储本不宜使非其人其人矣又不宜不重其礼貌如是者凡十余并要切触讳忌改领江西遂出岭南直隶苏松常镇四府廵按事苏松苦水剧乏善计吏后先孔塞亦无了息基公总酾有法水效职至今工罢辄谱畵册书可千百年不虞灭没奏入　世庙嘉之赐金绮又奏免旱租六十万用余皇破海寇大洋中罢覆刷陈牍省费无算再赐金绮进奉二级代入会虏入古北口逼京师与故侯鸾争马市不可一日章十三上谓虏骄易与且都城何地也可使逞以归耶今日臣有死无和有进战无退守　上览表为动色公亦自掖驰归托其母夫人姑妇间于所善欲以身死国会虏退而止改领京畿迁南京光禄寺少卿改北丁赠公忧芝产其庐起补更太仆大理二寺卿少俄复补南如故职徙尹应天诸输府者用富民苦别索公易民以官民便之率以祠公徙卿大理会卒以枵杀户侍郎晋公右都御史领饷事俄改侍郎二工部自尹至工改者四并南既又改北工左公用饷则卒驯帖用工则商辈祠公如其尹用工于北则大桥成晋奉正二品于是癸亥间云南事渐痹砭者鲜效举朝则交共举公公遂从工左迁右都御史以绣斧往莅云南至则首军昆阳斩叛酋马苴李应朝昆阳平明年春水西宣慰安国亨叛寇沾益夏李向阳方廷美再反昆阳亏遮者索反寻甸公并后先讨平之晋兵部尚书兼如故而武定府土官凤继祖者世毒螫钩连他府大小酋僚济虿者数十辈远至贵川相昏因有众数万志枋千里据城以叛数出诸蛮攻城郭杀宪臣于军用伪王南面其众意卑眇向者麓川然孽顾始沐氏数庄豪而兵符故专沐氏公表其繇并乞符得自调贼倚川贵为三窟计其败遁必从贵走川乞稍借得暂领川贵诸兵道禆帅贼果用是败遁竟授首于川武定平悉有其地沐氏既衔公折其权又自恚当公未表时频却其宝赂及得贼又追论其左袒贼若庄豪激叛羽叛者诸阴事痛一剪束而公自军兴则先子首腰鞞琫棒符以奉军约无一日不寄首领于象马间移按沐氏党则用先子假按察长把三尺提一寸狸兔为鹰鹯击鸟雀以诛君恶于棘柏之廷以故望重若公者则得谤、稍改工书以归而眇微若先子则交击以蒙逮公重则用数十荐而不起先子眇微则仅脱丁赎得复齿士林稍乌素其颠躯而巳矣于是两翁者痛既定追灼而悸数往来镜湖天姥间相约彼庐而此舟幸长有林泉以凖换曩昔辛苦意造物未必并此夺之而竟后先捐馆舍噫此吾所以状之日为恸移晷三掷笔而未成也公自入仕仕靡不优而为御史廵苏松为部院长治云南劳最着自结发为学学靡不优而中治新建旨再后与余姚钱刑部德洪吾乡王兵部畿武进唐都院顺之三先生相切摩最力以故悦亲取友诸伦教事率谨笃如古人在云南方盛晋赏辄辞赏乞归得大臣体他若好捐鋠为乡里作福田游精翰藻芳华朗映人所难然不足为公详也公生正德三年七月七日万历八年十一月八日以疾终娶赵氏封淑人以侍公疾劳殁先公八日公葬祭例得　谕越三年抚臣为请之乃始以某月日葬黄杜原而公初未子副某氏晚始生应鼎穉今来请状曰国子君应岧用公荫读书国子者从子后公者也室即赵淑人侄应鼎聘诸生俞某女女二长适何兵书曾九万次适陈鸿胪子世彬次许聘礼书潘公子复泰并国子生次适礼书秦公子茂纲次许聘俞某孙佃聘何某女孙女某

　　徐文长文集卷之二十八 【 终】 

　　●徐文长文集卷之二十九

　　公安袁宏道中郎评点
　　门人锺人杰瑞先校订

　　祭文

　　祭北斗文 
　　代祭东岳神文 
　　代督府祭赵尚书文 
　　代祭阵亡吏士文 
　　感梦祭嫡母文 
　　春祭先墓文 
　　祭少保公文 
　　代上馈文 
　　告丁母 
　　告先主
　　哀诸尚书辞 
　　祭张太仆文 
　　会祭高君文 
　　祭罗母 
　　祭少颠文 
　　季先生入祠祭文
　　时祭文
　　县祭文
　　入乡贤祠府县祭文 

　　○祭北斗文　清雅流便绝无刀尺痕

　　伏惟　帝君祸福续命、居怙照之四天。阴阳权衡、齐□玑之七政。昊天无语。喉舌攸司。霄表独尊。星辰并拱降德于下民甚大占月建而可知何心于责报之微成岁功而不有某南斗分野、下土小臣、曰□曰杓曰魁。随所指而屏息。瞻昏瞻夜瞻旦。俨如在以皈依。蕞尔除坛、汲而漱齿、低河促漏眇三星之在天扫石焚香合五体而投地

　　○代祭东岳神文

　　伏惟大司命特掌太山东岳帝君刘古号东皇、尊同羣帝、抚长剑而珥玉。九歌首重威灵。骑素雀而游凡。一寓便留下土。是虽志恠。何必不言。总领魄魂。讵拘陟降。

　　○代督府祭赵尚书文　序述间写情可涕

　　在昔乙卯、我持按节、海气翳空。西指吴越。公膺简命、其往视帅我纪我监、策蹇而驰、小搏大蹂。不知其几。凡公所至。我则偕止。爰有黠雄。如窃食鼠。以出以入。视人来去。公再承御、开府江涘、绣衣方斧、军兴从事、大发淮邳。暨燕赵士。长戟短剑。控弦步骑。我当其时。滥服司马。掎之角之。与公上下。迨于成功、舍我而比、嘉锡荐臻、以宠以禄、神武驾驭、仁义并参、既赐以玦、遂将以环、公不少留、长逝远引、生既有为。死应不泯。追念夙昔。恍焉如昨。同在行间。桴鼓然诺。两岁驰驱。坐卧饮食。今其巳矣。俱为陈迹。

</div>
    <div class="pagination">
<a href="徐文长文集_page58.html">上一页</a><span>...</span><a href="徐文长文集_page54.html">54</a><a href="徐文长文集_page55.html">55</a><a href="徐文长文集_page56.html">56</a><a href="徐文长文集_page57.html">57</a><a href="徐文长文集_page58.html">58</a><span class="current-page">59</span><a href="徐文长文集_page60.html">60</a><a href="徐文长文集_page61.html">61</a><a href="徐文长文集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
