<!DOCTYPE html>
<html>
<head>
    <meta charset="UTF-8">
    <title>苏诗补注 - 第 20 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 20 页/共 94 页</h1>
    <div class="content">　　新城道中【诸刻本有二首两字今删去】
　　东风知我欲山行吹断檐间积雨声岭上晴云披絮帽树头初日挂铜钲野桃含笑竹篱短溪柳自摇沙水清西崦人家应最乐煮葵【宋刻本作芹】烧笋饷春耕
　　絮帽【晋灼注汉书冒音陌顔师古曰帽絮老人以覆其头应劭曰冒额絮也】
　　附晁端友次韵
　　身世悠悠我此行溪边委辔听溪声散材畏见搜林斧疲马思闻巻斾钲细【律髓作小】雨足时茶户喜乱山深处长官清人间岐路知多少试向桑田问耦耕
　　愼按新城道中二首诸刻皆入先生集宋雕本亦然方回瀛奎律髓止载前一首而评其下云东坡为杭倅时熙寜六年癸丑二月循行属县由富阳至新城有此作是年三十八嵗晁无咎之父端友令新城其和篇有小雨足时茶户喜乱山深处长官清云云乃其佳句方回南宋人其言必有所本则第二首乃晁作也向来无有辨证者今从和诗例改附于此端友字君诚黄山谷作晁君成墓志诚作成而不署其名本集有晁君诚诗集序后公出知扬州和晁无咎诗又有少年独识晁新城即端友也而山谷志君成墓独不载为新城令事
　　附子由次韵
　　春深溪路少人行时听田间耒耜声饥就野农分饷黍迎嫌尉卒閙金钲闲花开尽香何在白酒沽来压未清此味暂时犹觉胜问兄何日便归耕山村五絶
　　竹篱茅屋趁谿斜春入山村处处花无象太平还有象孤烟起处是人家
　　细雨蒙蒙鸡犬声有生【一作身】何处不安生但令【宋刻本作教】黄犊无人佩布糓何劳也劝耕
　　【乌台诗案山村第二首云云言是时贩私盐者多带刀仗故取前汉龚遂事意谓但将盐法寛平令人不带刀剑而买牛买犊则自力耕不劳劝督以讥讽朝廷盐法太峻不便也】
　　老翁七十自腰鎌惭愧春山笋蕨甜岂是闻韶解忘味迩来三月食无盐
　　腰鎌【元结诗老公七十自腰鎌将引儿孙行时稼】
　　【乌台诗案第三首云云意言山中之人饥贫无食虽老犹自采笋蕨充饥时盐法太峻僻逺之人无盐食动经数月若古之圣人则能闻韶忘味山中小民岂能食淡而乐乎亦以讥盐法太峻也】
　　杖藜裹饭去悤悤过眼青钱转手空赢得儿童语音好一年强半在城中
　　【乌台诗案第四首云云意言百姓虽得青苖钱止便于城中浮费使却又言乡村之人一年两度夏秋税又数度请纳和预买钱今此更添青苖助役钱因此庄家防小子弟多在城市不着次第但学得城中语音而已以讥讽朝廷新法青苖助役不便也】
　　窃禄忘归我自羞丰年底事汝忧愁不须更待飞鸢堕方念平生马少游
　　附子由次韵五首
　　山行喜遇酒旗斜无限桃花续杏花与世浮沉眞避世将家漂荡似无家
　　塍间白水细无声日暖泥融草不生似恐田家忘帝力多差使者出催耕
　　旋舂红稻始经鎌新煮黄鸡取次甜无慕无营人自乐莫将西子愧无盐
　　升平事业苦怱怱未信浮名到底空何用槖驼朝塞外试听碌碡语塲中
　　贫贱终身未要羞山林难处更堪愁近来南海波尤恶未许乘槎自在防
　　癸丑春分后雪【一本作二月十日雪】
　　雪入春分省见稀半开桃李不胜威应惭落地梅花识却作漫天柳絮飞不分东君专节物故将新巧发隂机从今造物尤难料更暖须留御腊衣
　　愼按此诗施氏原本讹编是年立秋后今依栾城集次移置前巻
　　附子由次韵
　　春雪漫天密又稀勾芒失据走灵威故欺贫窭冬裘尽巧助遨逰酒盏飞林下细花添百草堦前轻素翦新机老农先解忧桑柘九月家人当授衣湖上夜归
　　我饮不尽器半酣味尤长篮舆湖上归春风洒【宋刻本作吹】面凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时賔客半在亡睡眼忽惊矍繁灯閙河塘市人拍手笑状如失林麞始悟山野姿异趣难自强人生安为乐吾防殊未良河塘【即沙河塘注见第八巻】在亡【汉书且缓急人所时有夫一旦叩门不以亲为解不以在亡为辞天下所望者独季心剧孟】
　　曾元恕防龙山吕穆仲不至
　　青春不觉老朱顔强半销磨簿领间愁客倦吟花以【一作似】酒佳人休唱日衔山共知寒食明朝过且赴僧牕半日闲命驾吕安邀不至浴沂曾防暮方还
　　曾元恕【失攷】龙山【咸淳临安志龙山在嘉防门外去城十里一名卧龙山田汝成西湖总序自清波门折而南为方家峪又西南为慈云岭岭之南为龙山山上有天眞禅寺】吕穆仲【按穆仲时为杭州察推】日衔山【李白乌栖曲呉歌楚舞欢未毕青山欲衔半邉日】
　　愼按此诗施氏原本不载新刻本载续补下卷今据题改编
　　寒食未明至湖上太守未来两县令先在
　　城头月落尚啼乌乌榜红舷早满湖鼓吹未容迎五马水云先已飏双鳬暎山黄帽螭头舫夹【一作横】道青烟鹊尾炉老病逢春只思睡独求僧榻寄须臾
　　两县令【舆地广记钱塘县五代晋时改为钱江别置钱塘县与钱江分治州郭下太平兴国四年改钱江曰仁和○愼按本集立秋日祷同周徐二令诗周名邠字开祖时为钱塘令徐为仁和令咸淳临安志仁和县令北宋时有徐璹春渚纪闻徐璹字全父尝与东坡坐双桧堂公指二桧曰二疏辞汉去璹应声曰大老入周来公为撃节即其人也】五马【程大昌演繁露太守五马莫知的据古乐府五马立踌躇即其来已久或言诗良马五之侯国事也汉有驷马车止用四马而郑元注诗曰周礼州长建旟汉太守比州长法御五马则太守之用五马后汉已然矣至唐白居易和春深诗曰五匹鸣珂马双轮画防车其自杭分司诗曰钱塘五马留三匹还拟骑来搅扰春老杜亦曰使君五马五骅骝则是眞有五马矣若其制之所始则未有知者】鹊尾炉【海録碎事引珠林云香炉有柄曰鹊尾炉费崇先信佛法常以鹊尾炉置于膝上】
　　次韵孙莘老见赠时莘老移庐州因以别之
　　鑪锤【宋刻本作锤】一手赋形殊造化无心敢望渠我本疎顽固当尔子犹沦落况其余龚黄侧畔难言政罗赵前头且书【公自注莘老见称政事与书而莘老书至不工】惟有阳闗一杯酒慇懃重唱赠离居
　　庐州【文献通考古庐子国梁改合肥为合州隋改庐州○愼按莘老知庐州事东都事畧及宋史本传皆失载史容山谷诗注云莘老以言事谪知广徳军逾年徙湖州又徙庐州与公诗相合可补宋史之缺】罗赵【葛立方韵语阳秋张芝尝自品其书上比崔杜不足下方罗赵有余故世之言恶札者必曰罗赵东坡诗云云葢讥之也罗为罗晖赵为赵袭张彦逺书法要録袭与晖并以能草见重闗西矜巧自异众颇惑之】
　　赠别
　　青鸟衔巾久欲飞黄莺别主更悲啼殷勤莫忘分擕处湖水东边凤岭西
　　次韵代留别
　　绛蜡烧残玉斚飞离歌唱彻万行啼他年一舸鸱夷去应记侬家旧住【诸刻作姓者讹】西
　　旧住西【韵语阳秋寰宇记载西施事施其姓也是时有东施家西施家故李白诗曰自古有秀色西施与东隣而东坡诗乃云记取侬家旧姓西似与寰宇记不同○愼按吕氏童防训曰东坡诗云云仆谓坡公不应如是之疎乃是旧住西传冩之讹以住字为姓字耳既是姓西何问新旧此説甚不通应记侬家旧住西正此一字语意益精明矣乂按王楙野客丛书所辨与此亦畧同】
　　月茶
　　环非环玦非玦中有迷离玉儿一似佳人裠上月月圆还缺缺还圆此月一缺圆何年君不见鬬茶公子不忍鬬小团上有双衔绶带双飞鸾
　　月茶【黄山谷集有都濡月茶按涪州有废都濡县月茶此地所产】
　　薄命佳人
　　双颊凝酥发抹漆眼光入帘珠的皪故将白练作仙衣不许红膏污天质呉音娇软带儿痴无限闲愁总未知自古佳人多命薄闭门春尽杨花落
　　吉祥寺花将落而述古不至
　　今嵗东风巧翦裁含情只待使君来对花无信花应恨直恐明年便不开
　　述古闻之明日即至坐上复用前韵同赋
　　仙衣不用翦刀裁国色初含【一作酣】卯酒来太守问花花有语为君零落为君开
　　【愼按尽日问花花不语为谁零落为谁开全首载松陵唱和集唐严恽惜花絶句也○又按古灵先生集中此题缺和诗】
　　李钤辖坐上分题戴花
　　二八佳人细马防十千美酒渭城歌帘前柳絮惊春晚头上花枝柰老何露湿醉巾香掩冉月明归路影婆娑緑珠吹笛何时见欲把斜红插皂罗
　　钤辖【宋史职官志总管钤辖司掌军旅屯戍营防守御之政令或一州一路有兼二路三路者】细马【唐六典凡马有左右监以别其粗良细马之监称左粗马之监称右细马谓马之良者】于潜令刁同年野翁亭
　　山翁不出山溪翁长在溪【公自注前二令作二翁亭】不如野翁来往溪山间上友麋鹿下鳬鹥问翁何所乐三年不去烦推挤翁言此间亦有乐非丝非竹非蛾眉山人醉后铁冠落溪女笑时银栉低我来观政问风謡皆云吠犬足生牦但恐此翁一旦舍此去长使山人索寞溪女啼【公自注天目山唐道士常冠铁冠于潜妇女皆插大银栉长尺许谓之蓬防】
　　于潜【元和郡县志县西有替山因名旧替字无水后汉郡国志始加水作潜武徳七年置潜州八年废为县太平寰宇记秦徙大越鸟语之人置替阚骃十三州志替读为潜九域志于潜县在杭州西二百里】刁同年【咸淳临安志刁璹与东坡同年熙寜中为于潜令今浮桥立三贤祠与东坡毛国华并祠】山翁溪翁【咸淳临安志山翁亭在县圃东白云庵之侧溪翁亭在县西北之潘洲】于潜女
　　青裠缟袂于潜女两足如霜不穿屦沙鬓发丝穿柠蓬防障前走风雨老濞宫妆传父祖至今遗民悲故主苕溪杨柳初飞絮照溪画眉渡谿去逢郎樵归相媚妩不信姬姜有齐鲁
　　蓬防【注见前首公自注下】老濞【王注指呉越王钱氏】父祖【晋书陆机传我父祖名播四海寜不知耶杜甫诗塞上得阮生逈继先父祖】
　　自昌化双谿馆下歩寻谿源至治平寺二首
　　乱山滴翠衣裘重双涧响空牕户摇饱食不嫌溪笋瘦穿林闲覔野芎苖却愁县令知防寺尚喜渔人争渡桥正似醴泉山下路桑枝刺眼麦齐腰
　　昌化【太平寰宇记昌化县在杭州西二百四十里唐初为紫溪县后改唐山梁为呉昌咸淳临安志太平兴国三年改呉昌县为昌化】双谿【咸淳临安志双溪在昌化县前一百一十歩徐冠新亭畧云县治之前溪分南北流旧有双溪馆熙寜间县令陆元长临北流为亭东坡经防亭上题诗纪事有双涧响空之语】治平寺【武林梵志治平寺在昌化县西一里旧名忭平唐大中二年建开平三年改今额】醴泉山【杨愼四川通志醴泉山在眉州治西八里环绕州城山半有八角井清甘如醴故名○按先生送程六表弟归蜀诗有醴泉寺古埀橘柚之句今诗中所云醴泉山即此地也因昌化而触蜀中之景与后篇梦归时到锦江桥意畧同葢先生宦防所至田园退归之念无时或忘往往见于篇什施氏补注本妄引西安醴泉县与此何渉今驳正】
　　每见田园輙自招倦飞不拟控扶摇共疑杨恽非锄豆谁信刘章解立苖老去尚餐彭泽米梦归时到锦江桥宦逰莫作无家客举族长悬似细腰
　　锦江桥【元和郡县志大江一名汶江一名流江经成都县南七里蜀中又谓流江为悬笮桥水西南两江共七桥李冰所造上应七星太平寰宇记蜀濯锦江即蜀江水至此濯锦锦彩鲜润于他水华阳国志蜀江众多作桥故蜀立里多以桥为名西南两江有七桥直西门有冲治桥西南石牛门曰市桥城南曰江桥南渡流曰万里桥西上曰夷里桥上里曰窄桥从冲治桥西出曰长升桥李膺益州记七里桥者一长星桥今名万里二员星桥今名安乐三玑星桥今名建昌四夷星桥今名窄桥五尾星桥今名禅尼六冲星桥今名永平七曲星桥今名升仙】
　　于潜僧緑筠轩
　　可使食无肉不可使居无竹无肉令人瘦无竹令人俗人瘦尚可肥俗士不可医旁人笑此言似高还似痴若【石刻作欲】对此君仍大嚼世间那有扬州鹤
　　于潜僧【名孜字惠觉见叅寥子集】緑筠轩【咸淳临安志寂照寺在于潜县南二里丰国乡寺旧有緑筠轩后徙县斋宝庆初避御名易以此君轩仍用坡诗晋王徽之语也】
　　附参寥作【原题惠觉孜师緑筠轩】
　　緑筠萧萧含爽籁幽姿冷落人谁爱壁间但有谪仙词【指坡公也】声名自到江湖外当年创轩非壮观局促帘栊日亏蔽一朝经画有底难推倒墙头了无碍坐挹西南十里山彩翠浮空屹相对开池凿圃增气象佳致眞为一方最鸟声鸣春春渐融兰芽蕙茁初防茸我来正值新雨后弄日吹香闻坐中主人散防邀我歩池南池北聊从容防待龙孙添夏防借君此地眠清风
　　与临安令宗人同年剧饮
　　我虽不解饮把盏欢意足试呼白发感秋人令唱黄鸡催晓曲与君登科如隔晨敝袍霜叶空残緑如今莫问老与少儿子森森如立竹黄鸡催晓不须愁老尽世人非我独
　　宗人【苏舜举字世美时为临安令见乌台诗案及栾城集】同年【唐书许孟容传李绛与孟容弟同举进士绛曰进士明经嵗百人吏部得官至千人私谓为同年本非亲旧也】黄鸡催晓【出白居易玲珑歌】登科【石林避暑録世以登科为折桂注详下巻汪覃秀才诗下】
　　附子由次韵【栾城集题云次韵子瞻与苏世美同年夜饮】
　　晚嵗事游宦相从未尝足羡君四海皆兄弟栈中直木不容曲临安老令况同科相逢岂厌樽中緑潦倒谁怜涧底松嵗寒尚有霜前竹闻道渠家八丈夫他日归耕免幽独
　　宝山昼睡
　　七尺顽躯走世尘十围便腹贮天眞此中空洞浑无物何止容君数百人
　　宝山【西湖志遡呉山西上有宝月山又东为浅山浅山之支为七宝山】容君数百人【先生自题此诗后云余在钱塘一日昼寝于宝山僧舍起题壁云云其后有数小子亦题名壁上见者乃谓予诮之也周伯仁所谓君者乃王茂之流岂此辈哉】
　　僧清顺新作埀云亭
　　江山虽有余亭榭苦【一作着】难穏登临不得要万象各偃蹇惜哉埀云轩此地得何晚天功【一作公】争向背诗眼巧增损路穷朱栏出山破石壁狠海门浸坤轴湖尾抱云巘葱葱城郭丽淡淡烟村逺纷纷鸟【宋刻本作乌】鹊去一一渔樵返雄观快新获微景收昔遁道人真古人啸咏慕嵇阮空斋卧蒲褐芒屦每自捆天怜诗人穷乞与供诗本我诗久不作荒澁旋锄垦从君覔佳句咀嚼废朝饭清顺【注详本巻上元过僧可久房诗注下西湖逰览志余东坡一日防僧舍壁间见小诗云竹暗不通日泉声落如雨春风自有期桃李乱深坞问谁所作或以清顺对即日求得之声名顿起○怡然冷斋夜话作颐然】埀云亭【咸淳临安志宝岩院后唐天成二年钱氏建旧名乘云治平二年改额元丰中僧清顺作垂云亭又作借竹轩】
　　附陈述古垂云亭
　　小亭巉絶出云间万象升沉不得闲莫怪诗翁头白早时来向此冩湖山
　　五月十日与吕仲甫周邠僧惠勤惠思清顺可久惟肃义诠同泛湖游北山
　　三呉连月湖水日夜添寻僧去无路防防水拍檐驾言徂北山得与幽人兼清风洗昏翳晚景分秾纎缥缈朱楼人斜阳半疎帘临风一挥手怅焉起遐瞻世人骛朝市独向谿山廉此乐得有命轻薄【宋刻本作传】神所殱北山【西湖志自宝云山葛岭栖霞岭一带统谓之北山以其在西湖之北也】吕仲甫【即吕穆仲】僧惟肃义诠【俱失考】
　　防客有美堂周邠长官与数僧同泛湖往北山湖中闻堂中歌笑声以诗见寄因和二首时周有服
　　蔼蔼君诗似岭云从来不许醉红裠不知野屐穿山翠惟见轻桡破浪纹颇忆呼卢袁彦道难邀骂坐灌将军【公自注皆取其有服也】晚风落日元无主不惜清凉与子分载酒无人过子云掩闗昼卧客书裠歌喉不共听珠贯醉面何因作缬纹僧侣且陪香火社诗坛欲敛鹳鵞军凭君遍绕湖边寺涨緑晴来巳十分
　　附周开祖原作【此诗从咸淳志采出】
　　堂上歌声想遏云玉人休整碧纱裠妆残粉落胭脂晕饮剧杯深琥珀纹簪屣定知高楚客笑谈应好却秦军莫辞上马玉山倒已是迟留至夜分席上代人赠别三首
　　凄音怨乱不成歌纵使重来柰老何泪眼无穷似梅雨一畨匀了一畨多
　　天上麒麟岂混尘笼中翡翠不由身那知昨夜香闺里更有偷啼暗别人
　　莲子擘开须见臆楸枰着尽更无期破衫郤有重缝日【宋刻本作逢处】一饭何曾忘却时
　　【葛立方韵语阳秋古辞云藁砧今何在山上复有山何当大刀头破镜飞上天古词又云围棋烧败袄着子故衣然皮陆尝拟之陆云旦日思双履明时愿早谐皮云莫言春蠒薄犹有万重思此皆以下句释上句与藁砧异矣乐府解题以此格为风人诗取陈诗以观民风之意至东坡莲子擘开须见臆云云是文与释并见于一句之中与风人意又小异矣】
　　留题徐氏花园二首
　　莫防羣玉山头路莫看刘郎观里花【刘郎一作京都】但解闭门留我住主人休问是谁家
　　退之身外无穷事子美生前有尽花更有多情君未识不随柳絮落人家
　　愼按此二首施氏原本不载诸刻本所载共三首题云藏春坞今据外集以莫防羣玉山头路云云一首退之身外无穷事一首系此题之下其朱阁前头露井多一首题云密州藏春坞分编两巻以正诸刻之讹
　　唐道人言天目山上俛视雷雨每大雷电但闻云中如婴儿声殊不闻雷震也
　　巳外浮名更外身区区雷电若为神山头只作婴儿看无限人间失箸人
　　天目山雷雨【咸淳志引图经云天目山一名浮玉山东天目在临安县界西尖峰在于潜县界有雷神宅在西尖峰山半间】
</div>
    <div class="pagination">
<a href="苏诗补注_page19.html">上一页</a><span>...</span><a href="苏诗补注_page15.html">15</a><a href="苏诗补注_page16.html">16</a><a href="苏诗补注_page17.html">17</a><a href="苏诗补注_page18.html">18</a><a href="苏诗补注_page19.html">19</a><span class="current-page">20</span><a href="苏诗补注_page21.html">21</a><a href="苏诗补注_page22.html">22</a><a href="苏诗补注_page23.html">23</a><a href="苏诗补注_page24.html">24</a><a href="苏诗补注_page25.html">25</a><span>...</span><a href="苏诗补注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
