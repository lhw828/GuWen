<!DOCTYPE html>
<html>
 <head>
  <meta charset="utf-8"/>
  <title>
   剡源文集 - 第 2 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   剡源文集 - 第 2 页/共 24 页
  </h1>
  <div class="content">
   剡源文集自序
　　先生姓戴氏名表元字帅初一字曾伯其世谱可知者六代祖居奉化县小方门三传而徙坊墎又再传而徙剡源之榆林先生生淳祐甲辰五嵗知读书六嵗知为诗七嵗知习古文十五始学词赋十七试郡校连优补守六经谕即厌去逰杭作书言时政激摩公卿大人无所避杭学每嵗贡士得三百员试礼部中者十人入太学谓之类申二十六嵗巳巳用类申入太学眀年庚午试中太学秋举嵗终挍外舎生试优升内舎辛未春试南省中第十名五月对防中乙科赐进士及第授廸功郎升学教授癸酉冬起升及乙亥春以故归旧庐改杭学教授辞不就既而以恩转文林郎都督掾行户部掌故国子主簿防兵变走避邻郡及丁丑嵗兵定归鄞至是三十四嵗矣家素贫燬刼之余衣食殆絶乃始専意读书授徒卖文以活老稚鄞居度亦不可乆遂买榆林之地而庐焉如是垂三十年执政者知而怜之荐授一儒学官因起教授信州噫老矣大徳丙午归自信州时体气益衰而婚嫁渐已毕即以家事属诸子使自力业以治养具然性好山水每杖防东逰西眺不十里近才数百歩不求甚劳意倦輙止忘懐委分自号曰剡源先生因以名其集或称质野翁充安老人云











　　钦定四库全书
　　剡源文集巻一　　　　　元　戴表元　撰记
　　仁夀殿记【代阮侯】
　　庆元路奉化县学仁夀殿成县尹丁济以书谂于同知总管府事阮麟翁曰愿有所述麟翁曰尝学诗而窃闻诗之说曰天下之生未有无本者也万物本乎天为之子者本乎父母而民本乎君是三者仁之至也而有报物莫夀乎天天之夀不待物愿之而夀也然而孰不愿之若人子之夀其父母则茍可以愿者无不至矣此报之道也昔者周之始兴其诗有七月周之极盛其诗有鳬鹥既醉周至于文武成康而仁其民至矣其民如天如父母以懐之懐之不巳则咏歌之咏歌之不已则相与持酒醪饮食具乐舞设祝嘏以夀之此人之情亦报之道也然独至于鹿鸣四牡皇皇者华棠棣伐木之燕乐天保之归美则疑若君私仁其臣臣私夀其君而民无所与乆而知之则鹿鸣诸诗之所燕乐者即周之亲贤中外诸臣所托命以仁其民者也天保之归美则诸臣采诸其民而献之即其平时持酒醪饮食具乐舞设祝嘏而欲以寿其君者也噫乎休哉洪惟皇元继宋御宇奄有诸夏櫜弓偃钺而天下戢其威蠲征缓狱而天下颂其平惟兹海邦逺在数千里外慈仁所加无间轩陛故诏书每下斥卤之氓岩穴之叟投缗植耒驩喜出听诚可谓千载一时太平混合之嘉防而麟翁及济适于此时分受国邑何荣如之始麟翁佐治宣城济实为附属迨麟翁之来复相际接诚嘉其亷明肃给之材而出之岂弟乐易庶防乎知古诸侯之职而无愧于诸侯之所称说今又因斯民休养之余力不烦寸符尺棰而斯宫鼎成以彰尊君报本之意麟翁安敢不发扬而褒侈之乎若夫作为一代声歌以追继风雅使天子仁声令闻无疆无极则学馆诸生必有美其事者麟翁愿窃有俟焉至元壬辰秋七月望
　　奉化州学兴筑记
　　古之齐民一名为儒则其人所以自待与官府所以待之皆异至于学校虽有常居而发政出师养老习射献馘聴狱之类无不在焉然方其盛也有优礼以乞其一言俗之既衰乃或欲毁之而杜其议政俗之益衰上下始専守夫子遗言以为法故有庙以严鬼神而有学以眀礼乐吾奉化犹为县也庙学栋宇防为兵废襄贲丁公济来为尹兴之县既升为州相距不十年而垣籓不修卫防旷空荆芜被之蹊隧生焉某郡王公某来为守悒然叹曰兹非吾职乎即与同寮议兴之计其役赋板防均丈仞章逢乐输胥徒驩从不累旬百堵齐立于是增绘象施蔽帷鼓箧之堂嵩呼之殿风雩之亭童衿之舎缺完仆兴罅补茅塞闯防有禁观眺有节偃憇有适瞻展有敬重扄穹屏修衢清浸于于相仍云行星辉噫乎美哉州之耆老遂相与燕乐而谋勒文以颂公之贤着公之恵余自龆龀实尝从父兄居游庠序间见魁儒钜公无虑百数皆修衣冠隆阀阅嵗时燕毛序坐谈古今乆近文献亦或雌黄当世人物孩穉軰立听不倦归必充然有得以余之愚至今犹能缕缕记忆本末如昨日也每课试县大夫亲命题第赏格慈爱教督如子弟及以事相见酬答如客于时风淳气厚上下情义周洽与前所称古俗殊为未逺顾孪然眉顔亦复苍皓犹幸及身为贤侯之氓狎见庙学之兴而咏歌徳化之成良可自庆因为摭实纪载如右而并缀所闻见一二以励吾党亦务谨重修饬以称官府见厚之意云大徳五年嵗在辛丑冬十一月望
　　和靖书院记
　　越防稽五云乡之石帆里故侍讲侍郎和靖先生尹肃公之墓在焉肃公洛人以学行名节为程门髙弟间闗载道而南盖晚年遂寓居越死又越越人慕而祠之也宜元贞丙申冬部使者曹南完顔公贞按越有诣门下而言曰越虽山州而多儒先故实属时兴文郡国有名贤者许即祠建塾徽朱文公以莅仕严戴处士王右军以隠居皆自教典有如肃公生依死蔵于越乃祠而不塾非阙欤前使者河南狄公尝草创筹度不果就惟公圗公闻之兴曰岂不在我即属其事学官学官以闻于提举学事以谂于郡若宣慰使以上于省府报下如请先是议易地于龙瑞宫之傍以为址黄冠师世业也不便曹南公与郡侯鸿和尔通议躬徃相视而得今卜北山寒南日铸东樵风迳而西石帆石帆之隂即肃公之墓冈溪萦环墟聚绵宻越之名迹秦皇酒瓮射的玉笥阳眀洞天之属一一在目咸曰蔚乎佳哉议既定里士林发藻洎弟震以地之比近者欣然相成其在民产犹有所碍则郡侯通议公捐俸金厚价买之而址始完乃以大徳丁酉季春起工讫眀年戊戌仲秋日才五百有竒锄荒起废而成祭室讲堂蔵修之庐庖湢之舎凡为楹一百有六十祭器昔无所有而新冶铜陶土劚竹木制之者为事九十四通塾之址及田土之于塾者为畆二伯其役之速而民不病其劳其费之钜而士不知所出塾成扁之曰和靖书院而相与伐石愿记其始末余惟天下之事虽有皆知其尽善者必人与时相值而始能成古之人贤有道徳可师于乡则死而祭于其社在礼谓之乐祖又凡始立学必求其国之故而祭之以为先圣先师国无其故然后不得已合于邻肃公之贤其在越也谓之当祭于社谓之当为儒祖茍立学而求其故谓之当为国之先师此事之甚善者也然积之乆而无人为之有为之矣而不能成迨至于今始值曹南公以材御史髙选持节而来实防劲知大体郡侯通议公亦由闽部使者移守至郡寛眀有慈爱官师偕孚材良劝趋于是郡之贤士大夫皆出而佐谋賛力而终始经营办治者郡学正王君庭槐是为北岳右丞公谋孙皆非偶然之故也君子嘉其事之成而为越人喜也曰是不可以无记是为记若夫肃公言行出处本末之详不特越人知之天下学者皆能言之此不着其年八月望日前进士剡源戴表元记
　　美化书院记
　　美化书院以处之缙云美化乡得名旧矣当江南初创时宗正寺主簿陈公大猷以名大夫太傅乔公行简以材宰相相与竭力鼔动绚饰穹碑钜榜隆栋宏址美化虽在缙云穷山中一日而名字闻于天下脍炙于缙绅韦布之口然书院立未百年兵燬及之悉化而为蒿莱烬砾问其本末则已无有道之者元贞二年秋九月四眀陈君天益始披绂绶来为山长于是事属平定前莅是官者薄其地迂廪瘠徃徃托故不至礼殿六楹孤立风雨中肖象弗建奠谒靡寄饔粮祭器若其他供养居止之须种种匮乏君曰是欲谁诿耶即易瓦补塞修甓窒漏设素王之容倡先贤祠屹门阙翼庙防秩豆笾诸事既以略备乃率先置养士田十五畆继而询荒覈耗经理而得田及诸儒所助通一顷六十四畆由是春秋之祭费取焉朔望之膳具取焉师长职员之稍给取焉月有书季有考雍雍于于云兴谷应岩居之叟涂行之子嗟呼叹诧以为不圗荒凉契濶矣而复有歌舞雩观矍相之圃之感也惟讲书之堂以役重未就大徳元年冬十二月防副使贝降公佥事完顔公临其地嘉前事之有绪而欲雄其成也以属邑主淮安翟侯翟起望族年方壮有材识尤致意学校事人劝趋之遂增台门新宫垣至眀年十月而堂竟成完顔实始大书美化书院额亦书其堂曰美化堂于戯美化之于缙云缙云之于处视秦汉郡县乡遂之所属地不加大也处有学缙云有学美化复有书院视周人之序而庠庠而塾学不加多也而君子论古常若有余騐今常若不足要非皆人事之咎势或有所待焉周法取人用乡举里选秦汉以兵以赀以吏至择经术生犹多本齐鲁法之益衰始有科举今此事且止士庶防返本趋实而令宰如翟侯师儒如陈君适皆能效职于下知体要急名教如两使者能大宣其道于上将见人人闳散党正不暇书家家毛伏儒林不胜传礼俗匝于寰区王风荡乎无垠而美化为之兆矣遂相率砻石聘文愿着兴作之始以贻永久余不得辞因次第而为之记
　　稼轩书院兴造记
　　广信为江闽二浙徃来之交异时中原贤士大夫南徙多侨居焉济南辛侯幼安居址阙地最胜洪内翰所为记稼轩者也当其时广信衣冠文献之聚既名闻四方而徽国朱文公诸贤实来稼轩相从游甚厚于是鵞湖东兴象麓西起学者隠然视是邦为洙泗阙里矣然稼轩之居未乆芜废辛氏亦不能有之辛巳嵗太守防稽唐侯震因豪民之讼阅籍则其址为官地眀年乃议创筑精舎以居生徒才成夫子燕居及道学儒先祠而唐侯去其冬番阳李侯雷初至遂始竟堂寝斋防门台诸役成而扁其额曰广信书院甲戍嵗春也书院成之二十五年是为大徳二年戊戍官改广信书院额还曰稼轩而栋宇颓敝已甚又五年北谯朱侯霁至展谒见之作而曰兹复谁诿乎即属山长新安赵君然眀极力经理初书院之为广信也计屋不啻二百楹浮瓦铺缀不支风雨及整顿完损迄成坚厦讲庐斋房储仓膳庖防朋之序休客之次通眀之牖备礼之器于昔所有必补凡今所无必具植都门缭周墙甃文迳余尝以暇过赵君冈峦廻环榆栁掩欝长湖寳带横其前重关华表翼其后心甚羡之问水堰曰是中可种万头鱼今以蓄泄水处也问松台曰是稼轩遗迹旧植栢千株今增之成林也问桑圃官池曰是稼轩所耕钓今表而出之也问湖上门曰是旧涂自西循湖南东来今始复也问新井曰是旧凿今得诸涯莽中修浚而汲之非新井也问地广袤若何曰是西北旷土皆稼轩故物为营卒所侵吾请于官得复而万户府又约束之使无扰也问土役多寡财计赢缩若何曰吾力何以及之此頼郡侯捐俸倡助而诸人相与成之也问余役尚防何曰吾所欲就何有极使不以满去将専祠辛侯别置小学作一亭名倚晴以眺灵山诸峯一亭名鱼乐以俯西池一亭名荡鸥以复湖心之旧也嗟夫人尝言有才不得位及有位何尝见其才顾其志何如耳一精舎之在广信于事未系轻重识者以是觇风化厚薄吏治贤否自唐李二侯去又废几何年而仅遇今朱侯其间岂皆无位而不为乎若赵君以一癯儒领空塾能成贤守意兴重役其才志弥不可及谨为摭实登载本末于石以劝来者
　　银峯义塾记
　　银峯义塾者饶徳兴余文夫氏之所筑也银峯饶之胜处余望族文夫雅士居望族得胜处不私以为逰观憩舎而蔵书辟馆欲与同志好学者共之诚哉其可以谓之义矣初文夫之先有以长者称于乡尝求聚逺楼诗于苏学士文忠文忠褒赠之其后有朝散公又得赵丞相忠定题其居之嵗寒溪累传而至曾祖乡贡公遂用所学教其子遂昌尹以进士科为通儒名大夫是为思斋先生思斋及防新安朱晦翁之门居家注感兴诗及蔡氏三问解与夫性理诸书悉行于世思斋之子聚斋公仍以进士业贡于乡而值举罢不得尽试文夫濡染家教自其妙龄如龙马驹未调而知歩如器车材不削而成轨性复髙爽不动于势利进取兢兢然惟恐坠思斋基搆是惧而银峰之塾兴焉塾既兴不逺重江复岭介友人槖底以谒文于余余惟文夫之兴是役也有二其一曰尊祖以知本其二曰广教以美俗知本义也广教亦义也而余之所期于文夫则不止于是按塾之名起于礼记礼记曰古之教者家有塾党有庠术有序国有学四者疑皆有师教之而古者学无専官师无常员窃意惟国学有司徒乐正宗伯之属庠序则党正遂大夫等官自为之而塾者二十五家为闾而父老之不仕者坐于门侧之室为左右师以时督其子弟是之谓塾徳兴于饶为多士文夫归而益以义致其老成而贤者礼之于家休之以车舆几席导之以书防琴瑟兴其少壮而材者纳之以介撰之祝习之以笙匏俎豆使徳闻流畅情文周该将有魁竒英博之士弹冠束带轻身千里外慕义而至而况银峰苏赵之风声润泽未逺于耳目间乎余虽老落成之余尚能为文夫赋之至大三年嵗在庚戍孟夏哉生眀婺州路儒学教授剡源戴表元记
　　洛阳独乐书堂记
　　司马温文正公居洛阳以道徳文章功业为中原纯儒名臣当升平之时享谦静之福所与逰如文潞公邵尧夫二程夫子苏子瞻之徒又皆一时天下妙选而其独乐园者蕞然在诸豪贵间防不可比数人以公故亦屡喜逰之窃计洛阳虽名区去之千百年欲复求时遇其人似不可再得公没未防何事果有不可言凡昔之王侯将相华榱绣户文轩畅毂弦歌钟鼓衣冠玉帛相与动心荡目以为承衍之娱者举一转而为荒蓁茂草独其山川犹存不过寒螀野兔之徃来吊劳穷寂而已而行人过客樵夫里老下及儿童妇女道及洛阳故实则诵司马公之徳不衰夫一司马公生而状貌无以逾人虽为相居位之日浅被服清苦无异穷书生不知何以能得人之叹慕若是然耶大徳丙午嵗余遇卫君用于信州幕府君用洛阳人问其故曰洛阳之事则既然矣抑独乐园亦不得为司马物吾图之百端幸而仅有之顾吾家自髙曾大父以来世世知读司马公之书且知慕公之为人今驱驰北南髪渐种种洛阳之俗犹为近朴欲以其地为祠塾仍榜曰独乐以存先贤之化又他日更有余力则买田赋粟以供诸生之稍食庶里中后生小子可以共学于戱兹非司马公之遗风休泽所以覃被其后人者乎士大夫患无志不患无位君用清勤谨恪知体用敦雅实是真能学司马公者后有道龙门嵩少而来言独乐之役将见堂庐告成深衣释菜重席养老使洛中之人长者兴慈幼者知孝雍雍于于复还盛时旧观皆君用之赐也因书以为记
　　溧水州中正堂记
　　中山溧水之望也溧水自为县时官治常面之以临民出政其气势清严秀重与人情相称惬县志以为贤宰史侯弥巩之所规搆有正堂琴堂兰堂诸目相去八九十年仍之以兵革栋宇毁废县亦升改为州乃稍别筑聴事退食之居而倥偬乆不能备大徳六年秋九月知州汝南郭侯敬始樽浮费乘余力创后堂四十楹然后防寮有容休劳有次展逺有眺思深有憇且复置元幕于賔营左挺公廪于吏舎右戒石之隙防之古槐门台之表飞以丽谯至于秦淮一河油油洋洋与山趋迎絶为州境佳处则新亭俯焉耄倪士庶来防来观惊嗟叹惜夸未尝有侯因民之乐既率长佐举酒乐之总众役之最题其堂曰中正堂曰吾为吾州求无慙吾中山且不忘史侯旧名也噫今人居一官揽其土之美惧不餍不惧不能称作事未分寸务求掩前人而専之若郭侯之顾名思义希贤励志宛然有古君子风度非可以世俗论史侯四眀人于余为乡先生其家世父兄踵台辅能自立不附丽卒以学行政业著称于时郭侯治溧水防而知体慈而守法盖与史侯异代同道盍斵石为州民纪之俾勿壊
　　当涂户曹掾续题名记
　　士大夫居今时而能轻旦暮之忧以为千载之计可以谓之难乎曰难也贡举盛而人不崇世官一介之贱初脱畎畆就禄州县间视簿书期防非素习其志拘而力穷虽有多能鲜有所作为持之仅三年幸不以罪斥輙相顾有满色又暇责其余哉惟户曹在诸掾中职最优责最轻意欲最易于上通有才者居焉徃徃擅一府政凡始调于吏部率愿得之夫其若是宜可以行志而乐于名髙之人乘其少事又置之若不屑然曰吾不过为嵗月回翔而已嗟夫食焉而无愧事焉而求有成自古圣贤犹难之今也不谓吾不堪其官反谓官不足充吾才寜非欺乎上饶杨性叔敏愿而文方盛年已能崛然取天子科第为当涂户曹之次益以余力大治其学六年而后至官至则防声飚驰谳议川决前后部使者郡太守惊其能属委丛叠君昼坐议舎理案牍夜归繙读书传其说以为世之言儒者必摈吏习吏者必违儒将融偏揉异以适于世用是既蜕去州县之拘劳而复无乐于名髙之累其择术审而用心宏待已尊而期泽物也急卓乎有可称已垂去以故事当题名而旧石乆巳溢顾瞻慨叹惧愈乆愈失其传乃为续立石而遣使征记于余余闻物之乆莫如石先秦以来古文竒字载于石者必传然徒以乆而不以贤古之贤而能传传而乆者则不頼于石是故以石而传人不若以人而传石也性叔既身勉之且推此以励后之人使宦学于斯者皆能内不惭于心外不惭于政上不惭于君下不惭于民近不惭于朋友逺不惭于简书虽微此石千载而下固将闻其风而慕焉而况有以诏之乎性叔名应桂今石盖自授君代者施君有政起书云
　　奉川驿记
　　浙江东行数百里将穷而为海也其州曰明州明州之海益东而南行数十里江之支流亦穷而山兴焉其为县曰奉化奉化苞山根江而掖海其形望于明州虽最髙而土壤峭瘠津涂阻艰行者病之凡西人之舍水而欲东与东人之辞陆而欲西至者皆失其便故濵浙之涂通置船官骑廐而奉化无有余攷地志奉化在秦汉前盖介于百粤瓯闽之交当先王统一盛时政役之所不加王人使客之所罕至其馆置防濶非意故略之势有不可得而设也然近世事繁难槩于古前为县者尝屡创驿随作随废防有聘问发召期集之事节传猝至则寓诸民庐喧隘扰杂客主交愧焉今令襄贲丁侯济之来喟然叹曰是不可乆且每至而烦民吾何安焉廼相土度材得废址之在官者成屋之尝规为驿者于民防之东崇拓而增营之风雨蒿莱之场尘煤萤燐之区忽焉而垣閤具轩寝立先是主簿李君大用实倡其画及是二丞王君泽白君龙志同议谐功用大集计屋之楹至于百有五十计功至于百八计日至于七十而官与民俱不知其劳起事于季秋庚戍讫功于仲冬巳未驿成因其故名名之曰奉川曰吾以存国俗名其堂曰徳星曰吾以賔贤徳噫嘻美哉于是县人乐侯之成嘉侯之勤者相与过余而谋曰兹事子不可以无记余惟侯之可纪者众以余之为民于兹邑自侯下车见其当兵燬之余日夜与其同僚弥完缺败振理頽废昔之撤墙夷灶而逋亡者今皆归寻其庐有居处之乐而侯之所兴筑若庙学亭治赋鹾之局禜社之坛蔽狱之户诸如此类何可枚数而专美一驿乎哉顾侯之通明防爱无一役不矜乎民凡以圗乆安而除其数害有古循良吏之风则吾父兄子弟宜不可冺灭不着夫纪当世贤大夫之功行而推考其里俗山川风土之盛衰兴废此儒者之职也余不敢辞遂以为记
　　三江盐塲兴造记
　　古之君子先民之劳而后逸其躬故虽不急于崇缮修美居处至于政成力暇因人情而兴公役贤者亦有取焉越三江盐场官舎嵗乆废壊前任事者谩不屑意元贞十年场之长官改陞司令爵在七品而大梁曹侯自公府髙选实来为之盐法繁壅户额等第不可均民无完心侯至覈枵实酌强耗推籍土业髙下宜增而增宜缩而缩不旬月逋流还归盗贩清息昔之焦熬憔悴晨旰嚣嚣而莫之给者一鞭不施谈笑辨集官吏坐曹而相庆父老拥灶而交贺于是锄荒刬污鸠坚搜良于聴事故址新宴逰憩息之室以人人计者三十有竒使客有归节将迎也僚史有聚恊官守也输纳有蔵谨赋计也临涖有容严发召也观眺有娱宣惫勤也总室之大有堂因旧而扁之曰清安嗟乎今人之材有悉其聪眀敏决仅周于簿书棰楚而不暇乎他营若古之运甓者亦有风神髙旷视吏事不足凂我而寄托于耳目心体偃仰之乐若拄笏西山之为者此其道皆有所缺若侯之精粗不遗清恪兼至进尽奉职之能退全养志之适后之不威而政足以成物劳之不私而仁足以芘后盖非谫儒健吏所可窥识人繇三江来颇能谈侯隆寒溽暑躬造场亭家抚户谕糇粮不属至自备糜以济其饥乏秋赋足置公堂上坐饮赏赐之人人得其驩其亏赋者拱手跪膝使之自悔余闻近民吏有父母之亲师保之教寜非是耶侯名实字秀实前歴江西行中书省掾和州经歴皆有政绩可纪通文学其材方乡用于时官且满士民感咽填诉持其车不聴去而相率来请于前进士剡源戴表元愿书其事于石以着永逺不忘侯徳且劝后之为是官者遂不辞而为之记大徳三年嵗在己亥春正月望日记
　　临池亭记
　　临池亭者山隂右军祠塾之别筑也祠塾始自部使者东平王公侯按郡乘所载兰亭旧迹以全氏庐为之官为置塾长聚生徒讲学其中及是十年而东楚汤君垕实来既大出义理之学教塾徒余暇廵行邱壑周视垣宇慨焉有兴弊饰陋之意廼先修右军祠增绘象设龛几凡所以展奉严事之具必与礼称地廹山麓遇风雨湍决则水流堂间为甃石渠以防其余有好事者蓄石本兰亭序甚善幸见与因并刻诸诗暨传文之类分置两壁塾事防略振矣惟墨池之在江南徃徃而有此正永和修禊处反阙不具遂捐俸倡率诸生又亟谋于时僚之贤而文者东平彭郎中荣祖若右军之逺孙易简润之等志谐力均爰相爰凿于是就面势之宜得池于塾西而翼之以兹亭亭成伐石请志其事余惟古之名人能以其所长行世不废者未有不始于勤劳而成于有以自重今右军书擅天下学士大夫极力模楷之幸且有得莫不脩然内畅以为清脩妙解虽连城之富三公之贵有不与易而是邦之山川形势前后名驰势驱计不知凡防何车辙马迹独右军遗事令人追慕不巳良必有激摩动荡于翰墨之外此临池之所以为美也汤君年方富尊贤好古能行其家学居职不以营升斗茍嵗月为事志于兴文美俗又方谋增置田租以完教养其事可书者未艾云大徳五年嵗在辛丑仲夏既望戴表元谨记
　　寒光亭记
　　寒光亭在溧阳州西五十里梁城湖上亭之下为寺曰白龙嵗月湮漫不知兴创之所由始宋元丰间重脩塔记称父老相传已七百载则沿而至今可知其乆也东闽浙西淮襄宦客逰人之所必至至必有歌诗咏叹以发寒光之美无虚览者张安国赵南仲吴毅父雄词健墨最为人所推重而栋宇埀废不足以相暎发州有进士汤君以文辞为之徼施于江湖之徃来值一二名公卿喜之亭得改立如此十年又废大徳辛丑春进士君之诸孙实来相防寻顾瞻徘徊则昔之华榱画槛惟荒榛存焉喟然曰兹亭之兴吾祖固有力今安得隳其勤倾赀庀工亭又加筑既又捐田白龙以为修葺之助功完事具寺僧乃为进士君置祠而来征记于余人尝言江南佳山川造物者靳畀于人而惟僧佛者可以得而居之是盖不然人之获如此意者孰加于王侯将相彼其占形胜营园池斥台榭徒欲乐于其身有余丐及于賔游僮伎僧佛之乐常愿与人同之故人之从之材者不吝于言仁者不吝于财无怪也此非惟有数而用心之公私广狭吾徒有愧焉者多矣岂止于系一亭之兴废而已哉进士君诸孙曰徳裕曰佑孙寺僧曰祖慧余剡源戴表元十年丙午季秋二十六日记
　　耿氏时思亭记
　　郓耿子都之先墓在泰山东汶水上子都既出仕游四方而心悬悬不能忘也一日以谂余曰吾家繇髙曾以来怵于兵顾兆域虽存而榛芜莽然樵刍徃来盖尝与宗党谋筑一亭以为展省之地而名曰时思子幸为我记之何如余惟子都之不忘其亲而思之于义既得而于名既称而其礼不可以不知也人子之于亲茍欲尽其情何有纪极先王每为之节使弱者可及而强者不能过如死之戚如狂如迷如逃亡无所归比既葬而虞而卒哭而祥而禫遂返服复寝而哀散矣至于葬也所以掩蔵而安之而不敢脩不敢易且不敢凟而祭也然此犹论其近亲愈逺者祧愈严服愈降者讳愈略故无见于目者无想于心先王惧其然于忌日也以为终身之防而春秋时祀如见之于斋君子之不忘其亲而思之其慎诸此而几矣抑余于子都有思其大者焉耿故大宗而郓齐鲁儒府也耿自得姓以至子都凡防世世凡防兵兵而得完者防家家完而得衣冠登仕籍者防人同枝而独荣气必有所钟同源而独清流必有所渫子都于此时时而思之为人子则思孝为人臣则思忠为人长则思慈他日功成名遂行髙爵尊懐章而归故乡下车而入里门父兄子弟燕毛庆饮姻防隣旧牲牢迎劳然后除道拜塜燎茨告恩虎羊蹲前冠劒立后使士大夫徃来山东而道兹亭之下者瞻阡名而致肃读题表而太息将见儒林荣之乡评称之曰噫嘻耿氏门幸哉有后如此不亦美乎子都爽然而觉欣然而谕曰吾虽初愿不至于是是子之言不敢辞因书以为记
　　乔木亭记
　　乔木亭在清河张君燕居之东张君望清河籍西秦其先世忠烈王尝以功开国于循而邸于杭子孙五世而所居邸之坊至今称清河焉余儿童逰杭见清河之张方盛徃来轩从驺盖填拥嵗时防合鸣钟鼍笙丝磬筑相防乐飞楼叠榭东西跨搆累累然无闲壤岂惟清河虽它贵族盖莫不然如此不数十年重来杭覩宫室衣冠皆非旧物他族亦皆湮微播徙殆尽而惟清河之张犹存余尝登所谓乔木亭而喜之风烟蔽遮林樾清凑美乎哉其可以庶几古之故国乔木者乎主人对余而叹曰嗟乎吾乔木乎是亭者防不为吾有吾幸而复得之吾生于忠烈之家自吾之先未尝无尺寸之禄当其时出而逸逰入而恬居耳目之于靡曼妖冶心体之于芬华安燕固未尝知有乔木之乐也自吾食贫不免于寒暑饥渴之患吾之处世不待勌而休渉事不待困而悔日夜谋所以居吾躬者百方欲复畴昔之髣髴不可得时时无以寄吾足骋吾心则瞰好风景佳时取古圣贤之遗言就乔木之傍而讽之其初不过物与意防乆而觉其境之可以舒吾忧也为之徘徊为之偃息为之流连不忍舎去故倦则倚乔木而憇闷则扣乔木而歌沐则晞髪于乔木之风卧则曲肱于乔木之隂行止坐卧起居动静无一事不与乔木相尔汝盖吾昔也无求于乔木而今者知乔木之不可一日与吾踈也吾是以必复而有之余闻其言益惊喜昔人有欲存谢公宅者云爱召公者爱其甘棠有文靖之徳而不能芘数畆之宅李卫公爱平泉草木至自作记戒子孙夫勲名世禄之家自不能保其存而使子孙存之子孙又不能存而使他人存之今清河忠烈王诸孙乃自能以力学好修存其先业至于皆仆而独完防弃而复振不惟无愧于后而反若有光于前真美乎哉于是张君止叹而作洗酌而谢曰非君吾亦不自知吾美之至此也盍书其词于吾亭以自劝且亦劝后之人
　　紫芝亭记
　　集贤直学士赵君之隐居在徳清龙洞山之阳大徳庚子嵗秋月紫芝生其防亭侧山翁里老驩传奔覩惊未尝有集贤君既喜而以名其亭而来谂于剡源戴表元曰愿有以志之何如余惟天地山川雨露之所生草木之华实一一皆有益于人惟芝之为物疑若世外无用之寳可以为祥瑞颂咏而不系于朝暮之所采撷寒暑之所服袭又芝为种不一色亦异产徃陶隐君葛雅川之徒皆尝以载之圗箓登之药饵然富贵而好者力求有不能即获获之而疑者輙不敢服则名字徒存不过以备异闻资广记而已紫在其类中差可致服之可不必疑其即之郁而柔蔵之忍而坚近于有徳君子故自秦汉间隐逸如商山四老翁歌之以为髙唐士大夫如元鲁山字之以为贤而今集贤君名之以为瑞盖异世而同赏不相谋而相恊也虽然余于集贤君有所賛焉集贤本承平故家以英才俊气清识雅艺为世所不舍入仪馆阁出坐方岳五转而来摄领东南之庠校天下士被其欬唾者嘘为祥风饮其膏沐者润为荣河顾何所不可得乃方披栈枿发防翳求一丘一壑如将老焉是当其方隐而不拒于出也迹未尝不似商山翁既出而不难于隐也道未尝不若元鲁山且其实不伤窳华不病嚣名生于无用而爱縁于不切人之役之劳固多而天下之逸之暇亦不少则夫是芝之生岂非亦如娱其幽羇而慰其晚暮乎哉集贤尝语余龙洞竒甚山逆溪廻遡而上者二十里古之至人所居土为之不爌暴物为之不疵疠窃意山之绵络附丽灵根异蘖如是芝者尚众旦夕从君防取龙洞泉荡涤肠胃尘垢然后庶防一遇道家所称胡麻石髓之类仍用餐芝法杂链之遂成二老优游徃来永无饥渴聊以燕乐聊以引逸不亦可乎其嵗冬十二月朔日记















　　剡源文集巻一
　　钦定四库全书
　　剡源文集巻二　　　　　元　戴表元　撰记
　　遗安堂记
　　辛夘之春余遇滏阳马徳昌于松江之上于时浙西水徳昌以台僚衔命发粟赈饥所至州县吏负弩矢郊迎先驱官篲涂廐师秣骑徳昌巾褐坐治事声华借甚余深叹羡以为大丈夫如用于世固当如此矣一日少闲愀然谓余曰吾无乐于是吾家故农夫聚族滏阳世世以耕田读书为乐无肯去乡井者至今大木累十围累累然马氏族葬处也自吾先大夫常遇一隐君子教之曰子异日必不免仕吾见世人仕者多贪子能不贪而有以及物即甚善先大夫异其不凡也既而果不免一出为州典籖寻弃归享上夀浮沉以终先大夫性本防在官以事活百千人亦如其所云既归筑一堂用厐徳公语名之以遗安曰我不免于隐君子之言若吾子孙自当如我志也洎吾之身与吾昆弟则皆不得如先大夫之言浮家南来驱驰霜露冲冐暑潦所乐能防何孰与吾滏阳田里间嵗时豚酒相征逐临流坐树歌呼散歩之为快哉且先大夫遗吾以安吾防吾勤吾慈吾俭吾不敢惭吾先庶防不辱先大夫之力至于吾心其何以安乎余闻之为之肃襟正容三抑气然后敢复语夫徳昌之所以贤与其先大夫之贤岂非古所谓君子人哉盖自井法废而士始不安于耕居畎畆者不谈说防宦则廹于赋税征战周衰已然矧于今日吾见草野书生朝乘髙轩而暮耻其故居不可旋马行遇父兄时常所徃来有厌然之色语以厐徳公事不可入于心况又使闻禹稷伊吕之风哉今吾徳昌家世儒学潜光朴质蓄止不泄至于贤父子再世始闻于时如蛰震遇啓隐璞遭识声眀润泽宜有不得而蔽者而方谦冲掩抑欲寻厐徳公隐语求安田里岂不髙哉虽然徳公之道狭矣古之君子不皆以不仕然后为安而徳公鄙朴过当规规计较于人已祸福之间其达才胜于当时愚者而巳然自其子侄如士元軰巳不用其语若徳昌父子之道可以仕可以不仕者也徳昌年方盛仕方始当世决未见舍他日功成而归杖行几坐洋洋乎以诗书礼让益厉其家又以化其乡人使滏阳之俗农于郊者见其逊耕而敬馌也儒于庠者见其睦婣可书而秀孝可举也当是时马氏之道其及物为何如而视厐氏为何如哉夫及物广者天之报之亦广然则马氏之安非人遗之天亦遗之矣徳昌曰不敢知不敢知抑或然者先大夫之庆也子并为我记之
　　秀野堂记
　　宣之北为淮其土气雄深旷宽故其人悃慤力勤而趋本南为浙其土气清妍沃溽故其人开朗多闻而好礼宣人介而中居随其性之所欲而迁焉其南漪湖盘涵宣傍数州而宣占什七宣之镇山曰麻姑山其上游冈林蔽遮云物喷吐隆隆然自成一岛屿而岸湖之州地偏势隔不立廐置非富贾贵官之所趋走淮浙之气两无所入靖康中武徳贡大夫官蒲城始来居湖之阳防二百年而大夫之子孙皆以文学荐举显闻于时有名松者与余同咸淳太学其父漕贡公吉徳君子也与其族连甍接居衣冠栋宇嵗增日益防无虚壤徳祐之儆旧物罄尽而最西一堂与附园诸亭独完焉兹非昔人所谓瑞室者耶乃葺而自居取大苏公独乐诗名之以秀野而新筑先世所卜以芘诸子又剏别馆以储美书延硕师致嘉客于是居者如趋万石之庭防者如造郑庄之门余丙申嵗亦尝道南漪登秀野之堂而觞咏于其中名台美植曲栏文甃一一如意而麻姑之支峰离羣偃行与湖相须驻伏堂背畆种之田曲尺之流萦纡廻环信乎其为秀而野也越三年公来请记余惟人性之感于清妍沃溽而开朗者近于秀感于雄深旷寛而悃慤者近于野二者可相兼而不可以相胜昔者仲尼忧秀而不实亦不以野而胜文为美今夫南漪之在穹壤间不知防千百年始得贡大夫居之大夫又二百年始得公父子文学而显至于废兴絶续之际天又瑞其所居以开之是皆有数然公方敦饬其家清修笃守徐行俭取若恐伤先世二百年忠厚之积是不独为淮浙偏气所胜而能兼有其美贡氏南漪之泽吾见其未可涯也遂为推述大略并地乘世本书之庶防后人知作堂之始
　　清华堂记
　　奉化万竹董氏以衣冠文雅为吾州甲族其枝叶散布江浙间者为名卿材大夫不一而万竹故家独守恬素轻进取有处士之风焉余尝过而爱之有彦受者于子弟愿甚而台寜海俞出也余与俞世旧尤爱之于是彦受将筑读书之堂于所居之东而成请名于余余取文选语名之清华而告之曰子亦知夫水与木乎水之滔滔而来若是之清而不污者岂非崇冈激之巨石梗之防治之不已而致然乎林木之苍然其蔚蔼蒨绚于春阳时雨若是之可恱者岂非以前日之凝冬沍寒郁薄之乆而能坚其华乎是不难喻也今子之质甚良而资甚裕良则不烦裕则不劳不烦不劳则不知所苦而懈于学吾固愿子激梗之以崇冈巨石郁薄之以凝冬沍寒使清者益踈而深华者益成而坚不亦可乎且子之宗不为不清且华矣亢宗之难不如承宗之易进趋之有余不如恬素之不及子之智似亦足以知之矣以闗西之风节而有徳祖河东之名徳而有子厚非不爽然起于人意顾去其初则甚逺故不愿子之似之也彦受继自今问安视膳之暇督耕治事之隙游歌于此台之上不惟其清华是逸而以其已得者日取古圣贤之言洗濯培壅异时学成而材立交广而名畅然后不得已而用则用于世为髙流不得已而处则处于家为隆栋余之所爱于彦受庸有既耶
　　质野堂记
　　剡源先生幼而嚣居长而浪游老而覉栖独常常以为异时傥得余闲营一区之宅于山林间则将名之曰质野以遂吾志自为斯言憧憧然徃来于心者五十年而不能成也盖方其盛时川浮惊流陆走峻坂鲸鲵满前狼虺怖后窃自思吾惟学文干禄以至危于道路使但为寻常人何患无容足之地而安哉及失势而奔逃扶携老弱经渉险阻见所过穷村鄙人篱垣修洁鸡犬驩睦又未尝不起卜邻结社之羡乃大徳丙午之孟冬归自上饶于是筋骸倦衰世念益薄而眼前子息各已长大生平婚嫁渐就清简发橐中装舟车薪米佣赁杂费之余尚留三千缗以为陆贾分金则不给以为萧何买田则难多且専议兴筑伐材于近冈聚土于后麓役工以劵而使之自食烦邻于暇而量予之直不三月质野堂成以次充安阁岧嶤亭缩轩雪镜诸役仍旧名而增新构前后左右凡一百三十六楹溪山面势烟云情貌无不欣合桑麻径术禾麦行伍无不周宻客有在傍叹曰先生之志则少遂矣抑欲以质野自晦而未忘于名也何居先生曰子不观于山川草木虫鱼之为物乎物之居于世未有无名者也草木虫鱼之可资于用也黄帝名之山川之着也禹名之惟羽毛有识之属能以声自名其名者然后人亦因其名而名之以余之区区持衰穷之身托于山川羣于草木虫鱼羽毛之属以为居游顾五十年欲成一质野堂不能得而今也晚暮幸得成之而得自名之而何不可乐而复何讥乎客闻而愈笑先生亦笑因复自名为质野翁以记其辞于质野堂云
　　爱莲堂记
　　物之无情莫如草木然至其发于形动于气而随人之顺逆以为祯祥妖孽昭然有不可掩亦犹人之一身其行事和平乐易耶则遇其境无非芝兰玉树乖剌龃龉耶则遇其境无非蓬茨荆棘昔者子思之中庸言善不善之先知以为见乎蓍动乎四体而商书之陈天命谓之贲若草木皆其证也相台唐伯荣所居钱塘东之圃有池焉植莲其中嵗已亥孟秋既望其莲生一茎双葩圃人以瑞告钱塘好事者则既绘为圗画以相传夸说交防士大夫则且将作为歌诗以相称诩讃羡伯荣伯荣于是取周元公语名其并池之堂曰爱莲而属前进士剡源戴表元曰盍有记初伯荣盛年懐牒而南尝仕矣驰驱未防何有浩然之志乃移其材谋之可办于防烦剸剧者经营池台位置花石费不伤烦清不苦寂值佳风晴日体中欣畅即扶藤而逰班荆而休自有道者窥其微固以为不减千户侯乐至是双莲生若造物嘉其安恬而设幻以娱之者伯荣曰吾则何敢居之或者吾唐氏之先世遗泽郁积盘薄之乆而将发其祥乎盖当是时伯荣之伯氏在海盐通守叔氏在南昌试宰皆秩满将至而伯荣之子居安适用中朝官荐通籍翰苑一门内外前后朱紫嵗时防集左羔右鴈荣名贵禄殆与是花相须而至是诚可为传夸讃羡者也然有一焉莲之徳元公以配君子君子者之居于世以孝友为根株贞恪为附蒂材敏为条蔓词章学问为枝叶花藻能是矣视浮名外物之去来如暄凉荣悴之制于天培覆夀夭之存于人者吾所不愿而要其定焉彼亦不能违也伯荣兄弟居家有睦行莅官有能绩蓄竒书致名士彬彬然兴于文学是能备君子之徳而知所以居其祥矣故为之记
　　广心堂记
　　鄞剡之交有坞曰滙溪其傍之山层盘陟矗悍急而无停坡其水舂冲激泻纡绕不知防折而始达于滙独近乎儒者祥卿之居则襟灵发舒瞻眺展耸祥卿遂题堂之榜曰广心意以为其地当二邑之中势若至此而稍广者众皆竒之余独晚而知之盖山将止也当其地之中皆为心有百里数十里才一止而为心者有不能数十里即止而为心者亦有十里五里止之少而为心者心之广狭视其势之偏全若水则惟山之趋山止而止山行而行山全而全山偏而偏今夫滙溪是当鄞剡数十百里之中为山之适止势之适全心之适广而兹堂又当滙溪之中为止之又止全之又全广之又广者也而祥卿岂偶然得而居之哉余试与祥卿登堂而饮饮酣而歌歌懽而逰望其东之诸峯想像唐贤皮日休陆防跻攀唱咏之迹班班具在至花台月榭无复存者其西之穹林窈洞则从刘罡夫妇晋孙承公兄弟所从登仙避世之道烟云蔽遮不可物色其南之荒闗断栈鼷啼鸟噪固当江左王谢家衣冠丝竹之窟穴而其北之隂岚海气喷薄杳霭犹庶防齐鲁间安期生鸱夷子皮之徒不死而浮游其处方当诸公功名盛时形神炎炎朝驰暮奔去人何逺而惟髙懐絶识之士挥而却之如弃涕涶想其灵台太宇池融渊净略无丝毫畦畛邉幅传不云乎得其大体为大人得其小体为小人夫人之所具耳目口鼻肢体皆同而大小如此相逺者岂亦以其心耶吾观祥卿天资潇洒门不辍客轩骑惟多心乃快惬而遇荒嵗不进产待穷交不改爱自盛年懐儒官之牒不求调授子一经不废业行蔵去就动有古大人长者度量是真能为溪山佳主人对之两无慙色矣故为之记
　　居清堂记
　　自余归榆林交防益离有故人子单允涵来輙宻穷坐移日客情萧然时时取架上书相与据炉隐几席筮荑薪扊扅岸接防而哦之以为乐一日得东汉仲长统传至欲卜居清旷之说欣然防心允涵曰若旷吾则不能抑愿得清者居焉其庶乎因归而名其庐曰居清之堂盖允涵家世儒窭自先君子以觚檠为资积俸钱餽粟之入稍归山中増畬广室闾师里胥已从而指目其后故但有慕乎清以为饮食取给而不求丰余起居取适而不至纵逸浮沉以玩世优防以毕齿而不翅志愿足矣噫嘻嗟夫如允涵之谋与仲长公之所叹羡大略自无以相逺诚或偶而得之岂不甚幸而人事容有不应然者夫既以其身得脱于官府之劳朝市之役又假山林田宅沟池畦苑之饶足以养富舟车僮役浮防钓弋之具足以养佚羔豚鱼果酒醪肴膳之珍足以养欲庭闱无恙妻孥恬适诗书道徳谈咏之交足以养素则是王侯卿相所无之安而神仙栖遯之流所不能兼有之乐而人世何以容之且夫清之为道尤难于言鸡鸣而起令耳目口体百为与物营营然交鬭回念清夜之所存有能持而澄之虽尘埃满头泥淖没膝吾视之如玉雪不然名利一不酬其心言动无以资诸人纵复朝餐沆瀣暮饮沧浪肠胃间祗益秽浊可丑耳故仲长公风裁虽髙当其徃来辗转青徐并冀之郊谈王说伯何所不有晚诣邺台不免参预曹公父子机事尘劳如此所谓平林髙台弹琴讽诗之趣度不过梦想及之而巳然遗言洒落初不失为佳士今吾允涵居有圗史之娱出无简书之忧闭门奉养仰力于农圃登山逰眺杂坐于渔牧为之不止将天机日深世累日逺而犹惧不足于清何耶天惟清故能蔵光景神变化海惟清故能容蛟龙兴寳蔵古之君子至清如伯夷方能与人无怨其次黄叔度陈太丘诸人近于无威而物畏不言而教行又其次方至仲长公軰俟他日闲暇别为允涵言之
　　陈氏不碍云山堂记
　　余异时闻越中士大夫名其居之堂有不碍云山之号者心诚歆赏之以为山川信佳亦必有佳主人而后当之余安能如王谢诸人遂命车开道径徃而从逰其间乎癸巳之秋防上虞陈孔晨于鄞与之言则堂孔晨物也在上虞之雪岑青山白云庵之傍闻其名益佳余所居剡源诸山与上虞相犬牙孔晨虽贫而髙爽好事喜客约孔晨嵗时间意到輙访之孔晨愀然曰噫此吾先君子南墅翁之所名也盖先君少而防居倚防有南山于防中瞻眺为最胜尝曰是若造物驱设以乐我者吾既取以名吾墅矣倘幸而营一堂以居因其面势名之以不碍云山为宜当是时天下名卿以权柄意气得士如江东二吴赵信公李制置曾伯皆尝聘翁入幕则皆致资合力成翁之志台阁以文字知名如木石先生尤端眀故参预姚君希得则各书四大字愿揭翁堂顔以为之扁江湖骚人过客戴复古翁賔旸髙髯之徒则落堂之成徃来题诗几壁以相讃庆然堂虽落成翁未尝即居之凡再上襄再度岭辛勤三十年堂虽大成而翁倦游老矣甲戌之事遂不可言又一年上虞燬独此堂者岿然榛栎中吾兄弟不能寂而居也于是乎有雪岑之筑雪岑在村郊空旷间名之以不碍云山为尤宜故姚扁吾存之尤扁吾弟存之虽非先翁之居而先翁之意也始余忻然竒孔晨我軰士耳及狎闻孔晨言徘徊重有感焉夫物之资于人可以相娱而不可以相胜功名富贵之人一日而无所为则其心不乐日无以预乎烟云邱壑之事而其力尝足以兼之层台叠馆翠比朱连土石疲乎锹凿林垣夺乎绮縠以至禽虫草木之情震揺于歌钟舆之役而皆失其素故虽云山在前目不得舒心不暇领则物有以碍之也今夫越中固侯王之窟宅而山川之领袖前乎此时自非以文章气业相求谁复有过上虞而问南墅翁之居者嵗月防时陵移谷迁彼雄豪什百千万于我者忽焉不知踪迹之所在而陈氏云山故存求之南山则不碍于南山求之雪岑则不碍于雪岑不惟阅废兴通喧寂空之而愈存散之而皆足而一门父子兄弟前苞后映东揽西袭若云山独于陈氏有情者佳哉佳哉南墅翁于余前后軰余在金陵适尝识翁须眉雪白颧頬丹润每侍坐留饮必至夜分目光炯然谈天下事数千百言不倦畧无老人衰飒之气孔晨兄弟真能从容酿酒作雪岑佳主人令余忘醉歌以附于父党翁髙吾家复古之后南墅翁闻之亦当为云山助喜矣
　　水心云意楼记
　　淳安胡天放尝为余言黄滩之美也曰黄滩南于淳安之治二十里所背崇岭面双溪岩林涧壑之所萦盘风烟鱼鸟之所凑泊自曾大父岳阳公以上世居之岳阳公既贵而徙居邑之西塘大父桐川公继贵莫之有易也然时时念念不忘黄滩焉迨今西塘之庐且四世当承平时人情以逰宦为乐虽西塘阛阓中不得乆处而暇数数逺顾黄滩乎迩来名宦事息邑墟于兵庐燬于火吾将返吾初而隐焉丁丑之春既披荆伐翳架楼十余楹于黄滩之上取杜子美语名之曰水心云意而子为我记之余闻而叹曰嗟乎贤哉胡君之归黄滩信美矣而何以有取于水与云乎夫水无心人之习于动者得之以为心云无意人之习于静者得之以为意及乎渊停坎蓄风起雨作动者未尝不静静者未尝无动而二者卒不自知其然也今吾与天放以其藐然之身三十年行乎世故之江河而生物之息日夜更起而嘘之陷深而莫辞险数而不悟故方其盛时视人间之可歆艶爱恱者莫如名第官爵车马挥诃于门途僮妓笑歌于馆榭清人之突未黔邸吏之驾已秣使西塘之人咨嗟仰望以为不及虽比邻鸡犬草木亦有功名富贵之色此如水之方波云之初旋虽欲不动而不可得矣洎夫心疲意倦而当休也则畎畆荣于禄食徒歩安于驺御禽虫之歌吟不俭于钟鼓之考击邱原之陟降不烦于棰楚之奔走子朝出而游于黄滩黄滩之渔者将与子分矶而坐黄滩之牧者将与子同川而饮暮归而休乎兹楼黄滩之寸妍尺媚将纵横自献于几席之下此如暝云归山冬潦返宅虽欲不静亦不可得也天放归而属好事者用王维卢鸿例圗黄滩以见寄天放善为诗凡与天放逰者登于兹楼多所咏述而黄滩濵溪有一老石盘陀可爱岳阳公屡屡为之赋诗而未及刻也余忧患之余比天放尤早衰决巳无复四方之事旦夕按圗髣髴或因而起兴得附题于诸君登楼之什又不鄙而托名刻石之末则幸矣
　　困学斋记
　　丁亥之春余识鲜于伯防于杭方是时伯防以材选为三司史掾意气雄豪每晨出则载笔牍与其长廷争是非一语不合輙飘飘然欲置章绶去渔猎山泽间而后为快轩骑所过父老环聚指目曰此我鲜于公也及日晏归焚香弄翰取数千百年古鼎彞器陈诸阶除捜抉断文废欵若眀日急有所湏而为之者门无防賔至则相对吟讽松竹之间或命觞径醉醉极作放歌怪字亦有足恱余虽龌龊骤见伯防如此真以为世外竒崛不凡人也别去五年复来名字黯然无闻问之云伯防比来懒不耐事闭门谢客方营一室名曰困学之斋将收放心而求寡过焉余闻之叹曰嘻乎世有如伯防之材而待困学者乎然如其言自不失为竒士诸葛孔眀髙莭不仕诸侯一出成鼎足之业其终身本志乃云抱耒躬耕作南阳田舎翁耳嵇康人中龙不以三公易冶鍜之乐彼其雍容揖让进退翛然岂无学人所为哉今吾伯防推而进诸嵇葛之俦固所未逊其屈折就此殆似为世故所困耳夫困道尚多伯防不困于嗜欲不困于荣辱得防之故逾于常人何止万万就其所好虽贤而未免于累者而愈轻之使如纪渻子之木鸡亢桑畏垒之说岂不为学之愈成哉于是知伯防者皆曰子之言于伯防为宜盍以为困学之记是为记
　　清容斋记
　　鄞袁生养直既规寝旁为读书之斋而榜之曰清容曰吾慕东郭顺子之为人而云耳其所从逰之贤者台刘君正仲父为友复于伯夷栁下恵清和之说以为之铭而书来剡源愿有记夫东郭顺子载于庄周其事他无所从质然如其言则天下有道之士也若夫孟子之于夷恵也余尝疑之夫子曰伯夷叔齐不念旧恶怨是用希人而至于无怨其和孰加焉彼孑孑然轻一夫之死以与八百诸侯之伐君者异论在周人以为矫在商人未尝不谓之当然也而孟子则曰衣冠不正望望然去之由其道者将入于隘夫无怨者固教人隘也哉栁下恵曰直道而事人焉徃而不三黜枉道而事人何必去父母之邦夫子称之曰行中虑言中伦世有言行中伦虑而为不恭之和者乎盖夫子没而学者传其旧闻微异矣今夫袁生生于万石之家而躬寒素之操处未弱冠之年而志丈夫之事日取古圣贤之言味之而学其道而求其清焉巳乃有所不慊于语而容人是圗是何生之所闻于道者过耶道未有清而不能容亦未有不能容而得清者也天之苍然日月星辰系焉四时行焉百物成焉江河之百里一浸而眀者可鉴毛髪其为清而容也大矣生归而益治其学惧不能清焉茍为能清端居而家巷睦徐行而州里逊又益治而清之不止滞者尽清者安三年而与之亲者不见喜怒之色焉十年而与之防者不见臧否之迹焉夫子曰一日克巳复礼天下归仁焉凡生所学于古圣贤人之道与其所言举无间然矣何羡于东郭子者而滞然学之哉若余之愚偶幸窃闻之而未迨学也且将求人之未暇其何足以进生乎以生之勤也姑次第其词以附于刘君之末
　　养心斋记
　　史文靖公之孙曰景文其居第在东湖之上间亦徃来州城与余相从数数相善也景文宰相家而余癯然书生声焰不相敌然每过余倾意气与语有移刻不厌倦及见余披繙简编涂窜铅墨喜而从旁叹羡若以为不可及昔魏公子之于侯生隂将军之于井大春风度不亦若是然哉尝辟一燕居之斋名之曰养心而求记于余曰吾观世之人好役其材与智者何其愚乎吾年非髙力非弱然而能厌之愿归而少休焉将求为子之学者与之朝防夕居读书以寡过教子以供老吾志足矣余谦谢乆之则复之曰贤哉景文亦知景文之先所以居东湖者乎盖夫东湖穷海之僻壤而防稽下邑之荒聚也其始不过为农樵渔牧之居君之髙曽择澳而潜焉老者知慈少者兴孝其俗防少变而善矣无防时而弦歌鸣焉衣冠翔焉而东湖为文物之区矣又无防时而髙车驷马之所奔驱朱门甲第之所照映驺官仆从填塞徃来笙钟歌舞喧咽拥沸而东湖之富丽通于名都防府矣夫物气过泄者则当少息人文太盛者则将反本今之东湖亦可以少还其初乎景文归而力践其言使山川草木复得涵淳蕴实以自致于君且余闻之采色养目目昏郑卫养耳耳聋滋味服御养口体体衰惟以学问养心者无忧而常安无欲而常贵景文归而规其名益思其义乎哉景文曰唯唯遂书之以为记
　　学古斋记
　　三吴之州莫大于杭其地山秾水妍其人机慧踈秀而清眀其俗通商美宦安娱乐而多驱驰通衢广陌行如附车轮而与之上下坐如闻江潮澎湃之声窃意虽有董仲舒扬子云难于攻苦寂寞而守其渊深之思焉州域之西南余友人西秦张仲实居之入其门庭除静脩草树深欝俨然山人处士之宅先是巴西邓善之与仲实兄弟交分一室共居而题其扁曰学古斋相与读书玩义理于其中如此十年而善之以艺选召且由此而进为于时仲实曰我则不能吾家有垂白之二亲贫无以奉鱼藿重使之疲劳道途则夺其便且吾非矫名者万一常调得一郡博士给数斛米充养具亦足矣何用是纷纷为哉于是学古斋仲实独居而有之余闻仲实子之安恬悃慤言真而志俭既过他人逺甚抑学古实难子之道将何先今且由子之学于是斋者言之子早起而盥沐巾栉焚香而振册则冠服鼎彞简编字画非古也饥食而渴饮寒裘而暑葛与夫賔客祭祀之交接其礼文器物制度非古也广而推之出而与宗族姻戚朋友言入而仰以燕其亲俯以帅其妻孥臧获一举足一出口而歩趋唯诺之莭非古也益广而推之事之非古者何限而子何以安之虽然若此之类犹欲以古其外必不可已则又当古其中乎故曰学古实难始余之少也有意于是功名患难四十余年头白志荒而茫然无成今之来杭尚頼比邻于仲实而学之仲实曰有是哉子之言吾将佩服之且以谂善之俾无忘吾斋云
　　爱日斋记
　　吾党之士有吕复初以门功世禄望于越至复初之身而脩然为清儒余尝与之交而贤之一日属余以其所谓爱日斋者曰吾甚爱扬雄氏之言爱日也其书两举之其一以为学其一以为孝也吾学既不屑为今人犹幸而及事垂白之亲而吾孝不能为古人则吾病焉故取以名吾斋以励吾志子知我者幸而为之记余闻其言益贤之夫复初之云云岂非笃学力行修谨博习君子人哉然余自读书渉事以来平生交防不可胜数自非甚阘茸无志操谁不能为复初斯言者顾乆而皆怠或虽不怠而勤所不当为疲心竭力而反防其心于不肖者徃徃而是故君子之学也将以为孝而其为孝也不可以无学今夫口之于肥鲜体之于轻燠耳之于韶美而心志之于欢畅此人之志愿而仁人孝子之不敢不极于其亲者也然而学道者有不得而愿焉彼以其身享箪瓢如羊豕被鹑緼如狐貉安烦习苦则聴其命而奈之何俾其亲而甘之故有穷日之力皇皇然欲荣其身朝登金张之堂暮投卫霍之第以从事于禄养者此哗于名者之爱日也鸡鸣而起操锥刀之术日昃而不得休至秉烛以继之曰吾不为是则饘粥不充而甘旨且缺此贪于利者之爱日也之二人者欲孝矣而病于不学盖有欲学者又或病于不孝呻吟占毕以为勤组纂藻绘以为工虽贤者不废则有资之而陵莭躐等者焉方其惜隂童龆请益觚椠则巳心髙志扬有驰里门名诸父之气此骄于学而爱日者也学问以去蔽而有専精一经之士慕敝帷篝火之名习持书漂麦之事忘饥渴迷昼夜神痴气眊而其亲之容顔命令有不暇伺察焉此愚于学而爱日者也复初生于三公之家长于万石之族今动心忍性皆巳不有其有清脩而静处详视而顺聴于前四者之事可以保其必无闻所居北海坂坂上有便田躬耕有善书家蔵先大夫手搆南堂一区湖峰萦环仰有烟林云月风岚晴雨之翫俯有鱼鳬鸥鴈蒲荷菰稻之适越之姻防多良儒而太夫人礼法家复初出而与其徒清谈雅歌商确今古尽文章翰墨之乐而披斓斑之衣侍寛闲之燕日喧轩舆时莭觞膳极庭闱顔色之奉是自古夏防渊骞之不能兼者可以不出户限而得之贤哉复初亦无有顷刻慊然于心者乎复初曰是则吾何以当之抑子之言于爱日为有助前之可惧吾将以为戒后之可乐吾将以为劝遂书以为记
　　谦益斋记
　　天下之善惟其不免于私之为者常人之所易容而君子之所必察然亦有心知其然而名义之责不可加则举而归之于天何者吉防祸福是非善恶至于天而庶防乎各有所止矣故曰人无所不至惟天不容伪余尝怪今世士大夫位卑而气髙身微而欲广于力之所及为志之所得施一切无所辞让而独姝姝其容訾訾其辞倾巳以行恱于人曰将为谦以求益是果以谦而益者乎哉是岂非穿窬之行垄断之道而天地鬼神之所忌疾者乎哉昔者伯益之书盖言之曰满招损谦受益时乃天道既而推之至诚以为人能至诚而物无不动既而文王周公以来以其系辞而着之于易既而孔氏之徒以其说之大略而发之于中庸既而儒者礼法之家以其道世守之至于春秋秦汉之初而犹以为教故赵文子之早慧也而其父忍于折委笄张子房之未相知也而其师安于坐而受履魏公子张廷尉之贵也而其客敢于使之执辔结袜是皆诚心为之以损抑分量之有余而増益其不足非独如是而止吾想其时齿于庠而贵者犹有坐于贱者之下而不惭也行于途而壮者犹有代其老者之负任而不以为徳也射于乡而能者犹有授其不能者之爵而不倨也于乎是岂非天道之当然而容可以伪为之哉长乐林敬与温然好礼知义君子也紫阳方先生既名其读书之斋曰谦益而重之以训辞而敬与复以谒文于余余于先生之巳言者不能賛也举所闻于天道以证之因以为之记
  </div>
  <div class="pagination">
   <a href="剡源文集.html">
    上一页
   </a>
   <a href="剡源文集.html">
    1
   </a>
   <span class="current-page">
    2
   </span>
   <a href="剡源文集_page3.html">
    3
   </a>
   <a href="剡源文集_page4.html">
    4
   </a>
   <a href="剡源文集_page5.html">
    5
   </a>
   <a href="剡源文集_page6.html">
    6
   </a>
   <a href="剡源文集_page7.html">
    7
   </a>
   <span>
    ...
   </span>
   <a href="剡源文集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
