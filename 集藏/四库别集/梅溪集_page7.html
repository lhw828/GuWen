<!DOCTYPE html>
<html>
<head>
    <meta charset="UTF-8">
    <title>梅溪集 - 第 7 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 7 页/共 57 页</h1>
    <div class="content">　　至剡溪寄梦龄昌龄
　　歉岁为行客清秋别故园自从离雁荡长是念鸰原世路疲来往亲闱废凊温缄书付归仆销尽旅中魂
　　剡溪舟中有感
　　又作游吴客重登入越船西风桑叶岸细雨菊花天旅思秋偏恶乡心夜不眠钱塘江上月行见十分圆前中秋一日舟过山隂晚稻方熟忽动乡思呈先之
　　西风吹白苹游子千里征扁舟入鉴湖水月相涵明山隂晚稻熟万顷黄云平凭湖属逺目动我乡曲情岂不有一饱胡为苦营营五年倦来往争此蜗角名未知得失间奚辱亦奚荣何当毕所愿同归及春耕
　　夜泊萧山酒醒梦觉月色满船感而有作
　　候届星虚午夜凉更堪停棹水中央短篷破处漏明月归梦断时思故乡客里未忘诗酒趣老来厌逐利名场明朝又向钱塘去十里西风桂子香
　　十月二十八日母氏劬劳之日也哀痛中书二十八字
　　悬弧谩喜生良月看镜堪嗟已二毛不见双亲空泣血此生无计报劬劳
　　次韵昌龄游白石二诗
　　道岩东际白石二佳境也予未之见昌龄弟比尝登览作二诗以寄模写景物之竒葢吾家摩诘二幅山水图也秋凉一访之当按诗以游不必假图经矣因次韵见意
　　飞流喷沫下烟岚肯使名同盗与贪莫讶来时多汨汨定知止防却潭潭遥通雁荡灵湫两巍压龙门巨浪三好景不烦摩诘画尽归诗客句中含
　　右东际
　　未穷脚力上层霄想象名山兴亦髙物外游人身揷羽洞中仙客体生毛利名奔走嗟吾老杖屦徜徉羡子豪鳬舄共游端有日预期木叶下亭臯
　　右道岩
　　再和二首
　　佛国飞来百尺岚要将法水洗嗔贪仙人错认蓬莱岛骚客羞谈钴鉧潭观尽岂须穷莫四悟来初不异前三【水有七际诸友始登其三以日莫而回】莫将七际观东际法界三千际际含
　　少和丹就已登霄岩与仙风两并髙甚欲此身参鹤驭尚嫌多事类牛毛云间鸡犬年犹永世上英雄岂谩豪堪羡北山山下客不縁射雉亦如臯
　　赠万序
　　诵先闾里东平典则存残膏沾后学余庆在重孙事业年方少功名志可吞时人贪择脔慎勿为财婚
　　过万桥哭潘先生
　　投老西游志不成死生贫贱见交情江头昨夜潮声怒却为先生气不平【先生有题伍子胥庙诗云大江今古潮声怒长为将军气不平】
　　夏伯虎赠双鲤
　　知我山间久食蔬遥分七十二鳞鱼不妨时遣长须至要得频看尺素书
　　贫家连岁蚕荒今年尤甚妻孥有号寒之患毎欲以酒自寛酒恶竟不能醉拙于生事殊可笑也表弟万大年家蚕熟酒醇有足乐者因思旧诗有剰栽桑柘教妻蚕句遂和以寄之
　　年逾四十尚何堪愈老生涯愈不谙何以代耕犹未仕初无可乐误为男号寒儿讶桑条沃饮酒賔嫌蜜汁甘堪羡通家万公子细君善酿更能蚕
　　大年和诗再用韵
　　年少如君种种堪文场世事两俱谙何忧晁错不髙第未怕杜陵无好男【大年诗有未禄无男之叹】况有田园足耕养好穷水陆奉肥甘更须猛割闺房爱来与荀卿共赋蚕
　　李梗和诗复用前韵
　　维摩老病思何堪药性从今却渐谙掩巻正思眠丈室论文俄喜遇竒男共嗟世路羊肠险刚怕人情防口甘耸壑昻霄君未晚吾衰已是食三蚕
　　用前韵寄周光宗
　　炎凉世态可能堪肺腑惟蒙长者谙耐久敢忘三世好同庚况有两家男【孟甲与光宗子同庚】我嗟风树徒悲苦君奉庭闱备防甘他日相看两黄髪愿为邻舎话田蚕
　　送李梗
　　梅始花时送子归梅黄雨细又分离不堪旅食见飞燕那更催归闻子规太白读书容有趣少卿惜别可无诗霜台清峭家风在努力功名少壮时









　　梅溪前集卷四
　　钦定四库全书
　　梅溪前集巻五
　　宋　王十朋　撰
　　诗
　　壬申中秋交朋解散不期而防者郑生逊志夏生伯虎因小饮翫月二子各以诗赠依韵酬之
　　郑生襟宇絶纎埃夏子心希好学回谁遣吾人来破愿可能良夜不衘杯从来月罕中秋见那更尊无俗子陪遥指桂枝因贺客文星近岁属温台【术士言文星近岁正临温台郑台人夏温人】
　　犹胜太白号三人又免韩公诮聚蚊薄有壶觞非独酌共将文字作清醺天髙云散悬金饼风峭溪凉皱縠文却恨钟情未能遣愁肠终夜转车轮
　　书小成室
　　万言杯水北窓里慷慨悲歌五夜长骨肉未知苏季子乡闾谁敬马賔王为人心尽同毛頴与世交疏类孔方晦迹溪山可无恨萧然一室任凄凉
　　哭孟丙
　　防儿孟丙年四岁从谢任之发蒙六岁从周诚叔能诵蒙求孝经论及五言诗书院游从近百人类能道其姓第名字或能优劣品藻之于所亲之前予毎说书则与二兄侍立其侧防茶举故事在羣儿中粗为了了者年才七岁而死绍兴壬申实五月二十四日也我軰钟情痛不自已为数诗以哭之
　　三岁甜酸学语儿能来壁下看题诗当时戯发十年问添我无穷今日悲【予戊辰年题西轩壁令甲乙二子研墨捧砚孟丙儿戯于侧始三岁于问之曰汝十年后能诗乎应曰能二子顾予而笑因记之壬申六月二十四日观旧题时孟丙死巳一月矣予旧有和韩诗云学语二岁儿笑味生甜酸葢谓孟丙也】
　　萧瑟扬雄宅一区不堪老境失童乌数茎须似经霜叶为汝钟情一夜枯
　　帘外飞飞燕哺雏道傍儿戯聚游鱼老人含泪坐书几不见吾儿已月余
　　偃蹇衰翁四十余梅花溪上结茆庐窓明几净还如旧不见儿来覔纸书
　　偶作吾儿真梦寐暂来人世误娄罗虽然脩短由天命致汝无辜我罪多
　　七年娇姹慰衰翁回首追思一梦中与汝夙縁如未断重来当似顾非熊
　　家童拾栗因念亡儿作数语以写钟情之悲
　　去年覔栗嫌汝痴责汝曾赋渊明诗今年栗熟不汝见凄然白骨埋荒陂西风簌簌黄叶飞家僮拾栗门前归汝兄汝妹争来取汝父伤心泪如雨
　　林知常惠白酒六尊仍示酒法作十韵谢之
　　老去生涯付杯酒种秫辛勤三百畆东臯遗法嗟失传蜜汁虀浆不通口迩来软饱经月无岂有清欢对朋友百钱强就村媪醉终夜蔬肠作雷吼先生祗把文字耕妙意能施杜康手怜我新愁余万斛那更浇肠无五斗分惠青州六从事秘法兼蒙传肘后便同北海歌不空免似东坡叹乌有嗟予偃蹇老更饕感激故人情意厚防须续遣白衣来篱畔黄花欲重九
　　九日饮酒防趣堂者十九人老者与焉既醒念不可以无诗因用赠林知常韵示诸友
　　我似扬雄贫嗜酒笔作耕犂纸为畆辛勤耕植三十年往往糟醨罕濡口今年九日瓮盎空谁馔先生荷诸友衰顔迎醉生嫰红馋腹随飡失饥吼菊花不上老人头酒盏聊传此时手文字饮韩嘉数子礼法拘髠惟一斗衰翁兴尽辄先归不待杯盘狼籍后坐客髙歌惊四邻吾乡已在无何有明朝黄花亦不恶俗眼无端自踈厚酒醒聊记坐中人有似平原凡十九
　　陈元佐和诗赠以前韵
　　无功懒仕犹堪酒故向东臯事田畆自惭耕稼非老农岁入何曾给糊口通功易事媿无术漫辟书斋防乡友出技惭如鼯防穷说法强为师子吼交游渐觉不在眼老拙自知当缩手陈生慷慨真可人文似良金瞻如斗论交何止十年前耐久遥期十年后把酒殷勤问黄菊十年故旧宁多有士穷要使莭义敦不见韩公称子厚北窓捉笔书恶诗醉中戯赠陈三九
　　周仲翔和诗赠以前韵
　　与子十年同把酒贫贱未能离陇畆今年依旧对黄花防意何由笑开口老来钟爱有三儿迩岁从师得吾友祝螟方拟为蠃飞防犊俄惊作牛吼防儿已作一觉梦大匠徒施两年手乙子沉疴頼营牧再生岂止由南斗嗟予屯厄世所弃急难谁肯相先后论交最喜子善终报徳深惭我无有犹怜甲乙二孺子莫景于渠意加厚烦君为我严诲之毋惜鞭笞九十九
　　陈献可宋孝先万孝杰夏伯虎和诗复用前韵
　　凖拟重阳防诗酒手种菊花凡数畆佳莭相逢俱可人一一篇章堪适口扬庭醖借更清新【陈】晋宋间人顔谢友舜卿词源浩万斛【宋】下笔惊人风雨吼季梁萧洒诗如人飘然自是风骚手【万】用之年少富文墨【夏】日出珠玑不论斗诚叔思深希仲逸齐驱未识谁先后老朽那能敌年少胸中空洞嗟无有张我三军得数子造物遗予非不厚明年秋战岂无人云梦定须吞八九
　　九日把酒十九人和诗者数人而已今已后期不复追索许以来年九日还用前韵发一笑
　　劝君须饮文字酒劝君耕耨心中畆饮非文字犹聚蚊心田不耕棘生口登髙佳莭岂易得况此相逄皆胜友谈倾坐上氷玉清兴生笔下波涛吼我亦逢场聊戱剧韵语殊非三昧手试投瓦砾已成堆辱报骊珠未盈斗和之者寡岂阳春髙才料耻居王后嗟我穷愁无以遣酒债诗篇行处有与兹饮防类平原逃我诗盟几髙厚如今并许隔年还直须日日逢重九
　　宋孝先示读自寛集复用前韵【老去悲秋强自寛少陵九日诗也予老境失防子逢秋益悲凡所以强自寛者一寓于诗也録自中秋以前古律诗数十篇目曰自寛集】
　　渊明酷爱尊中酒季子贫无负郭畆我生薄与二子同俯仰人间亦縁口一室萧然仅容膝毛頴陶自相友防心终日雌声读排闷有时麄气吼感秋诗集名自寛雕琢更慙非妙手篇章不工如子固声名敢望星之斗宋生辄作过情语十韵殷勤为防后誉之韩栁谁敢当意古语竒吾岂有何如操矛时入室鍼我膏肓乃相厚牀头周易深且神母惜往来论六九
　　再用前韵述懐并简诸友
　　太白徉狂喜杯酒元龙豪气耻求畆挥毫烂吐风月篇济世髙谈覇王口古人可作谁与归白也吾师登可友万言窓下杯水冷百尺楼头鼻声吼丈夫未遇聊尔尔肯向权门思炙手净扫一室安吾贫昼阅诗书夜星斗休论生天与作佛灵运甘居丈人后吾侪慎分慕富贵鸣鼓定须攻冉有但愿相从文字乐交情合向穷中厚倚看前席坐间人平步登瀛防二九
　　郑逊志胡叔成谢鹏刘敦信万廓邬一唯和诗复用前韵
　　前日中秋一壶酒交朋解散归南畆把杯邀月止三人中有客来从谷口【郑】首登诗坛出险语张我孤军真畏友重阳佳句更竒絶西风猛向松关吼中庸伯始遥遥冑【胡】頴然作赋吟诗手谢客篇章似春草分得家传才一斗【谢】句法天然自圆熟长庆诗豪今有后【刘】妙龄能作老成语必大竒儿亦希有【万】邬郡太守司马孙文与其人两温厚【邬】我与数子无薰莸文字相从十常九九日防饮予为唱首自和凡数篇皆因事叙情尔未作重九诗也今再和一篇毎句用事而不见姓名末聨外余皆略存对偶必有能和之者
　　独坐东篱叹无酒种秫西畴获盈畆菊花丛畔来白衣桑落杯中付馋口汝南风俗有故事龙山宴集多佳友静闻彭泽三径香遥想蓝田双涧吼顺时习射马嘶风随俗登山囊系手慈恩塔冷旧衣冠戯马台空古刁斗三嗅馨香感慨中细看茱茰酩酊后应制赋诗人孰在坐湖聨句今还有明朝见花心已别此日登髙意宜后日月并应莭物嘉独恨今年无闰九
　　九日寄昌龄弟
　　九日嘉莭也予坐无聊中不能自遣又念昌龄弟不在家为之怅然因诵王维诗云云遥知兄弟登髙处徧揷茱茰少一人遂用其字为韵作十四絶并茱茰酒以寄之
　　忆昔逢重九登临不惮遥弟兄同把酒行乐兴飘飘去岁重九日吾亲窀穸期东篱自黄菊泪眼可曾知此日黄花酒深期酌弟兄谁知有离别西望不胜情我有茱茰沜遥同辋川底登髙少一人又是王家弟嘉莭苦难遇故山随俗登未能如郑谷一榻对髙僧白石登山客新诗句必豪寜容杜陵老独步玉山髙我思雁潭游欲与雁行去羽翼本天生谁令分两处乐事苦无多良辰岂长见明年缀席时要使茱茰徧庭前有晚菊青蘂未堪揷开日即重阳归来酒同呷载酒觞黄菊登山臂紫茱重修汝南事灾厄自今无老去悲秋甚兴来聊自娱明年知健否子细看茱茰穷途嗟我裒中岁伤儿夭兄弟止三人尊前岂宜少嗅菊谩劳三赐茰安得一聊分故园枝不负重阳日莭物岂不好吾家何太贫一尊聊尔寄重意媿先人万叔永诞日在孟秋乃以重九开燕俟佳莭也予不获与称觞之列作诗以贺
　　种徳尤胜窦十郎灵椿未老桂先芳一门此去无疑大五福他年未易量鳯穴生雏梧正碧龙山开宴菊初黄吾乡此防从来少恨不登堂举寿觞
　　九月十二夜独步梅溪翫月人迹悄然秋色满眼微风不动岩桂自香初不劳思偶得四句葢心境中静时语也归小成室对短灯檠索纸书之
　　独步溪头夜初寂扫空尘念心清凉月明眼底见秋色境静鼻根闻桂香
　　前日寓邑偶值乍寒陈刘二生济我以衣童生济我以衾既别为二诗以赠
　　肌体生鳞须飒毛衰年怯冷欲儿号无人来绽韩公袄有友能施范叔袍入手乍惊儒袖濶披身尤喜义襟髙书生忍冻谁相顾共轻裘赖我曹
　　右赠陈元佐刘士宗
　　凛冽霜风夜薄人谁能暖我曲勾身寒欺三幅范衾陋睡美一宵姜被新体粟不愁生旅舎鼻雷想见撼比邻梦回却念君兄弟苫块无眠痛慕亲
　　右赠童伟侃
　　万先之生两男作洗儿歌贺之
　　君不见徐卿二子生絶竒熊罴入梦非同时徒烦孔子与释氏两回抱送麒麟儿又不见昔日梁嬴亦双乳生止一男仍一女过期毕竟非其人未免终身亦妾圉鬱葱佳气充门闾龙穴盛事从来无蓂阶良月吐三荚蚌腹甲夜生双珠相对抱持翁妪喜眉目分明巧相似慈顔戱语防衣郎汝子他年胜我子郎君拜舞笑荅翁翁生六儿年岂同何如今日一巵酒手抱两孙头未童二雏庆诞相先后未省如何分长防商家尚质周尚文唤取何休细推究庆门兰玉行满庭伯仲叔季双命名他时四乳类周士森森八桂同敷荣我忝通家同笔砚闻君得子欢无间殷勤为作洗儿歌覔取金钱三百万
　　黄府君挽词
　　不杂商山绮与园生涯占得小桃源平生隐徳知多少跨灶诜诜已六孙
　　纷然紾臂已成风一防谁能再世同野史他年书逸事定须记此富家翁
　　扬州别驾知名士肝胆崔嵬百錬刚谁谓公家有兰玉解令髙选继东牀【刘黙识道泝州人令乐清有政声后得扬倅以二女妻白石钱氏黄氏】齿髪如公自古稀定应含笑九原归春风白石岩前路忍见杨花作雪飞
　　予自乙丑冬如临安赴补逮今凡五往矣是行也痛慈亲之不见伤防儿之蚤死登途然因成是诗
</div>
    <div class="pagination">
<a href="梅溪集_page6.html">上一页</a><span>...</span><a href="梅溪集_page2.html">2</a><a href="梅溪集_page3.html">3</a><a href="梅溪集_page4.html">4</a><a href="梅溪集_page5.html">5</a><a href="梅溪集_page6.html">6</a><span class="current-page">7</span><a href="梅溪集_page8.html">8</a><a href="梅溪集_page9.html">9</a><a href="梅溪集_page10.html">10</a><a href="梅溪集_page11.html">11</a><a href="梅溪集_page12.html">12</a><span>...</span><a href="梅溪集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
