<!DOCTYPE html>
<html>
<head>
    <meta charset="UTF-8">
    <title>具茨集 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>具茨集 - 第 24 页/共 28 页</h1>
    <div class="content">　　（明）王立道 撰

　　○书

　　与友人论文书

　　吾子不以某不佞而望以文章相丽益谓非有意于某不可也故忘其浅鄙为足下诵其所闻夫自三代而下能文者非一士论文者非一家要之能者未必论论者又未必能也夫文之所以为髙下夫人而能言之然而作者往往戾焉故逖探冥搜者伤于虚雕琢絺绘者伤于丽诘屈聱牙者伤于竒而竒之失为甚焉夫文何自而始也效诸天也易曰观乎天文以察时变日月星辰天之所以为文也其光有常明其运有常度其经纬次舍有常所故能广覆照经四时成万物而天下古今仰焉一或薄蚀之不得其明朓朒之不顺其运盈缩隠见之不安其所甚者孛飞彗流出于耳目之所创见则人莫不指而异之何者非天文之正也今且为廋词恠语钩章棘句险僻艰涩不可识测而欲以示诸天下传诸后世则人有不指而异之者乎故竒谲之文则亦天之彗孛之类耳非盛世之所宜有也昔人有言文非能为之为工乃不能不为之为工六经尚矣古之文皆不能不为者也今之好竒之士则惟以能为为工耳夫是以作之日益多而传之日益寡作而不传周子所谓轮辕饰而人弗庸者也亦奚以文为哉大抵知徳者无诡言浅于道者多艰说古之君子内足而外章徳至而言立莫不平易正达温纯尔雅不雕绘而巧不探搜而逺无诘屈而竒不期于文而天下后世之能文者莫加焉矣后之人徳则不至而求诸辞辟诸涂刻绘画以为龙蛇鬼神不瓌诡其形变惑其势则不足以骇观者而眩愚俗然而识者过焉则固土木之而已其竒果何为哉故曰仁义之人其言蔼如三代而上所谓文章之士即道徳之徒也自夫岐而二之而后世始无文矣昔魏氏典论号善论文大略谓奏议宜雅书论宜理铭诔尚实词赋欲丽而曰文以气为主是皆辨其末而未探其本内无所得而虚为之辞吾弗与也且文如兵其作之者犹将也将贤而谋豫则操纵出入随应而不穷故左右什伍纪律严明则其法立威蓄而势鋭如风发河决则其气充可攻可守可进可退顷刻异用而机妙百出则其变备要之必主于正而后竒以济之此将之良也苟废正而一徇其竒则其军鲜不偾焉而世必以为无能之将矣故兵无常形以正胜者什九文无常体以竒善者什一盘诰之文则六经之什一耳效而似者犹未可为常而况其万不类也哉吾子于今之时不谓无志于文而恐其溺于竒不繇其道则愚之所不能黙黙也然愚固亦论而未能者吾子其毋以为费于辞

　　与王樗庵书

　　惟执事以正色直言伟然为留都倚重弟窃与有荣焉然别来不一通讯者以寒暄私欵无当于进修之要治体之公不足以溷记室耳乃今则有不容于隠情惜已以冐寒蝉之讥者弟常之人也常本剧郡锡亦剧邑数十年号为难治迩得守如张得令如万盖私心尝为一方幸之然弟自入都以来所闻稍有不谐于众口者岂弟之闇于知人与抑人数面好恶毁誉固有不尽得其平者欤浮议籍籍皆非事实常之去留都尤近计执事亦尝有闻故欲为一白之弟昨以省觐家居亦岁余家父在告则已踰七年矣其所以自处与郡县诸公之所以见待者执事当自知之饰誉言以酬所私比匪人以罔知已谅非愚父子之所能也往时应守子才仅以一二人私愤遂相诋排守土者至今以常为畏涂论者且谓郡中更无能独持公论者使弟辈蒙此讥指故聊复与执事圗之然子才今竟何如诋排之者今竟何如今万令已与行取庶几公道犹未昧至于张之贤否人言之是非更冀执事徐察而明辨焉使他日不复谓郡中无一公论则弟之私望也余情不能缕缕

　　答王汝中书

　　追随数日备承教诲别后惘然若有所失忽拜手札规以紫阳之旨申以着察之云甚慰甚慰仆素弱劣懵于求道窃自谓平生所诵习与夫师友之所传闻皆支离汗漫徒务口耳故一意自为已慎独求之庶几简径易守虽稍觉得力然未敢保其终能不堕落者夫亦于着察之说有未之思者乎敬闻教矣敬闻教矣游杭之约俟妻父过此即当从行图遂请益之私就医则又第二义也使去草附复雅爱惓惓容面并谢不具

　　傅虚岩书

　　昨春过钱塘既得纵览湖山之胜且日从有道者游聨床之谈饫闻清论自谓与吾兄真有旧缘喜幸喜幸临行候别兄适有他会遂惘然解维归家后又领手教尤切感仰今春贱恙稍平促装北上五月初始入京凡夫俗骨秪宜奔走风尘恐西湖孤山之灵方将移勒絶我也弟虽懵于闻道然亦不可谓沉溺者便中幸不惜指教镇佛老僧好否因久阙敬特托贵乡髙南宇处附此申悃余惟照亮

　　张静思书

　　家居数年重荷雅爱行时又辱礼意稠沓感愧无任仆多病之躯习于疎懒一入尘途便觉非向来面目山中日对莺花泉石不复甚以为佳迩来奔趍车马间始知坐茂树聴啼鸟觞咏从容古人所谓一日如两日者真不虚也此岂仆軰浅薄者能堪此福哉因执事知仆聊一道之他人当见笑以为不情也

　　华鸿山书

　　敝居去文府纔一二舍而载岁之间仅得三数奉晤毎展颂雅音良用耿耿疎懒习惯又常抱疾疢本不堪驱驰而朝例拘以三年遂勉复来此行装纷纭不及造别门下罪歉无任时下伏审道履绥和尊翁老先生茂膺寿祉孝养日隆敬羡人便草草布候不备

　　华补庵书

　　仆行时匆冗适尊斾亦且西征遂不及尽晤言今犹怏恨使至辱手教兼琼章之赐感慰感慰仆五月初已入都而多病之体又乆与静便殊为人事所苦至于觚翰亦似相仇执事谓以忙中废吟然犹多得好句而仆以病中废吟真无复一字可道也闻道匡庐彭蠡之概輙飘然有出尘之想倘执事他日尽览其胜当不惜为仆倾倒也

　　寄有懐翁第三书

　　到京后因病冗久失修候船头华山还始有小启附上想已达台下矣盛使至询知道履绥和大舅暨尊嫂已康吉喜慰无任辱翰教恳恳且以图报豫养为诲非爱深骨肉何以有此不肖敬奉以周旋第恐病躯孱劣终负主恩耳比得老父书云四月初因张静思年叔相携一识姑苏诸山荆溪二洞老伯尝有此约倘秋凉无事一寻此盟亦山林一胜事也如何贱体近已稍平但痰嗽犹未除盖为郁火所攻耳

　　与沈原约第三书

　　昨过沧州偶值贵属胡大尹匆匆附候起居十年契阔之懐殊未尽其一二拟入都后可嗣修问而久静之体苦于驰驱疾疢绵延寻复数月矣盖执事向知弟已告归或不知有荆妇之变今喜弟之还都而不知故疾之犹在也蹇薄之命不足以縻禄食无足为道者执事以何时过钱塘弟故人武进吕君曾上谒否吕君名朋与老父同乡举且有会文之雅平生谦恭端慎清操絶人而仕不达自寳庆推官为辽东太仆丞约居苦寒之地者七年今升仅得市舶提举幸托属下倘以事相见惟稍加礼遇不具

　　张湖村书

　　弟往岁在羇病愁困之中惟兄曲加存恤不啻骨肉感激无任家居三阅冬春日惟闭闗从事方药于宻友至亲多阙问讯兼文旌益北愈乏鸿便方圗谢过门下而使至又辱手教恳恳重以腆仪弥增感恧弟自入都亦尝抱病盖蹇薄之人不足縻肉食也奈何使回附候并谢余惟顺时自爱以需天宠是荷

　　答程松溪书

　　自毘陵西郭之别已载阅岁虽因卧病阙问未尝不驰情左右也去夏会罗念庵年伯具知道履绥和毅然以兴起斯文为任敬慰敬仰即拟访医白下兼得一奉杖履目覩风教之盛于山川都候间竟亦坐懒不果素懐良自怅怅今春恐逾明例遂尔北装入都数月病亦如之旧业荒落殊无可谓请益之地因便先此附候八月承嘉刻并谢

　　唐荆川书

　　入都四月中间不病者仅数日耳盖孱薄之人不任禄食所遣固应如此且久在静中一涉尘途便非向来面目如执事茹素有年见腥肥满案遂生呕哕此殆难与不知已者道也久不通信执事必能亮之大抵寒暄常语不足溷记室而身心所得又无可请教者几案间非医药即道书毎展巻亦不能尽数行也奈何奈何所幸毁誉得失了不置意中悠然日用饮食而已知执事以尊嫂之故心事亦不甚佳然豫养自遣为望

　　寄罗念庵第二书

　　北来过京口曾有小启烦何主政寄上尔时谓文石当亦不逺旬月而久至都下寂无所闻仆日夕以为念顾是区区者不能为人始终即他日何以受知己者之重托乎近得老父书乃知犹未竣工良媿良媿夫冬以寒辞夏以暑辞想世之名一艺者偃蹇固如是哉清秋伏审道履康谧读书观稼想于时事絶不经耳目仆亦能羡老叔之乐而不能从也仙凡之隔岂必于物外求之洞山兄明年得来此否幸一示知以副鄙懐仆自入都不能数日不药大抵即往年所病一涉尘劳遂复交作毎自计非肉食人而复勉强牵恋殊可自笑也适会曽司厅先生云有贵乡人入境之便草草附此抱恙不尽所欲言惟亮之

　　寄袁芳洲书

　　屡拜手札兼惠鹿角后至者尤佳因行促不及制已托之舍弟矣飱和含嘉皆饫执事之徳也感佩何极仆数年家居颇于静中得趣一涉尘途便觉不堪兼存亡聚散种种兴懐虽复时念执事之教欲一切割弃然学道未至终难脱然又不能得如执事者相与朝夕汝之往日竹林之约自谓丙午可以必偿而俗缘多累竟作子虚今来回视金陵已若十洲三岛之外而执事亦遂如洪厓子晋不可扳矣

　　与艾居麓书

　　弟雅辱教爱然不奉起居者已数年于兹盖缘多病之人兼以懒性习成遂阙敬于故人耳弟自甲辰得赐告家居昨春因觅医因一至杭以游客不可以妨清政竟不敢与执事相闻徜徉湖山间半月而返缅懐道雅日夕驰情兹因贱恙稍平勉复来此偶敝乡亲吴忞者来为贵属下深泽县丞附

　　与懋及弟书二通

　　科场文字要气充辞畅平正丰润须于六七月间作得百篇则自下笔有助然辞之繁简亦要得中切忌支离涩滞论表须胸中先立间架然后措辞亦不可落尘腐套子策场偶记旧料亦要转换恐至雷同耳大抵所当甚留意者全在经书义与论表策乃其次也最不可失先后缓急之序吾前两科正坐此弊然此亦姑就场屋中事论之至大功业固自有在也勉之勉之
　　得书乃又闻我小侄不幸知以痧■〈疒轸〉故也执书惟省岂吾父子福过灾生又自念入仕以来凡瘠人肥家利己妨物如仕宦家故态惟恐分毫似之良欲稍自树为子孙地耳吾父母年已五十以上而仅一男孙惧无以共承膝下之欢今复失之矣天乎何至此极也然正已以安命养身以俟时天亦久之自定吾平日与吾弟毎不汲汲望以决科进取而惟以徳义相规诲正以名利为浮荣而身心为实地富贵有去来而子孙须善遗耳吾弟幸为后圗毋过自苦然吾前亡女意甚痛伤俗所谓土梗劝木梗也归计待考满后恐碍叔叔会试须预圗之耳荇洲身后孤寡可哀责在吾弟即此是学也前譲去田既无利他人之产亦聴其所之而已

　　附荆翁书一通

　　舅氏荆川书示王甥吾生平最难开口不是人央得动的亦不是为亲戚做人情的若令祖令尊两世有一不是清苦为善的我不好开口汝家房子不遭倭子烧残奔波苦楚我不好开口不遇默林公髙谊我亦不好开口有此三事辏合所以我公道说了不是为亲戚也毎思令祖令尊两世小心谨慎毫髪不曾倚官趂钱毫发不曽使势害人江阴巷内老佛之语至今乡评尚在非亲戚之私言也若身没后便与他人家一般毫发不蒙优恤则善人无以劝矣但默林公髙谊所谓生死见交情者非今世之所有诚当于古人中求之甥可益自感激不特努力读书求进尤当立志做人自少须晓得义利是非之辨寻向上去以无坠祖父一脉可继之志亦所以成默林公扶植之盛心也勉之勉之毋怠毋怠

　　○疏

　　明职守疏

　　臣某谨奏为明职守严纪述以励庶官以宪万世事臣闻古之人君必设左右史以纪言动故曰君举必书虽春秋列国之微亦复不废斯职其义重矣自汉而下代有其官孔明治蜀不立史则君子以为讥谓其失所先务也我太祖开创之初即立国史院而设以起居注修撰编修检讨等官自后国史院起居注之官不设而以史官并附之翰林院虽官制沿革前后稍殊其欲以史事责之修撰编修检讨等官则固祖宗之意也臣读大明会典所载朝仪记事官居文官第一班之后稍上夫史官秩髙者不过六品而使跻居第一班之后稍上岂固以宠之哉欲其便于视聴而言动有纪也夫因事设官故官不滥因名求实故实不悖人臣之职不过官守言责两端而已今之给事中御史有言责者也内而府部寺监外而藩臬郡邑有司之吏则皆有官守者也府部寺监藩臬郡邑有司之吏不守其官给事中御史不尽其言法得而纠之而黜罚之今史官之于史乃独无所事事而又得以逭其失官之罪者其初本具名而无实有官而不属之以事非如户之钱榖刑之狱讼各有司存云耳夫汉之时郡国上计先上太史故司马氏父子得有所纂叙以成一代之典今臣等修员史局余年矣自朝叅之外輙散归私第问以史事且茫然不知所答遂使神圣之谟烈阏而弗章贤士大夫之业湮没无纪国家诸所兴为皆讹阙杂乱于簿书奏复之繁而不知所考信则夫居是官者尚安得晏然岁会廪禄之入日受大官之供而不以为媿且畏哉臣愚欲乞陛下叅酌古今所以立史之义国家所以设官之制而振其隳废偷惰之习使臣等皆有所自効以无负于陛下所以简畀之意夫左顺门乃章奏出入之地史馆在焉臣愚欲请史臣二人给以笔札兼之书人几章疏之下诸司一一缮録毎月终封识而以藏之内阁其有所遗误輙以罪该日执简之吏庶乎职守不废而臣等少逭旷官之讥纪述明备而国家有以立一代之大典矣臣昧死以闻

　　定贡法疏

　　谨奏为定贡法以振士习以光圣治事窃惟国家用人其途虽广然出于科贡者常什之八九科试以拔才隽岁贡以恤困滞祖宗立法至详且善矣然法久而玩寖失初意臣忝修史职毎遇考试岁贡生得与阅巻往往见其空疎腐俗辞气索然虽考列上等者亦仅舍短取长殊未有明博纯雅之文可上尘圣览者也此等即与附选则今日各有师儒之任如仍入监则他日各有民社之寄夫衰白之士久踬场屋其英姿鋭气磨礲都尽日暮途逺志无所希而欲寄以民社任之师儒其不倒行而逆施者鲜矣况今名儒硕辅莫不起身庠校而使此辈为之模范且承顺唯诺若子弟之事父兄能无汗颜而内惭矣乎往者选贡之法行天下应贡之士一时号为得人然衰白困踬者莫不饮泣咨嗟自伤以数十年积累之艰而终于槁项黄馘无复一命之望臣时又闻提学官畏避罪谪或不拘廪增拔以充贡此又非祖宗之意矣夫才隽之士岂不能自奋于科第而复使与困滞者竞驱于途则胡不尽举而废之而独行科试之制其不然明矣陛下推仁尽下使一如旧章而又行补贡之令使困滞者咸得以自纾海内无向隅之泣徳至厚也臣愚以为科贡之途固宜并进而天下学校所以序为先后以充贡者其法恐未为尽得也何则今之所谓廪膳生员者定于提学官之一考而已既与食粮之次则他日充贡一以为先后其十余年之间凡遇考试文理非甚庸缪輙免于停降罢黜苟不至于停降罢黜则遂私相庆以为幸而进取之心日消靡矣此应贡者所以多庸才而年少敏特者不能无扼腕仄目于后也窃惟国家建学育材着为定式毎府学廪生四十名州三十县二十至于一与食粮之次则他日必以充贡恐非立法之初意也士有志者常少无志者常多彼其所成就自谓可以无咎无誉以苟延岁月而徼一命之荣犹欲其激发奋励以从事于学问不亦难乎臣愚欲稍更定其法使廪膳有一定之额而无一定之人贡者虽以年资为后先而实以才否为迟速勅行天下提学官俱以嘉靖二十二年为始严加考试各学生员毎府以四十人为优等不拘廪増附皆得与食粮之数州则三十县二十其数既定中间虽有中式丁忧事故等项不复替补存其粮于所在以给诸生之贫而无告者焉至次年再考亦如之以至于三考四考五六考亦如之其有初考与四十人之列而再考居下则不复与之粮再考居下而三考复与四十人之列则其粮又复与之其毎考居四十人之列者则常食其粮不待言矣予夺一程其能故不才者无憾于失选补不泥于格故才者益励其业考案一定无复顶补申请之烦而学之官吏亦不得挟此以媒利矣然偏方狭境生员之食廪者未必一如原定之额或不及数或半之甚者不及其半则又当何如夫食粮实补之数各学俱有定籍今须一以嘉靖二十年为凖府学生实补之数原三十人者今止以三十人为优等二十五人者亦止以二十五人为优等至于州县俱可类推矣至于应贡之日则提学官不必再试但计其食粮岁月多者即行起送赴京或食粮岁月多寡同者不拘二人或四五人府州县通行送提学官再试择其更优者一人充之夫既以食粮岁月多者为贡则必毎考皆优等之士贡者既皆毎考优等之士则岂复有庸才得厕其间以玷国家爵命之荣如今日者哉或者以为此法未可即行臣请先以食粮之法行之目前起贡者姑循其旧限以五六年后旧食粮者稍稍起贡然后行此亦自有渐而民不惊矣如蒙俞允乞勅该部详议可否或中间未尽事宜一并斟酌具奏赐之施行庶使才隽之士进有所奋而无逡巡岁月之念退得所师而无汗颜模范之人其于陛下圣明之治或可少禆万一天下幸甚臣亦不胜幸甚原系定贡法以振士习以光圣治事理未敢擅便谨具奏闻伏候勅旨

　　乞省亲疏

　　谨奏为恳乞天恩给假省亲事臣伏覩大明会典内一欵两京文职有离家六年之久给假省亲者查无违碍许其归省盖惟我国家以孝治天下故为是着令所以体羣臣而悯其私也臣原籍直隶常州府无锡县人臣父表由进士歴南京礼部客主司署郎中事主事臣以嘉靖十三年叨中应天府乡试臣父适以本部祠祭司主事在任臣即于是年九月间辞臣父母领文前赴礼部嘉靖十四年会试蒙赐进士出身改翰林院庶吉士至十五年十一月初三日臣父具本奏乞放回原籍养病因寓臣书备言所患臣时念父深切即欲乞归省侍但猥叨皇上作养之恩未能少效尺寸未敢言私十六年正月又蒙圣恩授以今职十八年十二月歴俸一考给由外今年五月十一日臣父复以久病未痊奏乞再容原籍调理令义男王泰抱赍因以原稿付臣臣读之倍增忧思日夜不宁兼旧患怔忡暂止复发寝食俱废是以敢援前例昧死陈情伏望勅下吏部查照近年翰林院侍读等官华察事例容臣回籍省亲倘臣父幸得痊安筋力未衰臣父子自当依限前来供职誓竭犬马以少报圣恩于万一臣不胜战栗恳切祈望之至

　　告养病第一疏

　　谨奏为患病不能供职恳乞天恩容令回籍调理以图补报事臣原籍直隶常州府无锡县人由嘉靖十四年进士改庶吉士除授今职窃禄十年惭无寸补縁臣体质孱弱素多疾疢本年二月初偶感风邪发嗽不已加以痰火上升中气郁塞伏枕逾时药饵寡效延至六月十七日忽得家书臣妻唐氏于五月二十一日在原籍病故臣于病中惊闻此变痰火转盛怔忡不宁且臣父母衰年垂白知臣久疾未愈时切忧思近因臣妻之变悲劳百端臣心日夕悬念又臣妻遗下一子两女皆在提孩茕茕靡恃伏望皇上悯臣疾患沉绵情极哀迫勅下吏部查照近年翰林院检讨王维桢等事例容臣暂回原籍调理庶得少延残喘倘蝼蚁微躯未即颠陨自当奔走供职誓竭犬马以仰酬皇上天地再造之恩臣不胜惶惧哀恳之至为此具本令义男王绍抱赍谨具奏闻伏候勅旨

　　第二疏

　　谨奏为患病不能供职恳乞天恩容令回籍调理以圗补报事臣原籍直隶常州府无锡县人由嘉靖十四年进士改庶吉士除授今职缘臣南方下士水土未谙自窃禄以来积乖摄养且体质孱弱疾患易侵本年六月间偶因冲冐暑雨饥饱非时致伤中气而过以虚阴之药投之实阳遂使邪火上攻咳嗽顿作痰涎升壅日夜靡宁伏枕经时渐就羸瘠询之医家咸言病在肺胃受伤已深非旦夕可疗况臣父母俱在衰龄家复多难臣恐其闻而忧念每书问讯但以无恙报之然疾痛则思父母人子之情此又臣之所以反复于懐不能自解而日益以病者也伏望皇上悯臣疾患沉绵私情郁结勅下吏部查照近年翰林院编修骆文盛等事例容臣暂回原籍调理倘蝼蚁微躯未即颠陨自当奔走供职誓竭犬马以仰酬皇上天地再造之恩臣不胜惶惧哀恳祈望之至为此具本令义男王绍抱赍谨具奏闻

　　第三疏

　　谨奏为病势危急再乞天恩早令回籍调理以全生命事本年闰九月初八日该臣奏为患病不能供职恳乞天恩容令回籍调理以圗补报事奉圣旨该部知道钦此臣惟臣之病盖在肺胃之间医从肺胃间攻数不售效是病于药无赖也初臣婴疾时念二亲垂白惧令有闻然独旅沉绵骨肉背离苦思一归就父母侧臣之为懐又如此乃今伏在枕褥涉歴数月节序渐深疾忧渐加驱之无术去又不获玄冬永夜目不交睫咳嗽连十数发未已神虚魂揺卧视床屋若水波上下臣形质本癯又积疴相缠遂至骨立食兼日不尽一器乡里朋识怜而讯之者见輙恻恻臣之命已危若累碁幸即得去就父母访医药沉忧既释更事调理臣之病庶可已也若延而未去恐二竖守膏肓竟为臣难臣之病未可已也伏望皇上悯臣病势危急病懐痛切勅下吏部查照前奏翰林院编修骆文盛等事例早令回还倘枯株再荣罗雀复奋即皇上天地再生之徳也臣不胜惶惧哀恳之至为此具本令义男王绍抱赍谨具奏闻

　　○碑
</div>
    <div class="pagination">
<a href="具茨集_page23.html">上一页</a><span>...</span><a href="具茨集_page19.html">19</a><a href="具茨集_page20.html">20</a><a href="具茨集_page21.html">21</a><a href="具茨集_page22.html">22</a><a href="具茨集_page23.html">23</a><span class="current-page">24</span><a href="具茨集_page25.html">25</a><a href="具茨集_page26.html">26</a><a href="具茨集_page27.html">27</a><a href="具茨集_page28.html">28</a><a href="具茨集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
