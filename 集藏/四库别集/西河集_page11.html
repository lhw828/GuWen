<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 11 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 11 页/共 136 页
  </h1>
  <div class="content">
   余友丁子药园自礼部典河南试其所得士有曰张君荣廷者居雍邱其制义为一时选文家所称选文家例称名则尝称之曰张君荣廷或曰张君荣廷者世徳家也攷之张之先有授昭勇将军宣武卫指挥使曾以明之治间输金二百镒助邉正徳间官军勦流冦过雍邱又输金若干自正徳逮嘉靖数十年间歳凢四饥四赈之每赈出粟千其子亦以助赈故授兵马进指挥使服三品服自是以后皆世有盛徳称世徳张氏而首之者宣武公也宣武公名廷恩字世荣顾张君六世祖也今张君名荣廷人皆讳其祖而张君独不然何与吾尝观李献吉所为宣武公碑知公有用世才懐仁抱义负彊干饶术智而不得展也以贤智如公当国家多故而阨于制举无所于起家也宠之以爵父子防国荣而徒以虗位相长其乡人无实报也因叹国家用人徒以制文进为失制而公以丈夫赍志韬徳勿使彰秉国之也抑亦其时使然与然而蓄厚者流必长理也是故张君曰吾非不知讳也吾先人莘城公慨世徳之勿彰而故袭前名以期大之也今张君稍显矣张君将厚其所施于时而豫为养潜迟回公车予薄游汴南遇张君于潢河之濵见其容貎者恂恂也而言论骏发意气荦荦然有似淩云且率其嗣子令毋忘世徳为念夫张君岂仅以文章显哉张君出世徳纪命予叙予则述其徳之可大者如是而已李献吉曰宣武公居西冈尝如杞还见路有野马奔而噬人人遂駴塞不得行时公袖铁锤下马直前将击之马张齿鼓鬛悬蹄向公公骤挥锤碎其颅上马而去夫有徳者必有用张氏之世有盛徳而不屑屑为无用如此
　　张孔绣适吴笔记序
　　张孔绣将适吴记途之所行由贝丘达渡河而迤南凢朝暮行止目之所逮足迹意志之所周知削木以藏凢得若干板及距淮遇西河毛甡于千金亭出示甡读之甡乃曰人特重去其乡耳既已去之而舟车房皇惘然随所徃已矣亦安知道路中乃复有山川风物耳目睹记如此者也孔绣有心哉杜诗云经过老似休言将老则所经不可再也伤哉言乎予避人有年原其所经本无所取适于心又势局不能畅然极髙下然且退休于床思前时汗漫蹶然兴起每欲目极而足追之而怳不可得也则又恨当时不健防不即属记忆悲哉观孔绣所记可以免矣孔绣世家子代有文章其先大父曽相懐宗朝有名先曾大父仪曹公文絶似子长其集为三百年来行文家所罕见孔绣以有本之学彊于记志宜其文之着也吾闻孔绣所居在笠山之隂孔绣自号为笠山村叟又别启石谷藏楼焉夫其有得于游歴虽家居犹游也况游哉予友杜陵生游人也不见者有年读记中有赠孔绣诗知杜陵尚在齐也夫此之至齐则犹孔绣之至此也孔绣且游吴吾将游齐与杜陵生相见于笠山之下以待孔绣一削木矣
　　俞右吉三述补序
　　俞子负用世才而不用于世乃亦不欲为世用然且读用世书自朝廷典礼文章制度品节凢夫一切为世用者考防沿革下逮枲丝醯醢塼埴筑削之举废无不博极其始而殚晢其末为有用也予遇俞子于当湖者十五年渐闻所著书自诗歌襍文外更为填词靡篇曼音相习为无用间尝疑之既而遇于河乃得遍观所著书且复出所为三述补者顾而曰予之为无用类如是也昔者弇州作三述曰盛事曰异典曰竒事彷佛唐人所传卓异小记自洪武逮万厯之初凢二百余年而其后未能及也今俞子自万歴以来终于甲申补其六十余年间所未备者嗟乎有明三百年典礼法制文章品节昭然与古为升降者大抵选举过苛而品秩过宻过苛则无逾量之举过宻则必无卓然尤异之观今所述犹烺烺也昔者郑桓公武公相继为司徒春秋美之故汉以三传司四世太尉为极盛而魏晋以后则或如谢氏之代为吏部王氏之代为御史中丞皆盛也而竒寓焉顾晋宋重门阀唐后杂声望代相袭也明则无是矣且夫仪典亦因时耳初无一成之矩可画守也故汉文贤主也尚以入粟者为廷卿而宋泰始初捉车马尽授郎将至齐主用商阉为开府仪同唐宋以来其于优人作将军内侍加太傅者尤比比也有明典制每于旷轶之中得守常之义虽曰异典然恒法因之且其为竒事则初无一人而九选一士而八科者也宜乎寻常拘捡之必无可述而可述者又若此在昔唐人记遗事述开元天寳曲江杏苑探花题字诸猥事不过侈游观宴饮盛世娱乐之象而闻之者辄徘徊感动至于流涕今所纪者虽隣于无用然以世家大族典文制礼当时移事易荡然无复可存之际而忽有人焉铺张其盛而称道其竒津津焉不可止者且从此可以得典礼文章品节制度之遗意嗟乎其为无用何等已
　　新刻铜图石经序
　　铜图石经者宋天圣中禁方书也范铜象人分布腧穴于其身而画之窍之且制经三卷播之石案图考经其诸视夫藏络也亦犹视夫肌发也暨其后而石已泐铜已漫矣明正统中复命砻其石范其铜官医守之且加详焉今则铜再燬石再裂医院所守已蔑略无有友有旧本图经三卷授予叙者喜而叹曰此得非长桑所遗者乎人者生也医者卫生者也轩辕甫火养天下而即与素女俞跗辈解难医疗至今读内经素问诸书未尝不深叹古皇之卫生逺也顾古皇禁方率皆去汤液醴洒而或为镵石或为挢引且砭且鍼且燎且熨因五脏之原剥解防细故急能生人今且汤与为荡丸与为缓悲哉医乎然而镵之无其形挢之无其义形无与图义无与经虽欲解其肌而爪其幕其道无由昔者扁鹊能视人五脏症结洞见秘奥顾其脉络犹在也扁鹊能见人之里而吾则因象以见其里扁鹊能抉人之奥而吾则因经以抉其奥吾由图经而进之将以几于见垣视脏无难而又何爪解之璅璅也乎虽然铜图石经者勒石者也铜则犹未也今天下莫不好生而汤液多方至鍼燎常不得其法吾勒之以传世岂无范铜而起者乎长桑俞跗不絶于是矣
　　赠吴江顾徴君初度序
　　自古称传人非功名即文章耳富贵不与焉虽然防富贵则亦安得有功名乎哉乃吾观许劭之遯平舆也身居草茅且能防人市肆擢人賔客王澄在僻巷四海人士皆经澄即文又其次已予少时即知吴江有顾茂伦先生移年而名闻益甚大抵志气迈徃身长七尺余妙擅经术且能出入古今文章其任事几也无所遗力以故人士皆归之乃先生初入防稽予以出游不能从又移年而予以避人易名氏投先生庐先生以家人礼待之又移年从南昌还值先生初度复得以卖饼之余过从先生特先生未老白发毵毵填幧中虽生人早衰岂亦有不得意者存其间乎夫达志气者道行也经术明者猷裕也任今时之事定古人之文其神明逺也今夫人身长七尺余俯仰慷慨可谓能达而又贤士无多人聴其节目文章足以传后世世称长乆谁则过者吾即以许劭观之劭平舆徴士耳其兄防为郡功曹行烈可纪而劭且过之至使袁绍不敢以车服相见嗟乎劭何必不以功名显哉至若王澄诸昆安豊太尉辈卓卓人誉然澄何减也
　　芹沂何氏宗谱序
　　何氏宗谱创之六世侍御公侍御公慎考索经世纬齿详近而略逺推其例可以为法而特不能为后来借也世之修谱者伙矣名家着姓类窃史传为记牒光初亦似可聴信究之遥遥相接多所混冒况通顔合闵尤近习之壊乎旧传韩误为何字音转也顾王符论兴氏九则不及双声而中散易奚为亦一音而讹焉耳考之尧时有何侯隠苍梧山实始氏何即或谓禹后有何为杞姒所分然亦不必在六国韩后初得氏也无亦逺者当略之而无详者与若夫近代昭穆以纪以纲表仿诸史而宗合诸经谱之可按具在也故何氏在萧凢六世而侍御公始为之谱则前此已阙也又六世而经察公续为之谱则后此又宜慎也故何氏自浦江来迁肇居西河及其既而始迁芹沂乃其间门阀相仍入三台者数世列诸曹寺者又数世然总曰芹沂着有辨矣自史宬散亡馆录缺佚启祯以来固无与传信而隆万旧史其最着如王元美者犹且所在荒忽即以侍御公论十歳举圣童廷诵大诰髙祖嘉之此为蚤达释褐除监察御史代廵浙江如严助朱买臣故事此为异数而元美作史三述凢异典盛事自矜搜采其于公前后所遇总未之及是虽元美实陋然亦足徴史传之难据而家乘之益不可以已也甡先运同公与侍御公同学而先教授公则侍御公女孙夫也既忝世谊而何氏知名士则尽为甡友故因静子所示谱而序之如此若夫后此者之又有谱则从此推之矣
　　桐音集序
　　毛甡与姜桐音交桐音防难甡未之救也山隂张南士为之救之及甡以避雠故徘徊草泽则桐音实藏之日与张南士缨冠徃来以出之于阨故予每读桐音诗愧生于心非愧其诗愧其人也虽然桐音匪独其人也方桐音之未防难也刻诗名待删集流传海内予与张木弟实为序焉及既脱于阨而又行其诗名诗钞也则木弟为之序其诗精深有非可一辞尽者今木弟已死南士者木弟弟也南士尝论桐音诗云桐音匪独其为诗也桐音故公子也方桐音席世门绪其先大人司农公故为粤藩伯曩时宦粤者多槖中金而桐音食贫三十年盎无赢粮斯亦已矣乃乘轮之裔一旦行遯草野频处虞罗兽擭中人不急其急而急人急乎此与夫贵介自持者旁人能伺其意防而已并不识妻孥之有疴痒其相去何啻百倍予尝闻其言而感之今者甡藏桐音家桐音辑甡诗且亦自辑其所为诗甡读之起而叹曰使桐音公子也无所交于甡而甡善桐音诗是为希誉桐音故甡友也甡不能出桐音之阨而桐音能出甡之阨如是而甡善桐音诗是为阿私希誉不可阿私又不可也乃甡所歴亦多矣雠甡者与爱甡者比比也善无如桐音者即归而复见我闾里朋友隂与为周旋吊甡累累因而援甡者亦累累也诗之善无如桐音者则乡使甡不与桐音交桐音未尝知甡起而骤观其所为诗亦必以为此夫人非常人也则乡使桐音以贵介自持不能下于人亦不能为好友缓急起而诵其诗亦必曰此其诗非夫人诗也惜也木弟已死不得与共序其诗而予以困阨之余欲序其诗而不能如南士之论之也则予之并愧其诗者矣
　　金子诗集序
　　韩愈云学焉而得其性之所近谈道家彼之而予独有防乎其语者圣如有姚不工抑鸿而崇伯之子以传伊吕用师兴至鸠方姬旦始修礼乐岂其圣则有异哉其性所近然也是故挽彊者不能使斵扶舆者不能令算技各有之而为文何独不然尝论今人治诗以唐为归而今之不能唐者唐进士工诗而今之求进举者戒勿诗也唐无词曲诗工宋元有词曲诗不工今之为词曲者不少也故今能诗家必概置帖括不屑屑调词念语一切靡狔始足臻神景开大而近于子有未騐者子为制举制举工为词词工进而为文赋则文赋无不工若其诗则为之有年矣世皆知其工是岂非其得于性者有独近乎屈平近骚不能近典诰文江都近对问扶风班氏近史又近赋其他六季诸贤或近俳辞或近讽句要有至不至耳近即至不近即不至子词传人间有年向曾防其词箧中有疑为张先作者今将合辑吾郡词为一集而预以诗示世世谓子得家学其大父京兆公外大父马少参公皆有文名母太君静因集名遂闲今其舅氏马子玉起诗类刘随州若弟子藏则所称进士工诗者也先后规橅互相师取学固有进而但以所学之多进窥其所得之近时有豢奔鹑而畜击鸷者因性就学不能兼良而龙麟所生变化莫测然则昌黎所言者以观子大概可覩也
　　包吕和书画册子序
　　吕和于画无所不能而尤长于画墨竹自乔夫人后凢吴镇顾安文同万济李筼峤谢应芝辈诸体蕃变悉能追其崖略而接其阃妙当时谓之包家竹专所名也先是吕和初画竹时钱唐僧晓公者师元时上竺僧若芬墨竹性嗜钱也比画限钱若干择其肉丰而好均者幕且薄却之吕和受其技徃徃渡江代晓公画入钱堆垜悉归晓公而自为画不取一钱既又以晓公画踈劣遂变晓公画游诸家间人于是不称晓公而称吕和今吕和死若干年矣其画亦多不可见予向与吕和之兄饮和为忘年交谓吕和画易得未尝取索及其死而悔之然犹以为其画多在人间苟购之当不尽亡也今饮和继死而予亦逮老流离道路者若千年吕和子公度忽持其父书画册来予捧之甚喜吕和之画犹有存焉若是者乎即又甚疑曩见吕和画其可珍者伙矣兹岂其自逸者与且其生平所画竹犹渭川也今竟无一节何耶急询其故则以是册为他人所得散漶脱落而后乃购而归之公度则又甚慰吕和有后其能不忘其先人手泽以有此册也夫世家大族藏珍匿弄举凢遗轶者何可胜纪虽天地神物徃为防防所嫉其传与不传固自有数然亦子孙不能守故至此公度能嗣其世学复能旁搜其所遗以留为勿替吕和画虽亡其不亡者犹在也公度勉之吕和诗与书法皆不减画且更有絶技能挽五石射百步外向就观之累累然若贯也嗟乎公度所述其不在此册者固己多矣
　　青嵓吟稿序
　　唐宋以来吾郡能诗家首推吾邑故前人辑诗有自武乐迄正嘉隆逮启祯者既已遴为两集镂布海内而迄于今六义之士罕能言之甚矣诗之难传也青嵓先生工文章自申酉以后徃徃为诗虽其始类有所托而因情寄兴展转益工殆所称义起言中境生象外者与论诗者谓诗如其人青嵓性冲容遇物无迕宜其与敦厚之教和平之聴两相肖焉顾青嵓不欲以诗示人其趋庭善述惟恐积乆未章先胪其什一以问于世夫传文之有赖于后人乆矣青嵓代嬗家学自原礼公后逮其先子文林公中间以诗着声者比比而是两集所载可按也今青嵓诗出而前人之诗青嵓悉有以承之青嵓之为趋庭者即又有以继之诗固难传虽然夫诗岂难传也与
　　鉴园诗序
　　王子懐从游于亡友北沙之门与沈子孚先傅子徳孚争以艺文相雄长自孚先早逝北沙旋殒徳孚困于公车独子懐者犹且行吟鉴园为鉴园诗则非感叹不可也顾前古诗人多达官贵公上自诵献下逮赠复其间宴饮游歴宁无贱贫者相为厠足而唐自鹿门而外明自四溟而外传者寥寥岂非诵美不可忘感叹难以继与北沙獧介自持其为诗多孤愤之言每偕其及门互相激唱以习为隠深然终不能出所学以见于世子懐为诗若有日进于和平而渐忘其鬰纡者独是予之选北沙诗在癸已歳既已略见其概于越诗之中而予选孚先徳孚诗为江园二子在乙未嵗今江园二子或存或殁介于显晦者己二十年而予以出走之余乃复为子懐序鉴园诗诗虽和平然欲不因为感叹又岂可得哉
　　来元成春秋志在序【旧一篇不同今不载】
　　向时学左氏春秋未学夫子之春秋也既乆而学公羊氏糓梁氏焉然不知夫子之学何等也授春秋者曰春秋者有按而后有断也夫子之春秋断也其诸家按也故诸家之学尤不可以不亟也既乆而学胡氏学则胡氏亦断也然而授春秋者曰夫子之断不可学则退而学胡氏马彼胡氏则断夫子之所断者哉既而思曰胡氏之春秋岂夫子之春秋哉前代以胡氏学立春秋学而春秋亡夫胡氏者以私意而窥春秋之防者也其意深其词激其为文有忧患主于悟君而论世以维持于所谓名实也者循法起例而春秋之防荡无存焉然而学在是矣故夫胡氏之所学亦春秋也特夫子之所为春秋则终未学也然授者又曰夫子曰吾志在春秋夫夫子岂有所为春秋哉志在马耳故夫夫子之春秋鲁史也左氏则左氏也降而公羊氏糓梁氏则公羊糓梁氏也又降而贾逵杜预何休范寗则贾逵杜预何休范寗故夫后之有为春秋者亦即后之所为春秋者也惟夫子无春秋则后人皆得以夫子之春秋为春秋惟夫子之春秋不预于左氏公羊谷梁氏之春秋也故夫后人皆得为夫子之春秋而不为左公谷贾逵杜预何休范寗故夫来子曰吾志在也此以夫子之志为志者也故夫来子之春秋亦即夫子之春秋也而来子之为春秋在焉然而予尝曰夫子之春秋夫子之不得已也使夫子当大用安所取鲁史而志之夫来子亦岂欲取夫子之志而志之者哉然而授春秋者曰庄子曰春秋经世先王之志也予曰不然使先王经世不有其事而有其志非先王志也且使夫子有经世之志而夫子徒有其志而来子又徒有其志非夫子之志也












　　西河集卷二十四
　　钦定四库全书
　　西河集巻二十五
　　翰林院检讨毛竒龄撰
　　序【二】
　　重修西卓庵募序
　　西卓庵在清波门外相传成都觉悟师从西川来卓锡于此故以为名而其后有达言和尚得教外别传于黄蘖老人寄迹其间遂建幡以告四远而化导兴焉今元翁大师重来继席十方之勤行多依之顾时值丁癸物力稍匮休请之士恒不能以相周旋然且刹桓乆远殿堂朽落失今不治将有渐崩圮而不可知者曩者湖南胜地多在长桥万松间山亭露车应接不暇今则取径湖滨由清波南迤皆成僻壤然而幽栖倍胜也夫以湖南胜地加以幽栖而西卓实当其奥人稍有心孰有不相顾而愿兴马者况大师积行乆为斯世所信从也吾请世之乐善者共闻此言
　　容安诗草序
　　容安园有楼台竹树而被以草花主人日觞咏其中是以予老戒为诗而每过容安即不能无倡和诸作传人间焉方今诗体累变容安能不逐时好自辟为深防澹折之句质而不诡清而不靡存诗三百首不以多上人人亦莫得而上之独是诗从境生曩时念湖山之胜来僦杭州而终以年近八十歳不再三过容安虽好亦安能时时相从然而眷恋之至思忆生焉比之良朋之契濶读其诗而不能不想见其人也然则予之读容安之诗即对容安矣夫对容安而有不快然称移情者哉
　　集兴福碑賸字序
　　唐人多集右军书以为碑刻如摄山寺建福寺三门及梁思楚绛州夫子庙堂类皆是兴福其一也特兴福碑本吴将军墓铭不知何时折其半阙不可读万君授一离其賸字而韵而读之散珠成衣杂毂合辐神工之能事矣集字始千文限字辏词与摄山诸碑限词辏字者不同顾千文词多谬合如磻溪伊尹省躬讥诫不无仓卒此于末幅能隠其姓氏如汉人离合法尤出意外或曰昪举埤留莫是升举俾留否曰不然日以光上书以附传古人制词多似此
　　东嘉夏广秦诗集序
　　东嘉夏广秦丞于息而以能诗称则其不得志可知也昔者予尝游息矣息之治无丞官居赁丞防于邑居之民广秦一见予则日邀予骑马去游于邑而为之赋诗今莲渚续集所称松斋游防诗是也当予之在淮南也淮南诸名士徃徃为予谋所居予卒辞之去及来淮西则思归时也势固无能采食于此土赁邑居以栖其身又是地无崇山巨壑陂池丘园之胜无声色货财珠玉狗马驱驰之乐无曩昔戴凭黄宪陈蕃周磐袁闳诸名士徃来标榜以因为名髙然且逡巡不忍去寝处于淮西之官居者两阅歳其议予者或曰其乡人难与处也或曰淮西太守贤相与为因依而不忍舍也或曰无所归也而不知其重有恋于广秦是岂广秦之为诗果有以重得于予也哉然而恋恋如此者必其人非常人而不必仅见之能诗者也虽然广秦非好言能诗也子思曰恶其文之着也惟恶其着故广秦诚不欲以文使天下见而人之见广秦之文者则亲广秦犹之予之亲广秦者不以诗也然而广秦工诗意者诗与文诚亦不得志者所见端而不可已与抑亦戴凭黄宪诸君非文章勿亲与顾予以文章亲广秦而予与广秦游其为文章者阙如也广秦则不然自予至息时策马游遨浮浮冰雪中防饮招呼无不胪列其人而歌咏其事迄于今渡淮悠然登城览观凢夫结辔传觞一徃可喜者歴歴然开巻而得之所称松斋游防非与是岂可及哉则虽谓广秦未尝不得志亦可也
　　长巷沈氏族谱序
　　黄炎皆一姓之子然别生分类自大宗而外以封以居以字以官各殊其氏而其后始以一氏传也乃氏不异姓而族不同氏秦赵不异嬴而马服之马或淆于司马之马故唐志氏族但稽氏始而将来之族不与焉自非善谱族者歳纪而世较之则长沙之陶判于浔阳雁门之郭溷于汾水其不致近渎而逺遗鲜矣邑之望族推长巷沈氏其先由文昭食采于沈而中迁吴兴蔓蔓叶叶大抵自宋熈宁朝其肇祖兵曹公以兄弟父子进士显于时择慈孤岵市之傍累传元明由武乐迨今凢登甲乙通仕籍者二十余人髙曾云礽歴嬗勿替其间羣从共荐伯仲聨觧从侍御公下翼翼可数衣冠竞爽门阀滋大可谓盛矣乃沈氏族谱在明永乐间已辑其概至成化中续修之迄于今又若干年矣度支郎振豪文学以祉辑其后来所未备者导源而防澜以传以表衡直如指人后者不啻如是乎沈自季来春秋无闻楚有尹于沈者其后为叶闽人避王审知讳而南方之沈匿于他氏此其为族虽各有异然涣亦甚矣今逺追吴兴而谱亭左右保无浸淫流漫者与自亲亲道衰角弓兴刺杜甫以勿嫌示族孙济而泉明赠长沙从祖至或叹昭穆之逺为路人者夫本源之谊随地可见今有得先人遗物手泽桮棬必咨嗟涕洟而求之及得之即世守勿失歳时启视以为家藏之赤刀琬琰于是乎在况其为先人之肢骸所分而析之者乎然则睹族谱而动本源之思亦期使后人之歴嬗于勿坠已也度支文学修谱在壬子歳越一年命序谨序如右
　　虞氏族谱序
　　虞仲与泰伯同姓然虞不称吴或曰虞去虍为吴江寜吴氏之本为虞也岂亦虞仲之裔与虞氏肇祖为元临川学士伯生公再传来迁其子骠骑公以明靖难得罪更虞为吴介于源之吴者若干年迨治中有孝子者估于湖念所从来始慨然复虞虞氏衣冠数世矣攷邾入于楚去右存朱枣据因避雠而更为棘束晳踈广之后也其曾祖亡命隂刑其左彭城刘氏奔元魏而改为员氏此其子孙岂不能为之骤复而逡巡隠忍千秋万世仅以见之虞氏之孝子母亦哀其志而不忍遽为之复之也与然则反所自始所以教孝而仍存其迹亦所以明节也古无不易氏者矣然纪牒昭然未之或贸今一姓相嬗而反有隂簒于他氏者宋时争尚谱族相率为伪辑一姓所始而彚其姓之前贤者略其姓之前不贤者窃志史乗赝为之貎黄麻紫篆玉轴而金籖加之朱吕文谢序之賛之姓之著者皆是也此与奸生渎类冒他人族而以为已族相去有几而今人购之奉为世本此不易氏而易氏也都阃修族谱而问予以言都阃勉之亦慎其可易而不可易则己矣
　　太仓张庆余诗集序
　　夫人相见不足喜不见不足思固无论已见即相得一不见而思随之岂非于常人之中当有所过而独于古人未见而思思而至于相得而后已然后知夫不相见而能相思者此其人必无与于今人之数者也太仓张庆余未尝见予也而思予予友南士曾擕予诗游岭外庆余见予诗则益以予为可思拣其所刻张子近诗与张子游草二本寄予且属予序予固思庆余者及见其诗益念庆余之可思如是也乃南士既归而庆余寓书南士仍以予序为谆谆予乃叹庆余之不欲以今人视予矣庆余诗经文以质纬物以志上雕瑶玉下刻梓杞能擅安仁轻敏士衡矜卓之胜徃游淮西辄擕其诗示人人见之者疑为嘉隆间作则其诗岂难超于今人诗与南士古人也其称吾宗名士首指庆余予见太仓吴学士晩记在梁溪遇学士饮偶品目人士即语其乡好学如庆余者今人自视必胜古人及语以他人即十倍于今犹以为去古遥甚贵逺贱近桓谭不言之乎南士与学士不愧古人而称庆余则过于今人予虽不见庆余然其思庆余一如予之不见古人者思之思而且至于相得则虽欲不以庆余之视予者视庆余又岂可焉
　　何伯兴北游瞻云二草序
　　初伯兴行三子诗一徐君伯调其一予也予自悔卤略漫见鬷蔑赎所已行者不得念辄汗下伯调存毁半而伯兴诗逮今可观则是其才之寻丈也今予避人乆漶游于时而伯兴亦寄晦行间不以诗文酧酢者二十年伯兴乃北南其车踟蹰金台既归而徐弛其繘于乌聊白岳之间凢所感阅辄为歌诗取而讽之何境与时进乎开大以还体周格变纵才所到不必增损而就所夙成騐诸新得即有风气之日迁者予乆负寻丈而近较所诣且瞠乎莫追也伯兴有丘园之乐其诸子千立悉皆才士予方与其季名倬炎者作阿戎游而伯兴反驱驰南北寄志篇什似亦有不得已者惜倬炎方学史不暇韵语而伯调已逝乃不得共论其诗如畴昔者也
　　淮隂蔡母徐太君八十夀序
　　淮隂蔡子搆名士也太夫人在堂称贤节蔡母予尝浮淮拜蔡母堂下人借借道蔡母与蔡母之子贤夫母之贤以节也子之贤以养母之善也夫节必爱子爱则生骄骄即不能以事母且蔡子季子也冡君丘嫂相继亡去向使常情处此得有子幸矣有何必不爱爱亦何必如蔡子之贤而母之爱蔡子者吾不知也吾尝见蔡子之养母饮酒髙防必俯视日影一如囓指动心者踉跄辞归而家之侍夕饍者在帷矣每防与歌必歌曰枯鱼啣索几何不蠧家贫亲老不择官而仕予尝闻而悲之今母以八十帨辰予亦持一觞随淮隂诸名士后再拜以进恍然曰是亦蔡子之所以养母者乎人苐贵显亲耳丁年负管乐之望天下贤豪长者皆愿为拜母而又一时品隲归我平子以至河汾之受讲问字于亭者今躇阶而趋跄棼然盛也夫自长非增自短非损算由已也风摇于千仞而巨羽载之抒颢气于浮游之波而洪舟可以运言利之予自天也惟母之贤足以致寿惟蔡子之孝足以寿亲而于此抑若有天全焉者凢母之有此年则皆母爱子之年也而今为蔡子养母之年夫养母之年可几乎昔有愿为长子者何也曰以事亲之日长也今蔡子季子耳蔡子以季子而为长子之事母且蔡子以季子而为长子之事母而长乆岂非天哉夫曰天则所以报施其贤者岂有尽乎虽然人之称贤节蔡母者今已称曰寿母云
　　茅夫人生日序
　　闗雎道妇人之徳史克颂鲁僖而内本之于克配一则令妻再则寿母必若戴记所云内言不出迂哉词也茅夫人者朱子揆叙之配也揆叙与予友予知揆叙因以知夫人之贤顾私谓揆叙虽乆仕然齿鲜妍裁盛年耳迄今而夫人以四十告然则揆叙之逾于强仕可知也夫揆叙非生得贵者也揆叙世家子甲第烜赫而少且食贫犬人勤劳于其间不特此也揆叙负材蕴学顾诎于进取其泣牛衣亦屡矣夫人慰勉之使揆叙卒忘困顿且发愤以成功名夫慰则迪情勉能励志夫人何如贤耶世之述阃徳者以为容也则曰蝤蛴瓠犀之姿也其以为功也则曰纂组之竒机丝之巧也且也吟栁絮以扬其才讽鸡鸣而铺张其徳然徃非其实孰有如夫人之令仪嘉徳非之无可非诵之得所诵乎且夫揆叙孝弟人也少而游学长且游仕其得徃来自适以无为晨昏虑者夫人孝也揆叙孝母夫人即孝姑揆叙友弟夫人即调于伯仲以和于娣姒先后予尝在山阳官舎见夫人米塩窥伺意防而家人不谅毎致咨嗟动色如乡田长幼恬不为怪夫以世家子弟当闺房之秀而又处之以官居蓬岛之势其不忘嘻嗃如此今揆叙为吏部矣昔山涛布衣时与其妻韩共食贫故至今称妇贤者必曰山妻夫揆叙不愧涛予不愧阮夫人岂愧山妻哉特涛年四十始为郡主簿功曹而揆叙已先为吏部则四十已后其为服官者又可知也
　　吴母黄太君寿序
　　邑之称贤母者则推吴母黄太君云今年夏太君寿七十顾太君贤也又寿少时与太君嗣子西美订杵臼交拜其先大人鸿胪公于庭下因得拜太君私叹太君者其性婉娩其貎融融然事上以礼御下以慈爱即抚臧获僮幼皆有法度贤矣哉地以柔致宁其谓是乎乃西美善事太君母论洗腆致厚其奉养有素也既已徘徊萟林将觊有用而乃从江革负母山阿暨从容归乡里又不忍截袂去迄于今其季君国学受公府辟犹且留连北堂兄与弟皆在侧也吾闻李司彊毅人也其所敬者三君定陵陈穉叔颍隂苟淑长社钟皓皆以醇谨闻吴氏家世醇谨衣冠族处百年矣今夫木不能滋木而水能滋之则滋以渐也金不能镕金而火能镕之则镕之以积之着也太君以贤佐忠厚之贻而西美兄弟又能以退处承太君之志滋之有渐而又加之以积厚之势金跃于冶木荣于庭矣夫人家声闇沕莫克自光大即稍席前绪又或时际兵革未能安其和而享其裕乃以帨之设于堂陈浆餽篚宾朋姻戚走车毂如流水观者啧啧转相语曰安得如太君贤即安得如太君寿即又安得如太君之丰前而裕后于休哉惟贤故寿惟寿故所享者全而所著者厚然则贤者寿之本而寿者贤之騐也甡生也晩不能知太君百一而能诵太君者莫甡若也故一时亲朋咸列名于幛而俾予书之乃若贤母之盛夙称有宋而尹和靖母愿善养而不愿禄养太君有焉顾太君诸孙已有超跃而兴者他日陈羣荀彧必以功名报太君则吾不得而知之矣
　　新安王太君八十寿序
　　夫天予人以徳予人以名又不惜予人以寿非报之也有徳者非寿则无以享此名彼窃名者非寿则又何以自别于有徳者故曰使周公但居东而新莽不终摄则周公为小人而新莽终元圣也新安贞孝王太君者张之母也氏于王适张而孀方是时居王者十九年居张才四年耳更五十年而祔姑于堂抚继于室崇祯十六年旌曰贞孝迄于今嗣子举于乡又十年余矣未亡人八十设帨于堂持觞者在前称祝者在后可谓幸矣然而犹有惜之者以为太君之未易几此年也今夫卜夜游者厌朝鸡悲短景者哀寒螀其情殊也以八十年独居之孀当此八十年春秋代谢之乆诗曰夏之日冬之夜以言长也太君亦不幸而予之贞又予之年矣然向使太君者懐此大节即下从君子天下安知贞孝若太君者即不然而大节已明不假以年歳有徳不旌与旌之不乆亦安知以徳得名以名得寿如太君之彰且显者夫周公诚圣虽在东未还不害为圣新莽诚伪虽居摄不行不掩其伪而天必昭然使着之如是作徳者之必有徴也而又何疑于太君之为寿焉








　　西河集巻二十五
　　钦定四库全书
　　西河集巻二十六
　　翰林院检讨毛竒龄撰
　　序【三】
　　沈肯斋典试江南序
　　今天子十有一年廷臣请定各省主乡试官
　　天子念东阁制诰诸内史槖笔劳苦当预简命而是年以诸内史纂修
　　先皇帝实录有成効于是慰赉之余例予分遣沈子肯斋得予江南主试官实异数也先是受简时拜命就道既已引嫌而交游亲切亦有供张投赠歌咏其事者肯斋概屏去踉跄乘传既事竣江南人士萃然驩呼悉公悉明咸为天子称得人庆然后中外远近遽起诵述将以彚其文而推予为叙予思丈夫生不能为宰执得为主文官幸矣手持衡尺目眡寰海取斯文而升降之如鈇之程材而权之凖物斯已快矣况江南人文所归也舂山搜玉无非至良且得失以实一溉从前时数倒载回黄反绿之说何其能与或曰肯斋之致此非易易也肯斋之王父曾以故明万歴丁酉从应天榜国子入解而其外王父姜大宗伯则万歴甲子曾为江南主文官肯斋以为先人所起家地当益勤恪而外王父且同为此官是必不负材择庶得后先相映称为接踵且夫鬼神所时有也文运将启端有造物者行乎其间一若启牖其心胷恢闳其视聴而吾独于其生平有厚幸者天下事岂偶然也哉昔刘真长为丹阳尹种栁防事而其孙瓛复来丹阳袁粲指防事前栁以为重见清徳咨嗟叹息汲长孺与外孙司马安同为洗马嬗有亮节肯斋何如乎肯斋捆所录文还京师将飏之大廷用为楷栻而以王父祀棠邑亲渡江为文灌祠下姜司谏尝谓予曰当先宗伯主文时肯斋弥月未命名也宗伯名之锡以银鹅且曰苟继我而典文章者人也嗟乎先之矣
　　送夏少尹迁西和令序
　　昔言游宰武城交澹台子羽而人俗化汉颍川守韩延寿召郡长老设酒馔每与为论说而民争爱之士之仕于其地者视其地之贤大夫士不与之踈其比户长年子若妇不与为怨怒而政可知焉广秦夏君以司刑来为息少尹其为少尹不得已也少尹无他事而又加之以不得已日与邑士大夫游饮足矣安问为政哉乃广秦固未尝为政也而政成邑所当兴力兴之虽剜肉敝肌勿恤也客至无酒酤质衣而已邑所当裁有不闗邑令可独裁者毕裁之纵无利于已犹裁之也吾知民焉尔吾勿计后来矣歳庚戌计简小吏有行名者于是以广秦为能迁巩昌西和令将行邑贤士大夫与比戸民咸出郭供张于朝阳门外担缾挈榼攀车而行一若不忍其去者予漫游汝南送君于途见诸士君子与其比戸者皆在也顾而曰此即广秦之所为政乎古名人达士众矣其出也每不乐以守令居故凢出为吏率饮酒赋诗登髙临下以极其游娯之胜虽所向不得意乎然卒无废事如懐县有诗髙阳有酒降而武丘之伎环滁之亭皆是也是则无故人之旷然于其懐者必其不能复烦然于其事事不烦故民和民和故政清此无论邑之贤士大夫与其长年父老有识行者悉有以资之而即其浩浩落落所至无滞自足膺大事而不乱广秦以濶略之懐处无事之地而又有大夫贤士以为之游有淮闾汝濮山林陂泽以助其胜宜其政之成而民之和也今广秦行矣西和之山有仇池焉羊肠盘互数里一曲氐羗之胜地也下有飞龙峡曩时杜甫所寄居也予倦游之客不能复逾秦陇以丐筑室顾华渭之区岂无良民秀士从容游饮如此地者他日政成而行焉知其所为供张者不加于朝阳门外时也
　　赠汝宁金太守补任扬州序
　　予去汝宁之明年汝宁太守金君以满俸例迁诸道副史防其弟方伯补藩河南君引嫌请辞遂于次年十月补扬州太守计其为太守已十六年矣太史公曰为吏者长子孙此言继世之优暇也后世铨法迟滞郡县罗四裔而迁次鳞积无增秩之荣又无髙乗大盖加金赐紫之异其吹毛见瘢务得汰去以稍防其壅所不致朝迁而暮去幸耳遑问十六年之乆乎然且人之处斯乆者仍如传舍因陋就简为旦夕补苴之计其能务从容以冀长治亦鲜矣吾不知君之守扬者若何也苐观其守汝汝故抏敝而君以恵政休息之家人其民称天下长者其自言曰为政去太甚耳然而纲目之废者举之不设城府谿谷而米塩凌襍咨羣属以利害掾曹从事有通达治理者以次延问尝从夜分进窥其退食之堂烛光萦窓重帘自垂君手较文簿矻如也或曰垦废土招流亡君政也其建小学则豢贫士有经术者授生徒其中客投其治者如同舍然一切陂梁城郛馆廨日渐修筑又不设畚挶费即故事宜入羡防璅屑悉以罢不问其见守汝政略者裁什一耳然则守汝十六年而励精如旦夕有如是也夫不忽于终者不遗于始补扬虽暂乎其视旦夕有如此十六年矣昔者太守髙第擢不以限故能安乆任今毋论旦暮报罢即迟乆如君量其所迁祗诸道副史已耳然犹然砥濯如此扬州为东南都防古称重镇者莫过焉今军兴旁午尝恐以盘错之际无俟休息昔有为汴州刺史发河南诸道兵征冦河朔而奋扬徃来仍不失抚字者记不云乎一张一弛文武之道也夫苟能弛而张之则虽以天下长者转而为神明何不可哉
　　来氏论表策世业序
　　韩退之自言就礼部试强顔为文辞类优俳者之所为欧阳永叔与人书少举进士辄穿蠧经传移彼就此必其后多所更变始能有立以彼二公彊材奥思率其所学宜无不得于有司顾屈情拂志大贬其生平以求一得当于所为制举也者甚矣制举之难为也虽然必其上之不以所学求下而下之亦不以所学应上是故然耳假使韩子为有司而欧阳子举进士其两无是语乆矣予乡来三峰先生以家学起自举童子科以及解省类无不以其所学应有司举而有司亦卒以其所学得之余尝退自思当进举时未尝不以已之所学为可得也乃曰是少谙练不足法或稍自简摩希得当矣又曰亦甚阿移哉何必然夫以此却足者屡三峰先生每为文无所顾忌嗟乎丈夫贵自得耳董子不以天人自陈其所传者玉杯尔已司马长卿不以见召时为天子作赋则子虗之言几不自全其一时应世之文又曷尝不为生平所贵重哉今三峰先生其曾孙元成亦以家学起举于乡而以进士名天下其得于有司称其所学而有司亦遂无有以其学失之者将复彚先生制举文与已所着共一家言名论表策世业而元成予友也故属予叙因念读三峰先生文时叹韩子欧阳子皆不幸不遇有司及读元成文且谓自今后更无可容韩子与欧阳子所叹今已矣弃制举乆矣但当曰董子司马长卿其得自见于时者此有得于制举者之明效也其为韩子与欧阳子之所叹者此不得于制举者之私懐也天下事亦安所用吾私懐也哉乡先辈尝云先生举诸生得且复失而其后亦竟以乡进士老元成幼偃蹇进辄困有司其得且失亦屡矣乃卒坚忍以成其名此其制举何如也
　　海宁吕觉我先生传序
　　少受四书训解师曰此海宁吕先生之书也既长习制义赴试因得从家兄受海宁吕雍时所录行巻兄曰雍时者吕觉我先生之曾孙也且前此无行卷矣坊刻止闱巻合乡试礼部而礼部参详小试官分帘二十各录所选士平生为文名二十房书先生彷其体加之乡试名行巻且录诸试卷与闱巻彷故今有试巻有行巻则先生之为也予初受防解谓先生必新安者流及闻是言更谓先生且兼有石篑震川诸先生制义进取甲乙不谓先生之不然也兄曰岂知之乎李唐以六韵取士犹八比也然而工六韵者李杜孟王其尤者也唐以六韵取士而独失之孟与李杜今以八比取士而反失之先生是岂先生之八比犹未工李杜之六韵犹未善哉得失之数殊也故先生每试冠邑无算冠十邑者二荐乡试而复失三膺使学聘衡文诸直省若南直若楚若豫若豫章若齐鲁若东西粤若八闽凡八天下诵所录文服其教由隆万启祯及今为年歳约五六十乃卒艰一第然且既艰一第而天下之称六韵者首推李杜天下之诵八比者仍首推先生则又何与则是得者不必不失而失者又不必不得也癸丑冬予逺游归距昔受书时已三十余年而雍时贻先生传来属予为序夫雍时操铅椠继先生起艺林其为制举文亦何减先生然犹赍志逮老斤斤辑先生遗书以补所不足吾今而后然后知先生之宜得而不得者盖其常也先生及门半天下一时官浙者自三台使君下迄守令皆先生门下士故传文为黄公石斋所作石齐者先生衡文八闽时首取士也特先生自惜所著书自四书五经防解外其所著书不止四书五经防解然先生特留意疏解传曰先生没后有方士许生受旌阳箓扶乩降神藏宫坛于紫防之山先生凭焉留其乩三年自悔前所行疏解未当借畨于乩日改十余畨向所受四书疏解则所改书也胡匡嵓曰东坡称杜甫尝见梦自释其生平所为诗人苟能传不必以违时而秘其所为而人之传其书者亦不以其见违而讳之而其人之神明乃遂与所传之书相终始焉岂独先生已
　　榕台集诗序
　　自宋人为集句诗取前人成语抽三抵四易以杼柚而后之学步者比比焉此犹构凌云者欂栌榱桷各有程材乃按部就班取之为一家之用司欧冶之冶者买金于堇山斸铜于耶溪合隂阳燥湿之精气变化吁噏而后发之为莲鈲花锷之器盖以我敏给取彼综贯难乎其言之矣榕台李都官诗与文徃徃而工集句其一也即以集句论偶然感触有所记忆杂组而成之亦暂焉耳榕台集唐至千首已可怪矣又掇拾新巧匹配精卓虽使子曕举笔而鲁直介甫从傍纂辑无所过之榕台顾何以得此哉或曰集诗有二道一诗学一诗心也榕台学力之精挽近未有其于唐诗犹晡之于食而旦之于衣也所谓学也顾好学沉思与心知其义者截然不同不观诸集乎合经史与子而彚之为文或传或记或铭或诵必贯乎心思而通乎志气是之谓集且夫为市者闾阎懋迁龂龂而讼耳推之三条之术五都之衢四应八达咸有条贯于其间而后估商翺翔各出所嬴财变易熈熈一若有王府关石为之平凖至今北方人亦谓之集然则集者亦集其学之从心者而已矣夫以榕台之学与其心即不为诗若文其为诗若文即不集诗吾犹以为编摩之巧其操竒赢以为游未可量也况其所集如是也
　　王自牧集杜诗序
　　向予孤游无所遣也曾创为翻诗之法取前人诗一章磔其字押其字中之可为韵者平陂而就之辐辏相程已连者勿再连已偶者勿再偶也不然则又取前人长律划句上下上者吾与应下者吾与呼也顾卒未尝为集诗者以从来善遣心者多集前人诗穷偶极俪阖扇辘轳各极其妙不惟不能效也即效之必不能与肩并因屛絶勿为及读自牧所集诗则叹从来集诗者逊之逺矣自牧遭逄类杜甫故喜集杜甫诗当其目有所接意有所感友朋有所况临山川道涂园林楼台有所览观吾所欲言杜甫已言之矣特虑其言之单也从而复之其已复者又从而更复之就其意而得其句句在意间就其句而亦得其意则意并在句外岂无时与地与人与徃来眺望之相符者乎不必时与地与人与徃来眺望之相符而以彼嫓此以此俪彼不知者叹杜陵该博人所应有不必不有而不知其纂裁之妙譬之匠者杂楩楠杞梓为器渥沐砥礲不闻求噐者之仍归工于山与泽也红女倚绣床抽青黄而妃紫緑串颦而五组之间或规矩圜方纴图织字穷天地之能极知虑之巧而犹谓躬桑之妇之能经营茧缲之御之可以嬗誉则非理也苐自牧虽逺游宜亦不必有所遣而前人以遣心而为之今人不必有所遣而更上之倘他日者予所创翻诗诸法幸传人间则世岂无相习更上如集诗者然则予亦何遣矣
　　中州吴孙庵词集序
　　今人不必不胜古人而今之人有言胜古人者则姗笑之不惟姗笑之而已且从而诮之让之即幸而遇知之者以为是果能及古人者也而人之视之仍不啻如今之人人无不以闾巷之人视予者则知予之本不能逮古人也而予之视今之人亦未敢有逾于今人者是岂予之识无以越于今人之卑卑者乎抑亦天下果无人而无有当于古人之贤名也若予见吴君则不然予初见吴君常人耳既而知为非常人又既而叹为可及古人顾为古人易为今人难古人传文一体耳今则必具体古人具体不具善也今则必具体而善古有诗无词唐有诗亦有词然如无词者宋则有词而无诗今有诗者必有词即不必具善乎然亦未尝不与善相期也吴君善为诗复以其余者为词词又善因为之序之而记予之得遇古人者如此若夫宋人以词传若张先若秦观若周若栁若晏同叔皆不善他体欧阳永叔蘓子瞻即善他体矣欧词不减张而小孙于秦蘓则遂有起而诮之者吴君虽为其难与然安见难者之必不胜于易者与
　　云间蒋曾策诗集序
　　昔之为诗者尝有为正变之説者矣正居其一而变居其九盖纪治之音少忧离之什长也然则幽平以下之为诗多矣乃説者又谓自陈灵降而变风息夫定哀之治不登于古陈灵之乱有逾于昔然而又无诗何与昔天下之为诗恒少矣崇祯之末言帖括者诗不工然亦无正言诗者华亭陈卧子先生遂与其同党言诗当是时先生仕吾郡漳州黄宗伯过之偕吾郡士人登防稽山顾座中赋诗无能者即他日索之座之外无能者维时则窃观先生座中有所谓杜陵生者先生每指之称能诗焉乃不十年而郡之以诗与人争短长髙下诟讦攻辨者龂龂如市迄于今又不下十五年而郡之言诗者仍少即向之诟辨不已者亦复稍稍谢不敏去盖诗之为言始于志而发为词无所于在心不可也必怫鬰焉而不得已也此如湿之蒸于锜而燎之抑于陶夫然后发为言词而又惧其遗于才也不然惧其乖物也不然其所防者非其文而其所形者非其义也其所防与所形义以文生文以义行矣向之所为不乖于物者度物类事无所谲计而不足与风也已足与风锥角重刻绳悬以缀非温平其教容好其量也夫如是则亦已矣求之为已过矣又以为未极于宫与徴也其不可歌其石不可和也调之窳声之讹也由是而天下之能之者鲜矣予昔交杜陵爱其言诗然不相见者且十年也今既见杜陵而读杜陵诗称善及其既也又读杜陵之子曾策诗又称善夫天下之望治亦乆矣治极于乱而无诗或乱进于治而又有诗然以天下之所必不能者而杜陵父子独能之是岂华亭文物固自有殊抑陈先生之为教有未渝抑亦杜陵生家学原有得之于深者而使之然耶吾闻离骚之兴逺异风诗乃说者又以为变风之息则离骚实继之其防谲诡而恉不淫其文竒而其才可以怨向者杜陵称予诗谓情文流靡有似离骚而吾亦谓杜陵父子其寄物肆志大者得之正则次亦不失王褒刘向之徒夫离骚变诗也然变而不失其正故正之变而诗亡变之变而离骚亦亡然则曾策亦持其不变者而已矣
　　毛稚黄东苑诗钞序
　　东苑诗钞者稚黄集中之一编也稚黄编文不一时复不一类各见指趣而此以苑名识所居也稚黄读书东园矣东园者宋东苑也东苑之诗有云城东东苑潮鸣寺者其地风物萧澹而人习朴可以懐古稚黄乐之故其诗不尽赋东苑然为东苑所赋诗即东苑名焉稚黄达于诗而能工研辩风雅覃析豪末要其才分詄絶足以神明其万矱而凌厉于法故随境所得驱遣百有虽体非一致而情同可安沈约称王筠诗弹丸脱手不为过矣古文耐创始不好沿袭每有标寄必缘物造情因时设防不诡随于人而损益经心使读者得以进观其志意之所存特前人多言苦吟即偶尔著书辄闭户深思絶庆吊酬酢襍置笔墨防其所着裁数篇耳今稚黄卧病有年歴盛夏衣重裘口语喑喑而集中诸编分班列部其为朝成而暮遍者且犁然也今人不如古彼亦尝诵吾稚黄诗哉
　　歴下张童子集序
  </div>
  <div class="pagination">
   <a href="西河集_page10.html">
    上一页
   </a>
   <span>
    ...
   </span>
   <a href="西河集_page6.html">
    6
   </a>
   <a href="西河集_page7.html">
    7
   </a>
   <a href="西河集_page8.html">
    8
   </a>
   <a href="西河集_page9.html">
    9
   </a>
   <a href="西河集_page10.html">
    10
   </a>
   <span class="current-page">
    11
   </span>
   <a href="西河集_page12.html">
    12
   </a>
   <a href="西河集_page13.html">
    13
   </a>
   <a href="西河集_page14.html">
    14
   </a>
   <a href="西河集_page15.html">
    15
   </a>
   <a href="西河集_page16.html">
    16
   </a>
   <span>
    ...
   </span>
   <a href="西河集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
