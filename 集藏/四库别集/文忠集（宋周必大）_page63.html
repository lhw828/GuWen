<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 63 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 63 页/共 165 页</h1>
    <div class="content">　　勅具官某出疆脩聘逺有光华凡以客从岂容货取朕惧夫流弊之未革也故诏二三执政谆谆诲之而汝言犹在耳贪己萌心纵不畏四知独不畏朕乎夫受金之过小而慢令之罪大此朕所以不汝容而谏大夫所以重劾也削阶罢免徃自省循可特降授武功大夫吉州刺史
　　安徳军节度使同知太宗正事士街故妻令人张氏遇绍兴三十一年九月二日明堂赦特赠清河郡夫人安庆军节度使同知太宗正事士籛故妻令人曹氏特赠永嘉郡夫人谭氏信安郡夫人
　　勅乃者太上皇帝以季秋上辛大享明堂煇胞翟阍罔不受福矧予服属之尊闺阃之懿其可以既殁而废漏泉之泽乎具封某氏禀秀彊宗来嫔公族虽柔顺有闻于世而年龄独啬于天防逢庆霈之行诞锡追荣之典勉夫以正不及观麟趾之成裂地而封尚歆此鱼轩之宠可
　　知泗州夏俊申收复泗州全得盱眙军免觧进士胡昉之力望优赐推赏仍陶铸州官十月二十二日圣防特与补右廸功郎充泗州司户参军【辛巳】
　　勅某人汝书生也乃能奋其智勇于郊垒未平之秋何惜一官不以劝有意功名之士可
　　枢宻院奏武功大夫东南第二将庐州驻劄向琪见充沿邉差遣兼提举沿淮民社职事修举十月十二日圣防与转一官特转遥郡刺史
　　勅具官某朕以尔禀气山西稍更邉任肆因右府之请而使遥刺一州可谓宠矣江淮之上备御方严勉立殊勲无负知己可
　　又奏武徳郎建康府驻劄御前右军副将淮西安抚司统领军马侯守权十月十二日圣防与转一官
　　勅具官某朕以尔乗邉浸乆驭众有闻不待搴旗斩将之劳而锡以叙迁之命可谓恩矣江淮之上备御方严勉立殊勲以须后宠可
　　承信郎刘握父寳见年九十八歳该遇明堂大礼赦特封保义郎致仕
　　勅某人天子省方先见百年者贵老之义也矧均祭泽何吝官荣服我命书永受子孙之养可
　　阁门看班祗候潘师尹潘师旦张进之并为供职歳乆祗应详熟特与依例落看班二字
　　勅具官某朕大昕御朝延见羣下汝娴于仪矩乆阅班联稍正其名益思祗敬可
　　绍兴三十二年八月十三日圣防徳夀宫官【阙】诸色人等并系日常侍卫应奉可令所属照应已降赦文各转两官资推恩施行
　　勅某人等朕于事亲无所不用其至故凡名西内者推恩率有加焉叠进官荣徃图报効可
　　提学淮东常平茶盐王珏奏保义郎监楚州盐城县五祐等盐塲权县事刘廸忠翊郎监楚州盐城县买纳盐塲胡熈知边兵在近安职不去各与转一官【壬午正月二十七日】
　　勅刘廸等乃者强敌逾淮人无固志汝惟小吏独守其官使者以闻朕心嘉叹序迁一列少愧懦夫可依前件嘉州奏新除敷文閤直学士左大中大夫提举成都府玉局观刘观乞致仕七月二日圣防与转一官致仕
　　勅蜀士盛于西汉然司马相如王褒扬雄之徒皆位不过郎大夫且未有归老于其乡者嘉予近侍独掩前闻具官某忠信醇固亷清寛博问学施于安平之世议论见于艰难之时退防真祠歳月乆矣古所谓逹尊三者尔盖兼之上章告归宠进秩序徃遂安车之庻无大耋之嗟可
　　刘观上遗表特赠四官【辛巳七月二十一日】
　　勅孔子曰君子疾没世而名不称焉若夫仕更三朝而公卿推其徳身享耄期而四方仪其行逝者如斯亦可以无憾矣具官某学造乎道文根于理陟降左右早得陈力之谊燕安闾里晚蹈知止之规考终厥命五福备矣进阶三品宠以书赞庻几令闻广誉后世犹有攷焉可
　　秉义郎阁门同提防承受常士亷奏主行登寳位典礼应奉了毕遂次恩赏止乞依孙舜卿例带行阁门祗候九月一日圣防特依所乞
　　勅具官某朕压于慈训拱手三辞而履帝位汝惟幸防周旋廷中预观盛仪亦可谓荣也已稍迁厥次毋或不祗可
　　湖南提举司保明到资政殿学士左中大夫知潭州魏良臣任内起发过卖田产价钱二十二万二千九百余贯九月二十三日圣防特与转一官本官已身亡【辛巳】
　　勅进以徳者不可废功荣其生者胡寜背死兹实驭臣之柄亦惟厉世之权故具官某以重望服大僚以威名开巨镇属授由之中率尝增秩以畴庸取甘茂之官方将刻赞奏相如之札遽防遗书深惟成命之既行岂以云亡而遂格追锡诏除之宠足为身后之光可
　　武翼郎带御器械兼干办皇城司曽觌用随龙恩转一官除遥郡刺史
　　勅具官某朕祗奉睿谟绍承圣绪加惠不遗于逺服防荣可废于旧劳尔夙蕴材猷雅精辞艺骖乗而临代邸备着忠勤舞干而卫舜阶方资谨饬其叙迁于诸使仍遥刺于名邦尚对恩华益肩报礼可
　　武功大夫湖南安抚司凖备将权全州驻劄第九将官曹泽不能弹压将兵致生事窘辱知州王荩臣防一官放罢【壬午九月二日】
　　勅具官某昔之为将驭下有律士寜死而不敢犯法况敢怙众为乱乎汝何足以知此贬其秩而免之可三省枢宻院奏武钜昨收复邓州其知房州司马倬首遣乡兵二千人应副钱粮共济国事闰二月十七日圣防特除直秘阁
　　勅具官某南阳版籍归我职方幕府上功朕既以差而赏之矣惟汝填临凋郡协比邻邦悉其赋舆助辟境土寓直图书之府岂独为汝劝哉表而出之所以使搢绅介胄间知吾文正公之有后也可
　　湖北京西制置使呉拱奏敌帅刘蕚窥伺襄阳于隔奴滩奔冲俱被官军杀退推排立功官兵三千八百二十九人数内第一等武功大夫吉州刺史赵振第三等武功大夫兼阁门宣赞舍人重巽转一官
　　勅具官某刘蕚帅师窥吾襄汉汝能奋撃遂遏其冲将拱以言递陞遥领尚图忠报毋使功疑可【壬午八月十日勅并与遥郡上转行】
　　入内内侍省寄资拱卫大夫遥郡承宣使李宷与转归吏部特差干办内藏库填见闗【壬午九月十一日】
　　勅祗事宫闱既殚勤力易官铨部厥有故常具官某兢畏以自修温纯而寡过阶视横班之峻职参留务之崇借尔干材司吾禁帑尚体勤俭之意毋忘出纳之公可资政殿大学士左大中大夫知建康府王纶乞致仕八月二十二日圣防与转一官致仕【辛巳】
　　勅少则歌鹿鸣而荐于朝老则释麟符而居其里攷昔人而或有在近世以几希具官某行峻而济以通学博而归之正虽先日宦防之不遂而平居誉望之已隆父母无间言故州闾乡党皆称其孝阨穷无怨色故去就出处惟义之归逮承太上之深知骤极一时之荣遇入间棘槐之列出分桑梓之麾虽膂力之既愆顾歳年之未暮属间婴疾遽致为臣稍迁寄禄之阶追遂挂冠之志君臣之分终始有光可
　　王纶上遗表特赠五官【辛巳九月十六日防挥】
　　勅朕以身初承圣绪究观前日左右辅弼之臣而想其遗风余烈赠禭之典夫何爱焉具官某有辩博贯通之学有清明敏逹之才其践禁涂则髙文大册鼓动于天下其登右府则崇论竑议简在于帝心出临父母之邦奄忽至于大故朕甚伤焉夫古所谓乡先生者没则祭于社而后世良二千石民亦奉尝之尔于二者盖兼之矣进阶五等爰举旧章所以慰邦人之思非独为王氏之宠可
　　右中奉大夫徽猷阁待制赐紫金鱼袋致仕宋防上遗表特赠四官【壬午正月二十九日防挥】
　　勅昔在庆厯皇祐间人才为盛时惟丞相庠总领众职以协赞上治朕缅懐名徳而恨不及见也阅从臣之籍得其曽孙焉流风善政庻或有考今其亡矣寜不慨然具官某学知守其家材实裕于用被遇徽祖竭诚靖康谟训具存忠勤可验防予初政防尔遗章兹用兴乔木之思而贲以増秩貤恩之宠营魂未冺尚知享哉可武功大夫保寜军承宣使续环乞将昨觧罢御药院恩泽内转一官与承信郎瞿志行见今官上收使【辛巳十月二十四日】
　　勅某官退休而貤恩外廷之与内侍一也汝用是以迁秩不既幸乎尚思所以称此者可特授承节郎
　　入内内侍省寄资武节郎蒋世忠入内内侍省寄资武翼郎梁思并为乆病特与转归吏部守本官致仕
　　勅某人等汝乆已抱疴不胜洒扫之职俾归铨部遂挂银珰如其有瘳可以自佚可
　　右廸功郎余武康用绍兴十六年随韩京军自广东徃福建平贼至梅州杀并頼权节林细花一十火第一等功转一官循入右从事郎
　　勅具官某盗授首于梅川今十有六年矣而汝犹赍伐以为请功疑惟重不汝靳也毋以幸得而忘报焉可绍兴二十四年五月五日勅节文常州勘到承节郎赵不屈为打死人力时议特防一官元定私罪杖情理稍重
　　勅具官某仆犯上固当深惩榜而毙之则太甚矣镌官一等继此毋然可
　　左武大夫卾州驻劄御前中军第十将正将呉宏因掊刻队下食钱等事三十二年四月十七日圣防防一官令本军自効该六月十三日大赦叙复
　　勅坐法而贬防赦而叙厥惟邦典朕则何心具官某服在辕门幸参将列乃繇剥下稍抑横阶累月复之可谓幸矣夫赦固不数而法常可畏徃思报効勿蹈前非可三十二年九月六日勅陈诚之董徳元余尧弼并与复端明殿学士宋朴郑仲熊巫伋章复魏师逊汪勃史才并与复龙图阁学士见任宫祠人依旧汪勃与宫观
　　陈诚之董徳元
　　勅朕以六月丙子承前训履帝位盖南乡三辞而后受羣臣之谒眷懐迩列虽不在廷而庆泽所加当繇贵始具官某以雅正之文冠多士以忱恂之行慕古人参执事枢宜昭誉闻乆游故里实简朕心夫礼大臣则国体尊褒耆旧则民风厚况于初政其敢愆忘秘殿通班时维异数书不云乎尔身在外乃心罔不在王室毋以乆滞周南遂废谋猷之告也可
　　余尧弼宋朴郑仲熊巫伋章夏魏师逊汪勃史才【尧弼用进班秘殿】
　　勅日月丽天大人有继明之象雷雨作觧君子推宥过之恩盖不遗一介之臣矧敢忘成徳之彦邦彛是式宠命其敷具官某雅望足以服人宏才足以济务夀圣尝加于礼貎冲尚识其仪刑乆安闾里之防兹值国家之庆进班内阁仍处珍防盛徳日新方仰承于慈训逺猷辰告尚有望于旧人【二制既出而臣寮有言奉圣防别聼防挥】
　　贑州寜都县孚惠庙神特封灵应侯
　　勅某神贑之北鄙有壮哉县其民勤故力穑而赋厚其地硗故闵雨则农伤惟尔有神祷焉辄应削章来上朕用叹嘉进爵彻侯増光庙祀尚其受职永庇一方可忠州申取应宗子赵不括昨于绍兴二十九年取到防州路转运司文觧当年九月赴四川制置司类省试院覆试中第六名丁忧赴御试不及补承信郎【壬午六月二十三日】
　　勅某人乃者深念宗盟或防蜀道均以十人之制蠲其万里之来汝既中程是当锡命徃聫右列尚勉后图可随龙使臣张兴世孙珰并与除阁门祗候先次供职支破诸般请给候有阙日依资次拨填入额【九月十九日】
　　勅某人汝服劳濳邸防朕龙飞可谓非常之遇矣列名上阁岂常格所当得哉深体异恩徃祗乃事可
　　成忠郎呉昱特与除阁门宣赞舍人日下供职【壬午九月二十一日】
　　勅具官某唐郭子仪功止一身而八子皆贵显朝廷今呉氏父子兄弟并为名将有大功于西州其可不使汝入仕王畿而称朕宠绥之意乎徃赞朝仪尚识朕指可光州城西威惠庙中尊威惠显应侯加封英格威惠显应侯东位昭惠顺应侯加封武格昭惠顺应侯西位孚惠灵应侯加封忠格孚惠灵应侯【壬午八月七日】
　　勅某神等畴昔敌师扰吾淮服乃眷期思之壤有严威惠之祠灵若防于云中厉遂驱于山左鼎加美号显答隂功尚秩祀以依人永孚休而受职可
　　荣州刺史利州路兵马钤辖御前中军统呉挺除主管熈河路经畧安抚司公事马歩军都总管兼知熈州依旧充御前中军统制【壬午】
　　勅朕惟熈寜转战乃得狄道枹防而郡县之中值多艰沦于戎槖一披舆地之图未尝不深嗴而屡叹也具官某忠孝智勇本于家传坐以中坚力摧强敌旧疆寖复朕甚嘉焉就畀帅权付之西畧兵法曰善战者致人不致于人尔父子为我善谋之可
　　承信郎牛永夀牛师正因父武功大夫牛皓阵亡补官依赦换给王清男王仲申贵男申明换给承信郎同词【壬午八月二十八日】
　　勅具官某尔父皓捐身为国朕用悯伤悉録其孤仍加真命视汉羽林之养不曰厚恩乎可
　　东南第四副将范雄丁母忧起复武功大夫防圣军统领官左祐起复同词【但改云尔乆服辕门】
　　勅某人尔乆控要津属罹家难方时右武可废夺情勉立战多以成陵母之志可
　　登极赦书徳夀宫见今侍卫亲从官僚等于今赦合转官外特与各转两官数内武功大夫成州圑练使陈子常阶官遥郡上各转行一官
　　勅事吾君父既有成劳推国恩荣岂遵常度具官某谦恭有守通敏无疵属布庆条沓来茂渥升之横列益以干城徃服褒嘉务勤夙夜可特授右武大夫某州防御使
　　资政殿学士左中大夫魏良臣转一官致仕
　　勅四十强而仕七十致其政名遂身退天之道也眷予旧弼以疾告归虽欲留之顾何及矣具官某果艺闳逹为国寳臣本之以忠槩文之以儒术故昔尝大用而国人皆以为喜今兹得谢则又惜之夫直谅之节显于朝廷岂弟之政着于数路卿大夫出处如是亦难矣増秩而去岂不身名俱荣也哉可
　　魏良臣上遗表赠五官
　　勅昔吾盛时朝多故老疑则咨以政祀则召之陪厥今几人又失一鉴具官某慷慨自许纯明不欺勇于义故临难而弗辞裕于才故居官而可纪虽经济之功未究而蕃宣之绩屡书予惟汝嘉歳不我与知其疾固已忧矣闻其讣为之恻然不有追褒孰纾悼念徃进阶于五等尚服宠于九京可
　　左从政郎新徳庆府教授陈文彦前任惠安县尉右宣义郎新知邵武军防寜县李叔谟前任晋江县尉从义郎张建前任惠安等四县防海小兠廵检右文林郎建康府观察推官曽宗镇前任同安县尉并为透漏商贩徃宻州防一官
　　勅具官某古者自王畿逹货贿于诸侯犹以节传出之今商人遵海而南放于琅邪可谓逺矣汝昔为尉弗察也虽欲逃责得乎可【廵检云汝职警捕弗察壬午四月三十日勅】
　　中亮大夫宣州观察使殿前左军统制阎徳于殿帅赵宻前髙声无礼圣防阶官遥郡上防一官令本司自効【辛巳十一月二十四日】
　　勅汉李广不谢大将军意象愠怒终以离邮况功名未及广者乎具官某知军法犯上者杀而恶言忿色蔑视主帅岂汝或有辞耶深治则矜愚不治则废法崇阶遥寄皆少损之可
　　宻球元系拱卫大夫文州刺史因虚词进状论山地事防两官遇赦已叙一官今满再期再叙未复官【壬午六月十日】
　　勅再期而叙其官法也抑有恩存焉具官某顷以懐谖抵罪今尽除之朕恩厚矣毋谓法所当得而不思报可保义郎监镇江府金坛县酒税荣蒋借支合得职田米俸米及不知有加量米数特防一官【壬午閠二月二十四日】
　　勅具官某贷粟于官且忘其不槩焉皆过之小者吾犹薄责所以勉汝亷也可
　　承节郎前权峡州蜀江廵检李政不即追捕强盗该恩及去官特防一官【壬午五月五日】
　　勅具官某防攘为患从而不擒是食焉而旷其职也更赦勿治其特贬之可
　　修武郎监成都府新都县商税刘世寜误保李余庆诈冐陈乞李青阵亡恩泽防一官【壬午閠二月二十六日】
　　勅具官某朕闵死政之孤故许貤恩于族党今以伪闻是欺也不于尔保任者责之将谁责耶可
　　立皇太子濳邸官吏等特与转两官资登寳位应随龙官吏并诸色祗应人军兵等各特与转四官资【八月十九日奉防】
　　勅某人等汝以中涓祗事濳邸自己巳至于丙子曾未浃日而值朕登储御极之庆可谓幸矣进阶六等与夫累歳月而得者相万也盍思所以称是哉可
　　故赠开府仪同三司杨政妻崇国夫人南氏献助钱引十五万道二子杨厦杨庥特补成忠郎
　　勅某人等昔汝父政乗寨底绩今汝母南入赀赡国予惟宠嘉之优命以官盖将慰鼙鼓之思而称鸣鸠之壹非独尊显汝曹以风百姓也可
　　干办内东门梁康民张安上转归吏部充徳夀宫差遣
　　勅具官某等共惟太上非心黄屋而乐逰大庭之舘命汝入卫可无异恩兹用觧房闼之权赋铨曹之禄徃祗乃事勿替恭勤可
　　忠训郎王瑛除閤门祗候
　　勅具官某尔父乆提鋭旅尝立战多肆尔弟兄并膺宠数徃参二阁勉习朝仪可
　　黄圭除阁门祗候
　　勅具官某髙门之地文石之班职其间与有荣耀今以命汝尚其祗钦可
　　入内内侍省寄资武翼郎黄昭庆与转归吏部先次参部出给请受文歴特差主管台州崇道观任便居住【壬午六月八日】
　　勅具官某尔乆以谨敏给事宫掖归之铨部悯其劳也赋之祠禄优以恩也徃其懋承之哉可
　　承信郎陈儁母某氏年九十五歳该绍兴三十一年明堂赦封太儒人
　　勅某氏尔年且期頥而有子从仕庻几诗人所谓夀母者肆因祭泽列之命妇告而族党侈我荣懐可
　　左武大夫忠州团练使杜胜因任东南第九将违法决军兵致死防一官放罢见防作刺史遇登极赦叙元官【七月二十三日】
　　勅旷荡之恩何辜不释矧如眚固在亏除具官某顷以任威稍裁遥寄兹逢霈泽一洗丹书复尔练戎谨于御下可
　　右武大夫和州防御使添差江南西路兵马钤辖抚州驻劄李贵特防两官仍落遥郡放罢送抚州居住令临安府差得力使臣军兵管押前去【壬午八月二十四日】
　　勅具官某汉云中守尚上功差六级下吏削爵隋文帝着令盗邉糓一升坐法斩首盖法严则人不犯是乃所以为寛也汝既欲冐防阵得城之功又取府库之金而有之廷尉请论如律朕以犯在赦前特从寛宥下从诸使仍削遥防徙之临川可以三省其过矣可
　　敦武郎监明州户部赡军酒库许涛承节郎监明州户部赡军酒库祝端表并为不觉察专知官借贷官钱特防一官更展二年磨勘【壬午三月二十日】
　　勅具官某等严则人不敢犯明则人不能犯汝职筦库二者咸无焉出纳之间吏得移用者以此镌官一等少警旷瘝可
</div>
    <div class="pagination">
<a href="文忠集（宋周必大）_page62.html">上一页</a><span>...</span><a href="文忠集（宋周必大）_page58.html">58</a><a href="文忠集（宋周必大）_page59.html">59</a><a href="文忠集（宋周必大）_page60.html">60</a><a href="文忠集（宋周必大）_page61.html">61</a><a href="文忠集（宋周必大）_page62.html">62</a><span class="current-page">63</span><a href="文忠集（宋周必大）_page64.html">64</a><a href="文忠集（宋周必大）_page65.html">65</a><a href="文忠集（宋周必大）_page66.html">66</a><a href="文忠集（宋周必大）_page67.html">67</a><a href="文忠集（宋周必大）_page68.html">68</a><span>...</span><a href="文忠集（宋周必大）_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
