<!DOCTYPE html>
<html>
<head>
    <meta charset="UTF-8">
    <title>诚斋集 - 第 75 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 75 页/共 120 页</h1>
    <div class="content">　　开禧元祀更元正宿雨新收放晓晴夜半梅花添一嵗梦中爆竹报残更方知人喜天亦喜作麽钟鸣鸡未鸣老子年龄君莫问屠苏饮了更无兄
　　立春日
　　何处新春好深山处士家风光先眷柳日色欵催花
　　寄题邹有常爱莲亭
　　道乡先生有族子卜筑富川弄江水更穿两沼磨碧铜分种芙蕖了秋事一沼花白一沼红新亭恰当红白中此花不与千花同吹香别是濓溪风
　　题分宜李少度燕谷
　　君不见向来吹律谈天衍能令寒谷回春暖君不见祗今桂山谢艮斋能回燕谷为春台谪仙耳孙有仙骨家传谪仙好风月劚开别墅一谷中管领春光醉烟雪艮斋作记印此山山与主人千载传谷中花柳莫放过乞取风月三千篇
　　答胡伯圜赠诗
　　澹老郎君何永贤渥洼财驾折金鞭只今两子似连璧一建双旌开二天白马将军震交趾青钱学士即甘泉弟兄惠茂仍兰发顿有机云在眼前
　　答胡仲方赠诗
　　畴昔昭王渡楚江得萍斗大嚼甘芳因君黄绶作此县问古青频何处乡民乐歌爱言偃天将桃李醉河阳望阳旧説为邑宰邑宰今看为望郎
　　病中春雨闻东园花盛
　　万类欣欣一老悲物华岂是不佳时病夫自与春无分好景非于我独遗花底报来开已閙雨中过了更曽知风光九十今强半又约芳菲隔嵗期
　　雨霁看东园桃李行溪上进退格
　　药里闗心正腹烦强排孤闷到东园行穿六六三三径来往红红白白间绕树仰看浑不见隔溪回望不胜繁村村桃李家家有脚力酸时坐看山
　　春尽夜坐
　　春光草草病中休病眼逢春道是秋秪有青灯怜此老伴人无睡照人愁
　　疾痛呼天天岂知知而不管亦何为偶拈白傅长庆集又得欢欣片子时
　　病夫説病诉傍人他自开眉我自颦后有病夫看病句不须告诉亦沾巾
　　去嵗四月得淋疾今又四月病犹未愈
　　去嵗四月病如今一嵗来越吟三百日凉剂二千杯极痛过于割通身总是灾花时乆断酒红药为谁开
　　自遣
　　莫将一病苦忧煎山尚能游石可眠匹似病风兼病脚老夫犹是地行仙
　　乆病小愈雨中端午试笔
　　病软欣逢五五辰宫衣忽忆拜天思旧时叠雪含风眼今看空山雨防痕
　　爱与陈酷作缘余波染指黒斓斑呼童汲水无来底自掬垂檐一滴悭
　　春去无花可得攀石榴不结却明鲜昨朝花发今朝落留得梢头一蒂看
　　月季元来挿得成瓶中花落叶犹青试将挿向苍苔砌小朶忽开双眼明
　　送吉州太守胡平一寺正赴召
　　忆昔乾道游碧水君为秀才侬博士逮今嘉泰归青原侬为州民君刺史人生离合风中云白发相逢有几人与君相逢又相别不得折柳眉先颦如君岂弟民父母春风风人夏雨雨忽然一夜飞秋霜惊杀雁鹜兼豺狼政声无翼到天上玉皇诏君登庙廊郎星卿月小借路金华玉堂即髙步中兴贤阁育鳯麟向来未有椉鸿钧祗今宰相破荒了第一衣鉢当传君
　　病起览镜
　　病起长新骨居然非旧容眼添佩环带腰减采花蜂对面不相识何人忽此逢吾身无定在更要问穷通览镜忽自问何方一病翁生涯管城外本贯醉乡中笔砚今都废尊罍乆屡空又将数茎雪顦顇见西风
　　病中感秋
　　病中一别祗三秋况见西风弄树头老去能禁几回病秋来不为别人愁书帷梦觉疑僧榻竹户凉侵似客舟寿外康宁方是福不然徒寿不须休
　　秋夜
　　晨兴换新衣视身忽潜愕腹皮皱白折髀肉寛一握沈疴两年余衰骨半零落且留宿尘垢莫遣新澡濯未濯体尚肥既濯肌转削无髪已是僧有骨不如鹤明年方八十似觉九十着【音酌】寡食幸自清辟谷底须学便可作飞仙御风上云幕如何肥瘦想犹有秋衣作
　　夜读诗巻
　　幽屏元无恨清愁不自任两两横巻一读一沾襟祗有三更月知予万古心病来谢杯杓吟罢重长吟
　　病中止酒
　　平生万事轻惟以酒自娱当其爱酒时一日不可无老来因属疾不饮五月余客饮我不羡而况逢麴车见杯不思斟见罇不思酤终日但清坐此心长泊如只念世人情逐物非一途仕者夸貂蝉货者珍金珠赐泰原贫由勇诮孔迂何物真乐忧何人定巧愚病后复冇身旷然同太虚其余君莫问麴生尚可疎
　　病中喜雨呈李吉州
　　两日炎晖烈未收连宵甘防沛如流大田今日非昨日多稼新秋赛旧秋凉气隔帘深亦透香烟巻袖散难留使君小试为霖手便作江西第一州
　　送戴良辅药者归城郛
　　君欲问淋病便是法外刑封剔备百毒便以虐焰烹玉皇夜半勅六丁押差戴君药病丞倒囊刺手探玉札一洗愁肺冰雪清一生百病都好去不但膏肓驱二竖寄言仲景与安常古今何代无医王
　　寄题张仲寅甘老堂
　　屏山十论浃圣心甘老十论刮古今古今刮得都见髓持献玉工逢刖趾玉皇左相华阳封上与阿旦双周公荐渠金门可登仕金门送渠外台试渠侬掉头不肯行有雪可钓月可畊恩山紫蕨椽来大【音堕】恩江白鱼船様个绿蓑青笠霞上卧不知毕逋明眎东西过
　　送药者陈国器
　　窦宪一举空朔野曹霸一笔空凡马吾乡药者有陈生一丸洗雪万药者庸医皆笑道旁莎陈生拈出便是玉山禾庸医皆笑渊下水陈生酌来便是上池底也只不离神农书书外别得一亡珠也只不出岐伯论论外别得舌一寸旧遭痔疾恼杀侬新遭淋疾与合纵恰如住在圃田国晋楚腹背来夹攻陈生赠我玉囷子乃是华阳洞中乖龙耳陈生赠我绀叶纱乃是金鸦脚底扶桑花汲泉亲手煑蟹眼一涴枯肠如涴沙平生旧疾蝉殻退秋风吹落青天外更传枕中鸿寳方戒勿浪传泄天藏君不见回岩仙客逢贫子指石成金吾济尔贫子再拜不要金祗觅指头吾自指
　　送王长文赴上庠
　　吾乡前辈王南宾读书万巻笔有神屡登天府献和璞玉工过眼珉夺真祗今有孙又竒絶踏雪擕书诣金阙玉皇书院碧水中赐子半桃玉虫端能健笔追乃祖斗薮寸心泻千古广寒掇取第一枝早为双亲开两眉
　　贺吉州李守腊雪
　　任侯妙手佐庐陵民歌敏惠如神明歌声动天天降瑞一夜幻出琼瑶城丽谯一新玉楼现郡治别起银设防晓上青原台上望千门万户皆水晶八邑山川一千里尽种琪树玑为英幕僚秉烛争入贺老夫抱病独僵卧寄言贺客此未竒来年玉粒滑流匙万艘珍珠贡京师老夫已草丰年诗
　　除夕送次公子入京受县
　　过眼光隂又嵗穷相看父子一樽同春回雨防溪声里人醉梅花竹影中汝趁暄和朝北阙我扶衰病见东风弟兄努力思报国放我沧浪作钓翁
　　丙寅人日送药者周叔亮归吉水县
　　防草不拔根塞水不塞源忽然草生更水长败却禾稼仍滔天老夫昔嵗得淋疾初谓一日今两年服药六千六百牋野望二十二回圆偶逢周郎顾一脉擒二竖发药何用多刀圭起沈痼向来肝肠痛如割今嵗疾病全然脱捉着根源尽扫除周郎神医天下无
　　病中感春
　　老去春来已薄情体中病后更竛竮海棠红酽飞成雪杨柳金浓染作青到得当年饶景物不知旧日借园亭一杯欲把还休去遮莫莺花笑独醒
　　落花
　　红紫成泥泥作尘颠风不管惜花人落花辞树虽无语别倩黄鹂告诉春
　　雨中问讯金沙
　　金沙道是殿羣芳不道荼防输一塲十里红妆踏青出一张锦被晒晴香只须旧防已无暑更有新条如许长若恨昨朝来草草夜来风雨更禁当
　　寄题刘正卿双清轩
　　吾乡今代刘更生新序説苑落笔成问君才思宁底巧玉泉绕屋共双清此泉来从何境界银河飞下双罗带便好乗槎犯斗星斫桂广寒天上行
　　初夏病起晓歩东园
　　低枝碧李压人头过雨红梅满道周红日漏云初试暑绿隂酣露已逾秋
　　病起乌藤强自扶三三径里晓晴初莺声只在花梢上行去行来不见渠
　　送罗正夫主簿之官余干
　　君家人物已数世后有秘丞前给事近来复见乡先生武冈使君五经笥君才自是一世英珠玉照乗仍连城妙年已号万人敌强仕初登千佛名番君小屈习凿齿且与刺头簿书底即看给札试兰台飞上木天校文字
　　五月三日早起步东园示防舆子
　　雨香不及露华香竹液花膏馥葛裳侬与晓星成二客更无人共上番凉
　　筠箕苕箒两无踪窃果畦丁职不供老子不来才几日松花槲叶满庭中
　　端午病中止酒
　　病里无聊费扫除节中不饮更愁予偶然一读香山集不但无愁病亦无










　　诚斋集巻四十二
　　钦定四库全书
　　诚斋集巻四十三
　　宋　杨万里　撰
　　赋
　　浯溪赋
　　予自二妃祠之下故人亭之旁招招渔舟薄逰三湘风与水其俱顺未一瞬而百里歘两峯之际天俨离立而不倚其一怪怪竒竒萧然若仙客之鉴清漪也其一蹇蹇谔谔毅然若忠臣之蹈鼎镬也怪而问焉乃浯溪也葢髙亭峙其南峿台岿其北上则危石对立而欲落下则清潭无底而正黒飞鸟过之不敢立迹予初勇于好竒乃疾趋而登之挽寒藤而垂足照衰容而下窥忽焉心动毛髪森防乃迹故步还至水浒剥苔读碑慷慨吊古倦而坐于钓矶之上喟然叹曰惟彼中唐国已膏盲匹马北方仅获不亡观其一过不日而杀三庶其人纪有不斁矣夫曲江为箧中之羽雄狐为明堂之柱其邦经有不蠧矣夫水蝗税民之亩融竪椎民之髓其夫人之心有不去矣夫虽微禄儿唐独不霣厥绪哉观马嵬之威垂涣七萃之欲离殪尤物以説焉仅平达于巴西吁不危哉嗟乎齐则失矣而楚亦未为得也灵武之履九五何其亟也宜忠臣之痛心寄春秋之二三防也虽然天下之事不易于处而不难于议也使夫谢奉册于髙邑禀重巽于西帝违人欲以圗功犯众怒而求济天下之士果肯欣然为明皇而致死哉葢天厌不可以复祈人溃不可以复支何哥舒之百万不如李郭千百之师推而论之事可知矣且士大夫之捐躯以从吾君之子者亦欲附龙凤而攀日月践台斗而盟带砺也一复莅以耄荒则夫一呼万旟者又安知其不掉臂也耶古语有之投机之防间不容穟当是之时退则七庙之忽诸进则百世之扬觯嗟肃宗处此其实难为之九思而未得其计也已而舟人告行秋日已宴太息登舟水驶于箭回瞻两峯江苍茫而不见
　　归欤赋
　　繄端月之涉七兮诹其日则曰人倦予逰于道路兮念求以憇予神岂不爱窻月之娟好兮睡乡檄予以卜邻曾不及于解衣兮遑暇脱予之巾怳栩栩以一适兮忽乎还家而及门忘予身之为羁兮骤喜觌予之亲烱鹤髪之垂垂兮一哂以劳予勤环儿女之挽袖兮鸡犬亦为之载欣予亲呼酒以予酌兮奚未举而既失惊客舎之已晨兮窻不见月而见日风挟寒以薄人兮巧寻罅以入室才予亲之膝下兮梦觉而千其里湛清矑之易溢兮澘予面其如洗推予枕其不能寐兮捐衾裯而又不能起嗟予生之艰勤兮墨兵纳我于学林慕黄口而轻予之明月兮以耒耜而易搢绅既自山海之弃而粥于市兮又何叹池活而笼驯羌初心之岂其然兮亦曰负米而为贫家焉釡吾亲兮公尔以芹吾君惟是行之猖狂兮随荐书以叫阍谒帝久而乃觐兮岂不就于一列其如釡甑之空兮履无当而衣有结乐调饥而济渴兮总幸有曾冰之与积雪仰王都之造天兮非都卢其奚蹑反而顾予之躄足兮欲自乗于污血梦归而不归兮不念吾亲之指啮归欤归欤岂南溪之无泉兮南山之无蕨
　　中秋月赋
　　乾道丙戌中秋与友人王才臣埜酌言及师友有懐紫岩先生慨然赋之
　　湛秋旻之不瑕兮泝桂月其耿然骛玉车以双轮兮挂孤镜之明蠲何秋半而明倍兮乃大异于他之夕岂望舒之革面兮抑羿妃之增饰繄天地洁齐之气兮肇允乎否而兊乎澈葢风露无所容其清兮播为秋而裒为月竟嵗年以俟此月兮一之遭而百违幽人得此岂不伟兮乃未怿而既悲始予行之诘曲兮志乎南而趾北不临深于孟之海兮矧践迹乎顔之域自徳人之振我兮初予导夫康庄予竭蹷以无爱兮奈之何阻且长莝予马以疾其驱兮仆夫告予以馁而举一世以好径兮予乃独背而驰予兰茹而菊餐兮岂求饱之故也臞予躬以鹭立兮彼腴者哂予误也予既了而忽兮欲陈词于徳人痛斯人之九原兮滔滔者莫知其津清莫清兮秋之节明莫明兮秋之月所美之不可双止兮予岂不知其可悦里乎慨而感表兮亦不自知其奚为而苑结嗟人生之处此兮前万斯古而后亿年竞权利之屑窣兮奚甘带之异旃逐逐焉金椎之控頥兮累累焉苍苔之蚀其骨何如予与子之迨暇兮又邂逅此秋月悲秋岂其逹人兮爱月乃我辈事及金枢之未央兮独可有酒而无醉
　　秋暑赋
　　杨子心疲于诗而病臞目疲于书而病眚故其畏热如喘牛之见月其喜冷如渴井而得绠丁亥八月秋暑特甚葢嵗行之十期未有今嵗秋阳之强梗杨子不堪其热仰而叹曰江南何物以饷餽惟春寒秋暑之二味古谚有谓也安得万里之长风吹层冰满太空以荡此秋阳之余红者耶畴昔之夜袒肩露足呼竹君以为牀命桃笙而同宿见一荧之青灯犹憎其助秋暑而为酷夜半惊起飞雨骤至划悲风之怒号借一鼔之声势淅淅乎牖戸之欲洒急雪也汹汹乎松竹之摧落枝叶也磔磔乎茅屋之震响将压也犬鸡夜鸣儿女咿嘤缩颈入腹皆作寒声杨子亦震掉瑟缩而不宁视絺绤其若仇叹衣褐之未营既不能寐坐而太息曰冻者愿烈日之不夕暍者思秋气之一涤不得则思既得则悲悲与思其循环老忽至而不知俯仰千载孰能逃造物之化机葢有能逃之者矣春不能燠秋不能肃天地不能老古今不能局闻之前修太上立徳次功次言所立惟择三者必不能巳而去惟功则繄乎通塞至于徳也者照宇宙之珠玉也言也者载仁义之舟毂也禀焉于穹富以其躬莫歉其丰莫塞其通不曰国功而曰圣功杨子则穷且老矣抑知有未尝老未尝穷者彼造物者自寒自暑自风自雨亦何闗于汝
　　月晕赋
　　杨子与客暮立于南溪之上玩崩云于秧畴听古乐于蛙水快哉欢欣意若未巳偶空谷之足音予与客而亟避退而坐于露草之径衣上巳见月矣寒空莹其若澄佳月澈其如冰一埃不腾一氛不生杨子喜而告客曰吾闻东坡先生之夫人曰春月之可人非如秋月之凄人也吾亦曰今之时则夏矣月尚春也言未既微风飒然轻阴拂然惊五色之晃荡恍白虹之贯天使人目乱而欲倒如观江波之漩而身亦与之囬旋杨子惧而呼客曰月华方明奚骤焉绀旻方洁奚忽变焉客曰适有薄云莫知所来非北非南不东不西起于极无之中忽乎明月之依轮囷光怪相薄相荡而为此也殆紫皇为之地而风伯为之媒欤杨子释然曰所谓月晕如蜺者不在斯乎不在斯乎方详观而无厌乃霍然而无见葢月以有云而隠复以无云而显也云以一风而聚还以一风而散也杨子若有感焉乃告客曰天下之物孰非月之晕耶晕之生也其可洗耶晕之消也其可止耶而天下之士以晋楚之富为无竭以赵孟之贵为有恃其去则持之而不忍其来则居之而不耻其痴黠何如也客未对童子请曰人语既寂子盍归息杨子与客一笑而作曰今夕何夕见此竒特
</div>
    <div class="pagination">
<a href="诚斋集_page74.html">上一页</a><span>...</span><a href="诚斋集_page70.html">70</a><a href="诚斋集_page71.html">71</a><a href="诚斋集_page72.html">72</a><a href="诚斋集_page73.html">73</a><a href="诚斋集_page74.html">74</a><span class="current-page">75</span><a href="诚斋集_page76.html">76</a><a href="诚斋集_page77.html">77</a><a href="诚斋集_page78.html">78</a><a href="诚斋集_page79.html">79</a><a href="诚斋集_page80.html">80</a><span>...</span><a href="诚斋集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
