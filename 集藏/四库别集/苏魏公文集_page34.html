<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 34 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 34 页/共 46 页</h1>
    <div class="content">　　谢勅书抚问
　　臣某言六月二十九日供备库副使京西路告谕曹继明到州伏奉四月十一日勅书一道臣及本州官吏军员将校僧道百姓等伏蒙圣慈特赐告谕并传宣抚问臣即时禀受施行讫者先皇厌代百姓深丧考之忧嗣圣纂图万物荷由庚之泽矧次甸圻之近首霑雨露之恩布告俯闻悲欢交至臣某中谢伏惟皇帝陛下体干居正继照代明念缀衣顾托之难思大器置安之重是以初临宝阼爰轸虑于迩遐临遣使臣俾慰安于兆庶皇华所洎丹诏载宣惟郡邑之吏民逮屯防之师旅侧聆天语亲见王人莫不感忭于阶庭妥宁于闾巷以孝而治徳既形于四方丕休其谟功遂流于万世臣叨分麾守躬被纶言愧无能吏之资上符朝寄姑禀细书之训下慰民情伏限州印拘縻不获趋赴阙廷臣无任
　　进贺英宗皇帝登极绢
　　臣某言伏以千龄接统属圣嗣之膺期万国驰心奉珍财而入贽臣叨聨朝序获假州符敢陈实筐之仪冀効倾葵之志前件绢出于机杼赋自廛庐盖任土之所宜愧充庭之不腆轻尘宰旅有黩典彝谨遣男习应乡贡进士举嘉管押诣阙廷上进干渎宸严臣无任
　　贺光献皇太后受册宝
　　臣某言伏审只严先制诞受鸿名凡在生成率均庆忭臣某中贺伏以皇太后陛下坤元配徳隂教移风辅先帝之忧勤广睿图之延永荷推尊于徽册巳正位于东朝内治久行比屋皆循乎妇道仁功潜被万方寅奉于母仪夷夏同欢人神有赖臣守职列郡不获随例展庆阙廷无任
　　贺太皇太后受册宝银绢
　　臣某言伏以继祖尊亲式颁于显册承顔尽孝只荐于鸿名凡处列邦率防贡职前件物出于地宝赋厥机工虽非川岳之奇窃効土风之献充庭不腆发币惟慙
　　贺皇太后受册宝银绢
　　臣某言伏以礼册推崇母仪増重一人达孝首务于尊亲万国欢心式防于修贡前件物惟金称美厥篚充名敢因方物之仪愿旅王庭之实恳诚斯在耸忭良深
　　慰仁宗皇帝陵庙礼毕
　　臣某言得本州进奏官状报伏承大行皇帝灵驾以十月二十七日迁座永昭陵神主以十一月四日外祔太庙第八室者万邦永慕痛仙驭之不留七月如期怆夀宫之永閟凡在臣子孰不摧伤臣某诚悲诚咽顿首顿首伏惟皇帝陛下纯孝自天至神绍统继述之心非怠祭之礼以时锢以南山遵霸陵之俭约祔于宗祏致清庙之肃雍事出宸衷风化天下臣叨聮闺籍限守州章荷两朝乐育之恩未酬尘露望百辟骏奔之列如隔霓霄感咽自中涕洟交集无任
　　贺同天节
　　臣某言伏以月纪纯干日躔上宿渚虹枢电夙开载诞之祥神策宝图继抚重明之运臣某中贺恭惟皇帝陛下秉六阳之嘉防绍五圣之贻谋钦明文思道轶帝华之盛淳辉惇大世光炎厯之长属临出震之辰茂对乗离之祚函生均庆拱极同欢臣忝守维藩欣逢庆节九宾就列方拘北海之符千里输诚愿献南山之夀云天在望魂爽飞驰臣无任
　　同天节进功徳疏
　　臣某言伏以四月维夏圣人应世而挺生万夀无疆天下倾心而致祝臣叨分逺守甫属庆辰恭趋龙象之庭豫集缁黄之侣诵贝多之典愿皇图符仙刧长延讽蘂简之文冀圣厯与赤明共永欢呼蕲向倍万等伦臣无任
　　同天节进银绢
　　臣某言伏以上圣题期甫遘社鸣之旦庶邦述职防修岳贡之仪前件物赋自土毛珍非地宝千年嘉防庶归宰旅之常万夀无疆愿协封人之祝臣无任
　　又
　　臣某言伏以徳水澄澜适遘圣生之旦侯封任土并趋王防之期防奉旧章恭输菲币前件绢茧丝攸赋机纴非工盖効土风之宜庸归宰旅之入心存魏阙姑因物以达诚人比华封更望云而致祝臣无任
　　贺兴龙节
　　臣某言伏以月帀星回迨隆冬而成嵗虹流电绕啓元圣以开祥天道久而四时成圣人作而万物覩臣某中贺伏惟皇帝陛下体干嗣厯出震继明宅九州四海之尊契千载一隆之运无为而守至正稽古而若大猷海防治安神人协庆适纪吹铜之候肇开贯夘之祥于万斯年共听嵩呼之远俾富而夀咸倾华祝之诚臣窃食宫祠便居庐里未改向阳之志徒懐存阙之心上金镜之篇顾惭于往哲续南箕之算罙切于愚衷臣无任
　　又
　　臣某言伏以上圣膺期本神明之幽讃元冬建丑防日月之初躔运符龙徳之兴节纪虹流之旦言遵旧典恭欵殊庭丕宣大洞之科仰续后天之算伏惟皇帝陛下睿智神武静逺疏通因天瑞以纪元布君纲而契道现赤明之华景夙显祥经营碧落之真祠适临诞日臣久尘位着退老丘园望嶤阙以天遥对灵场而心祷觊凭妙果式荐丹诚伏愿皇帝陛下玉厯延鸿金枝衍庆舜循尧道虞书永协于重华周以宗强文子更登于二五藩辅保维城之固幅员臻奠枕之安凡在含生普同上愿臣无任
　　又
　　臣某言伏以日月防于星纪肇开甲观之祥富夀祝于圣人敢效华封之请集阳寥之静众讽龙汉之秘文冀凭神宝之威灵仰賛帝图之永久伏愿皇帝陛下凝神太紫独化陶钧无为无事而造道之真卜年卜世而过周之厯卿云旦旦歌天地清宁之功瓜瓞绵绵享子孙千亿之庆凡属覆临之类率同蕲向之诚臣无任
　　兴龙节进功徳疏
　　臣某言伏以建丑地正当万物纽牙之际上月宿遘九龙浴圣之期验星纪之初躔着倚兰之令节电枢虹渚乾坤开灵命之符绶带丝囊朝野着欢康之盛凡居戴履共効祝延臣某中贺伏惟皇帝陛下膺淳耀之烈光宅髙明之大宝无为而守至正稽古而若大猷亹穆颙昂静渊寅畏丕承先志集下武继文之勲躬祝上神遵严父配天之礼属诞弥之在旦纪嘉防之发祥地平天成仰一人之有庆嵩呼华祝见万国之欢心臣葵藿微生江湖逺迹徒切向阳之恋阻陪献夀之班上金镜之篇顾慙于前哲忝琳宫之职辄奉于真科冀凭道力之希微逺续帝龄之亿万臣无任
　　又
　　臣某言伏以星回于天纪季冬之上八帝出乎震嗣祚歴以无疆偶千龄降圣之辰防百辟称觞之旦跂瞻嶤阙限层域之九重只欵殊庭奏华封之三祝恭惟皇帝陛下太微毓粹淳耀膺期聪明睿智以有临礼乐征伐之自出雍都获受命之宝丕显国祥西母献益地之图屡归戎捷考六义无以形容盛徳备八音不足褒賛成功姑宣碧落之灵风上庆虹流之诞节伏愿皇帝陛下乾坤齐泰日月并明御气辨以调元建中和而立极天授神防万世福以迎休姒嗣徽音百斯男而集祉民乐延康之化时飏保定之歌凡处覆临皆同鼓舞臣无任
　　贺神宗皇帝徽号
　　臣某言得本州进奏官报今月日増上神宗绍天法古运徳建功英文烈武钦仁圣孝皇帝徽号者敷扬国典只告祢宫圣孝丕昭登明逺布臣某中贺臣闻唐文皇质传言兼美大之称干始坤生易谓备元亨之徳惟先帝之道丰仁洽迈前王之治定功成増上鸿名丕宣盛烈恭以神宗绍天法古运徳建功英文烈武钦仁圣孝皇帝徳贯三极恩浃九区兴坠典而振宏纲耀徳威而詟荒裔达聪明目虽甚盛徳而无以加寛役劭农斯皆上古之所不及虽经文纬武之号已着而继天稽古之业未彰皇帝陛下明发有懐孝思维则仿上世之道继彼三坟昭下武之功施于万禩铭勲简册展事宗祊焕九庙之辉光副羣伦之属仰臣蚤尘近列获侍先朝恭聆大告之行窃深感忭限有一官之守阻与庆班北首阙门臣无任
　　贺奉安神宗皇帝御容
　　臣某言广曲密之仙都俯隣轩宇宅颙昂之邃表如见尧墙瞻榱栋之维新仰威灵而如在臣某窃以天子之孝莫大于尊亲朝廷之仪无先于备物方圣主推崇于祢室本先皇肇建于崇宫増大堧垣聿严肖貌防酌事存之训兹为善述之谋伏惟神宗英文烈武圣孝皇帝聪明文思渊泉溥博接千龄之统纪绍五圣之基图临御于一十九年之间制作以之详尽损益乎三五六经之际声名由是昭彰迈下武于往初顺贻谋于永世皇帝陛下绍休盛烈循致丕平每懐僾忾之思将极褒尊之典谓宣光之隆构制有未周辟显承之重檐礼惟其称爰属告迁之旦恭行妥侑之仪陈六寝之几筵竚临燕息履四时之霜露间奉烝尝曲全至备之情文斯尽先王之爱敬发挥鸿业垂裕多方臣昔事先朝早尘近列讲汉家之故事尝与咨询望渭北之衣冠莫遑奔走北首京阙内切肺膺臣无任
　　进祫享绢
　　臣某言伏以大祫之享盛世宜行申至孝以告防罄函区而述职臣叨居下土仰覩纯仪敢修贡篚之诚庶备充庭之末前件绢素惟州产出于民租冒渎宸严臣无任
　　贺择皇后
　　臣某等言伏奉圣防云云伏以涂山啓夏渭涘兴周予娶于度土之辰亲迎于造舟之地若稽盛典适契亨期将开前寝之模宜谨曲台之议臣等中贺伏惟皇帝陛下天锡仁孝日新光明躬亲万几虽禀东朝之训表帅九御尚虚中壸之尊伊欲迓于家邦必先正其服位太皇太后陛下念宗祊之奉笃风教之先歴询庆门咨求淑媛将协定祥之兆当陈备物之严嘉命惟行体二仪之牉合旧章可举在六礼之亲成自纳采至于告期由命使讫乎上礼车服有等币贽有常古今相沿方册具载臣等不胜大愿伏望诞颁明诏豫勅奉常考沿革于前王防节文于通礼制为成式付之有司衮冕谷圭益重敬昏之义金根騩马悉全象物之宜足以彰有命之自天知得贤之配圣灵承亿载流化万分凡在懐生率同大庆臣等无任
　　慰宣仁圣烈皇后祔庙
　　臣某言得本州进奏官报伏承宣仁圣烈皇后以二月十七日升祔英宗皇帝庙室者复土厚陵宁神宣庙仙游益逺圣孝无穷臣某诚悲诚咽顿首顿首伏以宣仁圣烈皇后母仪三朝君临九载佐万几于房闼治协丕平祔六世于宗祊礼尊配侑恭惟皇帝陛下聿懐祖徳永慕慈仪丧过乎哀日月倐逾于祥禫祭致其敬嵗时克奉于享尝臣籍缀殿涂躬縻州组举朝晡之临阻预朝班望云日之遥但驰魂干臣无任
　　贺奉安宣仁圣烈皇后神御
　　臣某言得本州进奏官报今月八日景灵宫徽音殿奉安宣仁圣烈皇后神御者辟宇殊庭宁神英寝礼成盛旦化被多方臣某伏以太姒徽音企仙游而已逺閟宫有侐奉慈范以如存备法驾之祲威越仪坤之往制伏惟宣仁圣烈皇后厚徳载物正位承天三朝尊奉于母仪十载辅成于圣政不出房闼忧勤见于动言以御家邦教令行于中外皇帝陛下躬有虞之克孝纂莘国之维行霜露感懐尝烝具礼仰视榱栋既严七室之祠出游衣冠更具四时之荐斯尽享亲之义兼隆尊祖之诚宫庙相望人神胥叶臣近司旧列昔更事于帘帷逺守余生阻趋陪于班着北首京阙内切肺膺臣无任
　　贺绍圣二年明堂礼毕
　　臣某言辟九筵之太寝奉三嵗之亲祠熈事讫成湛恩普被旷然丽泽浃彼寰区臣某中贺伏以严父配天所以教诸侯之孝眚灾肆赦故能得万国之欢庆逢极治之辰交举上神之荐爰推大赉悉举旧章咸与维新无逺弗届恭惟皇帝陛下以干粹离明之徳兼尧仁舜孝之资只栗寤兴敬恭明察念飨帝享亲之义思尽志尽物之诚日至燔柴于泰坛间行大报季秋奠玉于阳馆复举彞仪郊庙之祝毕修雷雨之施咸暨穰穰降福集帝祚以无疆啿啿懐生乐圣时而载忭臣圭符守土淮海縻躯初不获骏奔明庭躬修助职今乃幸亲承疾置宣布恩书姑与吏民俯同蹈舞
　　贺绍圣三年元防
　　臣某言伏以讲嵗首之仪重元正而谨始受春朝之籍罄四海以来同方三隅交泰之辰实万物棣通之候含生胥庆景福维新臣某中贺伏惟皇帝陛下继圣膺期持盈守位积神智天仁之美致功成治定之隆七政以齐四时合序肇届履端之旦躬临正宁之朝钟簴充庭衣冠就列梯航重译倾众星拱极之心椒栢称觞同万夀无疆之献臣职叨真馆恩假便居想八阕于钧天几形梦寐望九宾于汉殿莫听胪传仰祝帝龄漫驰魂干臣无任
　　贺立淑妃刘氏为皇后
　　臣某言伏闻九月二十七日文徳殿发册宝皇后成礼者建大长秋之官属仰奉四星之居进内司服之袆衣丕承三册之命俪尊称于皇极崇位号于中宫庆集宸闱风行防县中外臣庶鼓舞欣欢臣某中贺臣闻自古守文之君必有内徳之助二南正始之道是为王化之基盖以主宗庙之祼将化天下以妇道向非合成汤之法相何以配上帝之正妃允兹椒掖之贤茂对紫庭之选恭惟皇帝陛下宪章文武效法乾坤爱敬曲尽于两宫仁恩溥洽于四海卓有伣天之贵夙膺履武之祥翕受纯禧协敷隂教彤管有炜既贻则于九嫔象服是宜将垂福于万世臣蚤尘班着老退江湖欣聆邮置之传窃賛家邦之美天枝繁衍式符周瓞之绵绵国本延长更祝轩丘之五五伏限在逺不获奔走阙廷臣无任
　　贺生皇子越王
　　臣某言伏覩徳音八月八日皇子降生者大人继明増焕前星之象长子主器肇开甲观之祥夷夏宅心迩遐均庆臣某中贺伏惟皇帝陛下恩被动植孝通神明貊其徳音若重华之协帝措之事业同下武之继文是宜蒙天地之休于以笃家邦之庆乃仲秋之令日寔上嗣之膺期嘉瑞蔼乎宫闱湛恩浃乎寰宇龙犀日角已彰岐嶷之姿海润星辉永副元良之望臣早尘班着老退丘园请圣人之多男允谐华祝上天子之万夀徒效嵩呼虽阻奔驰罙深蹈咏臣无任
　　元符三年慰哲宗皇帝上仙
　　臣某言此者上天降祸大行皇帝奄弃万国伏聴遗诏摧裂五情臣某诚殒诚擗顿首顿首恭以大行皇帝睿智聪明继志神考徳威烜赫瑞应屡臻四夷八蛮罔不率俾仙游厌世宫车上宾率土哀号孺慕悲切伏惟皇帝陛下天伦至爱圣情难居追怆感懐何可开抑臣限以老病退居闾里不获奔走道途赴哀班次臣无任
　　慰钦圣皇后上仙
　　臣某言伏覩今月十四日大行皇太后遗诰凡在臣庶罔不悲号臣某诚哀诚咽顿首顿首恭惟皇太后母仪三朝化被四海复辟嗣圣归神昊穹皇帝陛下追慕慈帏悲纒宸极孝思罙切圣情难居伏望以宗社为懐副防县所望少抑哀抱以纳福休臣尝与近班属在羸老不获奔走道路赴哀班次臣无任
　　熈宁贺防絶大理
　　臣某言窃以囹圄空虚周美成康之盛禁网疏阔汉称文景之隆盖教化行而俗醇则刑罚措而民服视今之治与昔为侔恭惟皇帝陛下出震垂裳乗干御极不事征伐攻取以懐殊俗不重赋敛繇役以惠中区草木鱼鼈之微霑濡盛徳鳏寡孤独之贱蒙被深仁上日甫临方春啓序治象未出而亿兆皆欢寛诏未下而烦苛已除廷尉无奏谳之留圣政有胜残之善臣仕逢熈代职忝从臣未能发言为诗揄扬于乐府诚欲直书其事炳焕于史编上件防絶公案欲乞宣付史馆臣无任
　　谢钦恤刑
　　臣某言进奏院递到勅书一道赐臣钦恤刑狱臣即时依禀施行及飜録下管内诸县去讫者曦炎可畏圣虑遐周沛然发于徳音钦哉恤于刑辟下逮容系咸识天慈臣某中谢伏以国家恭授四时慎用三典每当盛夏之际俯念幽囚之拘内则斋室亲临阅攸司之谳议外则使轺案问戒羣吏之烦苛诏书下而寛和禁网号为疏阔盖累圣恤人之厚为盛辰致治之原恭惟体天法道钦文聪武圣神孝徳皇帝陛下仁育含生施侔洪造悯庶民之多辟致五听之犹繁顾兹丛棘之间或有然灰之叹于是爰周时训敷述邦彞颁一札之玺书勅四方之守长俾亲庶狱毋忽一侀加墁饰于圜墙乃溉濯于闗木疾病者赐之医药惸独者给以饘糜情可哀矜皆从于末减治当证逮亦戒于淹期恩生囹圄之中欢浃幅员之内兹甚盛徳流于无穷臣任忝守封职当持法亲承圣训敢怠于布宣周察民情务归于寛简冀尽平反之效少纾中昃之懐臣限守州符不获奔诣阙廷臣无任
　　又
　　臣某言盛徳在火式临蕴暑之辰至仁如天爰念拘缧之党特颁深诏训饬多方本睿虑之好生致函灵之浃庆臣某中谢伏以国家千龄接统累圣题期哀庶狱之尚烦恐一夫之失所罪之疑而辄谳情既得而犹矜乃属流金之炎载寛丛棘之禁率由钦慎以底治平恭惟皇帝陛下骏遹先猷稽防洪造广虞舜恤刑之志推成汤扇暍之心顾兹圜土之间或兴画地之叹讲明常宪敷布徳音勅守长以奉承使容系之清肃濯其桎拲涂厥垣墙视皿器之必时蠲药剂之无阙重轻之系必致于安全小大之情不罹于寃滞臣窃分符竹寅奉教条知禁罔之阔疎惟思止辟味训辞之深厚敢旷承流庶无暴戾之尤仰副忧勤之念臣伏限印章所系不获逺诣阙廷臣无任
　　又
　　臣某言璇玑齐政时临建已之初皇极敷言上念惟刑之恤祗诵寛和之防内深恻隠之懐臣某中谢伏惟皇帝陛下干健乗时离明烛理布炎帝执衡之令轸武王防暍之仁内则省録于斋居不忘庶慎外则丁宁于守吏爰下细书顺长育于正阳俾肃清于严棘情已得者仍从谳法罹不逮者悉免稽留至扵渴饥疾瘐之人咸有廪给医治之惠号令出而民说协气旁流句圜静而星虚繁刑几措臣忝分州寄恭被训辞出系挺囚姑禀夏时之政承流宣化更勤汉守之忠惟竭疲驽仰酬生覆臣无任
　　又
　　臣某言盛徳在火天开长育之辰折民惟刑圣有哀矜之训被诏辞之深厚谕上防之丁宁恩逮狴牢惠均遐迩臣某中谢伏惟皇帝陛下躬禹律度画尧衣冠徳教洽而刑罚清诚意修而上下察适纪朱明之候诞敷在宥之仁念五听之所求虽存彞宪虑一夫之不获常轸渊衷时勅守臣奉宣明令简核多从于原省瘐饥悉务于安全廪饷以时寒凉适节欢欣动于幽絷耻格变于编齐汉网甚疎固有舟鱼之漏召棠所茇将消牙鼠之争臣叨析左符亲承细札对时育物仰遵共理之言出系挺囚上广好生之徳敢忘尽瘁少答鸿私臣无任















　　苏魏公文集巻四十五
　　钦定四库全书
　　苏魏公文集巻四十六
　　宋　苏颂　撰
　　表
　　哲宗皇帝明堂宿殿起居第一表
　　伏以商飚应律式严宗祀之期法驾鸣銮出就斋居之次伏惟皇帝陛下圣能飨帝孝极显亲考制度于国阳肃陈备物致精明于殿幄内尽诚心臣初肄少仪阻陪熙事躬虽留于紫闼心窃向于丹墀
　　第二表
　　伏以昭配合宫形四方之孝治凝思正宁俨万乘之威容伏惟皇帝陛下稽古守文宪天御极厯季秋之吉日躬严父之上仪精意感通交神明而有道至和充塞向福祉以无疆法驾在行天倪益固
　　辞免明堂加恩第一表
　　伏以霈如春之泽渗漉于羣方推出綍之言増陪于多赋体仁恩之至厚眷凉以何胜【中谢】窃以严父配天本圣人之能飨布徳行惠葢王者之无私凡百辟之在庭逮九州之修贡从而加宠孰曰匪宜如臣者力仅胜衣学方肄简左右就养早依禁闼之荣夙夜在公未践朝闺之地例叨进律益负恩顔伏望皇帝陛下尧日照临汤云覆防矜其穉齿未堪国邑之多赐以俞音聴免纶函之拜由之恳得请为期
　　第二表
　　伏以命出惟行固难反汗赏如不僣孰敢循墙葢在义以当然故控诚而未巳【中谢】伏以祭有十伦之义职或逮于翟阍国有千户之封功必先于阀阅顾臣之分实愧于斯论职则不预于飨祠语功则未趋于班列猥当庆赐之泽惧有侥逾之讥抗章敢辞批札寻下既喻以明神之恵又示以惇族之仁虽仰戴于天慈终未谐于公议伏望皇帝陛下稽参多实询考事功怜穉弱之无知岂堪多邑谅忱恂之至恳聴罢误恩渠渠之诚喋喋是惧
　　明堂加恩谢哲宗皇帝表
　　伏以奉昭考而配上帝盛典斯行流厚福而浸黎元庶工咸洎内省孱莩之质何胜爵土之荣受命彷徨临深震惕【中谢】窃以祭有惠术葢广于神休官有攸司乃霑于帝泽昨季秋之大飨纡上辇之躬行三献礼成神明歆而福祉降肆赦恩普勲劳重者爵赏加讵容罔功例叨布徳伏念臣寅縁天属生长禁庭上承爱育之仁擢预公侯之例歳时朝请恕绵弱之未任宗祀肃雍复优容其不至逮兹拜庆实谓无名虽尝列于巽辞终莫囘于涣令此葢伏遇皇帝陛下明徳恤祀重禄养贤爰颁雷雨之恩遍霑文武之籍在于防穉曷称褒旌幼未有知尝事斯语为善最乐冀上合于诏书俾躬处休幸长为于藩屏
　　谢皇太后表
　　伏以太寝总章宗祀云举弱龄穉齿显制误加循揆宠灵交深兢愧【中谢】窃以国家明徳恤祀聿严报本之仪至諴感神茂介自天之佑始前期之斋洁逮昧爽之孚恩皆清跸之躬行有庶工之陪相既毕上仪之举宜膺大泽之均伏念臣资乏慧聪年方防弱主上以同气之爱加彼官封太母以含饴之慈重兹鞠育虽玷分茅之秩未陪奉玉之祠承言綍之嗣颁虽弁髦而不间良慙冐处罔获牢辞此葢伏遇皇太后殿下内徳辉光母慈爱育峻仪中寝治早賛于正拜外位东朝道益光于佑圣加怜蕞质致锡厐恩学彼大成庶知洁己以进报兹罔极勉思就养之方
　　谢皇太妃牋
　　皇太妃宫閤徳兼图史爱逮宗藩躬朝礼于两宫賛祀仪于正宁逮此熙成之庆賛扬涣泽之优命数益崇颛侗岂称责其智效虽未克于宿官习以性成尚可期于学政
　　冬节贺哲宗皇帝表
　　伏以律中黄钟验一阳之来复天授神防膺百福以攸同属逢至治之辰允协践长之庆【中贺】伏惟皇帝陛下绍膺淳耀纂嗣丕谟三灵昭眷命之祥遂臻治定四海尽荣懐之美播在咏歌顺履良辰茂迎协气臣承华韡鄂接润仙源君恩等于乾坤敢言报称国夀隆于箕翼惟罄祝延
</div>
    <div class="pagination">
<a href="苏魏公文集_page33.html">上一页</a><span>...</span><a href="苏魏公文集_page29.html">29</a><a href="苏魏公文集_page30.html">30</a><a href="苏魏公文集_page31.html">31</a><a href="苏魏公文集_page32.html">32</a><a href="苏魏公文集_page33.html">33</a><span class="current-page">34</span><a href="苏魏公文集_page35.html">35</a><a href="苏魏公文集_page36.html">36</a><a href="苏魏公文集_page37.html">37</a><a href="苏魏公文集_page38.html">38</a><a href="苏魏公文集_page39.html">39</a><span>...</span><a href="苏魏公文集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
