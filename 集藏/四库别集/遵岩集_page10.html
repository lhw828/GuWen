<!DOCTYPE html>
<html>
<head>
    <meta charset="UTF-8">
    <title>遵岩集 - 第 10 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 10 页/共 31 页</h1>
    <div class="content">　　徒然往日矜佳丽地作天开只在斯呉楚荒郊奄作苑江淮流水即为池人夸才藻称三杰家应星文置百司太息六朝词赋客芳徽空想盛全时
　　帝京歌舞盛欢娯表里河山乐事俱金埒借茵遥出郭朱楼照水防通衢妖氛洗后江长静王气生来地尽苏若使墨卿称主客不论汉室有西都
　　恭覩留都大内作二首
　　壮丽谁言汉未央钩陈华葢翼明堂千门旭日光分映双阙中天势欲翔前殿曾闻临遣帅离宫屡是从诸王防臣已恨生时晩拜手徒思颂太康
　　欲知开造与天侔圣迹难寻帝业留苑外河山纷锦错城中楼阙若云浮深宫红树春长闭髙掌金盘露不流常现瑶空云五彩曾随仙仗奉宸旒
　　春日行观禁中髙皇帝旧苑二首
　　千门台殿碧波流咽尽寒声出御沟天上桥山仙驭逺人间圆峤禁城幽花狂不记当筵舞鱼巨曾经听乐游垂栁依防春不展为思恩幸半含愁
　　芳菲御辇屡经过寂寞于今歳月多草色犹如思望幸莺声尚解啭当歌更衣帐冷空瑶殿窥镜防荒咽玉河太液宫前旧池水年年春雨长新波
　　寄赠黄宗献守璚州兼柬顾与新宪使
　　主恩怀逺托分忧万里乗空并是游百室日南开北户孤城海上俯中流津桥喧处为珠市郡国晴时见蜃楼持斧风流贤使者政成觞咏接诸侯
　　送郭世重出守南宁
　　朗宁荒絶不堪栖游客思乡转路迷千岭骤昏如瘴起四时不断有猿啼编氓半是居蛮洞行路相言避毒溪千载播迁仍寘逺好凭鬼卜问南鸡
　　幽居翫雪柬人二首
　　肃肃隂冬布令纷纷白雪昼凝华明姿敌日堆难散弱质凌风舞易斜楚地有田皆种玉寒空不树自飘花此时正忆离居者赠把琼英比折麻
　　江城雨雪及春归三白呈祥表应祈【时礼部祈雪雪降】皜素凝华因地积轻盈弄出鬬风飞千峰掩翠皆同色四野垂隂倍有辉独羡仙郎操妙曲声髙真使和人稀
　　移居
　　栖栖防禄岂谋身扰扰移家学避人髙栁欲栽当外户青山依旧借东邻门无车马何须僻窻映图书不为贫籍系中朝心在野谁知陆地有沉沦
　　髙祠部子逑访予告中值予出游不在见投赠章聊用奉酬
　　因病相侵却得闲一官方在是非间身同云出无留处住近城隂独掩闗髙士已题鳯字去野人空共鸟飞还间窻寂寂春光早惆怅清扬不可攀
　　出游城南山寺
　　一官常懒爱僧闲来往禅机每扣闗緑栁闭门空自长白云出岫不知还欲牵簮绂奈微力岂少鸎花非故山那似匡庐为社者投师不逺栗林间
　　游朝天宫
　　蓬莱元自道家山帘户隂隂珠树闲乞向朝中除仕版却来方外着仙班花间犬吠知人至空里鹤飞为客还一扣闗回念想因悲扰扰在尘寰
　　登江东城楼
　　花片飞飞栁色深登楼一倍搅乡心长隄烟草迷人去逺寺夕阳带磬沉江水无风时起浪春云不雨每成隂踌躇满日时相防惆怅前林倦翼禽
　　春日怀归
　　东风送暖雨晴春栁色莺声满四邻道胜自然千虑舍身闲何恋一官贫朝来废栉防山色日里扃扉避世人岂有微才逢圣代空令失计远严亲
　　游天界寺逢蒋南冷子云留赠
　　香林新雨四无尘緑树初齐古寺春病起独寻芳草路林中偶接放歌人未酧谈笑形相得稍问姓名意已亲落日还归城阙去愧君云水一闲身
　　请告弗允赴省作
　　腰章束带不胜羸还顾自身却自疑田畆难忘平子赋云山也笑尚书期出门骑马逢人懒曵组升堂畏鹤知舎里青青春草待若为留色慰幽思
　　请告弗允后寄蔡比部道卿
　　无才岂料乞身难强学城东且闭闗世事浮云机乆息故园芳草梦空还春栽药品因多病日理图书转觉闲不得自矜年少壮相思一夕损红顔
　　省中
　　古木隂多莺乱移白云不去伴留司侵堦草长闲终日拂印尘深锁几时散地菲才容吏傲低头寸禄令人悲颇耽恬旷频欹枕仆从翻嫌出省迟
　　哭梁宅之
　　天道苍茫不可知重泉寂寞所从谁只余兰气芳华省独有萤光识敝帷无使求书忘旧草何人脱剑赠枯枝萧条落日闻邻篴泪尽无由世上期
　　和李司业懋钦登庐山石耳峰读空同先生之诗作
　　同声殊世易怀思惆怅风流不在兹真迹爱从苔刻认旧题多是野僧持张衡不负扬云待屈子能令宋玉悲流落当年何足恨斯文今见后贤知【李诗有谁令流落明时去之句】
　　题箬溪草堂赠顾中丞
　　箬溪溪上箬隂繁主人葺箬卜溪源近市荒惟三畆宅负城幽是一丘樊雨滋兰蕙防成畹径长蓬蒿渐塞门大徳如今俱小隠壮怀相对欲何言
　　夹浦舟中别李湖州邦良
　　篁夹防似湘隂一夕孤舟千里心地逺谁怜臣道枉官贫转使故交深幽兰自馥皆同臭折羽卑栖各异林临路殷勤何所赠匣琴珍重少知音
　　游茆山赠两道士二首
　　厌世归心大洞天玉皇按籍许为仙身飞金防朝元去手捧瑶篇拜阙旋白日鸡鸣霄汉里古时杏拂羽幢邉自言弃迹方成道枉诵从前内外篇
　　尊师得道貌如童追蹑岑崟但使风毋道姓名千古上时闻笑语五云中开山指顾逢秦禅行洞应知与蜀通忧患相仍兼疾病愿祈一粒发凢蒙
　　宿茅山栖霞道院
　　凉月髙松翠影长石坛隂洞映苍苍山烟发气邻丹灶涧水流芬潄药牀静见道心生白室闲披仙箓检青囊投身未卜他年计明祷茅君一瓣香
　　防茆山柬唐太史应徳本与唐期往而予不能待因以嘲之
　　闻有人间不死庭遂歌招隐浩长征巢鹤青松年共老经泉白石色兼清神君迹化名空在幽洞花深客自行为语稽康仙分薄纵逢石髓也难成
　　寄题吴兴吴太仆园亭
　　吴兴本是佳山水况复名园选胜开曲引苕溪来涨沼平分岘石作层防琴书数处无尘事花鸟三春有酒杯他日南寻天目顶因君清暇得徘徊
　　余干李春江先生致鲁国左相而归先生昔贰泉郡予方髫年在诸生中最荷奬识展拜感旧情见乎辞
　　登堂懽宴挹冲襟为问先生迩在林晚爱溪山轻相印日邀里族费家金门前流水心俱逺市里嚣尘迹自深却忆受知童子日徒然长大只如今
　　寄陆宪使选之李提学雅大田叅知叔于三君昔同礼曹今居官岭外
　　端居离索叹盈襟却记当年宠遇深抽笔每叅原庙对横经曾侍辟雍临恩私难恃防孤迹职事无称抱寸心岭鴈江鱼俱寂寞相思何处寄同音
　　送陈中川之汴藩雪中作
　　衣冠出饯晓匆匆白雪纷纷洒应空皜素明姿偏敌日轻盈弱舞不因风裛尘故为迎新隼飞片犹如防旧骢独把瑶华当别赠清辉莹质与君同
　　题将军游骑巻
　　青青细草满平原故将飘零马足闲春日朱楼垂首过暮云赤坂独身还偏裨各散他门下歌舞尽销旧帐间明月雕弓闲在臂不忘挂箭出天山
　　送宋龙门行甘州太仆
　　碛路萧萧闗树防君行万里事戎机忽到河源知地尽试登陇首见人稀时平塞下降羌静野旷秋余牧马肥却笑汉家求大宛贰师再出只空归
　　论文示门人方元焕晦叔
　　琴名录绮旧曾携柱是连城明月辉曲里其人如得见弹来于世肯听希终身已分长抛掷拭目聊为一取挥传得广陵真散后莫令手指与弦违
　　乐平道中暮宿田家
　　风雨萧萧仆马烦客身寂寞托空村深闻夜杵应傍舎静对寒灯独掩门难竟孤眠尸吏媿犹慙一饭野人恩晨兴欲问田家乐官骑催程不得言
　　徳兴道中柬陆毅斋宪使陆君昔同在礼部
　　客意悠悠忽自悲客防忆共奉恩晖春城栁色趋朝入天路香烟扈祀归官冗方知思昔遇途危犹未觉今非旧游零落俱何处职事逢君得暂依
　　临川郡楼张都阃招饮
　　楼阁崔嵬俯一州当楼置酒楚天秋参差梅栁军中乐髙下溪山城上游席照满轮宜取醉林飘一叶正闗愁银瓶颇怪倾难尽曾换将军旧紫骝
　　中州道院夜宴
　　孤舟宛在水中央仙洞深深草木香林下鹤行随得路径边萝蔓过罥裳兴来斟酌琼浆防吟罢参差玉树苍白露满天河汉浅还城灯火一川长
　　逢郑广文先生
　　童年释菜及门墙在泮常依芹藻芳座上谈经分半席斋中鸣鼔接余行徒持章句贪干禄独守簿书媿省方十五年来音问濶何期今日复升堂
　　赠郭佥事以亨起复入京
　　风尘沦落故交忘水上相逢益自伤持牍空慙劳吏道操觚终念戯词塲须臾握手王程廹牵引离心江路长此去帝乡应似客除书不省出何方
　　江千春评事使南昌予适以事行部丰城走笔寄赠江雅善鼔琴因以琴为赋
　　古琴宛转作龙形丝白桐坚各有名桐出峄山孤干植丝从天汉七襄成何言异质元同调不是知音岂发声水绿山空清夜里如闻别鹤两方情
　　予行部丰城建安李君时言往提督滇南道出兹邑相见甚懽君出髙文见示稍为论订遂及性术之辨最多往返
　　一从为别苦无懽汩汩交游意不存此道常遭下士笑将心懒向世人言斜阳萍水逢防手深夜兰灯恵讨论不悟当筵忘肉味含情相对似穷源
　　庐山
　　衣袂翩翩接鸟翰营廻磴道出千盘峰峦拔地纷殊态楼阁中天起壮观斜日色开三楚秀防云隂散九江寒将同名岳期终老且向匆匆客里防
　　春雪同省长诸公防集
　　绛烛燃霄深院阑广庭积雪不生寒春声笛里梅花落夜色杯中竹叶干坐上拂衣先起舞灯前改席更留懽人生分合兼衰健今夕须知一醉难
　　宿天池寺示同逰薛仲常
　　在世多忧坐自拘防官未得惜驰驱因寻絶顶逃人迹偶滞髙斋减病躯理髪晨光窥石镜焚椒夜气对香炉一心生灭元无取不语但应尔与吾【石镜香炉俱峰名】
　　宿天池寺明日下山寺僧相留予愧其意爰题西壁
　　隂隂松竹覆层峦兰若深开曲径寒树里灯縁传法现林间花是讲经残窻临石镜天长晓门掩珠帘夜欲阑释子相期无以答未除妄想为防官
　　登佛手巗屋角岭诸山
　　縁崖百转几经休廻复千峰晩气浮路絶见僧行树杪猿鸣呼客入林幽平防珠斗悬灯影俯瞰明河激涧流颇似谢公髙简性领州不自废山游
　　由大林寺寻讲经台因循香炉侧下山
　　十尺飞萝手自援鸣泉数处弄潺湲半峰栖雾逢僧湿絶径穿云见虎闲岸帻正宜巗石上褰衣时傍竹林间夕阳翠巘防尤好去路心知是下山
　　暮雨投圆通寺宿
　　野色苍苍逺寺防因闻钟梵起归依僧闲正伴谿云返客倦偏逢夕鸟飞一院燃灯通暗路满空香雨沐尘衣斋心愿学无生理汉绶婴身叹迹非
　　得舎弟道原书欲来豫章乆而未至
　　报书省我喜终朝日日相望正寂寥尺素翻疑鱼腹幻寸心真惜雁行遥夜长綘蜡花空艶秋色芳池草已凋愁极欲将荆树植连枝照室免萧条
　　除夕示原弟卧病
　　深夜残炉火剩红如灰一念懒书空欲归旧里时难决未遂初心歳又穷寒色暗消灯防里春光细入漏声中客居寂寞真怜汝骨肉情亲病亦同
　　元日于藩省祝贺述怀东徐少湖太史
　　苍苍寒色满严城霜露楼中刻漏清烟杂燎光防晓浅风揺烛影觉春生壮心已谢鹓鸿侣病齿空余狗马情才薄本宜长逺斥问君何事厌承明
</div>
    <div class="pagination">
<a href="遵岩集_page9.html">上一页</a><span>...</span><a href="遵岩集_page5.html">5</a><a href="遵岩集_page6.html">6</a><a href="遵岩集_page7.html">7</a><a href="遵岩集_page8.html">8</a><a href="遵岩集_page9.html">9</a><span class="current-page">10</span><a href="遵岩集_page11.html">11</a><a href="遵岩集_page12.html">12</a><a href="遵岩集_page13.html">13</a><a href="遵岩集_page14.html">14</a><a href="遵岩集_page15.html">15</a><span>...</span><a href="遵岩集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
