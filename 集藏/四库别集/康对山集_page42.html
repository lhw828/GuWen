<!DOCTYPE html>
<html>
<head>
    <meta charset="UTF-8">
    <title>康对山集 - 第 42 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 42 页/共 47 页</h1>
    <div class="content">
书幸庵 赠卷 后序 【马刻未收】 

此幸庵先生归致时公卿大夫□□□赠之诗也先生勋名事业昭在人耳天下之人莫不知之仰之后之人有读是集者抑可以觇先生意□于百□之下矣西安太守赵侯旨为司马大夫与知于先生甚厚见墨集喜而刻之以传谓予当识诸后因具岁月于此于乎先生之归二年矣而陶然之怀浩然之气犹夫昔也岂非赤松黄绮之徒出绪以济时反真以敦化者哉嘉靖乙酉夏四月壬寅谨识 

沜东灵药记序 

予惟造化之变易其微妙不可易而言也缁黄之流籨事于此何可胜道然实不足以副名虗恢之意多而驰骛之习远以育诱育鲜弗瞽矣予自戊辰归田士大夫间有过者率称金谷石鼓之术炫耀过情综核弗应举世效之无一成者岂为方之本谬哉想象猜疑加以脱夫利口乌得不难向尝玩土宿之论究宝藏之言乃知草木金石一切相湏犹医之若臣佐使相疾为剂理之自然智不能加愚不能少信乎魏伯阳以类辅自然非谩说也暇日即诸家所收删其诡僻约以恒见萃为一编名曰沜东灵药记用存家笥聊备省观通变求之宛如在目夫事虽渺昧道实简便格物之余或广别识固非徒然妄求非分可拟耳若夫金谷石鼓别有妙者难以例言也壬午十月十三日太白山人序 

赠渔石子序 

渔石子以名御史推择为陕西提学副使由壬午至今六年矣关中名士凡有与被渔石之教者莫不渐德感化钝者奋而利者惧于是彬彬然视往益懋予观其盛友其人未尝不附髀而叹以为渔石子善教乎吾关中也盖若是哉是岁东有二月甲寅上以山西狱讼之事不可无誉望之臣以专之乃特简命吾渔石子焉西州之士张某秦藩曹士奇二十余人过予出是册请题其签予读其诗感其意因语之曰之子之于渔石其眷恋恳亟奚啻赤子之于毋也辞婉而思长意□而感邃盖非所谓声音笑貌于先生长者矣予将序述之子之意于首以告诸观德之君子或亦有所采焉曩者渔石子之来关中也予谓其必能振作兴起以益吾西土之士天下之为是官者非不欲士之皆善也然而意有所弗逮怀有所弗长则行矣而忽踬往矣而复沮故虽终日劳劳所事而动之不化教之弗驯不屑之人犹重假昔以自文于妻子闾里之间士安于习见狃于素闻虽殊被奖与勉进焉者亦玩而罔信顾而自疑是士艰善道俗乏厚风君子于是盖窃有忧心焉先工于礼必皆有等级者所以示轨则明分限使智不得踰而愚不得杀也至于贤否之际乃混混焉以施区区乖错指摘参谬是无怪秋贤者自疑而否者借口此怀之不长意之弗逮之咎也渔石子涵育启迪之意不浥乎古昔而举措独反于此是以关中之士无智愚贤不肖莫不各究其业而安其心惩其愆而逖其志凡以渔石子能以服其心逊其志焉耳矣人情纷纷日异若握沙煿影孰能迫之不违摩之毕聚如之子之于渔石子哉尝有约于渔石子曰他日去此予必送之乃今以儿女子之事不得送覩之子之意加耿耿焉后之君子其欲考渔石子之在关中者尚亦视夫之子之所陈者可也嘉靖五年丙戌冬十二月己巳序 

赠雨山子序 【此序马刻未收】 

夫君子之于天下因其敝而救之因其利而利之而巳故矫情者鲜功因民者广福传曰民之所好好之民之所恶恶之孟子曰所欲与之聚之所恶勿施尔也此言圣人善因民施化也故曰此之谓民之父母明兴百六十年海内晏然百姓富庶礼教兴行恩泽汪濊可以上轶成周下陋汉唐者行此道也古者天子省方廵狩庆让诸侯视民疾苦故庶民用章彝伦攸叙中叶以后继统者德罔比于先王上威亵则下不朝上佚欲则下咨怨故先王所以厚民敦化之道乃至无益于世此非法之过也嗣而行之不能惟其意者之过也太祖皇帝监于前代而以廵狩之事委之风纪之司岁　　命御史分按天下任大而责重法备而训详士大夫所以行道于时而报称于上者惟是官得以自为所谓吏治之隆污民生之疾苦惟是官得以综核剂量去其所恶而贻其所好察其所不欲而施其欲一年得其人则一方十余年享其利一年非其人则一方十余年受其弊此士大夫于资性问学二者所以相湏而相济也陕西北控三边西接戎翟馈饷偎繁百姓疲敝下吏舞文桀民傲法加以正德末造权幸骄放诛求尽乎锱铢荼毒徧于阛阓非二三君子相与周旋其间民则无子遗矣嘉靖乙酉冬雨山子以执事来治关中适干泾兴厔新有寇忧贼党虽获而冤带甚繁雨山子与镇廵藩臬诸公力正之危疑之民始有更生之望矣及乎发奸摘伏芟敝兴利崇义信教吏畏民悦则一时诸公未可先也夫□履者不激修常者舍妄此非本于资性而养于问学不可得而通也雨山子独能优入于是其动而有功行而物化可怪也昔予闻雨山子之义于是大夫恨莫能与之就见乃又亲见吾民被与雨山子之泽明年雨山子按部过予乃又躬覩其为人不但与所见所闻无憾也貌颀而恭履严而秦言序而理其气浩浩焉其心休休焉其文章彬焉是虽本之于天资而学问之所养不可诬也夫民易令而难忱也雨山子令下而民信教至而民从其行事一视于民因其利焉与之兴因其敝焉与之革如是而巳矣圣人不踰情以为理不矫俗以货名皆此道也其秋七月予自华山归过长安以采薪之忧留滞两旬雨山子则数往问予间有议论稽古昔之制明当时之宜繄予山居以来才一见耳冬十有二月辛亥雨山子以书别予东还京师因谩书此以赠夫士大夫之所学 祖宗之所定凡所以为乎民也今士大夫固有慕虗恢之节伤淳古之化者则斯民之疾苦何复止乎言浮诸履誉爽诸实非天下之所以望乎士大夫与士大夫所以自待乎天下者也士大夫欣慕雨山子者皆是也雨山子盍亦以其所巳行者见而语之乎兹予以望雨山子矣其有寄赠和答于雨山子者亦皆附具于左则斯言也又若为之引云 

刻台史集序 【此序马刻未收】 

此又浚川子为御史时之所著也宏放辨愽缛典则丽无不有之诚希世之伟观达人之独诣也浚川子并前沟断集寄予与无涯子曰沟断集既巳刻矣此又安有弗可传者念觉闻之曰聘虽不敏然于先生长者之载固不欲其弗兴天下愿学之士同诵习也愿夫子识其岁月以广吾浚川先生之懿训与吾无涯先生公世之盛予则因抚卷叹曰繇古及今文章之士所以自鸣其志意者不独传记所称也苟士大夫无公世之心思有以广视之则古之所逸岂但南华由丽邪夫作者之意但以舒发其怀耳非必欲与传于无穷也士大夫诚如吾念觉不欲掩其前修之微则连山归藏虽至今存可也念觉勉哉工始于是年正月戊子讫于是年二月丁丑嘉靖丁亥三月丁酉序 

送文谷先生序 

予以壬辰冬再诣长安文谷子来访予覩其人听其言有孚之君子也当时诸君子相访者顾无能如文谷子于是定交焉凡予所论说于文谷子者他人莫能觧独文谷子迎刃觧焉曰今之士大夫率以文章口耳之细能命一辞滕一说即小视万物皆莫已若是盖未尝反而求之于心故驰骛如彼耳然于辞说之末亦未之领畧也左氏国语一时之言其精粗虽异而大指无谬于事实故或微有出入亦不害其有物之言也今之士大夫窃取其语似而未通其大指故泛泛焉荡焉一自得所依盖好古之过也于乎斯言也岂寻常所能识哉孔子曰巧言令色鲜矣仁仁者心之德也学不求诸其心徒以言语文字之细贸贸焉终日以为道在是矣亦不远乎予今岁凡四会文谷子矣其所启迪士类一皆因之于心而求诸理故士子沛然兴焉诸以言语文字相胜者方退然若无也岂非文谷子之化哉闻文谷子以考贡不合于条例左迁治郡今天子励精求治庙堂诸公方虚心以求天下之贤翊赞弘化安有纯儒如文谷子者皆使之待年于郡而不亟登于朝哉于予是深有望于文谷子矣关中诸君咸有诗赠文谷子佥事南溟子以予为序故予以所得于文谷子者引诸首甲午八月戊午序 

王舜夫集序 

昔王舜夫在山东督□以五古诗二首寄予才情之妙近希覩也后见陈伯行所刻然甚少益足以觇其所为诗矣嗟夫舜之才典丽咸备机轴不凡盖作者之隽也不幸早死厥志弗究士林惜焉比自华山归道过长安遇伯子直夫出舜夫全集问序于予曰此亡弟舜夫之作也舜夫精力颇尽于此幸而不与俱亡亦赖于此而辈将刻之以传惟吾子序焉以诏来世予惟天地清淑之气以间而萃于人然辄予而又敓之故郦炎李贺百世兴悯鲍照谢眺千古共珍盖天不爱宝而恡才神不比淫而忌隽载集所览畧可征矣 明兴百七十年文章之士莫盛于弘治正德嘉靖之间其奇且逸者则光耀弗长仲默昌谷是巳理之合变达者畧焉世称寿者贵者百年之后寥寥无闻而郦李何徐世异代殊如一日也其得丧重轻逖乎弗骖予于舜夫又何伤焉集内诗若于首文若干篇共十几卷舜夫之制宏且富矣其行事载在志传列之卷首予不赘也嘉靖十二年甲午冬十月朔旦序 

送太守凫溪公入　觐序【此序马刻未收】 

天下之大府有六曰开封平阳真定济南兖州而莫如西安故吏部推择厥守视他郡尤谨焉陕西北控三边西环羗落转输馈给之类虽一切倚于西安才力稍长者亦能办之至三边八府之政凡经省会者无大小悉西安是归而经畧损益之际又惟西安太守预焉非有宏愽之才明远之识罔能济也凫溪公来守西安今将二年矣正巳率下遵道轨物州县之吏不敢有逸厥度污暴不作民志用熙饥馑之后屡获丰年修弊举废视昔改观总制渔石公廵抚南皋公皆深相推重藩臬未备须公底成故荐剡所称卓然有国士之风身系安危力回否泰非虚语也今年春予以女孙之事邂逅长安辱公知爱特厚数令德音弥增叹服以为余秦复生不复是过两公推重岂适然哉有试之辞虽世万益允也徐以俟之宁止是乎明年天下诸司朝 觐之期凫溪公将前共北上西安士大夫以书抵予征文饯公忧勤于民如彼其厚也吏民之望凫溪赡养厥生如彼其专也数月之违瞬息之顷尔百姓愁叹若违乳哺此其故何哉民穷之极昔也若以为分所宜然及今则箪食瓢饮皆为已有贪吏不敢肆行奸民不敢复施吞噬一日在府则饱暖无夺是安得而弗尔也今皇帝励精图治求民之瘼累下优札守令之诏 先朝故事循良优异者锡宴于朝以为有官之劝安知不以凫溪为首而 锡宴于朝邪顾问之余又安知不以凫溪公留置钓衡鼎弼之地以共成天下之务邪然则百姓之虑非过也巳敢以百姓之意书之以饯凫溪公而复吾西安士大夫之请嘉靖十三年甲午冬十月庚申 

奉寿南庄先生八十序 【此序马刻未收】 

嘉靖乙酉南庄先生时寿七十海尝撰文洎诗以寿矣今又十年先生寿盖八十海方欲具词寿先生而先生子壻绛州张主簿钦征序为寿海惟大臣之义在位则恭和以弼化在野则优游以□俗故周公吐哺而谟猷之士毕臻其门二疏享金而脂韦之徒咸愧其致是以敷勋当世流馨□□今昔所称蔑能加矣南庄先生昔以□保之贵职司邦礼望重德尊经济靡究归田二十余年清风大节弥□弥新大臣之义始终之道唯先生无□焉夫七十之寿古以为稀矧年踰八旬康强未艾传称天下之所?考德量贤不亦信乎钦父庭仪处士海三十年忘形友也间尝过海则数言南庄先生起居之详未尝不钦仰休风缅怀穹操元子伯音侍御及季子仲南太学才猷过人闻闻旷世辱承罔弃迭有致声其家庭之间晨昏之奉先生视其履乐其成内无恶于志外无拂于心休休愉愉或者汉疏氏亦少也 本朝大臣能以方刚之年脱荣狥义固未多见而驱遣之余犹不能委心息驾觊觎征举则所在而是望先生之风考先生之履有不汗颜愧死者则亦非人之子也故先生八旬之寿海则倾心感羡以为可以风化百世固不敢以鄙放之久为辞于钦之所请焉 

秦安县志序 【此序马刻未收】 

可泉方伯既成秦安志时汾西亢君知秦安县遂请寿梓人梓人告成乃走使以予序其首简予读可泉之志感山川清淑之气必欲锺之于人故圣贤君子之生山川之名随为穹□秦安居陇右万山之中而贤人君子之生代不乏人非其清淑之气承运播灵安能若是乎哉可泉子于是为之志以载其文献然亦有不可得而辞焉者矣志凡八篇首建置次地里次职官礼制学校人物田赋艺文末载权文公之文二十三篇若曰文章事业不徒今为然在唐巳如此矣亢君之治秦安吏畏民怀教化兴起西土郡邑之吏未之能或先也即志又可以见其所有事非琐琐簿□期□而巳于乎其贤矣夫于乎其贤矣夫嘉靖十四年乙未五月丁亥序 

樊子少南诗集序 【此序马刻未收】 

予昔在词林读历代诗汉魏以降顾独悦初唐焉其词虽缛而其气雄浑朴畧有国风之遗响后三十年会信阳樊子少南出其诗闻其议论盖初唐之隽者矣然体裁因时而易世道升降声音毕从亦理之自然者少南生八百余年之后能脱夫近习不聿造其奥如此非所谓豪杰之才哉或曰唐初承六朝靡丽之风非俪弗语非工弗传实雕虫之末技尔子以雄浑朴畧与之何邪曰正以承六朝之后而能卒然振奋其气词或稍因其故而格则力脱其靡也或曰然则盛唐不足邪曰所谓文之以礼乐而考得其成者也少南集其所为诗若干卷示予征予序其首因其偶合于少南而欣爱其体裁故以是归之学初唐而得初唐学汉魏而得汉魏学古君子使皆如少南斯可以为我有明之盛矣乎嘉靖十五年丙申春二月丁亥序 



【卷之十四】
 序五 
 跋 
 记一 

【序五】
 赠少参陈君平凉遗惠序 
 翟母太夫人王氏身后旌表诗序 
 林泉清漱集序 
 赠抚台寇公转少司寇比上序 
 汤泉集序 
 送袁介夫序 
 鲁斋先生集序 
 云将军哀挽录序 
 太微山人张孟独诗集序 



对山集卷之十四　　序 

赠少参陈君平凉遗惠序 

陕西之府地瘠薄而民贫敝者莫如平凉加以 宗室繁衍边冲往来岂惟州若县难府顾愈益难也顷以王府禄米词讼号为才守者且托事以归吏部推择其员　命甫下而求罢者虽其人表表时名乃望望焉去焉抚按莅及其境　宗室遮道诉论挥之莫之应之弗胜而守巡又纷剧诸务者凡民之休戚事之得失吏之臧否日千万以萃之而禄粮之伸缩支给之曲折惟守巡焉是司由弘治以来其克以称是司者予寔未之前闻况加以灾沴饥馑之变与庸吏鄙夫固执欲以俄顷之际成百世不刊之功树赡养休息之业免虏掠昏垫之苦哉此予于少参陈君之分守平凉重以兴怀焉去岁丁亥六月平凉城南之溺其祸之惨　国家百七十年所未有也士民莫不以筑城置防望之官曹而知府乃独难之惟君慨然以为已任曰往者虏所以卒至于关者正以关无崇墉焉耳今又当水灾失兹弗理民将焉赖于是请其事总制王公巡抚寇公巡按张君刻日起工民之从之比若归市甫及六月厥叙用成老穉欢呼妇子咸喜虽君之才识有余而心之为民弗能自巳者可因以具见矣故力犯羣议而克绥虏功亦士君子自然之効也平凉举人杨生廷美张生倌絜君治行过予请序以代合郡士大夫庶民小子之意予重感君之能以君子之道治斯地也因遂以平凉之难治者推而言之近予自华山西归过长安平凉　宗室以禄粮弗支唁于抚台凡数十人寇公附髀叹曰安得陈君与处时君守关内平赈府东予会诸临潼见民之诵声纯然长者也观寇公之言则杨生所以致意于君者岂其私比哉御史端君者正人也道君平凉之事以为难能则杨生之言益将有据矣 

翟母太夫人王氏身后旌表诗序 

吾友都察院右佥都御史翟公志南生四岁而违育于先公太安人辛苦备尝以抚志南茕茕一室余年三十虽邻里姻尚??不能识其面远近闻者莫不以太安人之操难能顾藉隶戎伍官曹未有以其事 上闻者迨正德戊辰志南举进士为户部主事会有貤封之恩太孺人被与宠光安享荣养值抚宁卫指挥陈勋具奏乞旌表以励风俗方下礼部核实而太安人旋卒京邸部以时制死者不举其事遂寝志南读礼于家值人有自吴下至者出大理评事李吉乞旌其母陈氏守节奏牍刊册与太安人事若符契比终制援例恳请于　上有命允旌宅里志南且喜且痛以为太安人平生清苦万状幸获微禄以养而年不逮享仅及六旬倏尔沦道及蒙　旌表盛典乂尔不克躬覩一时缙绅士大夫闻者莫不伤悼或为歌诗风咏其事卷帖盈椟玉映金辉佥宪张君履谦者志南之乡人也数重太安人之节以书抵关内诸公及乡人诸君子益求咏歌以朙扬太安人之懿谓海辱知志南宜序其事于首简海闻太安人之德熟矣顾可以荒野辞耶当先公之计初至号泣之极太安人滨死亦数矣忽以舅姑高年在堂是思遂忍死以图终养虽在寒□而生事死葬物备礼尽悉无遗恨丈夫所不能而太安人独能之视古之人奚愧也志南言某就学时太安人教诏之意尤极恳切每夜诵习则太安人灯下执女事一日某长饮于所亲归晚太安人责某曰吾不能为若母矣某固长跪请罪太安人始持某泣曰尔父宜念也尔荒怠若此是能念尔父耶是使我无面以见尔父于地下尔何庸焉盖至是志南益自淬砺以求无负太安人之教故成名亮德一时知名之士皆莫之及者太安人之教深远矣海惟人之成德虽本于天资学问而其熏陶渐染之力亦不可诬也太安人以苦节自甘终身益严而志南克笃孝思迪哲于朙如此又以见犬之所以临监于下者其感通昭应之妙的有可征又如此先公之盛德太安人既以苦节报之是虽桴之应鼓影之应形何啻哉　　圣天子以仁孝化天下尊用德性登崇俊良而志南复以孝道节镇大方行政施化吏民寅畏感慕有韩范之风则太安人之泽又将以及于无穷身后之褒赠方且有加未艾也岂止于前日表章宅里之一事邪海不佞愿书以竢之 

林泉清漱集序【马刻未收】 

此亡友野堂王君仁瑞之作也野堂有美才敏思遇有所感则诗若词应口而出无竢点撺俏意俊句层见迭出挥洒示人四座称羡以为难能至于填腔诗韵得谐即巳初不深求东锺江阳之细其间或至以庚青恊东锺以寒山恊监咸者曰歌之不离是即大恊我道盖如是耳客有难者笑而不答巳而曰于戏三百篇亦古之乐歌也被之筦弦荐之郊庙神人以和顾岂拘拘于韵者天地间所闻皆韵视作者何如耳夫岂有不恊哉长白山人徐本良曰仁瑞之论奇矣何古诗有恊韵而律诗则专韵乎今之歌曲犹律也故乐府法以知韵为第一义分甚严也世代之相乘风俗之沿习柰何可以如是论也予次第野堂之着将刊以传世而犹以二君之言序诸卷首虽所以爱其才之美又因以朙其法之不可废也 

赠抚台寇公转少司寇比上序【马刻未收】 

是岁春正月刑部左侍郎缺吏部再疏名上请乃以巡抚陕西都察院右副都御史寇公升右侍郎咨至公将赴命　阙庭而总督粮储右佥都御史刘公陟右副都御史代公既交承巳乃以书抵予曰公抚绥全陕余三年矣廉公爱惠上下仰服兹膺峻陟北上有期某属有交承之谊镇巡藩臬而下佥谋同词欲执事有言以着扬休美垂示永久并纾某辈感怀惜别之情是惟执事之不恡也予惟两公誉望并隆咸以节钺有事关中百姓感荷德教浃被骨髓上重念西土特慎简命交承之妙至于如此此西土生灵之福也敢以疏陋自辞哉昔予读书中秘盖尝夷考方镇建设之畧矣然所以致意于生民者无纤细不备也顾行之既久法烦弊滋公卿受命而至者志于奋振或畧于匡宁亟于更新或遗乎稽古是以人之数易下骛于趋承审之弗精官渝于毁誉故民日益困心日益劳无禆当宁西顾之意非委任之弗隆责?之靡专也惟公以长者之道抚陕三年政不易令官不渝节事畧纷更民用宁谧饥馑相仍矣而保乂曲尽边防告急矣而计度愈闲关中父老以为钧阳公之后一人而巳言固非谀也公居岩廊之上尚以所以施诸西土者推之天下所以存诸平日者献诸庙堂以副　九重励精求治之意以开百姓康宁无疆之福讵非斯世斯民之大幸哉公固不可曰吾所典者邦刑耳余非吾之所及知也此固公之所以得时行道之大渐者士风之久偷公尝以之廑怀此今日之急务也孟子曰大人者正巳而物正者也公其谛是可焉此亦镇守晏公巡抚刘公巡按王公与藩臬诸公之意也敢因其请而遂为公赠之其感慕惜别之情自有诸公之琼章瓌制在兹予得而畧之也嘉靖九年岁在庚寅春二月廿又七日序 

汤泉集序【马刻未收】 

是岁二月余东游华山归故有廨日且渐盛因以二月四日南诣郿县汤泉北塘求汤自五日乙未始八日戊戌乃归然癣虽未瘳而右肱少阳公指许殊木不仁不俟三汤巳可矣蓝田塘子余未及至若华清塘则岁恒过之其水之清莹与暖具莫若郿塘故塘上亭子虽殊恶人不为嫌也汤后必徜徉观望得山川之美则吟兴横发莫能自制比归忽巳数纸因命录存箧笥命曰汤泉集聊记一时之趣焉尔以贻好事者必非汤泉胜事也嘉靖庚寅三月十日浒西山人序 

送袁介夫序 【马刻未收】 

夫理定者天未始不从也瞽瞍底豫而象傲以谐舜之理定也桓魋兴乱而圣集大成孔子之理定也故义许燕仇而精诚贯日策画长平而太白食昴又皆事激于心行拂乎履是以积毁销骨积诚返数忠臣孝子端人正士行不违理动合诸天良以是也余有事于彭麓山房道过盩厔学谕王君率诸生请予曰学有故事诸贡于太学者谕与诸生皆有饯赠今贡士袁介夫行将观国之光矣愿执事有言以赠以兴行盩厔之故事况袁贡士受知执事颇久执事尝以变不渝操危不易志许之兹惟执事之慨然也予昔闻盩厔学有此心甚嘉之□为他所难能然废而不讲亦有日矣乃王君与诸□适以袁贡士之行复之虽王君敦伦崇义之心有不能自巳而袁贡士为人之贤抑可知矣当　　毅皇南狩之日既称颂功德奖饬武畧求天下之无辜以侈大其事而刘祥等又以宇文锺私恨罗织希宠咸长盩厔与干州士民囚身系族惨动百室及缧绁而南死者过半袁贡士以英迈不挠之气感动天地值　　皇上嗣大历服朙清庶狱开疑涤滞公卿首以兹事下理微袁贡士则奸邪私与扇动浮言三十七人不绝如线之命与夫生者死者之族合数千人具就碪西市矣孰朙其无辜哉方祥以张姓巨盗收为心膂击搏良善袁贡士捽入省会囚车东迈虽至亲不敢正目道路观者陨涕如雨具谓不复生还而袁贡士者方且慷慨长揖神色不动若曰天日不耀则吾行不复自反而缩古之志人固无惴也岂知留以朙雪诸冤者天固有意于袁贡士邪予故曰理定者天未始不从也袁贡士之德无怒于人而有通于神明如此故予特重非私比也诸君子敦义振废不于他人而于袁贡士岂偶然哉袁贡士行矣他日显庸于时受安上治民之责其亦推广是操以为王君与诸生之光可朼袁贡士谅以予言为是而力行之则予且益与有光焉矣 

鲁斋先生集序【马刻未收】 

嘉靖戊子鲁斋先生裔孙泰和来知武功出先生集示海读之终篇见吾友栢斋何子粹夫所为先生祠堂记孰谓二百年余未定之论乃至是而定乎海不敏尝谓近世儒生言孔子之道者若明而实晦若近而实远鲁斋先生蹶起于中原播荡之余彝伦斁灭之际而能中行独复身为拯救故斁者复叙灭者复明遗言大训至于今日切近精实安详恳至比诸儒同而实异似而或非厥修逖矣盖先生之学愽以致其知故粹乎理而无弊仁以厚其履故优乎所至而独纯是以夷主皮叱斯文永赖非徒然也昔人谓功不在禹下海于先生亦以是云旧集猥烦错乱略无统纪因取而正之如左其本传碑志与名贤论述悉附其后泰和命工刊成属海为序于是以所尝私论于先生者言之而并记其岁月云 

云将军哀挽录序 【马刻未收】 

云将军者今陕西都指挥同知洮岷参将云公德敷之父也予昔闻将军名洎见其子知将军英毅卓绝之才与人殊也后又得太微子云将军传读之事之成败不足论其忠勇之风可以使人兴起于百世之下矣今春予有事于华山道过长安德敷出此卷示予关中及海内英俊之题殆徧咏叹淫佚若不容口匪可以知将军且足以知将军之子矣往者予初遇德敷见其人燕颔猿臂英然非所恒覩及接其语论随难不穷私心以为　国家有士如此抑何复有北顾之忧因与石岗子言之后石岗子与德敷北剿横盗益熟知其为人归谓予曰若子可谓知德敷者他日必成名将予相与两月其清节修操虽士大夫亦何以加也由是抚按藩臬诸公称重德敷亦不容口矣壮哉桥梓之俱贤如是也因掇其槩以为哀挽录序 

太微山人张孟独诗集序 
</div>
    <div class="pagination">
<a href="康对山集_page41.html">上一页</a><span>...</span><a href="康对山集_page37.html">37</a><a href="康对山集_page38.html">38</a><a href="康对山集_page39.html">39</a><a href="康对山集_page40.html">40</a><a href="康对山集_page41.html">41</a><span class="current-page">42</span><a href="康对山集_page43.html">43</a><a href="康对山集_page44.html">44</a><a href="康对山集_page45.html">45</a><a href="康对山集_page46.html">46</a><a href="康对山集_page47.html">47</a><a href="康对山集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
