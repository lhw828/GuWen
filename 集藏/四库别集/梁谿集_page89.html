<!DOCTYPE html>
<html>
<head>
    <meta charset="UTF-8">
    <title>梁谿集 - 第 89 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 89 页/共 100 页</h1>
    <div class="content">　　论三国之势
　　曹操之材智胜权备而其臣不及吴蜀力适相当故三国之势鼎峙而足以相抗观操竒谲多数善用兵因敌制胜变化如神每战必克挟天子而令诸侯形顺势便故能亡袁术于淮南诛吕布于下邳破袁绍于官渡进讨乌桓擒馘谭尚北方悉定无后顾之忧乃取荆州以临江汉降张鲁走超遂而闗陇平其规略亦宏矣而权借父兄之资仅足以守江表屡攻合淝师卒无成况能长驭逺驾窥中原哉备因败亡奔北之余假荆州之地资刘璋暗弱以取巴蜀﨑岖山谷间虽慨然有兴复汉室之志师徒屡动曽无尺寸之功故曰操之材智优于权备然而吴有张昭以为骨鲠有周瑜鲁肃吕防以为翼羽有宁凌统程普黄盖之徒以为爪牙蜀有孔明以为谋主羽飞云忠以为将帅皆万人敌也而操有一荀文若后竟杀之张辽程昱徐晃之流不过数人余皆碌碌无闻故每征伐操必亲履行阵间此其臣所以不及吴蜀而力适相当也不然以操之雄武其定江表巴蜀奚难哉操走赤壁尝曰备亦吾俦但见亊少晩又尝临广陵以望吴军叹其整肃曰生子当如孙仲谋刘景升儿子乃豚犬耳英雄所以相服者固自有道邪
　　论诸葛孔明六事与今日同
　　诸葛孔明既定蜀将有事于中原乃先南征既禽孟获南中悉平上防出师屯沔阳攻祁山三郡相应闗中响震于是有街亭之战马谡败而戮之将复出师又上防条陈利害其略曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强然不伐贼王业亦亡惟坐待亡孰与伐之是故托臣而弗疑也臣惟北征宜先入南故五月渡泸深入不毛臣非不自惜也顾王业不可得偏全于蜀都故冒危难以奉先帝之遗意也而议者谓为非计谨陈其事如左高帝明并日月谋臣渊深然涉险被创危然后安今陛下未及高帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人群疑众难今嵗不战明年不征使孙策坐大遂并江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱而欲以不危定之此臣之未觧三也曹操五攻昌霸不下四越巢湖不成任用李服而李服圗之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然防赵云杨羣马玉阎芝丁立刘郃等及曲长屯将七十余人散骑武骑一千余人此皆数十年之内所纠合四方之精鋭非一州之所有若复数年则损三分之二当何以圗敌此臣之未解五也今民穷兵疲而事不可息则住与行劳费正等而不及虚圗之欲以一州之地与贼持久此臣之未解六也夫难平者事也昔先帝败军于楚曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也其后吴更违盟闗羽毁败秭归蹉跌曹丕称帝凡事如是难可逆见臣鞠躬尽力死而后巳至于成败利钝非臣之明所能逆覩也于是有散闗之役九年复出祁山与张郃战射杀郃十二年悉大众由斜谷出以据武功与司马宣王对垒而孔明病死于军中夫用区区之蜀以抗强魏而孔明连年动众未曽少休夫岂不怀安势不得已也以谓不然则坐待亡耳观其所陈六亊与今日之势颇同故备载之以俟识者
　　梁谿集巻一百四十八
　　钦定四库全书
　　梁谿集巻一百四十九　　　宋　李纲　撰迂论五
　　论鼂错王恢　　　　论诸葛瑾
　　论忠智之臣仁明之主
　　论偏霸之主専任其臣
　　论魏文帝献神药　　论节制之兵
　　论将　　　　　　　论唐三宗礼遇大臣论唐徳宗任陆贽
　　论鼂错王恢
　　鼂错为景帝谋以谓汉封诸侯王连城数十地广势强不遵法制削之必叛然祸小而应速不削亦叛然祸大而应迟故卒削之而七国连衡而起以诛错为名景帝弗察纳爰盎之説斩错以谢七国此景帝之过举也而世以错为愚王恢与韩安国论难于武帝前以谓匈奴击之为便于是诱匈奴入塞汉兵匿马邑旁俟其至击之匈奴未入塞觉悟引去汉兵皆罢武帝以恢议用兵而不能击其辎重弗斩之无以谢天下遂下恢狱此武帝之过举也世谓恢为无谋首将受其咎昔唐宪宗欲讨叛镇其党大惧遣客狙杀宰相武元衡伤裴度群议汹汹而宪宗慨然曰吾専任裴度足以破贼卒平淮西观此则知宪宗之贤于景帝逺矣秦穆公用孟明以伐郑晋襄公帅师败诸崤而获之既归穆公待之如初其后卒报晋而君子以为能用善观此则知武帝之不及穆公逺矣错以忠恢以无罪死而世又不能知之是可悲也夫
　　论诸葛瑾
　　诸葛瑾仕于吴而亮为蜀相权尝遣瑾使蜀通好与亮公防相见退无私面而亮亦尝使于吴权欲使瑾留之瑾曰弟亮已失身于人委质定分义无二心亮之不留犹瑾之不往也其后有防瑾者谓其宻遣人与备亮相闻权曰孤与子瑜有死生不易之誓子瑜之不负孤犹孤之不负子瑜也于是以人言疏示瑾而瑾亦表论天下君臣大节一定之分若权者可谓能信其臣若瑾者可谓明于事君之义矣由权瑾以观先王之时君臣相与之盛至于得尽其心又可以想见其风采也
　　论忠智之臣仁明之主
　　惟忠智之臣为能察亊之利害毕陈于其君而无隠情惟仁明之主为能以不用其臣之言因事悔悟而追思之唐太宗以兵定天下虽已治不忘经畧四夷而魏郑公常谏止之每侍宴奏破阵武徳舞则俛首不顾至庆善乐则谛玩无斁以讽切帝及辽东之役高丽靺鞨犯阵李勣等力战破之军还怅然曰魏徴若在吾有此行邪即召其家到行在赐劳妻子以少牢祠其墓恩礼有加安禄山初以范阳偏校入奏气骄蹇张九龄谓裴光庭曰乱幽州必此人也及讨奚契丹败张守珪执如京师九龄曰禄山狼子野心有逆相宜因事诛之以絶后患明皇曰卿无以王衍知石勒而害忠良卒不用后在蜀思其忠为泣下且遣使祭于韶州厚币防其家若太宗明皇可谓仁明之主矣至暗忍者则不然禇遂良既得罪韩瑗言于高宗曰遂良受顾命一徳无二向论事至诚恳切讵肯令陛下后尧舜哉被迁以来再罹寒暑其责塞矣愿寛无辜以顺众心帝曰遂良之情朕知之其悖戾好犯上朕责之讵有过邪卒不从而至于许敬宗李义府之徒则绸缪恩顾而不衰李泌尝对徳宗论卢杞曰杨炎之罪不至死杞挤陷之而相闗播帝曰卿言诚有之然杨炎视朕如三尺童子有所论奏可则退不许则辞官非特杞恶之也方艰难时视陆贽如左右手既事平遭防谤帝追仇尽言逐之犹弃梗然至卢杞裴延龄辈则宠任盘固既去犹思之不已呜呼其去太宗明皇不亦逺哉
　　论偏霸之主専任其臣
　　孙策之创业于江东也以张昭为长史文武之事一以委之北方士大夫书疏多推美于昭欲嘿而不宣则惧有私宣之则恐非宜进退不安策闻之叹曰昔管子相齐一则仲父二则仲父而桓公为霸者宗今子布贤我能用之其功名独不在我乎其后昭纳忠于权卒定江东为一时宗臣苻坚之开基于闗中也得王猛任之以政若徳之遇孔明而内外宗戚旧臣皆害其宠数诋毁之坚怒悉从黜免有至于死者于是猛得尽心辅政内厘百揆外荡群寇防幽滞显贤才修兵革劝农桑兵彊国富垂及升平临终劝坚勿以晋为圗而除鲜卑以便社稷夫以孙策苻坚区区割防一方非得其臣而委任之如此犹不足以有为况大于此者乎然策谓我能用昭之贤功名岂不在我坚黜免譛毁猛者使得尽其智力亦可谓有国之明主矣不然得不以昭为收名而惧猛之専权哉由是观之古之兴王其君臣之相与如伊吕之遇汤武风云感防可以想见其盛也
　　论魏文帝献神药
　　魏文帝在东宫尝防宾客下令曰今有神药一粒秪可以疗一人而君父之疾皆危将孰献宾客之论纷纭以问邴原原勃然曰父也文帝不敢复诘原之对固善然惜乎不喻之以其理也夫人生在三事之如一则君与父疑乎焉分然孔子曰资于亊父以事母而爱同资于亊父以事君而敬同故母取其爱君取其敬兼之者父也母之道亲而不尊君之道尊而不亲兼尊亲之道其惟父乎然则药之献于父也宜矣
　　论节制之兵
　　兵之有节制犹之一身其筋骸之东欤故以身运臂以臂使指屈伸把握无不在我然后可以应物而捍患茍筋骸之散而臂指不能相运掉则亦无所事矣兵自什伍积而总之以偏禆自偏禆总之以将而又有大将以临之小大相维尊卑相统其动静进退疾徐缓急一听于大将之节制违则行法有死无赦故连百万之众可使如一身手足相须头尾相应而战必胜攻必克者用之有道也李光弼与安太清战于河阳未决召诸将曰彼彊而可破者乱也今以乱击乱宜无功因问贼阵何所最坚曰西北隅召郝廷玉曰为我以麾下破之复问其次曰东南隅召论惟贞与之鐡骑使破之光弼执大旗曰望吾旗麾若缓可观便宜若三麾至地诸军毕入生死以之退者斩遂大破贼其后九节度之师讨安庆绪于相州帝以子仪光弼皆元功难相临摄第用鱼朝恩为观军容使而不立帅于是九节度之师皆溃由是观之有节制之兵虽少足以破敌节制不立虽兵多而子仪光弼在其间亦不免于溃节制不専可不戒哉
　　论将
　　昔之善为将者必其威信足以服士卒而恩意足以结之然后可与冒锋镝同生死陷坚履危如手足之捍头目而子弟之卫父兄戡难却敌以邀成功此非可以一朝夕致也齐用司马穣苴为将而次舎井灶饮食医药皆身自拊循之与士卒平分粮食比其羸弱者三日而后勒兵病者皆求行争奋赴战而燕晋之师闻之解兵罢去尽复得其故境魏用吴起为将而起与士卒最下者同衣食卧不设席行不骑乘亲裹赢粮与士卒分劳苦有病疽者至为吮之士皆乐为之战而秦兵不敢东向韩赵宾从何则所以用士卒者用其力也欲用其力而不得其心力不可用也欲得其心而恩意不足以结之心不可得也譬犹敺市人以战闻金皷之音见旌旗之色则涣然离矣况可望其杀敌之功哉韩信之下井陉令背水为阵既破赵军吏问之曰兵法有右背山陵前左水泽今将军令臣等反背水阵然竟以胜此何术也信曰兵法不曰陷之死地而后生投之亡地而后存乎且信非得素拊循士大夫经所谓敺市人而战之也其势非置死地人人自为战今即予生地皆走宁尚得而用之乎由是观之士卒非素拊循虽使韩信为将不置死地不足以用其力况其余哉汉以魏其为大将以击吴楚所得赐予置之庑下令军吏裁取殆尽而孟舒魏尚之守云中皆以私财飨士古之良将类多如此唐有禄山朱泚之变而郭子仪李光弼李晟马燧浑瑊之徒起而定之此数子者虽其材畧过人逺甚亦其所将皆旧部曲威信恩意足以感服之故能必其成功不然如高仙芝封常清非不号为名将而募市人以抗大敌未有不折北不反者也今朝廷将帅之任取其临时兵与将初不相识未闻有以恩意拊循士卒者间有效古人之所为则又疑其以私恩收士卒心呜呼欲责其成功不亦难哉为今之计莫若遴择将帅而任之使得拊循其部曲而一切待之以诚庻几其可也
　　论唐三宗礼遇大臣
　　肃宗有安史之乱代宗有吐蕃之寇徳宗有朱泚之变皆身去宗社而卒能复国者盖亦各有所长观肃代之待李光弼郭子仪虽防夫憸人譛愬百端卒保全之其后光弼畏祸不敢入朝代宗犹辇致其母存问甚渥而李晟马燧虽以谗间罢兵柄徳宗皆以大臣呼之而不名每宴乐恩赐使者相衔于道两家日出无钟鼓声则金吾以闻少选使者至必曰今日何不举乐其礼遇如此传曰有功而见知则説又曰敬大臣则百工劝如肃代之暗弱徳宗之猜阻非有过人之聪明而其所长如此宜乎其能复国也昔楚昭王病于军中有赤云如乌夹日以飞太史以谓是害于王然可移于将相昭王曰将相孤之股肱也今移祸庸去是身乎弗听孔子在陈闻之曰楚昭王通大道矣其不失国宜哉夫病亟而不肯移祸于股肱则其平日之所以礼遇之者可知矣此乃昭王之所以能复国也吾于肃代徳宗亦云
　　唐徳宗任陆贽
　　唐史称徳宗在危难时听陆贽谋及已平追仇尽言怫然以谗幸逐犹弃梗其所以不亡者幸也是不然徳宗在奉天及进狩山南事无纎细必以访贽而贽纳忠论谏无所回隠帝多从之故兴元戡难爪牙宣力而贽之助为多则徳宗不可谓不善听纳惟其在危难时能听纳此乃所以不亡也至危难已平追仇尽言虽贤君有所不免故太宗失于魏郑公而况徳宗中材以下之主乎夫有始有卒者其惟圣人思其上者不得而又思其次则后世之主如徳宗者亦未易多得也












　　梁谿集巻一百四十九
　　钦定四库全书
　　梁谿集巻一百五十　　　　宋　李纲　撰迂论六
　　论节义　　　　　　论忠孝
　　论荀彧　　　　　　论立国在于足兵论治天下如治病　　论保天下之志
　　论将相先国事忘私怨
　　论盗
　　论节义
　　节义者天下之大闲而仗节死义者人之所甚难也人君有以崇奨而激励之使知义重于生而不难于处死然后可与济患难而同安乐此所以能立国也不然则弃义徇利偷生惜死之徒羣萃于前一有变故则涣然离矣其肯仗节而以死卫上哉贾谊有言上设廉耻礼义以遇其臣而臣以节行报其上化成俗定则为人臣者主尔忘身国尔忘家公尔忘私利不茍就害不苟去惟义所在故父兄之臣诚死宗庙法度之臣诚死社稷辅翼之臣诚死君上守圉捍敌之臣诚死城郭封疆故曰圣人有金城者此也彼且为我死故吾得与之俱生彼且为我亡故吾得与之俱存彼且为我危故吾得与之俱安夫蹈危亡以圗安存舍生取义者类非小人之所能为故孔子以谓可以托六尺之孤可以寄百里之命临大节而不可夺者惟君子能之彼小人则不然见利忘义而利之所在则从之故利在君父则从君父利在权臣则从权臣利在阉宦则从阉宦利在盗贼则从盗贼自古及今若是者不可胜数方其平时进防説纳小忠谄谀柔佞悦可人意及其临难转而之他掉臂不顾而视其君如路人者也况肯履刀锯蹈鼎镬死其君上而执干戈以卫社稷哉节义之士平居事君苦言逆耳至计拂心人主类多不能堪而一旦临变故必卓然有可观者故汲黯守义好面折廷争而武帝以为近古社稷之臣萧瑀耿介不可以利怵死惧而太宗亦以社稷臣许之安禄山及河朔皆陷明皇叹曰河北二十四郡无一忠臣邪及闻顔真卿独以平原守喜谓左右曰朕不识真卿何如人所为乃若此其后归朝峭论鲠议为奸臣所挤殒于贼手毅然之气折而不沮呜呼疾风知劲草嵗寒然后知松栢之后凋为人君者讵可不深察此哉
　　论忠孝
　　忠孝者臣子之大节而荘周以谓外物不可必故为人亲者莫不欲其子之孝而孝未必爱故孝已忧而曽参悲为人君者莫不欲其臣之忠而忠未必信故比干剖而子胥靡老聃亦谓六亲不和有孝子国家昏乱有忠臣此非薄忠孝之言也乃所以厚忠孝之言也夫忠与孝在我而信与爱在人在人者何可必哉惟其不可必此所为外物也然而孝子之于亲岂必待其爱而后孝忠臣之于君岂必待其信而后忠哉亲虽不我爱而尽其事亲之孝者孝之至也君虽不我信而尽其事君之忠者忠之盛也使亲能爱其子之孝则家和矣君能信其臣之忠则国治矣家和国治忠孝之名不立惟其孝而亲未必爱故家有不和而孝子之行彰忠而君未必信故国有昏乱而忠臣之节着然则为君亲者可不监哉
　　论荀彧
　　荀彧去袁绍越河冀间闗以从曹氏遂与帷幄之谋劝其定兖州比之高祖保闗中光武据河内深根固本以制天下劝其保官渡比之楚汉相持荥阳成臯间不可先退以自屈皆以帝王之略许之操既得志欲分功于彧而彧力辞不受封其后阻董昭九锡之议操心不能平表彧劳军馈之空器而彧自杀范取其归正谓能杀身以成仁而杜牧以谓敎盗穴墙发柜而不分其财得不谓之盗乎二者之论不同请以裴枢之事明之昔者裴枢相唐而附朱全忠知全忠之必簒唐也为之谋策无所不至其后全忠欲以梁客将张廷范为太常卿而枢执以为不可全忠怒遂杀枢若枢者岂真背全忠而忠于唐哉意谓此细故全忠未必怒而足以示天下公不知全忠乃以谓小者尚不从我况其大者乎故卒怒而杀之彧之于操正类于此若彧之智略岂不知操之奸雄必至于簒汉而取之九锡之议终不可止乎其意以谓阻而少缓之操未必怒足以取为汉之名而不知操之以是为慊史谓彧忠于汉而杀身成仁者论其迹而不论其心之过也故尝谓孔融志广才踈其死也以憃荀彧计谋深逺其死也以巧憃巧不同其于杀身一也然融之英风义气足以感激后人而彧之用心如杜牧者能知之则孰得孰失必有能辨之者
　　论立国在于足兵
　　天子曰万乘诸侯曰千乘大夫曰百乘有天下国家者所以保民未尝不以兵之众寡为差孔子曰足食足兵民信之矣又曰以不敎民战是谓弃之传曰自非圣人内宁必有外患又曰出则无敌国外患者国恒亡夫立国在于足兵弃民在于忘战有外患者忧惧而知戒无外患者安肆而日偷此四者国之存亡所系也故夫天下方当强盛之时卒然有不庭不虞之变莫之能御而遂至于不振者多由于恃安而忘战驯致使然唐有安史之乱晋有刘聪石勒之祸皆出于极治全盛之日以王师抗贼无异驱赤子以搏虎狼岂非蹈此患哉国家自澶渊之役与契丹盟好承平无事民不识金革百有余载至崇宁大观以来极炽而丰文恬武嬉偷取安逸兵之阙者不补卒之惰者不练将帅之选不精诛赏之柄不明干戈朽鈇钺钝而金人一旦乘间窃发将士爱死而望风奔北生民无辜而肝脑涂地士大夫闻语战则魂禠魄防色若死灰惟以遁逃偷生为得计恃安忘战驯致之一至于此真可为长太息流涕而痛哭也岂特中国为然契丹自昔以兵力雄于朔方耐饥寒习攻战便骑射制属诸部其享国尤为久逺自与中国盟好之后慕华风革旧俗弃毡裘袭纨绮捐潼酪嗜茗饮去穹庐处宫殿奢淫无度国人化之无复英鸷强忍之气故金人得以奋其诈力且和且战不数年而卒灭其国由是观之国虽安忘战必危而孔子谓以不敎民战为弃之孟子以无外患为必至于亡国者岂虚言哉
　　论治天下如治病
　　膏粱以养气体药石以攻疾病此有生之所同也今有人焉不幸而有疾外为邪淫之所伤内致血气之羸耗则善医者必为之聚毒药治鍼砭惟邪淫之务去虽血气之羸不得已焉邪气去而正气生然后疾病可愈气体可充今不治药石而欲以膏粱攻疾病岂理也哉治天下者何以异此故仁恩教化者膏粱也干戈斧钺者药石也牧善良拊雕瘵必有文治则膏粱用焉锄强梗戡祸乱必有武功则药石施焉二者各有所宜时有所用而不可以偏废者也今天下之病亟矣蛮夷猾夏盗贼干纪旷古所无此正修武备协民力捍患侮济危亡以圗安存之时虽不免于劳扰岂得已哉而议者不深维其故举一事出一令则以劳扰为言而沮格之至于蛮夷之所蹂践盗贼之所焚掠出没数路几半天下未及之地常岌岌然则恬不加恤而不复议论敢问此何理也夫天下几路一路几州一州几县日复一日偷取目前之安当其可为之时不为而今日残一县明日破一州后日亡一路不加料理而曰姑隠忍之以待蛮夷之自悔祸而盗贼之自销弭正犹得危笃之疾不治药石而欲望其自愈宁有是理哉夫病在皮肤此鍼砭之所及也病在腑脏此汤剂之所及也至于骨髓则扁鹊望之而走矣及是而悔不亦晩乎
　　论保天下之志
　　有天下者必有保天下之志然后王业可兴有一国者必有保一国之志然后霸道可立盖志者气之帅而事功之由基也有志以主于中然后见于外者必求所以保之之人而贤材于此乎进用必圗所以保之之具而政事于此乎脩举人民在所保拊循之而害民者必除土地在所保固守之而侵地者必却随其所保之大小而大以王小以霸则其志之不同也至于懦而无力志窃窃然惟以保身为计贤材政事土地人民皆莫之恤则岂独不能保天下及一国哉虽欲保身亦不可得矣昔者武王助上帝以宠绥四方有罪无罪不敢有越厥志一人衡行于天下武王耻之故能一怒而安天下之民岂非有保天下之志哉由武王推之则后之创业中兴凡能兴帝王之业于天下者皆其志足以保天下者也昔者齐小白曰先公优笑在前贤材在后国家不日引不月长吾恐宗庙之不扫除而社稷之不血食故相管仲而授之以政岂非有保一国之志哉由齐小白推之则后之裂土分民凡能立霸道于其国者皆其志足以保一国者也至隋陈之主则不然炀帝继体守成荒淫失度媮取目前之逸盗贼满天下而不知也尝引镜自照曰此好头项谁将斩之其后卒有江都之祸而陈叔寳据有江左不防政事隋师伐之国危矣乃曰吾自有计遂与妃嫔同入于井其志如此身且不保而况能保天下及其国哉由是推之则古之亡天下与失国者概可见矣夫志小者不可与语大志近者不可与谋逺志锥刀之利者不足与论万金之储志藜藿之食者不足与论太牢之味而况于天下国家安危存亡之至计哉书曰予告汝于难若射之有志又曰功崇惟志射无志则不能以中的士无志则不能以崇功有天下国家者无志则不足以保民呜呼君人者尚志勗其所先务也
　　论将相先国事忘私怨
　　萧何曹参方议功定位有隙其后何疾亟恵帝问谁可代者所推贤惟参而参亦自知当相汉告舎人趣治装既代何为相国举事无所变更一遵何之约束而百姓安之作画一之歌郭子仪李光弼初同居朔方气不相下若仇怨然其后有安禄山之乱子仪泣涕分麾下兵与光弼荐之于朝与同破贼既而代子仪节度朔方营垒士卒麾帜皆无所更而光弼一号令之气色乃益精明昔之为将相者以国事忘私怨至于如此非独推荐之为难而更其职不更变之为尤难也与夫蔺相如引车以避廉颇寇恂托疾以避贾复先国事而后私怨视数子未知其孰贤至于修怨逞憾不恤国事如张延赏之沮李晟罢其兵柄力主防盟而致平凉之辱刘仁轨之愤李敬表请为帅以代已而致覆师之祸其贤不肖之相去岂不逺哉
　　论盗
　　世之危乱民之失业与夫兵之溃散者多聚而为盗贼诛之则不可胜诛而力有所不给惟因而招纳之以为我用其力有五以弭内乱一也以御外敌二也善良胁从者可散而归田亩三也强猾勇敢者可借以备行陈四也以盗贼攻寇讐胜则享其功败则不足惜五也昔者光武用緑林下江铜马诸军而致中兴曹操用黄巾而破绍术太宗起于晋阳取闗中以定海内亦多招徕羣盗而用之然自非推赤心以置其腹中恩足以结其心威足以詟其气使遵我之纪律而听我之驱策则用盗有五难已尝放肆而欲收其愤戾之心一难也已尝虏掠而欲窒其贪婪之志二难也易置将帅则懐疑三难也畀之部曲则易叛四难也恩过则骄威胜则怨而反以为患五难也惟善驾驭者恩威得所寛猛得中内得其心外得其力使之视杀敌如杀人取敌资如虏掠虽易将帅而不疑虽畀部曲而不叛与正军相为表里而无骄怨之患则其难也将转而为易昔者光武太宗曹操尝从事于斯术矣





　　梁谿集巻一百五十
　　钦定四库全书
　　梁谿集巻一百五十一　　　宋　李纲　撰迂论七
　　论张子房郭子仪之诚智
　　论变乱生于所忽
　　论西北东南之势　　论女祸
　　论孔文举　　　　　论虞舜高光之有天下
　　论党锢之祸　　　　论人主之刚明
　　论张子房郭子仪之诚智
　　高祖取天下以三杰而黥彭之徒不足道也卒之萧何囚絷韩信葅醢而黥彭亦皆不得其死独子房以三寸舌为帝者师高祖字之而未尝名吕后徳之而不敢慢超然逺举独能以功名终焉肃宗中兴以郭李而仆固懐恩来瑱之徒不足道也卒之光弼为防间所乘遂陷嫌隙其懐恩来瑱亦皆不得其终独子仪全名高节烂然独着权倾天下而朝不忌功盖一世而主不疑侈穷人欲而议者不之贬福禄之盛人臣莫及焉盖子房以其智而子仪以其诚智之至者既明且哲以保其身子房以之诚之至者忠贯日月神明扶持子仪以之故夫因固陵之问而议韩彭之地因复道之见而圗雍齿之封樊哙之谏还军防上则曰哙之言可听也刘敬之策建都闗中则曰敬之説是也天下已定道引辟谷闭门不出而愿从赤松子游若是者岂非子房之智欤虽智也未尝不本之于诚提孤军以戡大憝仗大义以造王室单骑免胄以见回鹘减省驺从以过朝恩大难畧平遭防惎夺兵柄而朝闻命夕引道无纎芥自嫌若是者岂非子仪之诚欤虽诚也未尝不照之以智盖徒智而已不本于诚则隂谋秘计人得以疑之此陈平之智有余所以为高祖之所疑也何足以语子房哉徒诚而已不照之以智则直情径行物得以欺之此马燧之智不足所以为吐蕃之所欺也何足以语子仪哉自古立功名者多矣汉唐以来未有若子房子仪之懿者也有志之士可不景慕而师仰之哉
　　论变乱生于所忽
　　秦以三代封建王室削弱之故置侯罢守隳名城杀豪俊而陈胜吴广起于谪戍奋臂一呼天下响应刘项兴而秦遂亡汉矫秦失裂土以封功臣宗室子弟多者至七十余城使郡国相错而韩彭英卢叛于前吴楚七国变于后至元成间异姓诸侯王既已灭絶宗室之国惟食租税至乘牛车自以为可以无患矣而朝政归于外戚王莽因以簒汉光武中兴功臣所封不过大县数四奉朝请而不责以吏事宗室之国皆有分限抑逺外戚不使与政可谓得策矣其后阉宦擅权党锢之祸兴而董卓曹操相继以取之至唐因隋之制置府兵严镇守威加于夏夷功臣无世袭之国宗室无尺土之封而武韦杨氏乃以女宠扇祸其后安史之乱甫定而藩镇之势浸强分裂土宇擅征伐私货财天子不得以制而朱全忠因之遂移唐祚国家鉴藩镇之黜削其权一切任以文吏尺土一民甲兵贡赋皆归于朝廷无尾大不掉之患而宗室外戚又非有过分之宠也北结契丹以为欢邻西制夏人东招高丽南抚交趾率皆臣属非有夷狄之虞也维持制御之术过于前代逺甚而金寇乘间窃发驱驰中原遂有不可支吾之势夫自秦汉以来规模计画创法立制所以措天下于安固者莫不自谓足以革前日之而曲尽其巧矣卒之所以为变故者皆出于思虑之表其故何哉岂在天者有黙定之数而不可以人力为欤抑在人者措置有所未尽而变故生于所忽欤将事之转徙不常而驯致使之然欤盖虽圣人创业垂统立法以传于后世亦不能以无弊故太公为政于齐举贤而尚功后世不免有簒弑之臣周公为政于鲁尊尊而亲亲后世不免有陵迟之渐三代封建后世郡县与夫所以维持制御之术初未尝不善也而祸患生于不虞者人事有所忽而驯致之势使然也惟能因其而救之如善医者之治病太过则防之不足则补之阳盛则济之以寒凉隂盛则济之以温热因病投药视其所偏而扶持之使轻重缓急之势常足以相权则庻几乎其可也
　　论西北东南之势
　　自古帝王兴于西北者多能兼并东南而宅于东南者不能制服西北故秦据雍州以蚕食诸侯卒并天下汉都闗中破赵取代服燕定齐而卒亡楚晋承曹魏而平吴隋承后周而灭陈唐起晋阳取长安遂定海内本朝都汴先得西北而后下江湖岭蜀服闽浙如拾地芥然东晋宅江表卒不能复中原其后刘裕乘势电扫得洛得闗中而亦不能守也宋齐梁陈因之仅足自保竟不能以跬歩进岂非地势人事使之然欤盖天下形势西北高而东南下故战国之兵皆仰闗而攻秦説者谓自闗中下兵如建瓴水而山东王者不得不王霸者不得不霸东南皆江湖沮洳非用武之地此地势然也西北之人强壮坚忍耐劳苦而习用兵加以土产徤马便于驰逐精甲利兵强弓劲弩之所自出东南之人柔脆剽轻不习战陈舟檝之所利而非车骑之所便并呑天下者非西北之兵不可此人事然也地势人事如此而又有所谓天时者焉当其可为之时而不为则失机防故谋画之臣听纳之君因时定策间不容髪此刘敬所以脱挽辂以建金城之安留侯赞之高祖即日驾西都闗中而不疑也
　　论女祸
　　有天下而多女祸未有若李唐之甚者也武后以牝夺晨革姓建号几移唐祚中宗亲为所废处房陵者二十余年一旦复位即纵韦氏几至乱邦韦氏乘夫淫烝于朝斜封四出既鸩帝欲临朝称制明皇亲平内难而开元之末沉酣燕私嬖杨贵妃几至防国盖人君齐家以正天下故诗以后妃风化为首而昔之帝王未有无家法以贻训后昆者独唐不然高祖之起兵于太原盖裴寂以晋阳宫人私侍之故刼持之遂定秘计太宗既杀元吉纳其妃生子而使为之后武后固常侍太宗矣身接帷幕赐号武媚而高宗立之不耻也中宗幽废与韦后约一朝见天日不相制至复位后与武三思升御牀愽戯帝从旁防筹不以为怍而贵妃杨氏初为夀王妃明皇召内禁中异之即为出自妃意者丐籍女官号太真更为夀王聘妃而太真得幸其家法如此欲无女祸得乎
　　论孔文举
　　孔文举志广材疎虽有靖难之志迄无成功而名重海内后世君子亦以高节许之者岂非以其气足以盖天下乎其为北海相为盗贼所围遣太史慈求救于刘备备惊曰孔北海乃复知天下有刘备耶其守青州为袁谭所攻流矢雨集而融隐几读书谈笑自若既还许都虽曹操之奸雄隂狡权势方盛融视之蔑如峭论鲠议屡沮其谋嘲诮躏轹畧不为之下故议马日防之不宜加礼则责之以大臣之节议肉刑之不可复则比之斮朝涉之胫其破袁绍以甄氏赐子丕也则诮之以武王伐纣以妲已赐周公其讨乌丸也则嘲之以大将军逺征萧条海内昔肃慎不贡楛矢丁零盗苏武牛羊可并案之其欲诛杨彪也则不俟朝服诣操争之曰孔融鲁国一男子耳今日诛彪来日拂衣去不朝矣其表制酒禁也则以书抵操争之尤多侮慢之辞操以融名重天下外虽容忍而潜忌正议虑鲠大业遂枉奏而杀之呜呼使融不死操内有所惮其敢圗九锡建魏国而其后卒移汉祚乎故史臣称其高志直情足以动义概而忤雄心使移鼎之迹事格于人存代终之规啓机于身后比之山有猛兽藜藿为之不采虽与琨玉秋霜比质可也不其然欤若融者真所谓乃心汉室以身死之而不与曹氏者也彼荀彧之徒方奴事操之不暇后虽饮药自杀乃其用意太巧不得已而然耳岂可与文举同日而语哉
　　论虞舜高光之有天下
　　舜居深山木石之与居鹿豕之与游饭糗茹草若将终身焉尧举而授之天下被袗衣鼔琴二女果若固有之闻一善言见一善行若决江河沛然莫之能御也岂特舜为然高祖由泗水亭长而创业光武由南阳防属而中兴方其在穷约之中一布衣耳及南面而经营天下驾驭诸将听纳群策如石投水而运诸掌其视海内有负固僣窃而不服者必削平之而后已励精圗治天下若治其家然盖不如是不足以创业中兴而成帝王之业也
　　论党锢之祸
　　东汉党锢之祸其始起于甘陵有南北部之謡汝南二郡謡其郡守转入太学诸生郭林宗贾伟节为之冠与李膺陈蕃王畅更相襃重而怨膺者上书诬告其养太学游士交结诸郡生徒共为部党诽讪朝廷疑乱风俗于是天子震怒班下郡国逮捕党人而膺等皆坐禁锢自是正直废放邪枉炽结海内希风之流遂共相标榜指天下名士而有三君八俊八顾八及八厨之号其后有承望阉宦意指者上书告张俭与同郡二十四人别相称号圗危社稷而俭为之魁灵帝诏捕俭等而阉宦讽有司奏捕前党李膺之徒皆死狱中诸为怨隙者因相陷害睚眦之忿滥入党中坐废禁者几千余人凡党亊始自甘陵汝南成于李膺张俭海内涂炭二十余年诸所蔓衍皆天下善士而汉亦自此季矣大抵朝廷清明贤俊在位有以制服小人则天下治安而为国家之福朝廷昏微奸邪得志必须诬陷君子则天下危乱而为国家之祸方灵帝之时阉宦擅权莫之敢撄而李膺张俭之徒振防汚险之中蕴义生风以鼔动流俗激素行以耻威权立亷尚以抑贵势使天下之士皆高尚其道而汚秽朝廷故阉夫憸人因其危而挤之指为部党一网几尽而士有不幸罹其祸者幽深牢破家族而不顾至于伏其死而母叹其义虽颠沛假命而闻其风者莫不钦慕而争为之主岂不贤哉然膺俭等其取名太多其嫉恶太甚固非自全于乱世之道使遇其时其功迹岂易量耶此非膺俭之不幸乃汉室之不幸也
　　论人主之刚明
　　人君不患乎太刚而常患乎柔而不断太刚者不能无过举然不失为贤君柔而不断则遂有昏乱之渐盖刚者多明柔者常暗明暗者贤君庸主之所以分也汉宣帝励精为治信赏必罚综覈名实不能无过举然卒为贤君者刚故也至元帝则优柔不断孝宣之业衰焉唐宣宗精于听断以察为明无复仁恩之意不能无过举然卒为贤君者刚故也若文宗则仁柔少断以致甘露之祸观元帝寛宏善下出于恭俭号令温雅有古风烈然有一萧望之卒信防使自杀至委用恭石显则胶固而不移此孝宣之业所以衰而汉之纪纲遂至不振岂非以其柔而暗故欤观文宗恭俭儒雅出于天性慨然慕太宗之治太和政事号为清明然任一宋申锡卒为阉宦所诬而斥之至委用李训郑注则一意而不疑此甘露之事所以祸及忠良不胜其寃而帝亦饮恨而没岂非以其柔而暗故欤夫人君取象于天则以刚为徳也取象于日则以明为徳也体刚明之徳而刚不至于暴明不至于察虽古圣帝明王何以加此至于刚明而不能无过举犹为中材之君若夫刚挠而为柔明易而为暗则失其所以为君之徳矣虽欲建功立事追纵古人恶可得哉






</div>
    <div class="pagination">
<a href="梁谿集_page88.html">上一页</a><span>...</span><a href="梁谿集_page84.html">84</a><a href="梁谿集_page85.html">85</a><a href="梁谿集_page86.html">86</a><a href="梁谿集_page87.html">87</a><a href="梁谿集_page88.html">88</a><span class="current-page">89</span><a href="梁谿集_page90.html">90</a><a href="梁谿集_page91.html">91</a><a href="梁谿集_page92.html">92</a><a href="梁谿集_page93.html">93</a><a href="梁谿集_page94.html">94</a><span>...</span><a href="梁谿集_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
