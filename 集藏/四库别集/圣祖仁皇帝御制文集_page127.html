<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 127 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 127 页/共 217 页</h1>
    <div class="content">　　朕君临天下四十余载无一刻不以苍生为念近因西省望幸甚切故于冬时农隙减从轻骑由晋以及秦入境以来观风问俗见官方微有亷风民生略有起色闾阎之间俗朴尚俭朕心少慰朕自弱龄读书往往以不知穷檐僻壤之疾苦为叹息所以留心于官方吏治凡有来往者必先谘询民情丰歉偶有失时定加蠲赈且思晋省不通水运岁或不登即难筹画虽有州县存贮之谷米未必实数具在反益不肖有司之亏空也今岁山西收成颇佳尔等仰体朕爱民如子之至意晓喻民间若丰岁用奢则荒年必致匮乏敎以礼义导以守法重农务本藏富于民则朕无西顾之忧矣凡朕所经之处必大沛恩泽因今岁东省灾甚已蠲四十三年地丁
　　钱粮又免云贵广西四川地丁钱粮所以不能施惠但将四十二年以前山西所属州县未完银两米草尽行蠲免以示朕加惠黎元之念尔等即遵谕行特谕康熙四十二年十月二十六日
　　谕散秩内大臣公傅尔丹
　　今日阅射时兵丁所乗马惊逸渐近御仗诸年少大臣俱效年老大臣旁观不动惟尔直前勒止之可谓继武前人矣特赐尔貂皮褂一领嗣后益加勉力勿以身为大臣而不思奋力向前也康熙四十二年十月二十九日
　　谕兵部
　　朕巡歴诸省观绿旗兵丁无如提督潘育龙之兵者射既熟嫺人复劲健此皆统率将领之训练有方也自提督以下官员可俱加一级康熙四十二年十一月十三日
　　谕礼部
　　周文王武王古之圣君非他帝王可比向以孔子圣人已书名致祭矣此祭文内亦应书名康熙四十二年十一月十六日
　　谕川陜总督华显陜西巡抚鄂海甘肃巡抚齐世武
　　朕抚有区夏思臻上理期于举世乂安宵旰勤劳未尝少释而秦省为天下要地时厪朕怀曩者连岁荒旱所司未经奏报朕访闻得实即多方筹画运米拯救一由襄阳运至商州一命河臣由黄河运至潼闗一由湖滩河朔运至渭河一由甘肃运至西安分行赈济蠲赋已责安集流离秦民始得少苏自康熙三十二年遣皇长子致祭华山以来雨旸时若年谷丰登闾阎微有起色但秦省闗系最重且不通水运抚绥尤宜加意故不惮隆冬跋履风霜远临兹土见百姓欢迎载道且知今岁有秋地方文武官吏能恪勤奉职满汉军士亦皆训练有方朕心甚慰凡巡幸所至必大沛恩膏今将陜西巡抚及甘肃巡抚所属地方康熙四十二年以前各项积欠银米草豆钱粮尽行蠲免俟四十三年直隶各省咸获丰稔当将秦省四十四年正供亦行免征该督抚即通行晓谕俾穷乡僻壤小民均霑实惠傥不肖有司希图侵蚀以致泽不下究该督抚严加访察据实指叅以副朕爱养黎元之至意尔等即遵谕行特谕康熙四十二年十一月十七日
　　谕河南巡抚徐潮
　　朕念西土兵民生计乗冬令农隙之时特事西巡返辔京师道由豫省自入潼闗见阌乡以及河南府民生甚艰而怀庆稍裕至衞辉府则又艰苦赖薄有秋成尚能糊口傥遇歉岁必至流亡此皆大小官吏互相容隐虽有衰老病废懒惰退诿之员仍使在任以故贻误地方河南百姓质朴愚鲁输赋从未稽迟而今岁所欠乃至四十万两显系有司闻朕蠲除秦晋积欠钱粮希冀恩免而于中渔利现今民欠甚多俱免催征着将河南通省官俸役食补足所欠之数如有不完停其陞转俟完日开复特谕康熙四十二年十二月初六日
　　谕大学士马齐席哈纳张玉书呉琠陈廷敬学士色德礼铁图满丕阿兰防赵士芳王九龄曹鉴伦徐秉义
　　朕顷巡幸西省阅汾渭二水俱属大河直与黄河相通河南等处米谷似可由黄河转运但闻三门砥柱水势极溜船不能上朕欲往亲阅因陜州知州奏无路径断难行走遂未果行特命三贝勒同近御侍衞往视据回奏言伊等遣人乗骑渉河一道阅有神人鬼三门俱系凿石开通水从三门流出其势甚寛其流甚急古人于崖上凿有曳船眼孔但未经以船验试不知可否行走前总河靳辅亦曽奏黄河通于汴河但淤垫年久若行疏导即可运粮朕至河南阅河南府居各省之中水路四达最为紧要之地应于此处储积米谷毎年田畞岂能必皆丰收傥山陜等省间或收成歉薄即可将此积贮米谷修造船只由黄挽运若到三门砥柱船不能上亦可于三门砥柱造船剥运以至山陜诚使河路疏通则商贾人民大有禆益所宜于无事之时预为筹画者也豫省每年解京漕粮二十万石有竒若将豫省三年漕粮截留备用则陜西等省虽値歉收之年将此米谷运至彼处赈济殊属有益俟明岁再遣大臣往视康熙四十二年十二月二十日
　　谕吏礼二部
　　华显自简任总督以来洁已率属绥辑地方秦蜀两省事务料理合宜才猷茂着顷朕西巡秦省满汉文武官吏军民无不称举其贤忽闻患病溘逝朕心深为轸悼应加赠职衔宫保着议奏仍加祭一次康熙四十三年正月二十二日
　　谕吏部
　　教职官员必文义明通方称厥职近见直省教职官内不谙文义者甚多如此何以名为师儒训迪士子着行文直省巡抚将各属敎职通行亲试分别具题嗣后俱照此例不时考试康熙四十三年三月十一日
　　谕刑部
　　朝鲜国王李焞敬愼夙着其国人越境行劫随经捕获监禁奏请勘断此案不必复遣大臣前往察审可即令该国王审明拟结具疏奏闻康熙四十三年四月初十日
　　谕户部
　　山东省昨岁歉收若将河员俸工银两解往山东买谷则谷价必致腾贵江南产米之地又水路易于挽运着总河张鹏翮等即从江南购买谷石运至东省交仓还项康熙四十三年四月二十日
　　谕工部
　　楚省地方紧要屡次出征盔甲损坏是实提标兵丁所需盔甲勅行江南江西总督将伊标下兵丁盔甲内择其佳者照数解给楚省仍着该督捐造补额湖广提督等官不必捐造康熙四十三年五月初一日
　　谕起居注官揆叙海宝
　　古人讲道学者甚多而尤好非议人彼亦仅能言之耳而言行相符者盖寡是以朕不尚空言断不肯非议古人何以言之凡人各有短长弃短取长始能尽人之材若必求全责备稍有欠缺即行指摘此非忠恕之道也故孔子当时惟节取人之善隐讳人之短凡事求诸已并不非诸人是岂可少容私意于其间乎又人见讲道学之空言辄为之太息以为若等何不见用果见用必有可观此亦徒见其空言而云然也若果见用言行亦未必相符惟宋司马光编辑资治通鉴论断古今尽得其当而后之论者反未尝置诸讲道学之列司马光乃宋朝名相言行相符由此以观不在空言也故君子先行后言果如周程张朱勉行道学之实者自当见诸议论若但以空言而讲道学断乎不可朱子洵称大儒非泛言道学者所可比拟也康熙四十三年六月二十九日
　　谕大学士马齐起居注官满保海宝
　　朕从来无代笔之人凡批出谕防俱朕亲书至朕览过之书虽日月间隔不甚遗忘今虽年岁稍増而记性更进即目前陈列诸书内朕欲稽考某巻某字但指令近侍取之可以即得未尝一次错误大约存心清虚不但事不遗忘即疾病亦寡康熙四十三年八月初三日
　　谕钦天监
　　朕用仪器测验午正一刻十一分初亏未初三刻二分食甚申初一刻复圆查七政歴未初三刻二分日月合朔新法推算必无舛错之理这舛错或因误写字画或因算者忽略将零数去之太多亦未可定着详察明白具奏康熙四十三年十月初三日
　　谕兵部
　　曩洞庭湖用兵以需用船只交与靳辅于江南备造遂败贼成功京口船只皆巡防海道所用之船从前不加修艌辄致朽坏随处委弃朕所亲见这水艍犁船总督阿山理应于江南地方亲身速行督造乃欲委员赴浙江温州办造明属推诿殊为不合这船只即交与阿山作速坚固造完毋致迟误康熙四十三年十月初四日
　　谕户部
　　山东比年歉收民生饥馑朕焦劳宵旰未尝晷刻少释于怀四十一年钱粮既分别减免带征又停四十二年征收蠲四十三年额赋截漕平粜发帑赈施遣用多员分道赡养有就食京城者复分厰煑赈命满汉官员资送回籍并给以籽粒之需然后民间渐有起色今岁幸风雨和调二麦毕登秋禾稔获流移者悉返里闾复业者咸安耕凿朕于往来山东人等备加询问深用心慰但念被灾之余甫离重困若非大敷恩泽终不能遽底盈宁着将山东省康熙四十四年应征地丁银米等项除漕粮外通行蠲免从来水旱靡常抚绥百姓之道全视大小官吏实心讲求庶防民有攸济谕防到日该巡抚即饬有司张示晓谕务俾通省均霑实惠仍牖导小民撙节盖藏期于比屋皆有余蓄则于朕惓惓为民经画之意可以无负矣尔部即遵谕行特谕康熙四十三年十月初七日
　　谕户部
　　朕昨岁南巡至浙江见其农桑徧野户口蕃殖闾阎气象较胜于三十八年巡幸之时甚为心慰浙省钱粮虽前此屡经蠲贷而朕车驾经临应更敷恩寛恤俾民生益加充裕当回銮以后即拟免四十三年额赋因山东急赈灾荒遂尔少缓曽颁有谕防兹直省皆获有秋特申前命康熙四十四年浙江通省应征地丁银米等项除漕粮外着俱行蠲免谕防到日该督抚即严饬有司张示徧谕务使穷檐蔀屋均霑实惠地方大小官吏仍不时训诫小民令各守分节用不论年岁丰歉咸有盖藏庶无负朝廷殷殷爱养赐租给复之至意尔部即遵谕行特谕康熙四十三年十月初七日














　　圣祖仁皇帝御制文第三集巻六
　　钦定四库全书
　　圣祖仁皇帝御制文第三集巻七目录
　　勅谕
　　谕户部
　　谕户部
　　谕工部
　　谕内阁
　　谕大学士九卿等
　　谕刑部
　　谕内阁
　　谕吏部
　　谕吏户兵工四部
　　谕工部
　　谕刑部
　　谕扈从大学士马齐张玉书陈廷敬
　　谕山东巡抚赵世显
　　谕河道总督张鹏翮
　　谕河道总督张鹏翮及河工官员














　　钦定四库全书
　　圣祖仁皇帝御制文第三集巻七
　　勅谕
　　谕户部
　　今岁直隶地方雨旸应候禾稼有秋各郡民生皆获安恒业惟是去岁山东被灾之民自冬月以迄春夏流离转徙入顺天河间境内者甚多于时设厰煑糜所在赈救因而米价至今未减诚恐近畿一路闾井小民绌于生计是宜加恩寛防用宏休养顺天河间二府属康熙四十四年应征地丁银米着通行蠲免该巡抚即饬府州县官张示遍谕务俾穷乡僻壤均霑实惠以副朝廷优轸畿辅黎氓至意尔部即遵谕行特谕康熙四十三年十月初七日
　　谕户部
　　朕宵旰孳孳惟以康济民生为念每岁四方水旱皆谕令各督抚不时奏闻仍间遣人员驰往各路谘询农事
　　有自外省来者必详问所过地方雨旸耕作之状凡以民生所重无如粒食不得不预为经画也四十一年冬朕巡幸至山东德州闻知莱芜等六州县民被灾伤即与蠲免四十二年钱粮及四十二年春南巡视河经行防安一路见其闾阎生聚远不逮于从前随下谕详察被灾州县蠲除额赋并动仓谷赈济但赈蠲虽行而人民甚属窘迫非以赡养防古之法行之不能立遂生计再三筹防乃命官民愿効力者百余人星速前赴山东计口授粮给衣济用兼量助牛种等物贫窭之人皆赖以全活比朕避暑口外觉夏月雨水颇多即命行文移问山东等省而东省果告潦灾秋禾少收民滋困苦而地方人情犹帖然安堵此即遣官养民之实效也因又下谕増益多员并准运通仓米石以资急用顾各州县地广人众需费浩繁尤必大加赈施方能遍及特命漕臣亲赴东省截留漕粮五十万石分贮沿河鎭市冲要之地散赈而外即平价发粜而又谕满洲防古汉军每三佐领合派一人计得四百余人此所派人员每佐领领帑金一千两给之并备车辆驼马等物令分往山东各州县照前遣人员赡养以至来年七月为期其登青莱三府则截漕米由天津海道运至其地每府各三万石又遣用大臣三员分三路往来巡视稽覈散赈事宜酌定平粜价値而民间始尽霑实惠至于未经散赈之际饥民有流入京城者老幼仳急于得食爰于今岁春月命八旗王贝勒大臣内务府官员并汉大臣官员设厰数十处煑赈一月有余复念饥民抛弃郷土久住京师究非长防于是遣官雇募船只送还原籍仍给以银两为日用籽粒之资而流移之人遂得复安本业入夏以来风雨和调二麦稔登秋田多稼该省进呈谷穗合之往来人等奏对之言朕心始为大慰夫水旱灾伤事所时有非恃庙堂之上多方赈救则民将何依朕为山左劳心筹画者两载于兹乃幸奏有成效今三路大臣及该抚俱奏年谷顺成民生得所赈事告竣前后効力诸臣宜加奨劝去岁春秋二次遣往养民各员着察明议叙内有自出已力赡养者从优议奏其在京捐银及资送回籍人员亦着一并议叙尔部即遵谕行特谕康熙四十三年十月十四日
　　谕工部
　　洪泽湖之钉排桩原并非有闗于湖水但于往来船只甚有禆益是以去年悉令斜钉排桩闻今年湖中失风船只甚少此不但今年当修每岁俱当修之其桩木在江南采买价値亦贱着两江总督安徽江苏巡抚江西巡抚及织造每年捐助桩木交张鹏翮修理康熙四十三年十月二十二日
　　谕内阁
　　湖广省捐工建楼殊属糜费凡车驾巡幸之处一切需用从不取办于民而各省地方不肖官员指称修理行宫供备器物并建造御书碑亭等项名色辄动用正项钱粮借辞捐还究无偿补及至亏空数多复加倍私派科敛肥已以致重贻小民之累种种端不可胜指嗣后着严行禁止下所司知之康熙四十三年十一月二十三日
　　谕大学士九卿等
　　朕四十余年孜孜求治凡一事不妥即归罪于已未尝一时不自责也清夜自问移风易俗未能也躬行实践未能也知人安民未能也家给人足未能也柔远能迩未能也治至于上理未能也言行相顾未能也自觉愧汗何暇论明史之是非乎况有明以来二百余年流风善政岂能枚举其中史官舞文杜撰颠倒是非者概难凭信元人修宋史明人修元史至今人心不服议论多岐者岂非前鉴耶朕无实学每读朱子之书见相古先民学以为已今也不然为人而已之句罔不心悦诚服又读孟子尽信书则不如无书益见史官上古不免讹传况今人乎班马异同左国浮华古人以为定论孔子至圣作春秋有知我罪我之叹后世万倍莫及者轻浮浅漏妄自笔削以为自足不过好其史笔之名也朕论时人之际凡天下读书者皆能分辨古人之是非问以时事人品不能一字相答非曰从来不与人往来即曰不能深知目前之事作官之道茫然不知而百千年前无不洞悉何得昧于当世而明于论古岂非远者明而近者闇乎所以责人重者责已轻君子不取也明史不可不成公论不可不采是非不可不明人心不可不服闗系甚钜条目甚繁朕日理万防精神有限不能逐一细览即敢轻定是非后有公论者必归罪于朕躬朕不畏当时而畏后人不重文章而重良心者此也卿等皆老学夙望名重一时明史之是非自有烛见卿等众意为是即是也刋而行之偶有斟酌公同再议朕无一字可定亦无识见所以苦辞以示不能也康熙四十三年十二月
　　谕刑部
　　监犯患病应即拨医调治今岁在监病故者甚多此皆因堂司各官疎忽所致嗣后若复似此致毙多人将所司官员定行治罪康熙四十三年十二月二十日
　　谕内阁
</div>
    <div class="pagination">
<a href="圣祖仁皇帝御制文集_page126.html">上一页</a><span>...</span><a href="圣祖仁皇帝御制文集_page122.html">122</a><a href="圣祖仁皇帝御制文集_page123.html">123</a><a href="圣祖仁皇帝御制文集_page124.html">124</a><a href="圣祖仁皇帝御制文集_page125.html">125</a><a href="圣祖仁皇帝御制文集_page126.html">126</a><span class="current-page">127</span><a href="圣祖仁皇帝御制文集_page128.html">128</a><a href="圣祖仁皇帝御制文集_page129.html">129</a><a href="圣祖仁皇帝御制文集_page130.html">130</a><a href="圣祖仁皇帝御制文集_page131.html">131</a><a href="圣祖仁皇帝御制文集_page132.html">132</a><span>...</span><a href="圣祖仁皇帝御制文集_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
