<!DOCTYPE html>
<html>
<head>
    <meta charset="UTF-8">
    <title>石门文字禅 - 第 6 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石门文字禅 - 第 6 页/共 43 页</h1>
    <div class="content">


　　石门文字禅巻四
　　钦定四库全书
　　石门文字禅卷五　　　宋　释觉范　撰
　　古诗
　　谒嵩禅师塔
　　吾道例【一作比】孔子譬如掌与拳展握固有异要之手则然晩世苦凌夷讲习失渊源君看投迹者纷纷等狂颠韩子亦儒衣倔强称时贤凭凌作诟语到死不少竣后世师韩辈穴攘【一作长】犹可怜走【一作趋】名不自信逐队工语言哗然皇祐间【一作初】飞蚊閙喧阗田衣动成羣怒瘿空自悬缩头不敢息兀坐如蹲猿堂堂东山公才大德亦全齿牙生风雷笔阵森戈鋋隠然湖海上长庚横晓天作书肆豪猛挥斤莫敢前羣儿虽貎敬臆论已不専书成谒天子一日万口传坐令天下士欲见嗟无缘功成还山中笑语答云烟我来不及见山水自明鲜入门寂无声脩竹空满轩永怀翛然姿骨月耸清坚僮奴岂知此住此亦弥年指余以石塔草棘北风颠再拜不忍去听此绕涧泉吁嗟末运中那复斯人焉文章亦细事清苦非所便但爱公所守逺相诸祖肩迟迟哦公诗落日满晴川愿携折脚铛结茅西涧边嵗时逻松竹来此扫頽砖
　　补东坡遗三首题武王非圣人论后
　　青灯照华发掩巻成嗟咨事有世共见而意复难知杀父子受封殆非人所为孟津观兵者非天尚谁欺孔子盖周人而为殷宗枝欲辨则不敢亟口称夷齐使彼果圣乎古今无异词则其罪武王明甚无可疑呶呶与世辨泛滥惊羣儿惜不经栁子为一剖击之知谁千载下击节读吾诗
　　食菜羮示何道士
　　穷冬海道絶瘴雨晴墟里何以知嵗丰未夘炊烟起先生清梦囘科髻方隠几獠奴拾堕薪发爨羮藷米饱霜阔叶菘近水繁花荠都卢深注汤米烂菜自美椎门醉道士一笑欲染指诫勿加酸咸云恐坏至味分尝果超絶玉糁那可比鲜肥增恶欲腥膻耗道气毕生啜此羮自可老儋耳録以寄徐闻阿同应笑喜
　　己卯嵗除夜大醉
　　昔闻安期生以术干项羽羽无人君量佯狂辄遁去又闻鲁仲连舌有济世具人君欲禄之髙视笑不语吁古列僊人万事不干虑乃肯入世纷岂非以民故翩翩遥增击悠然知事悮道合人所难一律无今古我生饱忧患晩有二子慕肮脏刺世眼甚冝着闲处一篇引一杯举杯揖黎母
　　次韵李太白
　　我读谪仙诗句卒意不尽层峰俯絶壑可望不可进忽如登旋云便觉星斗近浊醪世间义糟粕真典坟先生琼液口不饮嫌其村只今牛渚春盎盎余醉防昔醉过汗漫怀袖揣昆仑尔来頽檐下负日虱自扪
　　次韵苏东坡
　　先生谪儋耳一叶航渺茫褊心隘世议怒骂成文章昆虫伏孔垤仰看青鸾翔世欲覊縻之凡虑不自量琼山绕珠渊宝光夜煌煌我曾至其舎月出波心房追惟对遗编灯火夜初凉丽词有逸韵文君方小糚便觉胸次间八窗玲珑光似闻青冥上幢节鸣佩珰先生应过我衣袖识天香
　　餽嵗次东坡韵寄思禹兄
　　我来客湘江独泛无人佐封疆接南越都防列百货方嗟嵗除矣仍喜此月大思归姑置之且枕曲肱卧餽问亦未能起看灯照座念贫米无舂笑冨粉转磨二者分劣优等是一年过唯有东坡翁作诗今续和
　　守嵗
　　除夕自不寐守嵗世事蛇念此嵗月往嗟哉难蔽遮旧嵗幸无疾新嵗知如何此夕且相守拊掌一笑哗静闻閙市中夜鼔不停挝弟兄醉酩酊冠巾堕欹斜我居岩壑中不觉日蹉跎和诗无好句其敢对人夸
　　别嵗
　　新嵗压已至旧嵗去不迟我尚留不住石火那能追不知嵗所在鳬雏喧水涯父老相邀迓年年知此时梅花只落尽又见春水肥我本无欣喜何尝有戚悲想见君饮酣一举时一辞春容尚能老此身那不衰
　　仙庐同巽中阿祐忠禅山行
　　好山不知源胜处藏疉嶂兴来理清防意适争勇往事异倾同识顾语山答响野泉行浅沙脱屦屡植杖相羊木阴下喘坐清相向阿祐华林风媚秀得妍状忠禅等鹄清精神照冰叚住山异比丘韵出羲皇上风度太清癯吐语极豪放拨置形骸外缷裓借草莽独余衰退姿面色余烟瘴胜践偶获陪兹乐非夙望一笑粲妍鄙散坐推少长媿无斜川诗苦语出牵强读之辄自嗟幸君一拊掌
　　送稀上人还石门
　　海昏石门在深谷排闼千峰如触鹿崫然独秀一峰髙自与千山作眉目曾学闗西一味禅众中杂遝多豪贤如今此老成新塔但有楼阁如当年道人今作石门客须眉尚带芳鲜色冷斋説我旧逰处梦防夜渡脩江碧朝来秋声发舟树羡君先我山中去故人问我归何时试令哦我送行诗
　　寄题彭思禹水明楼
　　议郎诗眼发天藏咄嗟办楼临汝水遥知残夜笙歌散月出东南人独倚纎云灭尽光下彻防波不兴天着底忽惊白昼在轩窗试数防鱼见鳞尾平生肮脏笑伊优官冷对人言少味但余清境得厌饫天应用此相偿耳我当兴发竟相觅一柺西风健行李登临尚能为君赋要使江山增胜气
　　复次蔡元中韵
　　江楼为谁构想见晴瓦碧夜读楼中诗终疑笔五色气方吞刘备和不以口击丽如傲梁公正恐是花魄君才比西子果识天下白我句陋无盐笔砚焚欲亟吾家大冯君酒酣颇自适书来夸壮观盈纸溅醉墨初无万钱念脱帽见秃笔时时及少年追逐寄夙昔诫勿效宝公清狂挑镜尺
　　次韵思禹思晦见寄二首
　　新诗夜读寒更尽兄弟尽容窥所蕴此诗未暇数竒趣谈笑先看押难韵家在筠溪白石滩后堂分得玉千竿遥知华屋青灯夜想见对牀风雨寒湘山晓学愁眉浅思归凭髙意凝逺贯珠妙语肯寄我暴冨人惊呼北阮何时促诏紫宸对草制千言倚马待才髙合在明光宫忍令流落江湖外我渔意不在金鳞湘浦华亭一样春苑头佐舟未干没问法僧来寂寞濵古师政与人意合有问自应忘所答一波才动众波随光徧千灯无坏杂多生垢习消磨尽一念定光空五蕴尚能弄笔戏题诗如钟殷牀有余韵南台烟霭隔重滩城廓遥应认刹竿湘西六月失三伏一枕窗风午簟寒年来懒复嫌山浅更欲移庵藏僻逺又思喧寂不相妨卧念当年三语阮镜里朱顔岂长对嵗月去人宁少待是身已作梦幻观肯复经营此身外议郎材志堪逆鳞笑谈解生寒谷春防看为天作喉舌愿听髙风淮海濵要知未必与世合载之诣世世不答譬如瓶中有渑淄虽与世混终不杂
　　戏廓然
　　久不对睿语便觉牙颊强独行谿山间清鹄失羣伴温软闻呉音攀翻忽东向试问识睿否客曰甚无恙但遭吕呉兴拽手不少放欲使开笑齿説法人天上掉头掣肘去不顾西兴浪登舟翻然行万众皆目断平生勇于道气韵真迈往安肯逐儿軰低首投世网但恐吕望之追法薛廷望茶盐以加之趂出白云嶂要看呵佛祖痩拳捉藜杖
　　清臣先臣过余于龙安山出羣公诗为示依天觉韵
　　随轩文字海异宝罗周遭忽见张公诗雪浪翻惊涛坐令千岩秋万壑风怒号如君阅缙绅异材杂蓬蒿我公廊庙姿王室久勤劳只今天下望北斗太山髙验君平生术月脇窥秋毫嗟余人世外灵台闗钥牢行将侣白鸥浩歌作逺逃已作华亭叟月明水一篙
　　器之喜谈禅纵横迅辩尝摧衲子丛林苦之有诗见赠次其韵
　　彭侯惯法战机锋吸西江衲子畏面目望见投矛鏦丛林真一害斯人喧此邦我虽耐矢石貎抗心已降霜钟但摩挲岂敢施微撞时来奋棘髯剧谈对闲窗初见揺心树久则摧幔幢遂使浇薄态琢磨成敦厖吾志荷大法君欲挿手扛从来内外护刘逺名亦双斯道久破碎百孔而千疮要当共补缀追配能与厐
　　春去歌
　　杏子生仁桃叶长西园日脚逾女墙墙阴娇语谁家娘凉凉作队来采桑玉纎拾砾抵翠羽鸎燕笑语殊不忙呉蚕睡起未成茧肺肠已作金丝光归来逺山堆莫碧无端野李娇春色辛夷花零愁更多熏骨真香无处覔
　　赠云道
　　道人有竒骨野鹤在鸡羣十年江北南高踪等浮云朅来【阙】国生纷埃涴衣裙西山绕漳水玉涧连石门中有唐朝寺禅诵度朝昏正当袖手去坐对栢子焚君看市朝间冻螘环磨轮何当作髙笑视世一虻蚊
　　赠少府
　　每欲一醉竟未尝今朝杯翠如桄榔须防耳热仰天笑气吞万里驹方骧何从人间有此客杜门忽见车轩昻兴来对我弄弦索妙观随指追文王絶学子云不汲汲颇许叔度能汪汪何当万事付一笑卧看天雨云飞翔
　　次韵明应仲宗传送供
　　老住江上村随分亦迎送陪堂一鉢饭不得日日供唯无清净福正坐失脩种后身老湘厐测然施心动妙语俱积香把玩废吟讽才髙气骏特飞兎不受控【阙】与洗妬悭何止愈头痛吾闻佛事门同宗而异用甘贽打粥锅应仲独送供
　　七月十三示阿慈
　　寺已余十僧田不登百数何以常乏食强半了租赋今年失布种正坐无牛具六月始分秧江流冒塍路水退秧陷泥经月已无雨枯根拆龟兆瘦叶压勃土隣家饭早占我方质袍袴此生为口腹梦幻相煎煮阿慈佐井臼事众耐辛苦今朝质且尽父子屹相觑颓然辄坐睡欠伸久不语只个甘露灭可质请持去
　　予顷还自海外夏均父以襄阳别业见要使居之后六年均父谪祁阳酒官余自长沙往谢之夜语感而作
　　一昨防京华坏裓变尘土思归念云山夜梦亦成趣故人骤登庸时时宿西府如鸟得所栖倦适忘飞去从中竒祸作失声惊破釜三年王海南放意吐佳句归来骇丛林冠巾呵佛祖突兀刺世眼所至遭背数夫子独凛然髙谊照寰宇哀怜欲收拾奋髯排众怒岂惟子义世独有孔文举此恩无陈鲜嵗月有今古朅来湘楚逰坐阅六寒暑今年中秋夕水宿青苹渚谁持一纸书剥啄叩蓬户呼灯得欵识失牀喜而舞开书有新诗喜事遽如许丽如春湖晓月映蔷薇露笔力回春工彷佛失风度湘江三百里欵防江路岳色满征鞍疾驱那敢顾朝来真见之了非梦时遇堂堂千人英要是干国具龙蛇吁莫测涔蹄聊蹇寓道固有晦显防看跨云雨天下张荆州四海陈合浦当时寂寞濵皆获陪杖屦今又从公防楚山更佳处诗成倚峿台天风吹笑语
　　次韵陈倅二首
　　梦幻有贵贱譬如绵与芦美恶俱一暖未易相贤愚我少怀毛髪倦禅辄逃儒投老加冠巾舞笏师道吾世事几时毕云山何处无何为聚落中滞留如贾胡溪声替説法聚石为讲徒拊手笑逺志甘为小草乎霜清已髙掲水清见防鱼橘洲颓晩照属玉行烱如我穷世不要老并湘江居君独念故旧时时容借书我亦循陈迹驱莽如磨驴诗成辄自省壁月挂清虚
　　余防侯伯夀思儒之间久矣而未识季长昨日见之夜归作此寄之
　　公家兄弟俱秀杰人言不减河东薛凤皇鸑鷟虽见之闻有鹓雏更超絶周郎坐中见新作天葩竒芬众口愕君看气焰遮缙绅想见精神映台阁我穷嵗晩犹奔走小邑那知有邂后堂堂合置明光宫簿书堆中不宜有功名偶然耳是寄故应随流坎而止且置袖中批诰手下帘弦歌聊尔耳此诗摹写见标格晴湖无风照春色沧海遗珠果见之邵阳他日如彭泽
　　季长见和甚工复韵答之
　　翰墨场中见竒杰行书半杂欧与薛此诗押韵如射雕应而落人惊絶词惟逹意非有作公虽不怪傍人愕嗟余平生事苦吟吟笔今真为公阁涣然成文自湍走如水与风初邂后颀然绿发映华裾人间此客何从有我诵此生真一寄禅林枝穏容栖止敢将丑恶酬絶倡狗尾续貂堪笑耳坡谷渊源有风格光芒万丈余五色吾闻龙蛇所由生必也深山并大泽
　　季长赏梅使侍儿歌作诗因次韵
　　年来槁项皤须发世眼憎嫌遭栈絶君独照人如冰轮洗尽宿云寒皎洁今日层楼空独倚天髙衮衮飞鸿灭掉头哦此赏梅诗如对北窗香喷雪爱君语妙蜕尘埃道骨自能逃嵗月玉儿岂是解清唱想见笑中呵手折嗅看应作小颦娇闗心不与年时别一懽纷然云雨散落英满地蛙声歇可怜城郭都不知新诗一出人争説和羮他日愿如君长红袅花歌夀阕
　　次韵见赠
　　楼钟尚殷牀密室僧定后窗风鸣摵摵黄落知榆栁蜘蛛忽胎丝灯花亦骈秀人从城郭归村落闻夜嗾读诗映檐月两清俱顿有斯人太白豪醉里诗千首要冝万丁带肘合黄金斗袖藏批诰手却作僧扉扣玉堂未放君此物君家旧饱永仍父职人望亦天授悬知夜直清应念山中友莫以腕脱后嘲我饭山痩
　　季长出示子苍诗次其韵盖子苍见衡岳图而作也
　　晓烟幻出千万峯个中我曾如懒融天公亦妬饱清境戏推堕我尘网中人生万【阙】无不有道士宁知为老枫去年雪夜宿絶顶笑声响落千岩风今年千岩在掌握烟雨又复分西东磨钱作镜照千里必也髙人非画工季长胷中自邱壑吐辞便觉春无功韩侯玩世难共语精神满腹仍踈通酒阑耳热红碧醉语撼子崔嵬胸遥知堕帻笑不答但见玉颊囘涡红
　　子伟约见过已而饮于城东但以诗来次韵
　　一杯愁倡低眉峰不平万事都消融嗟余分身处处有遥知到子谈笑中平生踪迹亦可笑以丑见传如瘿枫而公才大置闲地正坐道骨合仙风颇闻少年类豪侠臂鹰走马王城东尔来闭门看脩竹借甚但传诗句工懒于能琴嵇叔夜痴于恋酒王无功明朝此乐堕渺莽路隔闗河魂梦通付子后堂以清夜料理丝竹围酥胷曲音少悮即囘顾笑看杯面微波红
　　季长出权生所画岳麓雪晴图
　　湘西今日云生早岳麓雪晴看愈好朱栏青琐寄木杪下临絶壑青松道知谁沙歩泊渔舟舟中应容寂音老爱山谁复如君者一幅湘西和我画分身亦欲看京华要使痴儿惊羽化
　　季长尽室来长沙留一月乃还邵阳作是诗送之
　　邵阳归去知几里万顷斜阳渡湘水一叶扁舟共看山伯鸾德耀俱风味山中信宿不忍去班草松间呼不起波心月出卧不知但爱松风吹醉耳朝来拾得浩荡春雪英红雨纷桃李大钟横撞山答响遥知有寺藏层翠想见道人出迎客犀颅戢戢三千指王事得从方外乐佳处迟留固其理何当更和宿山诗要看云泉生逸气
　　送季长之上都
　　十年不踏黄尘路老尽归心余一缕因同夜语想京华归心百尺防丝举前年别我楚山边解鞍班草弄云泉今年送公古城北花发水流闻杜鹃眉间秀色照春晩青云故人纷满眼门前车马气如云知谁倒屣迎王粲行看腕脱供十吏玉堂风景非人世万乘扣扉宫月斜梦惊呼烛度窗纱
　　西湖寺逢子伟
　　我行厌风埃日莫休逆旅疲坐扪蚤虱呼童洗袍袴起寻古招提思与幽人晤忽觉华气生乃与周郎遇笑谈倾坐人我亦为停麈袖中出新诗贯珠穿妙语丽如花林风清甚空堦雨坐令覊旅情掣肘弃余去太平疆场空英雄功业悮如君文武姿其可着闲处霸陵旧将军月黑射猛虎夜归逢醉尉颇复较胜负丈夫有用舍世态度今古何时紫泥书夜半捶门户边风吹塞尘千骑红妆女横槊赋新诗唾手取黠虏麒麟入图画佩劔撚白羽
　　和曾逢原试茶连韵
　　霜须瘴面豁齿牙门前小舟尝自拏茅茨丛竹依垅畬君来防时方采茶传呼部曲江路賖迎门颠倒披袈裟仙风照人防敬加秀如春露湿兰芽和如东风吹竒葩马蹄归路冲飞花青松转壑登龙蛇路人聚观不敢哗诗筒复肯来山家想见防门兵衞遮湘江玉展无纎瑕但闻江空响钓车嗟予生计唯摝鰕安识醉墨翻侧麻喜如小儿抱秋宣和官焙囊綘纱见之美如痒初爬爱客自试懽无涯身世都忘是长沙院落日长蜂趂衙园林雨足鸣池蛙诗成句法规正邪细窥不容铢两差逸羣翰墨争传夸坡谷非子前身耶沅湘万古一长嗟明年夜直趋东华应有佳句怀烟霞
　　次韵曾嘉言试茶
　　不嫌滞留湘水涯时作新诗夸露芽此篇醉墨翻龙蛇雷锤雨雹飞尘沙开巻疾读喜欲哗此郎真是能世家气如横槊万骑遮妙如琢玉无疵瑕缙绅传观众口夸矧余秃鬓缠袈裟崔嵬胷次书五车于人岂止一等加坐令应手开天葩不因笔端梦生花何时词刃诛奸邪世途嗜好纷万差风流扫地吁可嗟十年去国道路賖两手未忍置所拏贾生岂欲从螾鰕渊明但爱谈桑麻湘西有舎如藏蛙年来颇种东陵爱君才冝践清华妙年声誉闻童牙君看爱客自着茶红妆聚观烂朝霞撑突万巻遭搜爬职冝莲烛烧窗纱不冝槐笏趋早衙未甘终老勤山畬尚能见子昻霄耶想见雾窗烟缕斜
　　次韵许叔温赋龙学铁杖歌
　　君不见楚竹虚心劲如铁上有娥英洒清血嵗寒姿含凄怆情乱防余花涴髙节又不见南山紫藤亦清雅过头标致冝老者一簪华髪乌角巾痩拳扶之立松下何如我公蓄神物铿然振之露风骨横拈倒用惊老禅劲如紫藤节如竹个是云门真正脉不学芭蕉空指月十方都在此杖头视之不见纎毫隔説禅防戏时卓地魔外狐禅俱胆碎仙郎闻是旌阳孙文章自冝掌帝制从来诗句人争説时出一篇慰衰薾此篇秀如望秋山竒峯自献晴云灭朅来酬唱已厌饫与公倾倒良有素岂惟但和铁杖诗追从已办登山屦
　　复和答之
　　君不见功名欲致砚磨鐡桑公人间驹汗血五季干戈争夺中低摧几不保臣节又不见相如赋工合骚雅九重偶有赏音者及见但为上林令断国反在淄川下长笑两事俱外物自怜不是封侯骨独爱华亭百袖师小艇横蓑一竿竹久住湘江谙水脉掲蓬惯看湘西月闻道公眠画防丛相寻长恨城闉隔去年卜居城北地客心每有悲笳碎惭愧诗筒走老兵病眼那容见新制老来情绪那忍説夙瘴乘之觉疲薾此生梦幻姑置之半掩残经香篆灭湘中清境享已饫湘山多情慰心素年来更欲学睦州古寺闭门工织屦
　　次韵题颙颙轩
　　睡觉飞蚊绕鬓声读书偏爱小窗明梧阴满地方隠几想见捜诗毛骨清谁教风鉴在人间眉宇渊然如鲁山指防虚无数归鴈摩挲香滑写琅玕旧闻五色笔如椽平生醉里傲羲轩登轩不解颙颙意幽鸟自啼华不言贾生忧鵩入其居子美亦遭牛酒汚仙郎兵衞森画防风调特与前人殊杖屦相从年可忘不羞蒹葭玉树防青眼特开浮世少白头相逢故意长尚记垂髫秀发时神彩不异崔宗之此生流落天一角敢料长沙再见期
　　赠别不愚首座
　　道人貂蝉后骨面逺瞻视少年憎俗子竟以须髪毁形骸已变尽终不没豪气君看谈笑时时复出竒伟湘西松下见班草问行李问侬归何许披须开笑齿名山皆吾家况复生如寄意行吾车驰身止吾驾税吾生天地间大仓一稊米只今相防面宁知非寄耳思归固偶然吾诗聊一戏
　　题王路分容膝轩
　　诗眼爱云泉玉骨含冨贵精神画牒开怒威亦和气材冝侍至尊广殿俨劒履胡为檐隙间仅止容膝耳譬如横海鳣蛣屈见脊尾巻而为一发寓此涔蹄水何当黑月夕戏逐风霆起悬知王氏轩又补湘中记
　　次韵防石霜
　　霜华旧防秋正深涧风落日寒蝉吟敛眸黙数曾到处笑看碧烟浮水沉朅来大斾为山至山绾烟鬟三十二当时老宿契新丰坐令衲子如云萃眼前无复见此公叹息丛林扫地空空余楼殿出云雨涂金涧碧光岩丛卧听松风难比拟个中偈句谁宗旨赖公摹写入新诗公不作诗山媿耻
　　次韵登苏仙絶顶
　　平生合腰万丁带谁使天涯宿溪瀬晓驱部曲上香山路人如堵看飞盖桂环巻舌啸云烟右辖风流是谪仙辋川草树入画图此风頽落今追还散髪岩阿聊一快世议从来嗟迫隘为君戏语敌山光棘句钩章穷崄怪诗成便觉王公轻整顿道山归去情子廉未必山林见市人中有安期生
　　次韵谒子美祠堂
　　心许房次律神交郭元振人品如竒峯横秋耸孤峻笔阵工斫伐忠义见词刃仕如上瀬船饶力挽不荩酒狂夸严武登髙呌虞舜大爱淮南王甘作天厨摈死犹遭谤诬谓坐酒肉馑荒祠丛篠间下瞰湘流浚夫子防富贵髙韵洗骄吝诗清如玉佩中节含温润并辔揖此老让驱不肯进嗟予固瞠若却立那敢瞬
　　次韵雪中过武冈
　　今年湘山三尺雪大松夜倒苍崖冽晓惊谁推华藏界堕我坐前光不灭駞裘防丞鄣泥马壮士甲趋花洒铁空斋夜对故人榻妙语霏霏如锯屑窗寒雾暗日生东恍疑珥笔明光宫蹁跹欲防朱蓝袂一声云斧山玲珑明年麦秋歌嵗丰夜香横目祠上穹太平无象天有道塞尘蛮雨长蒙蒙归来笑卧北窗下侍儿簇花閙清夜老寻清境几成癖一觥满引酬讥骂应思和月踏层冰快意暗惊梦犹怕诗成字字如贯珠乞与人间不知价
　　次韵连鼇亭
　　危亭为谁小临此一碧晴天戏投饵戢戢见尾脊而以鼇名之相顾愕坐客昔人醉鱼海六鼇曾偶得归来眉目间津津有矜色安知华藏界持取等戏剧纳之芥子中不见有迫窄巨细何足较未出是非域夫子忻然笑请以书屋壁
　　同防云盖分题得云字
</div>
    <div class="pagination">
<a href="石门文字禅_page5.html">上一页</a><a href="石门文字禅.html">1</a><a href="石门文字禅_page2.html">2</a><a href="石门文字禅_page3.html">3</a><a href="石门文字禅_page4.html">4</a><a href="石门文字禅_page5.html">5</a><span class="current-page">6</span><a href="石门文字禅_page7.html">7</a><a href="石门文字禅_page8.html">8</a><a href="石门文字禅_page9.html">9</a><a href="石门文字禅_page10.html">10</a><a href="石门文字禅_page11.html">11</a><span>...</span><a href="石门文字禅_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
