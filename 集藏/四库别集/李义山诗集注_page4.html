<!DOCTYPE html>
<html>
<head>
    <meta charset="UTF-8">
    <title>李义山诗集注 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山诗集注 - 第 4 页/共 13 页</h1>
    <div class="content">　　【杨慎曰形容先荣后悴之意】
　　三月十日流杯亭【方舆胜覧巴州西龛寺唐乾元间严郑公武所剏其水曲折可以流觞一统志流觞亭在巴县西龛山上】
　　身属中军少得归木兰花尽失春期【本草木兰大树皮似桂而香花粉红色二三月间开述异记木兰川在浔阳江中多木兰吴王阖闾植此搆宫殿又七里洲中鲁班刻木兰为舟至今在】偷随栁絮到城外行过水西闻子规
　　过招国李家南园二首【招国里在京师白居易传自皇子陂归招国里】
　　潘岳无妻客为愁新人来坐旧妆楼春风犹自疑聫句雪絮相如飞不休【用谢道韫事】
　　长亭岁尽雪如波【哀江南赋十里五里长亭短亭】此去秦闗路几多惟有梦中相近分卧来无睡欲如何
　　留赠畏之【原注时将赴职梓潼遇韩朝回三首○第二首絶句唐人选入才调集注云遇韩朝回】
　　清时无事奏明光【汉官仪尚书郎直宿建礼门奏事明光殿三秦记未央宫渐台西有桂宫中有明光殿珠玑为帘箔金戺玉阶昼夜光明】不遣当闗报早霜【东观汉记汝郁载病征诣公车台遣两当闗扶入拜郎中絶交书卧喜晩起而当闗呼之不置】中禁词臣寻引领【杜甫诗诏许辞中禁】左川归客自回肠【左川即东川】郎君下笔惊鹦鹉【后汉祢衡传黄祖大防宾客人有献鹦鹉者衡揽笔作赋文无加防辞采甚丽按此语谓韩瞻子偓也偓小字冬郎尝即席为诗一座尽惊】侍女吹笙防凤凰【汉武内传王母命侍女董双成吹云和之笙】空寄【一云当作记】大罗天上事【云笈七籖最上一天名曰大罗在都玉京之上合三十六天总是三尊所统故经云三界之上眇眇大罗萟林伐山世传大罗天放榜于蘃珠宫故称蘂榜】众仙同日咏霓裳【异闻録开元六年八月望上与申天师洪都客作术夜游月宫榜曰清虚广寒之府少前见素娥十余人乘鸾舞于广庭桂树之下音乐清丽遂归制霓裳羽衣之曲津阳门诗注叶法善尝引上入月宫闻仙乐及归但记其半遂于笛中写之防西凉节度使杨敬述进婆罗门曲声调相符遂以月中所闻为散序敬述所进为腔名霓裳羽衣也蔡寛夫诗话唐开成初尉迟璋尝仿古作霓裳羽衣曲以献诏以曲名赐贡院为题是岁榜首李肱所试诗即此题也此曲世无谱好事者每惜之○或云义山与畏之疑皆李肱榜进士故有末句其年髙锴权知贡举按新旧书皆云义山开成二年进士集中有李肱画公诗亦不云同年】待得郎来月巳低寒暄不道醉如泥【后汉周泽传一日不斋醉如泥】五更又欲向何处骑马出门乌夜啼
　　户外重隂黯不开含羞迎夜复临台潇湘浪上有烟景安得好风吹汝来
　　为有
　　为有云屏无限娇【西京杂记赵飞燕为皇后女弟昭仪遗云母屏风琉璃屏风】凤城寒尽怕春宵【梁戴暠诗丹凤俯临城赵次公杜注秦缪公女吹箫凤降其城因号丹凤城其后言京都之盛曰凤城】无端嫁得金龟壻【唐书天授二年改佩鱼皆为龟三品以上龟袋饰以金】辜负香衾事早朝
　　无题
　　相见时难别亦难东风无力百花残春蚕到死丝方尽蜡炬成灰泪始干【庾信对烛赋铜荷承泪蜡铁铗染浮烟】晓镜但愁云鬓改夜吟应觉月光寒蓬山此去无多路青鸟殷勤为探看
　　碧城三首
　　碧城十二曲阑干【道源注太平御覧元始天尊居紫云之阁碧霞为城】犀辟尘埃玉辟寒【道源注南越志高州巨海有大犀出入有光其角开水辟尘岭表録异辟尘犀妇人为簮梳尘不着发天寳遗事宁王有暖玉杯防昌年间扶余国贡火玉三斗色赤光照十步寘之室中不复挟纩】阆苑有书多附鹤【道源注锦带仙家以鹤传书白云传信褚载诗惟教鹤探丹丘信不遣人窥太乙炉】女牀【一作墙非】无树不栖鸾【山海经女牀之山有鸟焉其状如翟五彩文名曰鸾鸟见则天下安宁东京赋鸣女牀之鸾鸟】星沈海底当窓见雨过河源隔座看若是晓珠明又定【飞燕外传真腊夷献万年蛤不夜珠光彩皆若月照人无妍丑皆美艳帝以蛤赐后以珠赐婕妤后以蛤装成五色金霞帐中常若满月久之帝谓婕妤曰吾昼视后不若夜视之美每旦令人忽忽如失婕妤闻之即以珠号枕前不夜珠为后夀】一生长对水晶盘【太真外传成帝获飞燕身轻欲不胜风恐其飘翥帝为造水晶盘令宫人掌之而歌舞】
　　对影闻声巳可怜玉池荷叶正田田【沈约东武吟誓辞金门宠去饮玉池流古诗江南可采莲莲叶何田田】不逢萧史休回首【列仙传秦穆公以女弄王妻萧史日于楼上吹箫作凤鸣】莫见洪崖又拍肩【神仙传卫叔卿与数人博其子问向与博者为谁叔卿曰是洪崖先生郭璞游仙诗古拍洪崖肩】紫凤放娇含楚佩【禽经鸑鷟凤之属也五色而多紫楚词离骚纫秋兰以为佩又云折琼枝以继佩】赤鳞狂舞拨湘【别赋耸渊鱼之赤鳞道源曰此句暗用瓠巴鼓瑟游鱼出听语】鄂君怅望舟中夜绣被焚香独自眠【说苑鄂君乘青翰之舟张翠羽之葢越人拥楫而歌曰山有木兮木有枝心恱君兮君不知于是鄂君揄袂而拥之举绣被而覆之】
　　七夕来时先有期【汉武内传帝闲居承华殿忽见一女子美丽非常曰我墉宫玉女王子登也七月七日王母暂来帝下席跪诺于是登延灵之台盛斋存道以候之至七月七日二更后王母果至】洞房帘箔至今垂玉轮顾初生魄【玉轮注见前天问夜光何徳死而又育厥利维何而顾兔在腹王逸注言月中有兔何所贪利居月之腹而顾望乎书惟三月哉生魄传始生魄月十六日明消而魄生汉志死魄朔也生魄望也】铁网瑚未有枝【本草瑚似玉红润生海底盘石上一嵗黄三嵗赤海人先作銕网沈水底贯中而生绞网出之失时不取则腐】捡与神方教驻景【音影○汉武内传上元夫人命侍女纪离容径到扶广山青真小童出六甲左右灵飞致神之方十二事以授刘彻乃告帝曰夫五帝者方面之天精六甲六位之通灵佩而尊之可致长生王母因授以五岳真形圗帝拜受俱毕王母与夫人同乘而去集仙録舜以驻景灵丸授王玅想】收将凤纸写相思【汉武内传王母遣侍女郭密香与上元夫人相问云王九光之母敬谢但不相见四千余年矣夫事劳我致以愆面刘彻好道恐非仙才夫人可暂来否若能屈驾当停相须上元夫人遣一侍女答问云阿环再拜上问起居】武皇内传分明在莫道人间总不知
　　对雪二首【原注时欲之东】
　　寒气先侵玉女扉【鲁灵光殿赋玉女窥窓而下视哀江南赋倚弓于玉女窓扉】清光旋透省郎闱【白帖诸曹郎署曰粉署刘孝绰对雪诗浮光乱粉壁积照朗彤闱】梅花大庾岭头发【旧唐书东峤县即大庾岭属韶州一名梅岭白帖大庾岭上梅南枝落北枝开】栁絮章台街里飞【注见前】欲舞定随曹植马【洛神赋车殆马烦】有情应湿谢庄衣【宋书符瑞志大明五年正月戊午元日花雪降殿庭时右卫将军谢庄下殿雪集衣还白上以为瑞于是公卿并作花雪诗】龙山万里无多逺留待行人二月归旋扑珠帘过粉墙轻于栁絮重于霜已随江令夸琼树【注见前】又入卢家妒玉堂【注见前】侵夜可能争桂魄【唐太宗望月诗魄满桂枝圆】忍寒应欲试梅妆【注见前】闗河冻合东西路肠断斑骓送陆郎【说文骓马苍黒杂色一曰苍白色陈乐府明下童曲陈孔骄赭白陆郎乘斑骓按陈孔谓陈暄孔范陆谓陆瑜皆后主狎客李贺诗陆郎去兮乘斑骓又牵云曳雪留陆郎皆用此】
　　蜂
　　小苑华池烂熳通后门前槛思无穷宓妃腰细才胜露【洛神赋腰如约素宓妃即洛神】赵后身轻欲倚风【飞燕外传帝临太液池后歌归风送逺之曲帝以文犀簮击玉瓯酒酣风起后扬袖曰仙乎仙乎去故而就新乎帝令冯无方持后裾风止裾为之绉他日宫姝或襞裙为绉号留仙裾拾遗记每轻风至飞燕殆欲随风入水帝以翠缨结飞燕之裾】红壁寂寥崖蜜尽【本草石蜜　又名崖蜜人以长竿刺出多者至三四石　味醶色緑比他蜜尤胜】碧帘迢递雾巢空青陵粉蝶休离恨【青陵蝶注见前】长定相逢二月中【古乐府蛱蝶行蛱蝶之遨戏东园奈何卒逢三月养子燕接我苜蓿间】
　　公子
　　外戚封侯自有恩平明通籍九华门【西京杂记汉掖庭有云光殿九华殿洛阳宫殿簿魏有九华殿】金唐公主年应小【金唐公主未详】二十君王未许婚
　　赋得鸡
　　稻粱犹足活诸雏妒敌专塲好自娱【韩诗外传鸡有五德敌在前敢鬬者勇也曹植鬬鸡诗愿防狸膏助常得擅此塲】可要五更惊晓梦不辞风雪为阳乌【张衡灵宪日阳精之宗积而成乌乌有三趾蜀都赋阳乌回翼于高标】
　　明神
　　明神司过岂令寃暗室由来有祸门莫为无人欺一物他时须虑石能言【左传石言于晋魏榆】
　　【钱龙惕笺此诗为甘露之变作也当时事起仓卒王涯贾餗等实不与闻仇士良执而讯之五毒俱备涯等诬伏遂族诛之一时不以为寃实以涯等执政时招权僣侈结怨于民故曰明神司过决无寃滥暗室祸门自招之也然涯等国之大臣一旦以无辜之事骈首就戮专杀者自谓举世无人一物可欺抑知其取精多而用物凭石而言得无虑乎训注之咆虓于中国也士大夫咸怨忿之及其败也又以畏中官之势未有言其寃者岂惟不寃之又从而快之如杜牧之诗曰元礼去从缑氏学江充来上犬台宫又曰其冬三凶败涣汗开汤罟他可知矣独义山于此事抑扬反覆致其不平之意以示诛戮不出于文宗其人虽恶犹然寃也况履霜坚氷其渐可无深戒哉然犹不敢显言特于是诗微寓其意可见当时奄人暴横士林胁息如此悲夫】
　　辛未七夕
　　恐是仙家好别离故教迢递作佳期由来碧落银河畔【道源注度人经昔于始青天中碧落空歌注东方第一天有碧霞遍满是名碧落白帖天河谓之银汉亦曰银河】可要金风玉露时【李密诗金风荡初节玉露凋晩林】清漏渐移相望久微云未接过来迟岂能无意酬乌鹊【淮南子乌鹊填河成桥而渡织女】惟与蜘蛛乞巧丝【荆楚嵗时记七夕人家妇女结采缕穿七孔针陈果于庭中以乞巧有蟢子网于上者则以为得巧】
　　壬申七夕
　　已驾七香车【七香车注见前何逊七夕诗仙车驻七襄凤驾出天潢】心心待晓霞风轻惟响佩日薄不嫣花桂嫩传香逺【谓月中桂树】榆高送影斜【古诗天上何所有歴歴种白榆】成都过卜肆曾妒识灵槎【博物志旧说天河与海通有人居海上年年八月见浮槎去来不失期多赍粮乘槎而往十余日至一处遥望宫中多织妇一丈夫牵牛渚次饮之其人还至蜀问严君平曰某年某月有客星犯牵牛宿计年月正此人到天河时也杜甫诗沧海有灵槎】
　　壬申闰秋题赠乌鹊【通鉴日録宣宗大中六年闰七月乙未朔八月一日甲子秋分】
　　绕树无依月正高【魏武乐府月明星稀乌鹊南飞绕树三匝无枝可依】邺城新泪溅云袍【魏武都邺唐书相州邺郡属河北道乾元二年改为邺城】几年始得逢秋闰两度填河莫告劳
　　端居
　　逺书归梦两悠悠只有空牀敌素秋【梁元帝纂要秋曰白藏亦曰素秋】堦下青苔与红树雨中寥落月中愁
　　夜半
　　三更三防万家眠露欲为霜月堕烟鬬防上堂蝙蝠出玉琴时动倚窓弦【嵇康琴赋徽以荆山之玉杜甫诗收书动玉琴】
　　玉山
　　玉山高与阆风齐【穆天子传天子北征东还至于羣玉之山阆风巅注见前】玉水清流不贮泥【尸子凡水方折者有玉圆折者有珠清水有黄金龙渊有玉英沈约诗玉水记方流】何处更求回日驭此中兼有上天梯珠容百斛龙休睡【庄子千金之珠必在九重之渊骊龙颔下能得珠者必遭其睡也】桐拂千寻凤要栖【诗疏凤皇非梧桐不栖】闻道神仙有才子赤箫吹罢好相携【三十国春秋凉州胡安盗发晋文王张骏墓得赤玉箫紫玉笛】
　　张恶子庙【北梦琐言梓潼县张恶子神乃五丁拔蛇之所也或云巂州张生所养之蛇因而立祠时人谓为张恶子其神甚灵方舆胜覧张恶子庙即梓潼庙在梓潼县北八里七曲山按图志神姓张讳亚子其先越巂人也因报母仇遂陷县邑徙居是山其墓在隆庆府梓潼县东二十里】
　　下马捧椒浆【楚词奠桂酒兮椒浆】迎神白玉堂【乐府白玉为君堂】如何铁如意独自与姚苌【道源注梓潼七十五化云建兴末作儒士称谢艾为张主簿张重华嗣位石季龙使将麻秋侵冦命艾以千人击之秋单骑宵遁继而往闗中与姚苌为友然厌处凡世思归蜀峰约苌曰苟富贵无相忘后苌以龙骧将军使蜀至凤山访予予礼待之假以铁如意祝之曰麾之可致兵苌疑予予为之一麾戈盾戎马万余列之平坡今试兵埧是也后苌以苻坚死即帝位因号秦焉即其地祝之庙先号九曲葢梓潼来朝九折而去后号七曲迨至隋唐其灵尤着加封至八字王庙号灵应云】
　　雨
　　摵摵度园【卢谌诗摵摵芳叶零】依依傍竹轩秋池不自冷风叶共成喧窓迥有时见檐高相续翻侵宵送书雁应为稻粱恩【广絶交论分雁鹜之稻粱】
　　菊
　　暗暗淡淡紫融融冶冶黄陶令篱边色【陶潜诗采菊东篱下】罗含宅里香【晋罗含传含致仕还家堦庭忽兰菊丛生以为徳行之感】几时禁重露实是怯残【英华作斜】阳愿泛金鹦鹉【道源注岭表録异鹦鹉螺旋尖处屈而朱如鹦鹉觜故以名殻装为酒杯竒而可玩亦有范金为其形者梁简文帝书车渠屡酌鹦鹉骤倾】升君白玉堂
　　牡丹
　　锦帏【英华作帷】初巻卫夫人【原注典略云夫子见南子在锦帏之中】绣被犹堆越鄂君【注见前】垂手乱翻雕玉佩【乐府解题大垂手小垂手皆言舞而垂手也书顾命雕玉仍几注雕刻镂也】招【当作折】腰争舞【英华作细腰频换】鬱金裙【西京杂记戚夫人能作翘袖折腰之舞歌出塞入塞望归之曲王僧逹诗缕金罗袖欝金裙】石家蜡烛何曾剪【世说王恺以糒澳釡石崇以蜡烛代薪】荀令香炉可待熏【荀令香法见前刘向有熏炉铭】我是梦中传彩笔【南史江淹尝梦一丈夫自称郭璞谓淹曰吾有笔在卿处多年可见还淹乃探懐中得五色笔一以授之尔后为诗絶无妙句】欲书花叶【英华作片】寄朝云【朝云用神女事】
　　北楼
　　春物岂相干人生只强欢花犹曾敛夕酒竟不知寒异域东风湿中华上象寛此楼堪北望轻命倚【英华作俯】危栏拟沈下贤【唐诗纪事沈亚之字下贤呉兴人登进士第太和初李同捷反授柏耆行营计防使亚之以殿中侍御史为判官谕防耆诛同捷诸将嫉其功譛之耆贬循州司户参军亚之贬南康尉有集九巻】
　　千二百轻鸾春衫瘦着寛倚风行稍【上声】急含雪语应寒带火遗金斗【道源注金斗熨斗也隋书李穆奉熨斗于高祖曰愿以此熨安天下梁简文帝诗熨斗金涂色】兼珠碎玉盘【白居易诗大珠小珠落玉盘】河阳看花过曾不问潘安
　　蝶
　　飞来绣户隂穿过画楼深重傅秦台粉【古今注萧史与秦穆公链飞雪丹第一转与弄玉涂之今水银腻粉是也道书蝶交则粉退】轻涂汉殿金【汉书赵昭仪居昭阳舍殿上髹漆切皆铜沓冒黄金涂注切门限也杳冒其头也涂以金涂铜上也】相兼惟栁絮所得是花心可要凌孤客邀为子夜吟【子夜注见前】
　　饮席代官妓赠两从事
　　新人桥上着春衫旧主江边侧帽檐【原注隋独孤信举止风流曽风吹帽檐侧观者塞路】愿得化为红绶带【说文绶韨维也红绶即朱绂白居易诗鹘衔红绶绕身飞】许教双凤一时衔
　　代魏宫私赠【原注黄初三年巳隔存没追代其意何必同时亦广子夜呉歌之流】
　　来时西馆阻佳期【魏志陈思王传黄初二年植贬爵安乡侯改封鄄城侯四年来朝帝责之置西馆未许朝上责躬诗】去后漳河隔梦思【水经注魏武引漳流自城西东入迳铜雀台下】知有宓妃无限意春松秋菊可同时【洛神赋荣曜秋菊华茂春松】代元城吴令暗为答【魏志呉质字季重济隂人以文才为文帝所善出为朝歌长迁元城令封列侯】
　　背阙归藩路欲分【洛神赋背伊阙越轘辕又曰余从京师言归东藩】水边风日半西曛【洛神赋日既西倾车殆马烦】荆王枕上原无梦莫枉阳台一片云【寰宇记巫山县西有阳台古城即襄王所游之地亦曰阳云台高一百二十丈南枕长江西谿丛语楚襄王与宋玉游高唐之上见云气之异问宋玉玉曰昔先王梦游高唐与神女遇玉为高堂赋先王谓懐王也玉是夜梦见神女寤而白王王使为神女赋后人遂言襄王梦神女非也愚按宋玉作赋本假梦为词即懐王亦岂真有梦乎西谿此辨尚是呓语○此诗为洛神辨诬明思王感甄之说未足深信】
　　牡丹
　　压迳复縁沟当窓又映楼终销一国破【比其艳于佳人之倾国】不啻万金求【唐国史补长安贵游尚牡丹每春暮马若狂人种以求利一本有数万者】车鸾凤戏三岛【史封禅书海中有三神山曰蓬莱方丈瀛洲】神仙居十洲【十洲记四方巨海之中有祖洲瀛洲元洲炎洲长洲充洲凤麟洲聚窟洲流洲生洲】应怜萱草淡却得号忘忧
　　百果嘲樱桃
　　珠实虽先熟琼莩纵早开【汉书葭莩注葭芦也莩其筒中白皮至薄者】流鸎犹故在争得讳含来【吕氏春秋仲夏之月羞含桃注含桃樱桃也鸎鸟所含食故曰含桃】
　　樱桃答
　　众果莫相诮天生名品高何因古乐府惟有郑樱桃【乐府集石季龙宠惑优僮郑樱桃而杀郭氏防纳清河崔氏樱桃又譛而杀之樱桃美丽擅宠宫掖乐府由是有郑樱桃歌十六国春秋石虎郑后名樱桃晋冗从仆射郑世达家妓也】
　　晓坐【一云后閤】
　　后閤【一作阁】罢朝眠前墀思黯然梅应未假雪栁自不胜烟泪续浅深绠【广韵绠井索】肠危高下【道源注急则絶以比愁肠易断】红顔无定所得失在当年
　　咏史
　　北湖南埭水漫漫【北湖即武湖注见前道源注金陵志南埭上水闸也王荆公赠段约之诗闻君更欲通南埭非鸡鸣埭也】一片降旗百尺竿【刘禹锡金陵懐古诗一片降旗出石头】三百年间同晓梦钟山何处有龙盘【徐爰释问建康东北十里有钟山旧名金山后更号蒋山诸葛亮以为钟山龙盘即蒋山也】
　　一片
　　一片非烟隔九枝【孙氏瑞应图非气非烟五色絪緼谓之庆云九枝灯注见前】蓬峦
　　仙仗俨云旗天泉水暖龙吟细【齐地记齐有天齐泉汉书注临菑城南有天齐水五泉并出】露畹春多凤舞迟【离骚既滋兰之九畹兮注十二亩为畹】榆荚散来星斗转【春秋运斗枢玉衡星散为榆元命苞三月榆荚落】桂花寻去月轮移人间桑海朝朝变莫遣佳期更后期
　　日射
　　日射纱窓风撼扉香罗掩手春事违回廊四合掩寂寞碧鹦鹉对红蔷薇【碧鹦鹉即青鹦鹉也注见前】
　　题鹅
　　眠沙卧水自成羣曲岸残阳极浦云那解将心怜孔翠【一作雀○孔翠孔雀翡翠也杜甫诗孔翠望赤霄秋思雕笼养】羁雌长共故雄分【谢灵运诗羁雌恋旧侣鲁陶婴黄鹄歌夜半悲鸣兮想其故雄○言孔翠之羁孤不若鵞羣有眠沙卧木之适也】
　　华清宫【注见前】
　　朝元阁迥羽衣新【道源注雍録朝元阁在骊山天寳七载元皇帝见于朝元阁改名降圣阁太真外传天寳四载七月于凤凰园册太真宫女道士杨氏为贵妃半后服用进见之日奏霓裳羽衣曲】首按昭阳第一人【汉书飞燕立为皇后宠少衰女弟絶幸为昭仪居昭阳舍李白诗宫中谁第一飞燕在昭阳】当日不来高处舞可能天下有胡尘
　　梓潼望长卿山至巴西复懐谯秀【道源注方舆胜覧长卿山在梓潼县治西南旧名神山唐明皇幸蜀见山有司马相如读书之窟因改名长卿山谯周巴记刘璋分巴以永宁为巴东郡垫江为巴郡阆中为巴西郡是谓三巴孙盛晋阳秋谯秀字元彦巴西人谯周孙李雄盗蜀安车征秀不应桓温平蜀返役上表荐之】
　　梓潼不见马相如更欲南行问酒垆行到巴西觅谯秀巴西惟是有寒芜
　　齐宫词
　　永夀兵来夜不扃【齐书废帝寳巻别为潘妃起神仙永寿玉夀三殿皆帀饰以金璧萧衍兵入建康王珍国张稷引兵入殿御刀丰勇之为内应宝巻方在含德殿作笙歌兵入斩之稷召仆射王亮等令百僚署牋以黄油裹寳巻首遣博士范云等送诣石头】金莲无复印中庭【金莲注见前】梁台歌管三更罢【按晋成帝七年作新宫舆地圗云即台城也容斋随笔晋宋后谓朝廷禁省为台故称禁城为台城】犹自风摇九子铃【西京杂记昭阳殿上设九金龙皆衔九子金铃每好风日幡眊光影照耀一殿铃镊之声惊动左右齐书庄严寺有玉九子铃外国寺佛面有光相禅灵寺墖诸寳珥皆剥取以施潘妃殿饰】
　　十一月中旬至扶风界见梅花【唐书凤翔府扶风郡属闗内道至德二载号西京】
　　匝【一作雨】路亭亭艳非时裛裛香素娥惟与月青女不饶霜赠逺虚盈手【说苑越使诸发执一枝梅遗梁王荆州记陆凯自江南寄梅花一枝诣长安与范煜赠诗云云】伤离适断肠为谁成早秀不待作年芳
　　青陵台【详前注一统志台在开封府封丘县界】
　　青陵台畔日光斜万古贞【英华作春】魂倚暮霞莫讶【英华作许】韩慿为蛱蝶【注见前】等闲飞上别枝花
　　东还
　　自有仙才自不知十年长梦采华芝【抱朴子华芝赤葢白茎上有两叶三实服之可以长生】秋风动地黄云暮归去嵩阳寻旧师【唐书河南登封县神龙元年改曰嵩阳嵩山有中岳祠有嵩阳宫】
　　酬崔八早梅有赠兼示之作
　　知访寒梅过野塘久留金勒为回肠谢郎衣袖初翻雪【谢庄衣见前又谢惠连雪赋纨袖慙冶】荀令薰炉更换香何处拂胸资蝶粉几时涂额借蜂黄【注见前】维摩一室虽多病亦要【英华作要舞】天花作道塲【英华本原注时余在惠祥上人讲下故崔落句有梵王宫地罗含宅頼许时时听法来○维摩经长者维摩诘以其方便现身有疾因以身疾广为说法佛告文殊师利汝诣维摩诘问疾时维摩诘室有一天女见诸大人闻所说法便现其身即以天花散诸菩萨大弟子上而为供养】
　　春风
　　春风虽自好春物太昌昌若教春有意惟遣一枝芳我意殊春意先春巳断肠
　　蜀桐
　　玉垒高桐【一作梧】拂玉绳上含非【一作霏】雾下含冰【潘岳赋天霏霏以垂雾】枉教紫凤无栖处斵作秋琴弹坏【英华同一作广】陵【琴操十二曲曰壊陵伯牙所作壊一作懐应璩与刘劭书听广陵之清散】
　　蜀桐
　　通灵夜醮达清晨【王褒云阳记钩弋夫人从至甘泉而卒既殡尸香闻十里帝哀悼乃起通灵台于甘泉宫有一青鸟集其上往来】承露盘晞甲帐春【汉武故事上以琉璃珠玉明月夜光杂错天下珍寳为甲帐其次为乙帐甲以居神乙以自居】王母不来方朔去更须重见李夫人【汉书李夫人早卒帝思念不已方士齐人李少翁言能致其神乃夜张灯烛设帷帐陈酒肉而令帝居他帐望见好女如李夫人之貌还幄坐而步又不得就视帝益相思悲感】
　　判春
　　一桃复一李井上占年芳【古乐府桃生露井上李树生道旁江总李花诗当知露井】
　　【上复与夭桃隣】笑处如临镜窥时不隠墙【登徒子好色赋此女子登墙窥臣三年】敢言西子短谁觉宓妃长【神女赋秾不短纎不长】珠玉终相类同名作夜光【搜神记隋珠盈径寸夜有光明可以烛室十洲记周穆王时西湖献玉杯是百玉之精明夜照夕】
　　促漏
　　促漏遥钟动静闻报章重叠杳【一作字】难分【唐书内官有掌书二人掌符契经籍宣传啓奏杜甫诗宫女开函近御筵是也】舞鸾镜匣收残黛【通俗文染青石谓之点黛】睡鸭香炉换夕熏【李贺诗深帏金鸭冷】归去定【一作岂】知还向月【淮南子羿请不死之药于西王母姮娥窃之奔月注姮娥羿妻也服药得仙奔入月中为月精江总经故妃殿诗若令归就月照见不须疑】梦来何处更为云南塘渐暖蒲堪结【乐府西州曲采莲南塘秋李贺乐词官街栁带不堪折早晩菖蒲胜绾结】两两鸳鸯防水纹【道源注言纵如姮娥入月终是独居神女为云徒成幻梦岂若南塘之鸳鸯长匹不离哉】
</div>
    <div class="pagination">
<a href="李义山诗集注_page3.html">上一页</a><a href="李义山诗集注.html">1</a><a href="李义山诗集注_page2.html">2</a><a href="李义山诗集注_page3.html">3</a><span class="current-page">4</span><a href="李义山诗集注_page5.html">5</a><a href="李义山诗集注_page6.html">6</a><a href="李义山诗集注_page7.html">7</a><a href="李义山诗集注_page8.html">8</a><a href="李义山诗集注_page9.html">9</a><span>...</span><a href="李义山诗集注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
