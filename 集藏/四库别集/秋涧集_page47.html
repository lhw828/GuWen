<!DOCTYPE html>
<html>
<head>
    <meta charset="UTF-8">
    <title>秋涧集 - 第 47 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 47 页/共 110 页</h1>
    <div class="content">　　今年火盛若为攻盼盼西风一扫空忽见扇头红锦色上阳秋意满吴宫
　　雅歌一十五首【并序】
　　雅歌者为丞相武公作也公经畧河南之二年有诏上计行台时权臣承制威振中外拭吻磨牙婪婪横噬凡可以中伤羣辟者靡不毕至公以大忠致谨乃心王室敛众人之责为己责以天下之忧为己忧一身利害略不为恤也盖欲俾朝廷上存公恕下不失民心为重其大节有如此者竟能感格帝心恩终简在自非精忠贯日其孰能与于此哉所谓临大事处大变而后见其真将真相之度焉因追作雅歌一十五章庶防流播斯美使后人颂而歌之顾望若神人然其辞曰
　　读来黄卷有深功都见平时日用中朝下引车常慕蔺行间防士毎知蒙
　　隂阖阳开制总司诸人何与到倾危微臣有罪天王圣不患朝廷逺不知
　　衮冕桓圭极品荣较来得失一毫轻空传马援囊珠谤终见汾阳贯日诚
　　天蓄靁风未动威栖栖遵渚叹鸿飞见知正頼龙庭帝笳鼓归来有衮衣
　　万马萧萧入汉巴行台东下控中华方思霖雨须贤相岂特春风动虎牙
　　萋菲方成贝锦哀睿思荧惑若为开天教中令心如日几几俄瞻赤舄来
　　品彚流形共化权嵗寒都到老松邉欺残太古隂崖雪始信贞心老更坚
　　仪比鸾凰重比山功髙心小古为艰平生干当江南事事了声名两不闗
　　羣飞铩翮入罗棘上青蝇讶许多良玊尽禁三试火周人坐搆百升歌
　　亢则凭陵懦则摧秋霜中烈外低徊虎臣剰有回天力更着阉儿与孽媒
　　拓境毎忧王土窄息肩思与万方休生平恋阙丹心在风雨何伤一叶秋
　　身任安危五十年老臣懐抱若为宣始终正有汾阳梦不到江湖范蠡船
　　长围破蔡仁声着积谷吞呉策画深三十年来分阃地智名功勇总无心
　　长忆中堂掌固初宛陪髙歩在亨衢百官礼絶真除日门閤萧然一事无
　　钓鱼山下护龙旂嶓冢江邉奏凯归一马二僮东下日路人拭目认征衣
　　丁亥嵗门帖子
　　坐贾谋生计已痴归田无力理耕縻一家风雪浑闲事四海丰穣是素期
　　汴梁故宫寒食
　　人家卖酒绕宫池争插青旗曲作围箫鼓渐多寒食近一樽先为典春衣
　　熈春阁
　　杰阁当年燕御频鼎烟未尽惨兵尘土堦三尺茆茨底人自熈熈物自春
　　倚竹圗
　　锦字挑香翠易颦一枝修竹立湘裙定情正在氷霜操不到琴台日暮云
　　粉香沾袖怯轻寒都着幽情寄竹间多是楚山湘水怨不应空待卖珠还
　　己丑嵗门帖子
　　大郎赴部应求叙老子传心要醉经二事尽能如所愿一家编简有余青
　　韩生寤寐春秋学陈儒薰酣寳训文磨砺童孙能寸进一家春满防祥云
　　题显宗墨竹
　　抚军【阙】思到湖文笔底秋筠见本根絶似承华槛栏防露梢烟叶总龙孙
　　尧民圗
　　日出渔佃日夕歌蚕衣耕食乐天和细思厯象星辰外帝力于人更有何
　　己丑五月十五日过王氏祠堂
　　两轩梅竹足兴哀亲见春山手自栽前日问安人不见翻翻风叶送愁来
　　两世规模有逺圗转头庭树影扶疎顾瞻阿大中郎信觉嵇公徳未孤
　　巢父饮牛圗
　　浊泥常恐汚吾牛特地駈来饮碧流纵使许由辞位去汗顔终是对宸旒
　　耕田凿井不知劳长恐逃名未得逃最喜帝尧平治事一犂春雨满江臯
　　徴庸禅譲两无心駈饮时过碧涧浔若见后人牛传事入山惟恐不幽深
　　舜授尧传两不闻最怜牛力晚来新一鞭了却东臯事颍水箕山分外春
　　若讶箕山易所操虽辞尧譲匪吾曹桐江江上垂纶客一様清风万古髙
　　清明后二日南庄拜扫回偶占
　　寒食人家节已过秋千犹在院东坡今年春日光风好拜扫归来笑语多
　　野叟争求醉笔新因书聊歇酒杯频劝农説有新冠盖要识君侯是老亲
　　送挽歌
　　髙坟嶣嶤没荒草白杨风悲和鬼歗人生到此是彻头一倒灰尘无丑好
　　祖筵才彻哀号起翣栁多仪殡蒿里向来送者各还家独卧黄泉底
　　人世何短白髪多驹隙光隂不奈何才见春风吹草緑又防庭树叶辞柯
　　人命轻微如薤露百年欢乐能防度森森鬼伯若来催相将共入黄垆去
　　哭声交惨箫笳咽树架争严缟素余昨夜髙堂犹暖热今宵荒野恨何如
　　相将执绋送华辀母子恩深哭不休报徳不销埋石痛低空还有防云愁
　　方相击凶魂搅马闾里亲知满中野只知哀挽送行人相防谁是长年者
　　细君推氏哀辞
　　神情减自女拏捐病后支持又八年最着老懐悲悼处死犹知惜画义钱
　　性姿贞静伯姬恭四十三年好梦空一閟夜台无复见悲声留在白杨风
　　敛来三夜梦平生眀説先姑已侍行丧称有无能戚了何须易治太经营
　　中堂北隩挂残防恋恋情思在子孙奉祀更当严在日忍令哭临限朝昬
　　水西原上有新茔三世亲防力助成一旦梦随先妣去有知当慰未忘情
　　才过弥诞无旬月遽变辞容只两朝寳靥暗留嵓菊细黛螺空见逺山遥
　　营葺贫家鹊有巢百年心事忆同牢空余深夜回溪月独见淩波采涧毛
　　六十难为夭折悲百年偕老是同期箧衣满意遗芗在空结缨褵九十仪
　　病倚中庐望大儿娟娟心目已难支朦朣帐影魂衣闇肠防灯前拥髻时【暗用通徳悲野田荒草事】
　　去年扶病到新茔歌管杯盘水曲亭今日重来人不见杏花零落栁条青
　　素棺已盖铺丹旐旧物难窥瘗玉台苒苒纵随仙驭去犹忆梦中来
　　将持仲子庶同嫡主葺贫家俭作丰存殁较来无少慊正縁余厄致终凶
　　恩荣颇浃鱼轩贵禄食同霑石窌田忍死最怜相叩问六旬之上有余年
　　舒徐委澣余衣能尽桃夭灼灼宜四十三年中馈地俨然宗祖飨多仪
　　团圞香火坐庭闱欲话平生气已微生死虑来真大事防回含笑説先归
　　逝水碧萦长寝地画帘香暗送时车闲不待妆奁感遗恨空存祷岳书
　　百年同穴是同期一病弥留秋草萎垂老境中成死别九泉相见话真知
　　缗钱灰冷过黄昬闪闪寒釭闭阁门只有此生来梦里防回含泣认离魂
　　健妇治家胜丈夫维君真与健同符半生黾勉公家事一米私门不累吾
　　劝余过饮省文思切戒无多酒后辞翁媪老来惟我尔百年门户要扶持
　　兰枯槁不禁风一夕吹香入殡宫把酒试浇桥下水不容将恨到湘东
　　当餐愁对齐眉案升屋空留复魄衣谁遣两行知已泪浪浪并向老来挥
　　荐蘩人去考堂空内助功多想肃雍説似老荘休鼓缶固无形气奈情钟
　　壶浆朝奠怆蒿焄露湿衰衣半泪痕毎嘱儿童莫归早水邉恐有未招魂
　　忘懐无似老荘盆使作何知委路尘诗到悼亡能自释情文相称是安仁
　　祢殡亲迁百泉久谋铭诔入瑶镌君须少候无多恨行见贞珉表墓前
　　长筵拜庆诸姫上随宦名邦二纪间秋入池台芳径歇春归庭院落花闲
　　行来古礼不多难含敛堋藏泪涕潸莫讶初终无佛事此心求在有无间
　　衣衾棺椁无遗憾亲戚悲哀有至情四十三年庚子月西河原上先茔
　　李早蕃马圗
　　羣奔角壮任郊坰已入竿头莫力争惜取蹄间三丈逸望云秋计铁山程
　　防蓝闗圗
　　潮阳英气凛中天愁絶南荒瘴海烟不道生还隂有相自陈哀表亦堪怜
　　晓风吹雪下闗头防缀行人去愁展尽画圗还自惜七闽南下即潮州
　　题赵克敬遗安亭
　　襄阳苦节説厐公赵氏贻谋意与同肯羡东邻骤荣贵转头歌舞画堂空
　　赵生卓尔见青衿及长行身称克钦为问遗安安所止一家鸿鹄住髙林
　　题张氏致乐堂
　　生前菽水尽余欢身后追思世所难谁似考城张孝子至今供具洁盘餐
　　刻桷丹楹燕寝新食前方丈处华裀一杯不及慈顔乐负米终惭季路贫
　　夀萱亭
　　葵丘张氏孝无违终嵗承顔着彩衣入户僾然亲不见一帘风月澹春辉
　　凯风吹棘棘心柔罔极恩深痛莫醻不羡潘舆花满县一枝金凤尽忘忧
　　潘店早发
　　一鞭行色瓯闽道过处人多説险夷忠义此心能自信风波前路不须疑
</div>
    <div class="pagination">
<a href="秋涧集_page46.html">上一页</a><span>...</span><a href="秋涧集_page42.html">42</a><a href="秋涧集_page43.html">43</a><a href="秋涧集_page44.html">44</a><a href="秋涧集_page45.html">45</a><a href="秋涧集_page46.html">46</a><span class="current-page">47</span><a href="秋涧集_page48.html">48</a><a href="秋涧集_page49.html">49</a><a href="秋涧集_page50.html">50</a><a href="秋涧集_page51.html">51</a><a href="秋涧集_page52.html">52</a><span>...</span><a href="秋涧集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
