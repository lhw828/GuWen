<!DOCTYPE html>
<html>
<head>
    <meta charset="UTF-8">
    <title>尧峰文钞 - 第 17 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尧峰文钞 - 第 17 页/共 40 页</h1>
    <div class="content">　　代寿洪太傅七十序
　　太傅亨九洪公既定滇南之三年上书乞归京师其明年为
　　嗣天子改元之岁九月某日公寿七十京师士大夫先期属予为文以序予惟公自受知
　　世祖章皇帝敡歴中外更践将相者防二十年其品望在乡国其威名在遐荒其丰烈伟绩在太史夫固天所挺生以锡我
　　国家为元老为纯臣者也宜其福禄寿考日引月长而未有艾与予辱与公善其知公功为最悉愿得论次其大者当公之视师长沙也湖岭以南跳刀走防乗间窃发者甚众公揃刈而招徕之备有方略羽书所被西南诸君长咸稽首受吏之不暇此我
　　国家所以遂抚滇黔也予尝考诸前世如汉伏波楼船之定粤唐韦南康之制南诏明傅頴国之下云南莫不炳炳烈烈照燿旧史然以公视之其功倍大亦倍难何以言之赵佗之去黄屋左纛也此在文帝世也骠信之受盘噐与龟兹乐工也此在明皇世也葢其称内附纳职贡者近或数十年逺且百余年矣故虽有伏波楼船两将军之才南康之谋且断缚建徳而盟骠信不足以言武也若公所处者非如赵氏与防氏时叛时服不能北向争衡中国者比也则其难倍之当頴国南下之日梁之君臣惧段氏潜蹑于后段氏又恃梁人掎角于前迁延相顾此特折马棰传镞矢而定耳揆之于今彼方挟拥戴之余孽借恢复之虚名煽引羣蛮自号勍敌殆未可以威声詟也则其难又倍之然而公决机制胜通漓荔之江开苴兰之道自是之后禁旅可班军屯可复金马碧鸡可致笮马僰僮防緆犀象之利可顺流而下四方湖岭以南畏威懐徳者数千里相望夫孰非当日之成算与吾故谓公功为大周书君奭曰天寿平格保乂有殷今公既奏平格之绩而天予之以寿考此岂独公一人之庆实我
　　国家有道灵长之所赖也由此观之公之保乂
　　国家者方永永勿防又岂伏波楼船以下诸将帅所得望其髣髴也哉谨序
　　刘叙寰六十寿序
　　予童子时即与叙寰为忘年交葢叙寰长于予者二十年所矣而两人数相过从其亲厚特甚徃予宦游京师毎念叙寰之贫以吾妻袁宜人其族与刘氏有连致书宜人必曰叙寰坎若此汝当资遣之使来宜人谩答曰叙寰不任舟车已不复能出门矣及罢官还以其言质叙寰竟不之知也予深用是为恨叙寰为人朴直无佗肠其妇有三女一男季女防而未嫁男亦尚防然皆能任手力自活不以扰叙寰故叙寰虽贫得徃来予家饮防奔走自若未尝用饥寒少挫折也葢予自弃官以来诸少年浮薄之士号为故交相习熟者率稍稍引去或不复通闻问惟叙寰眷恋不忍舎数慰藉劳勉如故宜乎予念叙寰不忘也叙寰老矣常困乏无所得食有故人为敛布粟之属使易茶四明顾渚山中叙寰徒跣行数百里林木蔚荟谿谷陗深防天大风雨迷不知路襍与虎伥蝯猱为侣幸而得免既得中下茶百许斤携以归忽患腰痈累月尽费其所易茶然后瘉其平生竒蹇多类此当予之里居也颇好赋诗弹琴而叙寰于诸艺事一无所长时时屣歩来防予黙坐竟日间发一语亦质直少致闻者相目以笑而叙寰不之变予反以是益亲厚之方谋为治屋具饘粥以娱适其意而予又北之京师矣是时送者皆集虎疁独叙寰最先至留与之饮儿筠窥其衣褎若有所挟者探之得素巻丈余问其所欲始知叙寰以今年之秋为寿六十意将乞余赠文口呐呐不敢发言筠乃代为之请予首颔之遂序其大都以示筠使于诞辰得徃进一觞焉
　　刘叙寰七十寿序
　　孔子曰国家敬老则民作孝古王者之于老老也庠序胶学之异其地燕礼飨礼食礼之异其文燕衣缟衣衣之异其服其敬之各以其制也如此等而下之则又孤独矜寡有赐瘖聋跛躃与夫侏儒之属有给匹夫之穷无告者无不遂其养此周官所谓以保息六政养万民而民乐生于先王之世者也今吾故人刘翁叙寰年七十矣顾其年益高其穷亦益甚凡百资生之具无一有也礼七十异膳饮酒食肉处于内而叙寰茹藜藿饭麤粝得一饱足矣何膳之敢望礼七十时制而叙寰无一防之居经营衣食将给旦夕之不暇其敢言制乎礼七十杖于国不与宾客之事而叙寰入操井臼出赴亲故之急欲求瞚息偃安而不可得惟其起居歩履如故或无所事于杖则有之耳甚矣叙寰之穷也自近世以来国家所存释菜乡饮诸礼有司视为具文率皆奉行不力至于养老振穷恤贫之制则已废坠不可问矣于是若叙寰者退不得安于私室进不得见宾礼于有司民今之无禄天夭是椓吾不胜慨焉太息葢非独为叙寰也叙寰与予交乆矣予既仕宦摧折归而杜门养疴方欲守先王之遗经以自娱其老而叙寰亦遂以余年归命释氏呼佛号诵金刚大悲诸经咒虽盛寒暑不辍度其中必有所自得其于穷愁不平之况当漠然不复繋恋也审矣如吾前之云慨焉太息者固叙寰所鄙而不屑道者也吾故曰非为叙寰也九月某日里人将徃为寿来徴予一言以赠予既有感于叙寰之穷而又深念古王者之不作世变之迁移而不止聊借叙寰以发之如此
　　赵孟迁七十寿序
　　始予在郎舎有赵翁孟迁数懐刺踵门予未暇与相见也最后予方休沐孟迁至而阍人又辞焉于是无所发怒当门大呼曰而翁乃山隂赵陞天下竒男子而何人顾不为翁通姓名耶捽阍人首至地欲拳殴之声逹于户内予大惊走出揖孟迁登阶孟迁蚪须頳面衣敝衣曵破革履而前予颇易之及就坐自矜能诗又矜与李琳枝侍御为酒人交缭绕数千言不可了予意稍怠屡顾日影而罢自是予尝赞孟迁像有云跅弛其志穨唐其形拍张呌号尔汝公卿者叙此事也既而置酒召之饮孟迁饮不能一二升予益调笑之乆而始知其故盖李侍御素豪于饮两人日夜浮大白相角孟迁不胜遂为侍御所困徃徃据几而吐则已减故量十之六七矣既又读其行巻巻中皆近体无乐府古诗其辞质直愤激以视世人防橅唐之子美明之献吉于鳞者不相入也然孟迁雅自负其竒诸士大夫亦数竒孟迁或给酒资或与赋诗相唱和故孟迁虽留落不偶而其姓名犹在口耳间今年春孟迁为寿七十复来游京师先是谒井硏相公于山右相公赠文一篇大率谓孟迁好动多言易怒而其终篇则曰古之至人发以天倪和以天钧是三者皆不足病其讽孟迁甚善然以至人期之则近于谐矣予闻好动则伤筋多言易怒则伤气此养生家所忌也孟迁既非至人盍亦简应对戒奔走而退息于澹泊无为之乡乎夫善自养者虽若诗与酒之属犹虞其呕心腐肠而以为不足事况肯役役于是三者以促其生哉使孟迁果能如是则其距至人也亦不逺矣
　　宋既庭五十寿序
　　先生交于予三十年矣予为人轻率无威仪而先生醇静寡欲动止皆有常则予多言好辩而先生不苟笑语才一开口便以义理折服人予褊急不能容物而先生喜奬借后进为之延誉予之不及先生如此然先生长于予三岁予固以兄事之而先生亦弟畜予盖歴三十年如故也始予年十六七即与先生以文章为徐宫詹勿斋所知数引入二株园为文防毎一篇成宫詹必首推先生以率予辈由是先生才日高着日富从游弟子亦加众赫赫有声场屋间顺治中以举子寓京师輙摄衣据诸贵人上坐意气岸然絶无所顾让而自名公卿讫于四方游士慕先生者又无不日夜持谒到门以望见顔色为幸当是时度先生之心必自以为甲第可以戾契致而功名可以跬歩成也曽不数年江南奏销案起被诖误者万人而先生遂屛不复与防试此其可叹息者也防予在郎署亦以此得辠陆沈左官中今年夏分司江宁事竣便道还里门见先生于西郭外与之游武邱裵回短簿祠下予坎有年意颇悔恨而先生从容捉手无毫髪流落不平之感抵暮还宿予书舎秉烛相对娓娓数百言所以防切予甚至然后知予之不及先生者盖又歴三十年如故也先生今年五十杜门息机从事于学道乆矣昔孔子游于匡宋人围之数帀而歌不辍子渊氏箪瓢陋巷不改其乐易曰乐天知命故不忧庄生亦曰古之得道者穷亦乐通亦乐然则先生之为学也既已浩焉有得于中则于向之文章才誉皆当刋落翦除一归诸无何有而况遇合之迟暮人事之得丧夫岂足以累其胷而挠其思虑也哉予犹为先生述此予之固陋甚矣缪歌起修先生高第弟子也尝馆先生于家者十年予之获交先生自此始故修将遣使徃为寿而命予以序予乃不辞固陋而述之亦聊以道平生之欢而侑先生之一觞云尔敢遂曰知先生哉
　　林立轩寿序【附】
　　名山大川之气盘礴而郁积则必钟之于人若物其尤秀丽者举凡珍禽竒兽异华灵卉皆不足以当之而钟诸人也尤厚上之为名臣为巨儒次之亦不失为光明磊落非常之材与夫醇厚修谨淑人长徳者超然拔出于其间进而见用则发于功名逹于政事及其退而不得志也必且潜深伏隩以文章学术见重于世是皆可以激懦顽砥末俗盖自古然也闽中秀丽甲天下襟江带海武峙其前太姥环其右所毓珍竒灵异之物亦既水输陆运逺被四方矣其钟诸人者自宋以来名臣则有杨大年蔡忠恵苏子容之属巨儒则有杨龟山李延平朱徽文公之属至于雄材厚徳尤不能以屈指计数其在史册者吾不暇论若耳目闻见所及则立轩林先生殆其一也先生有次君吉人尝奉先生之命来游吴中诚好学有志之君子也别逾一载而吉人复为予至馆于予舎者三阅月予为极论天人性命与理学异同之所以然次及秦汉以降诸大家之源流曲折诸门人所不即喻者吉人学富而思深无不应答如响间有不合辄徃复硏求不深入阃奥不止予知其胚胎涵濡得先生之庭训者多矣予又闻先生释谒累官至逹州守以清浄惠爱为吏民所诵説最后见防告老不染吴逆之难士大夫称其明哲既归而老屋三间其庭乔木数章其室故书数架先生日夕从容徙倚讽咏其中以家政传诸长君同人而以读书修行训厉其子若孙足迹不至于门岁时伏腊未尝投谒有司诸名公巨卿干旌徃造者亦阖扉不复相见优游自适以安其晩节予前之所谓雄材厚徳独钟山川之秀者先生盖兼而有之岁之五月年七十有二矣吉人称其翁歩趋甚健肤革甚腴饮啖笑语如壮男子诚得之于天者厚而享其子若孙之报者殊未有艾也于是吉人担簦蹑屩言旋故里欲及初度之辰奉觞拜寿起居予因引诗之言曰岂弟君子福禄攸降请以是为先生颂有谷诒孙子于胥乐兮并以是为先生诸子姓颂云
　　康熈庚午春三月佶侍邱南将告归先生作此序畀佶以娱亲佶并乞草稾以归其秋先生増删文钞成此序遂不及载后先生书来惓惓言及意欲増入者而今无从复问矣佶惧先生遗文之防佚况此又为吾亲作者其敢不録以传邪第恐有紊于先生手定之成书故书附焉并质于同门诸学者壬申二月廿二日门人林佶谨识
　　代寿张母贾太恭人七十序
　　康熙六年秋
　　天子亲即政推恩
　　廷臣俾各以所居官貤封其父母于是蠡吾张子正甫遂用户部郎得封母贾为太恭人太恭人适居京师年七十矣在位诸君子与正甫厚善者咸羡太恭人之康宁寿考能享正甫之报也又羡正甫之能以爵位为太恭人荣也羣诣予乞一言序之予与正甫同朝又同家畿辅又辱正甫数纳交于予故予不敢以不文辞窃闻太恭人之风旧矣其在贾也以勤慎寡言习女红为淑女其来归于张也以善事君姑氏而与赠公终身相庄为顺妇盖赠公常举于乡及其殁而正甫方惸惸藐孤张氏诗书之泽不絶如线顾又提携正甫使得防名王廷着有誉望于郎署之内为贤母虽传纪所载列女之事蔑以加太恭人也则其康宁寿考而享正甫之报者岂偶然哉抑予观于古而知事亲之与事君其道殆不能以两得也如所谓祈父之事北山之大夫遭时不偶而不获尽其私养故其诗不曰有母之尸饔则曰王事靡盬忧我父母至于鹿鸣之什説者以为文王时之作其末则繋之以南陔白华盖极言君臣上下兄弟朋友宴享征伐时和岁丰之羙而终归之于孝当此之时士大夫之在位者夫岂有不获养之亲与不获养亲之人子与然而四牡一诗犹惓惓焉有将母之愿与祈父北山无异何也岂非得诸此者或失诸彼虽以先王之仁犹难于曲体士大夫之私而代为之谋耶若正甫故家于蠡距京师不数舎风土相接而语言饮食相通也以是太恭人挟其版舆竹杖时时就养邸舎正甫进而簪笔荷橐尽心于
　　王事无有不共退而奉侍太恭人举其定省乡趾之仪修其饘酏酒醴脂膏之物亦无有阙今者当生辰为寿之日复率家人子妇陈
　　天子所锡之冠帔而奉觞上寿于太恭人前则事君事亲之道正甫其两得之矣虽四牡之使者且防于不及而况祈父北山之属敢希其所遇之万一哉予以为天子自即政以来与卿大夫励精圗治殆不亚于鹿鸣天保矣然则为正甫者当益夙夜黾勉以自奋其南陔白华之洁白以无负太恭人敎则爵位必渐以隆天子之宠锡必渐以渥而家门纯嘏之庆必渐以益増吾知太恭人之康宁寿考必屡进而讫于无穷也遂书此言俾劝太恭人一釂焉
　　族母呉夫人六十寿序
　　族母呉夫人以今年二月某日为六十诞辰夫人盖吾再从弟寳文之母从父维亿君之配而从祖祖父方伯来虞先生之妇也先期一月寳文乞予言为寿予窃有感于汪氏盛衰之际矣始夫人为妇在前明熹宗之时先方伯以忤魏阉私人解其粤东藩政而归声望方大重而吾先大夫又适举于乡家门敦睦诸伯仲咸恂恂勉于文学号为呉中巨族之冠可谓盛矣是时予年虽防顾犹及见之其后先方伯再起既暴殁于海外从父与先大夫复相次蚤世汪氏稍衰数为外侮所侵虽以寳文之防防少孤亦困于徭役不免有风雨飘摇之患而卒能搘柱门户得至于成立者是孰使之然哉于是宗党相聚未尝不啧啧称道夫人以为难而夫人尤有不可及者盖自明季以来入于
　　国朝吾诸父之乡举者二人明经高第者一人进士甲科得为京朝官者暨予又二人此亦汪氏衰乆而复之渐也然吾族日益蕃衍薫莸好丑襍出于其内虽不乏闭户好修之士而一二不才者亦往往健鬬喜讼挟机诈恃气力以相輘轹汪氏殆由此不振矣予故尝喟然太息思复见先方伯盛时而讫不可得遂不能无隠忧焉独寳文守其家法读书为文章有先正典雅之风出门结纳皆呉中贤士大夫于是寳文之名甚炽而不知夫人实有以敎之也此其尤不可及者与予尝论汪氏之在今日也于易卦当为剥其距先方伯之殁逾三十年此之谓一世矣于剥卦当为爻之上九其辞曰硕果不食君子得舆今以夫人之贤艰难黾勉终享寿考岂非吾汪氏之硕果哉予虽不复见先方伯盛时犹当见寳文得乗君子之车舆而防芘其众也已














　　尧文钞巻三十一
　　钦定四库全书
　　尧文钞巻三十二　　翰林院编修汪琬撰书一【共十五首】
　　与曹木欣先生书一
　　琬闻昔者孔子之以道自任也葢当衰周之时王者之迹既熄学校大壊太师瞽蒙之官虽设而不能敎士诗书六艺之籍柷敔钟鼔琴瑟干羽之具虽存而士亦不能自淑于是孔子起于布衣日夜与其徒讲求先王之文推明尧舜以来天人性命之防以相授受而其徒亦翕然从之然后其道大明当是之时所号为高第弟子者则有顔闵游夏之属士大夫之交游徃还者则有晏平仲蘧伯玉左邱明之属然邱明亲受经于孔子及其为传犹不免伤敎害义艳富而巫之失以致纷纭诋诃者讫数百年而终未有定则邱明之于道也龃龉不合者多矣而孔子顾有取焉子游之以文学友敎也不及一传再传而荀卿氏则已指斥其流敝以为媮懦惮事无亷耻而嗜饮食者矣葢考其所得不过得道之器数止尔非有与于性命精微也而孔子登诸四科之列何也琬于是深叹后之儒者其持论太高其责备太无已而孔子之敎育人才如是乎其不可及也使孔子必举其道以律人则子游氏固可谓之贱儒而左氏之议论文采亦必以闻人受戮矣此岂学者之所望哉琬尝譬之今夫匠石之操斧斤以入山林也伐其小者为楹为棁为狙蝯之杙其大者为栋梁为贵人富商之椫旁葢自拱把已上三围四围七围八围无不取也亦无不用也惟其取之之术博而用之之途寛故凡天之所生山川之所蓄荆棘茨刺之所防翳一遇匠石吾未尝见有弃材焉使敎育人才而得若孔子殆亦学者之良匠师矣今先生从事圣人之道致知而力行有年于此学者苟不自放弃孰不褰裳摄裾疾趋先生之门哉顾琬少无乡曲之誉壮而备官于朝又无王公大人之援引黙黙退守自度无可表见望先生之门而趦趄畏缩者屡矣不虞先生欲与之相见又欲一观其所为杂文葢真有意于孔子之敎育人才者故敢以其説进伏惟始终造就之幸甚
　　与曹木欣先生书二
　　琬自与先生相见得闻高论私心不胜向徃遂忘固陋以一言干听愿窃附于左氏子游氏之后遽辱赐荅所以奬励过当非琬受敎之夲意也夫琬之于道固有志焉而不逮者也当其少时颇好韩吏部欧阳子之书及壮而始习六经又好诸家注防之书孜孜矻矻穷日尽夜以用力于其中于是异同离合之必辨名物器数之必晰义类指归之必加研求不可谓不博且专也至于既乆则稍举而笔之于文亦且旷然若有所见怡然若有所得矣至于又乆而微察之然后知其所得者或狃于才气之偏所见者或出于聪明之臆求诸圣贤之道逹于日用事为而根柢于修已治心者概未有合也故复戚戚然而忧惘惘然而惑以怠忧惑怠三者交并其距道不逾逺乎顾先儒必言文为载道之器琬窃谓此惟六经语孟足以当之他如退之之原道永叔之夲论则犹举其麤而遗其精沿其流而未遡其原也夫当其去陈言辟邪説毅然以起衰立敎为已任亦岂遂瞀瞀于道者然其中之蹐駮疏漏支离而附防者已不为少矣又况固陋如琬者哉今先生之言曰儒者之学夲于天地仰观俯察无徃而非道也是诚然矣然使观天者止知星辰之纒舎而曰天道尽此察地者止知山川形势之脉络而曰地道尽此则是郭璞何承天僧一行之流皆可列于有道之士也先生宁遂许之耶夫惟后之学者不精求道之大原而区区守其一得之文自以为察之皆醇而养之皆熟一倡羣和不曰仁义之人其言蔼如即曰未有不深于道而文至焉者噫其果遂深于道邪抑犹有毫厘千里是非离合之分也此琬之所不敢安也故愿悉心受敎于左右伏惟垂察焉
　　与周处士书
　　自足下初入京师即闻韩武库圣秋娓娓口足下不置已复遇刘刑部公勇于邸舎其向仆称道者悉如武库而又加详焉仆窃揣此两人者士大夫皆曰贤人焉其説必不虚且妄故愿与足下相见既见之后饮酒谐笑事事动人而独未尝告仆以古学者之道何也仆于词章之学夲无深解三四年以前气盛志鋭好取韩欧阳诸集而揣摩之日复一日渐以成帙当其快意之际舒楮磨墨四顾无人亦若浩然自得于胷中者及其既成而复视之则后先舛互首尾断续面且为之忸怩而心且为之媿悔者竟日夕不止葢其可以示人者少矣集中所存皆忸怩媿悔之余也不自意为足下所闚见是宜如何防切敎诲之哉今乃不然反用浮词相推誉非仆所望于足下也虞仲翔有言得一人知已死可不恨仆交游衰少然于呉门得计子甫草于京师得梁御史曰缉今复得足下而三不可谓之孤矣前御史奬励仆过当仆且信且疑退而复取韩欧阳集伏读而深思之未尝不叹其才识之练逹意气之奔放与夫议论之超卓防伟真有与诗书六艺相表里者非后世能文章家所得望其肩项也于是仆之忸怩媿悔乃不减于徃时益疑御史虽名为知仆而其实犹未尽也岂知之而不以告告之而不以诚邪抑有所深爱于仆而掩覆其短邪此未易为足下言也足下方以灏博之学旷逹之思迥出辈流又能周旋燕赵齐鲁吴越之郊所闻所见什伯于仆仆之待足下者与梁御史计子甫草无异幸示防切敎诲之言勿更用浮词云云也
　　与友人论内乱不与书
　　连日天雨道路泥泞不得奉敎左右窃敢有请也琬下直时稍看礼经经曰内乱不与外难不避此言如崔杼作乱晏子不死孙林父作乱蘧伯玉从近闗出是也然实不能无疑考诸春秋如孔父仇牧之事皆详书而深许之夫齐宋卫三国皆内乱也士大夫杀身之仁与保身之哲必非可临时决择者若不与者是邪则孔仇知勇而不知义春秋决不当予若与者是邪则蘧晏为幸生何以不见讥孔子且礼经独非圣人之言乎此琬所以疑也孔悝见劫于蒯瞆子羔不死而子路死之孔子两以为贤琬窃谓人情之所爱莫过于生其捐躯截脰而不惜者为名在尔今使死与不死均不碍其贤则一旦多故又安得有奋然忘生者哉后世江徐死逆邵之乱袁刘死萧道成之乱通鉴畧无贬辞葢取春秋遗意也必如礼经所説则汉之孔光扬雄贤于楚两龚而齐之褚渊王晏之徒举可以末减其辠矣此学者所当尽心吾兄深通经传必能发明圣人之防幸为示及不宣
　　与魏光禄书
　　琬自去秋以来日夕奔走郎署无由圭洁候敎于左右自分获罪之日乆矣不意过防注存如此琬也何敢自外抑琬尝闻之矣古之君子欲献其圭璧文锦必先之以皮帛今琬不能具尺皮束帛以为礼而徒以空言先之则其中之所挟者无圭璧文锦明矣然区区之心犹不能自已故欲采蔬酌醴奉迎玉趾而私自逹其固陋焉其在春秋之时列国卿大夫相见赋小雅瓠叶之诗杜氏以为古人不以微薄废礼虽瓠叶兔首犹愿与宾客享之然则琬之所荐者亦如是而已伏惟鉴而许之幸甚
　　与梁御史论正钱録书
　　别后再读呉氏正钱録其例甚严其词甚辨诚有功斯文不小然琬窃谓学者之读书也不可以无和平之心周详博大之识也斯二者既具而又为之徃复曲折于其中然后作者之是非可得而论定矣若但盛气以相攻击而商未安则必有偏驳之病考证未悉则必有卤莾疏漏之病我以我之説而彼又以彼之説纷纭攘臂讫无所止此虽如栁子之非国语呉缜之唐书紏缪犹不免于后人之议而况其下此者乎譬之有大盗于此有司既获其人必当考求其赃证推原其出没之踪窝藏之处各得其实然后杀之而不敢为异词假使无原赃无见证出入不知其踪窝藏不得其处不俟其案之定而上诸司败是终为疑狱也能保无人焉为之平反哉今此书非不例严而词辨然而其中所列尚有不合殆有如前之所谓偏驳疏漏者得毋盛气以相攻击而未暇商考证与恐不可谓之定案也夫琬之于钱非有门墙之雅桮酒殷勤之欢也平时所以刺讥其文章殆不遗余力而于此反为异论岂有左右袒于其间哉诚欲呉氏和平其心博大其识徃复曲折以得钱之是非所在而徐徐笔之于书则庶乎其无憾矣不然此书一出必无以服钱之心而杜其口也琬尝恨文章之道为钱所败壊者其患不减于弇州大圅而钱氏门徒方盛后生小子莫不附和而师承之故举世不言其非幸而有一呉氏不量气力以与之争而又不得其要领岂不大可惜哉故琬之言此亦欲防持斯文而助呉氏之不逮于万一也然呉氏方用才学自负而琬顾以空疎之胷迂濶无当之见刺刺于其侧不以为狂易则以为轻薄耳度彼所敬事者惟先生一人故不敢陈之于呉而以私于执事其説具在别纸幸微引其端使加改窜是亦朋友之忠告也如有未当乞更防示
　　荅王进士书
　　琬启比辱枉顾命作贤姊节烈传琬诚不敢固辞然所示事实不免太简如尊大人官讳氏族俱不书贤姊既亡于井何时购得其尸以殡又不书此皆其大者得更赐敎为幸琬尝思古之所谓忠孝义烈者其身虽亡其容貌动止虽不可得而见而其气则浩浩然落落然流被天壤上自名公钜卿下自里巷之氓以至妇人竖子莫不乐颂其姓氏及其有可感者则又相顾太息不知涕泗之流落也故虽愈乆而愈不可磨灭相距防千百年犹昭灼在人口耳此岂繋乎文章之有无耶然而有志之士犹欲奋起而为之纪载者何哉非谓忠孝义烈之名恃此而后不朽也直以文章不能无故而作必借他人之事而发之以稍见其胸中之竒而取重于后世或所遇非其人所书非其事则虽有上下驰骋瑰玮诡异之词决不及传或遇得其人矣而行事不加恢竒则其词虽传亦决不及于乆逺故尤慎择其所得而详书之昔李习之有盛名于唐然独自述其所叙高愍女杨烈妇为不在班孟坚蔡伯喈下近世归震川先生亦号东南大儒尤沾沾自喜者惟在作张氏女子神异记亦可窥见前贤之用心矣而流俗不察妄相推许遽谓文章之权可以褒宠死者防欲自比于夫子之春秋不亦夸而难信矣乎琬才学憃陋使厠于李习之归震川之列必当防顔汗下然其私淑诸人者殆有年矣方欲借足下所示以自传其文章故先略道所见伏冀省览不宣
　　与王处士书
　　琬启自去河间后毎入逆旅輙发先生文读之惊叹不已中间如蔺副使郝太仆传胡孺人寿序等篇尤有卓见琬入仕以来数为利禄所驱虽亦尝以其余日有志经史之学而茫乎未渉其涯汶汶乎未测其底里此儒者之所悔恨而贤士大夫之所屏弃不録者也今夫通邑大都莫不有万家之衢百物之肆上自珠玉绮绣下讫器用服食之类煌然襍然取之具足于是行旅之人挟金而求货者毂相交趾相错衽袂相聨各得厌其所欲而去可谓繁且庶矣然使游闲无资者过之则虽旁皇叹羡于其间犹无益也今琬之于经史其识不足以穷古人之微其才不足以逹古人之变而又尝以簿书役其心徃来醻酢劳其力朝诵夕忘一无所得譬诸无资之人亦徒旁皇叹羡于衢肆之间耳是安能厌其所欲哉若先生则不然其识足以穷古人之微其才足以逹古人之变而且名不挂乎仕籍身不至乎国门凡所谓簿书醻酢之类举皆萧然捭去故能一志凝神以求圣贤之遗绪而陶然自乐于环堵之内及其发为文章气厚词丰如风雨之骤至如日月之四烛如尊彞俎豆之渊然防古而实可以利物济用殆亦无愧于作者矣诗传有之曰干旄贤者乐告以善道也郑氏谓卫文公臣子建旄乗马数徃见贤者于浚邑是为好善故贤者有善道则乐得而告之情无所吝琬既廹于公家之事不能匍匐数百里以与先生相见至于其才其识俱无足取而区区好善之心犹欲自比于干旄之大夫愿先生有以告我而无吝也
　　荅陈霭公论文书一
　　琬顿首顿首前在刘比部坐中幸得与足下邂逅既别而比部盛称足下之文以为不减古人然犹未暇详也既又遇计子甫草复称足下所为边大绶传等作仆私心向徃之至而性防且不能抠衣请业自分见絶于左右矣而足下乃从三百里外辱书殷勤中间称谓过卑俨若后进之为礼者岂仆所敢当哉仆年弱冠时稍知学为诗歌古文辞亦思奋其头角以附东南士大夫之后而器识陋劣卒无成就一旦出仕于
　　朝不习世务数遭轗轲于是年比四十而精气衰耗头白齿豁翻然思退不复敢以文学之事与士大夫度长絜大乆矣不意足下过采其虚誉谬加推许且又纡其词曰未读仆之文究不敢深信夫足下疑仆是也犹幸仆与足下交疏而谊浅耳万一朝夕过从得尽读仆之文观其行事而听其议论则必且诮之为迂诋之为诞为伪矣夫岂独疑焉而已乎然窃惟高义不敢不报尝闻儒者之言曰文者载道之器又曰未有不深于道而能文者仆窃谓此言亦少夸矣古之载道之文自六经语孟而下惟周子之通书张子之东西铭程朱二子之传注庶防近之虽法言中説犹不免后人之议而况他文乎至于为文之有寄托也此则出于立言者之意也非所谓道也如屈原作离骚则托诸美人香草登阆风至县圃以寄其佯狂司马迁作史记则托诸游侠货殖聂政荆卿轻生慕义之徒以寄其感激愤懑者皆是也今足下当浮靡之日独侃侃持论以为文非明道不可洵乎豪杰之士超越流俗者也而顾以寄托云云者当之又谓惟道为有力则仆不能无疑仆尝徧读诸子百氏大家名流与夫神仙浮屠之书矣其文或简錬而精丽或疏畅而明白或汪洋纵恣逶迤曲折沛然四出而不可御葢莫不有才与气者在焉惟其才雄而气厚故其力之所注能令读之者动心骇魄改观易听忧为之解颐泣为之破涕行坐为之忘寝与食斯已竒矣而及其求之以道则小者多支离破碎而不合大者乃敢于披猖磔裂尽决去圣人之畔岸而翦防其藩篱虽小人无忌惮之言亦常襍见于中有能如周张诸书者固仅仅矣然后知读者之惊骇改易类皆震于其才慑于其气而然也非为其于道有得也吾不识足下爱其文将遂信其道乎抑以其不合于道遂并排黜其文而不之録乎夫文之所以有寄托者意为之也其所以有力者才与气举之也于道果何与哉古人之为文也其中各有所主有假文以明道者有因文以求道者有知文而不知道者足下好古博文孜孜肆志于词章之学积岁年于此傥又能因之以闚见大道之端倪则虽以仆之陋劣衰耗且将欣然执鞭之不暇如曰吾所寄托皆道也仆未读足下之文不知其视周张诸书醇疵得失相距防何而立説云云则无乃近于如前之所述儒者之夸辞乎哉故终不能无疑仆之疑足下亦犹足下之疑仆也文虽小技然而其原不深者其流不长古人所以取喻于江海也诚欲进求作者之指要则上之六经三史具在次之诸子百氏下讫唐宋大家诸集亦具在足下习之既乆而翫之既熟矣其详择而审取焉可也顾舎此不论而区区惟嘉靖隆庆诸君子是询溯流而忘原非所仰望于足下也意者矜仆之陋劣姑欲借此以少尝试之耶则仆所不能测知者矣仆过不自量畧陈其迂诞之説伏祈赐之教诲敢不唯命是听琬顿首不宣
　　荅陈霭公书二
　　琬启前仓卒报书媿无以仰副足下之意兹者休沐少暇故愿更竭其愚来书论文以明道立説仆一读再读叹为知言窃意足下于此必当上述孔孟次陈濂洛闗闽之书最下亦当旁采前明薛文清王文成陈公甫罗逹夫诸贤之説为之折衷其异同研晰其醇驳而相与致辨于微芒疑似之间庶乎于道无负矣而不虞书末乃泛及于晩近诸君子也然则足下之意固不在于道亦止以其文而已如以文言之则大家之有法犹奕师之有谱曲工之有节匠氏之有绳度不可不讲求而自得者也后之作者惟其知字而不知句知句而不知篇于是有开而无阖有呼而无应有前后而无操纵顿挫不散则乱辟诸驱乌合之市人而思制胜于天下其不立败者防希古人之于文也扬之欲其高敛之欲其深推而逺之欲其雄且骏其高也如垂天之云其深也如行地之泉其雄且骏也如波涛之汹涌如万骑千乗之奔驰而及其变化离合一归于自然也又如神龙之蜿蜒而不露其首尾葢凡开阖呼应操纵顿挫之法无不备焉则今之所传唐宋诸大家举如此也前明二百七十余年其文尝屡变矣而中间最卓卓知名者亦无不学于古人而得之罗圭学退之者也归震川学永叔者也王遵岩学子固者也方正学唐荆川学二苏者也其他杨文贞李文正王文恪又学永叔子瞻而未至者也前贤之学于古人者非学其词也学其开阖呼应操纵顿挫之法而加变化焉以成一家者是也后生小子不知其説乃欲以剽窃模拟当之而古文于是乎亡矣今足下之言曰无寄托而专求之章法词令则亦木偶之形支离之音是见后生之剽窃模拟而故为有激之言也由仆观之非穷愁不能著书古人之文安得有所谓无寄托者哉要当论其工与否耳工者传不工者不传也乂必其尤工者然后能传数千百年而终于不可磨灭也孔子曰言之无文行而不逺夫有篇法又有字句之法此即其言而文者也虽圣人犹取之而足下顾得用支离木偶相鄙薄乎噫何其过论也仆不佞不足与知乎此语狂且直祈赐裁荅琬再顿首
　　与计甫草论道书
　　昨相见时足下曽説论语朝闻道一章悤悤未暇徃复然不可遂已聊为足下陈之足下谓孔子所闻者非日用常行五伦之道私心窃有未安君子之道四所求乎子臣弟友者此中庸孔子之言也夫道若大路然尧舜之道孝弟而已矣者孟子之言也足下亦尝降心于中庸孟子诸书而潜味其防乎否也五伦之道非他即其赋于天为命禀于人为性发于知觉之灵而为心者也是故圣人之存心存此而已复性则复此而已逹天知命亦逹此知此而已傥使舎其日用常行而欲求所谓性命于恍惚不可知之地是异端也是滛词邪説也足下顾引子贡之不可得闻为证而盛言是道有不传之秘则防以佛氏之无法可説与不立语言文字者待圣人矣不知足下将援佛以尊孔子耶抑诬之也朱注之释不可得闻曰敎不躐等其説甚为易晓而足下弃置不用足下之于朱注也童而习之既用之以补诸生又用之以入上舎又用之以举乡试而奈何独悖其説于讲学耶夫上之则诬孔子下之则悖朱子无一可者也得非有所防溺而致然与足下又谓日用常行之道虽下愚亦可与闻当无所俟乎孔子此益误矣自大道不明而诸子纷纭之学以炽或遯于虚无或骛于名法或流入于尚同兼爱敢为放言高论以炫惑天下之聪明天下将靡然从之而其他则又有鬻拳之忠申生之孝苟息之不食言乡原之徒之亷洁忠信类皆道之所不与者故圣人以闻道为难讲之不厌其详辨之不嫌其审举凡非礼之礼非义之义无不研晰而折衷之以明其毫厘千里之谬而一返之乎中正然后得为闻道孔子之言闻也又岂佛氏之闻熏闻修耳门圆照三昧之説哉足下素习禅宗宗门之敎机锋义谛固有不可思议者然欲合孔子之道与禅为一则譬诸倾乳入酒终于酒乳俱败矣愚愿足下慎之毋使为知道者所笑
　　与王敬哉先生书
　　琬少孤失学不能通知先王六艺之防幸而习为时文得窃科第叨居郎署之末当此之时气盛志鋭方欲自奋于功名之途犹未暇学也不幸而横被诖误左官司城退与胥史为伍加以文牒簿书之繁自分力不能任当无复振起之日矣而防上官念之然后得从容闭户尽发其所蔵六经三史详读而防绎之则又其识不能穷义理之微其才不能达古今之变虽时惫精疲思作为文章以求发摅其感愤之心而蹇涩陋劣卒无以进希作者之万一宜在摈而不録之列久矣而不谓虚名之得彻左右也伏惟先生年虽至而志益勤位虽尊而徳益懋勲名学术载于史书而达于海内士大夫之口此岂后进小生所宜以其菲才浅识蹇涩陋劣之文上尘门下之观览者哉顾先生惓惓恳恳下交不倦诚有合于周诗遐不作人孟子乐育英才之义故虽陋劣如琬者亦蒙记忆琬过不自量深以得出于大贤之门为喜然而实非其人也窃恐有累先生知人之明与其好士之雅是以迟回瞻顾且前且却者数月于此昨钱进士中谐复传述先生之言欲观其所为杂文故敢缮写旧作序传十篇伏祈赐之教诲不胜惶待命之至
　　荅李举人论以史证经书
　　昨足下见琬春秋诸论遽防手教之辱谓古人以经证史不以史证经解经诸作不当参以后世事其説甚辨然非琬所敢安也琬不能探援秘籍以相醻荅试举里塾诸童防所恒诵者为足下言之幸足下少降心平气而听焉昔子程子之传易也于屯之九五则引魏高贵乡公唐僖昭二宗以证之于师卦则引淮隂侯于六五则引郭子仪相州之败以证之于否之九五则引王允李徳裕以证之于遯之彖于未济之九二则又引王允谢安子仪李晟以证之于坎之六四纳约自牖则引汉四老人之定太子为之反覆其故而痛切申明之此即解经者以史证经之明验也如其不可以为证则淮隂侯以下诸人之事岂不皆出于史乎至于杨廷秀易传引史尤多其他若胡康侯之传春秋郑伯谦之论周礼举莫不然彼欧阳永叔苏明允诸作偶不及史耳非其果不可以证经也如果不可以为证则易春秋传与太平经国书决不妄引汉唐也明矣抑琬又闻春秋经中之史不当用易诗礼三经为比今之士大夫果能上下数千百年悉取春秋与汉唐宋之所以安危治乱以讫君子小人之用舎进退或同而异或异而同者无不哆口抵掌驰骋徃复其问而又能着诸文章成一家言以为后世有国有家者之龟鉴此亦旷代之轶才也虽使借经立説而参之以后世之事谓之以史证经可也谓之以汉唐宋之史证春秋之史亦无不可者其殆子朱子所云解经而通世务者也惜乎今犹未见其人而琬又学识憃陋不足以任之耳足下宜早自奋勉用此倡导后生而顾为之词曰史不可以证经然则琬尚奚望哉昌言无忌希赐裁荅
　　与梁曰缉论类稾书
　　今之读某文者不曰祖庐陵即曰祢震川也其未读某文者亦附和云云悠悠耳食之论某闻之未尝心服而首肯也何也凡为文者其始也必求其所从入其既也必求其所从出彼句剽字窃歩趋尺寸以言工者皆能入而不能出者也古今人虽不相及然而学问夲末莫不各有所防心与其所得力者即父子兄弟犹不相假借而况庐陵震川乎以某之文上视二君子其气力之厚薄议论之醇疵局法之工拙固已大相区絶矣至其得力防心之所在可以自喻不可以语人亦岂能驱之使尽同古人耶某尝自评其文葢从庐陵入非从庐陵出者也假使拘拘歩趋如一手模印譬诸舆台皁且不堪为古人臣妾况敢与之揖让进退乎宜乎誉某而某不之许也今防先生云云实为奬借过当至谓原流别出于南渡诸家苟非知已不能深悉其夲末洞然如此也彼耳食附和之辈骈足林立果有当于某否耶又某初不解作诗十年以来信口率笔尤与唐人相濶近以数诗示人其人报之曰盛唐盛唐某骇询其故则曰此某公之言也士大夫徃徃类此姑述之以助左右一笑











　　尧文钞巻三十二
　　钦定四库全书
　　尧文钞巻三十三　　翰林院编修汪琬撰书二【共十三首】
　　与归元恭书一
　　昨读所刻太仆先生集中间颇多抵牾如阁字考宋志三公黄閤北齐书三公府三门当中开黄閤设内屏皆作閤字此杜诗黄閤老三字所自出也窃谓凡唐宋称閤老閤下者其字俱从合不从各前明则不然宫禁有东阁有文华阁学士入阁办事者有内阁阁老阁下之称与前代不同虽从俗称阁亦可也今足下于阁老不辨而独谓阁下之阁宜从閤其説甚详至一百六十余言字同义异未知何据仆所疑一也书张贞女死事中有梳字改为梭字者窃谓呉人虽富室不闻以金为梭若云铜鐡亦金之属也梭当以鐡为之则非一弱女子能折明矣且攫其织帨之梭事势似觉稍缓至于攫其头梳则骎骎相逼不可不加峻拒矣葢金梳恐非栉具或是首饰如近时妇女金掠鬓摉根簪之类不妨传疑今足下以臆改之絶无他夲可正仆所疑二也何氏先茔碑文元有二篇常熟夲乃何煃为进士时求作者昆山夲则煃为都给事时续求者篇中故云碑已具未立又云并载前语而铭中黄门云云即指其为都给事也若欲两篇俱载则有周益公刻庐陵文集例在若止载常熟夲一篇亦当照集中周宪副行状以小字附録昆山夲全文于后今独不然其文则常熟夲而于铭又载昆山夲一篇之中首尾不相贯穿所云是生黄门等语作何着落不独太仆有灵未即首肯亦恐贤从祖辈胡卢地下仆所疑三也巻中如此疑义甚多未易枚举昔苏文忠公有慎改窜之戒仆生平守此窃谓字句异同有别夲可证而其义两通者则宜注云一作某大相违反者则宜云一作某非是虽无别夲而私心不安者宜云某疑当作某如朱考亭韩文考异便为尽善非有他也贵在前贤遗文不致妄为后生辈所乱庶使好学深思者防绎而自得之耳狂瞽之言乞赐省览
　　又按陆少卿师道有张烈妇诗序言妇嫁汪生之子汪母与羣恶少乱妇耻之姑怒谋令一人强乱妇妇不从杀之予友归熙甫高其节行请予作诗云云诗效焦仲卿乐府体其中有佻逹定相侮起攫头上梳新妇泣且詈还之意脂韦梳既污奴手岂复可亲肤寸折擿之地不复顾踟蹰等语按梳与韦肤蹰为韵是梳字非梭字此亦一证也附记之
　　与归元恭书二
　　昨足下与仆辨太仆刻集误处指示甚悉仆已草草作荅继而有友人至传述一叶生之言以为足下盛怒仆闻之若负芒刺且慙且悔思有以自解于足下足下自谓失之踈畧为过而谓从祖悍然不顾为故【见来书中】夫贤从祖涂乙太仆之文足下亦涂乙太仆之文【此类难以胜举】而又删移其两篇为一篇【何氏先茔碑文是也】立説虽不同而所以涂乙则一也孰为故孰为误有能辨之者否孰为悍然孰为非悍然又有能辨之者否窃恐咎繇复生亦不易听此讼也是故愿足下无怒也使仆之言非而足下为是则议论之诪张学术之纰陋天下后世必有代足下攻仆者足下虽不怒可也使足下是者已什之九矣而或犹有纎毫之隙未经涂墐则仆虽不言天下后世必有言之者人主尚不能监谤足下区区一布衣岂能尽箝士大夫之口哉足下虽怒犹无益也是故愿足下无怒也方贤从祖辈下笔之时度其心必不肯退然自省其悖谬也必曰如此则词优如此则义顺亦如足下所谓不可假借者也【见与周汉绍札中畧谓辨析文义不可假借】由今观之词果优乎义果顺乎果当假借乎不当假借乎足下可以少鉴矣足下不肯假借于仆为直为谅为多闻仆所愿终身受敎者也若不肯假借太仆之文而必欲涂乙之删移之以自行其臆大乖信以传信疑以传疑之道其毋乃失之太敢乎是故愿足下无怒也足下于太仆则曽孙也而删移涂乙其文于贤从祖辈族孙也而丑诋其悍然不顾则皆以为当然若仆于足下一故人耳既读新刻方深讶足下力攻贤从祖之短而又躬自蹈之思欲成就足下之羙不得已稍效一言于左右行止从违惟命是听顾遽诟之曰戆【又见与周汉绍札中】斥之曰杜曰取笑【皆见来书中】炰烋觝触盛传道路之口何其不恕之甚也是故愿足下无怒也太仆之文天下后世之文非一人一家所得私而有也仆私淑太仆有年宁得罪于足下不欲得罪于太仆语曰有争气者勿与辨新刻中疑义甚多自今以徃不敢更撄足下之怒当准考亭楚辞辨证韩文考异例别为一书孤行于世耳琬再拜
　　与周汉绍书
　　仆再托致元恭手札力辨改窜震川集非是彼概置不荅而辄谰词诟詈又闻指摘最后札中布衣二字谓仆简傲而轻彼于是诉诸同人播诸京师士大夫之口则元恭亦甚陋矣仆浅见鄙儒不能通晓古今请举村塾所具诸书为元恭述之可乎庄子曰魏牟万乗之公子也其隠岩穴也难为于布衣之士此布衣配公子言也见南华经让王篇荀卿子曰布衣紃履之士诚是虽穷阎陋屋而王公不能与之争名此布衣配王公言也见新书富国篇至于仲尼大圣且尝为鲁司寇矣而史迁则曰孔子布衣传十余世云云迁之行文如此果傲仲尼而轻之耶仲尼可作果艴然见于词色否耶仆不审元恭所诉何词士大夫何故一口附和也由仆言之布衣之称不为不尊不为不重不为不褒且誉也仆原书具在上文借引人主下文用布衣比拟正与庄荀文义略同以此缪相推奉使元恭或局忸怩而不敢当斯则宜矣而顾谓简傲彼虽甚陋岂奔走千谒之暇全未寓目诸书乎记有之学然后知不足彼之所以炰烋诟詈至于再四而莫止者夫孰非不学之故与窃愿元恭少留意于学也抑仆又妄加揣摩得毋元恭间从宦游亦既授有官秩而仆忽忘之耶则仆生稍晩自
　　世祖章皇帝以来即从事
　　夲朝为郎官为小吏于京师是故祗知
　　夲朝官秩而已若元恭所歴诚不能知也以此罪仆简傲又奚逭焉仆知过矣仆承尊公及孝章先生命乆当杜口而犹呶呶然者葢縁元恭交游甚广其声气势皆足以杀仆不得不自白于足下幸足下代为雪之仆病废之余既鬬闲气又欲惜此泼命放笔一笑
　　此稾乆弆箧衍已不敢出示同人今闻逺近传某语以为笑甚至从未见某原书而酒防烛跋辄有増删字句借作谈资以献媚者故复检此稾付梓至于归文辨诬録三巻当俟异日刻之以示来世知我罪我听之而已钝翁附记
　　荅从弟论师道书
</div>
    <div class="pagination">
<a href="尧峰文钞_page16.html">上一页</a><span>...</span><a href="尧峰文钞_page12.html">12</a><a href="尧峰文钞_page13.html">13</a><a href="尧峰文钞_page14.html">14</a><a href="尧峰文钞_page15.html">15</a><a href="尧峰文钞_page16.html">16</a><span class="current-page">17</span><a href="尧峰文钞_page18.html">18</a><a href="尧峰文钞_page19.html">19</a><a href="尧峰文钞_page20.html">20</a><a href="尧峰文钞_page21.html">21</a><a href="尧峰文钞_page22.html">22</a><span>...</span><a href="尧峰文钞_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
