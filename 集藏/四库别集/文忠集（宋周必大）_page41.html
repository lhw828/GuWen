<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 41 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 41 页/共 165 页</h1>
    <div class="content">







　　文忠集卷四十七
　　钦定四库全书
　　文忠集卷四十八【平园续稿八】
　　宋　周必大　撰
　　题防
　　题曾逮侍郎戒其子棠清廉帖
　　汉华隂杨氏自高帝时喜以功封赤泉侯其后敞相昭帝传至东京而震益显遂爲名族大要以清白遗子孙子孙亦能守之四世清德之褒见于孔北海防殆与两汉相爲终始何其盛哉本朝贑州曾氏儒素相承弟兄俱上禁途至文清公乃用此易其名是生仲躬出藩入从受知孝宗方季子出仕之初援古证今诲戒谆谆无非清白之训是岂教咸谄者惟能世济其美不陨其名则将与国咸休永世无穷矣庆元丁巳十二月
　　防抚州游祖武禊帖
　　某与家兄子中自少喜收法书前后得右军禊帖其以十数计此轴游氏所藏谢脱拘束而动容周旋如印沙泥无不惬当笔意变化妙入神品盖传于今者惟定武瘦本最佳此其一也庆元丁巳腊月丁酉
　　防杨廷秀所作胡氏霜节堂记
　　清风严霜本不相爲谋兼二美者竹也友人杨公廷秀平居薰兮慈仁真可解愠临事则劲节凛然凌大寒而不改名堂作记曲尽竹之情状盖身之非假之也今胡氏旣知不可一日无此君其可三日不读此记乎庆元丁巳
　　防唐子西帖
　　眉山唐子西之文盛传于世不待赞也史称其论事精宻通于世务爲宰相张天觉所知歴宗子博士提举京畿常平贬惠州数年归蜀而卒有子曰文若字立夫一字仲懿寛厚秀杰文辞高雅不妄与人交而襟怀洒落人自爱之登绍兴五年进士第屡被荐召多仕于蜀二十六年入爲光禄寺丞迁秘书郎擢起居郎执政有恶其不下已者讽言官诬以事出知邵州改饶州除直敷文阁徙温州三十一年参知政事杨椿荐之高宗笑曰今不傲否盖或言其简伉也以宗政少卿召再爲起居郎明年二月进中书舍人兼脩玉牒官隆兴元年以足疾求去正月丙辰除敷文阁待制知汉州明日改江淮都督府叅赞军事符离退师例贬秩二等求出幕得鼎州徙江州病丐祠二年某月卒于南康军年六十晚号遯庵初爲鄱阳破豪民一族人称其政后与郡人王枢宻刚中通婚因卜居焉在朝廷若不与事间出议论辄平正无向背高宗将内禅惩靖康吴敏軰自以爲功未尝语人宰执亦不敢问独立夫请对言不宜廹遽高宗谅其忠与详论旧事防御批追崇皇太子所生父立夫已书黄因过共叹圣德不可及而疑名称未安归白宰相请更黄而堂吏执不可立夫请不已宰相以闻改称皇太子所生亲防诏侍从台谏就御史台防议遂称皇兄而加赠极品其端葢立夫发之立夫素主民兵或疑其迂虽予亦不谓然及守九江适边骑犯舒立夫叅用民兵备御整暇方督匠刻东坡集人頼以少安其治郡能尽僚属之才人皆乐爲宣力至簿书期防则不屑性旣寡合遇所喜形迹都忘平生不言人过虽有憾亦容之常曰观人以初见爲定徃徃十得六七少因读史悟性理宣州僧宗杲及与子西并游张天觉之门名震一时立夫适相遇于荆南先语其子云我今谒杲彼若叩我我便不服杲望见立夫遽曰尊公文章满腹却欠此事君从何处得来立夫喜且服人两竒之子辂字德舆亦能文进德寿宫古赋后省第入甲等乾道中由大理司直出通判汉州淳熈十三年冬提辖货务高宗上僊献啧议谓合称祖破礼官之説又及巷市七日事孝宗下其议防御史察洪翰林迈首议称祖非是洪家居待罪孝宗曰议礼如聚讼何嫌异同于是礼官并疏辂失言给事中亦乞罢辂复通判隆兴府予尝与立夫同僚相善又惟文士子孙能世其家如唐氏者未易多得故传其事于上舍游君所藏子西帖之后使脩史者有考焉辂今爲利州守庆元戊午正月乙卯
　　防韩子苍与曾公衮钱逊叔诸人倡和诗
　　崇宁大观而后有司取士专用王氏学甚至欲禁读史作诗然执牛耳者未尝无人凡绍兴初以诗名家皆当日人才也今读韩子苍与钱逊叔曾公衮等临川唱酬略可覩矣或疑所以然予曰举子在塲屋爲学不专爲文不力旣仕则弃其旧习难乎新功有志之士其操心也专其学古也力譬之追风籋云之骥要非防墨所能驭故子苍诸贤徃徃不由科举而进一时如程致道吕居仁曾吉甫朱希真皆是也其又奚疑庆元戊午正月戊午
　　又
　　国家数路取人科举之外多英才自徽庙迄于中兴如程致道吕居仁曾吉甫朱希真诗名籍籍朝廷赐第显用之今观曾公衮钱逊叔韩子苍诸贤又皆翰墨雄师非有司尺度所能得也绍兴初星聚临川唱酬妍丽一时倾慕郡之名胜游氏袭藏此卷有年数矣庆元纪号之四年岁在戊午上巳日周某子充敬题其末
　　防萧氏祖长官告
　　右武宁萧长官所受淮南吴氏告一通按路振九国志杨行宻之子渭自吴王僣号改文散官大夫爲大卿御史大夫爲御史大宪明年渭殂十一月弟溥嗣位改元干真实后唐天成元年也徐温旣死子知诰起复秉政其岁月职制皆与此告合予闻萧氏自武宁起家至曾孙讳定基字守一本朝天禧三年登第尝任侍御史风节凛然有孙讳服字昭甫元丰五年登第擢监察御史时相蔡京憾执政刘逵背已穷治逵姻家章氏私铸狱于平江久不能决昭甫奉诏审鞫不如京防遂坐废锢后起爲吏部员外郎出知蕲州卒再世以直谅闻号庐陵名族禄仕不絶武宁七世孙武陵丞讳许字岳英才具过人余尝与之游诸公方欲荐用俄谢事去议者惜之因其子特起出示祖告并题于后庆元戊午上已
　　防萧御史殿试真卷
　　右天禧三年萧公廷试三题卷一日之间文不加防顷在舘阁同僚许克昌状元出其从祖安世治平四年魁卷与此畧同盖祖宗时士人业精于勤徃徃习惯如自然非若后来之卤莽也家状曾祖霁不仕而其裔孙尚藏淮南吴干贞中任武宁县令真告岂以爲僞官故不书耶或疑赋原韵不当押业乏法按广韵入声二十一洽与三十二狎通用三十三业与三十四乏通用自唐迄天禧皆然此旧韵也仁庙初诏丁度等撰定集韵于是移业爲第三十二而以狎乏附之此今韵也庆元四年上已
　　防宋运判昞奏稿
　　右故广西运判宋公奏章四稿公以绍兴二年二月爲衡阳太守当孔彦马友曹成诸剧贼破城侵境之后黎庶凋瘵百孔千疮官军征戍日夜徃来资粮扉履应酬无虚日而能悉心抚摩临事整暇奏课遂爲湖南第一四年三月代还此陛对所陈也如乞诸郡置将乗时和籴与夫鞭防诸将早图恢复皆中兴急务深契高皇之心畀以使节将试用之揽辔逾年奉祠遽归没于临川二子子伋子倞仕皆弗显其孙文祚等得此遗墨俾某识其后公之守衡也舅氏王公借实贰郡事奉外祖母衞国太夫人在又叔父静江府君侍祖母秦国夫人宰属邑之安仁某时年七八岁侍先夫人省秦国于衡尚能记公之政今追书大略如此公讳昞字景融盖郑国元宪公曾孙而外祖母之侄于先大人爲表兄云庆元戊午三月十七日
　　防张忠献公与外舅帖
　　张忠献公忠君忧国劝学爲善之心造次颠沛未尝少忘凡见于手书者皆是也近世浮辞缪敬盈于尺牍观此得不见贤思齐乎兹八幅者外舅御史王公彦光绍兴庚辰守公乡郡及移泸帅答书也德人士风之褒期待甚厚盖闻名于过平江之日知非溢美外舅季子嘉賔藏之有年今传其子绍祥而属某题其后庆元戊午五月庚辰
　　防义灵庙碑
　　义灵庙者滕侯栖神之所也侯宣和间掾天台适方寇鸱张初爲曲突徙薪之计后收焦头烂额之功正使二千石智勇过人未必兼此二者孰谓一户曹乃优爲之当时祠享永世庙食宜哉庆元戊午五月丁巳
　　题聂倅周臣所藏黄鲁直送徐隐父宰余干诗稿
　　山谷此诗今载外集不观初草何以知后作之工老杜云陶冶性情存底物新诗改罢自长吟孰知二谢将能事颇学隂何苦用心苟作云乎哉庆元戊午岁戊午月戊午日平园老叟周某书而归之聂氏
　　防江氏旧书
　　右安陆江氏书一卷颇有误字首印江元叔书籍记末用越州管内观察使之印不知元叔守越时录本或钱氏旧书也子孙不能守多入乡人翰林学士郑獬毅夫家贑州兴国主簿余镛得此以遗予乃录毅夫郧溪集所载记文于后庆元戊午岁戊午月戊午日
　　防黄山谷书唐人诗
　　右山谷大书一轴绍兴末外舅御史王公彦光守汉或帅泸时得之今将四十年其孙绍祥携以相示昔山谷谪居多作字以遗蜀人中兴后凡东南士大夫之爲监司郡守者徃徃有所获而归岁月旣久遇其良辄取之郡无留良焉诗不云乎尚有典刑庆元戊午五月十四日
　　防张芸叟刘沪诗
　　右浮休张公刘将军坟庙诗一首将军讳沪庆歴名将力战城水洛蕃汉皆畏爱几爲狄青尹洙所害故云生前毁誉岂堪听身后功名始汗青此诗虽载画墁集亦潜其名故表而出之庆元四年六月旦张公曾孙继祖携以相示爲题其后
　　防司马文正公手钞富文忠公使北录
　　司马文正公于广记备言不啻饥渴之嗜饮食况国家重事乎富文忠使北语录首尾万有余字手自钞录他人安能爲此淳熈癸卯公曾孙吏部侍郎季思刻石泉南属某题其后今十六年而侍郎之子遵求践宿诺感叹不已某昔爲太史牛马走恭读徽宗实录宣和六年春旣获夔离不得庆歴国书誓书真本藏寳文阁朝廷以爲快祖宗累世之愤则富公奏牍所谓影带下策葢用之矣当时力辞奉使赏抑有由也庆元四年六月十一日
　　题东坡上薛向枢宻书
　　薛恭敏公元丰元年九月自枢宻直学士工部侍郎知定州召入西府苏文忠公昔尝与之论天下事今复贻书深切着明如此责善爲有加矣薛本以理财论兵进及在政路首尾三年同列质以西北事则养威持重未尝启其端最后诏民蕃马旣奉行复欲反汗爲舒亶论罢闻义能徙不善能改未必不因苏公之书比夫患失遂非者有间矣元祐间特被褒表岂无所自耶公作此时年四十三是日其生朝也身爲二千石士民当盈庭爲寿否则与家人饮食燕乐乃斋心呵冻极陈国计其贤于人逺矣官本不载此书于集惟麻沙本及别集有之故人刘籛寿使君之子宗奭兄弟家藏真迹庆元戊午七月旦以示前进士周某敬题其后
　　防杨廷秀赠族人复字道卿诗
　　江西诗社山谷实主夏盟四方人材如林今以数计未爲多也诚斋家吉水之湴塘执诗坛之牛耳始自家族延及郡邑孰非闯李杜之门希欧苏之踪者粤无镈燕无函秦无庐胡无弓车夫人能爲之尚可以社名乎家生执防郎又防乎其萃者也庆元戊午七月二日
　　防曾氏兄弟帖
　　贑州曾氏兄弟俱有时名其以文章议论致身禁从者三显谟学士字叔夏寳文待制字天猷敷文待制諡文清字吉甫建炎绍兴三十年间并歴春官长贰可以知其人矣文清公二子大理卿字原伯户部侍郎字仲躬同事孝宗克缵先业视南丰之曾殆庻几焉仲躬子德广守桐川裒两世翰墨刻之石盖将对手泽而思永君子之泽即心画而推广前人之心济美象贤宁有旣耶附以吕伯恭礼部君二帖深有益于学者乃知五公义方之教施及宅相何其盛也庆元戊午八月丙寅朔
　　题吕侍讲希哲岁时杂记后
　　本朝承平岁久斯人安生乐业凡遇节物随时制宜虽有古有今或雅或鄙所在不同然上而朝廷次而郡国下逮民庻驩虞熈洽未尝虚度则一也侍讲吕公当全盛时食相门之德旣目击旧礼又身歴外官四方风俗皆得周知追记于册殆无遗者惟上元一门多至五十余条百年积累之盛故家文献之余兹可推矣庆元戊午秋公之孙仙游邑大夫祖平以示平园老叟周某窃有生晚不及见之叹云
　　自题与黄谈书尺
　　元祐给事中黄公夷仲之曾孙讳谈字子黙山谷先生从孙实传诗社之正印有文集三十卷自号涧壑居士早受知于胡明仲侍郎其后刘共父枢宻张安国舍人继帅湖南皆爲上介属以文翰人门具美宜在朝廷而官止务寿不及知命识者惜之嗣子早世其孙钧以予隆兴乾道间徃复之书数十通联爲大轴衘袖相过内十四幅乃予手笔余皆弟侄及笔吏代作今三纪矣追怀人物之英岂易复得重爲叹息庆元戊午九月己亥
　　防抚州邬虙诗
　　临川自晏元献公王文公主文盟于本朝由是诗人项背相望近世如谢无逸幼槃兄弟及饶德操汪信民皆杰然防出者也南渡以来又得寓公韩子苍吕居仁振而作之四方传爲盛事其后儒冠则曾季貍裘父释氏则文慧大师惠严道士则黎道华师候同时以诗名人喜称之今邬君文伯复以科举余力刻意吟咏槖其新旧稿逺以相示予虽不能诗然亦知爲佳作也盖木有本可以干霄水有源可以至海以君之才进而不已追前人而与之齐斯无难矣庆元戊午九月戊申
　　防山谷草书太白诗
　　南丰谌氏收山谷草书李太白歌行一卷殆中年笔也予家藏数卷亦太白诗盖非谪仙妙语不足发龙蛇飞动之势耳今江西豫章庐陵宜春皆刻山谷真草惟蜀中刘氏十卷中草圣尤竒实暮年笔也始頴昌刘昱字晦叔与山谷友善暨其子瓌孙伯虎三世相继持节于蜀日裒月聚固宜得之之富其间二説学者不可不知乃命小史录于左庆元戊午十月丁亥
　　题戊午岁吉州举人期集小录
　　选士于里登名天府爲之首者期集同举之人礼也庐陵号士乡故此礼尤盛而今岁特盛焉求新左君淳熈己酉裒然居万人之上今秋克复旧物而其父母年方五十余二者皆近所稀有其盛一也诚斋杨公龙泉孙公朝廷乡党之达尊交以序美之其盛二也每举士或有故不至至或不多多者什仅三四今在坐乃五十人其盛三也左君旣具着于录而附以坐客所赋诗强予题其后老誖虽不能措辞窃有祝焉国朝天圣八年春参政欧阳公以国学首荐冠名南宫是年廷试榜眼则丞相刘公其后鼎甲则侍郎郭公中兴第五则资政胡公至绍兴十八年参政董公遂唱名第一其他登甲科犹未悉数也诸君勉旃踵前贤之高躅增吾邦之盛事其在兹行乎庆元四年日南至
　　防张如莹归去来辞
　　永嘉陈开祖绍兴二年登第张公子韶雅重之仕至广德太守行谊表于一乡亷靖着于仕途其倅豫章戸部尚书张公如莹以庆逺军节度使来爲连帅素以翰墨驰声位望旣崇益自珍贵人欲其尺牍不可得独爲开祖书归去来词于画卷且推美其古雅今五十年而开祖之子求仁请予爲之防求仁三爲剧邑以名字再典郡予尝同僚知其端谅通达盖名父子也开祖讳一鹗求仁名自脩庆元五年正月十九日
　　防王才臣十史论
　　淳熈中余备数政府故人刘子澄守衡言布衣刘德孝之才孝庙亟命以官食衡祠禄因思予友王才臣才学不啻德孝甚欲以名闻顾念才臣春秋未甚高犹当以科第进遂不果后归老里中才臣犹在塲屋偶见孙从之防其史论爲之怅然才臣身虽益困而所飬益厚异时防当有知之者予老矣尚庶几及见之庆元五年上巳日
　　书谭该乐府后
　　世谓乐府起于汉魏盖由惠帝有乐府令武帝立乐府采诗夜诵也唐元稹则以仲尼文王操伯牙水仙齐牍沐雉朝飞衞女思归引爲乐府之始以予考之乃赓载歌薰兮解愠在虞舜时此体固已萌芽岂止三代遗韵而已新喻谭该居之举业余暇作上之回等十四篇因旧题而衍其辞用意深逺至于拟古咏史咏怀感遇诸诗多有佳句进而不止前軰可以企及爲题卷末而勉之庆元己未五月戊戌【韩文公集云雉朝飞牧犊子作吴竞乐府古题要解以爲处士犊木子刘次庄乐府集序又作牍沐未知孰是】
　　题宋景晋防手书佛经
　　待制宋公手书金刚经端谨有法度始末一体如摹印然敬之至也王荆公学王蒙书多爲横风疾雨之势每作帖初尚矜持后必坦率惟写佛经专用楷法亦是理与公以绍兴己未五月书此其曾孙曾老以庆元己未五月示周某甲子适一周矣
　　题清献公三帖
　　右赵清献公三帖第一乃嘉祐八年春任度支副使所作其云孙公勇退谓蜀人文懿公也名与公同防除东宫三少致仕岏公长子是年登科第二则治平二年公知成都时仁举不知谓谁三年有都官郎中广济河催纲石辂爲梓州路运判或斯人与第三云吕侍讲三请留司盖正献公也是年八月出知蔡州庆元五年十月旦平园老叟周某敬题
　　题杨廷秀新淦胡氏义方记后
　　诚斋作义方记理胜而文雄殊无老人谵谆衰弱气象吾党所共矜式岂特光贲胡氏家塾而已庆元己巳十月辛未
　　防东坡与张近帖
　　右坡公与张几仲帖盖元丰间谪黄时也所谓授德兴尉者长子迈也其将自黄移汝尝赋长篇以铜剑易几仲龙尾子石砚几仲作诗送砚反剑公子属和卒以剑归之具载集中几仲名近仕至显谟阁直学士国史有传其从孙子佾家临江军实藏此帖庆元己未十一月甲辰周某子充敬观


　　文忠集卷四十八
　　钦定四库全书
　　文忠集卷四十九【平园续稿九】
　　宋　周必大　撰
　　题防
　　大元帅康王与向子諲咨目及御笔等防
　　臣窃惟靖康大变地裂天倾泥尘已蒙鄗坛未设余分闰位人懐向背惟世臣向子諲首符所部拘僞楚之族数遣行人及仲子澹诣大元帅府议军国事领兵戡难见褒玺书谨仲严备复勤亲札此权发运副使时也胡行鬼速汉箭无神金城汤池所在宵溃江湖诸郡送欵相望子諲独鸠叛余之兵婴十里之城八日然后失守汪藻撰抚恤官吏军民勅书有曰明于义分属此艰危巧説百端坚持一意力爲巷战奋以忘躯此还长沙时也御书芗林泛宅古文孝经临兰亭序拜赐不一此爲浙漕时也国歩已安春秋犹盛禁途辅郡倚注方浓上书请老留之不可特颁诏谕逺比汉疏侍从挂冠鲜有是礼此守平江时也向非忠诚慷慨心在王家始终不渝安能致上眷如此虽疾风草劲向日葵倾圣鍳昭昭屡形奬饬然责贤必备求全或毁时当多故传闻异辞其孙士虎惧后人犹致惑也敬裒奎画刋之乐石谓臣昔以太史牛马走逮事高皇俾书下方或可传信恭惟一字爲褒荣于衮服众言淆乱折诸圣人今观天文议论定矣庆元六年二月旦具位臣周某谨书
　　防朱元所作南城吴氏社仓记
　　某遭遇孝宗皇帝陪贰府者十年每岁必闻宣谕云朕自中春农事兴即忧水旱直至十月米糓上仓然后放心洋洋圣谟二帝三王所未有也方社仓画防时某在东府实奉宣德意下之有司今南城吴伸吴伦兄弟请书此记并敬载圣语于后当有告于太史氏者具位周其书
　　防山谷题橘洲畵卷
　　橘洲在湘江中巨浸不能没膏润宜橘是以得名唐张曲江杜子美刘夣得皆见于诗又毕田序云橘千余本居民数百家佛刹神祠马氏书堂诘盗官舍在焉张舜民记洲南北与州城等有廵检寨及僧寺两三所渔者数百家予比岁尝至其上不复曩时之盛今观山谷所题畵卷亦似疑其畧也橘诀律切吉激质切本作两音比人混而爲一故郦道元注水经橘洲或作吉字近世僞传东坡录橘传亦指爲吉五方音讹多此类予以旧游故详记之庆元庚申二月乙丑平园老叟周某书而归之赵仲肃
　　题东坡晚年手帖
　　东坡以靖国辛巳北归五月由金陵过仪真二十九日手简别发运使属官六月自润还常州七月仙去此乃数旬前帖尤可贵也赵仲肃以示周某敬题其后庆元庚申二月乙丑
　　防欧阳文忠公与张洞书
　　右欧阳文忠公与张洞手书五帖洞字仲通开封人晁无咎鸡肋集有传任頴州推官文忠实爲守甚重之皇祐三年从晏元献公辟于长安文忠时守南京答第一第二书其送行长篇今载居士集第五巻明年文忠丁母忧归頴答第三书至和元年洞以大理寺丞再从晏公于西京而文忠初服阕还京师答第四书嘉祐六年文忠在枢府而洞以秘阁校理出守棣州答第五书次序皆可考其后又爲三司度支判官歴江西淮南转运使官至工部郎中治平四年卒此帖藏玉山汪季路家庆元六年闰二月己亥
　　书冯颀自得集后
　　绍兴辛巳三月余任秘书省正字被差充公试补试类试考校官时仁和县丞冯颀子长来主管试院诸司开院与之欵伟岸而文自言系出文懿公意甚竒之蜀人刘诏美侍郎负才择交亦称之不容口后二十余年君爲朝散郎京西安抚使司叅议官出所著书三卷名曰自得上论经防十六事中爲史评二十二下则诗话四十六其推明圣贤之意考订古今之説徃徃出人意表今诗匠杨廷秀待制尝序君诗谓清丽入江西深长几唐人则学问文章从可知矣年八十而终庆元庚申春其子从政郎有年自循州理掾奉母还严陵过予话旧感叹不已书此以遗之庆元庚申闰二月丁巳
　　防黄鲁直帖
　　山谷以绍圣元年冬坐史事安置黔南二年四月至焉其年三月朝奉大夫钱塘韦骧字子骏来爲防路提防刑狱尝任主客郎官故云子骏提刑主客大夫四年三月宗正丞张向除本路提举常平实山谷之外兄乞避亲嫌十一月移戎州五年六月改元元符方抵贬所其云从道者向也此十帖皆与骧者是岁九月骧移知亳州未上易四明本名骧皇祐五年登第后避濮王讳改焉临汀有文集葢其孙作守时刻之庆元庚申三月戊寅书而归之汪氏
　　防蔡君谟与唐诏帖
　　右蔡忠惠公与唐诏帖十二纸诏字彦范龙图阁待制肃之子侍读询之弟钱塘人其云厚之新得书葢指浙西转运使元绛此至和二年公守泉时又云清源若移动谓自泉移福及再知泉州时打揲过岁则嘉祐五年召入翰林知开封时也皆当置之巻首文字繁冗帖累辱降访帖前日偶出帖乃嘉祐六年四月权三司使以后所作按【阙】仁录是年八月以江东运判尚书比部员外唐诏爲权发遣三司开拆司十月改权发遣盐铁公事殆公所辟置耶诏之在职尝经忧恼故公自言顷岁经由衢州因抱骨肉之戚至泉遂病以解释诏使之入省仍劝其止市户祭奠又每达老亲之意于其家人可谓亲宻之至者也先后偶失序略爲之辨而归之汪季路氏庆元庚申三月甲戌
　　书欧阳彛四世碑
　　古者官有世功则有官族着之谱牒百世可考虽然引而伸之存乎其人若栾郤胥原狐续庆伯之后失其先业则降在皂者多矣友人欧阳彛字元鼎世居庐陵郡之永和镇今爲族长儒学行义表表一乡其家世甚逺未暇徧举姑以近数世言之赠奉议郎讳登字大明者高祖也左朝散郎通判澶州讳粲字景文者曾祖也祖讳璟字粹明父讳襄字允成俱业儒允成少年贡于乡游京师之太学不幸再世俱不及下寿肆其子孙日以蕃衍与贡籍登科第者相望其兴特未艾也自奉议而下墓刻多先达名笔元鼎既裒四世拓本联爲巻轴又取近族之隐德者登科者死节者别爲一编于是欧阳氏之源流开卷可知传不云乎世济其美不陨其名此元鼎纪先烈诏后人之本意也乃爲表而出之庆元六年三月既望益国公周某书
</div>
    <div class="pagination">
<a href="文忠集（宋周必大）_page40.html">上一页</a><span>...</span><a href="文忠集（宋周必大）_page36.html">36</a><a href="文忠集（宋周必大）_page37.html">37</a><a href="文忠集（宋周必大）_page38.html">38</a><a href="文忠集（宋周必大）_page39.html">39</a><a href="文忠集（宋周必大）_page40.html">40</a><span class="current-page">41</span><a href="文忠集（宋周必大）_page42.html">42</a><a href="文忠集（宋周必大）_page43.html">43</a><a href="文忠集（宋周必大）_page44.html">44</a><a href="文忠集（宋周必大）_page45.html">45</a><a href="文忠集（宋周必大）_page46.html">46</a><span>...</span><a href="文忠集（宋周必大）_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
