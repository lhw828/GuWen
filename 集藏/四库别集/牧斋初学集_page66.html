<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 66 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 66 页/共 115 页
  </h1>
  <div class="content">
   纪陟有言：疆界虽远，险要必争之地，不过数四。犹人六尺之躯，要害亦数处耳。大江之南，上流之要害，江陵、武昌、襄阳、九江是也。江水源于岷山，下夔峡而抵荆楚，则江陵为之都会。れ冢道漾，东流为汉，汉沔之上，则襄阳为之都会。诸葛亮谓荆南北据汉沔，利尽南海，东达吴会，西通巴蜀，此用武之国也。沅、湘诸水，合洞庭而输之江，则武昌为之都会。豫章、西江与鄱阳之浸，汇于湓口，则九江为之都会。昔人言天下之势，秦、蜀为首，东南为尾，中原为脊。周瑜语孙权曰：“据襄阳以蹙操，北方可图也。”庾翼谓襄阳西接梁、益，与关陇咫尺，北去河雒，不盈千里，进可以埽荡秦、越，退可以保据上流。岳飞谓襄阳等六郡为恢复中原基本。此用荆、襄以制中原之策也。孙氏奄有公安、江陵，都武昌、鄂州，江南已定，遂定都建业。江左以来，但有扬、荆、湘、江、梁、益、交、广，荆、扬二州，为天下根本。陆抗有言：无江陵，是无荆州也；无荆州，是无吴也。江陵有急，当倾国争之。是故江、淮所恃以为藩篱者，江陵也；江陵所恃以为唇齿者，襄阳也。此用荆、襄以固东南之策也。今贼陷荆、襄矣，逼九江矣。使其上薄陇、蜀，则进而击天下之首；下窥江、淮，则退而击天下之尾。天下之要害，尽据于贼，而我拱手而听之。幸其不即来，曰无与我事。譬之去箧之盗，逾垣而入，既已历其堂奥，发其扃矣，而司于扌取者，犹拥被而高卧，主人将以为如何也？ 
    张叔夜当靖康之时，谓襄阳汉江回环，西南有万山、三关之险，驻跸于此，尚可号令中原。元人规取襄阳，刘整使诱吕文德，置扌场于樊城外，外通三市，内筑城堡；又筑堡于鹿门，筑台于洪水，与夹江堡相应，而宋援兵不能进。史天泽筑长围，起万山，包百丈岑，而南北不相通。又筑万山以断其西，立栅观子滩以绝其东，而襄、樊之道绝。樊既被围，范天顺、牛富力战不为衄。吕文焕守襄，植木江中，锁以铁，造浮桥以通援兵。张弘范谋曰：襄在江南，樊在江北，截江道以断救兵，水陆夹攻，樊破而襄亦下。以蒙古方张之势，阿术、天泽、弘范智勇之将，文焕孤军无援，贾似道拥兵不救，围守四年，忄堇而克之。今以全盛之世，值游魂之贼，不旬月而荆、襄并陷，我无浃旬之守，彼有破竹之势，此可为痛哭者也。人言贼利陆战，必不能顺流南下，此不然也。刘整谓阿术曰：“我精兵突骑，所当者破。惟水战不如宋，夺彼所长，造战船，习水军，则事济矣。”乃造船五十艘，日练水军，虽雨不能出，亦画地为船而习之。得练卒七万，遂破襄阳，用水军乘胜长驱。今贼方利东南富庶，耽耽虎视，而江海间或有亡命奸人细作，为之向导，能保其不建瓴而下乎？羊祜曰：“吴缘江为国，唯有水战，是其所便。一入其境，则长江非复所固。还保城池，则去长入短，官军悬进，不逾时而可克。”今之御贼者，不争浔阳、江、汉之险，而栅石城、屯牛渚，为凭城自守之计，徒幸贼中之无人，而不惜为其所笑。此何说也？ 
    元世祖总统东师，有得宋国奏议以献。其言谨边防，守冲要，凡七道，下诸将议。郝经献议曰：彼之素论，谓有荆、襄则可以保淮甸，有淮甸则可以保江南。先是，我有荆、襄，有淮甸，上流，皆自失之。今当先荆后淮，先淮后江，从彼所保以为吾攻。命一军出襄、邓，直渡汉水，造舟为梁，水陆济师，以轻兵缀襄阳，绝其粮路，重兵皆趋汉阳，出其不意，以伺江隙。不然，则重兵临襄阳，轻兵捷出，穿彻均、房，远叩归、峡，以应西师。如交、广、施、黔选锋透出，夔门不守，大势顺流，即并兵大出，摧拉荆、郢，横溃湘、潭，以成犄角。一军出寿春，乘其锐气，并取荆山，驾淮为梁，以通南北。轻兵抄寿春，而重兵支布钟离、合淝之间，掇拾湖泺，夺取关隘，据濡须，塞口，南入舒、和，西及于蕲、黄，徜徉恣肆，以觇江口。乌江、采石，广布戍逻，侦江渡之险易，测备御之疏密，徐为之谋，而后进师。所谓溃两淮之腹心，抉长江之襟要也。一军出维扬，连楚蟠亘，蹈跨长淮，邻我强对，通、泰、海门，扬子江面，密彼京畿，必皆备御坚厚。当以重兵临维扬，合为长围，示以必取，而以轻兵出通、泰、直塞海门、瓜步、全山、柴墟、河口，游骑上下，迟以岁月，以观其变。是所谓图缓持久之势也。三道并出，东西连衡，殿下或处一军，为之节制，如是则未来之势变可弭，已然之失可救也。其后蒙古取襄、邓，入汉济江，长驱南下，多用经策，得宋之奏议，周知其形胜要害，与其守御之策，用其所保，反而攻之，我无借箸聚米之劳，而彼之地图兵略，皆转而授于我矣。此亦后事之师，不可以不戒也。 
    胜国初混一，漕东南以供燕京，运河溢涩，转输靡费，用朱清、张议建海漕，初年四万六千余石，后乃至三百万，终元之世赖之。本朝海陆兼运，既而浚元会通河，遂罢海运。万历中，运河渐梗，议复海运，旋报罢。今上复议举行，而谭者摇手相戒，以为非常可骇。此迂儒不通世务者也。元之海运，创自伯颜。伯颜之意，以为元都燕，去东南转漕之地四五千里，万一中原有警，道路梗塞，非海道不足以备缓急。故于立国之初，即为漕海之计。其谋国深远，营度在百年之后，非凡所知也。至正之季，征海运于江、浙，张士诚输粟，方谷真具舟，输十一万石于京师，岁以为常。其后浙运不至，陈有定自闽输数十万，京师民始再活。由此观之，伯颜之谋国，岂不远哉？王宗沭建议于万历曰：唐都秦，右据岷、凉，左通陕、渭，有险则天宝、兴元乘其便，无水则会昌、大中受其贫。宋都梁，背负大河，面接淮、泗，有水则景德、元享其全，无险则宣和、靖康受其病。国家都燕，北有居庸、医巫闾以为城，南有大海以为池，天造地设，山环水卫，而自塞其利者，何也？都燕之受海，犹凭左臂从腋下取物也。置海漕而专力于河，一夫大呼，万橹皆停。腰脊咽喉之譬，先臣丘之谆复者，不可不虑也。富人之造宅也，旁启门焉，中堂有客，则肴核可自旁入也。忧河之梗，而又难于通海，则计将安出哉？宗沭之论奏有三，曰天下大势，曰都燕专势，曰目前急势。此三势者，如弈有全局变局，皆在一局之中。今日之急势，即专势也。今日之专势，即大势也。善弈者视势之所急而善救之，则全局在其中矣。呜呼！丘之论海运，大势也。王宗沐之论海运，专势也。今日之论海运，急势也。夫弈棋而至于急势，则斜飞横掠，苟可以救败者，无所不用。而举棋者懵然不知，良可叹也！ 

初学集卷二十五 
    ○杂文（五） 

（书瀛国公事实） 
    程克勤《宋遗民录》载瀛国公事，以闽人余应诗及袁忠彻记为征。椒丘何乔新注余诗最详，而袁记多所牾。为说者以谓吕嬴、牛马之事微暧难明，传闻异辞。或者中原遗老，伤故国，思少帝，从而为之说以相快欤？国初权衡作《庚申帝大事记》，与余诗若合符节。权记云：宋江南归附，瀛国公入都，自愿为僧白塔寺中。已而奉诏居甘州山寺。有赵王者，怜国公老且孤，赠以回回女子。延七年四月十六日夜，生一男子。明宗适自北方来，早行，见寺上龙文五采气，访之，乃国公所居也。问之曰：“子室中有异宝乎？”对曰：“无有，今早五更，产一男子。”明宗大喜，因求为子，并其母载以归，即庚申帝也。帝以庚申为号者，记者之微词，公羊子所谓习其读而问其传也。以《元史》及诸书详考之，宋幼主降，封瀛国。世祖梦金龙舒爪缠殿柱，明日，瀛国来朝，立所梦柱下。世祖欲除之，瀛国遂乞从释。号合尊太师，往西天受佛法，获免，过朔北扎颜之地。史云：瀛国公以德丙子降元，年六岁。后十有二年，为至元戊子，瀛国公学佛法于吐蕃。余应诗云：“皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。侍臣献谋将见除，公主夜泣沾酥胸。幸脱虎口走方外，易名合尊沙漠中。”此瀛国北徙之本末也。延丙辰，仁宗命明宗出镇云南，明宗不受命，逃之漠北。其与瀛国公缔交，盖在此时。妥帖睦耳以元统癸酉即位，年十四。其生在延庚申，上距丙子，凡四十四年，而瀛国公年始五十矣。元史云：明宗北狩，过阿儿厮兰之地，纳罕禄鲁氏。延七年四月丙寅，生帝于北方。罕禄鲁氏，即瀛国之后也。余诗曰：是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。此明宗养子之本末也。文宗疾大渐，召皇后太子大臣曰：“晃忽叉之事，朕平生大错。我死，迎妥帖木儿立之，庶可以见明宗于地下。”晃忽叉者，明宗从北方来饮毒之地也。燕帖木儿不可，立宁宗，不逾月而崩。久之，乃奉太后诏，迎顺帝于广西之静江。余诗曰：“文宗降诏移南海，五年仍归居九重。壬癸枯乾丙丁发，西江月下生涯终。至今儿孙主沙漠，吁嗟赵氏何其雄！”此庚申在位之本末也。元以水德王，故曰壬癸。宋以火德王，故曰丙丁。西江月者，陶九成所记刘秉忠之词，顺帝殂于应昌之谶也。至元五年，尚书高保哥奏言：文宗制治天下，有曰：我明宗在北之时，谓陛下素非其子。帝大怒，立撤文宗主于太庙，欲杀草诏史官虞集、马祖常。二人以文宗御批呈上。脱脱曰：“彼皆负天下重名，后世只谓陛下杀此秀才。”遂舍不问。六月丙申诏曰：文宗私图传子，乃构邪言，嫁祸于八不沙皇后，谓朕非明宗之子，遂俾出居遐陬。祖宗大业，几于不继。盖顺帝生于沙漠，其非明宗之子，中外流闻，大书特书，传播海内。丙申之诏，即顺帝亦不得而讳也。权衡，字以制，隐居太行黄华山二十八年。洪武二年，中书省遣官访庚申帝三十六年史事，得此书上之于朝。所纪载可信不诬。袁忠彻得之传闻，谓明宗见罕禄鲁氏，爱而纳之，未几生妥帖睦尔，而不知其抱养之详。余得庚申大事记，以余应之诗疏通证明，然后知信以传信，可备著国史，不当以稗官琐录例之也。元史潦草卒业，实本朝未成之书。后之君子，有事于纂述，庚申帝之事，亦其大者，故不厌其详复云。 

    （书沈伯和逸事） 
    沈应奎，字伯和，常州武进人也。少有绝力，重然诺，好急难，嶷然以豪杰自负。乡里侠少年皆附之。伯和之妻，丹阳邵芳之女也。芳任侠，为江陵所杀。族人欺其子幼，欲杀之而分其产，聚而围守其庐。伯和集拳勇少年十余人，为乞丐装，毒杀其猛犬，缒墙而入，篡夺其孤嫠以归。芳以布衣入长安，倾动中贵人，起高新郑于田间，所谓邵樗休者也。伯和老于公车，尝独行费县山中，求问管仲庙。舆人舁入古庙中，即亡去。少年数辈，扛巨木耆其门。伯和睨而笑曰：“是须数辈乎？”揎袖平举之，卧之于地。一少年指神前石鼎曰：“能举是乎？”伯和两手提之，若挈壶瓿，行数十步，复置故处。群辈口吐不能收。伯和故绕廊庑观象设，摸碑刻，久之乃去。日下舂，徐步归逆旅，馆人惊曰：“客岂有两翅，从虎穴中拔出耶？”饭河间邸舍，有骡食人，围观如墙。伯和怒曰：“奈何纵兽食人？吾不得为男子矣！”持铁简信步而往，骡舍而扑伯和，三扑三避之，从而击其目，铁简陷入尺许，骡仆不能起，尽力击之，乃毙。下第还，其人迎拜道左，面目镌其半，如混沌焉。驸马杨春元尚荣昌大长公主，慕伯和忠义，以兄事伯和，每为言国本危疑，谋拥太子。伯和奋臂曰：“吾不能为商山老人，独不能为安金藏乎？”万历庚戌，伯和官刑部郎。神祖不豫，召阁臣，至宫门而返。福藩犹在邸，中外凶惧。福清谓伯和曰：“事不可知，且奈何？”伯和曰：“竭股肱之力，以死卫太子。万一有变，公必死之，请以不肖躯殉公。”福清要伯和宿朝房，与计事，令大司马列兵围诸王府第，大金吾领缇骑巡徼王城，戎政分部京营兵屯九门，藩府人不得阑出邸第，中外寂然。伯和衷甲与福清同卧起，示不独生。神祖勿药，乃出。当此时，举朝惴惴无人色，福清独恃伯和以为强。恤刑辽东，策奴酋必叛，李氏必败。中朝咸以为迂，抗章论代藩立少，请杀主代议者，时论益恶之。出知汀州府，乡人为御史，按部至汀，每夕传鼓入院，指天象示之，曰：“客星犯前星甚急，奈何？”御史目笑之。已而有挺击之事。伯和于众中责御史，把其袖曰：“此大事，公安得不言？吾向语天象云何？顾左右趣纸笔，即堂上起草。御史大惊且惭，执其手，嗫嚅祈少缓，乃趋而出。伯和为守，考上上，党人罢其官。赵高邑为太宰，起为南尚宝司丞。逆奄时，又削籍。久之而卒。余尝访伯和村居，木榻布被，沽浊醪如饧，饭粗粝棘喉，伯和饮啖自如。床头树铜简二，其高等身，夜分谓余曰：“代藩之议，彼不悔祸，当持此简，击杀老魅于朝堂，旋自刑以明国法，何暇与喋喋争嚷毕牍间乎？”俄而执简起舞，有风肃然，晶光闪烁上下，寒灯吐芒，四壁飒拉。是时伯和年七十余矣。余生平所见海内奇伟倜傥节侠之士，盖无如伯和者。税监高き，将自汀入粤，伯和大书榜示，自汀达会城曰：“税监将入海从倭，抵汀竟，太守当领吏民击杀之。”き闻之，缩舌而止。其壮往敢决，能出大言，断大事，皆此类也。 

    （书卢孔礼事） 
    万历甲午，沈伯和上公车，宿交河之富庄驿。道旁父老子弟，聚语太息。伯和问之，告曰：“县有义士卢千斤，路遇不平，欧其人立毙，实无意杀之也。方当系狱论死。无可援救，是以叹惋耳。”伯和具衣巾谒县令，语之曰：“某以公车，道出于此。闻壮士卢孔礼诖误杀人，非故也。今倭方朝鲜，交河轮蹄四接，盗贼白昼劫行旅，公何不询于介众，以误杀贳之，俾部署少年守闾里，即有事，可助县官半臂。徒杀壮士填牢狱，无为也。”县令忄双然异其言，拱手曰：“谨受教。”明日，朝县人而问之，曰：“若等能保卢孔礼杀人非故乎？”杂然应曰：“孔礼诚非故杀，愿以百口保之。”曰：“吾欲贳孔礼罪，为父老子弟保捍乡井，可乎？”皆扣头曰：“幸甚！”孔礼遂得释，趋县门，搏颡称谢。令曰：“非我贳若也，吴中沈举人教我贳若也。”孔礼出，访问知伯和姓名，剪纸为牌位，朝夕炷香拜祝。伯和下第还，孔礼率子弟罗拜道左，要归其家，烹伏雌，酾宿酒，妻女治糍饼上食。傍近诸少年闻伯和来，皆叉手扣头，代孔礼称谢伯和。为长筵列坐，饮啖如波卷电嚼。笑语欲沸，伯和持铁简起舞，谭说古今壮勇义烈事，激昂蜂涌。群少年发植如竿，愿为沈公死。临行，孔礼再拜把酒言曰：孔礼与诸兄弟，皆以身许公矣。公如有事四方，孔礼率五百人裹粮服矢以待命，惟公之所死之。庚申之秋，奴陷开、铁，余服除赴阙，伯和罢官里居，执手慷慨，具言孔礼事本末，曰：“孔礼必不负我，吾折简为兄招之。即有缓急，以孔礼所部当前行可也。”余过富庄驿，闻光庙大行，嘱驿卒邮致伯和书，不待报而去。冬十月，一男子款门求见，曰“卢孔礼之弟孔信也。”问：“孔礼安在？”曰：“孔礼病风，卧蓐不能起。得沈公书，流涕渍面，伏枕顿首，遣某来谒谢。”问所谓五百人者，曰：“强半老且死矣，其存者多死于援辽。兄弟三十人，仅孔礼与某在。孔礼又病，某晨夕守视，不复能从军矣。”坐而饮之酒，郑重流涕而别。岁逼除，家人自南来，雨雪塞路。孔信率壮士十余人，帕首腰刀，传送至河间乃去。伯和殁后十年余，余以急征过富庄，宿村店中，寒灯荧荧，追理昔梦，作交河壮士行数千言，质明而失其稿，至今耿耿挂胸臆间。为追记之如此。 

    （书郑仰田书） 
    郑仰田者，泉之惠安人。忘其名。少推鲁，不解治生。其父母贱恶之。逃之岭南，为寺僧种菜。寺僧饭僧及作务人，仰田面黧黑，补衣百结，居下坐，自顾无所容。有老僧长眉皓发，目光如水，呼仰田使上，指寺僧曰：“汝等皆不及也。”寺僧怒噪而逐仰田，旬日无所归，号哭于野外，老僧迎谓曰：“吾迟子久矣。”偕入深山中，授以拆字歌诀，月余遂能识字。因授以青囊袖中壬遁射覆诸家之术，无所不通晓。其行于世，以观梅拆字为端，久而与之游，能知人心曲隐微，及人事世运之伏匿，亦不言其所以然也。天启初，将卜相，南乐指全字为占，仰田曰：“全字从人从王，王四画，当相四人。”问其姓名，曰：“全字省三画为土，当有姓带土者，省四画为丁，当有姓丁者，省两画纵横为木，当有名属木者；以所省之文全归之，当有名全者。”南乐曰：“木非林尚书乎？”曰：“独木不成林，名也，非姓也。”已而拜莆田、贵池、元城、涿州四相，一如其言。晋江李昌与奄党吴淳夫有郄，指吞字以问。仰田曰：“彼势能吞汝，非小敌也。从天从口，非其人吴姓乎？”“然则何如？”曰：“吴以口为头，彼头已落地矣，汝何忧！”逾年而吴伏法。魏奄召仰田问数，仰田蓬头突鬓，踉跄而往，长揖就坐。奄指囚字以问，群奄列侍，皆愕眙失色。仰田徐应曰：“囚字，国中一人也。”奄大喜。出谓人曰：“囚则诚囚也，吾诡词以逃死耳。”之白门，奄势益炽，俞少卿密扣之。仰田昼卧屋梁下，梁上有断绠下垂，仰田指之曰：“如此矣。”未几，奄果自缢。其射决奇中，不可悉数，宋谢石不足道也。丙子冬，前知余有急征之难，自闽来视余，自清江浦徒步入长安，为余刺探狱缓急。余抵德州，复自长安徒步来报，年八十二矣，行及奔马，两壮士尾之不能及。至莫阝州，风霾大作，脱鞋袜系之两臂，赤脚走百里，上程氏东壁楼，日未下舂，神色闲暇，鼻息煦煦然，谈笑大噱，至分夜而后寝。临行，谓余：“七月，彼当去位，公之狱解矣，然必明年而后出。吾当以残腊过虞山，为太夫人庀窀穸之事，公毋忧也。”余归，数往招之。己卯春，将ゎ被访余，忽谓家人曰：“明日有群僧扣门乞食，具数人餐以待，吾亦相随往矣。”质明，沐浴更衣，若有所须。群僧至，饭毕，入室端坐，奄然而逝。 
    仰田遇人无贤愚贵贱，一揖之外，箕踞啸傲，终日不知有人。人遗之钱帛即受，否亦不计。每见人深中多数，崖岸自好者，辄微言刺其隐，人亦不敢怨，惧其尽也。余尝谓仰田：“公非术士，古之异人也。”仰田笑曰：“吾行天下大矣，莫知我为异人。然则公亦异人也。”又尝语曰：“吾重茧狂走，为公急难。”侯嬴有言：“七十老翁何所求哉？士为知己者死，纵令斫吾头去，颈上只一穴耳。”临终，属其子曰：“三年后，往告虞山，更数年，寻我于虎丘寺之东。”仰田，信人也，其言当不妄。书其语以俟之。 

    （丁丑狱志） 
    乌程以阁讼逐余，既大拜，未尝顷刻忘杀余也。邑子陈履谦，负罪逃入长安，召奸人张汉儒、王藩与谋曰：“杀钱以应乌程之募，富贵可立致也。”汉儒遂上书告余，并及瞿给事式耜。乌程奋笔票严旨逮问。余将抵近郊，抚宁侯朱国弼抗章劾乌程欺君误国，章数上。乌程疑余使之。吴人周应璧为抚宁客，出告人曰：“抚宁必得重祸，吾虽谏，不吾听也。”因为道疏语云何。语闻履谦，履谦曰：“此奇货可居也。”乃嗾王藩出首，谓余以三千金属应璧贿抚宁，应璧家僮喜儿及佣书蒋英知状。事下锦衣卫，掌卫事董琨，乌程之义儿也，迫欲傅致具狱，以快乌程，收考应璧，令具对所劾。应璧曰：“抚宁勋臣，受国厚恩，拚一死击奸辅。某作诗讽止，坚不可回，乃为改窜疏中数字，非代草也。即令应璧代草，罪不至死。马周亦为尝何代草，何用抵讳耶？”问王藩所首行贿事，应璧曰：“某居长安二十余年，与钱无片纸闻问。抚宁往击逆奄，今击奸辅，义烈愤盈，拜家庙，别老母，而后行事。天日较然，何忍以婪贿诬之。击奸辅坐贿，击逆奄亦坐贿乎？钱未尝行贿，某未尝代钱行贿，何由识钱家人面貌，问其姓名？子虚乌有，可置对具狱，上告君父耶？”琨曰：“钱家人纪纲，具在原揭，何谓无之？”应璧大笑曰：“纪纲者，仆隶之总名也。纪纲之仆，犹今言管家云耳。安得有姓纪名纲之人，为钱仆隶耶？事出《左传》，故非僻书，在某卷某行，明公可覆验也。”琨曰：“我家安得有此书？此岂秀才掉书囊地耶？”考蒋英、喜儿皆不肯承。又收考抚宁家老苍头，年七十余，意其老，可强服也，抢地大呼，誓以死明主人无他。琨掠讯无所得，惭且恚。王藩峨冠束带，招摇而来。琨抠衣起迎之，握手耳语久之，遂用藩语具狱曰：应璧初抵谰不服，藩及蒋英、喜儿参语作证，左验明审，应璧始伏罪。臣始得结竟其狱。乞敕付北镇抚司，究讯正法。疏上，上以为疑，命穷究行贿家人主名。琨持之益坚，谓赃罪真确，案宜早定，不当辽缓以滋葛藤。上终弗许也。狱初具，琨寺谓上必震怒，执余下诏狱，此一狱卒事耳。即上不执余，而以主名坐一二僮仆，掠楚诬服，因以连染朝士之右余者，此辈可举网而尽。而余为渠率，其将安往？上神圣，心知余枉，疏三上，旨三驳之，竟不及余。而东厂以缉获事，尽发履谦、汉儒、藩三人奸状。上命法司具狱，各杖一百，立枷死长安右门外。琨亦以他赃罪勒去。琨之考应璧也，五毒参至，穷竭惨酷，无复余方，应璧慷慨直辞，色不变容。琨发怒骂曰：“要夹折他脚胫。”应璧曰：“夔一足，庸何伤？”琨曰：“这本上，要将抚宁拿下。”应璧曰：“祖宗优厚勋爵，非谋反大逆，无下狱者。温阁老威灵，遂胜于二祖列宗耶？”琨罢，吴孟明掌卫事，再奉旨覆谳，尽反琨所文致狱辞，而以代草坐应璧。应璧亦拜杖右门外，久之，病创而卒。崇明沈廷扬经纪其丧，返葬于吴。天启中，逆奄令许显纯掌诏狱，考汪文言，扳诬杨忠烈赃罪。文言仰天大笑：“天下有贪赃杨大洪乎？”彭考刺，血肉糜烂，不肯回易一辞。显纯具狱，曰文言供吐云云，皆诬也。乌程之忮毒，深于逆奄。董琨之周内，精于显纯。应璧重义轻死，不惮以骨肉捍拒。文言之后，又一男子。汉之贯高、陆续，岂是过乎？戴就语薛安曰：“考死之日，当白之于天，与群鬼杀汝于亭中。”或曰：应璧死后，琨病┲，见应璧守欲杀之。命道士上章服罪：“贳我死；愿作主奉祀以谢。”至今琨家祀应璧，岁时扣头上食如祖考云。 

    （徽士录） 
    万历间，余以史官里居。新安程生元初踵门而请曰：“闻明公有意于著作，愿有请也。”翼日，以书来，曰：元初于世事懵然，于身家妻子，一不为计。念明兴二百余年，国史远逊前代，辄不自量，欲仿《六典》《会要》，勒成一书，虽穷老不能忘也。窃谓夫子删书，尧舜称典，祖宗本纪，宜从《尚书》例，尊之曰典，明不与历代同也。史家最重书志，兵、食尤要。《班史》《食货》以后，无可观者。宜为食货通志，一切农桑储备足食足国者悉隶焉。兵志自《握奇经》《左传》以下，详考历代兵制、阵法另为一书。前代礼志，载郊庙仪仗冠服诸事，而不及朝廷邦国士庶礼，宜以《仪礼》为主，以《家礼》儒先议论参之，以补其阙。乐志泛论乐理，不及制度作法。元初遇异人授以乐制，《诗》即乐，乐即《诗》也。《诗》言志，歌永言，作诗事也。声依永，律和声，作乐事也。《诗》统为十二韵，分之有百余韵。乐亦统为十二调，分之有三百六十调。诗用韵即十二律也。又用音为宫、商、角、徵、羽。同音而不同韵者，即用叶韵，音韵并用，《诗》即乐也。乐亦有十二韵，每韵中有七音，宫、商、角、徵、羽、少宫、少商也。故琴用七弦，箫笛带翕，声亦七孔，一弦一孔为一音，七音间杂，而成一调，即作诗为一律也。《百官志》以《周官》为先，而历代改革俱备。考古宜今，不为胶柱。《考工记》利器以前民用，亦非细事，宜补为一志。昭代当百王大备之后，包罗往古，垂示来祀，莫今日为宜。书成而明公手为裁定，他日为政，举而措之而已。昔诸葛武侯以一隅抗衡魏、吴，曾筑读书台，藉多士之力。考《华阳国志》，木牛流马，亦一士人所献，武侯采而用之。愿明公之无忽于斯言也。元初家累千金，妻子逸乐，弃而游四方，行不携ゎ被，卧不僦邸金，终年不浣衣，经旬不洗沐，抟饭裹置衣袖中，以为糇粮。夏月秽臭逆鼻，闻者呕哕，元初咀嚼自如。余将补官赴阙，卒卒未暇理前语，元初遂别去，不知何之。后数年，有告者曰：元初闻辽事急，徒步往辽阳，相视厄塞要害。奴将攻辽阳，人劝之去。不可。城陷，死焉。 
    嗟夫！元初有志于著作，弃家离乡，周行天下，蓬头趼走，如中风狂易，怀铅握椠，身死绝域，张伯松知有贼会，反支日不去，为贼所杀，岂其类耶？其书留箧衍中，纸敝墨渝，二十余年，更一失之，程生遂无一字留天地间矣！推元初郑重属余之意，知其心ぁぁ，犹不死也。作《徽士录》，使新安之志文献者征焉。 

    （东征二士录） 
    万历二十年，倭酋平秀吉遣将躏朝鲜，天子念属国残破，国王亡走求内徙，兴师往援，命兵部侍郎宋应昌为经略，武库郎刘黄裳、职方主事袁黄赞画。职方访求奇士，得山阴人冯仲缨、吴县人金相，罗致幕下。十月抵山海，而倭先锋行长兵已渡大同江，绕出平壤西界。石司马所遣辩士沈惟敬三入倭营，得其要领，行长许撤兵议封贡，遣部下小西飞弹守藤原，如意从惟敬见大将军李如松，问大阁入朝班次云何？大阁者，倭伪王关白平秀吉也。如松厚劳遣之，约以明年正月入平壤受册退师。行有日矣，职方问仲缨曰：“倭请封信乎？”曰：“信。”“东事可竣乎？”曰：“未也。”职方问曰：“何谓也？”仲缨曰：“平秀吉初立，国内未附。行长，关白之嬖人，欲假宠于我以自固，故曰信也。如松恃宠桀，新有宁夏功，加提督为总兵官，本朝未有也。彼肯令一游士掉三寸舌，成东封之绩，而束甲以还乎？彼必诈惟敬，借封期以袭平壤，袭而不克则败军，袭而克则败封。故曰东事未可竣也。”相曰：“袭平壤必克，克而骄必大败，败封与败军互有之。”职方曰：“善。”正月七日，惟敬遣其奴嘉旺报行长，质明天使行册封礼，自南门入。行长候于风月楼，倭花衣夹道，欣欣望龙节。如松拥众袭之，弓刀击戛，倭知有变，退保风月楼、牡丹台二垒，诸营合攻不能下。行长夜半渡大同江，江冰，引还龙山。如松不知也，旦日下令进攻，良久知倭去，乃建大将旗鼓，誓师入空城，命诸将上首功。西兵南兵奉军令不割级，而辽兵出所匿鲜人首以献。一军噪声如沸，争欲杀李大蛮。如松徉弗闻也。倭进则鱼贯而营，退则卷帘而撒，所过多设虚垒以疑敌。如松自平壤趋龙山，六百余里，中涂列四十寨。攻开城，自旦至午，城中寂无人声，令西兵梯而入，收其所设戈帜，割道旁鲜人腐首，报再捷。鲜人恨如松，绐之曰：“倭弃王京遁矣。”如松骄而贪，戒西兵南兵列营江边，提辽兵三千独进。经碧蹄馆，馆人复以倭遁告。如松益喜，轻骑疾驰，至大石桥，马蹶伤右额，苏而复上。桥外倭帜如林，李友率家丁据桥攒射，倭不得过。两山麓皆稻畦，李如百以其弟如梅为左右翼，夹如松出淖中，李友中钩堕。倭来益众，刃及如松重铠，会杨元兵至得免。大兵退守开城，而经略驻定州，相去八百里。行长据龙山，清正自咸镜趋截鸭绿江。经略前后皆阻倭，计无所出。冯仲缨言于职方曰：“师老矣，退又不可。清正狡而悍，藐行长而贰于关白，愿与金相偕使，可撼而间也。”职方具以仲缨前语告经略，经略许之。清正者，萨摩君之介弟也，平秀吉心畏之，使其嬖人行长将前军，而清正为后继。清正倍道取咸镜，虏李公妃及其二子及将相枢管三人，拥兵断后，意不欲属行长，耻为之下也。仲缨往，清正盛军容迎仲缨，仲缨立马大言曰：“诸酋恃强，不知天朝法度。汝故主源道义受天朝封二百余年，汝辈世世陪臣也。汝敢慢天朝，忍遂忘故主乎？”仲缨欲暴关白之篡也，故以故主挑之。清正啮指曰：“唯！唯！”仲缨就帐宣言曰：“汝巨州名将，故主之介弟，今破王京者，行长也；议封典者，行长也。彼以一弄臣，俨然主封贡，挟天朝以为重。而汝雄踞海滨，自甘牛后，心窃耻之。且持此安归乎？今与我定约，急还王子陪臣，退兵决封贡，勿令册封盛典，出自弄臣，此亦千古之一时也。”清正手额曰：“请奉教。”解所著团花战袍，与仲缨歃血约盟，令王子陪臣谒仲缨，扣头谢，订期归国。即日自王京解兵而东。仲缨之入说清正也，金相勒兵以待。相计之曰：仲缨，职方所使也，刘武库内忌之。如松平壤之役，职方面数其袭封杀降，今得无以通倭中仲缨，为媒孽职方地乎？乃领健卒二千人，分伏南山观音洞，邀其归师，杀九十余人，生擒倭将一人曰叶实。仲缨归，武库果以通倭为言，仲缨取相所斩倭级示之，且分遗其幕客，乃止。而如松以十罪列职方。职方遂中察典，仲缨与相皆罢归。 
    如松驻开城久，去鸭绿千里，兵疲粮尽，与参军李应试谋复遣惟敬议封事，事垂成而败，石司马与惟敬皆论死。而东征之役，更易督师制府，先后七年，老师费财，饰功掩败，海内为之骚动。迨平秀吉死，倭撤兵归国，始告成事。惟敬之再使也，李参军密告如松，遣仲缨别使清正，使两虎共斗，此上策也。如松不能用。邢益都为制府遣人聘仲缨，东人王君荣戒仲缨曰：“大丈夫肯俯首为邢小人用乎？”仲缨谢弗往，僦屋长安市中，读书卖药以老。相叙东征功，当实授守备，往谒兵部吏，吏笑曰：“长安中金银世界，君徒手来何为？”恸哭焚其文牒以归。辽事之殷也，相老矣，往来燕中塞下，欲有所为，依故人于蓟门，死济河舟中，属其仆归骨虞山，余为葬之北麓，其母之兆。相事母至孝，从其志也。相年十五，见老僧有羸疾，怜而饭之。老僧精武艺，授以四十八字，曰：“熟此，则无敌于天下矣。”嗣父死，负官钱七万，隶捕相急，度不可脱。诱而之旷野，以老僧所授诀试之，数十人应手而倒。走居庸关外，亡入虏中。虏见相艺绝人，不忍杀。居三年，益厚遇之。相归内地，虏为资送至关外始去。从袁职方论天文历法，从徐阁学论屯田海运，从李中丞论复旧辽阳，按图画地，历历如指掌。每为余道东征事，与世所记录绝异。已而遇丁赞画之子，出其父手记，知相言有征也。仲缨为人短小，善谈笑，家贫，坐客恒满。出清正所赠战袍示余曰：“此老禅和衲头也。”相深目戟髯，俯躬徐步。舟行顺风扬帆，则伏地喀呕。且死，语其仆曰：“置我棺船舱中，勿令见水，使我魂悸也。”其曲谨多畏如此。 


初学集卷二十六 
    ○杂文（六） 

（书钱塘大慈山甘露院二牒后） 
    钱塘大慈山、甘露院二牒，一则会同十年七月吴越有国时所给，有吴越国王押字，及镇东军节度使印文，一则宋治平二年四月中书门下牒付者也。吴越牒中所称会同十年，即晋出帝开运四年，耶律德光灭晋所改也。是年六月，吴越忠献王弘佐卒，弟弘亻宗立。十二月，弘亻宗为群下所废，立弘ㄈ。则知吴越国王者，弘亻宗也。弘佐卒，以镇东节度使授弘亻宗，至八月，制授弘亻宗东南兵马都元帅、镇海、镇东节度使，故印文止称镇东也。治平二年牒后所书右仆射兼门下侍郎平章事不署姓者，安阳韩忠献王琦也。中书侍郎兼户部尚书平章事曾者，晋江曾宣靖公公亮也。吏部侍郎参知政事欧阳者，庐陵欧阳文忠公修也。吏部侍郎参知政事赵者，虞城赵康靖公概也。三公皆署姓，而忠献独不署。以忠献集考之，忠献于治平元年甲辰冬，三表乞罢相，上许以仁庙终祥再请，至二年乙巳夏，累申前请。此或其杜门乞休，不赴都堂时也。 
    以二牒所载，征诸史传，无弗合者，独吴越牒中会同十年之纪，览者往往致疑。盖德光灭晋，虽以二月丁巳朔建国改号，而汉高祖亦以是月辛未起河东，仍称晋天福十二年。吴越之正朔，何以不奉汉而奉辽？况四月丁丑，德光已卒于杀胡林矣。此牒行于七月，不应犹以会同纪年，此不能无疑者也。考之《辽史》，自阿保机即位九年，吴越与契丹信使不绝，吴越之通好契丹久矣。契丹入主中国，吴越奉其正朔，当在诸州镇之先。是年七月，德光虽已死，而汉令未及于东南，故犹以会同纪年，其改而从汉，则在八月受汉制之后也。《吴越备史》没会同、天福，而追纪开运四年，亦可谓微而章矣。《辽史德光纪》，是年改元大同，而会同无十年，与此牒及诸史异，或者又以为疑。按王溥《五代会要》，德光伪降赦，改国号大辽，称会同十年，欧阳史诸家亦同。盖降赦则称会同，而改元则曰大同。改元之后，不三月而德光卒，故大同之号，不行于中国，而仅存于国史。牒文所从，据其降赦之文；国史所书，纪其改元之实。固可以互考也。叶隆礼《契丹国志》以是年为会同十一年。隆礼之志，成于淳熙中。《辽史》未入中国，其舛误不可枚举。徐无党注欧阳史，以谓契丹年号，诸家舛谬非一，莫可考正。因是牒以考之，则益信矣。 
    江阴李君贯之，博雅好古，丛书蠹简，每遇之，无不藏┑。出二牒以示余，命为之跋尾。余学殖既鲜，又善遗忘，略疏其概，以复于贯之，贯之幸悉举所闻以改焉。万历四十八年庚申春正月。 

    （再书钱塘大慈山甘露院二牒后） 
    往余为江阴李贯之考钱塘大慈山、甘露院二牒，距今七年矣。治平二年四月之牒，韩魏公为宰相，书衔而不姓。曾鲁公为次相，欧阳文忠、赵康靖为执政，则署姓而不名。余未及深考，第据魏公《安阳集》二年乙巳夏仁庙终祥累申前请，遂妄谓魏公之不署姓，或以杜门乞休，不赴都堂之故，而非敢以为允也。今年偶读王明清《挥麈录》云：明清尝得治平元年英宗批可进状一纸于梁才甫家，宰执书臣而不姓，且花押而不书名，以岁月考之，则韩魏公、曾鲁公、欧阳文忠、赵康靖作相、参时也。但不晓不名之义。后阅沈存中《笔谈》云：本朝要事对禀，常事拟进，画可然后施行，谓之熟状。事速不及待报，则先行下，具制草奏知，谓之进草。熟状白纸书宰相押字，他执政具姓名，进草即黄纸书，宰相执政皆于状背押字。始悟其理，不知今又何如耳。明清所得进状，与甘露院牒皆在治平元二间，四公作相、参之日。甘露院之牒，盖中书门下奉敕赐额，令本州翻录，降付逐寺院者也。读明清之录，考其所谓熟状进草者，是牒盖亦熟状之遗。而宰执皆不名，则宋朝故事如此也。及考叶梦得《石林燕语》，则云：唐诰敕，宰相书名者，皆不书姓，惟单名则书姓。盖以为宰相人所共知，不待书姓而见。国朝虽单名亦不书姓，他执政则书，所以异宰相之礼也，梦得所记宰相不署姓之故，视存中为详，如魏公正所谓单名不书姓者也。诰敕不书姓，则其见于文牒者，又可知也。余初不知宰相不署姓为宋之故事，而以臆考之，微《挥麈录》诸书，则余之误谁与是正？然是时，曾鲁公实为次相，而与二执政同署姓，则知宰相之不署姓，不独异于执政，抑亦异于次相也。以是牒推之，又可以补梦得之所未备也。存中又记中书札子宰相押字在上，次相及参政以次向下，枢密院札子枢长押字在下，副贰以次向上，以此为别。是牒之书衔，系于年月之后，先左右参，次次相，又次宰相，盖以后为尊，而不别行。是知文牒之行于下者，其制又与札子异也。治平去今五百六十余年，故纸敝牍，使人摩娑不忍置。文献之不可以无征，岂不信哉！ 
    余学问春驳，不审于阙疑慎言之训，是以有向者之误。今既已知之，不敢涂窜以自盖也，庸敢备书以诒贯之，俾附于是牒之后。虽然，自时厥后，有所弋获，尚当次第书之。贯之老而好学，故知不以我为赘也。天启六年四月。 

    （记温国司马文正公神道碑后） 
    天启壬戌，得司马文正公神道碑刻于长安肆中，纸敝墨渝，深加宝重。而又窃怪其不盛行于世也，遂命良工装潢，属友人程孟阳题而藏诸箧衍。后三年乙丑，被放归田，读元人程钜夫集《温公墓碑老杏图诗序》曰：公之墓碑，仆于群忄佥之日，而断碑之隙，有杏生焉。金皇统间，夏邑王令，建祠修复。老杏迄今二百余年矣，白云翁家与之邻，益用封殖。皇庆之元，翁为平章政事，出所绘图及修复之碑，使广平程某序之。钜夫之序所谓夏邑王令者，寿春王廷直，金皇统间夏邑令也。白云翁者，元平章察罕也。钜夫记修复事颇略，然有以知其出于磨泐之后，而碑之传于世者为不易也。考于《通志》，得廷直所自记曰：绍圣间仆温公墓碑而磨其文。靖康复公官爵，欲再立而未暇。迄今五十余年，埋之深土，毁灭亏漫，不传于世。天眷有德，乃生杏树一株于碑座龟趺之侧，枝屈蟠，春花夏实。廷直以皇统戊辰秋八月行令夏台，问诸守僧圆真，访得旧本于公曾侄孙曰作曰通之家，命工刊模，碑面穴隙，不可镌磨，碑阴碎裂，间实以土，盖初仆时自龟而上推扑使然也。欲别选巨石作丰碑，则又无大葬时朝廷物力。公族侄孙绮曰：不若横碑作小段而模立之，则龟杏不损，后之人知其异焉。因斫碑而为四，额一，跋一，共六石。僧法洪率阖邑僧院，咸出赀助之。圆真又出私帑，于坟院法堂之后，设堂以祀公，置碑石焉，号曰温公神道碑堂。此皇统修复之始末也。余初得此碑凡四纸，纵长丈余，横半之，与斫碑为四之说符合，为皇统时所修复无疑也。余所存者，四石而已，其额与跋皆不可考矣。然而是碑也，仆于宋，复于金，龟趺之仅存，老杏之封殖，皆有鬼神护持。而余乃幸而得之，又岂易哉！余又谨按：公以元元年九月卒于位，二圣亲临其丧。哲宗再遣使诏其孤康，又遣大臣谕指，俾夺遗命，从官葬。命入内。内侍省供奉官李永言乘驿诣涑水，相地卜宅。于是以十月甲午掘圹，发陕、解、蒲、华四州卒穿土。复选尚方百工为葬具。十月复命。公从子富提举之。十二月丙戌，墓成。其葬也，以二年正月辛酉。既葬之明年，敕翰林学士苏轼撰碑，上亲为篆字，以表其首。又命永言及公从孙桂，督将作百工，起楼于墓之东南以居焉。楼之大制，基极相距凡四丈有五尺，上为四门，门为二牖，下为二门，门为一戚。复阁周于碑，回廊环于阁，缭垣四起，为之蔽卫。凡七月而毕事。土木金石亏墁丹ぬ之工，总会一万六千有奇，而所损之数称是。此元中大葬温公恩礼之大略也。八年九月，宣仁圣烈皇，皇后崩。绍圣元年七月，三省言前后臣僚论列元以来司马光等罪恶，诏司马光、吕公著各追所赠官并谥告，及追所赐神道碑额，仍下陕西、郑州，各于逐官坟所，拆去官修碑楼，及倒碑磨毁奉敕所撰碑文讫。奏从许将之言，仅免斫棺尸而已。四年二月，追贬清远军节度副使。四月，又贬朱军司户参军。徽宗追复未几，而崇宁复贬。奸党之碑，大书深刻者再，皆以公等为首。靖康初元，除元学术党禁，赠公为太师，而事已不可为矣。廷直修复公墓，在金皇统八年戊辰，绍兴之十八年也。距绍圣仆碑时，计五十有五年。异国之臣，左衽之长，乃能摩娑断碑，以修复为己任。洪、真辈皆僧徒，相与助之唯恐后。其视绍圣、崇宁诸人又何如也？然而当是时，贼桧为政，和议告成。天水之封，刘之册，皆在绍兴、皇统间。涑水之墓虽俨然修复，公亦何乐乎有是哉？呜呼！公墓之废兴，关于有宋之存亡，庸敢牵连书之于碑刻之后。后之君子，亦将有感焉！是年冬十有一月二十七日，虞山老民钱谦益谨记。 

    （读卢德水所辑龙川二书后题） 
    德州卢德水刻陈同甫《三国纪年》《史传序》，题之曰《龙川二书》。又深自贬损，以谓浅见寡闻，不敢出手作序，拟请虞山先生数语，以发明二书之所以然。 
    呜呼！余少而读龙川之书，为之寤而叹，寐而起。酒阑灯，屏营欷嘘者，二十余年矣，其敢无一言以副德水之意乎？靖康之事，天下之大变也。绍兴之请和，皇统之策命，天下之大辱也。堂堂中国，五十年之间，龙川以匹夫庶士，奋起而任天下之辱，思一洗之，而无以自效，故假三国之君臣以见志焉。《三国纪年》者，龙川之《春秋》也。以言乎帝胄，则备疏而构亲；以言乎举事，则刘难而赵易；以言乎立国，则巴蜀蹙而南渡宽。然蜀以鼎足抗衡，而宋以岛夷屈服。龙川不云乎；后主之庸，岂后世之庸主哉？然则后世之所谓庸主者，可知已矣。志曰《汉略》，悲其君臣之志也，以愍夫不足悲者也。孙氏之立国，君臣上下，画江之虑精矣。及晚年国势既定，参分造盟，以函谷为界，而明与魏绝。以皓之昏暴，犹有青盖入雒之思。而南渡之君臣，据钱塘一隅之地，叩头乞哀，惟恐失之，不亦伤乎！志曰《吴略》，著其自立也，以表夫不能立者也。孔子曰：吾志在《春秋》。《三国纪年》，其亦龙川之志乎？龙川之志，则志乎中兴而已。故其为《史传序》也，以《中兴遗传》终焉。忠臣义士，中兴之本也；谋臣辩士，中兴之资也。譬之鸟焉，忠臣义士，其肝膈也；谋臣辩士，其毛羽也。有谋辩之略。而无忠义之心，则徐秉哲、王时雍之伦，竭其精神才智，朝金而夕楚者，是岂可备驱策者乎？有忠义之心，而无谋辩之用，则所谓拱手而谈正心诚意，为风痹不知痛痒之人者，亦要归于无用而已矣。是二者皆偏才也。人主患不得英豪而用之。英豪者，有忠臣义士之心，而具谋臣辩士之略，如蜀之有亮，如吴之有瑜是也。以英豪之人，而生昏庸衰浊之世，譬如神龙之在沟壑也，田夫孺子争以为怪异，不将醢之，则将豢之。夫避醢而就豢，亦岂神龙之所欲哉？宋当斯时，和议成，党论盛。鄙夫盘互于庙堂，贤人刺促于罗网。如龙川者，再入大理狱，晚得一第以死。而况于龙伯康、赵次张辈，抑没草野，又岂可胜道者？子天生英豪，使斯世不获其咫尺之用，此则人主之过，而天下之大不幸也。 
    余于《龙川二书》，窃窥其中兴之大志，悲其以英豪自命，而卒于无成，故因德水之请，书之于编末，发千载一慨焉。今天下全盛，建州小奴，游魂残魄，渐就澌灭。而士大夫深忧过计，有如欧阳子之云唐子孙不能以天下取河北者。天子方拊髀英豪，一旦登庸德水使执政，召问当从何处下手，德水必有以自献矣。余老矣，尚能执简以记之。崇祯丙子阳月朔。 

    （孝誉先生私谥议） 
    崇祯五年五月，故镇远侯勋卫扬州顾君卒。江左荐绅大夫与顾君游者，悲其才不效于时，位不称其志，仿古人私谥之法，谋所以易其名者，胥走告于旧史氏钱谦益。谦益议曰： 
    勋臣子弟之有散骑参侍，自洪武九年始也。朝会大事，佩弓刀，充宿卫。其有材器超卓者，不次擢用。然自洪、永以来，膺是选者，郭忠武而外，未有闻焉。则岂非贵不期骄，富不期侈，甘毳足以豢其心，而绮纨足以柔其骨，于其中求一劳人志士，殆所谓牛毛而麟角者欤？君弱不好弄，痛刮磨豪习，读书修行，一以忠武为法则。其在环卫也。我方有事属国，奋身请东征，以麓川腾冲之役为比。既而有封议不果，谢病家居。御史荐君率江、淮兵援辽，牵连谪戍，亦犹忠武之志也。君生平忠孝大节，无愧于忠武，如诸公之议考私谥以易名，不惟君死且不朽，抑亦激劝后人，感概竖立，庶可以称塞我高皇帝广厉勋旧之德意。谨按谥法，孝之例有五。君之事母，有曾、闵之孝。缇骑及门，锒铛逮系，君旌旄以别其母，登车炜煌，既免，然后跪谢告实，可不为慈惠爱亲乎？毁家报国，身濒九死。己巳之冬，诒书告别，单车就道，誓独身死佟奴，以解严而止，可不谓秉德不回，大虑行节乎？东海侯陈文得谥孝，国史以为异典。吾以为莫如君宜。又按谥法，状古述今曰誉。君著《镇远先献记》，下上十一朝，网罗贯穿，非一家之史也。论边政、议漕盐、举而厝之，可以佐县官缓急。《诗》不云乎？“庶几宿夜，以永终誉”。君可谓誉矣，请谥曰孝誉先生。谨议。是年冬十一月，旧史官常熟钱某述。 

    （顾孝廉请赠议） 
    万历间，吴中有三孝廉，曰昆山归季思、常熟顾朗仲、长洲文文起。文起登上第，为天子之大臣，而季思、朗仲皆前死。巡方者以季思名行上闻，得赠翰林院待诏，且命更举其未尽者。吴之人士佥谓朗仲不可以后。余惟季思之道清而贞，廉静而闲止；朗仲之道弘而毅，笃诚而沉塞。季思庶几伯夷之清，而朗仲兼有伊尹之任。巡方者之于二贤，非有轩轾；而不蚤闻焉，则吾党之过也。朗仲少丧父，哭踊拊心，焦肺呕血，终身为锢疾，卧则心怦怦然，非抱持不能寐。事后母至孝。朗仲病，后母吁天请代，未几亦死。每曰：“子而不孝，非子也。吾恶夫以孝取名者也。”生平不妄取一钱，遇人缓急，典衣借贷，未尝以无为解。居间请托，谢绝郡邑。公正发愤，则奋臂削牍，不避仇怨。每曰：“士而不廉，非士也。吾耻夫以廉成名者也。”繇此言之，孝廉之行，朗仲之所不欲居，而况于其名乎？又况于假其名以取旌乎？然则朗仲之为人如何？曰：其学以穷经好古为宗，一义之未析，一物之不知，其所为食寝俱废者也；其志以忘身善物为务，一民之未安，一物之失所，其所为疒只 在躬者也。笃信好学，强立不返。为子必死孝，为臣必死忠；得志则沛然德教行于两间，不得志则浩然真气返乎大宅，是则朗仲而已矣。朗仲与江阴缪当时同举乡书，当时于世少所许可，每曰：“朗仲吾师也。” 
    唐人李遐叔作《三贤论》曰：“元之志行，当以道纯天下；刘之志行，当以六经谐人心；萧之志行，当以中古易今世。”以二君拟之，朗仲其元、刘之比乎？当时其萧之伦乎？当时以奄祸考死，与刘侍讲齐名，为当时所心师者，其人又何如哉？举是以应明诏，虽非朗仲之志，其谁曰不宜？谨议。 

    （吴中名贤表扬续议） 
    国家崇奖名节，风励流俗，著之甲令。凡忠臣孝子，义夫节妇，旌表其门闾，盖仿古瞽厥宅里，崇台绰，乌头漆书之制。士大夫之贤者，得祀于乡之学宫，盖仿古瞽宗乐祖，乡先生没而祭于社之制。世道下衰，风教元刂敝，乡里妇孺，虽有伯姬、孝己之行，截发股，残肌捐身，非其子孙富厚，竿牍游扬，卒皆草亡木陨，声销影灭。乡贤之祠，木主林立，多于储胥，有志者过而唾之，若坐涂炭。数年以来，士大夫廉耻扫地，辫发而事奴，挟而干寇者，面攘臂，恬不知耻，是岂可视为细故哉！我皇上深惟治理，激厉顽懦，俞前按臣祁彪佳之请，表扬已故举人张基、归子慕、朱陛宣，皆赠翰林院待诏。又命以后巡按御史，各宜留心风教，确访真品，荐举以闻。于是吴之缙绅，孝秀耆老，公举其续宜表扬者，举人二人，生员一人。谨条列其行事如左： 
    顾云鸿，常熟人。中万历庚子乡试。云鸿少丧父，拊心呕血，终身抱怔忡之疾，非抱持不能寐。事后母至孝，云鸿病，后母吁天请代，后云鸿死旬月，以哀卒。后母之殉其子，古未有也。博学深思，研精六籍，易箦之夕，雒诵《易》象，琅琅出席蓐间。读书藤溪山中，介居绝俗，急公赴义，不顾头目，以忠孝名节为己任。丁未锁院对策，至天灾民穷，泪簌簌下，沾渍楮笔。尝语所知，大丈夫杀身取义，当轰轰烈烈如疾雷闪电，公等暖姝自好，他日纵遇难死节，不过作文文山、谢叠山耳。甫强仕而卒。学者私谥为孝毅先生。云鸿在公车，与江阴缪昌期、长洲文震孟以名行镞砺，缪、文皆严事之，不敢雁行进。缪为忠臣，文为名相，则云鸿之品第可知也。 
    张世伟，吴江人。中万历壬子科乡试。服习其祖基之家训。七岁丧母，上食号恸，塾中儿皆为流涕。父殁，事其兄如其父。急朋友之难甚于己。乡邦有大利病，缙绅嗫嚅相顾，必自世伟发之。谢绝请托，诛茅灌畦。死无以为敛，倪司李赙之，乃发丧。世伟がテ自守，不依附东林讲席，以钓声名。党人咸目摄之，曰：“此为清流嚆矢者也。”晚年谢公车不赴。闾里有急难，必望走焉。有不善，相戒曰：“无使张孝廉知。”其所居，严重于公卿。其卒也，谦益题其铭旌曰：孝节张先生之柩。世伟晚与文阁学震孟、周忠介顺昌、朱孝介陛宣为友，而姚学士希孟出其门。诸公以名行显闻，世伟居其前为唱于焉。陛宣既得旌矣，于世伟何疑？ 
    杨大氵荣，吴县儒学生员，故宫保南京兵部尚书庄简公之子也。吴有君子曰：王仁孝先生敬臣，大氵荣少从之游，袍徒步，徐行下视，人不知为宫保之子。性廉静，见非义，气绝艴然，不可犯干。暗然躬行，孚尹旁达，望而知为仁孝先生之徒也。事庄简及嫡母、生母，竭尽诚孝。居三丧，哀毁如一。昆弟四人，析产独取其薄。丁巳、戊午间，岁饥，民陈死无算，收瘗枯骼，凡两年可万计。居家训子，肃若朝典。冠昏丧祭，必用古礼。年逾艾，危坐一室，朱黄诵读，夜分不辍。疾革，衣冠肃然，以手指心而逝。吴人称为端孝先生。吴趋故严重王敬臣，纤儿妇人，皆呼王孝子。敬臣没，推服大氵荣如敬臣。万历十四年，御史上敬臣孝行，神宗特授国子监博士。用敬臣例，旌大氵荣于身后，其谁曰不宜？ 
    右条列吴中三贤行事如右。皆征诸国人，询于介众，起九京而俟百世，可信不诬者也。列郡之中，亦有弓旌贲及，著作繁富，游光扬声，倾动海内者矣。嗟夫！瓦器饮食，或以虚伪贻讥，皮绡头，或以钓采蒙诮。取宋璞以混周玉，采春华而忘秋实。岂执事者所以奉诏条，砥末俗，称塞圣主崇奖风励之至意者乎？敢忘其固陋，献斯议以备采择焉。癸未孟陬月，虞山老民钱谦益谨议。 

    （放生说） 
放生戒杀，三代以上未有其名，然而未有大于此时者也。何也？ 
    周官川衡泽虞所掌，凡以共祭祀宾客丧纪之用，其它攻猛兽，除毒蛊，去蛙黾，射矢鸟，各有攸司，皆以生之之道杀之也。国君春田不围泽，大夫不掩群，士不取は卵，田不以礼，曰暴天物，则田而杀焉寡矣。獭祭鱼，然后虞人入泽梁。豺祭兽，然后田猎。鸠化为鹰，然后设罗。草木零落，然后入山林。昆虫未蛰，不以火田。参观《王制》《月令》《夏小正》之所载，则非时而杀焉者寡矣。诸侯无故不杀牛，大夫无故不杀羊，士无故不杀犬豕，庶人无故不食珍，则无故而杀者寡矣。鲁隐公，大国之君也，登百金之鱼，臧孙以为乱政。宣公夏滥于泗渊，里革断其罟而弃之。周德下衰，其凛凛于王制若此，而况其盛时乎？古之帝王，以天地山林川泽为一家，以鸟兽禽鱼群生万物为一体，无地而非放生之地，无物而非放生之物也。辨方正位，体国经野，设官分职，皆放生戒杀之法。亲贤远奸，禁女谒，屏阉寺，攘夷狄，皆放生戒杀之事也。民无夭扎，物无疵疠，麒麟游，凤凰集，众鸟兽鱼鳖咸若，岂其以人主之尊，躬家人之细行，旦得一鸟焉而纵之，暮得一鱼焉而畜之，至以不取不放，见笑于夷狄，如梁武者哉？唐、宋之世，天下始有放生池。唐乾元中，命天下置放生池，凡八十一所，颜鲁国文忠公为之碑。宋天禧中，王钦若奏以西湖为放生池，为人主祈福。苏文忠公谓西湖不可废者五，此其首也。唐、宋之置放生池，吾所谓家人之细事也。王钦若之请，则宦官宫妾之爱其君也。然而颜、苏两文忠，拱手赞叹，如恐不及者，何也？尊王制，因末法，导扬人主之仁心仁闻，而劝诱天下以好生恶杀，此仁人君子之所有事也。唐用阉人杀天下，宋用新法杀天下，屏弃两文忠于外，生民日就汤火，而祈福于一鱼一鸟，其放生戒杀，不已隘乎？君子亦为之一喟而已矣！塘栖张子羽斥菜湖为放生池，建流水长者阁于池中，延秘密严公主其事。其友张秀初、沈不倾共为唱导。或难之曰：“栖水去杭城五十里，西湖故放生池也，何必改作？”曰：“子不见夫官府之库藏乎？勾稽会计，密于秋荼，今又重之以严旨峻法，然贪官污吏穿穴而乾没者，不可胜诛也。富家翁媪，囊金椟帛，手自扃，中夜取火而视之，不遇去箧探囊发匮之徒，则其亡失者鲜矣。物公则玩，法久则渝。西湖之放生，官府之库藏也。栖水之放生，翁媪之囊椟也。何必西湖之是而栖水之非？”颜文忠之碑曰：环海为池，周天布泽。动植依仁，飞沉受获。苏文忠之奏曰：郡人数万，会于湖上，所活羽毛鳞介，以百万数。皆西北向稽首，仰祝千万岁寿。栖水之为斯，善学两文忠已矣。 
    衡公自栖水来，叙诸君建置之意，属余缀以一言。余拱手赞叹曰：“斯所谓诸上善人，俱会一处。得厕名其间，幸矣！”作是说以广之。 

（袁祈年字田祖说） 
    公安袁祈年，其字曰未央，吾友小修之子，而为后于伯修庶子者也。自公安之三袁以才名掉鞅艺苑，而其子弟之英妙者，皆有名于时。江、汉之间，人皆知有袁未央矣。 
    一日，饮余长安邸中，请改字于余。余别字之曰田祖，而告之曰：《周礼》《春官》章：凡国祈年于田祖，吹《豳雅》，击土鼓，以乐田。注曰：田祖，始耕田者，谓神农也。《甫田》之诗曰：琴瑟击鼓，以御田祖。传曰：田祖，先啬也。先王之制礼也，大报本而反始。是故以报焉则祭先啬，以祈焉则御田祖，其为尊祖一也。虽然，岂惟田有祖哉？文亦有之。《三百篇》，《诗》之祖也；屈子，继别之宗也；汉、魏、三唐以迨宋、元诸家，继祢之小宗也。六经，文之祖也；左氏、司马氏，继别之宗也，韩、柳、欧阳、苏氏以迨胜国诸家，继祢之小宗也。古之人所以驰骋于文章，枝分流别，殊途而同归者，亦曰各本其祖而已矣。今之为文者，有两人焉，其一人曰：必秦必汉必唐，舍是无祖也。是以人之祖祢而祭于己之寝也。其一人曰：何必秦？何必汉与唐？自我作古。是被发而祭于野也。此两人者，其持论不同，皆可谓不识其祖者也。夫欲求识其祖者，岂有他哉？六经其坛也；屈、左以下之书，其谱牒也。尊祖敬宗收族，等而上之，亦在乎反而求之而已。田祖胚胎前光，蝉蜕俗学，卓然有志于文者也。吾姑语子以文之祖。子归而叩击于小修，以吾言为端，其于吾言必有进焉。子，江、汉之间人也。江、汉朝宗于海，尊祖之义也。《诗》不云乎？“沔彼流水，朝宗于海。” 

    （陆君陈字说） 
    甬东陆生符，尝读陈亮同父之自赞，所谓人中之龙，文中之虎，忾然有意乎其人也，遂字文虎。既而意有所未安也，请改字于余。 
    余观东方朔谏武帝，愿陈泰阶六符，生之姓名，适有合焉，因字之曰君陈，而为之说曰：三代而下，贤臣志士，有志于理平，所以规切摩厉其君，未有不本于三阶六符者也。东方生西汉全盛，事雄才大略之君，假诙谐倡辨以陈其说。人主用其一二，遂能鞭笞四夷，表章六经，致白麟宝鼎之瑞。同父当宋南渡，光气分裂，星分不越女牛参井之间，乃欲挟纵横恢复之计，以干庸主，穷老尽气，而不得一试，亦足悲矣！吾愿生为东方生，不愿生为同父也。东方生所陈泰阶之事，不可得而闻矣。生一旦如同甫上书故事，天子惊异累日，使执政召问从何处下手，其何以置对？夫永康之功利，骤而陈之，能使其君畏，然而不可诎也。新安之诚正，久而陈之，能使其君厌，然而不可易也。良医之用药也，虚则补之，实则泻之。若必欲举一而废一，则均为风痹不知痛痒之人而已矣。记有之，事君先资其言，拜自献其身，以成其信。吾知生之必有以也。生之为人也，孝友令恭，有君陈之遗德焉。则三代以下之臣，将姑舍是，而况于诙谐倡辩之流乎？ 


初学集卷二十七 
    ○杂文（七） 

（富责主人文） 
    昔人《逐贫》《送穷》之作，皆以贫鬼致辞，谴诃不少贷，而富鬼则不及焉。孙樵《逐┲鬼文》，列四鬼之目，曰谄鬼，曰矫鬼，曰巧鬼，曰钱鬼。是四鬼者，皆富鬼之族类俦党也。樵既知富鬼之情状而拟诸其形容矣，又欲招之以文。富鬼故不好文，几其与子墨作缘，亦亻真甚矣乎？余里居食贫，峭独自喜。时闻大冠揶揄，聊述其语，为富责主人文。知富鬼之不可招，故安于其责而不惭也。意略与樵反。其辞曰： 
    翰林主人，索居暑夕。月在南斗，明河垂席。 
云物轻鲜，人影单只。倚仗徨，瞻睇四壁。 
有声忾然，若咳若息。若啼而厉，若而扼。 
嘻嘻出出，音声四射。倾听不明，掩耳逾啧。 
曰：“余为富鬼，百鬼之王。暂舍富室，薄游穷乡。 
过子之门，有如琢冰。门神冷落，户鬼凌兢。 
入子之室，徒有忧满。灶君辞突，厕鬼去溷。 
退笔成蒙，残编满家。傲不人后，癖必人过。 
抚己咄咄，视天梦梦。保此四极，御彼五穷。 
凡今之人，莫如富厚。百尔具瞻，上帝所右。 
鬼犹求食，人胡弗走？不亲而懿，匪昏而媾。 
借其余光，逐彼遗臭。彼翔我趋，彼植我偻。 
彼啖我甘，彼灼我灸。行ぅぅ饮酒，仡仡御寇。
  </div>
  <div class="pagination">
   <a href="牧斋初学集_page65.html">
    上一页
   </a>
   <span>
    ...
   </span>
   <a href="牧斋初学集_page61.html">
    61
   </a>
   <a href="牧斋初学集_page62.html">
    62
   </a>
   <a href="牧斋初学集_page63.html">
    63
   </a>
   <a href="牧斋初学集_page64.html">
    64
   </a>
   <a href="牧斋初学集_page65.html">
    65
   </a>
   <span class="current-page">
    66
   </span>
   <a href="牧斋初学集_page67.html">
    67
   </a>
   <a href="牧斋初学集_page68.html">
    68
   </a>
   <a href="牧斋初学集_page69.html">
    69
   </a>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <span>
    ...
   </span>
   <a href="牧斋初学集_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
