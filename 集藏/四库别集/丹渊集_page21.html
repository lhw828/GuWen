<!DOCTYPE html>
<html>
<head>
    <meta charset="UTF-8">
    <title>丹渊集 - 第 21 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹渊集 - 第 21 页/共 28 页</h1>
    <div class="content">







　　丹渊集巻二十
　　钦定四库全书
　　丹渊集巻二十一　　　　　宋　文同　撰杂著
　　黄氏易图后题
　　易以数变以管摄天下之事物横该直渉穷崇扩远幽么隐奥无所不及古之人得一绪而力引之舒演盘约以系其説滂洋滉漭而初若有以可纪者究其推合迁就往往于端末亦自盭今之所谓京房之学者是已房旣受术于焦延寿延寿尝谓房必以吾道亡其身后果然岂以其自置太审而尚凿者欤取六十四卦更直日事一岁风雨寒温以効其烖休独以坎离震兊号方伯监司以分至专王之气主之其事疑彊配不精解勤则勤矣然后人临文所惑奈何故吾庻先之论由此而兴矣庶先少游四方博学善辩议湛思无不晓贯因悟周流六虚之説遂以完合京之罅漏散八卦所重之画均诸消息而着之图焉终始出入无一誖谬如瑵之聚斗如辐之拥毂循睨偻指不失伦类复撰明闰衍图卦气三篇以正诸家之未至以辨传记所以昧没之意磨神睛补鬼髓庶先之深功厚力也欲视于世求此题述试为道其大氐世之君子考其图阅其书者皦然若粉墨界画不待讲解而其法自得此吾所以不复区区也熙寜已酉孟冬望日墨君堂书
　　张景儒先公手泽题后
　　提刑司勳景儒尝以其先正尚书公手书十九帖示某乃公之守成都时通洛中之家问也厚纸细字匀圆满幅行楷相宻净无改窜读之其间虽与其家人语言然未尝不以已之治蜀求宜于远人及戒告其子使居官当务以清慎端洁与人恭顺为意者世之人徒知公生平立朝以风节修谨为名臣且未知公于其闺门不以私忘国不以下废礼亦如是之至也贤人君子修身治心正家以至于任天下之事岂有内外大小之异耶其诚固以一矣某今见之于公也景儒公之第三子自防以孝友闻于人凡公之寸简尺札尽能收拾裒聚躬自缀缉褾为大轴此其尤完者也景儒谓某曰是不独自爱以为岁时霜露之思盖将传诸后世子孙使之知前人所为一切不简妄知信蹈之是无忘乃祖之懿范矣因捧之怆恨良久某遂借去展玩累日乃曰昔袁彖懐其父集未始一日离于身孔休源毎见其亲所冩书辄哀恸流涕景儒髙行斯人之徒欤其有开画扇而追悼持遗剑而祭奠者固未若景儒之所藏真迹灿然终身常在乎其目矣于其将还谨题于后
　　鲁肃简公尺牍题后
　　余过城因问鲁肃简公向时为县之遗迹有言演觉寺爱山亭之榜公亲笔也因往观焉徘徊其下凛然若在其左右叹息良久顾慕不忍去寺僧可吟复出公书凡六纸烟昏雨浥防至腐烂乃公去县后与甘泉经邑真琛二上人之手书天禧初仁宗为皇太子公自秘书丞以右正言召改户部员外郎为谕德仁宗旣即位公遂参预大政公生平以刚重洁直闻天下故被选为调防之职当时士论无不相庆以谓用人盖无谁可逾于公者今观其字画与其所以为书究其留意于旧故周旋委折谆谆访问无一事不至者噫诚忠厚惇实之正人端士也世何有哉今夫人少相与从游平居势相若则尝欲合两心以为一交内于腹中一日趋所利仅争顷歩之差则阔视远走亟往先就之旣得乃反面不复相谁何狠骜恣肆轩然自以我正当如此甚者交相诋毁或尽力排迮置死地尝试防视公彼何等人耶虽然彼二上人者能以道行取重于公信亦非衮衮浮屠氏之徒耳因嘱可吟令完缀缄鐍之勿妄防示人防进士李宏随计入京可吟委之装背褾轴俾称其事宏归携以过余且求余防其后庻传之永久也无疑熈宁九年丙辰七月癸酉洋州守居灙泉亭记
　　八师经题后
　　佛书载地狱事谓与人间造罪业而死入此者大小相较各以苦恼报无毫髪差谬者具言所以为报之状种种怪异初若不可信然往往呈露以警动世俗是果然矣吾友直阁吕缙叔叙八师经述陈氏子事迹甚详宻乃言其自见闻也如此缙叔性坚正其语且不妄予遂得此本持归蜀愿镂板以传布庶当世有乖矞暴戾务为不逞者虽曰已幸免国刑逃天祸完皮革防就死亦使其知幽隂之中法令凄楚惨虐不可得而苟脱矣防恐惧故或能易心改行以自懴首乃此经今人归依之明效大验也楞严道人继舒师善化人者人大信之可主此事付此经
　　白狻猊图賛
　　白狻猊图蓬山太守安子野之见寄也子野言世传此本甚古识者谓陆探防之笔郡有画工善摸搨今试使为此谩持去敢求评之余爱其凡用意处非寻常画人之所能及此虽不逮前人而典刑在矣因为之作賛以示子野
　　至阳之精动而为物豪健趫猛力不可屈伊惟狻猊质状仡仡西海之中洲名聚窟厥生其间万里中国请试言之大畧词曰肩凥抗衡鬛尾蓬勃口哆舌掉耳冲目突窜海铍蛟捎空碎鹘虎豹饮髓犀象咽骨胇胃郁攂不敢前捽忽时惊奔天出地没有皓然者来何岁月陆生探微冩以竒笔筋紧肉怒常忧窃发后人传摹粗得髣髴有客好事远以书达挂之高堂气象崒毎至昏夜鬼神窸窣瞥然观之寒耸毛髪世有此类其勇莫越为之赞云大愧孱讷
　　觉济大师眞赞【并序】
　　成都府大慈寺有高行僧曰觉济大师继舒者以某年某月某日殁于其室其学人文照其弟子居逸等议之于彭州九陇县选胜地而塔焉旣已又绘其像于塔中而恭事之请于常所与往来者文同为眞赞同为赞之
　　其词曰
　　有上品人学大雄氏了一切法到三摩地自领秘嘱震音西南化同毗耶现比优昙倡导演教危厯四纪计所悟入屈忘其指在在处处瞻承光声归如羣流望海以倾贵主钦依重侯谛仰宠服恩名取畀天上乃数须尽示灭浮提孰穷其端住东院西丹景山前大乘寺侧藏固遗烬表崇高级是咨妙绘图冩清真仪形则然不知者神
　　怪石铭【并序】
　　聂侯友仲立汉学制度宏侈为二蜀之冠当时不知何所得巨石置讲堂之后质状怪伟势若飞动昔孟氏僣窃苑囿所蓄者皆寜武军节度使顾璘所进昶旣面防是物亦散落民间余在成都往往见于好事者园馆凡自璘所来者一一皆具欵勒此非耳食而其完厚瓌诡上下可爱虽到茂灌牛竒章号为好事谅亦未尝见此者也治平丙午秋余视羣进士试于此旦暮环绕其下叹惜之不足乃为之铭其辞曰
　　广汉学宫后有竒石磥砢一抱嵚崟九尺怒蜃骧首狂龙转脊拏空将飜压地欲坼神乳溜腹老苔渍额坚包劲膂润吐活脉夸杀羽人咏穷墨客敢告存护千古怪碧
　　卢杞传题后
　　卢杞少时已险谲无正行借父奕清名人不识其丑为虢州刺史虢有官猪三千杞因奏言猪患民甚德宗为徙沙苑杞复言彼亦陛下百姓莫如食之便德宗喜曰杞守此而忧他宰相材也乃赐猪贫民立召杞为御史中丞迁大夫遂以门下侍郎平章事异乎哉杞也士大夫立朝能自以其才结上知而都贵位者于古防耶盖常有所因于人然后可以脱尘泥而薄云霄矣彼因之者或未有以能厌于中虽非已所愿求而他自欲以已为其重行之至此尚宜逡廵顾虑择去就以避天下之大论一失之已为当时所谓君子贤人者姗笑不存録所服涂地矣自昔帝王命相以梦以卜以自识其器业以得之于左右正人端士以深知其久负于海内之望者旣审矣乃置之岩廊之上朝夕与之讲议所以安养元元之治动神防宣灵谋崇固万世大业而共飨无疆之休烈乃当然尔今杞皆不然独以猪为谋而遂至于宰制天下士民之命毁国章贻主祸頽替坏烂颠覆狼藉如此岂上天以时将溷乱扰攘不可支持而生杞与国俾造此纷纷者耶无乃先以其兆示人谓杞体虽人而行禽兽故使由畜产以进者耶何其本末轻贱陋恶若此之甚也天意若曰杞狠躁秽蔑类猪故以猪发其身噫杞可贱矣然天之所以命人而作监于其后者亦已怪矣
　　李兊尚书諡议
　　尚书恬简和裕廉明敏给幼而警悟有成人之志壮且该洽中求士之选两賛府事再涖邑政居为僚友之向服去得吏民之懐仰常致显绩用传清议道才美者公常在焉庆厯中鱼周询为御史中丞好善乐义赏防贤俊乃独表公求以自副公居台侃侃甚着风力事畧细故言存大体上常纳其中啓人不知其外迹防广言路寻当谏职遇有所发彊且不避屡诋重戚谓辱于要位深排贵寺尽夺其宠势当时众论于今在耳旣膺延阁之命频委名藩之寄佩越印守杭符建广牙握孟节旋旟自邓典宪在洛泊然知止还政就第其有断积讼止暴役活寃命辨鬻狱公之在官常所从事行巳至是与人何愧以寿而没世亦鲜俪易名之典礼具于国谨按諡法曰履正志和曰庄公之居职乃心夙夜义不势屈名非讦取考合懿行宜与此对请諡公曰庄谨议
　　素灵宫醮词
　　某年月日具官某今差某官赍香果醪馔摄行清醮于大圣金阙眞元帝君某伏奉十月二十一日赦书致祭者皇帝因星文谪见肆赦天下盖虑方宇之内物有不得其所而寃愤上激以成兹变者夙夕警惧无或处寜以至避正殿撤常膳而深自损抑寅畏天戒钦修圣德如此之至也复命守臣于其境内神灵之所宅皆俾防恪供事以道上如此孜孜之意庶期消伏灾沴以召休应帝君昔尝显章威灵偃御元恶栖真秘奥光景如在某谨如皇帝诏防上荐圭洁伏望下从人欲垂享精愿攘妖萃祉保衞方国某无任防叩激切屏营之至顿首顿首谨词






　　丹渊集巻二十一
　　钦定四库全书
　　丹渊集巻二十二　　　　　宋　文同　撰记
　　成都府玉局观新建五符幢记
　　事有絓于荒忽茫昧之中繇旷古及下世无俗书以传凡智解狭隘不能究度至诋忌蔽人令弗通思虑所该外物语者率谓狂谲罔诞非经见乃用摈笑不讲录是皆蒙塞自浅岂寥然壹尽大方之理者欤其有导神防宣灵谋混沦焉行于亡形以镇养乎元元使怪厉不作消祓摧殄不得横悍以肆其奸是术也凡王侯保土社芘羣品当知向服而尊高之渠可嫚忽耶其所谓盖太上洞真灵寳五老赤书云按元始至真肇探于太朴之先凝神火庭寻详曲折焕译妙势为天奥寳告瑞发应秀映灵都神杖封固长依跬息大道君玉帝诸眞恳请恭受反复难遴倾倒切至始赐矜谕敇诣紫防居斋九旬后肯付畀然犹戒禁勿得布下是天所贵重若此不记从何刼运漏坠人世有圣研极镌胎剖魄识其倪绪取安诸隅广防泰寜传云东京完水寿时正一道陵患魖魅恣杂辟人鬼使异行植幢防山誓刻严毒自是判然幽明不殽至黄唐文缺重瑑置昭庆道祠岁久岿然颇剥烂防泐无所考宋五世天子英文明睿陞用贤畯命侍臣赵公抃镇蜀公致治未朞民物宜顺旸润孔时川隰生楙蚕饶登体腹温饫蔷讹勃疫沦伏不起冦兵弭消寂无纤哗颂公平循声辞邕邕公固以为未然复访悠远安保方域俾无虞戾之深计显効休功件已设施事可托神亦图崇修原掾陈汝玉学广知博古公具前躬摹秘符解鈲论辩公得且喜告下趣辑廼相玉局衍基洁为灵场筑垣缮宫就完种胜初伐石西山地深窅材洪执钜挽致殊力工徒愁嗟求策迷所一昔暴洚涌发漂防下磵出道平夷遂可筏行旣至正昼矞云丛飞滃然下覆天光明丽景气晏恱晻蔼髙真防若来况都人观绕惊叹喜蹈回颈望公祝若父母云防我等亭育抚焘心精神防祥报昭露明日授匠矩尺砻为觚榦恭肖神画镵勒其上科禁周具供所祈纳大坤之维永永蒙祐噫大霄妙章上灵秘篆何此羣兆幸焉觏觌常为投依以挹厥休千万亿年公惠无冺一日公戒部吏文同使纪其事同谨再拜撰辞以献复类而为诗以与蜀人使长言之无穷其辞曰于未物前有气混茫扩无端崖滉漭汪洋中函神胞孕此威章灵铓决分飘青堕黄布照大空流精发光乃时玉符获于元皇自然秘文盘葩屈芒支交歧聮蜿纡结张皇执焉嘻练于洞阳莹焕九霄瑞应蔚彰书简刻金煇烛焜煌大阳灵洞俛仰是将惟时诸真啸命以蹡诣皇咨观祈必愿偿命入太空九光华房扩开金扄动决灵囊戒勿下传上馆乃当何刧坠流降奠五方完志未朝防獝肆狂虎冠道师得焉其详植石摹形大防之旁隂怪震惊扫灭伏藏后多厯年复治于唐迄今巍如镂迹劣亡治平之君尧舜禹汤诏用赵公付之蜀疆公来民宜齧暴呴尫太和熏烝百体具康肌燠赢襦腹果衍粮境殄雈蒲狱朽桁杨沸舌颂公寿福炽昌愿公光华衮衣绣裳移蜀之为天下以滂公闻曰噫是志曷荒有及后人乃利也长或告真文本先圆苍可图营之福招祸禳流防西南被頼无央公喜趋为日不暇遑牙谯西隅玉宇是望高宫翼如防枅绘梁覆幢其间崪然百常先时堪舆与公効祥水媵云幪异孰尔量蜀人其承永隔害殃公德之深万世曷忘杪哉末兮岘碑陜棠
　　利州绵谷县羊摸谷仙洞记
　　熈宁庚戌春余还朝过利州通判防諲恭甫为余言近年按朝天驿人云去此七八里岩谷中有神仙常出见洞口因往观之自龙洞阁具舟西下过小峡有山嶤然崛起万仞翠壁如削中辟大门可五六丈时正晴日光下照有二童子先出次有一人白衣皂巾曳杖垂长髯襟带随风翩然往来下视久之左右数靑衣从行有物若鸡犬若虎若鹿者先后之又有执扇与繖者隐隐若绘画甚可爱人之长者裁尺余举止详缓如人行二十里许乃不见问其下居民云相传五代时土人有王姓者种山下尽室敛获于此因遣妇去求水妇汲还路有病僧创秽甚满身腥腐不可近辄前索饮妇恶之且惧未始见弛担走僧遽就噐饮殆半遂去妇不能易之隐其事置水田上其家人无长少一来饮尽之妇以故独不霑口晩又俾妇致饟旣至其所得僧饮余水者尽飞入此洞妇旣不见但号哭奔走嘂謼跳荡如狂人忽闻在洞中呼妇者妇仰应不得去懊恨至死自后荛童牧叟常惯见不以为异近年毎至天色开霁则出出必尽日就中山间花木盛发时出尤屡冦乃取画图示予余曰向尝读封禅记见祥符中利州路转运使李允元奏绵谷县羊摸谷内山洞中有神仙见自言尝往见凡三数人或立或行衣裾皆有异光至日暮方没盖此地尔因求其图之别本以归壬子秋余移守兴元有新府从事贾君瑄自南荣访余于陵阳见图屏上乃言其向官洋川时常与太常博士陆丕考较进士于寜武亦闻之归日与丕诣洞下同立良久其见果不妄指图之涧壑峦岭谿谷磴道曲折出没一一尽如此俞侯之彦座中遂巻图去命工摹之且俾余次其事列之图上余为记此九月二十三日记
　　彭州胡氏三遇异人记
　　熈寜六年春余寓天彭成都承天僧敏行无演在焉为余言北城有胡氏者名钊字倚天国初时号为高赀修积善行尝奉事异僧四王罗汉者置寺住之后有诏俾倚天赴阙将授以官倚天不愿仕辞之在京师出入起居与西还之期王日日预言于其家已而究验尽合无少差者初倚天去彭在道中以至都下人往往见道人被破褐状貌怪伟常在倚天左右忽问他有不能见之者以语倚天倚天但笑而不答自知王之于此隂防持之尔术士尝言倚天寿不满四十倚天过华山谒希夷陈先生先生甚喜久留其居为造药一鼎使携归饵之后教以度世延年之法倚天旣归如其诀行且久其身枵然若将翩翩随风而起云乡人异之一日有晨叩其闗者遣视之不见其人但以杖十七茎倚门而去倚天收之卒不知其所以致之者自后胡氏之门愈盛逮今累世矣倚天至七十八岁乃卒余因与演诣其家观其所谓杖与药者杖非世间所有之木色绀紫坚润可爱药大如弹丸赤黄有光隐杂寳其中重若金玉余叹曰倚天人不能知其所以然者隂行甚宻矣所以三异人者常相与逢遇如此警动之倚天虽已去世亦自与斯人游风尘外尔岂俗士哉其孙靖为进士端厚淹粹为乡里所称余因谓无演曰靖佳士也于以见胡氏子孙承借其祖之光灵庆嗣绵绵无有穷极者已无演曰然是可记也自余来兴元靖遣人千里致书且求记其事余为记之
　　彭州张氏画记
　　蜀自唐二帝西幸当时随驾以画待诏者皆竒工故成都诸郡寺宇所存诸佛菩萨罗汉等像之处虽天下能号为古迹多者尽无如此地所有矣后厯二伪至国初其渊源未甚逺故称绘事之精者犹班班可见近世所习浅陋寂然不闻其人此亡他盖苟于所利而不自取重其所为之技尔独天彭张氏能嗣守道人之学用笔设色气韵标置未尝輙自奔放惟一谨于良法不为世俗之心所怵诚可尚也予寓彭累月居甚闲暇日与承天僧敏行游凡出于张氏之手者观赏殆徧信乎他人之不能相与较其后先矣敏行乃其俗裔也俊慧通博亦善于此闻予嘉叹其父祖之所为磨石请予道所以然熈宁六年中秋日记
　　成都府楞严院画六祖记
　　僧惟中字慧雅本蓬州开元寺后游成都不复归其乡者凡四十年性孤洁不妄与人合精禅律之学善吟诗气格清谨其徒许之与可朋相上下常呼之曰诗伯【可朋蜀僧之能诗者】复通吾儒书学者从质其义日满座下羸形垢面破衣败屦见者不知其中之所有能如是者俗年六十示灭于大慈之甘露道塲庆厯五年乙酉五月九日也前时尽倾其槖中得八万钱诿其所常往来者楞严道人继舒曰我将去矣生平之余止此尔其为我命竒工绘六祖像于尔院之释迦殿虽然用此被唾骂我不敢辞矣且欲使来者见是相知是心以是知见故能祓除诸妄而泯相忘心我为是功德之意也道人诺之会广汉刘允文有名于时遂召使图其事采饰殊絶铺置有序叩问传付宻义相属一花五叶先后交照信法苑之胜縁而画评之善品者也予旧与惟中讨论五经大义甚重之画此时予亦观允文下笔后十七年予自秘阁校理乞侍亲得相遇于临卭郡道人使予记诸石嘉祐六年辛丑五月十五日东园芳洲亭书
　　灵梦记
　　兴元府唐安寺戒坛院六臂大悲观世音菩萨者乃通判军府事太子中舍卢洪徽之之夫人长安县君朱氏之所完饰也初夫人自熈宁年庚戌岁状若娠者凡五年不得免夫人日夕恐惧世所谓祈禳祷禬之事与夫但有可以为救之术者无少时不孜孜于此逮癸丑冬徽之移官至自阆中一夕夫人忽梦游一大寺经行殿廊下见壊像偃于壁金彩晦剥手足损堕夫人伫立嗟悼者久之有叟皓然来旁谓夫人曰此功德凡厯百千万人所视其间未尝有一人肯为修之者夫人对曰儿不幸累年姙子在胞善恶殊未辨愿欲庄严此像庶凭藉威力使早得就蓐免兹忧恼可乎叟曰尔果如是自获灵报遂觉用言于徽之然但莫知其于何所而能见也十二月余与徽之至寺为懿德皇后忌因过此院见旧塑一躯頽委于曲室余方召主者谯责之徽之遽曰是若洪之室人向所梦之者具道其一一徽之归语其夫人夫人曰傥似是矣遂往观之曰果然也乃择日移置前庑命工如事澡祓垢坌补缀诸缺更日未久物物严备相好圆满百福端丽邦人竞集围绕讃叹后夜夫人复梦叟持药一付之曰可煑此饮遂如其言裁下嗌良乆呕出大小黑白者无筭溲血如煤几数外惊寤流汗渍浃举体然如弛重压翌日徽之亟诣余以喜告余曰固有之矣尝闻是大士者昔于无数恒河沙刼时在观世音如来所闻证妙法获二殊胜上与十方诸佛同慈力下与一切众生同悲仰以无作妙力施诸无畏观其音声下救诸苦自非诚恳坚固信向深切讵能如此感格妙慧以取胜乐者耶以夫人精意愿笃勤服佛事匪惟今日魔虫妖恶欲害于已者即时散灭抑亦自此以往当获福德智慧之吉祥者无疑矣噫彼世之昏顽庸戾心生懈慢者来覩圣像得不起信心而反善道欤自利利他斯莫大之因縁耳徽之俾余次其事刻石置之侧熈宁八年岁次乙卯二月十五日丁丑记
　　捕鱼图记
　　王摩诘有捕鱼图其本在今刘宁州家宁州自善画又世为显官故多蓄古之名迹尝为余言此图立意取景他人不能到于所藏中此最为絶出余毎念其品题之高但未得一见以厌所闻长安崔伯宪得其摹本因借而熟视之大抵以横素作巨轴尽其中皆水下宻雪为深冬气象水中之物有曰岛者二曰岸者一曰洲者又一洲之外余皆有树树之端挺蹇矫或羣或特者十有五船之大小者有六其四比聨之架辘轳者四而网者二船之上曰蓬栈篙楫缾盂笼杓者十有七人凡二十有二其中妇女一男子三转轴者八持竿者三附火者一背而炊者一侧而汲者一倚而若窥者一执而若饷者一钓而偻者一拖而揺者一然而用笔使墨穷精极巧无一事可指以为不当于是处亦竒工也噫此传为者尚若此不知藏于宁州者其谲诡佳妙又何如尔豳有郭焕者善搨写余亦令为之郭之平画有尺寸其可爱与余为此尤尽其所学其树石则出于余之手也刘名继勲为左藏库使知宁州嘉祐丁酉二月十日新平官舍记















　　丹渊集巻二十二
　　钦定四库全书
　　丹渊集巻二十三　　　　　宋　文同　撰记
　　梓州中江县乐闲堂记
　　客有言于余曰天下郡县之政其守令或谓有难乎其力者气俗狃状好犯防禁之使然乎何独常指其地而固名之也余曰不然是其谬泥迂曲不达其体而后获此之论也夫民之所以资而生者求将以自赡其欲其势不能无动以役其所任之智旣尔则情貌矫谲初若不可知其是非利害之形焕然常自两立矣孰者或违圣贤所正之道与国家所制之令者哉我凡以其取听于已者以义而枉直之无济以私所以理断矣郡县有大小其事有烦约之异才者临之一术也虽民讼杂集吏书拥进其于区处但财劳指顾耳曰难者何耶昧者不能故有人情狡诡不可谕契要深滥不可辨之説是则天下郡县常容有不可调一之治者矣岂其然乎中江为梓之三万户县生齿旣众分地旣陿其争鬪之辩侵越之诉番已遽作纷午交衍鞭之庭而械之狱者亡虗日矣所决一未厌其愿则号寃唱屈奔走跳荡于劝农使前者絶复续焉士大夫以无可奈何而适为之令者何尝不望名而起畏兹有年矣河南廖君自福昌移治于此闻之所以为政之大氐也无急击无缓纵棼以栉之结以觽之摩抚柔愿规厉陶突善端奸防观听而尽民自戒告无敢欺渎曾未逾岁已底无事噫才者也君亦自顾如此宜顺是以就燕佚之高乃营听事之西为堂四百椽萃蓄经史以朝夕训育子弟为园五十歩莳植蘤木以时节笑会賔友深虚旷洁雅若世外他日写书画图抵余使名而记之余因为文道其所以为是之意复以其堂命之曰乐闲以君之政治之闲而于此为乐也君学精而才长貌温而气严襟矩风尚淹重宏远如使其立行道之地发畜德之府蹈功烈之途鬪名声之塲可量也哉簿书之期会土木之兴作于君末故也岂烦余之多言乎治平元年五月日记
　　梓州中江县新堤记
　　县为江所环因名之其源盖出于绵之龙安鹿爬山初若二帯其深财渐车至神泉始与诸谷瀵水会为一西至于罗江南至于阳平汇东南复吞旁流廼浩漾为洪波浮于县之西郊厯坤隅势下颇壮猛南注折而东斗且阏遂防击左岸土毳善崩歳岁内蚀若刳以刃若扫以帚邑人惴恐弗安厥居治平二年春河内廖君子孟为之令将解去尚访遗敝及此即行视叹曰是将祸于后者失吾不为地陂而民鱼有日矣于是料材课工趣之成期补完垫漏塡筑坚垍以循防而推轧之其夏大雨泽潦屡集至此力不胜廼逶迤让行复走故道积填累涂隐为金堤望之岌然直偃横断初民来观万首如蚁朋行旅聚讙噪踊跃咏诵令德老穉一口且曰秦之冰唐之兼琼尝以水利遗蜀民民至于今神祀之今吾廖君殄水害于吾邑吾邑之人又将何以报之哉谨当戒告子孙即其地以祠世世不敢忘也君闻之笑曰过矣此非所以尽吾之所为者曷足以云尔之德耶贡士贾汝竒等二百人遝然进而言曰夫古之贤者凡是建立岂与夫蒙其利者必固儌其所以见思者耶盖仁惠浃人其久愈深虽欲已之自不能矣窃谓君之懿迹与古何愧当附之金石以信于万年君又笑曰过矣愚何敢当此愿母言谨以谢诸君汝竒等退以图以书诣余求文其言具如此余受之曰是可纪也廼为论次其所以云隄凡大小五其长共百三十七丈高一丈广倍其高用人三万计日四十五隄旣成无有一人议之曰不可者噫如君者贤令矣
　　梓州永泰县重建北桥记
　　上即位之明年永泰县重建北桥旣成其令郭君经与其佐史君润辞有请于邑人文同曰经润辞不佞窃廪食于此伏自念终无以施短才立异效乡者议与斯民兴是役以利其往来此前人惮劳畏讥乆而不克为之者工今休矣问诸左右约诸所以调用民实不艰其供而咸谓其且当然者经润辞辄不愧宜具文纪其上敢以累执事庶因之以传乎亡穷经润辞幸矣同曰唯唯二君之治端干明以洁便人谨已闻之长老旧无有也均繇赋平诉讼他人盖亦有能之者夫何足书是举也同尝观二君之为乃有志于行爱惠之深者劳躬率心旦夕鼓励暴外风露曾不以懈勤王事恤民隐古之贤吏凡不过此是可书尔二君虽不见属同亦将件次休绩揭诸华表之末以视于后人况二君所以来之意诚且愿耶谨不避让为之词云维县为梓之所领西上府治盖百有三十里丛冈沓岭围聚邑屋疆畛蹙陿号最险下然賔旅还过此焉要隙大氐阆中清化始宁符阳诸郡所仰二川产殖缯锦枲纻荈茗刺绣镂刻髹治之物与所市易牛驘羊彘丝茧椒蜜之货日夜旁午络绎防负羸揭抗蹄裂扄如水上下故北出之道趾踵相织近郭有涧自东迤西横汇曲决峭絶倾断自昔经制有桥甚伟以利其渉逾五十祀至和甲午夏潦浲溢远谿逆让噎滀不写镌豗隑岸级础崩纳角楹翘虚羣版散堕日欹月陷以至大压庸吏数易一不省问人挤沟马还泞间则有矣维汾阳君为令之二年慈惠宣浃民实信頼诸敝已捄回力图此因倡于众曰是桥废圯尔所痌悼予其尔复谓予何者万口一和令谋我恊不烦令指愿进诸办材粮交委日谒就事于是集斤锯会锥锸治木伐石均功授巧维武昌军适调此尉喜相厥役与令鳬藻昬旭临视犒饟丰美作息时节咸乐其用无少倦始癸卯仲冬之丁未末讫甲辰孟春之壬子幠栈杇垩一已絶手观其横虚亘远矫虹截钜载钩防攅扶锁绾觉直如削坚巩如铸厓廉褥致阿荣跂竦湍瀬搪激无以泐其固风日掀暴无以液其壮百数十年之利过莫兹尔旣而行者止居者起田野甿闾閧贾侩提引穉防扶翼耆耋聮行散走环拥登降睨高窥深叹息欣喜如是累日始肯罢静爰有杖者倚柱而歌曰昔政之鄙寝以毁兮今治之贤倐以全兮兴事以时罔赍咨兮取用有度胡怨怒兮无赀之仁济斯民兮不朽之利安此地兮同旣为贰君委以论譔以详言之矣复取杖者之歌系于后刻石道下以永行人之思治平元年二月一日记
　　东桥记
　　县旣宫于羣山其修陇楙麓逶迤曼衍分势而住争会于左鲸偃鼇卧尾吻相属谿沟涧谷蟠绾破断盖荒源野溜瀵涌潨激夏洚秋潦相倚为暴故东郊之地少夷陆矣距市门百举趾衢道横裂岸土脆堕旧架短彴庳劣湫下岁累民一再易登揺蹋漏过者叹忾如是不知凡防百年人无谋之北桥成之明日其令经尉润辞又相与议曰此旣尔舍彼谓何譬之像饰冠笄而不顾其袂之壊蔑岂威容哉材糗羡赢幸可并就遂移工为之广陿四楹咄嗟以具无虑治木百章砻石百磸覆瓦五千枚剖竹三百个役匠四百指费日三千刻无横敛无虐使而告罢矣噫二君者孰为其端然负此千室之邑耶发已之仁兴民之利实亦尽其所职矣同复从而文之以道建置之始曰经者字义府姓郭氏郓人曰润辞者字坚叔姓史氏眉人曰同者字与可姓文氏县人
　　成都府运判防防思堂记
　　天下之事物常相与宜称则文理顺而制度得或钜细轻重一有未合率病之以为不当然遂起众论矣区宇之大吾宋尽有之四指之极幅员万里旁裁直制界为诸道其置使以转运为名者常慎选注往服其职底财赋察僚吏宣布威惠顗假之柄其所与盖已重矣惟劒南西川原壄演沃甿庶丰伙金缯纻絮天洒地发装餽日报舟浮辇走以给中府以赡诸塞号居大农所调之半县官倚之固以为寳薮珍藏云其所谓佐者旣非龊龊循絫岁月者之所能得其所止亦当崇大闳显与主者仪形无欹缺始云其可矣今其所谓佐者之居旧尝一切置之寻废旣复亦践袭往制回曲庳狭不足以视清旷讲燕休余基蓊然蔽没蓬藋向所涖者未遑营之职方员外郎霍侯以经行明修所赴宜頼将漕之贰实以才擢旣至攷究内外静烦省剧隐谬革悛潜利宣章列城信畏俯伏观望不烦告谕自底恬肃惟是居处厌不如事思有以增易之使夫文理制度一与事物相表襮矣龙图阁直学士赵公昔总外计其已详此今复杖节临镇于是闻侯之议志与侯恊乃规斥其地墙为一圃集材于羡命工于隙合诸意虑授以程品筑隆址植巨厦曾不累月匠以成告危谯支空广廇延廕衡栏拥衞牎户通洁若翔而尚矫将蟠而复振竒峦秀巘发远思于其上鲜蘤珍木悦真赏于其下寛袤可以觞賔侣靖宻可以筹金糓壮哉雄乎诚大邦之崇构而外台之伟观也旣落之侯谓广汉郡尉文同曰是乃昔之所可指处今已化为佳境尔无石以载疑事之阙将以属子子其谓何同曰诺退自念昔韩退之为王南昌纪滕王阁柳子厚杨长沙叙戴氏常皆部吏也同今奉侯命而记此职正宜矣其敢以不敏辞乃次其畧刻置宇下以夸示永久然慙不文治平三年二月十五日记
　　绵州通判防伐木堂记
　　巴西郡处二蜀之会人饶地腴赋货繁茂官于是者力勤于他应两道使传之出入领八邑民居之利病二千石旣主办于上事以熟至则为之商轻重决可否为其丞者最系一府之烦畧繇体均势平上下易交有从事可以持未便比膝较语以相辨白研理之极得平而后去有掾属可以覆诉竞议法律恬妥详缓铺述枉正不用惴慑以尽意见丞才如彊明则搅众説之是以与厥长相名而行故无有不可外人之善议官政者或龃龉踸踔高简自用不以诚尽下则庶务放纷所趋背盭以至民输寃吏肆奸泪淢厐致废乱条纪是则听断裁拨犹且未给又岂暇更营馆舍恱书史以偃取佐郡之乐者哉故子骏来是州而得以为伐木堂也听事之东旧有羡宇庳陋偪仄鬰而不舒子骏至未防而宿积久敝切理以解纷乱梳结内外次序居余间廼撤匮箧出简册以治素学顾此地谋高新之会羣材溢山流积岸下移运抡择以足其用增引欹裂改贸陈蠧凡成屋大小共若干楹轩牕虚明几案新洁视公事已此焉旦暮子骏治易有闻当世不以其能自为夸高尚取诗人以道德相切正之义榜名其楣朋友故旧有来过者必引纳于是讲究不倦廼知子骏非但如众人者筑观宇设亭榭以侈已之燕逸盖将于此穷爻考辞磨沥心髓以会三圣人之意尔堂成明年俾同为之记子骏姓鲜于氏名侁阆中人着易断
　　彭州永昌县治已堂记
　　常人患负已之所有而不能自增广之犹田焉虽美沃腴坟殖莳蕃猥然弗时芟薅亦已见其报之灭裂如也其有紃鈆故高惧忽垫堕务以不足耻其躬营营焉日求所以胜于心淬愈坚而砺愈铦者非贤者谁其能之狄道李子忠性明彻而才果利厥声铿然憺于缙绅崇卿巨侯交啓荐辟今尚令于永昌也其处之譬倕之视桮圈而丁之睨防菟岂假施其功而肆其力欤旣至未防乃构堂于其所居之西北隅辟二室敞一轩曰蒙曰晦曰黙总而名之曰治已脩筠珍榦罗立环拥寒溜衮衮渠行沼滀茂樾清响旦夕满坐子忠公事旣休即来其间其所以题之曰治已者有防夫扬雄曰治已以仲尼曾参曰夫子之道忠恕而已矣子忠其尚以我之所得者为未厌将酣饮而饱饫乎旣蒙且晦而又黙于此期深探而极取之乎噫内以忠而尽乎心外以恕而接乎物如是岂独行于世而无所悔也愚将见其腾于天而没于渊横轶于四海之外孰有一议而缺于已者耶子忠之贤七十子之徒也见属记之觕为道此熈宁二年十一月十五日记
　　武信杜氏南园记
　　庆厯中武信始奉诏立学郡人杜氏方将教其子航乃合其州邑士人之议闻府具书召予领其事予旣至暇日多游息于杜氏城南园亭当是时其处所始经度编列排置未若完具然已见其气象雄侈纵衡高庳次第甚设私自念在蜀土田险陿民屋防会得平地若顷许爱惜摩抚分沟裂畦种种莳植于其间冀四时孕利出没相属号为中人生涯者百二三尔是能捐倚城腴田万金为游观燕佚之所将谁肯然耶杜氏尝亦指而谓予曰有一子其材性以嗜学家亦幸岁入有羡可卒就其业后时欲于此饰賔馆于此敞书室于此开防堂于此辟射圃使四方名人闻士或至即此相与朝夕讲肄评议将赡给之无厌或异日渠能挟艺业取科级归以会郡官乡人嘉辰令节于是为一日之娱以荣其私此区区也予心尚之后予从官闗中相去逮十年其子果登嘉祐二年进士客凡有至自武信者语次杜氏园亭必曰伙是甲蜀矣岑蔚幽邃明露宣豁有取必得心适意会实佳境也复见府中羣公燕集之咏大夸花木之丽池观之美予旣恨不能再至周览胜絶且曰夫世人欲治一物计一事求所以卒偿其志愿者未始不龃龉而难合也多矣大抵患力有所不足而不克成或至有可成而患不能久见以如其所素望若杜氏之为此也可谓兼得之矣始也教其子以儒术吏事求应有司之合法今已见其一上入等而再官有名矣始也披刜荆莽辇朽削秽以裁筑基级今已见其巍轩夏宇华而明焕矣始也折本而种择枝而附今已见华而实累累矣始也瘗萌于町扶孽于径今已见萧然为长林而竦然为高株矣杜氏复未老轻速强健家事一切委其季不问日为其子营饬所以延賔友之事于此始也虽役智虑而劳指画今已见其外足自慰而中无所歉矣予故曰杜氏之为此也可谓兼得之矣会其子用荐者得令绵之龙安躬来求记为道其所以然
　　众会镇南桥记
　　士志于学而底其道之深也凡所错事于理莫不顺而于物未尝有以不相合盖正性以复浑融粹熟经营指顾一繇于仁义耳中山鲜于端夫淹茂而好善正重而有谋方朝廷初有枹罕之地端夫首以才选贰其治虏尝薄城欲肆其丑者甚力端夫先身麾士众乘陴分制御具随迮之虏度不可角遁去已而正总守事势益专诸羌畏摄不敢动创心羣疑释然而安兠零不举渠荅不设致诸其隣仰首取法是功业者最焯焯矣大旣处之若无事惟其小者顾咄嗟而有所不宜耶坐累家居杅杅然不自废犹视其所以当为者为之众会镇端夫别业在焉南出有道素号湫底瓯洼不夷病诸往来岁乆矣无能虑者时或积雨绵日赤埴散溃倾胶覆鬻骭没股陷噎鬲不吐酿为污涂端夫昔已深恻治且未暇殆今视之犹尔议将桥焉其季师臯闻而説之愿亦输其家赀以佐厥役架材通沟琢石补道长袤高广完好坚直回流变壤坦若无碍闾里耄倪过者歌德端夫以书闻余求纪岁月余爱端夫好学而信道以资其长才自从宦四方有惠利于民者莫不先之天子亦知其可用屡被旌典委以疆场之任洮西大効世实知之矣窃尝揆其美志其所以方厌然者必将犁结啰之田奴耶律之种乃事始止耳岂兹琐琐可尽端夫之所为哉故书此示其里人俾勿壊蕲后世有以原其所先






</div>
    <div class="pagination">
<a href="丹渊集_page20.html">上一页</a><span>...</span><a href="丹渊集_page16.html">16</a><a href="丹渊集_page17.html">17</a><a href="丹渊集_page18.html">18</a><a href="丹渊集_page19.html">19</a><a href="丹渊集_page20.html">20</a><span class="current-page">21</span><a href="丹渊集_page22.html">22</a><a href="丹渊集_page23.html">23</a><a href="丹渊集_page24.html">24</a><a href="丹渊集_page25.html">25</a><a href="丹渊集_page26.html">26</a><span>...</span><a href="丹渊集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
