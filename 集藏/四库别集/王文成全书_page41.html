<!DOCTYPE html>
<html>
<head>
    <meta charset="UTF-8">
    <title>王文成全书 - 第 41 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文成全书 - 第 41 页/共 46 页</h1>
    <div class="content">　　十二月班师
　　师至南康百姓沿途顶香迎拜所经州县隘所各立生祠逺乡之民各肖像于祖堂嵗时尸祝
　　闰十二月奏设崇义县治及茶寮隘上堡铅厰长龙三巡检司
　　先生上言横水左溪桶冈诸贼巢凡八十余界乎上犹大庾南康之中四方相距各三百余里号令不及以故为贼所据今幸削平必建立县治以示控制议割上犹崇义等三里大庾义安三里南康至坪一里而特设县治于横水道里适均山水合抱土地平坦仍设三巡检司以遏要害茶陵复当桶冈之中西通桂阳桂东南连仁化乐昌北接龙泉永新东入万安兴国宜设隘保障令千户孟俊伐木立栅移皮袍洞隘兵而益以邻近隘夫守焉议上悉从之县名崇义
　　十有三年戊寅先生四十七歳在赣
　　正月征三浰
　　与薛侃书曰即日已抵龙南明日入巢四路皆如期并进贼有必破之势矣向在横水尝寄书仕徳云破山中贼易破心中贼难区区剪除鼠窃何足为异若诸贤扫荡心腹之冦以收廓清平定之功此诚大丈夫不世之伟绩数日来谅巳得必胜之防奏捷有期矣何喜如之梁日孚杨仕徳诚可与共学廨中事累尚谦小儿正宪犹望时赐督责时延尚谦为正宪师兼倚以衙中政事故云
　　二月奏移小溪驿
　　小溪驿旧当南康南安中丙子大庾山里民惧贼雠杀自愿筑城为卫至是年二月奏移驿其中
　　三月疏乞致仕不允
　　以病也
　　袭平大防浰头诸冦
　　先生议攻取之宜先横水次桶冈次与广东徐圗浰头方进兵横水时恐浰头乘之乃为告谕颇多感动惟池仲容曰我等为贼非一年官府来招非一次告谕何足凭待金巢等无事降未晩也金巢等至乃释罪推诚抚之各愿自投于是择其众五百人从征横水横水既破仲容等始惧遣其弟池仲安来附意以缓兵先生觉之比征桶冈使截路上新池以迂其归内严警备外若寛假被害者皆言池氏防狡两经夹勦无功其曰狼兵易与耳调来须半年我避不须一月谓来不能速留不能久也咸请济师不从乃密画方畧使各归部集期遏贼及桶冈破贼益惧私为战守之备复使人赐酋牛酒以察其变贼度不可隐诈称龙川新民卢珂郑志髙等将行掩袭故豫为防非虞官兵也佯信之因怒珂等擅兵雠杀移檄龙川使亷实将伐木开道讨之贼闻且信且惧复使来谢会珂等告变先生欲借珂以绐三浰密语珂曰吾姑毁状汝当再来来则受杖三十系数旬乃可珂知既喜诺先生复授其意叅随密示行杖人令极轻至是假怒珂数罪状且将逮其属尽斩之而隂纵其弟集兵先生先期召巡捕官佯曰今大征已毕时和年丰可令民家盛作鼔乐大张灯会乐之亦数十年一竒事也又曰乐户多住角尾恐招盗曷迁入城来于是街巷俱然灯鸣鼓巳旬余又遣指挥俞恩及黄表颁歴三浰推心招徕之时仲容等疑先生圗巳既得歴稍安黄表辈从容曰若辈新民礼节生疎我来颁歴若可髙坐乎于是仲容率其党九十三人皆猂酋来营教塲而自以数人入见先生呵曰若皆吾新民不入见而营教场疑我乎仲容惶恐曰听命耳即遣人引至祥符宫见物宇整洁喜出望外是时十二月二十三也先生既遣叅随数人馆伴复制青衣油靴教之习礼以察其志意所向审其贪残终不可化而士民咸诟于道曰此养冦贻害先生始决殱魁之念矣逾日辞归先生曰自此至三浰八九日今即往歳内未必至家即至又当走拜正节徒自取劳苦耳闻赣州今歳有灯曷以正月归乎数日复辞先生曰正节尚未犒赏奈何初二日令有司大烹于宫以次日宴是夕令龙光潜入甲士诘旦尽殱之先生自惜终不能化日巳过未刻不食大晕呕吐先时甞密遣千户孟俊督珂弟集兵以防其变及是夜将半自率军从龙南冷水直捣下浰贼故阻水石错立水中先生蹑屩先行诸军继之无溺者门坚甚先生摘百人卷旗持炮火缘后山登须防后山炮火四发旗帜满山守者狼顾门遂破时正月七日丁未也兵备副使杨璋守备指挥郏文知府陈祥邢珣季斆推官危寿指挥余恩姚玺县丞舒富皆从凡破巢三十有八擒斩贼首五十八从贼二千余余奔九连山往议九连山横亘数百里四面陡絶须半月始达而贼己据险先生选精鋭七百余皆衣贼衣佯奔溃乘暮至贼崖下贼下招之我兵佯应既度险扼其后路次日从上下击四路伏起一皷擒之抚其降酋张仲全等二百余人视地里险易立县置隘留兵防守而归　先生未至赣时已闻有三省夹攻之议即谓夹攻大举恐不足以灭贼乃进攻治二防疏谓朝廷若假以赏罚使得便宜行事动无掣肘可以相机而发一寨可攻则攻一寨一巢可扑则扑一巢量其罪恶之浅深而为剿抚之先后则可以省供馈征调之费日剪月削澌尽灰灭此则如昔人拔齿之喻齿拔而儿不觉者也若欲夹攻以快一朝之忿则计贼二万须兵十万积粟料财数月而事始集兵未出境贼已深迯锋刃所加不过老弱脇从之辈耳况狼兵所过不减于盗近年江西有姚源之役福建有汀漳之冦府江之师方集于两广偏桥之讨未息于湖湘若复加以大兵民将何以堪命此则一拔去齿而儿亦随毙者也是疏方上而夹攻成命已下矣先生又以为夹攻之防名虽三省大举其实举动次第自有先后如江西之南安有上犹大庾桶冈等处贼巢与湖广桂东桂阳接境夹攻之举止宜江西与湖广会合而广东于仁化县要害把截不与焉赣州之龙南有浰头贼巢与广东龙川接境夹攻之举止宜江西与广东会合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止宜湖广广东二省会合而江西于大庾县要害把截不与焉若不此之察必欲通待三省兵齐然后进剿则老师费财为害匪细矣今并力于上犹也则姑遣人佯抚乐昌诸贼以安其心彼见广东既未有备而湖广之兵又不及已乃幸旦夕之生必不敢越界以接上犹及上犹既举而湖广移兵以合广东则乐昌诸贼其势已孤二省兵力益专其举益易当是之时龙川贼巢相去辽絶自以为风马牛不相及彼见江西之兵又撤意必不疑班师之日出其不意回军合击蔑有不济者矣疏上朝廷许以便宜行事桶冈既灭湖广兵期始至恐其徒劳逺涉即奬励统兵叅将史春使之即日回军及计斩浰头广东尚不及闻皆与前议合
　　四月班师立社学
　　先生谓民风不善由于教化未明今幸盗贼稍平民困渐息一应移风易俗之事虽未能尽举姑且就其浅近易行者开导训诲即行告谕发南赣所属各县父老子弟互相戒勉兴立社学延师教子歌诗习礼出入街衢官长至俱义手拱立先生或賛赏训诱之久之市民亦知冠服朝夕歌声达于委巷雍雍然渐成礼让之俗矣　按训蒙大意示教读刘伯颂等曰今教童子者当以孝悌忠信礼义亷耻为专务其培植涵养之方则宜诱之歌诗以发其志意导之习礼以肃其威仪讽之读书以开其知觉今人往往以歌诗习礼为不切时务此皆末俗庸鄙之见乌足以知古人立教之意哉大抵童子之情乐嬉戏而惮拘检如草木之始萌芽舒畅之则条达摧挠之则衰痿故凡诱之歌诗者非但发其志意而已亦所以泄其跳号呼啸于咏歌宣其幽抑结滞于音节也导之习礼者非但肃其威仪而已亦所以周旋揖让而动荡其血脉拜起屈伸而固束其筋骸也讽之读书者非但开其知觉而已亦所以沉潜反复而存其心抑扬讽诵以宣其志也若责其检束而不知导之以礼求其聪明而不知养之以善彼视学舍如囹狱而不肯入视师长如冦讐而不欲见矣求其为善也得乎
　　五月奏设和平县
　　和平县治本和平峒羊子地为三省贼冲要路其中山水环抱土地坦平人烟辏集千有余家东去兴宁长乐安逺西抵河源南界龙州北际龙南各有数日程其山水阻隔道路辽逺人迹既稀奸究多萃相传原非循州龙川雷乡一州二县之地后为贼据止存龙川一县洪武中贼首谢士真等相继作乱遂极陵夷先生谓宜乘时脩复县治以严控制改和平巡检司于浰头以遏要害议上悉从之
　　六月陞都察院右副都御史廕子锦衣卫世袭百户辞免不允
　　旌横水桶冈功也先生具疏辞免曰臣过蒙国恩授以巡抚之寄时臣方抱病请告偶值前官有托疾避难之嫌朝廷谴之简书臣遂狼狈莅事当是时兵耗财匮盗炽民穷束手无防朝廷念民命之颠危虑臣力之薄劣本兵议假臣以赏罚则从之议给臣以旗牌则从之议改臣以提督则从之授之方畧而不拘以制责其成功而不限以时由是臣得以伸缩如志举动自由一皷而破横水再皷而灭桶冈振旅复举又一皷而破三浰再皷而下九连皆本兵之议朝廷之断也臣亦何功之有而敢冒承其赏乎况臣福过灾生已尝恳疏求告今乃求退获进引咎蒙赉其如赏功之典何奏入不允
　　七月刻古本大学
　　先生出入贼垒未暇宁居门人薛侃欧阳徳梁焯何廷仁黄纲薛俊杨骥郭治周仲周冲周魁郭持平刘道袁梦麟王舜鹏王学益余光黄槐密黄蓥呉伦陈稷刘鲁扶黻呉鹤薛侨薛宗铨欧阳昱皆讲聚不散至是回军休士始得专意于朋友日与发明大学本防指示入道之方先生在龙场时疑朱子大学章句非圣门本防手録古本伏读精思始信圣人之学本简易明白其书止为一篇原无经传之分格致本于诚意原无缺传可补以诚意为主而为致知格物之功故不必増一敬字以良知指示至善之本体故不必假于见闻至是録刻成书傍为之释而引以叙
　　刻朱子晩年定论
　　先生序畧曰昔谪官龙场居夷处困动心忍性之余恍若有悟证诸六经四子洞然无复可疑独于朱子之説有相抵牾恒疚于心切疑朱子之贤而岂其于此尚有未察及官留都复取朱子之书而检求之然后知其晩嵗固己大悟旧説之非痛悔极艾至以为自诳诳人之罪不可胜赎世之所传集注或问之类乃其中年未定之説自咎以为旧本之误思改正而未及而其诸语类之属又其门人挟胜心以附巳见固于朱子平日之説犹有大相缪戾者而世之学者局于见闻不过持循讲习于此其于悟后之论槩乎其未有闻则亦何怪乎予言之不信而朱子之心无以自暴于后世也乎余既自幸説之不缪于朱子又喜朱子之先得我心之同然且慨夫世之学者徒守朱子中年未定之説而不复知求其晩歳既悟之论竞相呶呶以乱正学不自知其已入于异端輙采録而裒集之私以示夫同志庶几无疑于吾説而圣学之明可冀矣　与安之书曰留都时偶因饶舌遂至多口攻之者环四面取朱子晩年悔悟之説集为定论聊借以解纷耳门人辈近刻之雩都初闻甚不喜然士夫见之乃往往遂有开发者无意中得此一助亦颇省颊舌之劳近年篁墩诸公尝有道一等编见者先懐党同伐异之念故卒不能有入反激而怒今但取朱子之所自言者表章之不加一辞虽有褊心将无所施其怒矣有志向者一出指示之
　　八月门人薛侃刻传习録
　　侃得徐爱所遗传习録一巻序二篇与陆澄各録一巻刻于防　是年爱卒先生哭之恸爱及门独先闻道亦早尝游南岳梦一瞿昙抚其背曰尔与顔子同徳亦与顔子同寿自南京兵部郎中告病归与陆澄谋耕霅上之田以俟师年才三十一先生每语輙伤之
　　九月脩濓溪书院
　　四方学者辐辏始寓射圃至不能容乃脩濓溪书院居之　先生大征既上捷一日设酒食劳诸生且曰以此相报诸生瞿然问故先生曰始吾登堂每有赏罚不敢肆常恐有愧诸君此与诸君相对久之尚觉前此赏罚犹未也于是思求其过以改之直至登堂行事与诸君相对时无少増损方始心安此即诸君之助固不必事事烦口齿为也诸生闻言愈各省畏
　　十月举乡约
　　先生自大征后以为民虽格面未知格心乃举乡约告谕父老子弟使相警戒辞有曰顷者顽卒倡乱震惊逺迩父老子弟甚忧苦骚动彼冥顽无知逆天叛伦自求诛戮究言思之实足悯悼然亦岂独防顽者之罪有司抚飬之有缺训迪之无方均有责焉虽然父老之所以倡率饬励于平日无乃亦有所未至欤今倡乱渠魁皆就擒灭脇从无辜悉已寛贷地方虽以宁复然创今圗后父老所以教约其子弟者自此不可以不豫故今特为保甲之法以相警戒聨属父老其率子弟慎行之务和尔邻里齐尔姻族徳义相劝过失相规敦礼让之风成淳厚之俗
　　十有一月再请疏通盐法
　　据户部覆疏所允南赣暂行盐税例止三年先生念连年兵饷不及小民而止取盐税所谓不加赋而财足所助不少且广盐止行于南赣其利小而淮盐必行于袁临吉以滩髙也故三府之民长苦乏盐而私贩者水发舟多蔽河而下寡不敌众势莫能遏乃上议以为广盐行则商税集而用资于军饷赋省于贫民广盐止则私贩兴而弊滋于奸宄利归于豪右况南赣巢穴虽平残党未尽方圗保安之防未有撤兵之期若盐税一革军饷之费茍非科取于贫民必须仰给于内帑夫民已贫而敛不休是驱之从盗也外已竭而殚其内是复残其本也臣窃以为宜开复广盐着为定例朝廷从之至今军民受其利







　　王文成全书巻三十二
　　钦定四库全书
　　王文成全书巻三十三　　明　王守仁　撰附録二
　　年谱二
　　十有四年己夘先生四十八歳在江西
　　正月疏谢陞廕
　　以三浰九连功廕子锦衣卫世袭副千户上疏辞免谓廕子实非常典私心终有未安疾病已纒圗报无日疏入不允
　　疏乞致仕不允
　　以祖母疾亟故也上书王晋溪琼曰郴衡诸处羣孽漏殄尚多葢縁进勦之时彼省土兵不甚用命广兵防夹稍迟是以致此闽中之变亦由积渐所致始于延平继于邵武又发于建宁于汀漳于沿海诸卫所将来之祸不可胜言固非迂劣如某所能办此也又况近日祖母病危日夜痛苦方寸已乱望改授使全首领以归
　　六月奉敕勘处福建叛军十五日丙子至丰城闻宸濠反遂返吉安起义兵
　　时福州三卫军人进贵等脇众谋叛奉敕徃勘以六月初九日啓行十五日午至丰城知县顾佖迎告濠反先生遂返舟　先是宁藩世蓄异志至濠奸恶尤甚正德初与瑾纳结尝风南昌诸生呈举孝行抚按诸司表奏以张声誉安成举人刘养正素有诗文名屈致皷众株连富民朘剥财产纵大贼闵念四凌十一等四出劫掠以佐妄费按察使陆完因濠器重遂相倾附及爲本兵首复防卫树羽翼而濠欲隂入第二子爲武宗后其内官阎顺等潜至京师发奏朝廷置不问且谪顺等孝陵净军濠益无忌完改吏部王琼代爲本兵度濠必反乃申军律督责抚臣脩武备以待不虞而诸路戒严捕盗甚急凌十一系狱刼逃琼责期必获濠始恐复风诸生颂已贤孝挟当道奏之武宗见奏惊曰保官好陞保宁王贤孝欲何爲耶是时江彬方宠幸太监张忠欲附彬以倾钱宁闻是言乃密应曰钱宁臧贤交通宁王其意未可测也太监张鋭初通濠复用南昌人张仪言附忠彬自固而御史熊兰居南昌素雠濠少师杨廷和亦欲革防卫免患交爲内主上乃令太监韦霦传防故事王府奏事人辞见有常今稽违非制于是试御史萧淮上疏曰近奉勑防王人无事不得延留京师臣有以仰窥陛下微意矣臣不忍隐黙窃见宁王不遵祖训包藏祸心多杀无辜横夺民产虐害忠良招纳亡命私造兵器潜谋不轨交通官校有年如致仕侍郎李仕实前镇守太监毕真及诸前后附势者皆今日乱臣贼子闗系宗社安危非细故也或逮系至京或坐名罢削布政使郑岳副使胡世宁皆守正防害宜亟起用庶几人知顺逆祸变可弭矣疏入忠彬等賛之欲内阁降勅责镇巡而给事中徐之鸾御史沈约等又具奏其不法廷和恐祸及欲濠上防卫自赎同官外廷不知也一日驸马都尉崔元遣问琼曰适闻宣召明早赴阙何事琼问廷和廷和佯惊曰何事琼微笑曰公勿欺我廷和忸怩徐曰宣德中有疑于赵尝命驸马袁泰往谕竟得释或此意也明旦琼至左顺门见元领勅谓曰此大事何不廷宣乃留当廷领之勑有曰萧淮所言闗系宗社大计朕念亲亲不忍加兵特遣太监赖义驸马都尉崔元都御史顔頥寿往谕革其防卫元领勅既行廷和复令兵部发兵观变琼曰此不可泄近给事中孙懋易讃建议选兵操江爲江西流贼设备疏入留中日久第请如拟行之备兵之方无出此矣廷和黙然会濠侦卒林华者闻朝议二三不得实昼夜奔告值濠生辰宴诸司闻言大惊以爲诏使此来必用昔日蔡震擒荆藩故事且旧制凡抄解宫眷始遣驸马亲臣固不记赵王事也宴罢密召士实刘吉等谋之养正曰事急矣明旦诸司入谢即可行事是夜集兵以俟比旦诸司入谢濠出立露台宣言于众曰汝等知大义否都御史孙燧对曰不知濠曰太后有密防令我起兵监国汝保驾否燧曰天无二日民无二王此是大义不知其他濠怒令防之按察司副使许逵从下大呼曰朝廷所遣大臣反贼敢擅杀耶骂不絶口校尉火信曳出惠民门外同遇害是时日午天忽隂曀遂刧镇巡诸司下狱收其印于是太监王宏御史主金公差主事马思聪金山布政使胡濓叅政陈杲刘斐叅议许效亷黄宏佥事顾凤都指挥许清白昻皆在系思聪宏不食死濠乃僞置官属以吉暨余钦万鋭等爲太监迎士实爲太师先期迎养正南浦驿爲国师闵念四等各爲都指挥叅政王伦爲兵部尚书季斆暨佥事潘鹏师防辈俱听役脇布政使梁宸按察使杨璋副使唐锦都指挥马骥移咨府部传檄逺近革年号斥乘舆分遣所亲娄伯王春等四出收兵　始濠闻武宗嬖伶官臧贤乃遣秦荣就学音乐餽万金及金丝宝壶一日武宗幸贤贤以壶注酒讶其精泽巧丽曰何从得此贤吐实武宗曰宁叔何不献我是时小刘新得幸濠失贿深衔之比罢归小刘笑曰爷爷尚思宁王物宁王不思爷爷物足矣不记荐疏乎武宗乃益疑忠彬因赞萧疏遂及贤贤不知也濠遣人留贤家多复壁外钥木橱开则长巷后通屋甚隐人无觉者有防大索贤家林华遽走会同馆得马故速归　初宁献王臞仙传惠靖康三王康王久无子宫人南昌冯氏以成化丁酉生濠康王梦蛇入宫啖人殆尽心恶之欲弗举以内人争免遂匿优人家与秦濚同寝处稍长淫宫中康王忧愤且死不令入诀治丙辰袭位通书史歌词至是谋逆期以八月十五日因入试官吏生校举事比林华至始促反
　　十九日疏上变
　　濠既戕害守臣因劫诸司据会城乃悉拘防卫集亡命括丁壮号兵十万夺运船顺下戊寅袭南康知府陈霖等遁己夘袭九江兵备曹雷知府汪頴指挥刘勲等遁属县闻风皆溃濠初谋欲径袭南京遂犯北京故乘胜克期东下先生闻变返舟值南风急舟弗能前乃焚香拜泣告天曰天若哀悯生灵许我匡扶社稷愿即反风若无意斯民守仁无生望矣须臾风渐止北帆尽起濠遣内官喻才领兵追急是夜乃与幕士萧禹雷济等潜入鱼舟得脱然念两京仓卒无备欲沮挠之使迟留旬月于是故爲两广机密大牌备兵部咨及都御史顔咨云率领狼逹官兵四十八万江西公干令雷济等飞报揺之濠见檄果疑惧迟延未发先生四昼夜至吉安明日庚辰上疏告变乃与知府伍文定等计传檄四方暴发逆濠罪状檄列郡起兵以勤王疏留复命巡按御史谢源伍希儒纪功张疑兵于丰城又故张接济官军公移备云兵部咨题准令许泰郤永分领边军四万从鳯阳陆路进刘晖桂勇分领京边官军四万从徐淮水陆并进王守仁领兵二万杨旦等领兵八万陈金等领兵六万分道并进尅期夹攻南昌且以原奉机密勅防爲据故令各兵徐行待其出城遮击前后以误之又爲李士实刘养正内应僞书贼将凌十一闵念四投降密状令济光等亲人计入于濠濠乃留兵会城以观变至七月三日谍知非实乃属宗支栱樤与万鋭等留兵万余守南昌遣潘鹏持檄説安庆季斆説吉安而自与宗支栱栟士实养正等东下贼众六万人号十万以刘吉爲监军王纶叅赞军务指挥葛江爲僞都督总一百四十余队分五哨出鄱阳过九江令师防守之直趋安庆时钦凌等攻围虽已浃旬知府张文锦守备都指挥杨鋭指挥使崔文同守不下　按是时巡抚南畿都御史李克嗣飞章告变琼请会议左顺门众观望犹不敢斥言濠反琼独曰竖子素行不义今仓卒举乱殆不足虑都御史王守仁据上游蹑之成擒必矣乃从直房顷刻覆十三疏首请下诏削濠属籍正贼名次请命将出师趋南都命伯方寿祥防江都御史俞諌率淮兵翊南都尚书王鸿儒主给饷次请命守仁率南赣兵由临吉都御史秦金率湖兵由荆瑞防南昌充嗣镇镇江许廷光镇浙江丛兰镇仪真遏贼冲传檄江西诸路但有忠臣义士能倡义旅以擒反者封侯又请南京守备操江武职并五府掌印佥书官各自陈取上裁务在得人以固根本诏悉从之　先生在吉安守益趋见曰闻濠诱叶芳兵夹攻吉安先生曰芳必不叛诸贼旧以茅爲屋叛则焚之我过其巢许其伐钜木创屋万余今其党各千余不肯焚矣益曰彼从濠望封拜可以寻常计乎先生黙然良久曰天下尽反我辈固当如此做益惕然一时胸中利害如洗次早复见曰昨夜思之濠若遣逮老父奈何已遣报之急避他所
　　壬午再告变
　　叛党方盛恐中途有阻故再上
　　疏乞便道省葬不允
　　先生起兵未奉成命上便道省葬疏意示遭变暂留始爲牵制攻讨俟命师之至即从初心时奉防着督兵讨贼所奏省亲事待贼平之日来说
　　疏上僞檄
　　六月二十二日叅政季斆同南昌府学教授赵承芳旗校十二人赍僞檄榜谕吉安府至墨潭领哨官防送军门先生即固封以进其疏畧曰陛下在位一十四年屡经变难民心骚动尚尔巡游不已致使宗室谋动干戈冀窃大宝且今天下之觊觎岂特一宁王天下之奸雄岂特在宗室言念及此懔骨寒心昔汉武帝有轮台之悔而天下向治唐徳宗下奉天之诏而士民感泣伏望皇上痛自克责易辙改弦罢出奸谀以回天下豪杰之心絶迹巡游以杜天下奸雄之望则太平尚有可圗羣臣不胜幸甚
　　甲辰义兵发吉安丙午大会于樟树己酉誓师庚戌次市辛亥拔南昌
　　先生闻濠兵既出乃促列郡兵克期防于樟树自督知府伍文定等及通判谈储推官王暐以十三日甲辰发吉安于是临江知府戴徳孺袁州知府徐琏赣州知府邢珣瑞州通判胡尧元童琦南安推官徐文英赣州都指挥余恩新淦知县李美泰和知县李楫宁都知县王天与万安知县黄冕各以其兵来赴己酉誓师于樟树次丰城谍知贼设伏于新旧厰以爲省城之应乃遣奉新知县刘守绪领兵从间道夜袭破之庚戌发市分布既定薄暮齐发辛亥黎明各至信地先是城中爲备甚严及厰贼溃奔入城一城皆惊又见我师骤集益夺其气众乘之呼噪梯絙而登遂入城擒栱樤万鋭等千有余人所遗宫眷纵火自焚先生乃抚定居民分释脇从封府库收印信人心始宁于是胡濓刘裴许效亷唐锦赖鳯王玘等皆自投首初防兵樟树众以安庆被围急宜引兵赴之先生曰今南康九江皆爲贼据我兵若越二城直趋安庆贼必回军死鬪是我腹背受敌也莫若先破南昌贼失内据势必归援如此则安庆之围自解而贼成擒矣卒如计云
　　遂促兵追濠甲寅始接战乙夘战于黄家渡丙辰战于八字脑丁巳获濠樵舍江西平
　　初濠闻南昌告急即欲归援遂解安庆围移沅子港先分兵二万趋南昌身旋继之二十二日先生侦知其故问众计安出多以贼势强盛宜坚壁观衅徐圗进止先生曰贼势虽强未逢大敌惟以爵赏诱人今进不得逞退无所归众已消沮若出奇击惰不战自溃所谓先人有夺人之气也会抚州知府陈槐进贤知县刘源清提兵亦至乃遣伍文定邢珣徐琏戴徳孺各领兵五百分道并进击其不意又遣余恩以兵四百往来湖上诱致之陈槐胡尧元童琦谈储王暐徐文英李美李揖王冕王轼刘守绪刘源清等各引兵百余四面张疑设伏文定等合击之分布既定甲寅乘夜急进文定以正兵当贼锋恩继之珣绕出贼后琏徳孺张两翼以分其势乙夘贼兵皷噪乘风逼黄家渡气骄甚文定恩佯北以致之贼争趋利前后不相及珣从后横击直贯其中文定恩乘之夹以两翼四面伏起贼大溃退保八字脑濠惧厚赏勇者且令尽发九江南康守城兵益之是日建昌知府曽璵兵亦至先生以爲九江不破则湖无外援南康不复则我难后蹑乃遣槐领兵四百合饶州知府林瑊兵攻九江以广信知府周朝佐取南康丙辰贼复并力挑战我兵少却文定立鋭炮间火燎其须殊死战炮入濠副舟贼大败擒斩二千余溺死者无算乃聚樵舍连舟爲方阵尽出金银赏士先生乃密爲火攻具使珣击其左琏徳孺出其右恩等设伏期火发以合丁巳濠方晨朝羣臣责不用命者将引出斩之争论未决我兵掩至火及濠副舟众遂奔散妃嫔与濠泣别多赴水死濠爲知县王冕所执与其世子眷属及僞党士实养正刘吉余钦王纶熊琼卢衍卢横丁樻王春呉十三秦荣葛江刘勲何塘王行呉七火信等数百复执脇从官王宏王金杨璋金山王畴程杲潘鹏梁宸郏文马骥白昻等擒斩三千落水二万余衣甲器械财物与浮尸横十余里余贼数百艘逃溃乃分兵追剿戊午及于昌邑大破之至呉城复斩擒千余死水中殆尽己未得槐等报各擒斩复千余盖自起兵至破贼曽不旬日纪功凡一万一千有奇初先生屡疏力疾赴闽值宁藩变臣子义不容舍又阖省方面并无一人事势几会间不容髪故复圗爲牵制攻守以俟命师之至疏入未报即以捷闻　洪尝见龙光述张疑行间事甚悉尝问曰事济否先生曰未论济与不济且言疑与不疑光曰疑固不免曰但得渠一疑事济矣后遇河圗爲武林驿丞又言公欲稽留宸濠何时非间何事非间尝问光曰曽会刘养正否光对曰熟识即使光行间移养正家属城内善饮食之防赍檄人欲斩济蹑足遂不问一日发牌票二百余左右莫知所往临省城先以顺逆祸福之理谕官民闻鋔与瑞昌王助逆遣其心腹胡景隆招回各兵以离其党人徒见成功之易而不知其伐谋之神也黄纲闻安吉居人疑曰王公之戈未知何向亟入告先生笑而不答出兵誓师斩失律者徇营中军士股栗不敢仰视不知即前赍檄人也后贼平张许谤议百出天下是非益乱非先生自信于心乌能遽白哉　先是先生思豫备会汀漳兵备佥事周期雍以公事抵赣知可与谋且官异省屏左右语之雍归即隂募骁勇部勒以俟故晨奉檄而夕就道福建左布政使席书岭东兵备佥事王大用亦以兵来道闻贼平乃还致仕都御史林俊闻变夜范锡爲佛狼机铳并火药法遣仆从间道来遗勉以讨贼　先生入城日坐都察院开中门令可见前后对士友论学不辄报至即登堂遣之有言伍焚髪状暂如侧席遣牌斩之还坐众咸色怖惊问先生曰适闻对敌小却此兵家常事不足介意后闻濠已擒问故行赏讫还坐咸色喜惊问先生曰适闻宁王已擒想不僞但伤死者众耳理前语如常傍观者服其学　濠就擒乘马入望见逺近街衢行伍整肃笑曰此我家事何劳费心如此一见先生辄托曰娄妃贤妃也自始事至今苦諌未纳适投水死望遣葬之比使往果得尸盖周身皆纸绳内结极易辩娄爲谅女有家学故处变能自全
　　八月疏諌亲征
　　是时兵部会议命将讨贼武宗诏曰不必命将朕当亲率六师奉天征讨于是假威武大将军镇国公行事命太监张永张忠安边伯许泰都督刘晖率京边官军万余给事祝续御史张纶随军纪功虽捷音久上不发皆云元恶虽擒逆党未尽不捕必遗后患先生具疏諌止畧曰臣于告变之后选将集兵振威扬武先攻省城夺其巢穴继战鄱湖击其惰归今宸濠已擒谋党已获从贼已扫闽广赴调军士已散地方惊搅之民已帖窃惟宸濠擅作辟威睥睨神器隂谋久蓄招纳叛亡辇毂之动静探无遗迹广置奸细臣下之奏白百不一通发谋之始逆料大驾必将亲征先于沿途伏有奸党期爲博浪荆轲之谋今逆不旋踵遂已成擒法宜解赴阙门式昭天讨然欲付之部下各官诚恐潜布之徒乘隙窃发或虞意外臣死有余憾矣盖时事方艰贼虽擒乱未巳也　是月疏免江西税益王淮王饷军留朝觐官恤重刑以实军伍处置署印府县从逆人叅九江南康失事便道省葬前后凡九上
　　再乞便道省葬不允
　　与王晋溪书曰始恳疏乞归以祖母鞠育之恩思一面爲诀后竟牵滞兵戈不及一见卒抱终天之痛今老父衰疾又复日亟而地方已幸无事何惜一举手投足之劳而不以曲全之乎
　　九月壬寅献俘钱塘以病留
　　九月十一日先生献俘发南昌忠泰等欲追还之议将纵之鄱湖俟武宗亲与遇战而后奏凯论功连遣人追至广信先生不听乘夜过玉山草萍驿张永于杭先生见永谓曰江西之民久遭濠毒今经大乱继以旱灾又供京边军饷困苦既极必逃聚山谷爲乱昔助濠尚爲脇从今爲穷迫所激奸党羣起天下遂成土崩之势至是兴兵定乱不亦难乎永深然之乃徐曰吾之此出爲羣小在君侧欲调防左右以黙辅圣躬非爲掩功来也但皇上顺其意而行犹可挽回万一若逆其意徒激羣小之怒无救于天下大计矣于是先生信其无他以濠付之称病西湖浄慈寺　武宗尝以威武大将军牌遣锦衣千户追取宸濠先生不肯出迎三司苦劝先生曰人子于父母乱命若可告语当涕泣以从忍从防乎不得已令叅随负勅同迎以入有司问劳锦衣礼先生曰止可五金锦衣怒不纳次日来辞先生执其手曰我在正德间下锦衣狱甚久未见轻财重义有如公者昨薄物出区区意只求备礼闻公不纳令我惶愧我无他长止善作文字他日当爲表章令锦衣知有公也于是复再拜以谢其人竟不能出他语而别
　　奉勅兼巡抚江西
　　十一月返江西
　　先生称病欲坚卧不出闻武宗南巡已至淮扬羣奸在侧人情汹汹不得已从京口将径趋行在大学士杨一清固止之会奉防兼巡抚江西遂从湖口还　忠等方挟宸濠搜罗百出军马屯聚糜费不堪续纶等望风附会肆爲飞语时论不平先生既还南昌北军肆坐慢骂或故冲导起衅先生一不爲动务待以礼豫令巡捕官谕市人移家于乡而以老羸应门始欲犒赏北军泰等预禁之令勿受乃传示内外谕北军离家苦楚居民当敦主客礼每出遇北军丧必停车问故厚与之榇嗟叹乃去久之北军咸服会冬至节近预令城市举奠时新经濠乱哭亡酹酒者声闻不絶北军无不思家泣下求归先生与忠等语不稍徇渐已知畏忠泰自居所长与先生较射于教场中意先生必大屈先生勉应之三发三中每一中北军在傍哄然举手啧啧忠泰大惧曰我军皆附王都耶遂班师
　　十有五年庚辰先生四十九歳在江西
　　正月赴召次芜湖寻得防返江西
　　忠泰在南都防先生必反惟张永持正保全之武宗问忠等曰以何验反对曰召必不至有诏面见先生即行忠等恐语相违复拒之芜湖半月不得已入九华山每日宴坐草庵中适武宗遣人觇之曰王守仁学道人也召之即至安得反乎乃有返江西之命始忠等屡矫僞命先生不赴至是永有幕士顺天检校钱秉直急遣报故得实　先生赴召至上新河爲诸幸防阻不得见中夜黙坐见水波拍岸汩汩有声思曰以一身蒙谤死即死耳如老亲何谓门人曰此时若有一孔可以窃父而逃吾亦终身长往不悔矣　江彬欲不利于先生先生私计彬有他即计执彬武宗前数其圗危宗社罪以死相抵亦稍偿天下之忿徐得永解其后刑部判彬有曰虎旅夜惊已幸寝谋于牛首宫车宴驾那堪遗恨于豹房若代先生言之者　以晦日重过开先寺留石刻读书台后词曰正徳己夘六月乙亥宁藩濠以南昌叛称兵向阙破南康九江攻安庆逺近震动七月辛亥臣守仁以列郡之兵复南昌宸濠擒余党悉定当此时天子闻变赫怒亲统六师临讨遂俘宸濠以归于赫皇威神武不杀如霆之震靡击而折神器有归孰敢窥窃天鉴于宸濠式昭皇灵嘉靖我邦国正德庚辰正月晦提督军务都御史王守仁书从征官属列于左方明日游白鹿洞徘徊久之多所题识
　　二月如九江
　　先生以车驾未还京心懐忧惶是月出观兵九江因游东林天池讲经台诸处
　　是月还南昌
　　三月请寛租
　　江西自己卯三月不雨至七月禾苗枯死继遭濠乱小民乘隙爲乱先生尽心安戢许乞优恤至是部使数至督促日迫先生上疏畧曰日者流移之民闻官军将去稍稍脇息延望归寻故业足未入境而颈已系于追求者之手矣夫荒旱极矣而因之以变乱变乱极矣而又加之以师旅师旅极矣而又加之以供馈益之以诛求亟之以征敛当是之时有目者不忍观有耳者不忍闻又从而朘其膏血有人心者尚忍乎寛恤之虚文不若蠲租之实惠赈济之难及不若免税之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凡有血气者皆将不信之矣　按是年与巡按御史唐龙朱节上疏计处宁藩变产官银代民上纳民困稍苏
　　三疏省葬不允
　　五月江西大水疏自劾
　　是年四月江西大水漂溺公私庐舍田野崩陷先生上疏自劾四罪且曰自春入夏雨水连绵江湖涨溢经月不退自赣吉临瑞广抚南昌九江南康沿江诸路无不被害黍苗沦没室庐漂荡鱼鳖之民聚栖于木杪商旅之舟经行于闾巷溃城决堤千里爲壑烟火断絶惟闻哭声询之父老皆谓数十年所未有也伏惟皇上轸灾恤变别选贤能代臣巡抚即不以臣爲显戮削其禄秩黜还田里以爲人臣不职之戒庶亦有位知警民困可息天变可弭人怒可泄而臣亦死无憾矣　按是时武宗犹羁南畿进諌无由姑叙地方灾异以自劾冀君心开悟而加意黎元也
　　六月如赣
　　十四日从章口入玉笥大秀宫十五日宿云储十八日至吉安游青原山和黄山谷诗遂书碑行至泰和少宰罗钦顺以书问学先生答曰来教训某大学古本之复以人之学但当求之于内而程朱格物之説不免求之于外遂去朱子之分章而削其所补之传非敢然也学岂有内外乎大学古本乃孔门相传旧本耳朱子疑其有脱误而改正补缉之在某则谓其本无脱误悉从其旧而已矣失在过信孔子则有之非故去朱子之分章而削其传也夫学贵得之心求之于心而非也虽其言之出于孔子不敢以爲是也而况其未及孔子者乎求之于心而是也虽其言之出于庸常不敢以爲非也而况其出于孔子者乎且旧本之传数千载矣今读其文辞既明白而可通论其功夫又易简而可入亦何所按据而断其此段之必在于彼彼段之必在于此与此之如何而缺彼之如何而误而遂改正补缉之无乃重于背朱而轻于叛孔已乎来教谓如必以学不资于外求但当反观内省以爲务则正心诚意四字亦何不尽之有何必入门之际使困以格物一段工夫也诚然诚然若语其要则脩身二字亦足矣何必又言正心正心二字亦足矣何必又言诚意诚意二字亦足矣何必又言致知又言格物惟其工夫之详密而要之只是一事所以爲精一之学此正不可不思者也夫理无内外性无内外故学无内外讲习讨论未尝非内也反观内省未尝遗外也夫谓学必资于外求是以己性爲有外也是义外也用智者也谓反观内省爲求之于内是以己性爲有内也是有我也自私者也是皆不知性之无内外也故曰精义入神以致用也利用安身以崇徳也性之德也合内外之道也此可以知格物之学矣格物者大学之实下手处彻首彻尾自始学至圣人只此工夫而已非但入门之际有此一段也夫正心诚意致知格物皆所以脩身而格物者其所以用力日可见之地故格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也此岂有内外彼此之分哉理一而已以其理之凝聚而言则谓之性以其主宰而言则谓之心以其主宰之发动而言则谓之意以其发动之明觉而言则谓之知以其明觉之感应而言则谓之物故就物而言谓之格就知而言谓之致就意而言谓之诚就心而言谓之正正者正此也诚者诚此也致者致此也格者格此也皆所谓穷理以尽性也天下无性外之理无性外之物学之不明皆由世之儒者认理爲外认物爲外而不知义外之説孟子盖尝辟之乃至袭陷其内而不觉岂非亦有似是而难明者欤不可以不察也凡执事所以致疑于格物之説者必谓其是内而非外也必谓其专事于反观内省之爲而遗弃其讲习讨论之功也必谓其一意于纲领本原之约而脱畧于支条节目之详也必谓其沈溺于枯槁虚寂之偏而不尽于物理人事之变也审如是岂但获罪于圣门获罪于朱子是邪説诬民叛道乱正人得而诛之也而况于执事之正直哉审如是世之稍明训诂闻先哲之绪纶者皆知其非也而况执事之髙明乎哉凡某之所谓格物其于朱子九条之説皆包罗统括于其中但爲之有要作用不同正所谓毫厘之差耳然毫厘之差而千里之谬实起于此不可不辩
　　是月至赣
　　先生至赣大阅士卒教战法江彬遣人来觇动静相知者俱请回省无蹈危疑先生不从作啾啾吟解之有曰东家老翁防虎患虎夜入室衔其头西家小儿不识虎持竿驱虎如驱牛且曰吾在此与童子歌诗习礼有何可疑门人陈九川等亦以爲言先生曰公等何不讲学吾昔在省城处权竖祸在目前吾亦帖然纵有大变亦避不得吾所以不轻动者亦有深虑焉耳　洪昔葺师疏便道归省与再报濠反疏同日而上心疑之岂当国家危急存亡之日而暇及此也当是时倡义兴师濠且旦夕擒矣犹疏请命将出师若身不与其事者至谏止亲征疏乃叹古人处成功之际难矣哉
　　七月重上江西捷音
　　武宗留南都既久羣党欲自献俘袭功张永曰不可昔未出京宸濠已擒献俘北上过玉山渡钱塘经人耳目不可袭也于是以大将军钧帖令重上捷音先生乃节畧前奏入诸人名于疏内再上之始议北旋　尚书霍韬曰是役也罪人已执犹动众出师地方已宁乃杀民奏捷误先朝于过举揺国是于将危葢忠泰之攘功贼义厥罪滔天而续纶之诡随败类其党恶不才亦甚矣御史黎龙曰平藩事不难于成功而难于倡义盖以逆濠之反实有内应人懐观望而一时勤王诸臣皆捐躯亡家以赴国难其后忌者搆爲飞语欲甘心之人心何由服乎后有事变谁复肯任之者费文献公宏送张永还朝序曰兹行也定祸乱而不必功出于已开主知而不使过归乎上节财用不欲久困乎民扶善类而不欲罪移非辜且先是发瑾罪状首以规防卫爲言实以逆谋之成萌于防卫之复其早辩预防非有体国爱民之心不能及此　洪谓平藩事不难于倡义而难于处忠泰之变盖忠泰挟天子以阶乱莫敢谁何豹房之谋无日不在畏师据上游不敢骋卒能保乘舆还宫以起世宗之正始开先勒石所谓神器有归孰敢窥窃又曰嘉靖我邦国则改元之兆先征于兹矣噫岂偶然哉
　　先生在赣时有言万安上下多武士者先生令叅随往纪之命之曰但多膂力不问武艺已而得三百余人龙光问曰宸濠既平纪此何爲曰吾闻交阯有内难出其不意而捣之一机会也后二十年有登庸之役人皆相传先生有预事谋而不知当时计有所在也
　　八月咨部院雪冀元亨寃状
　　先是宸濠揽结名士助已凡仕江右者多隆礼际武陵冀元亨爲公子正宪师忠信可托故遣往谢佯与濠论学濠大笑曰人痴乃至此耶立与絶比返赣述故先生曰祸在兹矣乃卫之间道归及是张许等索衅不得遂逮元亨备受考掠无片语阿顺于是科道交疏论辩先生备咨部院白其寃世宗登极诏将释前已得疾后五日卒于狱同门陆澄应典辈备棺殓讣闻先生爲位恸哭之元亨字惟干举乡试其学以务实不欺爲主而谨于一念在狱视诸囚不异一体诸囚日涕泣至是稍稍听学自慰湖广逮其家妻李与二女俱不怖曰吾夫平生尊师讲学肯有他乎手治麻枲不辍暇则诵书歌诗事白守者欲出之李曰不见吾夫何归按察诸僚妇欲相会辞不敢赴已乃洁一室就视则囚服不释麻枲有问者答曰吾夫之学不出闺门袵席间闻者悚愧元亨既卒先生移文恤其家罗洪先赠女兄夫周汝方序畧曰忆龙冈尝自
　　赣病归附庐陵刘子吉舟刘与阳明先生素厚善会母死往请墓志实濠事暗相邀结不合而返至舟顾龙冈呻吟昏瞀意其熟寝也呼门人王储叹曰初意专倚阳明两日数调以言若不喻意更不得一肯綮不上此船明矣此事将遂已乎且吾安得以一身当重担也储拱手曰先生气弱今天下属先生先生安所退托阳明何足爲有无哉刘曰是固在我多得数人更好阳明曽经用兵尔储曰先生以阳明爲才乎吾见其怯也刘曰诚然赣州峒贼髦头耳乃终日练兵若对大敌何其张皇哉相与大笑而罢龙冈反舍语予若此己卯二月也其年六月濠反子吉与储附之七月阳明先生以兵讨贼八月俘濠是时议者纷然予与龙冈窃叹莫能辩比见诋先生者问之曰吾恶其言是而行非盖其僞也龙冈舌尚在至京师见四方人士犹有爲前言者否乎盍以语予者语之其后养正既死先生过吉安令有司葬其母复爲文以奠辞曰嗟嗟刘生子吉母死不葬爰及干戈一念之差遂至于此呜呼哀哉今吾葬子之母聊以慰子之魂盖君臣之义虽不得私于子之身而朋友之情犹得以尽于子之母也呜呼哀哉其事在是年六月
　　闰八月四疏省葬不允
　　初先生在赣闻祖母岑太夫人讣及海日翁病欲上疏乞归会有福州之命比中途遭变疏请命将讨贼因乞省葬朝廷许以贼平之日来説至是凡四请尝闻海日翁病危欲弃职逃归后报平复乃止一日问诸友曰我欲逃回何无一人賛行门人周仲曰先生思归一念亦似着相先生良久曰此相安能不着
　　九月还南昌
　　先生再至南昌武宗驾尚未还宫百姓嗷嗷乃兴新府工役檄各院道取濠废地逆产改造贸易以济饥代税境内稍苏尝遗守益书曰自到省城政务纷错不复有相讲习如中者虽自已舵柄不敢放手而滩流悍急须仗有力如吾谦之者持篙而来庶能相助更上一滩耳泰州王银服古冠服执木简以二诗爲贽请见先生异其人降阶迎之既上坐问何冠曰有虞氏冠问何服曰老莱子服曰学老莱子乎曰然曰将止学服其服未学上堂诈跌掩面啼哭也银色动坐渐侧及论致知格物悟曰吾人之学饰情抗节矫诸外先生之学精深极微得之心者也遂反服执弟子礼先生易其名爲艮字以汝止　进贤舒芬以翰林谪官市舶自恃博学见先生问律吕先生不答且问元声对曰元声制度颇详特未置密室经试耳先生曰元声岂得之管灰黍石间哉心得养则气自和元气所由出也书云诗言志志即是乐之本歌永言歌即是制律之本永言和声俱本于歌歌本于心故心也者中和之极也芬遂跃然拜弟子　是时陈九川夏良胜万潮欧阳徳魏良弼李遂舒芬及裘衍日侍讲席而巡按御史唐龙督学佥事邵鋭皆守旧学相疑唐复以撤讲择交相劝先生答曰吾真见得良知人人所同特学者未得啓悟故甘随俗习非今茍以是心至吾又爲一身疑谤拒不与言于心忍乎求真才者譬之淘沙而得金非不知沙之汰者十去八九然未能舍沙以求金爲也当唐邵之疑人多畏避见同门方巾中衣而来者俱指爲异物独王臣魏良政良器钟文奎呉子金等挺然不变相依而起者日众
　　十有六年辛巳先生五十歳在江西
　　正月居南昌
　　是年先生始揭致良知之教先生闻前月十日武宗驾入宫始舒忧念自经宸濠忠泰之变益信良知真足以忘患难出生死所谓考三王建天地质鬼神俟后圣无弗同者乃遗书守益曰近来信得致良知三字真圣门正法眼藏往年尚疑未尽今自多事以来只此良知无不具足譬之操舟得舵平澜浅濑无不如意虽遇颠风逆浪舵柄在手可免没溺之患矣一日先生喟然发叹九川问曰先生何叹也曰此理简易明白若此乃一经沈埋数百年九川曰亦爲宋儒从知解上入认识神爲性体故闻见日益障道日深耳今先生拈出良知二字此古今人人真面目更复奚疑先生曰然譬之人有冒别姓坟墓爲祖墓者何以爲辩只得开圹将子孙滴血真僞无可逃矣我此良知二字实千古圣圣相传一防滴骨血也　又曰某于此良知之説从百死千难中得来不得已与人一口説尽只恐学者得之容易把作一种光景玩弄不实落用功负此知耳先生自南都以来凡示学者皆令存天理去人欲以爲本有问所谓则令自求之未尝指天理爲何如也间语友人曰近欲发挥此只觉有一言发不出津津然如含诸口莫能相度久乃曰近觉得此学更无有他只是这些子了此更无余矣旁有健羡不已者则又曰连这些子亦无放处今经变后始有良知之説
　　録陆象山子孙
　　先生以象山得孔孟正传其学术久抑而未彰文庙尚缺配享之典子孙未沾褒崇之泽牌行抚州府金谿县官吏将陆氏嫡派子孙彷各处圣贤子孙事例免其差役有俊秀子弟具名提学道送学肄业　按象山与晦翁同时讲学自天下崇朱説而陆学遂泯先生刻象山文集爲序以表彰之席元山尝闻先生论学于龙场深病陆学不显作鸣寃録以寄先生称其身任斯道庶几天下非之而不顾
</div>
    <div class="pagination">
<a href="王文成全书_page40.html">上一页</a><span>...</span><a href="王文成全书_page36.html">36</a><a href="王文成全书_page37.html">37</a><a href="王文成全书_page38.html">38</a><a href="王文成全书_page39.html">39</a><a href="王文成全书_page40.html">40</a><span class="current-page">41</span><a href="王文成全书_page42.html">42</a><a href="王文成全书_page43.html">43</a><a href="王文成全书_page44.html">44</a><a href="王文成全书_page45.html">45</a><a href="王文成全书_page46.html">46</a><a href="王文成全书_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
