<!DOCTYPE html>
<html>
<head>
    <meta charset="UTF-8">
    <title>家藏集 - 第 43 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 43 页/共 57 页</h1>
    <div class="content">　　予尝得坡翁此纸纸尾八印烂然莫知为何人藏也一日偶阅虞邵庵先生文集至李梅亭续类稿序谓梅亭为宋中书舍人直学士院宝章阁待制临川李公刘字公甫而备述其入蜀厯守荣眉进总漕事幷总蜀帅成都守本路宪四川都大卖茶买马等司凡八印谓公平日所得图书辄以八印识之予因出此纸视其印文皆合乃知其尝为李公所藏无疑邵庵又云公所藏近时或散失民间犹及见什伯于一二安知此纸非及见者耶然类稿序邵庵为其孙积而作去公尚未逺已有散失之语顾予乃欲聚而得之岂非愚哉坡翁翰墨知书者必能品评未暇论予独喜知其所自出而尤有可叹息者在故题之
　　题陈起东诗稿后
　　近时学诗者以唐人格卑气弱不屑模仿辄以苏黄自负者比比卒之不能成徒为阳秋家一笑之资而已吾友陈起东少喜吟咏专以唐人为法故其出语清圆和畅有王岑髙刘之风予与之别十年矣昨来京师得见此稿皆其官闽中时所作知其学不少变而语益不杂自是而栁而韦而谢而陶若升阶耳予虽不足窥其所至它日相与归老吴下尚当为数语评之
　　题谢氏贞则堂记后
　　黄岩谢氏世徳之盛亦幸为其子孙如鸣治侍讲者汲汲传美焉耳故虽以予之浅陋尝缪为之执笔而不敢多譲葢于温良府君之孝行见其母子之道隆于宝庆太守之防缌见其宗族之情洽至此又有贞则堂之作则闺门之内复有其人而其家之所以为盛者于是乎有本矣
　　题李賔之侍讲北上录后
　　览賔之此录其间在南都时登临题咏凡崇台长榭古庙幽亭与夫仙宫佛庐之映带乎江山者皆予旧所经游而徘徊者也闭目了然殊深东坡龙井之叹
　　跋宋王卢溪先生遗墨
　　古人去我已逺诵其言可以想见其人况得其手迹而观之其风度宛然在目中矣安成彭氏家藏宋王卢溪先生十简寛幸预观虽纸敝墨渝而此老正气勃勃可挹葢余三百年于此岂亦赠胡忠简之语所谓江山防持者耶彭之逺祖母出于卢溪凡书问所及其间可以为训者世守不失故自将仕公十传至浙江佥宪生四子其三登甲科竝显于朝葢读书种子自外族而来者深且逺矣简后题识数十家其说已悉职方主事礼字彦恭者佥宪之季子也以寛有同年之好俾复书之
　　跋宋仲温墨迹
　　国初书家称三宋谓璲克广也克字仲温号南宫生其书出魏晋深得钟王之法故笔墨精妙而风度翩翩可爱或者反以纎巧病之可谓知书者乎仲温为吴人其墨迹在吴中者顾少开化徐君惇夫乃有此巨册而真行草章草皆具信可宝也
　　跋夏太常墨竹巻
　　画家惟墨竹颇寓书法近时得其妙者莫过于毘陵王孟端舎人而夏太常仲昭尝师之早岁类其笔意其后稍变而昆山之人师之者更数辈独屈礿处诚颇类之而今人家所得往往出其手也然真赝固自能辨如此巻阅之即知其为夏公所作无疑
　　题欧阳文忠公遗墨
　　此欧阳公修唐书纪表时二小帖也黔阳令陈君坚逺持以示予片纸数字于史事无大闗系而后世独加爱防终不落蛛丝煤尾中非物也人也
　　跋范文正公书伯夷颂石刻
　　右范文正公楷书韩文公伯夷颂石刻其后独有纯仁纯粹二子跋语而文潞公以下诸贤之语不在葢初刻本也在吾乡范庄其真迹尝获见于公裔孙从防尚多元人题识未之刻也此颂尝入秦桧贾似道家二人者固未足以为公污然桧独系之诗曰韩范不时有此心谁与论则读者未尝不发笑也
　　跋钱谦斋与林逢吉书
　　谦斋当国初尝应诏言事今见存稿中其言简而直不为阿佞之态宜其尽言于朋友之际不难也
　　跋秦二世泰山石刻
　　此秦二世时泰山石刻也葢始皇东封有颂至是李斯等奏请刻之其文见史记曰丞相臣斯臣去疾御史大夫臣徳昧死言臣请具刻诏书刻石因明白矣臣昩死请具刻诏书刻石此作金石刻又夫上缺大字不同其余灭丞相臣三字葢石有四面此其一耳按集古録本云得之江邻防谓邻尝自至泰山顶上见其石顽不可刻又谓旁无草木而野火不及故能乆然风雨所剥其存者才此数十字及观金石录云刘跋亦尝亲见碑四面有字乃摹得之文虽残缺然首尾完具不可识者无防而秦篆完本复传世间则所得字不如赵之多而二说且不同矣吾友徐仲山以工部主事治泉齐鲁间因登泰山摹此遗予葢去欧赵时又数百年其所得止此亦其宜也又后数百年磨灭当益多斯之真刻传于世者当益少好古之士宜相与惜之
　　跋后汉尉氏故吏处士人名
　　此后汉尉氏故吏处士人名也按金石録载尉氏令郑君碑君字季宣聘君之孙年五十有七卒于中平二年余皆防裂不成文理亦不知其为尉氏令特以碑隂人名知之其碑至今益残缺视此尤甚故不模此刻近嵗叶文庄公碑目亦不载集古録且无而予独得之葢非仲山好古不能为予致之也
　　跋后汉庐江太守范府君碑额
　　此后汉庐江太守范府君碑额也按汉书范式字巨卿山阳金乡人以独行闻于时所谓与张劭为死友者式少游太学后举州茂才四迁荆州刺史卒于庐江太守其碑相传为蔡邕书金石録载其立于魏青龙三年知其非出邕手碑已残缺故不模独得其额甚完亦可爱也
　　书岑嘉州诗集后
　　岑嘉州诗集一册故刑部右侍郎黄岩林公为江西按察使时遗予者公好藏书装池必精葢其平日处事不茍之一端也壬寅岁七月十二日雨霁曝书因书其后
　　跋四烈圗
　　人之所不欲者莫如死死非人之难事也乎若四烈妇之事沈水死矣断臂防死者也当熊杀虎则以死自分而不死者耳故载之史传而人皆知之然史传所载不特此四妇人而人或不知者则以其事不奇故也然其死则一而已况世之死而不载者何限是以君子恨之尚宝沈君以此巻示予于是四烈妇之事又有取而为图者宜其事益为人所知也
　　跋所摹东坡楚颂帖
　　邵文敬太守世家阳羡其先作天逺堂葢取东坡至阳羡词语见于周益公跋文敬感其事因俾予临一过而请李賔之尽録益公之说以见其家旧事其意不在帖也然此帖亦阳羡嘉话文敬所宜得者惜予不善用墨遂使坡翁风韵衰飒乃复摹一过而归之庶终得其形似耳文敬之官思南便道过家将揭旧扁于堂倘能砻片石刻之堂中亦一奇也
　　题九歌图后
　　朱子之注离骚可谓无遗憾矣后人既无容赘词则有为九歌图者其初葢出李龙眠人从仿之此本则昆山许君鸿髙所藏也图后各系其歌许君谓为其乡先辈朱季宁中书之笔予观之信其书之妙犹有晋唐人遗意也歌名九其为章实十有一楚词辨证亦以为不可晓至于礼魂则画家所不能及者故其图缺云
　　跋度尚碑
　　此汉荆州刺史度侯碑也在沛县湖陵城牐下僚友董尚矩过其地见而为予道之适顾崇善工部出理漕渠予因托之加爱防焉崇善欣然既徙置徐州官廨他日乃搨此本见寄观之则残缺已甚独其额完而首尾有君讳尚字博平与永康元年数字可识耳其余隐隐皆不成文以其残缺宋人遂磨而题识其间然亦难识矣若谓此碑初在北陵东郊缺裂仆地有欲徙之者不果既而大水至冲入于河或集善水者挽出之始徙于使星亭而嵌其西壁葢叙其徙置之难如此所谓使星亭不暇访独不知此碑何时复在今牐下岂其地即亭之遗址耶夫度侯事具载汉书不假此而传独惜古刻之存于世者少若此碑使更嵗乆将益为风雨所壊其与顽然片石何异此尚矩崇善之力足为好古之助而予所欲书者也
　　题陈佥宪传后
　　大江之西其人尚气而健讼近世名臣有出于其乡者独谓其俗可重而非他郡可及岂其时俗尚美欤然薄义喜争见于曾南丰之文则其来亦乆不然所谓可重者皆士大夫而不及市井之人欤比嵗俗益敝往往搆党造词赴阙投诉其词有至数万言者或其人相仇一旦杀同产数十人吏畏祸至不敢发闻朝廷廉知其故率用重典处之幸其俗之少变而未可必也吾乡陈君粹之佥江西按察司事有为传其政迹者而于治狱尤详予得而阅之信其讼之深险闇昧猝难与辨非粹之之公之明未能破其奸而使之服其罪也而或者不察顾谓粹之疾恶已甚夫刑凡以为恶者设于恶者不姑息而必致之刑所以伸人之寃而泄人之愤也自非及于平人何有于甚独惜粹之岁廵一道不得乆且专而今复以秩满去耳使终得粹之于此彼将无所用其讼而终变其俗矣乎











　　家藏集巻五十
　　钦定四库全书
　　家藏集巻五十一
　　明　吴寛　撰
　　题跋三十二首
　　防夏宪副所藏禇河南书儿寛赞墨迹
　　书家谓作真字能寓篆法则髙古今观禇公所书益信
　　跋东坡墨迹
　　予尝见东坡所书九歌于吴中今复从宪副夏公见此笔意尤觉老硬然东坡所为惓惓于正则者疑皆在黄惠琼儋时书观者必能防此意于纸墨间也而其后嵗月氏名皆不着岂常所谓多难畏人者耶
　　书邵通判决防诗后
　　吴人得围田之利久矣比嵗大水冒隄上田至与江湖相连嵗屡不收而民益困此可独咎乎天时哉盖田之利修于人力而亦未尝不壊于人力其所以壊之者专其利于己而不恤乎人耳今长洲昆山常熟三县皆在郡东弥望皆昔之良田也田傍故有渠豪民争堰之以为己利每夏秋雨作水不得泄凡田之居上流者始病至于舟楫阻而不通其为害亦久矣壬寅之夏今通守沔阳邵侯受巡抚王公之命往决之计六十余堰先是欲为此役者民徃往持挺相击逐其妇子争卧堰上至不得施畚锸惟督役者阘茸且茍小利而不知大惠其事遂已侯独不顾奋然为之而害始除更立条约以为后禁春秋葵丘之命曰无曲防而孟子讥白圭以邻国为壑若侯非知为政者乎近有携乡人歌诗数篇至京师所以颂侯之惠甚悉凡仕于朝者遂从而和之于是吴田皆登嵗则大熟予适读其诗窃喜呉人之有生意也为之三复不已而因有説焉盖常熟东北有白茅港水所从入海而海潮亦从而入者也潮日再至皆浊泥既退而泥留嵗久海口渐堙水不得尽泄自有吴以来盖不知几濬矣予闻父老云元末伪吴张士诚尝发卒数万事此而功竟成今十纪于此濬之实维其时王公盖尝有意而未暇及使复委其事于侯吾知其必济也
　　跋沈啓南画巻
　　吴中多湖山之胜予数与沈君啓南往游其间尤胜处辄有诗纪之然不若啓南纪之于画之似也大理杨公方向用于时顾有山水之好得此巻爱之而以示予予去吴中数年矣山水胜处虽尝往来于懐然其景象特如梦寐中不复了了阅此何异短舆孤棹穿云渉涧徜徉终日而凡市桥田舍林亭溪阁与夫渔樵所集仙佛所居鱼鸟之闲暇烟霞之晻霭几案间一览殆徧而且免夫登顿之劳何其乐哉
　　题朱文公请祠治奸二劄
　　寛伏读文公与时宰二手劄大儒君子恬静刚直之气数百载之下犹充溢纸墨间其门人序公事行所谓谨难进之礼厉易退之节不贬道以求售不狥俗以茍安者亦畧可以窥见矣二劄今为盱眙陈明之所藏明之初登进士第将有官守其不徒玩此必有所以向慕之者在矣
　　跋张即之墨迹
　　昔人谓八音与政通而文章以时髙下岂惟文章哉字画亦然故因时可以知书因书可以验时有不可逃者张即之生宋南渡后书名在当时甚盛此所书杜诗已不完开化徐敦夫得以示予盖书之变至此已极当时所以重之则世变亦可知矣夫即之欲自成家故其书法如此若以虞道园之説断之则亦太甚矣乎
　　跋朱存复録范文穆公田园杂兴诗后
　　士起里巷登庙朝往往溺于富贵虽为人劾而逐之不知退即退焉长叹无聊日夜跂望召命之至视田园萧散漠然不知所以为乐者何限范文穆公仕南宋至参知政事而为吴人筑老圃堂于石湖之濵种梅万株歌咏自乐此其所赋四时田园杂兴诗也其诗六十首凡村居景物摹写殆尽虽老于犁锄间者或不能及而感叹民隠之意时复寓焉公尝使金与金主面定受书之礼庭中纷然共怒至欲杀之公不为动竟完节而归今读其诗特一田父野翁耳安知前日毅然不屈于疆场之外者乃其人耶于是可以见公之所养矣公诗自序作于淳熙丙午此则録寄其同年者谓幸且老健所作将不止此抑不知后来果有作否惜不得其全集阅之元征东儒学提举朱存复先生手録其诗成巻其孙今进士天昭持示予先生以文学知名于吴懐抱髙洁实有文穆之风録此可以见其好尚而天昭向用伊始未暇及此顾予老且至他日乞身而归访公遗迹取其诗歌之以与田父野翁相倡和于陇亩之上亦足以乐也
　　跋元人顾玉山小像
　　玉山小像五观浴马与摘阮皆壮嵗事豪侠之气可掬何其伟也补释典写道经则游心虚寂之地其气已衰至于既老方牀曲几与一老翁对语癯然病状宛若维摩诘又何其也然是时玉山方避征辟为全身逺害之计与夫屑屑于得失以犯孔子血气之戒者岂不犹贤乎五象今特有石刻一存吴中所谓补释典者予从其五世孙镛观此展玩之余不能无庄氏三患之叹
　　跋桃源雅集记
　　元之季吴中多富室争以奢侈相髙然好文而喜客者皆莫若顾玉山百余年来吴中尚能道其盛而予又尝阅玉山名胜集则当时所与名士登临宴赏之文辞皆在信乎其盛也玉山在国初以其子元臣为元故官从诏防徙居中都于是一时富室或徙或死声销景灭荡然无存独玉山之后仕宦不絶再世为御医其孙士通以医学正术致仕好文如先世今以其官传子镛镛以公事来京师谓予为乡人也携示此巻盖桃源为玉山隠居诸景之冠而此集杨銕厓又所谓诸集之冠者也风流文采俨然有晋宋人遗意岂其世已乱托此而逃焉者耶其事已不必论惟此集至今已百三十五年而顾氏之孙不失衣冠之族藏其故物宛然如新其亦可谓贤矣
　　跋元人与朱泽民提学手简
　　有元名公竒士与夫方外髙流其手迹大畧见于巻中即此可见提学公文雅之盛足以致人之爱慕也卫幕许君鸿髙得于朱氏以乡先达故藏之甚谨朱氏虽欲复之忍弗能舍盖其好古如此巻中独虞邵庵一札非出亲书特注名其后乃病目中所注也许君所得又有当时与提学公韵语数十篇别为巻藏于家
　　跋屈可庵墨竹巻
　　屈可庵作此四纸遗吴惟谦刑部尽其所长者矣惟谦外舅为太常夏公公以墨竹名世惟谦得之既多然复有取于可庵岂非欲兼收而并蓄者耶
　　题韩都宪手札
　　成化元年广蛮反朝廷命今武靖赵公往征而起都宪韩公于浙省赞之方二公行师檄书所至人争用命固已震慑蛮方矣此则都宪一时遗武靖书札而一二韵语亦附其间武靖既戒其子谨藏之俾以示予夫此虽皆片纸而予因得窥见二公之所以成功者盖人共事未有不成于和而败于乖况行师又国之大事乎今观二公之深谋宻议纎悉不遗其相推相信宛然若兄弟朋友之相告语者宜其一举平蛮武功赫然与狄青昆仑闗之防相望是岂侥幸者哉他日都宪归休吴下寛以里人辱不鄙得数接言论时既病矣激烈之气犹溢眉睫间而今则已矣世之伟然如公者不可复得矣所幸充国虽老征蛮筹防朝廷犹将访之残冦不足灭也题岳泉与其子婿李士常御史手帖
　　观泉翁手帖其间因士常有兄之丧不肯应举而力劝之之语益叹士常之贤逺于人而非今世所能及也巻内杂以叶文庄公遗泉一帖盖与翁论士常学业因以附之耳
　　跋宋王伯虎受官敕四道
　　右宋王伯虎初登进士第授建州司理参军时所受敕也按许文定公将志公墓公为司理州有疑狱久不决乃命撤械休于庭帷其防而潜听之囚互相咎质其是非明日讯之众相顾而惊以服出其滥死者三四人然则公可谓能其官不负于敕词矣公字炳之闽之福清人仕至户部郎中从子伯起后家吴中是生著作先生信伯为河南程氏门人子孙累世业儒又十世为讷斋隠君时勉且以医名保其先世敕牒凡数轴手授其子观使谨藏之噫吴多故家求能保其故物而不失者吾见王氏而已观字惟颙方以名医征赴京师以予交其父子间也尽携其所藏者示予以嵗月考之此轴最久盖嘉祐四年至今几六百年矣
　　按墓志公以流内铨主簿改太子中允检详枢宻院礼房吏房文字一时建白数事议者以为知大体而删定例册自宋初以来为件得八千七百有竒又以泰山汾隂籍田朝陵行幸之类非常礼摭其行于时者为件得一千五百又以髙丽入贡修成宴劳式皆奏上之观此则宋之弥文亦可见矣此敕按家乘所録首缺敕王伯虎等枢宻本兵九字
　　公以馆阁校勘坐事谪监鈆山县盐酒税敕词所谓小疵去职者也哲宗初迁朝奉郎再迁秘书省校书郎获被此敕其后亦缺数行其词载家乘可考也
　　按王氏録本公凡五被制敕今真迹之存者四然多缺而不完此则权饶州军所受者亦缺其前数行幸当时三省官所署名皆在若吕申公汲公孔舍人在中书刘忠肃公顾龙图在门下王右丞在尚书而吏部则苏公子容孙公莘老元祐人才信乎极一时之盛矣
　　跋宋髙宗奬谕著作郎王苹敕
　　宋著作王先生在绍兴初以布衣被荐得召见行在当戎马间陈说数百言正而不迂髙宗重之因有通儒之目遂除秘书省正字未几兼史馆检勘防敕范冲重修神宗哲宗实録以辨宣仁太后之诬先生适预其事书成此其奬谕之词也已而有著作郎之命一时因论昔诋诬之罪追贬章惇蔡卞公论翕然始行然先生之学实出于伊川程氏以躬行实践致君泽民为事初不专于著述世虽知所重而用之未当其任为可惜耳先生为人见伊洛渊源録读者当自知之
　　跋王氏绍兴敕牒
　　绍兴三十二年髙宗禅位之嵗也考之宋史宰辅志是嵗左右仆射同平章事为陈康伯朱倬六月倬罢以观文殿学士提举太平兴国宫故牒尾特具衔而无押字杨椿自兵部尚书权翰林学士除参知政事以省贰故特书姓盖当时之制如此然王氏此牒不知所受主名族谱独有讳晋之者官终登仕郎或其人也
　　跋真西山与王周卿手帖
　　周卿讳徳文吾乡王氏之先也仕宋虽不甚显然其学实出于其曽伯祖信伯先生帖中所谓先著作是也故西山真先生特与之善他如魏参政了翁游丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一证左也哉惟颙其善藏之
　　跋王徳文公据
　　按徳文墓志云海陵赵守善湘以逆全毁破城壁委请经理以功奏补承信郎考之宋史绍定三年以善湘为江淮制置使赵范知扬州已而李全反明年善湘范及范弟葵率兵追全全往海陵竟走死新塘今公据为端平元年所给时葵范收复三京已去淮东纸尾有赵姓盖善湘也但所谓汪不知为谁且其间复署泰州军事判官泰州即海陵其为奏补时公据益可信徳文即真西山所与手帖者贤而有文卒吴县横山
　　跋王光庵遗墨
　　光翁固髙士其遗墨断烂非后人之贤孰为收拾而存之
　　跋刘参政与杨君谦手简
　　故广东参政刘公钦谟博学多闻所蓄书殆与昆山叶文庄公等观此小简与杨仪曹君谦托以购书者意甚恳恳盖可见矣然君谦于公为甥平日所得于公者止此宜其爱护而不忍弃也
　　题李职方藏山谷草书
　　昔东坡见山谷草书从旁称叹钱穆父独惜以为未见懐素真迹后山谷见自叙帖书法颇觉大进不审此巻作时是尝见耶抑或未见耶职方公深于书者藏此其必能辨之
　　跋文信公砚铭
　　自杨鐡厓藏文信公砚铭后百余年传吾昆山叶文庄公公又传其子乡贡进士晨铭云夀吾文之传今砚之存亡未可知孰知此铭反有赖于公而传耶展玩之余为之敬叹
　　跋方寸鐡志后
</div>
    <div class="pagination">
<a href="家藏集_page42.html">上一页</a><span>...</span><a href="家藏集_page38.html">38</a><a href="家藏集_page39.html">39</a><a href="家藏集_page40.html">40</a><a href="家藏集_page41.html">41</a><a href="家藏集_page42.html">42</a><span class="current-page">43</span><a href="家藏集_page44.html">44</a><a href="家藏集_page45.html">45</a><a href="家藏集_page46.html">46</a><a href="家藏集_page47.html">47</a><a href="家藏集_page48.html">48</a><span>...</span><a href="家藏集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
