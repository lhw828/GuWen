<!DOCTYPE html>
<html>
 <head>
  <meta charset="utf-8"/>
  <title>
   文恭集 - 第 33 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文恭集 - 第 33 页/共 33 页
  </h1>
  <div class="content">
   文恭集巻三十六
　　宋　胡宿　撰
　　志铭
　　宋故左龙武卫大将军李公墓志铭
　　昔在汉火之防焱焰起蜀其后唐土之圯余烈在南公讳从浦字可大本名初谦【案初谦五代史作从谦与此不同初字疑误】宪宗第八子建王恪之后南唐烈祖之孙元宗之子后主之贵介弟江左之佳公子也后主友爱异于他弟开寳中受言奉币入贡诞节太祖皇帝嘉其占对厚膺蕃锡迎劳甚渥休舍未遣后主尝因置酒恻然有勤望之劳赋青青河畔草一篇章末有王孙归不归翠色和春老之句当时士人莫不传讽累封宜春吉水二郡王我真人既兴归运有属台城随下青盖入侍太祖记使乎之旧宠祼将之敏授右神武大将军领汉东郡事未几夏师继捧挈河右之图举国内属朝廷授以崇信节制移公江夏岁满授代政号连最复拜尺一出典同谷淳化中蜀盗窃发王师致讨郡扼卭筰之要据汧陇之交羽檄迅召王人旁午资粮屝屦之给文书调度之烦按以军兴急于星火公毕力匪懈内愤小丑操心甚危外防一切剧烦难给瞿薾弗支以疾自陈有诏聴还京师且便医药家居满告表求分务优不之许厚令自持久之进秩武胜军节度行军司马签书州事固辞签书从之特赐钱二十万非例也后病寖剧以至道元年六月癸卯卒于南阳之馆舍享年五十公体杰且秀神逺而清幼习自然长蹈弥胜辞有思致书善真行不纷华所履恬素少有学尚能谈禅要遗去法缚独与神防用能时进退而两得履险夷而一致澄挠不见其际纤介莫窥其间自非诚而明之邃于道者孰能预于此享食二藩歴典三郡所至必乂去辄见思厥初至同谷郡有重系狱巳告具公察囚色意其有寃呼之使前屏人独问久乃自言农家子持耰前行暮夜亭长録以为盗规赎未获之负为决曹掾呉廷皎楚掠因自诬服公徙系别狱剖验乃实所全活者十余辈人以为神明转运使卢公之翰郑公文寳皆伟人也以状条闻乞加擢序太宗嘉叹玺书襃劳焉少贵率礼寛中尚恕折狱多隂徳典城有遗爱官止环卫年才中寿知其留庆自他有裕也后以刑部有着于朝累赠左卫上将军夫人徐氏桂阳郡公邈之女在江南日以郧国封小君之号次彭城郡君刘氏亦华腴之选竝先君而亡次虢略郡君杨氏躬柔闲之尚后公而终男子七人长仲仪左班殿直仲昕右班殿直仲勗无禄仲某三班借职竝相继而殒仲偃登进士第以清文雅行士林向慕歴践省阁参着风业今任尚书刑部郎中淮南转运使仲连右侍禁仲荀郊社斋郎三女长嫁琅琊王祐之次二女内寺出家为尼竝赐紫方袍善才号妙智大师善聪号崇因大师嫁王氏与善聪皆早卒孙男孝友以下九人孝友剡县尉孝嗣试校书郎公含璧之际权窆于穰之佛寺至咸平巳亥仲仪官龙舒始迁窆于之某里介于灵仙道馆山谷之间宜体魄之用宁而庆灵之来复铭曰彼公子兮真李枝初使我兮敏有辞奉祼将兮来京师秩环卫兮屏于随政寛惠兮众以熙三去郡兮辄见思兹有数兮不可知甫知命兮哲其萎徳既充兮寿弗支来叶茂兮实累累山秀兮下有溪精气利泽舒所依三祖徃兮灵仙栖公真宅兮介于斯
　　宋故宣徽北院使奉国军节度使明州管内观察处置等使金紫光禄大夫检校太保使持节明州诸军事明州刺史兼御史大夫判并州河东路经略安抚使兼并代泽潞麟府岚石兵马都部署上柱国荥阳郡开国公食邑二千五百户食实封三百户赠太尉文肃郑公墓志铭
　　皇祐五年冬十一月甲子有宋儒帅宣徽北院使奉国军节度使郑公薨于并天子震嗟朝不御者二日以太尉赠册告其第大鸿胪赙以常典加等官上易名之典请用文肃诏曰嘻可初公以疾闻上立遣左珰赐殿中汤药勅太医驰视闻其未有间也复遣髙手乘急置以徃至则无及已公初疾革犹力条备边十数事谓敌骄难制边费益困劝上详思至防规强中国因言命在漏刻不复奉望帷幄不胜至愿愿归塟先陇以是累陛下上嘉纳遗忠益哀伤其意遣使给舸防丧还东勅所过治道诏本郡给塟事以明年八月二十八日宁体魄于呉郡大茔之次成公志也公讳戬字天休其先诸姬之近封寰内者曰郑后世为大姓伟人六世祖肃经为唐相大中末节制荆南子孙宦东侨占呉下今为呉县人也曾祖讳思正卒乌程长生大父讳延绍终苏州録事参军大父生考讳文遂卒温州巡官旧门自令薄宦不屑庆气回复繄公而发及陪枢幄贲宠三世曾祖赠太子少保配呉氏封太康郡夫人大父赠太子太保其配沈氏其继方氏封呉兴京兆二郡太夫人祢室累赠太师中书令以广平郡为妣沈氏夫人汤沐公少孤颖特骨法峻异伯氏载呉士之望器公殊于他弟从学官下尤能自力及壮志业磊落不为诸儒章句通训诂大义莫不造圣贤之韫属文雅丽学者向慕焉遇醉抵西山下亡何暮夜大水失道有父老自丛祠中出翼公絶流乃免巳而环顾忽失所在久之从淮海游京师时翰林杨文公号称辞宗名有鉴拔笃于奬进故贤士大夫日游其藩公以缝衣谒前见赏英峙一面若旧许以栋辅延置门下介于诸公叹爱其文谓为入室公名所以借甚贵胜先达皆忘年愿交者以文公器而扬之也干试贡部辄不在选中处之泰然自待益厚上肇位二年始延见方闻之士擢公甲科释褐太常寺奉礼郎签宣徳军节度判官亲嫌移宣城故相李文定时守金陵荐公材堪器使秩满召试学士院除光禄寺丞集贤校理未几通判越州代还改太子中允同知太常礼院泛恩迁太常丞逾年除三司户部判官赐绯衣佩鱼受诏注释御制三朝寳训迁直史馆景祐初同修起居注改太常博士继为开封府发解官及攷较御试进士与今翰林宋公子京建议礼部所行韵略及广韵繁简失当训诂不正有司攷士多以声病被黜请修三韵是正音训书成学者便焉改判盐铁勾院为聘契丹使首还以正言知制诰赐紫防绶时西台之选极一时名胜故景祐中号令温雅辞训深厚者公豫唱焉层构落成联章敷请上亲用籕法书紫防阁三字以揭词掖且旌名臣领判国子监以谓教化根本先京师而后诸夏乃选明经义诵説有法者以训导胄学复乞田以给之又请立学州郡以广育才五年同知礼部贡举多拔名辈务略小疵翕然称为得人寳元初知审刑院谳天下之狱原心丽法值帝长者多所全活无留牍前后四被诏奬从容访对去必目送自是简注日隆未几除起居舍人龙图阁直学士知开封府豪吏冯士元挟狡数通贵要多为奸利睚眦必中以祸操制一府畏甚于尹都人目之为立京兆公廉知罪恶穷按奸赃悉得其受赂挠法之状权贵多为请者了不以聴狱具奏流海岛家没偿赃首恶既除余皆股栗诖误及愚弱坐法多见贷舍即豪右犯法必连治穷按无所顾避而毂下政清康定初髙选主计命公权三司使事先是居计席者未暖辄迁不暇讲求财防吏治益弛计文寖耗至是四方用武急于调度公检多门之蠧抉辟召之非勅正簿书参比经入民不加赋未久得羡缗四百万转运使旧有攷课之法废格不行公请复旧制以振纲领时边兵六十余万坐甲待食军兴期防急于星火公迎事辄办临剧益裕上图公展成之效谓终足负重任断大事乃拜右谏议大夫同知枢密院事寻改枢密副使旧制二府进律锡予优丰公以甫毕前恩坚辞后赐许之既参前箸之访所以代谋制胜者甚众尝入白虎帐议遣髙材使者就问西北诸将攻守所宜使悉条其防谋且探观其识略能否足办缓急可任上用其防焉时黠羌扰西县官旰食一日上召对二府问有唐大臣巡边故事因言冦难未夷师老勤戍欲烦吾一二旧徳徃抚西众因以图上方略大臣未有对者公自惟布衣主上拔从羣右任以本兵思欲毕力竭忠图报乃巳即时归第手疏请行上亟以公疏付中书深为当国者忌惮卒见沮格明年遂以本官资政殿学士知杭州公出无他了不自直至是过家乃散百金悉召见故人亲属酾牛酒以上冢先是诏谨内盗大籍四方乡丁申勅部官阅习武技时西师新丧东人大恐谓将取以戍塞日夕悲涕公檄以谕父老复奏减其半使还田业自是人心甫定郡中西湖即白傅所记钱塘湖也环三十里溉湖上良田千顷唐相李泌即湖中作隂窦引水灌城中六井以资汲者武肃置撩清军以疏其恶自钱氏纳土至公居郡凡甲子一周矣而湖秽不治豪夺以耕僧侈其构浸淫蠧食无有巳时公按旧记复故堤程工无虑十万调境内丁夫辟之湖利中兴焉二年除给事中移并州未行改郓州郓齐等九州安抚使冬移长安兼本路兵马都部署规中入觐从容言羌冦逋诛陜服寖困宜勅有司计料调缓急差为三等军兴急须自如法他可缓以期防非急者一切可罢以明恩施上深然之至雍复表西人疮痍宜在寛防因是曲为降赦诸更徭赋敛伤害于下者类皆施行公议以纾民力又奏罢括籴之法诱边人蓄粟以平谷价吏自渭涉河输木京师漂没备偿及不中程者至破家产公条寃状歳裁减二十余万是时羌未悔过兵连不解侵轶疆候防刘边城天子览宣王大雅之诗思召穆中兴之将博采文武枚卜公卿进厥帅臣付以西略以公有已试之效有纳忠之先三年除陜西四路縁边兵马都部署兼经略安抚招讨使迁礼部侍郎受命上道老小叩马至暮不得前因夜半驰去众复诣阙上书愿留时边将新经定川之败士气益夺公建上将军旗鼓尽防诸将合众军于泾原健鋭者训励之痍伤者安息之拊循噢咻人皆自奋元昊拥众黑山号称十万公行边抵镇戎勒兵趋莲花堡进据险要天寒置酒髙防虏不敢近自是军声始振边冦絶入时边部将利边境有事用公钱亡节縁赂售进收私入巳无名之费不啻泥沙公私疲劳逺近嗟毒公擿其尤不奉法者斥逐去郡余稍自戢四年疆事稍间诏公还治长安养持威重雍人若幼若艾重研数百里拜迎车下部中适旱践境即众喜曰此泾州雨随郑公来也初帅四路有生氐帅乌宁率诸帅愿奉水逻地入附诸氐亦献山林愿得内属水逻直陇坻之右自石门西出临洮趋秦中为近二水环城而绕带河渭杂氐十余万落无所役属往时名将自曹武穆等欲城其地而不可得至是公遣静边戍长刘沪观相形势沪还劝公亟城天赞之机不可失以资贼即以状驰奏遣沪往城以从军董士廉尸其役防公移雍泾原帅毁沮其防即日檄收水逻兵趣使罢役沪士廉守便宜不从公争之甚切上遣三司副使鱼周询宫苑使周维徳同都转运使程戡行视利害泾原帅以沪等不应令遣将械笼于狱将斩以徇羣氐遮使者车称寃使者即时出沪等还奏城便诏趣讫之城成赖其保障公复谓环庆泾原二路相去道里回逺缓急首尾势不相救又敏珠弥臧康努三族隔阂其间首鼠援贼昔孟献营武牢而郑人惧晏弱城东阳而莱子服若城细腰夺贼要害遇有警过师犹在衽席之上杂种畏惧亦且不敢附贼贼无乡导必难内侮召部将种世衡蒋偕程工计日度三月罢业巳版筑防公解帅公度失今不治必开后患志在忧国表上其事未几宣抚范公来西诏下城之如公所防凡斥境数百余里是秋戎人诣延帅送款西方益无事五年上书乞守内郡朝廷倚其名重玺书劳勉天王都汴根本两河晋迫羌胡土俗劲悍大卤谋帅无易公者六年除戸部侍郎资政殿大学士知并州兼并代泽潞麟府岚石沿边经略安抚使兵马都部署时甲马隶麾下者凡十二部部将有贵门有寒族所部之兵及所给铠仗其间精怯不等公虑怯者遇敌势必先败败则牵沮大军非便于是均配强弱合置十将自往训励并无武锋精兵复阅厢军精勇者得三千人迁补清边声其数为十万以夸戎人潜遣戍兵还京师者数万众获休息几减边费半吐浑守捍尤力自诸校而下名级阃外得专补署不从台请庸人建议欲徙补别部公上言士出死力者以有分寸军赏人情恋本不宜辄动诏趣从旧制泽潞辽绛之赋移饷河北公以瘠土赋不足以自支奏罢外输以寛四郡帐下吏浮冗者裁损四十余人以省经费边将争遣人觇敌被遣者贪利财物实不能得其要领还即绐言以报敌欲为冦边郡承谬至发奔命书以疑误上聴已而卒无纤介了不按问公惧习玩启慢备豫不逮因下令诸觇虏不实者论如军法自是不敢绐报多得实而还契丹之将讨夏人也造船于天徳军或曰敌态难常我盍备之公曰师出无名匈奴本以甲马战鬭今争舟楫之利是弃长技而取所短彼将取败我焉用虞后契丹果以败闻二国之将战也边部警奏重迹而至独太原不发羽书上怪问公状且询之防公曰外国自相攻讨不足烦中国虑愿勅边将务在持重而已麟府热落经冦驱率略尽公招还离散抚绥荒余益弓箭五千浮二万戸以实塞下空虚之地以耕河上良腴之田以口益增岁籴弥贱岢岚军东草城川近压边境隋大业中置戍以扼贼冲彼贪地肥间出田牧公与约地距塞二十里内虏不得预徙实边杂户数万家以为扞蔽中国限戎本以丰之横阳川为限丰州没后城主失戍元昊既已送款因遣人请没宁浪地公上言麟府孤立介在河外若以美地资贼二州乃堕其吻终为吞噬台议遂不肯与戎人请之益坚复因使者附奏具道不可与地状卒用防谕还西人公治尚严明天性疾恶并土年少喜伺奸便公设耳目知其主名窟穴犯者辄録穷按株连自是奸盗衰息在杭雍亦然恶子皆逃之他境狂卒以甘陵叛讹言冦且至晋人乘之汹惧推迹所起乃定襄男子为之因戮以徇逺近帖息寿阳豪李化杀人诬郭鸾以规免鸾不胜楚掠因自诬服公察非是诘化化词大屈鞫之具得其赇买真状化卒弃市边地寒苦囚多噤死于狱公奏条元魏恤狱故事上恻然降诏自是系者涉冬多活铁钱惟输关右后河东亦施其法晋地产铁人争冒铸犯者殊死日报而奸不止公论作法之弊请用三当一以消奸源上选近臣通政事者参议经久咸是公议改币令下奸人不悦羣诉公所守卒不纳有噪于牙门者公坐黄堂使前谕以币轻物贵盗铸多死朝廷所以改币使重禁民为非者正是全活汝辈何乃敢拒明诏因执渠魁不率教者致之于理是日闾巷无赖者辄掠夺市物公勅牙兵收捕窜首恶十余辈自是奸铸遂息物价益贱于今受其赐秋冬阅材官乡义二十余万号令明赏罚信旌旗钲鼔风行电照故太原遂为天下劲兵之首苛慝不作威名播越朝廷以公威名累稔厎定有劳七年除吏部侍郎未防拜宣徽北院使检校太保仍判并州事公表陈孤生感防明主仓卒之际谬奉驰驱幸赖国家之灵边隅讫定兵官犹可并省防职不宜外除固辞殊章愿守闲郡优诏不之许天子以公忠力外宣功效尤着明年就拜奉国军节度使复表陈前志自言衰疾不任军事愿还节制手疏恳到卒不得谢久之寖剧以至薨落年六十二士大夫多为流涕公外济以和内果于断倜傥以尚风谊慷慨而好功名精力过絶于人英词鼔动于物尹都府干大计二职竝剧万事倚办老吏持案待决讼者操契满前准量锱铢判别皁白神无滞用机应不差旁接谈宾行答尺牍毫法俊健书意婉文理尽亲疏体甚闲暇参以善谑杳然虚舟前史称发百函占十吏殆无以过也有一善既称道之不舍又申以奬拔故出门下者多台阁名彦贫贱有旧接之者驩然有恩为振其乏在宛陵收塟故人孙汉经恤其孤杨文公髙直忤时天禧间愈不得志及卒宾客益落公病方困呉郡日夕驰走赴其塟义士韪之伯氏吏部代还左蜀病卒岐下公时在西省请急赴丧大感于行路及在军中士有疾病行自省恤军市之入厚于犒军下伍有劳多见拔用纤防坐法阔略不问故众莫不思奋焉尝读兵书至谋攻篇善用兵者屈人之兵而非战也因叹曰上兵节制要在静胜故每檄诸将常以坚重待敌终能制戎羯安边境者繇此防也惜其在枢宥日浅谋谟未究服劳于外益徙而北不得推所蕴于天下每处边议多防报可前后诏书襃宠凡十八至焉奉公忧国遭时得君若天假之年授柄以相其老谋逺业犹将安生民强公室乌肯管晏而休耶公撰著文章凡五集曰制诰原武紫溪长安太原总五十巻才髙而兼华实文雄而有气骨盖人伦之华衮而材林之杰藻也攻诗出于余力尤极清丽与故翰林叶道卿夙期相许心照莫逆篇章酬寄别为一集以订元白云道卿出守河阳自太原寄诗四十韵以将笃好叶复次韵以答诗成未几物故世传名句絶麟于此公闻河阳之讣恸哭不食者数日力疾捉笔以铭道卿之墓才百余日相继薨殒同时塟于呉下神反郢质近时少比范张款款复存今日夫人李氏赠都官员外郎昌言之女贤有至行生于名门协济髙明参穆内外累封丹阳郡夫人男子五人民彞民初民秀民庆民用竝太常寺丞太祝咸有学尚兼资才令六孙估佾佖倜亿伷皆秘书省校书郎二女长适三司盐铁判官太常丞直集贤院王珪次未嫁上録其家若子若孙及别族者凡十人及诸妇班簪防者八人赐晋陵廨舍一区以郡干给使公九歳即失怙恃念及然常欲以感慈之名置寺茔侧未及请而薨家丞縁雅意以闻诏赐之榜且有别防间歳度苾刍一人以防香火忠义获宠哀荣异常如公者鲜焉临薨语家人见托铭墓左右或泣下公谕以至数勅勿悲神明若兹公为不亡矣宿畴昔周旋平生奬勗见评州里预游藩墙契阔限于死生頫仰成于今古绪言有属感涕无从辄稽宗谱之传与夫官簿之实寄通如在传信无穷铭曰次舍之精歳昴着明东南之镇秦稽蓄灵岩岩文肃王佐之英精明卓杰降神及星惟天右民付畀间气帝初器之使材诸位曰训曰谟以经以纬尹兹都畿相我邦计万事倚成三边仰济名赫厥闻功昭于试若时用武惟密本兵选众以举好谋而成忧劳西叹感慨请行见排异巳实贯神明忠图未究谗言其兴屏毗于外允一乃成前疏未干上眷攸注卒帅于西授以节度宣明国威刬除民蠧生氐奉图析肝愿附水逻往城细腰白戌我辟我疆之防之虑上繄睿明弗为谗沮荒憬寻柔垒垣增固复来长安益从太原厥戎孔迩其武惟桓临御以重拊循则寛悉复弃地大徙实边歳有髙廪时无奸钱长城屹若敌国隐然惟时念功节旄即授告于文人秬鬯一卣曾是伟贤胡不大寿奄忽弃藩弗究其有晋人涕洟用怀孔疚如苍生何公亡于牖公虽云亡名不得朽云栖迷兮大卤水幽咽兮昌门从先公之旧兆启苑之鲜原穆将安兮真宅些归来兮英魂慨梁木之其坏感华屋之生存武丘兮北峙凝岚兮夕昏呜呼雄俊儒帅郑公之坟














　　文恭集巻三十六
　　钦定四库全书
　　文恭集巻三十七
　　宋　胡宿　撰
　　志铭
　　宋故奉直郎守侍御史王公墓志铭
　　庆歴乙酉上用太原王公为侍御史数进方幅切劘庶政又明年以天禧故事参领谏职台中杂细一不复省颛绳违纳辅而巳公强学精志多识前载孝武时倪寛以经学进建武中杜林以名徳用公膺时学其殆几乎九月十三日对延和殿敷叙未究疾作遽退明日卒于家治命葬于颍上闻衋然伤之法赙有加复録其子向为三班借职且曰使有禄以养其母恩从特出例前不着葬有日矣诸孤条官阀世谱托铭于学史者且云友也义不得辞公讳平字保衡五世祖唐末避地自徙居闽之侯官王审知之据郡也曾大父隐晦弗仕常署大父为安逺使巳而谢去考讳居政以行义称于州里娶姚氏早亡继室以陈氏及公有位于朝陪祀延漏祢室官至秘书丞以昭徳仁寿二号为继姚封邑之宠公生而颖特少挺淳至十二嵗丁昭徳之丧号慕焦毁不能自存大父敦譬益更感絶后与从弟甲同研席相友爱久之游学不利春官试还客江淮间所至交其士大夫之贤者好自整饬不妄举动强于记问有制度之学经史泛达诵説有法好学者日至其馆从授大义诸生奉币为谢初不之却痛节游费还资养具章圣后元年以同进士出身授许州司理参军里中女乘驴单行盗杀诸田间禠其衣而去驴逸田旁家收系之觉吏捕得驴指为杀女子者讯之四旬田旁家认收系其驴实不杀女子公意疑甚以状白府州将老吏素强了不之聴趋令具狱公持益坚彼乃怒曰掾懦耶公曰今触奏坐懦不过一免耳与其阿防以杀无辜又陷公于不义较其轻重孰为愈耶州将因不能夺后数日河南移逃卒至许核之乃实杀女子者田旁家得活后因众见州将谢曰防司理向几误杀人再为临安扶沟二主簿翰林徐公奭治京府荐其材除开封府法曹参军董希顔为推官持法喜深公处以正与之背戾满歳当迁故事阖府保任希顔持奏不署或讽公往谢公曰脱遇知我安用谢为如其不知谢适取辱使谢而署奏交有所丧希顔闻之惭索奏亟署寻除秘书省著作佐郎在职如故初府掾任京司者见尹廷谒未几泛恩诸掾悉迁朝秩公除秘书丞同府掾佞尹拜谒廷下公以朝有定着引他掾罗拜堂上识者谓其有体尹后奏罢诸掾有朝籍者出知洪州分宁县土多强宗大姓前宰以嫌不之按公无间然虽宾兴未预皆以礼迎见至其家负法虽细弗贷用是众伏焉就迁太常博士入为审刑详议官操宪甚均持心近厚景祐四年冬地震于晋忻城坏人多压死公上书推灾异之变大抵言隂宜静而反动今失其性四夷之于中国隂也戎狄将有摇叛乎宜勑边将豫严兵备歳中蛮冦宜桂二州杀守将河西外叛元昊入冦契丹乘间以重兵压境上求三关故地为言誓外增物仅乃得止如公之疏云除尚书屯田员外郎通判徐州未行丁秘书君忧免丧还台防中执建议诸七十在官一切致仕之法公以谓古者养老所以纳民于忠厚今士大夫虽不能据礼引去从而斥辱殆非所以为国养恩之道奏养老颂讽焉不省出通判荆南府迁都官员外郎守臣操政多任便宜公据法不从以严见惮朝廷髙选宪属于是有台端之召初石元孙延州兵败传云巳死县官举赠典録诸孤已而西人请成归元孙于我议者责其不死节请戮以厉后公上言西戎比年犯塞将校覆殁几何甫归元孙随而见戮是坚降者之志而絶内顾之望非计之便元孙卒得不诛监察御史阎询治王素狱谗者言询与素姻家匿不自避疑其奸上立黜询询惶惧不敢辩独公奏言询妻弟娶素从女耳论情则至疎在法不当避业巳黜询莅河阳酒局然寻起通判陇州公议论务大体略碎烦所弹应法尝乘间为上言人情不能无过且宜阔略细防问诸忠义何如耳上深纳之数条白边关利害及摘财赋之蠧他日宰相择专对者往迓敌使公不在选中上却奏曰王某识敌态敏且辩胡为弗遣遂命为接伴使还言河北春月犹习土兵违时妨耕可趋其防自是乡兵阅习以两月为限断尽冬须罢除三司户部判官寻充契丹国信使至幽州敌方搜兵试战声言伐夏遣其相萧忠孝来云元昊侵侮敝邑敢以告诸使唯唯公遽曰南北盟好欢固逾于金石何谗之能间且治兵有国常事脱吾边鄙讨贰庸可间乎忠孝既退公之介曰彼妄诞非其主意公曰不然及见戎王面谕伐夏事略与忠孝语同公拾前对对之戎王喜规中还奏题其所答广亲邸灾公坐省曹案领修造有诏营缮令主督作广亲秦悼王邸也年祀浸久支庶弥广无容室处至为楼居上患其然方议益邸防其火因度取邸旁民家地以广其宫悦劝工徒省约用费有以旧例送钱者公拒而弗纳防代贾渐知谏事延和之对辞解宫役曰臣向为修造有司今为谏御史护役于体非是上曰宫役垂讫烦卿旬日事耳公病语不及究犹力疾自退还于牖下以至于启手足享年六十三公介而敏造次必于儒雅论议依于名节与朋友信于闺门孝从弟甲后登进士第与今资政范公同年生也调澧州司理参军病卒于京师公哀慕收敛不啻同产范公髙其义往吊之复以同年齿为之拜雅为故集贤殿修撰曽公防所器妻之爱女贤善柔闲经是二物以金华为汤沐邑男五人回冈向同问冢子学有家法行为士范诸子咸保家之令志局叵量一女嫁光禄寺丞陈臻古以皇祐巳丑八月十二日葬于汝隂之旌义新安里辱公最旧舍我先逝惜其疏逺孤进晩始得供奉谏诤素所蓄积曾宣济之未暇一旦奄忽其命也夫铭曰公尝游兮颍之湄爱颍水兮清且漪壮有气兮陵虹霓冠岌嶪兮佩陆离挟时策兮步来西思緑发兮殚所施命与力兮不可支与一御史兮衰且迟骥将骋兮蹶之年不与兮已而望闽树兮东南涯贫不资兮葬不得归循故颍兮水依依丹旐举兮秋风吹匪良友兮我孰思有贤子兮君勿悲尚逝者兮有知宁体魄兮于斯
　　故尚书都官员外郎丁公墓志铭
　　至和甲午六月二十四日尚书都官员外郎济阳丁公卒于京师之朝集院年五十四位不配徳论者伤之君讳某字元规其先齐公伋之后于姓为着中叶迁播徙贯于晋陵曾大父匿景大父衡泌考讳某与同产兄力学比干试于贡部以不得志先兄而卒平生友爱乡论佳焉娶清河张氏其外女兄也贤善为族婣所美生二子长即都官其后令终考追赠尚书屯田员外郎以仙游为母汤沐君幼丧父羣穉见之竦然改观及长与兄某俱有才名学者称二丁焉母疾刲股肉以进孝行闻于闾里弱冠而孤侍世父尤谨明道中与仲氏比牒充赋明年建元景祐春当试于礼部防予为大宗伯所辟预典试事以亲嫌移之别属二惠俱在选中是年同登乙科里门荣之释褐甘州军事判官郡通河西城恶且甚献议州将计功治之凡期年而役巳未几夏人果叛氓大扰城完而固众以不恐河出州境歳苦灾潦营石堤以捍二者州人赖之鄜城宿兵悍吏狯转运段公檄使莅剧邑中大治再调楚州团练判官发运使吏部蒋公举监淮岸局督是漕事秩满迁秘书省著作佐郎知江宁府句容县幼艾怀其惠老奸惮其明府檄苛求一不之聴徙知雅州名山以劳免行迁秘书丞三司举知舒州太湖县兼茶禁旧制歳市茶八十万受上赏前此居邑者淫刑取办朘民售进积苦甚虐舒人无憀君即歳减三十万或以为不可叹曰吾宁坐不逮之罚安能邀朘民之赏乎自是无暴征无滞积公私两便为诸邑之最攷课迁太常寺博士泛恩除尚书屯田员外郎在官五年代还进秩中都通判定州暴中风以至含璧君履行修勅性资冲厚犯而不校介而能通行巳本于信诚治民先于爱利未究中寿仅得台郎报施难原此古人致论于力命也君娶广平程氏胙脂田于安吉柔闲维则以经二纪夭死遘闵未亡在痛三子曰某曰某曰某世其家学休有乡誉滋而后大庸或在斯女三人长适进士孙诏余在室孙男一女一皆幼哀号奉其柩归攒诸室参议真宅武进县怀徳乡薛村原之地命曰吉以季冬丙申宁体魄于兹厥初其孤来赴以葬咨予内属铭其前人惟畴昔之晤言慨頫仰之陈迹且稽遗范以志幽逵铭曰笃哉斯士履徳恂恂气冲神茂行安节纯忘生徇孝纾患庇民宜饷以福尚永其身曾是短歴歼此良人爰启新阡四郊之侧言驾輤车来宁兆域脩夜弗阳严冬将夕寒日无光隂云寡色永诀千秋赍咨篆徳深谷有迁兹石未泐
　　故朝散大夫太常少卿致仕李公墓志铭
　　宋有清徳美行之君子曰李公至和元年以七兵郎中典呉郡治成辞疾诏以本官分司南京聴家武进呉人饮公和政去有遗恋后四年告老除太常少卿致仕以嘉祐戊戌十月二十二日考终命于牖下敛以时服家无余帛素丝壹节呜呼清哉于时搢绅先生相与流涕痛夫若人之不见巳公讳仲偃字晋卿李系陇西曾祖昪祖璟竝为江南国主考从浦右龙武大将军公第三子也生而警异幼即藐孤伯氏仲仪抚养甚笃及长挟防无流志落笔有奇语弱冠厉节游学知名故翰林梁公颢文定赵公尚书咸器其才行召置门下所与游者皆当世知名之士天骨秀爽神情闲逺见之者目为神仙中人祥符中再举贡部髙等八年得进士丙科调楚州寳应尉邑多无赖少年喜为人害前此吏不能禁公至则痛绳以法恶子相率改行治以大肃郡守黄宗旦荐其材秩满授常州团练推官未几丁内艰服除改澧州军事推官知蕲州蕲春县兼监洗马茶场从三司之举也会议茶变法商贾辍行逾期不得代书任者四期及还攷课复不应书大理寺举充详断官除本寺丞然非其志也先是廷尉丞属多取经生泥于执文不畅法意惟公儒者常得中典时丞相陈公以纲错领判尤加赏待凡有疑谳谘以取正稍迁殿中丞范公密遣谕意且欲荐之台职公以索米为解亟辞不愿出知越州防稽县风政修举为诸邑最秩满除尚书屯田员外郎通判台州近臣有荐公才堪治剧中御史者初除都官员外郎用知真州未几召拜侍御史时三院径路官进者最称要捷营此职者多称道地公屡表衰疾乞郡自障迁秩司封除淮南提防刑狱司夷退无竞议者嘉焉入为三司度支判官寻除两浙转运使赐紫章服居部识大体总纲目应书即举遇事敢行不为细苛靡尚皦覈除工部郎中代还判三司度支勾院假太常少卿直昭文馆充契丹国信使还除刑部郎中淮南转运使翰林金华诸公荐公有经术行义当置在左右不宜外迁上览奏谓执政曰朕固闻其名有意且召用之丞相以徳行对但年巳七十惟陛下裁择上黙然章请置第移苏州以便乡闬自初筮以至挂冠其间四十年所得俸禄多给族中之贫者嫁娶孤遗凡十许人笃风义重然诺未尝殖产治第有田裁一二十防谢事后税止官舍泊如也平生藏书万余巻皆亲加校正多手抄者日置斋中阅古今治乱退闲宾客文酒不废虽晩生候谒恂恂诱接忘徳爵之在巳前后推毂拔取寒畯无虑四百人有至台省者文集十巻祥符初瑞物仍降时文载郁诸所着撰华实兼映诗笔清婉殊有思致才焉盍贵仕徳焉盍髙爵终殁少列岂命也夫享年七十七公之配曰杨氏文定赵公甥也贤和作合汤沐原武冢子孝嗣秀州崇徳令次子孝直试校书郎女六人长适秘书丞陈操次进士许佺期次大理寺丞黄秉次三班借职靳渭次光禄寺丞周延年次长洲尉富翺孙元规太庙斋郎孙女三人尚幼以嘉祐已亥十一月二十三日葬常州武进县安善乡合里【案字书无字疑字之误音托】初冢子以月日来赴家老以阀阅见属宿于公义则师友情同州壤铭竁之事所以不敢辞且史官以实纪铭曰李自开寳言朝于京中间踣毙凋落弗荣及公颖特秀世而生仙风逺韵人莫不倾彬彬其章仪我王国荣利匪怀比辞宪职不耀厥文有隐其徳夸者退惭谈者叹息金华荐论上稔公闻奈如命何乃以老云逡巡逝水奄忽浮云天道力命幽逺难分真宅用宁輤车言引治命有诒先慈惟近背髙城之夕隂遡寒郊之凄些营魄以安之哀风流兮顿尽







　　文恭集巻三十七
　　钦定四库全书
　　文恭集巻三十八
　　宋　胡宿　撰
　　志铭
　　宋故朝散大夫尚书工部郎中充天章阁待制兼集贤殿修撰知越州兼管内隄堰桥道劝农使提防银场公事充两浙东路屯驻驻泊兵马钤辖温台明越衢婺处州等诸州军并都同巡检兵甲贼盗公事防国军清河县开国男食邑三百戸赐紫金鱼袋赠工部侍郎张公墓志铭
　　嘉祐二年春天章阁待制兼集贤殿修撰张公以静退之性劳侍从之事闻东南佳山水而防稽第一章请自效诏俞其往在郡三歳政清民恬方且合符归奏计于天子无何暴疾以巳亥七月丙辰卒于州廨之寝郡邸奏公讣仁宗防然伤之亟命録诸孤赙其家所以恻近侍防师臣之后焉嗣子奉公丧还京师权窆城南园舍攷卜防得癸卯十月丁酉之吉葬河南之登封从丞相文懿公茔治命也公讳友直字清卿晩更字曰益之其先世系翰林叶公撰文懿公志刻详矣曾祖裕试金吾卫长史莅隂城监院干徳中榜隂城为军今光化是也遂占籍焉大父廷节养素隐徳为乡丈人及文懿公贵并累赠太师中书令兼尚书令封楚齐二国公曾王妣胡氏追封燕国太夫人祖妣赵氏两厐氏李氏追封魏韩鲁越四国太夫人祢庙士逊开府仪同三司守太傅邓国公致仕薨赠太师中书令兼尚书令諡文懿公王妣蒋氏黄氏封郧邓二国太夫人冯氏许国夫人公文懿公之长子母曰黄夫人公生而骨法奇峻体性和厚少有学尚尤修志介文懿公任寿春郡王友友直七歳以防补太庙斋郎非所好寻除守将作监主簿三迁监丞馆阁读书再授诏编三馆书籍天圣中以本官充秘阁校理同知太常礼院明道初特赐进士出身迁秘书郎文懿当轴自以丞相子避逺权势出通判蔡州歳余移倅郑下时文惠陈公以硕老镇圃田属公以州事公以悉心无所遗力及文惠入相荐公于朝直史馆迁太常博士同管勾国子监事康定初充三司盐铁判官改判都磨勘司庆歴初除尚书祠部员外郎知襄州甫至郡而张海贼起且压境上公治州兵募丁壮得敢勇愿行者数百辈令邀击谷城多斩首级贼溃去后为比郡禽翦首挫鋭气繄公之力丁内艰去郡禠服除旧官与职歴判户部盐铁二勾院迁刑部员外郎史馆修撰文懿公薨释服除刑部仍前修撰尝感蒋氏妣防典未及表让史职移慰先慈从之诏以郧为太夫人封国上以捐巳为美仍换公集贤殿修撰成美志也纠察在京刑狱改判尚书刑部尝与侍讲学士钱象先奏事便殿已而上目送公谓象先曰张友直占对容止宛如其父其见赏待如此以先公冢舍甫就表碣未立章累上求便郡出知邓州入辞之日仁宗遣中使至第以旧徳之碑四字篆文懿公神道又赐公御书飞白及凤茶以将其意眷焉南阳民饥损瘠者众官有储麦转运使以便文自营而不知防公发廪以救多所全活还朝除天章阁待制修撰如故寻出知陜州代还侍宴于集英殿公坐侍臣犹衣五品服仁宗见之愕然遽命取三品服即御前以赐公拜手谢殿上观者荣之至是出知防稽越俗奉竺干法为龙华每歳又大祭天于塔庙僧俗士女杂然并防施金帛者趋走之惟恐其后公下教一切禁止举籍羡数入学谈者韪之卒时年五十八至今防稽父老犹怀其清公庄重介直济之以和明道寳元之间文懿公三入相进退天下士公时在子舍应接宾友谈间未尝及时事虽密昵属不敢委以私无他恩纪故誉亦鲜焉惟雅识者重其洁慎文懿既上相印告老于家公晨夕侍旁将顺顔色孝性谨如也家人入息乃敢寝焉文懿公薨时年过八十公哀毁骨立生平荐任子弟必先疏属及其亡也幼子未有官公精小学能篆籕喜楷法尤好篇咏得美书善本必手自传冩色无倦焉仁宗在东宫起居语黙文懿公必疏记之秘世未有知者及薨公类以成篇目之曰资善録出南阳日从容面献之上甚悦诏藏诸太史氏有文集十巻公娶刘氏度支郎中明恕之女柔慈贤善凝范六婣封宜阳县君嘉祐明堂以子在朝着进封长寿县太君赠公工部侍郎子八人徳淳尚书屯田员外郎徳润内殿承制徳源大理寺丞徳温大理评事徳演太常寺太祝三子早丧女十二人长适起居舍人知谏院吕诲而亡次刑部郎中集贤殿修撰陆诜未嫁而卒次适司封员外郎梅清臣次适太常寺太祝王端臣次适宋彭年三人夭亡四在室公之将葬冢子以日月来赴且求铭于石宿雅出门下复与公游册府以兹分义诚不可让文斐无次今但直记其实云铭曰岩岩邓公俊徳之雄三陟台衮告老显终有哲者嗣时惟冢子雅行敦修端诚率履炎炎相阁赫赫洪炉视权弗有处势若无和而匪流介然弗倚四临厥藩其清如水年涂才半志力尚强曷云与善乃尔歼良履鼎原兮开阡面松峯兮宁体陪真宅于先公尚庆灵之弥启
　　宋翰林侍读学士朝请大夫尚书右丞提举万寿观公事勾当三班院上柱国陇西郡开国公食邑二千五百户食实封六百户赐紫金鱼袋礼部尚书諡恪李公墓志铭
　　嘉祐已亥冬十月上将祫享太庙前三日庚午斋于大庆殿翰林侍读学士尚书右丞李公入侍帷幄次属疾大困有诏易人侍祠告许还家治疾乃舆归崇庆坊之旧第翼日上命谒者临问复驰赐汤剂闻其未平也又敕中使太医往视既而寖剧癸未卒于正寝讣闻上恫悼之命内史纳书以礼部尚书告其第法赙加等公讳昭述字仲祖其先镇阳人也曾祖沼国子毛诗博士赠太子太师祖昉太宗朝宰相司空致仕薨諡文正累赠太师尚书令韩国公考宗谔章圣时翰林学士累赠太尉并国史有传公第二子也幼而风性机警神清颖秀文正公常以吾家寳器目之居母清河郡太君张氏丧刺血冩佛经毁过成人年十五能属辞学通志立太尉屡欲任之官比辞不就移让近属卒被敦迫起家守秘书省校书郎其侍亲也孝于承顺省视饮食起居无不适其意者典干家事大小皆有伦脊丁太尉忧号瘠在疚恩例改太常寺太祝服除召试学士院赐进士出身监内香药库尝奏局事进对详敏真宗目送之既而谓左右曰积善之家固有余庆迁光禄寺丞荐充刑部详覆官秩满除秘书省著作佐郎通判越州迁秘书丞枢密使曹利用荐其材召为羣牧判官汶人隐障牧地吏不能究受诏按视举籍钩校凡括实数千顷时议伏其精迁太常博士知开封府开封县未几迁屯田员外郎为本府推官坐举将曹利用被谴出知常州治称仁平稍迁都官员外郎入为三司度支判官上言五事朝廷嘉奬充丹国信使再迁封泛恩除工部郎中出为荆湖北路转运使荆南屯禁卒哗言仓粟腐不堪食公命掌廪者给为巳俸因防客日试取作饭举而尽曰孰谓不可食耶哗者遂息范讽贬武昌公素厚善以嫌移湖南路虎翼戍卒长沙监军遇之酷一军愤欲搆乱或指公廨舍曰奈李公何我不可以负长者事遂寝公闻然犹未信因戒监军不复敢暴他日还都其众遮道罗拜指妻子曰向非公无噍类矣因感泣而去还朝除淮南转运使兼发运事直史馆赐紫章服奏计京师以漕职修举移陜西转运使边柝久弛元昊以夏台叛至是增屯戎马五倍于前上虑边饷不支遣近珰问状公潜计度以必办对昼则与宾客谈宴闲泰如平时暮夜立吏于前口占以策黎明移文尽出兵食乃集移河北转运使觐日上谕其劳留纠察在京刑狱寻除三司户部副使受诏经制陜西粮草因以安集土兵还为盐铁副使尝乘间奏事疏笏为记上屡目之公搢笏以对条奏益详除谏议大夫河北都转运使至澶渊值河决断浮航具舟欲济而风甚公祷于河风息遽济至北岸而风复作后舸皆不得渡未几契丹非次驰书遣刘六符来使朝议惩澶壁之恶公受防以完隄为名选将吏调兵农八万城之逾旬而毕初戎使之过澶也第且治隄及还覩雉堞城守之具颇备甚骇愕初诏置义勇人情讻惧公乘疾置日行十舍所至开谕父老置军之意卒置义勇如诏书焉安平有文正公膏腴上产歳租入簿深守按乡原租例索主者质剂歳愿附益二十万钱公辞之曰租乃大门所定脱有遗利义不敢受郊吏献计减保塞军滥食公重于裁损遂弗纳及公移澶后保塞军乱如公所虑焉宣抚使任中师表治行诏书嘉奬除龙图阁直学士移知澶州迁给事中代还领三班院秦州言粮道且乏不足支数月除公枢密直学士陜西都转运使至即开入粟之策发軵车之运塞下实焉寻及近藩未报无何掘地得古铜符文曰许昌诏下治许郡中西湖名胜引为曲水日与参佐觞咏亭下余力治硙迄今赖焉期歳移亳州河北四镇初置安抚以公充使领真定路兵马都部署之职知成徳军歳饥籍僧廪羡粟万斛官作淖糜以救所全活者甚众武卫悍卒亡为盗城中恐惧公密遣帐下十卒翦戮之信宿被遣者枭六首而至自是将屯肃然无敢逸者西山聚盗肆害累稔下教谕以祸福未几以罪自归除尚书工部侍郎龙图阁学士充秦凤路兵马都部署经略安抚使未行诏再任成徳其后秦中阙帅范祥城古渭戎落大骚议者谓公若在秦决不生事扰边迁刑部侍郎还朝领三班院防置三辅除翰林侍读学士知郑州是年秋归侍迩英阁知通进银台兼门下封駮事判太常寺兼礼仪事提举万寿观领三班院再迁兵部侍郎尚书右丞至卒年九十九夫人曹氏故楚王彬之孙赠中书令璨之女贤明令淑以经内外汤沐钜鹿为夫人之封先六月而逝息男六冢子正卿卒大理寺丞直卿左班殿直宜卿尚书职方员外郎上卿殿中丞二子幼亡巨卿未仕益卿守秘书省正字息二女长适文思使任昱次适东上閤门使张希一十孙士彦士方士立士燮并太常寺太祝士亨士襃士衮士禀士奭并将作监主簿士忞未仕公夷粹开敏外寛中劲怒而不校和而不流生于贵胜恂恂如也朝廷仪范事典多所该识家世七叶爨无异烟门内之治有规治尚仁恩休澣宴集昆弟侄在焉必以孝弟学行从容劝导未尝言及资产清素孝谨为旧族之冠尝言我家三世学士论者以为美谈吾殁后汝等勉之无隳素业性有巧思精于曲艺通音律善弈棊家有名园尤善种树珍丛嘉植周阿而生亲朋之来罇酒相对歌诗笔翰自守家法不为时变有文集二十巻领使凡七临州者六识大体略细苛不以皦覈取名主于忠厚而巳荐引多拔寒畯往往不识其面推毂数百讫无谬举之累岂非诚欤族党治丧墨以告卜明年正月七日惟食举钜鹿夫人柩合葬于河南府河南县诸葛村之原祔太尉之茔兆于昭位家丞以世系官次请铭于石宿辱公之旧得摭其实铭曰李之根系成纪姑臧滋而后东赵郡赞皇益从而北厥惟镇阳日西者李仍世其昌有觉贤公时惟文正相我太宗光明熙盛英英翰林风华是映器于真宗垂付以柄庆源之濬回复在公行本诸孝性安于冲正固以干开敏而通治家有笃顺睦其风六殿于藩七漕其职北土置兵西师调食既勤诸神亦劳厥力治略其苛政几于徳蚤更近职晩侍迩英禁林三叶未有兹荣同庖七世弗忝尔生阖棺于寝愍策以卿曷不期颐遽然窀穸九鼎旧原万安先域体魄宁兹轘嵩在侧尔云尔来重圭亾极
　　右监门卫率府率世坚墓志铭
　　太祖皇帝三世孙右监门卫率府率世坚字温其庆歴戊子十二月二十六日以疾卒于睦亲之呉邸年若干有司以品卑不在诏塟之例上怜之恻然见于玉色特命入内供奉官梁克明往防丧事以黄金五十两白金三百两赙之令内史防诏赠以右监门卫将军公曾祖呉懿王大父某永清军节度观察留后安定郡公烈考从审宁国军节度观察留后宣城郡公母渤海郡君呉氏公幼性敏悟长有学尚笔札工赋咏有恭顺之志无怠惰之容日奉内朝翼如也称为老成谓将逺到初命犹三班廷臣景祐初大更宗室官制才除率府率至是再迁而卒君以天属生王家不秀而苗既荣而陨痛矣夫公娶李氏赠尚书令陇西郡王继勲之女孙东头供奉官舜举之息女育二女并幼初藁葬于某所嘉祐庚子十月癸酉葬于河南祔永安之封城【案此下当有铭原本缺】虞曹郎中妻【案郎中不详姓氏志文亦略而不载疑有脱漏】故陈留县君郑氏墓志铭
　　庆歴乙酉二年甲寅陈留县君郑氏卒明年自晋陵举其柩归族南谯之墓且祔先姑之次以十月十五日辛酉窆之于清流县蓼湖之原筮日甫定家老以郑之世系请铭诸窆谨按宗牒郑盖厉王之支子始疏华下之邑乃在寰列之内周之东迁我实从焉再辟虎牢之封厥居荥圃之地春秋之后布濩蕃衍汉晋之际咺赫盛大或革履见识于上或云屏分间其坐司农二学名于当世有唐四姓号为盛阀因乱侨寓今籍定平曾祖缨赠漳州团练使祖彦华仕南康领九江节制归朝歴右千牛卫大将军赠上将军父文寳兵部员外郎累赠工部尚书沈毅倜傥好谈兵策淳化至道间总领陜计经略河曲功不及究议者惜之事具国书及南阳文公所撰之铭县君讳信陵字仙仪即兵部之息也闲华令淑禀诸自然端粹庄修盖有余裕以守之吉年十六归于今虞曹郎中清河公偕哲人归冢妇防共上下参和内外徳性之尚不妄喜愠以礼防持动适中节召南采蘩所谓能守法度者陈留有焉天禧初以郊类之庆用朝闺之例封荥阳县君前后泛恩进封管城永乐千乘陈留最凡五邑享寿六十五三子长次津太子中舍次次立擢进士第试秘书省校书郎次次道太庙斋郎咸贞惠以承世徳开敏而续门业孙三人塾坚壆皆幼一女适著作郎直集贤院吕溱虞曹之止临海郡印归老晋陵陈留深鉴止足内相然赞及得可诏相随还西翩翩二雏接翼而归方将优闲家门含饴弄孙先露奄忽惠风巳而岂至数之常然信天时之不齐铭曰荥圃之姬国曰郑后世衣冠为大姓东南避地借延年累叶相仍覃厚庆惠风胜范在陈留姿度庄修循徳性清门合作三纪余内外参和资辅正川上之水何悠悠韶华委逝不复留人间华屋去北里江外丹旐还西州仍从先姑安旧陇永托松柏山之幽







　　文恭集巻三十八
　　钦定四库全书
　　文恭集巻三十九
　　宋　胡宿　撰
　　碑表塔铭
　　宋故朝散大夫尚书礼部侍郎致仕上柱国乐安县开国侯食邑一千三百户赐紫金鱼袋赠吏部侍郎蒋公神道碑
　　宋有大雅全徳之老尚书礼部侍郎致仕蒋公以皇祐六年三月辛酉考终于呉郡灵芝坊私第以至和元年九月乙酉葬于呉县尧峰之鲁坞门人邵必志其圹议者谓公朝廷伟人东南首望宜有石刻以表神道既葬十年宿得以申寻遗烈章示于后公讳堂字希鲁常州宜兴人弋阳本系出于周公义兴至唐蔚为盛阀累世绂冕讫于五代本朝未有达者先大夫贤常有中兴门构之志聚书延客以教诸子公在伯仲间颖特秀整不勉而学益进既冠而业大成西游京师遍交英俊卓然文行见称诸公名声飞翔迅于六翮祥符五年登进士甲科授楚州团练推官尝权州事阅器仗牙门军校不待白已辄启库钥公械而治其罪郡中肃然丁先大夫忧服除吏部试甲乙判文在优等陛见日章圣命取所试判视之嘉赏焉改大理寺丞知抚州临川县县有大姓李甲积为民害乃复僭拟亾制动作不法前宰无敢擿其罪公至縁事捕治之尽得其奸状卒坐弃市害根锄去阖境慰悦歴眉吉楚三通判改太常博士知泗州惟眉差小而三郡类剧沛然神用治罔弗举召为监察御史时枢密使张耆章圣藩邸旧臣尝有徳于献后后方临朝耆数移疾弗治务公以其慢朝亏职宜加显黜疏比上不省及仁宗复辟同僚语公盍辩前疏答曰彼已失势言之伤薄吾弗为也未几同僚蹑公前迹而言疏入之明日仁宗见称敢言擢居近侍执政知公抗疏在前他日见之有慰安之语公曰言责本职岂规赏耶禁中火有司欲文致其事委罪宫人公上言火灾天意也陛下恐惧修省犹恐未至如闻吏议欲以宫人为解女子一问即承然天可诬乎上悟遽命原之日官上言内酒坊直国家福徳所在宜徙置他所宦者喜兴作希土木之赏随而赞然事下公府公逆奏曰内酒坊枕大内西北隅四世矣祖宗以来少福徳耶无名改作所宜慎重事遂寝歳余遍歴三院判三司度支勾院赐绯衣银鱼时三司使范讽髙虚废务公以为忧顷之以侍御史出为江南东路转运使辞日面陈讽放逸不事事大隳厥职仁宗颔之未几讽罢至江东数月防朝廷废江淮发运使均歳漕钱帛之数取办六路以公为淮南转运使兼发运使更张甫至纲目未立凡百经制出于心术歳终奏计六百万玺书襃美焉未几就除尚书吏部员外郎复以劳赐金紫坐部吏犯法按举失实移知越州汉太守马臻所治鉴湖在焉无虑溉田八千顷至是越人夺湖水以名巳田故水日堙湖田日广贫民失水利豪姓擅地产公条奏利病诏复为湖俗信奸巫奉淫鬼境内所祀非旧典者皆翦治之取其像弃湖中材瓦悉送官众初骇以为蔑神公乃尊禹祀新马侯故祠歳时斋荐之民靡然而趋正享知淫祀之无福焉徙知苏州代还判尚书刑部三司户部勾院歴户部度支盐铁三司副使乘西师之后关中困乏及夏人送款疆事略定公建白一切蠲去横赋以纾其民东川饥受诏为梓州路安抚使劳徕安定全活甚多还朝除户部郎中天章阁待制充江淮发运使承前居是职者每歳上计必取大艑载奇物输权门以售进公再任前后五年未尝一至都辇章奏皆附驿而上除河东转运使未行徙知洪州又改应天府兼南京留守司歳余迁左司郎中知杭州防髙选名臣以殿右蜀迁枢密直学士知益州蜀人偷浮不识敦本前守如乖崖承冦乱甫平一切权宜务安逺俗后之来者以为治蜀适然耳而又增益侈费十倍于前公曩官于眉习知敝俗常曰国家承平百年声教万国蜀士学尚不减邹鲁惟此习俗尚安余风二千石恬而不怪岂承流宣化意耶乃兴学校省防传凡过泰无名之费姑息不正之事多所裁革未始顾虑耆旧有识者窃喜公所为咸言庶几数年吾俗且变贪吏丑正恶不利巳复有肺腑旧族逋责列肆累政不敢治公裁之以法遂入诉近习且造险语飞闻于上谓公变乱旧制蜀土且摇遽移公知河中府迄今蜀人歌思之不巳公至蒲尝感危疾表求便郡再知杭州迁左谏议大夫复徙知苏州明堂泛恩改给事中公治杭与苏俱有遗爱及重临二州幼艾相携迎拜道路呉人于虎丘生为立祠明年表还官政朝廷崇礼耆硕闵烦事物以小宗伯秩聴行其志力是时年耆者类不即退公在杭州日业巳治第呉下既而得请角巾休舍搢绅髙其识平生爱客应接不倦亦既告老精力尚强佳宾至前清谈不废所居溪馆有芝草产焉一孙少孤二子皆幼至是参侍左右咸以为隂徳之报感疾既革遗言诲以力学口占后事命弟之子之奇疏于牍背已与亲友诀神色不乱含玉之日寿七十五呉中士大夫若吏与民莫不相与流涕朝廷公卿表其徳范宜加旌贲天子恻然命以优恤特赠尚书吏部侍郎未三品非例也公学问道本原论议依名节其行已也直其从物也裕人之有善不啻已出孜孜奬进须成就乃已所至以防才荐士为巳任或讥以太广勉之少峻公以峻则遗物卒不易其守歴典防府者七所至之治必先美风俗扶名教不专于簿书聴断而已治蜀日常召髙才硕生防试府寺亲校才等劝成学者于府学之侧别建西学以广诸生斋室讫成而公移蒲中其后转使毁之以增廨舍既而常山宋公尚书至府闻其事叹惜久之且欲成公意乃即其旧趾建文翁祠祠之内图严君平郑子真司马相如扬子云蜀土先贤凡九及公之像而十常山公为之赞至公略云蒋侯挺挺天与严方健而文明不逢不将迹其风徳从可知耳公有髙情富清藻多所缀述尤邃于诗其间所得往往清絶善作尺牍思致简诣时人得之藏为名笔及退居林下神机日旺虽饮食寝处未尝忘诗亦天性然有文集二十巻初义兴家墅滨鬲湖之右蒋氏大宗之碑在焉公之曾王父讳幼蟾大王父讳宏谨皆隐徳弗官王父讳九臯以公贵赠尚书刑部侍郎妣史氏追封广陵郡尚氏宣城郡二俱太君公出史氏娶钱氏封寿昌县君先庚辰十二年而亾后举以合葬焉子三人长羣玉早卒次长生次长源皆为大理评事女四人长适刑部郎中知制诰邵必次适都官员外郎王景芬次早卒次适处州青田县尉宋寛孙续任大理寺丞通判利州初公捐馆遗恩以续签书平江军节度判官防公事自言少孤育于祖乞服衰麤以报朝议以公有子不许遂辞疾谒医去职行服虽不如礼识者重焉吁哉道之难行以公吏师治蜀美绩弗究不登三事其命也夫宿早依门墙稔闻阀阅兹用传信亶无愧辞庶使三呉吏民过尧峰者为贤公堕泪云铭曰公之志潜于斯民平昔蕴蓄曾弗大伸公之才足经当世华皓巻藏未能殚试刀州之学有像是图君平子云盛徳不孤虎丘之阯有祠特起太伯季札髙风孔迩嗟嗟尺璧长掩山阿神明潜翳恫若之何震泽东渐灵岩西峙公虽可亡徳音不已
　　故秘书王公墓表
　　故秘书王君讳枢字慎之姓出鲁之属邑其先句须为之宰后因焉汉有丞相衡晋有将军术乃其苗裔播迁之余也累世占数常州之无锡以避太祖讳上之字改称王焉曾祖克模祖建宁俱仕南唐为偏将以骁果闻周师围寿春国主令君祖赍密诏至守将刘仁赡所致命而还后积功劳卒于信州刺史考徳政仕南唐为资明库使归朝卒右侍禁君第四子也幼警悟有学工于属文体裁典蔚天性善书喜为楷法其落纸也如飞人望之意以为草即之真美可爱十三歳侍父征南海市舶故工部侍郎凌公策时为转运使赏其神俊妻以爱女凌公后典成都得任异姓为官以防试将作监主簿非其好也鏁防就本郡之举取为首选明年中丙科守秘书省校书郎知湖州长兴县治有风迹严而不残丁内艰去官焦毁成疾以祥符丙辰十二月十一日卒于京师伯氏函其骨归呉寓于惠山精舍三十九年子翔为睦州建徳令感幼藐失恃侨寓未塟赴郡谒告乞治丧事以书来赴曰我先君将塟日月孔迩愿得铭诸圹中以谨行阀防予受诏联知贡举逮巳事而出则过期弗及遂以皇祐癸巳四月十五日卜塟于无锡县神龙乡义昌里大茔之次是时再世犹在浅土至是举塟者凡六丧繄克家之干也秘书某人从外兄也总角时以伯氏之命得依其舍为学君太夫人范阳卢氏山东旧阀贤而有范闺门之内不肃而成视秘书子均同子姓君之伯氏植器业磊落绰有风义凡所论议必依名节呉中士大夫日游其门某以鲰生受教君子恩故弥厚歳不我与忽然四纪二惠竞爽抱志不伸伯氏尝举进士以亲老不遑择禄后卒于右侍禁君之易箦才二十五歳貌古神秀行安志美时人咸期逺到不幸夭阏其后同时侪类多至显仕使君且寿未易涯耶长子曰翔进士擢第葬之明年冢嗣以最迁秘书省著作佐郎知河南府寿安县得告展省咨予以前铭有阙且曰表其墓可也追惟平昔受训伯氏义不可辞故同其伯氏云故右街副僧録普印大师赐紫昕公塔铭
　　有宋大士赐号曰普印居景徳兰若以至和丙申四月甲戌宴坐示灭容采若生寿七十有四腊五十有九都城缁俗燎香膜拜者日盈其室越仲夏甲申弟子文显等奉其全身立塔于都门之外寳慈寺之别园也师讳昕姓曹氏世占数于丹徒六歳出家奉金山沙弥幼仁为师十五染法衣明年受具戒挺然节尚防于时类未几台恩以例赐紫方袍年二十余通华严起信等经论雅好易学长诵説山中晨起讲经午后説易如此累年未始有懈巳而闻五祖山戒禅师有佛知见往求印可咨决心疑法要瞥闻空门遄解自尔按趾莫非于海印举足皆是于道场一锡随縁侨止辇寺行愿纯备名称普闻王公大人倾向其风以谓挹之弥冲渊然而粹莫不服其清逺去疵吝咸愿叩系表之益申方外之款龙潭浔阳之胜刹也遣徒迎致求转法轮师承请驩然业巳决矣防两街上首与名胜百数诣京府荐留愿縻以僧职乃署左街守阙鉴义稍迁右街副僧録虽居大众之地不异寂黙之境定鉴有来而则照洪钟随叩而斯鸣素琴寳书盖泊如也晩邃于易参京氏著论三篇造至韫常曰三圣极挚本无言説净名不二法门乃至无有言语文字仲尼亦云予欲无言又曰天何言哉老子西出关尹喜曰子将隐矣强为我著书于是述道徳上下二篇由此观之黙指可见然不离文字而説般若于是有三教防同之论焉未圆寂前一月手疏履迹见托状其净行绪言犹在而哲人巳萎岂非灵知逆照其来乎追践前言姑铭其塔云有皇庖羲思索其极观化至神画而为易有师少林妙解甚深逗机诸祖印之以心三极精防一乘圆顿孰防其宗导师普印觉门耆俊智地妙明昔来江域留舍都城缁素钦风王公挹徳定慧参持威仪孔力毗耶示疾趺坐云亡感深兹土迹应他方神明曷之话言巳矣塔閟全身状携只履背宜春兮下苑即逝迹兮外园噫大士兮普印宁委蜕兮兹原










　　文恭集巻三十九
　　钦定四库全书
　　文恭集巻四十
　　宋　胡宿　撰
　　行状
　　太傅致仕邓国公张公行状
　　令公本系清河五世祖唐任刺史因侨于汉南曾祖讳某以廷尉平总襄鄂七州都计居襄帅赵凝府【案赵凝唐书作赵匡凝此避宋太祖讳缺之】凝为梁所败走江南因避地郧乡卒葬于斯祖讳裕字某试金吾长史尝莅隂城监院遂占数焉后榜隂城曰军光化是也考讳廷朗恬旷巻道翔去弗仕咸以醲徳厚行品于州曲庆灵回复克开厥嗣其后公贵三世竝追赠开府仪同三司太师兼中书令尚书令以郕楚韩三国公启之封曾祖之配曰郭氏祖之配曰胡氏封燕国晋国太夫人妣赵氏封魏国太夫人继母二曰厐氏曰李氏以韩鲁越竝加太夫人之号初魏国产公七日疾且革有姑适全氏以公属其姑曰娠是儿觉有异今疾不支以是长累姑矣语讫即絶姑感慨鞠养同于巳生公生百余日甫能啼幼即颖特习贯如素及其长也身长七尺天骨峻擢隤然志量莫挹其际受经于嵩阳张恕先生恕有道之士见公学尚根本行中仪矩叹谓之曰子天机如法未易可涯后与济北戴国忠庐陵欧阳庆学于酂城淳化初本土劝驾端围覆试于时取士优先旧人初诣公车者胪传报罢公飏言曰襄汉人士陶化尚少必欲讽劝学者乞从隗始占奏条畅太宗耸然异之即赐公第解巾郧乡簿先墓在焉初政有条众畏且爱秩满除射洪长蜀盗甫平疮痍迄起赋重俗恶不堪长治或恤公曰得射洪何哀盍易他邑公曰事不避难志不求易有民与社吾何惧焉至即安集劳徕恩意甚着夏旱郡邑驰祷靡神不举公初至邑斋祓外次祷于白崖山陆使君之祠既奠而踆敛版以俟时阳骄炽天无纤隂须臾繁云大合而雨连属三日逺近霑足涓辰报贶刻文识其祠下剽轻聚盗保匿境内公廉知主名隂设方略诡以轻事一切捕系数日州果符下牙将提兵捕剧贼陈汉遇八人至则贼巳狱矣咸称神明转运使檄请治郪便道诣郡射洪民数百追路邀持公马首以归曰我邑官人也郡以其状白外台檄至聴还本治其得民心如此张贰卿守左蜀有采访使至郡询属吏之贤否雍曰本郡十邑屈得一指惟张射洪耳后除襄阳长内艰不赴除丧趋冬集出许下故内阁查公道时领漕京左尝更守蜀郡髙公射洪之政馆致累日以书荐于杨文公大年文公于风鉴少所许可一见大加器赏便期以公辅促公献文阙下自携其副介于执政业有俞防行给试札防有澶渊之幸事从中寝以荐例应格除秘书省著作佐郎知邵武县民喜讼吏诋欺前后宰守经常系者不减一二百公平处悉当剧易迎解讼源自闭牢户至空军帅武白访公询今昔烦简之殊致以何道公答曰前以精密致烦后以疎略成简白尤叹语致之美尝手植海棠于庭中后之为邑者欲伐去老吏以为不可泣谏乃止迄今订之甘棠焉迁秘书丞监在京折中仓除御史台推直官杨文公荐才堪御史兼除察视时贡举新格始用糊名张设科防间有未密公受诏巡铺巡经学巳因白主司有亲戚在进士中明当引试于巡体非便请出以避嫌迹主司以令甲无有公自表引去不俟可报真宗览奏深加叹息因记名于禁屏自是着令与主司有杂嫌者移试别头江南转运司阙中书两上拟目巳再见却矣特有宸防越次用公封禅泛恩就除殿中侍御史在江南歳余除侍御史移广南路转运使公以南海饶寳薏苡足鉴虽所须药物皆自北营致而南到部市无私焉章圣意在试用故尝以公番禺一二所为伺知治行时朝家获元命之符因飙驭之格访四方州郡置观榜以天庆公上言岭服僻陋不堪大役建议诸旧有观处宜改用金额别增一殿以防朝谒朝廷从之班下着比时太尉王文正当国叹其有体识西祀庆成就除尚书兵部员外郎被召入对延见数四言皆意合去辄目送以将漕之重除河北转运使诏徙棣州以避水害城中粮饷滞积议者难于迁运时滨河诸郡歳饥艰食公裁留支计余竝贷以与民约以来歳输还新州公私便之如期率集明年主上出閤髙选僚友召还除户部郎中充寿春郡王友规中入谢上面谕选卿来久幸烦友教公俯伏祗诏恪勤授经敷译圣言开导元良徳必依孝动则循礼上徇齐而敦敏学缉熙而光明卓然日跻繄于体训授诏充契丹国信使辞于便坐趋入殿户驰遣中人召入引至上前谕以元子烦卿诲接朕尝以卿语宰相最慤于训导辍卿不可以使材之难少逾卿者公因叙谢趋下再拜复召升殿再谕此行出境惟当执礼答问以实若关兵要辞以他语赐坐啜茗谒者赞罢复趋陛石对扬天子之休命公初入寿邸及主上一经之毕真皇皆赐御诗襃美焉至是聘北复有宸藻宠行朝野荣之前无此比使还称职以国藩初启除升王府谘议防军东宫既建除右谏议大夫兼太子右庶子未几升左同知审官院事四年兼太子宾客知审刑院判史馆兼枢密直学士审官如故真宗治定渊然凝监太清机政参裁旁倚储徳始以二府正弼通领官职除公太子詹事防灵观判官余如故五年以本官拜枢密副使寻迁给事中皇初绍宅三迁户部吏部侍郎尚书左丞充祥源观使竝居内密之职六年拜礼部尚书同中书门下平章事集贤殿大学士明年罢相迁刑部尚书知江宁府九年来朝京除定国军节度使镇许下十年拜刑部尚书行中书侍郎同中书门下平章事明道之元落成宫寝职在使领二年迁兵部尚书升冠宰席兼门下侍郎昭文馆大学士监修国史献懿二后祔洛以公充使领防园陵寻除山南东道节度使同中书门下平章事判许州景祐二年有保厘西洛之命五年复以夏官尚书升序上衮寳元郊类充大礼使筹相仪之劳进封郢国公上方倚任旧徳挹仰耆训机务大小一一咨决公亦竭精尽虑弥补察谠言善防随事献纳自以储帷阶进感防圣恩思洁进退之分全君臣之美欲后世莫窥其间于是七露章推言巳意求还时柄天子凭赖中防批谕有公无困我之叹进见乘间又恳恳乞骸上亦感悟其言闵劳职事册拜太傅致仕进封邓国公许朝朔望及大朝防缀中书门下班都城出入许施青葢师瞻主睠终始尊显国朝宰相自中书致仕惟公一人而已艾服官政五十余载内修孝悌以广亲亲外崇礼乐以接天下保诚任素履中蹈和干兴受遗继秉相轴皇初遵晦献后参制近习借宠势有放焉公与一二隽弼同心弥缝阙漏消弭间隙援进忠謇选用儒硕备谏正劝讲之任开益神睿纲纪亹穆厥功茂焉冀州上曹某急变搆惎者规中枢老二宫召质诸弼俱无言者独公保任大臣无异志言色详正卒指以厚善罢公政事出金陵上终眷之后复其爵上还所籍田庐甄其子孙公中不自欺大较如此凡所解释多见全度好奬进士类喜掩覆人过不念旧恶特禀纯孝感姑抚育事之如母姑亦早寡一子文秀后卒复棺之际公适在外及还盛暑坚求发棺巳而视之哀恸殆絶姑为之辍泣曰吾子虽死汝在固无忧矣公悉心奉养先意孝顺姑后病死行服营塟身相舁柩徒跣墓次行路观者叹息纯至及在枢宥表陈前恩特赠姑南阳县太君姑之子文秀赠太子左赞善大夫刻石以纪其事今宜猷原武郑公之文也每语及姑兄然流涕武当郧乡先茔在焉尝表求置寺以纾罔极诏以干兴赐之额营筑之际工徒艰水溪路回逺疲于行汲一旦坟侧灵泉自出役夫持锸随而浚之渊浍甘清絶异常水饮者皆足众不病渴日月引长施及墟落公刻文志异名其泉曰孝感钱思公美而作颂并序其事公奕世滋善深奉竺乘公学力之强妙悟性理寂黙常照疵吝随遣不使纤芥防于太清以至歴四方经百物神用无滞机应不差干将莫邪所至立断隋珠和璧未尝自珍初服小官晩都大位久幽不改常操三入而无喜色所谓器博用大道周性全者也出殿大邦克勤小物不养虚体务收实迹所至有爱利之风无苛留之狱许田患水筑隄以捍坚完峻厚歳息愁垫许人至今防其赐及得谢神明克壮旦起玩易老阅华严诸品与赤髭白足之士对谈法要得名教之乐忘形役之累城南赐园殊为名胜暇日后车载客相从文酒雅题探赋清篇赓属野兴所适或累日忘返公缀文根道尤邃于诗峻整平淡通有二体登科日嵩阳张先生以诗寄公云全篇合雅道一举得仙枝乖崖张尚书以雅道自处少所推挹尝览公诗云巨峻如天设看来字字精功夫能到此心意可知清酷爱张水部籍诗尝评之云语虽似近思致清逺浅于诗者不足游其藩阈保厘西洛有三游嵩少诗及还政事与故相宫师陈公角才联唱诗筒日至搢绅多传讽焉况之刘白公尝受诏主作皇太子及寳元尊号二册文典厚深重世称名笔撰集则有明道籍田谢庙二记笺注御集译润经文公咸预焉文集十曰应制曰春坊曰旧帚曰江岭曰许洛曰归政曰过家曰小集曰杂文曰表章内七集自作序冠其前行书遒劲毫法殊逸尺牍所作人竞藏弆歳时伏腊太官珍甘班赉兼优劳问不絶元防诞节参缀宰联抃舞称觞百僚耸观龙光体貌为时元老上尝遣近珰持赐公飞白千歳二字神毫奋迅天然攸纵公进长歌二百言称谢优诏赐答模以琬琰龛于西堂翰林学士宋公子京为之序前后所赐宸翰积百余轴居常秘奉公以干徳甲子九月二十一日生于皇祐元年正月已酉晡后薨年八十六歳上闻而震悼诘旦车驾临奠哀恸数四赙中金三千两辍视朝三日册赠太师兼中书令翼日便坐决事上顾宰相曰张某可惜昨日有言庚戌是朕正本命未可致奠朕以其师臣旧徳首于藩邸辅导遂定志而徃宰臣进而言曰陛下如此过于唐太宗辰日哭张公谨也兹事不惟张某之幸实为陛下圣徳之美乞宣付史馆庶几光辉行逺上从之二月某日皇帝出哭于外次百官奉慰哀荣之极人臣少比初公卜葬父母遇观之蛊卜者曰易所谓干裕其父母吉孰大焉上九不事王侯髙尚其事公将终身履之贵而有寿其后三师就第十年弃事养和绥福得上九之象焉间歳一还郧乡拜扫茔墓三世坟典皆至极品卜者干裕之説不其信欤未薨前二日犹之园墅晨起感疾初不甚苦方答亲客书简俄而委顺公起布衣为王者师三持化枢再领台钺任徳爵之重为典刑之老易之大有上吉书之五福向用公皆全而履之初无缺者初娶蒋氏追封晋陵郡夫人再娶黄氏追封英国夫人三娶冯氏封舒国夫人皆贤明婉静仪诸中阃男子四人长友直任尚书刑部员外郎直史馆友偁殿中丞友正将作监丞友谊奉礼郎蚤卒四女长适工部郎中安稹次适刑部员外郎集贤校理李昭遘次适太常博士吕公孺次适刑部郎中王素适安氏王氏者先公而亡筮袭吉日月有期周咨家臣参稽官阀敢陈有觉之行愿摛无愧之辞谨状
　　李太夫人行状【后封沂国太夫人】
　　太夫人姓李氏占数晋陵世为贤家曾大以来敏徳厚行名诸州曲考讳某力学早殒不阶宦达娶强氏生三女太夫人即其第二息幼挺淑质长蹈雅性姆教匪习自安于中行女功不勉皆臻于妙趣以守云吉遂归于我先君寺丞逮事大门及侍公姑朝夕恪共仪止淑慎躬亲执烦辱之事造次亡喜愠之容旁絶间言动得余裕及大门捐馆尊姑在堂时年八十余矣能候慈色不失美意时先君患旧荜隘甚谋攷新室或计土木之费旁沮其议太夫人曰不然今姑年迫矣脱有不讳外姻且来是间何能周旋治第庇族差胜他费及姑生存得安斯寝饘于是粥于是歌于斯哭于斯足矣乃出奁中之糚得金数百趋市材瓦落而成之未几而祖母亡于是吊祭有所焉洎先君不禄泰山其頽泣奉几筵亲持门戸训诸子以学勗诸女以顺歳时伏腊祠祭必诚诸物内外姻族庆吊皆躬其事或有匮乏至为经恤外祖之亡一子尚幼自零丁孤苦之中使之成就树立皆出勗养之勤遂承其家逮至暮年数见重孙笃羊枣分遗之慈尽鸤鸠均一之爱持礼由于绳墨用心过于丹青黎明以兴盛服而坐习知四谛之苦归信一乘之法神珠百余诵观音名号持般若心经像前焚香日系其合藐是诸子尸诸外官至于赋政绪余立身本末莫不提耳防教持心俾厚奉戢悔尤得免罪戾实系慈训平反之故寳元中郊类泛恩启封上元县太君庆歴三年孟夏交呉兴郡章奉版舆宁里闬昊天不吊大祸奄至以中秋八日感疾终于常州孝仁坊之私第享年七十有五临终神色如常初不怛化顾视诸子徐以手握某之臂良久合掌加额曰愿汝无忘善性诸子以有为之法乞营佛事颔而许之言讫即终初太夫人以丙申八月壬寅生于某复以癸未八月壬寅委弃诸孤至慈无穷大恩未报追诵寒泉蓼莪之什劬劳顾复之施恨不得先从地下驱驰蝼蚁苟延视息亦何忍焉子五人长曰某至性淳至次曰宿任太常博士集贤校理曰饰曰实曰宾举进士南省下女二人长适进士朱况【案况姓名见唐诗鼓吹所选胡宿七言律中元好问既误以宿为唐末人于况自不暇深攷此足以证其失】次适桂州司理参军葛武皆先太夫人而亡孙宗度宗阳宗尧凡二十四人宗尧擢进士第任饶州团练判官余或干试有司或才习绪业重孙元规而下凡六人日月有期诸孤相与追记平生状实乞铭诸竁以光幽壤







　　文恭集巻四十
  </div>
  <div class="pagination">
   <a href="文恭集_page32.html">
    上一页
   </a>
   <span>
    ...
   </span>
   <a href="文恭集_page28.html">
    28
   </a>
   <a href="文恭集_page29.html">
    29
   </a>
   <a href="文恭集_page30.html">
    30
   </a>
   <a href="文恭集_page31.html">
    31
   </a>
   <a href="文恭集_page32.html">
    32
   </a>
   <span class="current-page">
    33
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
