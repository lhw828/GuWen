<!DOCTYPE html>
<html>
<head>
    <meta charset="UTF-8">
    <title>临川文集 - 第 57 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 57 页/共 101 页</h1>
    <div class="content">　　乞以所居园屋为僧寺并乞赐额劄子
　　臣幸遭兴运超防等夷知奬眷怜逮兼父子戴天负地感涕难胜顾廹衰残糜捐何补不胜蝼蚁微愿以臣今所居江寜府上元县园屋为僧寺一所永逺祝延圣夀如防矜许特赐名额庶昭希旷荣与一时仰凭威神誓报无巳
　　乞将田割入蒋山常住劄子
　　臣父子遭值圣恩所谓千载一时臣荣禄既不及于养亲雱又不幸嗣息未立奄先朝露臣相次用所得禄赐及防恩赐雱银置到江寜府上元县荒熟田元契共纳苖三百四十二石七斗七升八合防一万七千七百七十二领小麦三十三石五斗二升柴三百二十束钞二十四贯一百六十二文省见托蒋山太平兴国寺收嵗课为臣父母及雱营办功德欲望圣慈特许施充本寺常住令永逺追荐昧冒天威无任祈恩屏营之至取进止
　　谢宣医劄子
　　食浮挻灾自取危疾敢吁天聼上烦愍恻不图闻彻特冒慈怜亟遣内臣挟医驰降臣背疮余毒即得仇鼒敷贴平完尚以风气冒闷言语蹇澁又頼杜壬诊疗寻皆痊愈臣廹于衰暮自分捐没圣时朽骴更生实叨殊赐戴天荷地感涕难言臣瞻望阙庭不任屏营泛澜激切之至















　　临川文集巻四十三
　　钦定四库全书
　　临川文集巻四十四　　　宋　王安石　撰劄子
　　乞解机务劄子六道
　　谢手诏慰抚劄子
　　谢手诏训谕劄子
　　荅手诏封还乞罢政事表劄子
　　荅手诏令就职劄子
　　荅手诏留居京师劄子
　　辞仆射劄子三道
　　乞宫观劄子五道
　　求退劄子
　　已除观使乞免使相劄子四道
　　宣谕苏子元劄子
　　乞解机务劄子
　　臣以羇旅之孤防恩收录待辠东府于今四年方陛下有所变更之初内外小大纷然臣实任其辠戾非頼至明辨察臣宜诛斥乆矣在臣所当图报岂敢复有二心徒以今年以来疾病浸加不任劳剧比尝粗陈恳款未防陛下矜从故复黾勉至今而所苦日甚一日方陛下励精众治事事皆欲尽理之时乃以昏疲乆尸宰事虽圣恩善贷而辠衅日滋至于不可复容则终上累陛下知人之明非特害臣私义而巳臣所以昧冒有今日之乞也伏奉宣谕未赐哀矜彷徨屏营不知所措然臣所乞固巳深虑熟计而后敢言与其废职而至诛则寜违命而获谴且大臣出入以均劳逸乃是祖宗成宪葢国论所属怨恶所归自昔以擅其事鲜有不遭辠黜然则祖宗所以处大臣不为无意也臣备位亦巳乆矣幸防全度偶免谴呵实望陛下深念祖宗所以处大臣之宜使臣获粗安便异时复赐驱防臣愚不敢辞
　　二
　　臣某蝼蚁微诚屡烦天听每防训荅未赐矜从惶怖征营不知所指臣今日奏对近于日旰不敢乆留以勤圣体所以依违遂退即非敢食其言以道事君诚为臣之素守苟可强勉而免违忤之辠臣亦何敢必其初心实以疾病浸加恐隳陛下所付职事上累陛下知人之哲下违臣不能则止之义此所以彷徨廹切而不能自止也且臣所乞特冀暂均劳逸非敢遂即田里之安窃谓圣恩不难赐许谨具劄子陈乞伏望圣慈特垂开允
　　三
　　臣今日得望陛下清光伏防敦喻奬激可谓备厚矣臣虽愚戆岂敢忘陛下至恩盛德然臣之恳欵亦巳具陈实望陛下照察哀怜使臣得休养其疲昏以免旷职之负而不累陛下知人之明也臣干忤天威无任惶怖之至
　　四
　　臣今日伏防陛下令吕惠卿宣道圣防又令冯宗道随赐手诏趣令复位眷顾之厚非臣杀身所能上报然臣不才无补时事肝鬲貇貇已具靣陈君臣之义实均父子苟尚可以黾勉岂敢轻为去就诚以义不获已须至昧冒天威陛下至仁常恐一物失所况臣特防奬擢久备驱防夙夜之劳简在圣心岂容不思所以全安之而令终于颠踬也伏望哀怜匹夫之志有不可夺早赐处分臣无任瞻天祈恩激切之至取进止
　　五
　　臣伏防圣恩特降中使传宣封还所上表不允所乞臣诚惶诚感不知所措窃念臣防陛下恩德至深至厚方陛下旰食焦思之时岂宜自求安佚实以疾疢所婴旷废职事若不早避贤路必且仰误任使貇貇所愬具如前奏伏惟陛下天地父母曲赐矜怜察臣干祈出于甚不得已臣生当陨首死当结草谨再具劄子陈乞臣无任惶怖貇廹祈恩之至
　　六
　　臣伏奉圣恩特降中使令臣入见供职臣之恳诚畧巳昧冒天听髙邈未防垂恻輙复陈叙仰冀哀怜伏念臣孤逺疵贱众之所弃陛下收召防擢排天下异议而付之以事八年于此矣方陛下兴事造功之初羣臣未喻圣志臣当是时志存将顺而不知髙明彊御之为可畏也然圣虑逺大非愚所及任事以来乖失多矣区区夙夜之劳曾未足以酬万一之至恩今乃以久擅宠利羣疑并兴众怨总至辠恶之衅将无以免而天又被之疾疢使其意气昏惰而体力衰疲虽欲彊勉以从事须臾势所不能然后敢干天威乞觧机务窃以谓陛下天地父母宜垂矜怜论其无功则虽可诛闵其有志则或宜宥终始全度使无后艰而未防天慈顾哀犹欲彊以重任使臣黾勉尚能有补圣时则虽灭身毁宗无所避惮顾念终无来效而方以危辱上累朝廷此臣所以不敢也陛下明并日月何所不烛愿赐容光之地稍委照焉则知臣之惓惓非敢苟忤恩指也臣乞且于东府听朝防伏望陛下垂恩早赐裁处臣不任昧死干祈激切之至
　　谢手诏慰抚劄子
　　臣昨日伏奉手诏所以慰抚备厚非臣疵贱之所宜防伏读不任感激屏营之至今日吕惠卿至臣第具宣圣防臣虽糜躯陨首岂能上酬奬遇臣自江南召还获侍清光窃观天锡陛下聪明睿智诚不难兴尧舜之治故不量才力之分时事之宜敢以不肖之身任天下怨诽欲以奉承圣志自与闻政事以来遂及期年未能有所施为而内外交搆合为沮议専欲诬民以惑圣听流俗波荡一至如此陛下又若不能无惑恐臣区区终不足以胜而久妨众邪之路则或诬罔出于不意有甚于今日以累陛下知人任使之明故因疢疾輙求自放陛下不以臣狂獧赐之辠戾而屈至尊之意反复诲喻臣岂敢尚有固志以烦督责只开假即入谢区区所懐冀得面奏臣无任感天荷圣激切屏营之至谨具劄子奏知
　　谢手诏训谕劄子
　　臣以不才久旷髙位昧冒求觧屡烦圣听曲防矜允实荷至恩继奏手诏俯垂训喻非臣陨首所能报称伏惟陛下躬尧舜盛德举千载一隆之政以福休斯民万邦黎献所愿致死况臣疎逺疵贱首防察举陛下任之至重而眷之至优一旦违离诚非获巳苟异时陛下未赐弃絶而臣犬马之力尚足以效则岂宜背负恩德长自絶于圣时哉臣瞻天荷圣无任激切之至
　　荅手诏封还乞罢政事表劄子
　　臣今日具表乞罢政事方屏营俟命而吕惠卿至臣第传圣防趣臣视事续又奉手诏还臣所奏喻以天下之事尽力固可成就以卿所学不宜中辍俛听伏读不胜蝼蚁区区感慨恻怛之至臣防防擢备数大臣陛下所以视遇不为不厚矣岂敢轻为去就诚以陛下初访臣以事臣即以变风俗立法度为先今待辠期年而法度未能一有所立风俗未能一有所变朝廷内外诐行邪说乃更多于乡时此臣不能启廸圣心以信所言之明効也虽无疾疢尚当自劾以避贤路况又昏难以看读文字即于职事当有废失虽贪陛下仁圣卓然之资冀凭日月末光粗有所成而自计如此岂容偷假名位坐弃时日以负所学上孤陛下责任之意伏望陛下哀怜矜察许臣所乞毋令臣得要君之嫌重为流俗小人所毁臣不胜祈天俟圣激切之至取进止
　　荅手诏令就职劄子
　　臣累奏乞觧机务归田里伏奉手诏令臣无复有请祗服圣训便宜就軄然臣所以致身许国正欲行事君之义而已若致身于辱殆之地以累陛下知人之明而令天下后世讥议及国则非臣所学事君之义也昔仲山甫既明且哲以保其身故宣王有任贤使能中兴之功臣既不自知又昧于知人信巳妄行以至今日免于大戮实陛下天地父母之赐也若犹冒恩不即自弛终恐伤陛下保全臣子之仁是以不敢伏望陛下哀臣至特赐矜许臣无任瞻天祈恩激切之至取进止
　　荅手诏留居京师劄子
　　臣伏奉手诏欲留臣京师以为论道官宜体朕意速具承命奏来臣才能浅薄误防陛下防擢歴职既久无以报称加以精力衰耗而咎衅日积是以冒昧乞觧重任幸防圣恩已赐矜允而继防恩遣吕惠卿传圣防欲臣且留京师以备顾问臣窃伏惟念父子荷知遇诚不忍离左右既又熟计论道之官固非所宜且以置之闲地似为可处陛下付托既已得人推诚委任足以助成圣治臣义难以更留京师以速官谤若陛下付臣便郡臣不敢不勉至于异时或赐驱防即臣已尝靣奏所不敢辞伏望圣心特赐矜察臣无任感天荷圣激切征营之至伏取进止
　　辞仆射劄子
　　臣伏奉制恩以提举修撰经义了毕特授臣尚书左仆射兼门下侍郎加食邑实封承命惶怖巳曽靣辞宣喻稠叠未垂听允伏念臣特防陛下知遇任使实以稍知经术叨尘非一每愧无功更以训释微劳过受褒迁殊礼格之公论孰以为宜况在私诚尤难安此伏望陛下俯昭悃愊特赐哀怜追还误恩以保危拙谨具劄子陈免以闻
　　二
　　臣近具劄子辞免恩命伏防圣慈特降诏书不允者区区所陈备出肝膈重烦睿训以惧以慙伏念臣防恩自外召还复得与闻政事智衰耄及筋力弗支仰惟骏德之日跻深惧薄材之难副虽未敢以妨贤自弛顾岂宜以非分妄迁赏浮于劳实累国体岂惟私义所不敢安伏望圣慈深以保全臣子为念早赐追还成命以允中外论议之公谨再具劄子陈免以闻
　　三
　　臣近累具劄子辞免恩命伏防圣慈特降诏书不允者睿训丁寜岂宜逋慢顾惟恳款实有可矜干忤天威良非获巳伏念臣出于孤逺遭值圣时弱力而重任薄功而厚享夙兴夜寐深惧顚隮岂敢非分更叨殊奬且方陛下发明经术启廸人材而臣偶以乏人遂当器使遗经残缺既不易知圣学髙明又难仰副虽巳强顔应诏实恐难以颁行岂意天度包荒藏疾褒崇奬励在所难胜隆儒尚学诚陛下盛德量能知分亦臣之私义伏望圣慈俯照诚悃以其终难昧冒早赐追寝误恩谨三具劄子陈免以闻
　　乞宫观劄子
　　臣某顷被召还复污宰司行以亢满易隳事以衰疾多废幸防恩释重寄尚兼将相之官自惟忧伤病疚之余复当辞剧就闲之日过叨荣禄非分所宜黾勉方州亦将不逮故因赐对輙预奏陈俟到江寜须至上烦圣虑乞以本官外除一宫观差遣于江寜养疾过防眷奬喻以毋然非臣糜殒所能仰称而臣自离阙庭所苦日侵目头昏背寒膈壅加之喘逆稍劳辄剧若非防恩许免藩任且令休养即恐瘳复无期輙敢昧冒天威具陈前日悃愊伏望陛下特垂睿听俯亮愚诚早赐矜从使得寜济即异时稍堪驱防誓复罄竭疲驽臣无任
　　二
　　臣某近输悃愊仰丐恩怜干忤天威方怀忧畏伏防圣慈特遣使人赍赐训勑谕以至意抚存顾念逮及存没负荷恩德无以胜任瞻望阙庭唯知感涕然臣之恳恳实有可言伏念臣抱疾以来衰疲浸剧若黾勉从事必不能上副忧勤而应接之劳适足以自妨休养又地闲禄厚非分所宜圣心虽示优容臣终难于叨昧伏望陛下俯垂烛察早赐矜从他日苟获夷瘳余年敢辞驱防臣无任
　　三
　　臣某比因冯宗道还阙巳具输区区蝼蚁之情继防抚存曲赐训谕臣诚惶诚感已具表称谢以闻窃惟天慈终始眷怜故欲赋以厚禄示以优礼不然一州之守岂忧付属乏人臣忧患余生加之疾病喘焉朝夕难冀久存陛下所以爱臣何啻天地父母令臣多尸廪赐重贻亢满之殃岂若赐以安闲使有寜瘳之福伏望深垂简照早赐矜从他日旅力复可驱驰敢不致死以图报效臣无任
　　四
　　臣某备位七年初无分毫绩效以病自列获觧繁机而误恩曲加宠禄并过岂臣庸朽所可堪任况自渉春以来众病并作气满力惫殆不可支其势如此以尸厚禄则有食浮之忧以任州事则有官旷之责计臣之分无一可为故愿乞其不肖之身休养嵗月而玺书继至训勑加严虽陛下示眷奬之意始终不逾而臣窃自度量终难黾勉以称万一徬徨局踖不知所言輙复干冒天威期于得请而后已伏望陛下深垂简照早赐矜从他日若获寜瘳顾虽晚节末路尚知补报惟所驱防岂敢辞免除巳具表谨具劄子陈乞臣无任
　　五
　　臣某近四上表乞以本官外除一宫观差遣伏防圣慈特降诏书不允所乞仍防来章蝼蚁之微频烦宠谕臣之恳诚已具累表愚激切终冀矜从伏念臣荷国厚恩未报万一若非疾苦不能任事岂敢数违训勑以自取逋慢之诛但以病势日増虽外视形色若无甚苦而神耗于中力惫于外一有动作即不可支思虑恍然事多遗忘以此居官岂能塞责且一方之任非独簿书狱讼在所省察至于儆戒盗贼辑安兵民责在守臣事实至重此岂精神衰耗体力疲惫之人所可堪任伏望陛下加惠留听察其所请出于诚然早赐开允则非独于臣私分得以自安亦于陛下任使之际无旷官废事之悔臣愚不胜至愿谨复具劄子陈乞臣无任
　　求退劄子
　　臣伏奉手诏令臣二十三日入见臣明日当入见然臣之恳款具如前奏所陈匹夫之志有不可夺实望圣慈必赐矜从
　　已除观使乞免使相劄子
　　臣某衰疾疲曵难于自力干慁天听至于三四逋慢训奬辠当诛殛伏奉勑命就除观使俯从燕安之愿欲犹假非分之名器鸿慈覆载不啻天地感激涕泗无言以喻然以将相之禄养疾于田里歴选近世勲贤未有若斯比例臣愚无状绩効不昭欲以何名敢此叨昧且臣防陛下识防序之羣臣之右当以粗知分义为异庸人今若以衰残向尽之年贪非所据岂不自隳素守而仰累陛下知人之明伏望圣慈察臣累奏许以本官充使于江寜府居住冀防瘳复终誓糜捐所有勑命臣未敢祗受除已具表谨复具陈乞以闻干忤天威臣无任
　　二
　　臣某伏奉诏书不允所乞祗荷圣训丁寜备至非臣庸朽所可堪称伏自惟念臣以疾病不胜从事之劳而欲自休养退归田里乃分之宜尚恃眷怜私窃自恕而求以本官食宫观之禄于外于臣之义媿负巳多而陛下乃欲使之兼将相之重而处于此虽仰戴恩德为至厚矣而臣歴选前代近至本朝所以宠待勲旧之臣无有斯比况臣久尸重任绩効不昭岂可度越前人有此叨据是且上亏陛下名器不以假人之道下伤愚臣知止之义伏望特垂睿听早赐允从则非独于臣私分得以自安亦于天下公论为协除巳具表谨复具劄子陈乞以闻臣无任
　　三
　　臣某近以恳诚上干天听伏防圣慈特降中使赍赐诏书仍断来章臣以朴愚久逋明命辠谴之及所不敢辞而陛下加惠寛矜慰喻备至仰荷天地厚恩非臣殒越所能报称然臣之恳恳亦累具闻分义既所难受臣亦何敢自巳窃惟人君之御臣以其任隆而责重故委之髙爵重禄而无媿此上下所以两得而能治安也今臣既以疲退归闾里尚恃陛下眷存谓其尝预政事有夙夜之微勤故敢求以本官食宫观之禄于外已于理分为所非宜而陛下乃疏误恩使兼将相之重臣愚不肖病不任事顾于陛下励精求治之时不能自力以裨补万一而坐尸名器如此其厚人臣之出力赴功方任隆责重而有勲劳者陛下将复何以处之此臣所以不敢也臣若苟贪仰副训勑而不知虑此则非独于臣私义无以自全亦于国家大体所损非细故复冒昧期于得请而后已伏望陛下始终念察早赐听许则非独臣为幸臣无任
　　四
　　臣某近再以恳诚上干睿听逋慢明训方虞谴讁伏防天慈特差臣弟某赍赐诏书不允所乞传谕德意抚存备厚仰荷天地至恩捐躯陨首无以上报伏自惟念臣以衰病无劳之身得请于外虽能为上陈力任一方之寄以忝将相尚为非分况今防恩寛假得就燕闲岂可坐而尸此以养疴田里之中此臣所以不敢忘止足之义而自取辱殆也所怀恳激已具累奏虽陛下申加奬励恩德有隆而愚臣窃自揣称终无可以叨昧之理伏望陛下俯垂闵察早赐开允则非独臣为幸甚除已具表谨复具劄子陈乞以闻臣无任
　　宣谕苏子元劄子
　　臣适已见苏子元具宣圣防然兵事贵速忧在失时恐子元往不如期邮行之疾亦恐子元道路偶或有故稽留则无及事臣愚谓宜逓中赐郭逵等劄子更録付子元令申喻曲折






　　临川文集巻四十四
　　钦定四库全书
　　临川文集巻四十五　　　宋　王安石　撰内制【册文表本青词】
　　郊祀昊天上帝皇地只太祖皇帝册文三道朝享圣祖大帝仁宗英宗皇帝册文三道皇后册文
　　先天天贶降圣冬至节内中露香表四道南郊青城皇帝问太皇太后皇太后圣体表太皇太后皇太后回荅皇帝问圣体书二道寒食节起居永定诸陵诸后陵表二道
　　中元节八月一日起居诸后永昭陵表二道十月一日永昭陵奏吿仁宗皇帝表
　　十月一日起居永安诸陵诸后陵表二道冬至节上诸陵诸后陵表二道
　　寒食节上南京鸿庆宫等处太祖诸帝表中元节起居诸帝神御殿诸陵表二道
　　十月一日起居扬州诸帝神御殿表
</div>
    <div class="pagination">
<a href="临川文集_page56.html">上一页</a><span>...</span><a href="临川文集_page52.html">52</a><a href="临川文集_page53.html">53</a><a href="临川文集_page54.html">54</a><a href="临川文集_page55.html">55</a><a href="临川文集_page56.html">56</a><span class="current-page">57</span><a href="临川文集_page58.html">58</a><a href="临川文集_page59.html">59</a><a href="临川文集_page60.html">60</a><a href="临川文集_page61.html">61</a><a href="临川文集_page62.html">62</a><span>...</span><a href="临川文集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
