<!DOCTYPE html>
<html>
<head>
    <meta charset="UTF-8">
    <title>文山集 - 第 1 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 1 页/共 34 页</h1>
    <div class="content">　　御题文山集
　　忠义根心莭烈身宋家终始一全人文山不独嘉其艺题句为师千古臣
　　奔波江海竟南回一木难支大厦摧丞相却原入师返那辞浮语致人猜【天祥以右丞相入元请和与元相巴延抗论巴延拘之夜亡入真州制使李庭芝疑天祥来为元游说移文令真州苗再成亟杀之再成不忍绐天祥出城遂得脱至髙邮东泛海入温州又元刘岳申作天祥传称苗再成欲合淮西制置使李庭芝淮东制置使夏贵两军为堵截元兵之计天祥然其说故寄书二阃庭芝得书反以丞相无得脱理罪真州不当纳天祥且谕再成亟杀天祥以自白等语抑扬其词以庭芝疑天祥为怪然是时庭芝先闻扬州脱归兵言元遣一丞相入真州说降而天祥适至故以为疑且安知非元将料天祥必投扬州先纵反间使庭芝杀天祥也岳申未悉逃兵流言情事但云得书反疑为乖亦非笃论也】
　　苗李守城入不容操戈室里避其锋二人【谓李庭芝苗再成也】设弗狥忠莭岂免千秋辟险凶【岳申以苗李守城不纳天祥为非然庭芝当危急存亡之际为宋守扬州数年将士为之死鬬元所遣诏使悉焚斩之卒能尽莭忠于所事再成虽旧史无传然能脱天祥于难卒以城防不屈而死此二人亦唐张巡许逺之亚而以不纳天祥议之过矣】
　　黄冠如愿转难评【天祥被执元世祖爱其材欲官之天祥曰国亡吾分一死傥縁寛假得以黄冠归故乡他日以方外备顾问可也是天祥亦未尝不欲生而必于死莭使元世祖不杀之而听其为黄冠迟之十数年则天祥反不成其为天祥矣盖忠臣义士一时激烈従容就死适足以成其名鼎革之际似此者不胜偻指在时君有以处之耳】莫若从容就义精子不知终弟受职应难地下见其兄【天祥长子道生没于进兵恵州时次子佛生以空阬之败被虏不知所终后以其弟文璧之子陞为嗣考璧在宋权户部侍郎广东总领兼知恵州后降元为临江路总管兼府尹纪年録又载天祥有从子隆子仕元宁州判官等语文璧仕宋显秩又复腼顔仕元九原有知应愧见其兄也】










　　钦定四库全书　　　　　集部四
　　文山集　　　　　　　　别集类三【宋】
　　提要
　　【臣】等谨案文山集二十一巻宋文天祥撰天祥字履善又字宋瑞庐陵人宝祐四年登进士第一官至少保右丞相兼枢密使封信国公督兵潮州被执死柴市事迹具宋史本传天祥平生大节照耀今古而著作亦极雄赡如长江大河浩瀚无际其廷试对防及上理宗诸书持论剀直尤不愧肝胆如铁石之目故长谷真逸农田余话曰宋南渡后文体破碎诗体卑弱惟范石湖陆放翁为平正至晦庵诸子始欲一变时习模彷古作故有神头鬼面之论时人渐染既久莫之或改及文天祥留意杜诗所作顿去当时之凡陋观指南前后録可见不独忠义冠于一时亦斯文间气之发见也生平有文山随笔数十大册常以自随遭难后尽失之元贞大德间其乡人搜访编为前集三十二巻后集七巻世称道体堂刻本考天祥有文山道体堂观大水记称自文山门入过障东桥为道体堂云云则是堂本其里中名胜而乡人以为刋板之地者也书中有原附跋语九条并详载本事颇可以资考论明初其本散佚尹凤岐从内阁得之重加编次为诗文十七巻起宝祐乙夘迄咸淳甲戌皆通籍后及赣州以前之作江西副使陈价庐陵处士张祥先后刻之附以指南前録一巻后録二巻则自德祐丙子天祥奉使入元营间道浮海誓师闽粤羁留燕邸患难中手自编定者吟啸集则当时书肆所刋行与指南録颇相复出纪年録一巻亦天祥在狱时所自述后人复集众说以益之惟集杜诗以世久单行未经收入今亦各着于録至原本所载序记碑铭之类乃其家子孙所缀録冗杂颇甚今并从删削乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　　陆　费　墀










　　钦定四库全书
　　文山集巻一
　　宋　文天祥　撰
　　诗
　　次鹿鸣宴诗【时提举知郡李爱梅迪举送弟壁同荐】
　　礼乐皇皇使者行光华分似及乡英贞元虎榜虽聨捷司龙门幸缀名二宋髙科犹易事两苏清节乃真荣囊书自负应如此肯逊当年祢正平
　　集英殿赐进士及第恭谢诗
　　于皇天子自乘龙三十三年此道中悠逺直防天地化升平奚羡帝王功但坚圣志持常久须使生民见泰通第一胪传新渥重报恩惟有厉清忠
　　御赐琼林宴恭和诗【壬戌以秘书省官与宴】
　　奉诏新弹入仕冠重来轩陛望天顔云呈五色符旗葢露立千官杂佩环燕席巧临牛女节鸾章光映壁奎间献诗陈雅愚臣事况是赓歌气象还
　　明堂庆成恭进诗
　　于皇艺祖得乘干圣主宣光奕叶前运再庚申皇建极祀同癸亥数防天中严外办三千礼累洽重熙四十年愿赞帝心长对越至忱功用贯垓埏
　　敬和道山堂庆瞻御书韵
　　墨洒天奎映籀红斯堂殿阁与俱隆方壶圆峤神仙宅温洛荣河造化工列圣文章千载重诸孙声气一时同着庭更有邦人笔稽首承休学二忠【著作之庭乃胡忠简公书周文忠公立】
　　刘左司前以著作郎主秘书省营缮事时落成适潘秘丞得郡檇李并饯行有诗次韵
　　蓬壶日月四时春金碧新来绚帝宸俎豆幸陪麟省隽衣冠中有虎符新诗余和气生谈麈坐久风光入醉茵多谢兰台旧盟主好归羣玉领儒珍
　　秘省再会次韵
　　蓬菜春宴聚文星多荷君恩锡百朋四座衣冠陪贺监一时梁栋盛呉兴图书光动青藜杖人物温如古玉升好是木天新境界萤窻容我种金灯【古玉升见隋律厯志】
　　送曹大着知广德军
　　暂屈瀛洲客来临汭水民山川归史记岳牧属词人馆舎朋簮旧都门祖帐新儒林官可纪何止更称循
　　赠秘书王监丞
　　君不见秘书外监贺放翁镜湖一曲髙清风又不见太子师傅两疏氏东门祖帐罗羣公人生晩节良不易頽波直下谁障东使人知有在我者二三君子为有功我公金华山下住赤松安期白云处风骨细瘦真神仙急流勇退不肯顾我昔山中想风采几回击节归田疏适来追陪水苍佩亲见辞归白当路御笔擢公领蓬山师表玉立东宫官两年苦口一去字未许鸥鹭从公闲瑶池深深锁策府玉皇宫阙侨其间暂分赤符管下界半空云气常往还多少持麾辞上国悠悠风尘见此客莫作寻常太守看疏贺以来伟人物夜瞻婺女次舎中一防光明射南极公归眠食重调防世道尚凭公气力
　　题莆阳卓大着顺宁精舎三十韵
　　人生天地间一死非细事识破【阙】　实八九分地位赵岐图夀藏杜牧拟墓志祭文潜自撰荷锸伶常醉此等蜕浮生见解已不易齐物逍遥游大抵蒙庄意圣门有大法学者必孔自知生未了了未到知死地原始则返终终始本一致后来得西铭精蕴发洙泗吾体天地塞吾气天能帅一节非践形终身莫继志舜功禹顾养参全颍锡类伯奇令无违申生恭不贰圣贤当其生无日不惴惴彼岂不大观何苦勤兴寐吾顺茍不亏吾宁始无媿人而有所忝旷达未足智卓哉居士翁方心不媚防防以去国七年无怨怼风雨三间茅松楸接苍翠斯立亦乐哉未老先位置宇宙如许大岂以为敝屣当其归去来致命聊自遂天之生贤才初意岂无为民胞物同与何莫非已累君方仕于朝名髙贵所萃乾坤父母身方来日川至西铭一篇书顺事为大义请君观我生姑置末四字
　　送卓大着知漳州
　　蓬山隔风雨芸观司阳秋厌作承明直出为漳浦游问俗便桑梓过家拜松楸锦堂事相俪棠舍隂易留向来澜蠡间何物辄负舟翻覆十年事行止随坎流倘来岂不再迟取终无尤太守执此往邦人庶其瘳昔予援西铭期子以前修愿觌济学四海放一舟
　　陆氏登三阁源明出一麾清声先漳浦便道拜长基赤子歌来暮同寅赋去思西铭功用大竚验顺宁诗大陆登三阁源明出一麾临轩亲策后上冢过家时秋色呉山外春风漳水涯斯文交独厚羌赋送行诗【此初诗也不及用今附见此】
　　和萧安抚平林送行韵【逢辰字应父枢密检详江西安抚】
　　得失元来赴塞翁何心桃李问东风人皆有喜荣三仕我尚无文谢五穷秘苑固知朋可正畏途犹恐甲方衷欲酧长者殷勤祝坎止流行学四忠
　　和朱衡守约山韵【涣字行父大理寺丞】
　　昔人一出正朋字今我惭非行秘书人様相看愿元祐诗章甚雅突黄初竞言汲黯犹须复或谓颜愚亦可如把酒对花姑勿论春行后长莫妨徐
　　题潭观云浪阁用诚斋韵
　　弃官学道勾山许学到至人本无怒赤子如鱼头不堪妖孽腥上流钳键长潭鉄柱立摩挲穹石寳劔湿当时岂忍如是观毒流不可开眼看英风凛凛万古寒
　　潭观和龚宰韵
　　晋代何曽谷此陵到今楼观隠居停幻成鸥鹭乾坤阔淘尽鱼龙云水腥仙有神功防造化人将故事入丹青我来欲去长桥孽祠下徘徊夜乞灵
　　送朱制干象祖
　　一官赘漫任如何屡疏笺天气不磨宋祚万年陈大计周图五字订前讹重寻范老忧时着旁竪文公卫道戈投匦近年殊不少有人説似此君麽
　　送三山林溶孙归省
　　束书游京师孤云瞻太行辞归慕何蕃舍养殊欧阳山林乾坤静菽水曰月长好味诸公诗胜读寒泉章京城借永福寺漆台口占似王城山【名孟孙字长翁后太常丞】
　　心如明镜台此言出浮屠后来发精义并谓此台无此台已是赘何况形而器圆释正超然防头会意思多谢城山翁一语迎禅锋顾我尘俗人与物方溶溶
　　景定壬戌司户弟生日有感赋诗
　　夏中与秋仲兄弟客京华椒柏同欢贺萍蓬可叹嗟孤云在何处明嵗却为家料想亲闱喜中堂自防茶
　　梅
　　梅花耐寒白如玉干涉春风红更黄若为司花示薄罚到底不能磨灭香
　　香者梅之气白者梅之质以为香不香鼻孔有通窒我有天者在一白自不易古人重伐木惟恐变颜色大雅久不作此道岂常息诗翁言外意不能磨灭白
　　暑布送王廷举用萧敬夫韵
　　平生凉薄资埏陶误大窰谁知此石恠愈沃乃愈焦昆仑织火防顿易鹑衣飘荣我丝萝附免此蒲柳凋服之雪漫白长袂风摇摇表之以雾縠缘之以烟绡振衣从姬满佩玉游西瑶
　　髙人不烟火跳出天地窰掀然立千仞块视金与焦香袂佛雪冷紫髯逐风飘摩挲防云树岂随羣卉凋但知仙骨轻不学倒影摇人间尽描貌妙不在生绡揭斗斟天浆霞衣却琼瑶
　　题陈国秀小园
　　席地自乾坤半树阅今古池馆岂不寛每换牡丹主园公非陇佣独捎占春风弄影不在多嗅香知乃翁长鹤展轻翮逺栖松桂林故宇入清梦盘盘亦苦心中林风月賖十亩团幽隂林下有奇士绕柱从之吟
　　题静山
　　地得一以宁凝然者巻石嵁巗及培塿异形不异质古之能定者悟此为一极春荣秋以悴一嵗百态出鸟鸣花落句此意谁与诘所以尼丘人仁智不废一万象此纬经死灰彼何物明发此乎游参入观水术
　　赠拆字嗅衣相士
　　水火坎离紫阳怪滑波皮骨长坡骇解州得解解中胶费家卦铺同一解唫字从金诗反穷贝何为分田何同黄绢防妇我自乐竹犬多事鸦鹤翁
　　阿英薫蒸透肌理不洁未防好西子芙蓉浪中蔷薇水苏合蜣蜋忘彼已马嵬新韈钩新月腥臊千年天地裂是间曾着鼻孔麽梅香窦臭无如何
　　赠闾丘相士
　　急流勇退识真臞昔有麻衣拨地炉我亦爱君云水趣莫言雷雨起江湖【言余遇水则发故云】
　　赠神目相士
　　道茂数遁甲长房得役鬼风鉴麻衣仙地理青乌子择术患不精精义本无二奇哉梦笔生熊鱼掩前氏
　　赠镜湖相士
　　五月五日扬子江心水铸作道人双瞳子吾面堞子大安用镜照二百里
　　赠秋月叶相士
　　急流勇退神仙跛蹩龙钟将相借问华山山中何似天津桥上
　　赠曽兰谷相士
　　许负眼祢衡口巧言甘莠言丑
　　赠月洲相士
　　月洲月眼阅人多且道西州事若何朱紫贵人皆好命不知中有孔明麽
　　赠刘矮跛相士
　　链石为形铿金为音世方好圆痴守方心隂阳絪緼人一气质善恶之微证于声色意所欲发虽吾不知彼美子刘洞其先几肮脏难合今世道病如子所言生禀已定戅夫勇士往往一偏以视妾妇岂不犹贤洪范德三二曰刚克会其归其好是正直学问工夫气质用微汝能观形安知其余
</div>
    <div class="pagination">
<span class="current-page">1</span><a href="文山集_page2.html">2</a><a href="文山集_page3.html">3</a><a href="文山集_page4.html">4</a><a href="文山集_page5.html">5</a><a href="文山集_page6.html">6</a><span>...</span><a href="文山集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
