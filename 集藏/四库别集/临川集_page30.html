<!DOCTYPE html>
<html>
<head>
    <meta charset="UTF-8">
    <title>临川集 - 第 30 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 30 页/共 155 页</h1>
    <div class="content">　　【次韵和吴仲庶池州齐山画图（知制诰时作。）】

　　省中何忽有崔嵬，六幅生绡坐上开。指点便知岩穴处，登临新作使君来。雅怀重向丹青得，胜势兼随翰墨回。更想杜郎诗在眼，一江春雪下离堆。

　　【次韵祖择之登紫微阁二首】

　　漠漠秋阴护掖垣，青云只在两楹间。宫楼唱罢鸡人远，门阙朝归虎士闲。华盖北瞻天帝座，蓬莱东想道家山。却惭久此随诸彦，文采初无豹一斑。

　　【二】

　　掖门相对敞铜环，献献飞甍在两间。润色平生知地禁，登临此日愧身闲。浮云倒影移窗隙，落木回飚动屋山。忽忆初来秋尚早，紫微花点绿苔斑。

　　【送沈兴宗察院出使湖南】

　　谏书平日皂囊中，朝路争看一马骢。汉节饱曾冲海雾，楚帆聊复借湖风。皇华命使今为重，直道酬君远亦同。投老承明无补助，得为湘守即随公。

　　【春风】

　　一马春风北首燕，却疑身得旧山川。阳浮树外沧江水，尘涨原头野火烟。日借嫩黄初著柳，雨催新绿稍归田。回头不见辛夷发，始觉看花是去年。

　　【永济道中寄诸舅弟】

　　灯火匆匆出馆陶，回看永济日初高。似闻空舍鸟乌乐，更觉荒陂人马劳。客路光阴真弃置，春风边塞只萧骚。辛夷树下乌塘尾，把手何时得汝曹。

　　【道逢文通北使归】

　　朱颜使者锦貂裘，笑语春风入贝州。欲报京都近消息，传声车马少淹留。行人尽道还家乐，骑士能吹出塞愁。回首此时空慕羡，惊尘一段向南流。

　　【将次相州】

　　青山如浪入漳州，铜雀台西八九丘。蝼蚁往还空垄亩，麒麟埋没几春秋。功名盖世知谁是，气力回天到此休。何必地中馀故物，魏公诸子分衣裘。

　　【次韵平甫喜唐公自契丹归（予辞北使而唐公代往。）】

　　留犁挠酒得戎心，绣袷通欢岁月深。奉使由来须陆贾，离亲何必强曾参。燕人候望空瓯脱，胡马追随出带林。万里春风归正好，亦逢佳客想挥金。

　　【尹村道中】

　　满眼霜吹宿草根，谩知新岁不逢春。却疑青嶂非人世，更觉黄云是塞尘。万里张侯能奉使，百年曾子肯辞亲。自怜许国终无用，何事纷纷客此身。

　　【次韵王胜之咏雪】

　　万户千门车马稀，行人却返鸟休飞。玲珑翦水空中堕，的装春树上归。素发联华惊老大，玉颜争好羡轻肥。朝来已贺丰年瑞，更问田家果是非。

　　【次韵酬府推仲通学士雪中见寄】

　　朝来看雪咏君诗，想见朱衣在赤墀。为问火城将策试，何如云屋听窗知。曲墙稍觉吹来密，穷巷终怜扫去迟。欲访故人非兴尽，自缘无路得传卮。

　　【次韵宋次道忆太平早梅】

　　大梁春费宝刀催，不似湖阴有早梅。今日盘中看翦彩，当时花下就传杯。纷纷自向江城落，杳杳难随驿使来。知忆旧游还想见，西南枝上月徘徊。

　　【和曾子翊授舒掾之作】

　　皖城终岁静如山，府掾应从到日闲。一水碧罗裁缭绕，万峰苍玉刻孱颜。旧游笔墨苔今老，浪走尘沙鬓已斑。揽辔羡君桥北路，春风枝上鸟关关。

　　【送刘和父奉使江南】

　　刘郎今日拥旌麾，传到江南喜可知。上冢还须击羊豕，下车应不问狐狸。无人敢效（一作劝）公荣酒，为我聊寻逸少池。亦见岭头花烂漫，更将春色寄相思。

　　【次韵张子野竹林寺二首】

　　涧水横斜石路深，水源穷处有丛林。青鸳几世开兰若，黄鹤当年瑞卯金。败壁数峰连粉墨，凉烟一穗起檀沈。十年亲友半零落，徊首旧游成古今。

　　【二】

　　京岘城南隐映深，两牛鸣地得禅林。风泉隔屋撞哀玉，竹月缘阶贴碎金。藻井仰窥尘漠漠，青灯对宿夜沈沈。扁舟过客十年事，一梦此山愁至今。

　　【送吴龙图知江宁】

　　才高明主方深，属郡闻风自革心。闾里不须多按治，山川从此数登临。茅檐坐隔云千里，柏垄初抽翠一寻。东望泫然知有寄，但疑公岂久分襟。

　　【送直讲吴殿丞宰巩县】

　　青嵩碧洛曾游地，墨绶铜章忽在身。拥马尚多畿甸雪，随衣无复禁城尘。古来学问须行己，此去风流定慰人。更忆少陵诗上语，知君不负巩梅春。

　　【送真州吴处厚使君】

　　江上斋船驻彩桡，鸣笳应满绿杨桥。久为汉吏知文法，当使淮人服教条。拱木延陵瞻故国，丛祠瓜步认前朝。登临莫负山川好，终欲东归听楚谣。

　　【送李质夫之陕府】

　　平世求才漫至公，悠悠羁旅士多穷。十年见子尚短褐，千里随人今北风。户外屦贫虚自满，樽中酒贱亦常空。共嫌欲老无机械，心事还能与我同。

　　【题仪真致政孙学士归来亭】

　　彭泽陶潜归去来，素风千岁出尘埃。明时俊老心无累，故里高门子有才。更作园林负城郭，常留花月映池台。却寻《五柳先生传》，柴水区区但可哀。

　　【次韵吴季野题岳上人澄心亭】

　　高亭五月尚寒生，回首尘沙自郁蒸。砌水乱流穿石底，槛云高出蔽山层。跻攀欲绝人间世，缔构知从物外僧。肠胃坐来清似洗，神奇未怪佛图澄。

　　【送彦珍】

　　挟穷乡满鬓丝，陂田荒尽岂尝窥。未应谷口终身隐，正合川举国推。握手百忧空往事，还家一笑即芳时。柘冈定有辛夷发，亦见东风使我知。

　　【寄张先郎中】

　　留连山水住多时，年比冯唐未觉衰。篝火尚能书细字，邮筒还肯寄新诗。胡床月下知谁对，蛮花前想自随。投老主恩聊欲报，每瞻高躅恨归迟。

</div>
    <div class="pagination">
<a href="临川集_page29.html">上一页</a><span>...</span><a href="临川集_page25.html">25</a><a href="临川集_page26.html">26</a><a href="临川集_page27.html">27</a><a href="临川集_page28.html">28</a><a href="临川集_page29.html">29</a><span class="current-page">30</span><a href="临川集_page31.html">31</a><a href="临川集_page32.html">32</a><a href="临川集_page33.html">33</a><a href="临川集_page34.html">34</a><a href="临川集_page35.html">35</a><span>...</span><a href="临川集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
