<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 116 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 116 页/共 120 页
  </h1>
  <div class="content">
   诚斋集巻一百二十四
　　宋　杨万里　撰
　　墓志铭
　　宋故少保左丞相观文殿大学士赠少师郇国余公墓志铭
　　圣上御极之元祀氛祲初清德新又新首选于众得一名相匪梦决以人望弗岩弗渭得之在廷有杨绾之清有司马君实之诚其知国如知人守法如守城好贤如好色用能柱天扶日耆定周鼎徐声怡色措国泰山懋勲芳烈至今怙焉左丞相郇国余公其人也或曰公贤固也如不久何上睠方隆民瞻方辑善类方凑一揖而去挽之不留招之不出贤者固若斯乎使天下有遗恨也曰此公之所以为贤也自古圣贤君子之用世未能无遗恨也不在天下必在已恨在己者天下疾之也恨在天下者天下惜之也故天下有遗恨而吾始无遗恨矣唐之名相不少矣天下有遗恨者一人而止耳曰韩休本朝之名相亦不少矣天下有遗恨者一人而止耳曰杜祁公天下何恨于二公也休在位十月而去祁公在位期年而去盖不究其用不竟其业也岂二公有可恨也恨之者惜之也仲尼曰如有用我者期月而已可也仲尼且云然况公与韩杜乎此公之所以为贤也公讳端礼字处恭世占名数于衢之龙游穉而读书一过成诵年十三文已惊人绍兴二十六年里选赋至公广招贤之路云圣如文考太公归而伯归明若昭王乐毅往而剧辛往有司异之贡以前列遂第进士初尉宣之宁国歴江西安抚司准备差使知湖州乌程县孝宗召监行在都进奏院主管台州崇道观除监察御史大理太常二少卿兼太子侍读兼权礼部侍郎除权兵部侍郎兼权吏部侍郎兼太子詹事为贺金国正旦使试吏部侍郎知太平州提举西京嵩山崇福宫凤翔府上清太平宫光宗嗣位召为吏部侍郎除权刑部尚书兼侍讲以焕章阁直学士知建康府江南东路安抚使兼行宫留守召为吏部尚书除同知枢宻院事改知政事兼同知枢宻院事除知枢宻院事兼知政事拜右丞相迁左丞相以观文殿大学士判隆兴府江南西路安抚使提举临安府洞霄宫判潭州荆湖南路安抚使复奉祠除判庆元府改判潭州积阶自左廸功郎至特进爵自龙游县男至本郡公邑自三百户至八千户食实封二千九百户致仕授少保郇国公以嘉泰元年六月二十八日薨于潭之州治享年六十有七公之尉宁国也以获盗应改秩公不上功状曰以人命易己官尚忍为之公之在江西幕府也帅陈之茂称其文壮而丽谈于诸公间章交公车改秩公之宰乌程也邑之政旧聴于巨室宰一揺手辄逐去公曰去等耳以得罪细民去宁得罪巨室去缿筩日数百纸决事风生事棼如猬庭寂如水防辈落胆骛行股并有富估抵罪吏不敢逮公命面防以来其人公曰是必有挟言未竟吏持一文书至乃本部详刑使者张宗元书公不啓视竟置之法湖之六邑病于口算之征谓之丁绢钱率三氓出一缣自大观始嵗为疋者六万五千二百有奇不输绢而输其估其初一绢之估为钱者千其后为千钱者五公以民病告于太守单防请以上闻令七氓出一缣郭内二邑以钱为缣郭外四邑以缣为缣防即以闻且令公诣中书面陈便宜丞相虞公允文嘉叹即言于孝宗嵗蠲缗钱六万公归邑父老万数交迎感喜上恩罔不呼舞部使者及太守列其治最淳熈元年召见孝宗天顔有喜是时帝意鋭欲复中原在廷知其未可而莫敢遏者公言于帝曰谋国决胜之道有声有实敌弱者先声后实以詟其气敌强者先实后声以伺其机汉武乗匈奴之困巡边陲威震朔方而漠南无王庭者詟其气而服之也此先声后实之策也越之谋呉则不然外讲盟好内修武备阳行成以种蠡隂结援于齐晋教习之士益精而献遗之礼益恭用能一战而霸者伺其机而图之也此先实后声之策也今日之事与汉大异而与越相若故汉之策不可施于今而越之策不可不讲也愿隂设其备而宻为之谋运庙谟于静谧之中示敌人以辑睦之意使形声俱泯观其变而察其时则机可得而图矣古之投机者有四有投隙之机有捣虚之机有取乱之机有承之机敌有内衅若匈奴困于三国之攻而宣帝出师此投隙之机也敌有外事若夫差牵于横池之役而越兵入呉此捣虚之机也敌国不道因其离而举之若晋之降孙皓此取乱之机也敌人势穷蹑其后而撼之若髙祖之追项羽此承之机也机之未至不可以先机之既至不可以后以此备边安若泰山以此应敌动若破竹惟所欲为者帝喜曰卿通达国体既退帝谕宰臣当不次用公宰臣以公不诣已上除奏防谒吿迎母遂有归志请为祠官故除崇道寻丁母忧既除丧不入修门諌大夫萧公燧荐公可御史萧初不公识也淳熈五年七月召见言守令以掊克病民将帅以侵牟病军用人宜先行实后才能择吏宜举防平优劝奬初孝宗惜其去至是喜曰卿自此当以身为朕用矣遂除台察是时三察无缺员者特増一员处公云其所击排不避权幸或不恪官守而隳职业或内懐奸罔而败风化或超资而援恩宠或倚势而夺民产皆斥去之又言士大夫之俗以媮安为贤以苟得为能在朝者计日以求迁在外者便文以自营监司以喜怒为刺举将帅以缔结为勲绩宜进特立之士以开众正之路宜屏附丽之徒以杜羣枉之门事皆施行公之贰廷尉也宣教郎王定国者以守御之功得官宰掾修怨诬帅以伪官白之中书时宰主之独叅政周公必大不以为然时宰怒以付廷尉令人谕意啖公以法从公审其非伪以白时宰时宰诘问声色俱厉公不为屈竟全之公之贰奉常也时奉常久虚位孝宗面谕执政曰余某可为之也职之翌日有诏欲来嵗祈糓上帝仲春躬耕籍田令礼官讨论明道故事三日以闻公言国朝祈糓之制合祭天地于圜丘前期朝飨于太庙其仪视冬至郊祀之礼此太宗祈糓之故事也若乃明道之制则异此矣以宫中火灾之后考室落成之初故于天安殿廷恭谢天地因之明年仲春耕籍此明道一时谢火之故事也非祈糓定制之故事也今欲祈糓而耕籍必合祭天地于圜丘必前期朝飨于景灵宫太庙乃可也欲如明道之制行之于殿廷不可也诏仪曹奉常集议中书有谓礼可义起公曰礼固有可以义起者至于礼之大体则不可易古者郊而后耕以其于郊故谓之郊犹祀于明堂故谓之明堂也如明道谢灾之制则与祈糓异矣今以郊而施之殿廷亦将以明堂而施之坛壝乎礼之失自某始某死不敢奉诏帝曰礼官不可则止公之贰铨曹也铨法所用有法有比法者上世成宪之经也比者近世湛恩之权也经有一定而权有屡迁吏所欲与必举比之所可以废法之所否吏所欲夺必举比之所否以废法之所可故士大夫与夺之柄不在长贰而在吏不在法而在货公初莅事取法与比昼夜繙之一览即强记及吏白事公前知其与夺之情而迸折其举废之词彼以其比我以吾法彼以其权我以吾经老吏情得词伏夺气拱手宿蠧根穴扫溉顿清郡邑众职有缺员者吏每匿而不觌以要厚赇公令郡长吏走一骑持文书当官専达即揭于省户俾应格者得之士夫诣曹小有函枉许其夙夜面列至于武夫起行阵懵铨法者吏尤得以扼其吭而要其货壅阏既彻文武下僚呼舞相庆淳熈十四年自夏至秋不雨公上封事言成汤陈祷旱之辞必以六事自责京房推致旱之由亦以六事所召若成汤之六辞今无其三而有其三曰政不节也使人疾也贿赂行也若京房之六事今无其三而有其三曰欲徳不用也上下皆蔽也庶位逾节也帝耸纳焉公之为詹尹于东宫也凡阅五年议论之间陈古正今每寓箴諌若治乱之源邪正之辨必深言之罔不痛切尝以司马光言人主修心之要有三曰仁曰明曰武治国之要有三曰用人曰信赏曰必罚愿书置坐隅朝夕观省光宗时为皇太子敬遇傅僚尤尊礼公亲洒汲古二大字以名公之堂云公之守当涂也郡名圩田田在大泽之陂大抵水髙于地故田之命视隄之坚瑕每桃花水生或秋水时至夜半隄决诘朝然田泽为一环数十百里汇为钜浸干则莽为稿埜民之生业不大获必大促公至躬行阡陌周视隄岸劝民筑隄增卑培薄益以揵菑隄成昔之陿者广瑕者坚于是田无水灾频年大穰民歌舞之至今頼焉郡有寓公以财自雄缔交权幸动揺郡邑太守每至啖以货宝一齅其饵伈伈惟命噤不敢息政用放纷公至却其餽絶不与通每以事来必摧辱之万人吐气光宗即祚有诏求言公上封事言切于圣徳者莫若正心切于国体者莫若裕民未几首召见又言天子之孝不与常人同今陛下之孝于寿皇岂特以天下养为养之至哉第当如舜之于尧其道可也又当如武之于文继其志述其事也凡寿皇之睿谟圣训仁政善教天下所尝防福者愿与二三大臣朝夕讲求而力行之斯足以极陛下事亲之孝矣公之长宪部也廷尉上一死囚具狱盖大侠杀人而使他人承之公谳而正之或曰是侠能得死士急之且北走胡公不为动卒奏当论如律云公之帅建邺也减民租之挈代下户之输节浮费检吏奸邻餽不入私府賔燕未尝卜夜初至守藏者以县官缗钱百二十万告既去以百七十余万告雩禜雨罔不响答外邑尝有蝗遗种公募民阙地以粟易之率一升全一亩遂不为灾连嵗丰茂公之贰枢廷也兴州大将呉梃卒久未除代公谓知院赵公汝愚曰呉氏世握蜀兵有识寒心今徒虑其骤易生变然天下无衅决不敢动若更承袭将为后患赵公大喜遂合辞以奏光宗犹豫不从公言赵某所请非为呉氏计乃为蜀计非为蜀计乃为东南计若无大将是无蜀也无蜀是无东南也军中请帅而迟迟不报人将生心六朝后唐皆以有蜀而存无蜀而亡此大騐也又不从公遂求去初拟张诏除兴元都统制至是始有俞音邉琐以敌中事宜上闻光宗曰未必实公言虽未必实有备无患公每忧边思职常若敌至讲攻守荐材用革债帅缮戎器峙糗粮又掇古今讲论邉防之文缀为一书以献焉绍熈五年光宗被疾寝不能东朝重华宫外议诪张公宻疏深切皆人所难言时同列将勇去以塞天下责望公谓二三执政与同休戚今兹何时乃欲苟免六月戊戌夜漏未尽报寿皇大渐俄报升遐光宗遂不能至公发丧人情恟惧朝廷莫知所出公谓丞相留公正曰不有唐肃宗朝羣臣发哀太极殿故事乎今日之事宜奏太皇太后请代行祭奠之礼以靖国人于是宰相执政上奏太皇太后从之仍有防云皇帝以疾聴于大内成服百官于重华殿成服丁未公与丞相留公正及枢宻知院赵公汝愚知政事陈公骙建言皇子仁孝夙成宜蚤正储位累日申前请甲寅御笔示传子之意越四日丁巳始因贵戚得白太皇太后越七日癸亥得防仍宣谕汝愚骙及公先是丞相以朝临仆地去国甲子禫祭百官毕集于重华宫太皇太后垂帘有防云皇帝有诏自欲退闲皇子嘉王可即皇帝位尊皇帝为太上皇帝皇后为太上皇后于是太皇太后命左右扶上入帘面谕光宗圣意上泣涕俯伏恳辞不能起太皇太后命左右起上仍命持黄袍扶上至殿之左介素幄乃传命执政同劝进再三上逊避亦再三左右频以黄袍被上上泣频却之公泣奏曰今太上违豫大丧乏主国势岌岌人情皇皇太上之诏不可以莫之受也太皇太后之命不可以莫之承也且太皇太后非为陛下计之也今陛下乃执人子之一谦忽国家之大计是蹈匹夫之小谅忘天子之大孝也呼吸之顷有安有危其若太上皇帝太上皇后何其若宗庙社稷何上戄然抆泪愀然勉从不得已侧坐御座之半公与同列再拜上亦答拜公与同列又奏曰太阳下同万物可乎正君臣之分请自今始公与同列又再拜上犹立而受内侍扶导上诣梓宫前行谢礼毕上哀服出至大次犹立久之公与同列再三固请上始正御座朝百官退遂行禫祭之礼晷刻之间人情大定中外相贺驩声雷起乙亥除知政事兼同知覃恩进两官公曰国卹尚新天命有属讵可因以为利即上章力辞曰陛下承太上之倦勤奉祖后之慈训勉为宗庙社稷计非以得位为乐圣心所形臣实亲见君臣之间自当交脩此义岂应遽冒非常之渥辞不获命止拜一官十二月庚午除知枢宻院公为山陵使时叶公适以大府卿总饷淮东将行丞相赵公曰明旧除知院入国门其少需往谒之某且去士论未一非余公不能任庆元元年四月己未拜右丞相公辞免之章云好恶偏而党论未息非包荒镇浮之量何以调一于异同盖指是也朝士诵之中外传之于是人人相庆得贤相望太平云二年正月拜左丞相公清介诚实好恶无偏恪守法度务行故事力主公议爱惜名器每与朝士接必从容访问人才记其姓名以备选抡一日谓侍郎杨公辅曰公蜀之望幸疏其贤士得三十余人多所防任先是年饥淮浙江东请钱请粟于朝以为赈贷其数万万公言于上悉从之都城居民以户计者十一万二千有奇元年米斗千钱公请发太仓之粟下其估以粜至今年秋成乃已所活何数公忧民之忧损膳馐自春徂秋至不肉食雨或愆禜以私钱朝廷雩祷公每賛上以实应天不専礼文有祷辄应至是大熟因请广籴积仓以备水旱四方或小有变异必闻于上请恐惧修省谨终如始异时钱与劵相为母子以济邦用至是劵日轻公私交病议者盈廷莫捄其敝公请出度牒以收劵之力发都内以散钱之出严大农受入之令守钱劵十半之约于是母子相平年防其利临安之民有口算之钱曰身丁者台严湖三州之民有口算之钱曰丁绢者请与复三年衢之五邑自两税之外非经数者其名又十有四公请与损其十每嵗所蠲为缗钱者四万有奇免符既下五州父老欣戴上恩喜极而泣时方事丛朝廷文书赏诛予夺政令罢行公一一观省勾校不舍昼夜小有吏谩靡罅不烛靡惩不深三省黠胥不寒而栗朝士相语昔未睹闻史馆书成品彚孔庶皆公典领娄趣奏篇将议行赏公当首防泽者公以国卹事之方殷至于弥文非所宜急皆抑不行时有贵戚方见亲信丞相赵公欲踈斥之议泄竟以论去道学之士遂为深雠依附者日众内外相扇浸不可制指赵公为党魁其薨于湖湘也卹典未行议论纷起公曰此不可以众多之口夺也设若有罪某自当之即以复官归奏请众皆不乐浙西常平使者黄公灏以擅放民租逺窜知婺州黄公度以隠芘属吏禠职罢郡是皆有深怨者公为执奏止从薄罚迨吕公祖俭南迁捄觧弗获朝士有知公者直以公议相勉责公曰某自分决当去恐他日将有大于此者耳未几有上书者造设虚词诬陷浸滛殆不忍闻公即缄其书而眦睚已深媒蘖已熟有成画矣诏公与蜀帅赵公彦逾具即位本末来上盖谓赵公与丞相尝有隙疑公相代为相不相能冀有所中伤因兴大狱一时名士一网可尽公食不能咽寝不能寐亟専介走成都期以守正要以同辞未达而赵公所撰受禅本末之书已至公取副本观之曰大体得矣若公所譔甲寅龙飞事实则皆至丞相赵公以明其功曾不自述其协賛之力防其辞彰其义议论平实虽时论多所不快而奸谋竟息外间所传出于意料往往乱真唯晦庵朱公熹见之嘉叹美曰余丞相此书却不失实门人共闻其书遂传防贵戚除节钺制词盛推定策之功公不自顾计径贻其麻然犹使竝縁事实者其虑固深公自是忧见顔色义激肝肠谓知院郑公侨如何公澹曰某欲有所啓奈无助何二公安得独为君子公又以语杨公辅相协济他日公独见上开陈甚宻且曰除从官而中书不知朝纲已紊祸本已滋闻者迁怒公知事不可复为变不可再激即抗章引疾其党尚严惮公不敢侵后益追怨公戒子弟毋入京求仕公既去善类始思公之有力其迹之彰彰者如此至若弥缝宻勿省几烛防潜消隂制深计逺虑宜不得尽知公尝语所亲吏曰某备位宰相无他长唯以全防善类为急其他皆所可畧要不可与此等争虚名而使士大夫受实祸此公之盛心也盖当公之秉国适有道学相攻之隙事方鼎沸未易和调非少有纵舍而徒为矫亢其势莫遏其欲未厌名虽公归祸将世徧故利欲饱而党锢觧此其騐也杨公辅贻书于公亦谓公危言劲论世所不能即明出处曲全善类辞显义白其大端不可淹没如此可谓深沉宏逺真大臣事业非浅之为丈夫者矣一时士大夫罹祸不深坐废不久终当借以扶持宗社公之为功必有能明之者公坚卧称病笃求去恳切同列合辞于上前请勿聴公去上一再却延奏牍寛期赐告令侍医视药大官赐膳公固请去位上不得已四月甲子除观文殿大学士判隆兴府辞行召见内殿有诏免拜赐坐抚问周洽遣中贵人至江亭赐黄金二十五镒及币帛茗黄公又辞郡故有洞霄之命上又遣中贵人传诏抚问赐银奁香茗公之帅长沙也三辞不获命至则除诸邑频年之积逋以寛民力劾武冈扰蛮之兵官以安溪猺穷日力以决民讼夙夜劳勚体为之瘠有劝以勿勤小物公笑曰吾平生在官窃一日之禄必殚一日之劳可以老而改乎后再帅长沙暑行属疾遂薨于位时有大星霣于其里之侧云曾祖庆祖铎父绘俱赠太师追封岐益蜀国公妣虞氏赠燕国夫人娶叶氏封福国夫人七子岘承议郎主管佑神观未除公丧而卒峄承议郎新权通判信州军州事两预秋荐嵘第进士宣教郎有防除二令峻承务郎岠未命皆早卒冈承奉郎拟监两浙路临安府浙江度三女长适从事郎新监庆元府鄞县大嵩盐场支盐官毛淮次适廸功郎湖州归安县主簿徐质夫次尚幼孙男五人瑑承务郎新监饶州永平监珙璹承奉郎孙女三人长适廸功郎新建宁府崇安县主簿徐铸次适廸功郎新鄂州江夏县主簿刘常道次尚幼曾孙一人初蜀公一兄已与分产未几而贫悉以畀之性喜济物饥者发粟贷者折劵乡里称为仁人长者公奉母夫人禄养所至扁其堂曰戏防既没永慕言之必泣弟端诚先官之而后及己子在官得俸亦以分兄弟之子及其逺族云公孝友诚慤公忠防介出于天资自少至老无一语欺蹈规履矩日自儆戒体若不胜衣言若不出口及其在人主之前骨鲠切直撄鳞苦口自敌以下有不堪者谋大事决大疑人所恍骇公处之凝然决之沛然也不念旧恶不阿其势在当涂有江东漕尝使酒嫚骂公者公与彼交章相避遂两罢为祠官后公长天官其人为贰踧踖求去公与之倾心尽欢仍荐其壻其人媿服人服其厚其在从时宰尝属公荐某人公不承命人服其刚其在相位才朞年耳天下方望治而谢病坚卧三月至补外得请乃出故天下至今惜之峄与诸孤将以嘉泰三年正月十三日公于龙游县霛山乡石壁之原以书来请铭铭曰绍熈学祚光考违预仰旷居庐俯旷机务兆人皇皇靡所归赴宅忧继难非上而谁圣考有命其代予悲皇上益谦十命百辞雨泣其洒推去天衣公自宥府夹日以飞时乎孔艰公乎焉依国有大疑公作宝龟国有危事公作金隄有昊斯岌公作天柱后土斯陷公作嵩阜皇曰汝嘉其遂相乎自右而左四国是孚公感主知夙夜其劬先物以兴后昳以餔以汔于痛弗有其躯推毂帝车匪尧弗涂鸣球天耳匪皋弗谟孰彦而医孰环而瘁孰宪而戾孰罅弗塈椻而彚之膏而遂之绳而墨之堑而栅之五月而济朞年而乂方驾而柅方楫而弥留弗可留致其可致杨清马诚韩连杜止前五百嵗一有其四后五百嵗一无其二肃如清风闻者兴起勲劳智名帛素竹青朱熹所称杨辅所譝有麐有烟对越圜清侯谁济登汲古书生
　　枢宻兼叅知政事权公墓志铭
　　淳熈十五年四月予上章得补外同郡今监察御史曾公三复饯送于西湖之上监六部门权侯安节偕来曾公坐定忽跪而请曰权侯将有请焉愿为其祖枢宻公迢碣其竁予曰诺后五年予归自金陵过清江其太守郊迎乃权侯也前请偬倥予忘之矣而侯独不忘再请庾前诺予其可辞公讳邦彦字朝美河间人曽祖显祖庆俱赠正奉大夫父经赠光禄大夫儒学三世而光禄公为时名儒号无相居士公自儿时嶷如成人七嵗间讲毛诗公退即能为家人説大义自力学至忘寝食寒暑十三入郡学头角崭然张廷坚与光禄公游见公奇之曰真名家驹一日千里试入太学崇宁四年赐一舍及第释褐授从事郎青州教授歴睦亲西宅宗子正提举河东举事除太学博士徽宗幸学设幄堂上延见诸生命公讲下武诗音畅理明天顔喜甚恩锡有差转朝请郎改辟廱国子司业宣和初迁左司员外郎徽宗有意用公而公与宰相王黼异议黼尝欲官饔人子衣之品服公言孔子惜一繁缨今以命服服奴人乎黼啣之故恨之使辽辽酋面授国书责公双跪公曰非南朝礼也行人不敢承命辽酋大怒竟莫夺公之在辽也审知女真强盛日睹官军骄惰归言于上请檄两河缮甲兵固吾圉益厚北朝之好无令边臣生事败盟不然必有唇亡齿寒之患且言帅臣沈积中与詹度不咸当黜不报寻除集英殿修撰知易州女真果犯京师钦宗受禅公复为左司靖康元年十月改宗正少卿除直徽猷阁知冀州辞行钦宗勉之曰兵起北方士大夫悉求南卿独请北真能体国公道逢士夫自大名归者语公敌且再入毋往公曰吾得死所矣命驾亟行髙宗皇帝以康王为大元帅起两河兵入卫王室以公为计议官公将冀兵与宗泽兵皆师于澶渊与泽兵于丁未三月自济径趋吉刀马河拒敌列砦数十去京不逺敌骑充斥诸路兵约同进者不应泽曰是以肉食虎耳乃师于曹之南岸及二圣北狩上檄诸路追袭公与泽兵复之卫之滑敌已渡河公与泽同表劝进及蚤正位号以系民望者五上即位公与泽同往大名募义兵上亟召公与泽赴行在所公乃囘军自京师赴都道除公帅荆南泽襄阳既抵行在所泽以元帅事入奏公未见间除天章阁待制改知东平公言于上曰愿陛下无轻弃南京臣当死守东平一日三被诏督之官建炎元年六月也时河北尽陷京东州县半降敌公以疲卒孤垒抗强敌几及二年金人合众二十余万围城粮尽而救不至人易子而食然公以忠义激士犹摧锋陷坚敌患之为书射城中云趣降即富贵何自苦为公骂曰吾家世受国厚恩死无以报岂忍臣汝力屈城破兵民争扶公出城父母妻子皆陷敌惟一男一女一侄走及公公自列请罪上念其忠喜其至诏曰鬬谷于莵毁家以纾楚国之难顔真卿委郡而为朝廷之归遂原之三年以朝散大夫寳文阁直学士知江州公曰训兵旅集舟楫积粟以防边陲请朝廷分兵守武昌襄阳则表里之形成敌不能窥我于是李成在泗刘文舜在纾韩世清在蕲孔彦舟在汉公以为此曹皆据江上名曰聴朝命受国爵急之则诈忠缓之则诒患皆腹心肘腋之疾宜隂备之彦舟果欲来攻知有备而退属公丁父忧觧官上惜其去三命越绋公皆固辞亡不获命四年正月以宝文阁学士知建康七月改淮南江浙荆湖等路制置发运使初建康遭敌焚戮城野一空公竭力安集不数月市小整人以更生继总漕事转输六路夕受命朝引道走江东西革媮懈捡欺隠覈逋亡责稽滞水陆程辙余五十里财用凑集于行在所亿万计有诏嘉叹绍兴元年入为【阙】部尚书兼侍读二年五月除签书枢宻院公知无不言言无不尽谓宜乗机者三祖宗徳泽在人人心未忘王师一兴诸路响应一也内则淮海之敌骑悉往西北以虚其南外则林牙等浸大患在腹心以牵其北二也近觇者报敌兵疲于浚河之役而守淮之兵皆持梃之农夫三也譬诸奕争先而已安可随应随觧不制人而制于人哉不然疆理淮堧以连下邳藩屏荆汉以通上流指顾蜀陇以成建瓴东下之势亦策之次也朝廷用其次云复有中兴十议其一谓宜以天下为家进图洪业恢复土宇勿偷安于东南其二谓驾御诸将宜威之以法而限之以爵其三谓宜命讲读之臣于所论説之外取累朝训典及三代汉唐中兴故事日陈于前以裨圣学其四谓宜观伤善妨贤之説偷安苟合之佞市恩立威之奸懐谖罔上之欺聴其言察其事则忠邪判矣其五谓爱民先爱其力寛民先节其用又谓朘已以佐国用当自宰执始又谓分阃而属大事类非偏裨之所能为必得贤大将然后可又谓制置一官宜可省也盍令防江州县各备其境内而防之以连帅上荆鄂江池下至采石京口讲之有方委之有人防秋上策也又谓宗室中岂无杰然有人望可以济艰难賛宻勿留宿卫者愿求其人置诸左右又谓人事尽则天悔祸否则恐天未欲平治也不可独归之数上尝语及春秋三传异同公曰孔子作春秋游夏且不能措一辞上又曰至诚力行者其善恶不可掩公曰惟天下至诚为能化不诚未有能动者上又曰尧舜以道治天下不过无心公曰尧舜之治道其要在命九官丢四防公遂言曰愿陛下无忘在济时无忘渡江时未防以签书枢宻知政事数月上欲大用公三年二月己丑以疡髀薨于位上震悼亲临其丧赠正议大夫禭以金帛官为防丧归于徽之婺源官其家七人女家三人公风骨奇伟胷次恢廓学术才气过人数等性至孝初无相在郓卧病公虽从戎然沃盥必亲执药物必亲尝未尝解衣而寝及无相归汶上道梗不通公在九江每北望长号之庐山饭僧泣血祷佛冀父子如初三月而讣告至力乞终丧凡七请命公感上深知每诵曰责难于君谓之忠吾君不能谓之贼婺源之东山水奇变筑室其上自号且然居士有古律诗二百八十首杂著书启章奏百三篇其所述作初若寂然无营忽挥翰如飞不加防雅善草圣士大夫游其门者如周葵搂炤潘良贵吕广问梁祖皆为世名臣配吕氏先公卒汶上封乐平郡夫人继室李氏封陇西郡夫人子男一人嗣衍女一人嫁韩穰孙一人即安节也传家学有祖风云铭曰
　　太阳向晨賔以启明应龙将升从以矞云巨宋再昌天启髙皇文武权公襄我烈光维时狼烽塞于窿旻滓于厚坤白昼为昬维皇勃兴赤濯声灵手其青萍叱开羶腥惟公孤忠杖策以行补天重光扶日再中如周甫申如汉弇恂如晋导营髙勲昭明廼秉鸿枢廼预政涂皇曰汝嘉将遂相予总章斯皇胡剥我梁巨川斯茫故燬我杭新安之原是塴是窀佐命之元过者勉旃





　　诚斋集巻一百二十四
　　钦定四库全书
　　诚斋集巻一百二十五
　　宋　杨万里　撰
　　墓志铭
　　宋故华文阁直学士赠特进程公墓志铭
　　淳熈甲辰十月一日万里既除先太硕人之丧又三日江西安抚使给事程公遣骑踵门遗以书曰江西诗人渊林也祖于山谷先生派于陈徐诸贤谓之诗社而社中多逸诗某防搜得之今刻枣以传而序引缺焉非君其谁宜为万里辞不获命既呈似公公不以为不可是时万里未识公也自是书问还往益宻情益亲厚后八年万里将漕江东被防往上饶问囚过新安至休寜公遣人送酒相劳苦又遣其子遮见于逆旅是时以从事有防欲见公而不敢也私念归涂当庚此愿既而山路崎嵚难以再经拏舟东归至今以不识公为恨每每流涕公闻之亦流涕盖万里平生知旧相识而不相知者有矣未有不相识而相知者也不相识而相知者公一人而已公既没万里哭遣家僮吊焉今铉又以兵部王公寅所状公之行实来谒铭万里恸哭曰己矣世无此知我者矣铭其辞公姓程讳叔达字元诚徽之黟县人冑自重黎氏自伯休及婴晋元谭守新安民徳之诏赐田宅于歙因家焉梁灵洗起兵拒侯景入陈以功封重安公諡忠壮迨今庙食至天旺始徙黟云曾祖宗顔以子显谟阁直学士迈赠正议大夫祖逺以子楫之千载赠奉议郎父晋之以公赠太中大夫三世娶胡氏赠硕人太孺人硕人公少頴异伯父奇之令从枢宻巫公学方丱已有俊声年二十三第进士中书连除兴国军充化军教授以荐改宣教郎除湖州教授秩满造朝时金人将渝盟朝论二三公以书抵时宰陈公康伯请厉兵马守淮汉募异军遣间谍理财用陈大喜以为足强人意除通判临安府尹赵子渊待下简而亢公不为屈赵谓有台諌风即委以府事且屏后觇焉见公剖如流遂大相知除知通州诸御史荐为台主簿未三月迁监察御史乾道二年二浙大饥孝宗皇帝忧之分遣郎官御史行视赈贷公当行临安诸邑先自府始奏谓受粥之令及市而不及野请均之上大喜语执政曰谁肯为朕尽心如此既周视诸邑见上上迎劳曰卿赈民良苦公条上便宜曰丰荒在天感格在人愿益修省以召至和至如祖宗朝已行之荒政若赵抃之防稽范纯仁之襄邑斯二者可举行也若夫今日之急务愿诏监司与帅臣察所部之官吏或罢而大不胜任者罢之或奉行不应书者罚之斯二者不可缓也上称善除右正言见上首论君臣聴纳词防剀切时已和戎公言勿恃和以为安必因和以为备复言广盗始平湖冦复作盖官于湖广者或昏庸贪残或迁客左官欲民得其所难矣谓宜精择部使者以察郡守妙简守臣以察县令孰为公防孰为苛刻或辟置或罢黜至于一切科扰之政尤宜蠲损上即诏羣臣集议于御史府选监司一人遂除张维广西提防刑狱郴冦李金叛公复奏请广开赦宥招降之间速发旁近精鋭之师应时讨定无使越轶二广又言龚遂治渤海诸持锄为良民持兵为盗贼此安之之策也张敞治胶东设募赏令相斩捕此胜之之策也愿下攸司着定捕斩除罪之令潭帅刘公珙移书谓頼公建明表里相应冦遂平中书除吏非法公言法制所以维持国体也要当遵守于上则侥幸息于下夫不中铨者吏部不拟官法也未出阶官者中书不除官亦法也今则将仕登仕除岳祠之官矣非词学上舍甲科者不注教官法也今则州文学亦除教官近有宜州文学
　　髙衮者除襄阳教授考其爵【阙】　　　　补乱法亦太甚矣有防押衮归本贯又言诸郎皆华选也近乃有为丞十日而遽摄员者甫监门数日而亦充数者望申诏执政继自今必察才望优劣资格浅深时有为淮漕者进死蝗公言日者庐州守臣张师顔奏蝗遍田野今乃谀言自毙罪其可逃又有以前从臣召还者复请免役钱公言身为从臣不以道徳寛大推广上意乃导为刻剥是可不斥迁左司諌言民困于执役及和籴四上曰朕当遣使按察在諌者仅四阅月以母老且病四请外上再三留之曰朕方欲用卿寻以母忧去服除除直敷文阁知池州时四年二月也引嫌改衢当路有不乐者遇官期至则辄以它人代凡五年至言者论其非是始获之官辞行首言陛下厉精图治未尝不欲大有为然有志不可不养养志不可不审耗于事则易怠速于用则或沮愿毋狃宴安毋急事功上指养志二字曰此言极嘉五月改江西转运副使十月易江东乡部也即家拜命奉亲之官邦人谓昼绣云既视事有曰本司耗米曰和籴本钱曰去秋苖钱曰宣城砦木钱皆蠲除之仍捐米数千石赡宣之乏徽州杂征有曰驿料豆钱者多取八千缗即奏蠲减又言徽绢铢两昔轻而今重民故益困有防十二万疋减四之一公喜谓人曰大哉圣主之仁一举革二百年之淳熈初元十月除浙江提防刑狱辞行上曰朕多留卿未可言去除宗正少卿太子左庶子既数月上复问宰执程叔达已除庶子未闻其简记如此公言玉牒凡列正防实録而不罗诸书恐有放失寻兼崇政殿説书上前因论帝王之学所以治国平天下之道愿讲求前代圣贤事业而施之天下一日讲周礼至泉府因言其治本欲敛市之不售与夫贷之滞者各抵其抵而予之所以恵民也而世儒乃假其息之説创青苗之法以取二十二之息天下卒受其用经之误如此因言今州县知利而不知义受田租之粟则多至加倍理狱词之负则専务罚金甚至周内罪名没入生业大则献羡余结权贵小则私盗贼资妄民民日益困不可不惩上曰亦非不惩更当痛革右史萧公燧在旁与闻出而大言于殿门曰讲读官得人可为朝廷贺兼直学士院三年四月兼中书舍人公以兼官过多方控免云一日召见因言传闻江东淮南多旱愿修徳明政省刑薄敛庶人心悦而天意得上曰亦闻江东闵雨方以为忧而刘珙奏云已得大雨可喜汉唐之亡皆縁嵗荒盗起朕每忧念常至五六月不敢去心公退谓人曰有君如此天下国家之福八月兼权给事中言诏令先书西省后至琐闼或昏暮丙夜事之本末有不及知人之贤否有不及问望诏自今除官行事必具事之本末人之阀阅连书于前俾得叅考不然依旧制缴奏十一月召见赐坐上曰卿制诏甚得体公称谢久之辞起令复坐曰事无巨细尽言公言近日选人除授超越上曰何也公言旧京局诸阙本以待选人资浅之有才今既归铨部无以处之则径除职事官愿以京局诸阙仍归朝廷公每论諌上必嘉叹即施行之再召见论敬天爱民有志事功三事其论敬天曰臣承乏词宗纂修玉牒因得仰窥陛下盛徳如读尚书而作敬天图臣愿陛下鉴图而法文王不已之心勿谓丰穰而怠忧勤勿谓平泰而忘儆惧上曰朕自为此图颇觉有益每遇水旱则必披图修省常获感格后再召见上顾左右取图示公曰人君享国久长皆由严恭寅畏尤当以为法陛下既知所以戒又知所以法社稷生灵之幸复以亲老请休上曰朕方用卿何数求去退而力伸前请上顾欲与郡而言者以为亲年髙恐迎侍非便除直龙图阁提举武夷山冲佑观明年丁大中忧服除七年五月除湖南转运副使帅刘焞久病废事民方怨咨公为辨讼决囚涤滞除遇水旱与蠲租赈赡人呼舞曰非运使我等皆当死徙岭海矣又下令通材以本司缗钱助衡郴道永者凡一万三千缗又代道州输嵗缺之钱一万七千缗积逋大军钱三万八千缗又与总领赵汝谊奏除永州旱米四万余石民感实恵百千人相率诣安抚司请为表乞借留九年七月再除浙西提防刑狱饯者塞涂其后潭帅李公椿竟以民言上闻时江西谋帅上命执政疏其人上指公名曰某也可近李椿奏某甚得湖湘民心八月除秘阁修撰知隆兴府见上极论郴桂盗贼之由抚御之要选任之宜消弭之策至洪以所部多盗申施同恶及它盗捕告之令一夕郭外僧舍有冦其徒来告公免其罪厚其犒尽防羣冦尸诸市属邑有八而每嵗之赋十逋二三盖有民已流徙而田实污莱者亦有田不污莱而业无主名者谓之逃阁公方遣县官精敏者核其欺占其实百年蠧一日荡去州之材官曰亲兵者千曰选中禁军者亦千异时士卒营居市居相半以故骄放公为之筑室三百余区聚居一营月廪时服给授惟时昼训夕警无敢哗遨复诸州置凖备使一员择其久于履军者以管辖之上以其法刻板下之百郡云吉之兵噪于牙门公以守臣与兵钤不咸劾罢之赏禽贼皆伏诛军政肃然一道惕息十二月进集英殿修撰因任公上体圣意下卹民隠其惜官藏甚于家货帅洪五年前后蠲除民赋为缗钱二十三万有奇为米斛一十一万有奇谈者以为多于王仲舒云十三年八月上一日忽宣谕执政程叔达隆兴之政甚美兴进敷文阁待制再因任嵗或小不雨公每祷雨举室不茹荤感召如响部内连年有秋民歌之曰公来江西熟公去江西旱十四年引疾丐祠章继上四月四日特转一官提举江州太平兴国宫去之如始至在官束修之问近比宜受者积八千缗皆入公帑因任至再宜受礼物亦以犒军既归宅旁治小囿曰西野有室二曰葵心曰秀野凿池沼种花竹逍遥忘归十六年二月太上皇帝登极转一官以尝为东宫讲官再转两官时旧学悉収召公独以与执政隆兴合符小忤壅不以闻奉祠四载引半纳禄遂以显谟阁待制致其仕今上皇帝即位有诏抚问遣使锡银奁药茗诏有渴见之语公感泣拜赐庆元二年十月特除华文阁直学士赐衣带佥论始伸公年髙益健一日对客忽有不屑人间世之语得疾无苦惟日食寝忽命左右扶掖端坐于正寝奄然而逝享年七十有八官朝奉大夫爵新安郡开国侯食邑一千一百户遗表闻天子闵悼加赠特进黄氏封硕人先公五年卒子男四人铸年十九预国子第二名荐早卒朝请郎行将作监主簿锡承义郎知江州彭泽县事镐早夭女四人适进士黄汝崇奉议郎知潭州湘隂县事黄荣通判台州金防枢察汪公之孙义实皆前卒孙男源洵俱登仕郎女一人尚幼公天姿静重逮事四朝守正不挠始终一节感孝宗睠厚日思报称所论列封駮无少顾忌以故龃龉尝因草诏孝宗嘉赏顾左右问学士为谁以他学士对公终不自言行已敬事亲孝和于族信于友抚姊妹甥侄尽爱昏丧赒之必厚既以先夫人志养不尽为终天之戚复举大中资产遗诸侄且官伯氏子慰下泉意族人病于乡正之役则剖私田倡义役诸乡俲之其利甚博既没里人筑堂肖像祠焉嗜学至老不释巻六经诸史皆探根柢书法得急就体生平著述曰玉堂制草曰玉堂备草曰表牋曰论諌曰承华故实诗笺曰宏词赋颂曰歌诗书启记序杂文凡六十八巻藏于家其自述出处大节则有四朝遗老传公之未病前数夕忽有大星霣于庭家人大惊没于庆元三年七月十四日于五年二月二十二日其乡东亭其冈潭口铭曰
　　温温程公日行维冬风行维东万物有融役役程公玉立维松雪立维嵩众正之宗既介既通不异不同邦之防龙氓之黄龚不违其衷不诡其从不究其冲不乖其逢
　　刑部侍郎章公墓铭
　　绍兴二十有一年时宰颛政燕居深念天下之忠臣义士名相如忠献张公骨鲠如忠简胡公之俦终不附已朝逐其一夕发其一将欲一网以食之既于是开告讦兴罗织絜廷尉府作一大穽择深文吏为已之鹰犬宣城章公儒者也髙皇帝选于众廼自刑部副郎擢为大理少卿以式遏其炽或摘公曰公今日士师非禾绢士师也盍去公曰全躯以私淑宁捐躯以庇善人时宰每事谕意公念争之必不从从之必不可进而唯唯退而否否士大夫置对多所全安于是大忤其防因恶签书枢宻章夏谕言者击去并波及公以为宗盟同罪云公既去而频年大狱起矣至时宰死乃已孝宗嗣位之初旁招正人忠鲠辏集一日顾大臣曰光尧之朝有一廷尉不视大臣喜怒为狱者谁皆以公对召见除大理少卿天语褒嘉曰以卿异时典狱不观望大臣故用卿未几擢权刑部侍郎时乾道二年也未几擢右文殿修撰致其仕淳熈元年十一月戊申薨于里第得年八十有二朝论嗟悼公讳焘字彦溥世居宣城穉而伟渊渟山峙宣和间以周官经学名震场屋自乡校贡辟雍升太学防兵革俶扰间闗还家建炎二年以父任调庐州司户军处州龙泉主簿改监行在赡军酒库又改泰州梁家垜盐又改行在酒库所主管文字循承直郎绍兴十四年除大理司直明年授右通直郎除寺丞奉使广东鞠逹官狱以平允称归朝转右奉议郎除寺正十八年迁刑部员外郎明年转右朝奉郎后二年遂除大理少卿既以忤时宰言罢未几髙宗记忆除主管台州崇道观转右朝散郎未几除知复州为政平寛流徙皆归治声上闻二十五年复召为大理少卿明年又以言罢又明年转右朝请郎二十九年起知蕲州其政如复而简俭有加名篴纹簟为民角齿而守臣阶梯自公痛革至当暑卧榻不彻织蒲至今士大夫媿之邦民歌之三十一年转朝奉大夫提防湖南刑狱地逺畿甸有司嫚令老吏舞文狱以赇成刑多颇纇公明不察渊恕不纵狠平反居多民以不寃全州材官执守臣以叛公单辞谕招即日请降觧甲还营公独戮其始谋者数人余释不问一郡以宁未防移病请祠去孝宗御极遂见擢用将薨精神湛然一语不乱惟语子孙以孝弟忠信明年十月八日于宣之茒氏松山之原曽祖旦不仕祖珌赠太中大夫父元任朝奉大夫致仕赠光禄大夫公初室万氏继室陈氏十子绮监台州黄岩县事绣监监纲临安府学教授纯信州司户军绾蕲州黄梅主簿绂太平当涂主簿皆廸功郎维从事郎复州推官综绎经纶业进士一女适进士汪亨举孙男三十人女十二人公于文既工而尤工于诗与里中诗人周紫霞赓酬往还诗筒牛腰斧藻江山迢琢风月佳句絶唱丽雅奇崛刍豢众口耸动羣聴至今言宣城诗人者前有梅谢后有周章云公天性质俭不为华靡一裘补纫且三十年仕逾三纪不嬴一簮得禄必分族婣友朋赒而无斁至于一邱一壑乗兴忘返理一山园于南山之阳命曰南坡杖屦于斯觞咏于斯卧兴于斯酒酣赋诗殆无虚日终无一言及于声利夜坐一灯读书自娯或觅纸作字得唐人楷法年八十笔力益遒目力益强今世未有也教子无倦自作家训绳以礼法廸以文词纯纲相继策第纲尤能文出诸老右不幸皆早世后二十八年縡自宣城徒步来庐陵访予泣曰先公之阡碑石苍藓封之厚矣而未镵一词以谂来者先公之客惟先生在尔独无意乎万里曰敬受教乃摭侍郎陈公天麟之状着于篇铭曰
　　绍兴中年有宰而权雷霆之威曀曀彼天睅彼异已弗剪弗止族彼屠伯宅之大里皇咨章公汝仁汝忠襮圜衷方往刓其锋彼火而烈公水其炳彼虎而咥公尸其孽皋苏所先于张所艰公笑不言善人克全善者是怙权者是忤公以是去公以是举孝宗御极谷搜岩搴降于幽间寘彼甘泉其仁其博其裔其渥其谁云者楸表之隺
　　朝奉大夫起居郎呉公墓志铭
　　淳熈十三年十月二十二日皇帝防庆节北使来贺命朝奉大夫起居郎呉公假礼部尚书馆之天寒公罢于匽薄是日婴疾一足不良于行赐告反室得近医药予往问疾则呼酒酌我取秘阁新刻法书相与展玩疾盖小愈至十二月二日奄忽而逝疾再作云公讳燠字春卿世为衢之西安人绍兴甲戌策进士第调福州福清主簿循从政郎授抚州州学教授以父忧去官除丧授隆兴府府学教授弁冕胡簋与之一新书策蕞残市之充牣其教条不可犯而训诱可乐士多卒学有就者改宣教郎知建宁府浦城县转奉议郎邑名难治始至讼纸千计公疾读十行俱下奋笔决遣文书为清有恶少年挟兄弟盘据椎埋名曰五虎公令防至庭皆置诸法防嫠吐气乡校无教公讯得民无后者田皆归之学宫于是斋房始闻诵声邑以官鬻盐为赋称责致盐配盐与民公私交病公致盐有赀而下其估民乐与官为市赋入有羡至庚旧令所逋之数万计部使者以治行上闻有诏诣丞相府察防为干办审计司转承议郎有荐公材可御史公自诡治剧得贺州辞行上迎谓曰朕闻卿名久公论奏三事上曰甚善姑牧逺民行且大用贺凋郡赋亦仰盐公行之如浦城言所部便益事谓南民贫不应租外复有丁米请蠲除之又二广盗之勍者有减殊死为城旦往往亡命恐贻后患宜差择伉健监而为兵转朝奉郎逾年诏举可监司者台諌侍从皆以公应上语大臣曰用此人迟十年矣自贺除荆湖北路提防刑狱公事于是鄂之囚有司议抵死而实未尝杀人公即讯一语得情破械出之一郡惊异莫猺杨秀禄啸蛮獠冦沅湘公即日登车引道或惎以羽檄召兵公曰此特其酋诖误其下羣蛮何辜遣吏谕招许以不死秀禄出降不戮一人十一年召还赐对首言今日民贫咎在逾侈宜严其禁自贵近始又言沅湘之蛮非无人性官不扰之可以无惊要在择长吏劝豪酋练峒丁又言江东道路流民累累将往黄州请耕闲田宜令淮南有以振业之上皆悦至流民事则戚然曰非卿朕不闻此除尚书郎典吏部铨有副使致仕应官其子吏格以策名未三十年公折之曰此令谓身在官而任其子者今致仕矣岂得援此吏辈股栗转朝散郎明年迁枢院检详诸房文字迁司农少卿论任子之法谓此年有自它官而除扈带者在职或兼旬或逾月则复还其旧其意不过觊觎觧带之恩度越正法之上径转横阶或防团遥刺免闗陞叨防补而已且夫法之所为实歴者谓满二嵗今纵不及亦宜庀职满嵗又论今嵗灾异重仍星变地震仲春雨雪仲夏积隂近取诸身腠理疏则正气伤愿思所以致此者又言三省枢宻院六部吏员无虑一千三百人愿下有司议省冗吏事皆施行兼权中书舍人中人有以制郊见冠服増秩者公封还词头近属有用近比奏其门下客补官者公论至再遂寝迁起居舍人仍兼西掖迁起居郎方禋祀湛恩庆夀大赉书命填委公从容占笔训辞尔雅得代言体一日造膝言陛下临御二十五年励精为治而庶绩未熈意者羣臣未能仰体焦劳媮以愒日隤靡益甚不亲细务者并当务莫之急不按府吏者并良吏莫之举以甲兵之问不至庙堂为美乎则不先无事之备以钱糓之数问之有司为当然则不计国用之虚以献纳论思为职者不过卑论以应故事以寅入午出为职者不过充员而书纸尾将何以使枢机皆周宻上下无苟且盍有以振厉而一新之上竦然曰卿老成鲠亮公既没上愍之赙金帛有加享年五十有六曾祖常禄祖思皆不仕父槩以太学上舍赐进士第三为太守再为部使者所临有称终官中奉大夫累赠至通奉大夫初室夏氏先公三十年卒继室其娣也皆封恭人子男二人垣堮女四人长适倪韶早卒次适通直郎知岳州华容县事万侯侃次许嫁陈汶次幼孙男一人铉女二人公介而和通而能立与人交粹然可即及临事有不可万夫莫夺其在州县见谓明习及立朝乃以谠直闻家故贫性清苦每分俸以赒其族兄弟之子教其幼而孤者嫁其女之贫者垣既返柩于衢以来年十一月庚申公同山明果之原公之弟烜状其行来谒铭万里与公同年且同舍又同志其又奚辞铭曰
　　士呻其策人禹家稷言佩之防言摘其埴仕邑及州辐辏其猷寘彼京周何毅不柔显允呉公学正两崇中外两庸风行川通金玉天聪山龙帝躬推毂九重华勋之隆既螭我笔盍栋我室有奄与毕有防无诘
　　林运使墓志铭
　　公讳孝泽字世传莆田人也曽祖质故赠朝奉郎祖传故不仕父选故任承议郎致仕赠右中大夫公少好词章卓然自立一时流辈防不推表大观四年升贡入太学宣和六年登进士第建炎初调建阳县尉再调南劒州顺昌县尉防有告某贼欲犯城邑公不谋同寮不檄旁援独计以为可先未发禽也提兵宵征黎明至其所贼方捶牛酾酒聚神祠中乃突揜之无一人免者未防丁太夫人忧当论功而郡僚有沮格者通判呉建曰使贼而张州且不保况邑乎是不可不赏乃以闻服除授左承事郎监建阳县麻沙镇税秩满调泉州晋江县丞太守器其详整讼有积嵗不决者一以属公靡不立防人情服焉公所至防于身力于职必欲以其韫及物至干以私秋毫不可上官敬惮之通判兴国军秩满谒祠官之禄得主管台州崇道观知南康军公为郡严而不苛吏不敢欺提举广南路市舶有胡妇蒲持环产以献为子求官得之公持之不下而言诸朝曰互市与夷接也舶之所入法归有司以俟公上之须未有私献无益之物者幸源一启逺人何观事遂寝朝论韪之即拜转运判官先是官吏以岭南为非法令所能逺驭类黩货有县令挟大官要人囊槖之墨且横公得其受赇状即举奏之一路震虩曰是何可犯觧印绶去者十数人知漳州公年弥髙矣聴决益精明北边有衅敛兵于漳以戍焉前守匮于赋故事戍者既行居者増餐钱而州不时给其徒族立庭下不去有猘色公不为动徐曰若辈欲反必先杀我餐钱极无几尔独不可强取叱令还营取一二尤者寘之法而令月庚之重服其暇嵗大疫为糜鬻乐里赒路界死不能掩埋者官为棺敛部使者上最进提防广南东路刑狱公力辞不就天子髙之改除直秘阁主管建宁府武夷山冲佑观训词曰循良之吏吾所重止足之人吾所敬重秘之直吾所惜朝廷方行综核之政切齿污吏有言于丞相者曰林公虽老持节乡部肃清一路独不可耶丞相然之白上除公本路转运副使命下八郡耸然曰此真监司也公即以乡里引嫌有防趣公入奏公谓所知曰广南之命既得辞矣顾拜今命辞逺乐近非人臣义章再上朝廷知不可强致复俾祠禄是嵗乾道六年也公则萧然自放因旧葺庐疏渠引泉以花竹日哦其间故人过逢瀹茗奕碁杯酒淋浪其乐殆非尘中有也明年正月十八日疾终得年八十有三后九日南郭五云寺之东北公性澹然无外嗜与人交一见倾底里至遇事凛不可犯南康临漳嵗倚山泽之入以佐公帑公尽捐以俾民遇过使客燕飨俭而敬賔亦怃然满意公自律清苦一夕视事竟有持烛送公至闑内者公曰此官烛也亟命持去林氏自唐贞元族裔门闾公始葺之敷文阁直学士王公十朋诗而碑焉公娶阮氏封安人先卒男二人榕左廸功郎新台州州学教授枅左奉议郎秘书省秘书郎出知信州女二人适文学方庭贲方因诚孙十人文之为信州贵溪县尉居之千之并将仕郎余尚幼枅立朝岿然弗激弗随予晚与枅同朝而厚予得外补枅迢送予曰先君子竁而未碣非懈实有待子其人哉予谢不能既归庐陵枅又遣一介走二千里来请铭曰
　　士稚而节石漱雪齧既耉而洿毁珠负涂我刍我驹我亨我衢我日我晡畴舒其驱林公烺烺闽粤之望天子是奨南东其荡公【阙】以辞孰完不隳孰溢不欹胡耋而归莆城之南寺屋之北言艺其栢以妥公宅清风肃而米之玉之式讹彼贪尚或忸之
　　提刑徽猷检正王公墓志铭
　　公讳囘字亚夫世居九江五季有仕于闽者因家焉徙温之瑞安曽祖岳祖霈皆不仕父佃赠中奉大夫妣黄氏赠令人配丁氏封宜人公初入太学名声彰彻登绍兴甲戌第歴婺州永康县尉吉州左司理军知建宁府建安安丰军安丰二县监行在左藏西库干办诸司粮料院出守濠州除提举江西常平茶盐改江西转运判官移福建转运判官召还为尚书户部郎官将作监大理少卿检正中书门下省诸房公事除直徽猷阁浙西提刑主管建宁武夷山冲佑观改知湖州除江东提刑以疾请老再得祠禄积官至朝议大夫享年七十有二卒于正寝实绍兴三年十二月二十有九日也公在建宁以廉明称太守汪尚书圣锡尤器之每事委公邑人称平又为之修学校教生徒老则教以慈少则教以悌有感慨流涕者庐陵地接湖广盗贼出没狴犴充斥公行以勤恕圄空四五每曰公生明信矣时太守尚书王公佐风采峻迈寮吏震耸乃独知公事必询焉且曰主决曾学到古人才非近用某不及也卒以此语荐于朝诸公亦交章改京秩得建安未赴丁中奉忧除丧得安丰地当邉徼抚字之外无日不讨训练其髙年及秀民博诹形势熟讲守御于是周知两淮要害使者上其治行丁母忧除丧得左帑毕力举职且曰韩魏公不卑此官吾敢不勉迁粮料院凡百官之奉摠焉在京百司官为赋钱僦民为傔谓之顾募乃有借兵人于外郡而以钱他用者公请革其知濠州辞行寿皇曰守边之道无出威信公再拜而退至郡廪帑赤立嵗复大祲旁郡皆然无所告籴淮北有粟而非我疆故事守令莫敢便宜公祷于天愿以身狥廼召里长贷以公钱逾淮私贩旬月之间得斛数万民食之嬴被及旁郡来嵗大穰慨然曰文事武备阙一不可于是增修州学有民兵统辖徐弼倚官毒民公首流之老奸惊焉亡命越境莫可禁止公取其尤二十余人月有廪给使各固封守戒之曰一失其人于汝乎得材官且千役以行阵初不知战公简军实肃搜苖厚劳来数月间一变精鋭威憺遐迩盗冦屏迹有二山曰横涧曰韭山在百里所公跃马按行知其缓急民可保焉图之以献及为江西常平使者勤恤民隠发摘吏奸风棱凛凛咸称神明时贑吉南安建昌郡告旱公速赈贷请命除租荒政大修民无流殍江西稻乡而常平义仓郡邑干没多去其籍公稽之情得小郡之负亦以万数然上令庚二年之粟改就将漕时适嵗丰公念前日之旱廼请于朝愿以官所藏缗钱三千万分命诸郡籴焉明年江西果大旱頼之以济江之徳安两税告重袁之分宜病于月输皆请损之闽之临汀抑配鬻盐民久不堪公诹其情请正经界召为尚书郎付以其事文告所暨汀民踊跃防复召为大匠迁廷尉宰掾两省事丛拟议精敏剖决忠实执政称叹如复勅令之司以防舞文罢诏狱以存大体皆寿皇从公请也见今天子首陈图中兴严敌偹请核名实通言路而法圣政之説为尤切其説曰寿皇之淳熈致治之中曰修身以学约己以俭莅政以勤用人以公诚心以格天虚中以聴言寛以接下仁以爱民此其要也愿陛下取两朝圣政而观之使大臣时陈于前经筵日诵于侧即其切于时者力行之公在省中嵗余求去甚力乃使浙西力求祠官从之数月起知湖州湖士大夫渊林也公以耆徳镇之上下悦服又访郡之大利修湖溇增城堞建利济院有盗夜杀牛牛逸诉乌程尉尉不省复诉归安尉尉视之伤然牛怒触人无敢近者尉闻于州公遣卒传呼示以判事牛即俯聴盗竟得云闻者异之或歌之曰谓牛不能言何以愬其寃谓牛能触何以俯而伏信及豚鱼畴不曰迂兹牛且聴令宁不显公政中奉家故贫无田有屋三楹中奉谋于公曰吾兄弟四而屋楹三将焉寘一弟吾欲逊焉公即承命僦居郭外奉亲养焉邑人义之公既仕乃有田百亩及知濠州尽以其入分族亲亦以承先志云公器识宏深襟度寛博议论设施加人数等料事如神物无遁情然接物裕和亦不可犯临事庄毅乃复可亲尝曰吾有三不欺一曰君二曰人三曰已自少慷慨有大志艰勤穷空澹无愠色人有善必称过必掩忿必惩才必拔奉已过俭以先一家食不重肉衣不绮丽虽御童仆未尝疾语一门之内穆如春风初居岘山晚卜筑北湖自号岘湖居士在湖州朝廷方欲用之而求去益切既宪江东归至岘湖摩挲乡曲问讯亲旧喜不自胜居亡何移疾乞挂其冠云子男四人自强文林郎监行在省仓上界门自适将仕郎自修以公遗泽补官自治尚幼女五人适承直郎前安丰军安丰县主簿呉琰进士项渊松何致虑廸功郎前南安军星子县主簿周寓孙男五人泰之鼎之益之履之复之女三人公有岘湖堂不啻足斋予尝为赋之名士如尚书程公泰之礼部陆公务观仓部周公必大赋之者尚多初丁宜人先卒公亲窽二竁于岘山佛屋后而虚其一诸孤将以十月二十八日奉公合焉前期公长子自强以公之行实来请铭予与公为同年且同朝晚且亲乃哭而铭之曰
　　我入修门公至自温我出建邺公藩苕霅当其同朝胥从逍遥逮其补外胥懋夙退我归几时闻公期沱若其洟滴为诔辞有炜庙器琮璧瑚簋不祼后帝而揜诸瘗其既九京畴不复之其未九京畴克之
　　知漳州监承呉公墓志铭
　　公讳松年字公叔永嘉人曾祖讳比故不仕祖讳充故赠右光禄大夫父讳表臣故任敷文阁直学士右太中大夫提举江州太平兴国宫累赠少保母鲍氏秦国夫人伍氏宜氏公伍出也以防补官初主平江之昆山簿监南岳庙由国子监书库官朝廷删定官书成改秩摄登闻鼔院将迁擢而少师以寿皇府翊善议出阁事罢去公亦请外歴徽台二州签书判官防公事其在徽州悉力吏治无文士脱畧囊箧细碎之意太守多病予告以公明敏委以郡事吏牍填委或累月不省者公一日决之如流守倚以集秩满归至中途闻少师病笃捐妻子犯波涛舟中人无色公不为动翼日至家少师一见乃瞑台州秩满得湖州转运司干办公事部使者知公能文牋奏悉以倩公每一篇出大者百千小者数语词意絶人给事莫公济尝叹曰公叔下笔无一防尘气何必减江彦章孙仲益时金人入冦湖南饷师粟斛四十万当遣吏防送惧公独请行舳舻衔尾先至师次粮道以济丞相魏国张公居长沙望重四海名士辏集独伟视公每见必促席语移日且勉之曰君不必苦心属文当为有用之学且与其子敬夫游公自是尽弃其学而学焉魏公再相荐公于朝及其宣抚江淮招公议军政公以国事方急不告妻子而行通判明州太守荥阳赵公伯圭母秀王夫人疾革委摄郡事公宿于郡舍尽瘁戮力事整而办时有死囚数十公察其有寃色即呼而前温色辞次问之皆号泣曰我海渔也吏执以来日夜笞掠使诬服为盗公宻遣吏騐问海濵枯渔之肆果然一日释二十七人郡中惊服先是诏郎官以上举所知尚书薛公良朋中书舍人洪公迈给事胡公沂直院莫公济少卿胡公襄皆以公名闻秩满造朝丞相陈公俊卿一见奇之除将作监丞防中都官待次者例补外改江西安抚司叅议官江西饥米斗数百钱公捐俸以活饥者除知南剑州赐对便殿寿皇劳曰吾旧学之子也因访以天下平公敷奏详明所陈四事如得天意固民心録名将子孙革武举试文上甚喜至延平首条上民事一曰差注巡检须武举中选或任于晓民事者二曰理讼先逮词首三曰商旅不得操兵事皆施行有氓诬其主人以杀其子者狱久不决公騐问不三日得实又明日获其子于建宁盖氓匿之云人以为神暇日则召掾吏与之论文入学校与诸生讲经义时荐举久敝有挟诸公贵人书至者公一不省廷语于众曰荐举之意举贤才及治行而已挟贵而问岂荐举本意哉先是郡之材官多以请托尺籍公一不聴一日入搜庭大阅许其子弟毕集试其艺能简其骁勇湼以为兵俄有防集诸郡材官诣行在所按试士气奋甚挽强穿扎为闽郡最第赏减防课三年其治郡大氐慕先邑及去延平之民遮道涕泣为之立祠既入朝执政议以公为尚书郎上曰呉某治郡有声朕与再畀以名郡遂得潭州未之官而卒实淳熈七年二月丁酉也得年六十有二终官朝散大夫初少师官通判梦一浮屠颀然而瘠谓已曰帝诏予为而子视其谒云杭州祥符寺及觧官道杭公生焉幼頴悟甫六七嵗日诵数千言年二十三侍少师居婺州昼夜读书甚至呕血少师以文名一世公尽得其学弟三人皆师友公得同荐书而公独下第及试宏词科隠秩秘文过目不忘同学如丞相洪公适给事莫公济皆推其业之精公风神髙迈谈间倾坐超然如魏晋间人物好古乐道经明行修不竞于进慤而澹介而通寡欲而有守平居简出终日简编笔研间遇防心处即书于牖户为文深厚古雅有前辈风有诗文二十巻曰江湖集尤友爱于兄弟从兄御史台主簿某病革托以死生弟宗学教授某在闽中属疾公闻之疾走至其官下未几公防丧以归力贫以拊二室之孤不异已子所至得俸不以入门不买田宅分以周族亲同寮之急与游皆名辈如王公十朋郑公伯熊林公光朝吕公祖谦尤厚云初室周氏封宜人永嘉先生行己弟之子也能通孝经论语孟子诸书与公徳对云前五年卒继室潘氏亦封宜人后十二年卒子男四人瓌文林郎前饶州军事推官璪承直郎前监建康府提领所南酒库琰文林郎前安丰军安丰县主簿幼为人后公卒归其宗以公廕琯尚幼女六人希韫适文林郎瑞州军事推官周若鉴希孟适廸功郎前潮州司法叅军薛泽季兰适进士周及次未嫁次适修职郎永州零陵县主簿杨长孺次适进士邹毕孙男三人洵澥深女四人诸孤以八年九月乙亥公于吹台乡囘山法济院之阳迁周氏宜人祔焉至绍熈壬子二月壬寅复以潘氏宜人祔其左方予与公初定交长沙中同官豫章公之子璪晚复与予同官髙安大儿长孺因得壻公之门交莫厚焉亲莫至焉公既之十二年癸丑四月璪以书来曰先人未有铭诗防先生其谁宜为则追铭之曰
　　公叔风神白而长身如光风霁月之无尘公叔诗文老而日新如日光玉洁而不陈公叔搢绅意行无津如我马既同而躄其趾我车既攻而方其轮嗟嗟公叔一炊黍之诎而万斯年之伸公叔一去于今防春意其上虚空跨緑駬下大荒而骑麒麟也耶
　　朝议大夫直徽猷阁江东运判徐公墓志铭
　　淳熈有贤御史建宁徐公予闻之旧矣而愿见莫之遂立朝莫之同也嵗在庚子予为常平使者于岭表之东公为刑狱使者于其西是秋泽宫当贡士公之子逸试于东漕之有司首遗予书其词甚度其意甚昵也且呼予为同年之兄予答书亦以是呼公退而阅同年小録求公姓名而不见至庆元己未七月十一日偶阅本朝登科记得公姓名甚喜熟视乃绍熈辛未榜也盖前予一榜云不知公何以云尔也岂其知爱之深而误墨及之耶后七月其子达遗予书叙先契且以朝奉大夫宗正少卿郭公徳麟所状言行来谒铭予叹曰岂偶然哉予其可辞公讳朗字元敏胄自太末五季乱徙建之浦城临江曾祖讳伯祖讳安常父讳彭年以公赠朝散大夫母杨所生母张皆赠太恭人大夫公早弃场屋为诗千百自号散翁事见吏部朱公松韦斋集中曰彦猷者其字也三子公其仲也年二十九策进士授左廸功郎主绍兴府防稽县簿帅曹泳权臣姻家也诡公督租公首捕府之胥长逋租者二人杖之荷校以狥帅噎黙不敢问陞左从事郎移建康府上元县丞帅贵倨甚府县官日趋走庭下公始进见如例三日礼毕独趋賔次帅知其不屈乃皆免之公有十论极陈时政利病未尝畏于人漕使左司郎中徐公度不知于何见之称叹以为通达国体一再荐于朝后帅韩公仲通每疑事必诹于公公言无不尽颇忤意而卒荐公改左宣教郎知处州龙泉县宗室子有寓居浮屠者散子钱渔厚息市民物不售直一日有鬻薪炭者数人皆碎首来诉公即分遣吏卒逮捕卒置诸法有达官私桥立栅木而请官役民者公不可讽之州守钱竿竿反庇公谗者恧焉嵗饥公将发长平之廪以赈民丞难之公曰倘有罚吾任其咎丁母忧除丧中书除监行在榷货务一日孝宗皇帝召见时宰席久虚公首论宰相难其人者由职事官不精择也今日之宰相前日之侍从给舍台諌也今日之侍从给舍台諌前日之职事官也陛下于用人之际常苦乏材而不知职事官乃宰相所由入之门不可不择也上曰甚善又论凡荐举当以防为本而才艺为次古之荐举其已行之事不但【阙】其未为之过谓宜増其所举之辞曰某人有某能尝在某官为某事以知其廉庶不敢欺上首肯之且劳公曰知卿靖退不事请谒是日除监察御史乃叅知政事李公彦頴荐也公初不知明年李公出帅东浙以书抵公曰刚方挺特良副所期盖李公知公久矣属有诏令朝臣言事公极论时数千言其要有八曰正朝纲社私谒节吏员之入流审进言之聴纳立根本以自治严守御以防边尽地力以救荒禁奢侈以正俗章下时宰不悦公姿貎严冷未尝以辞色假人中外严惮蜀人号为铁面御史公受诏监秋试有国子生江元者陈牒愿与太学生同试朝元殿中侍御史宰掾溥之犹子也溥以文书讽有司公不答又为时宰所不悦遂除济南西路提防刑狱至部诏兼摄漕事时容盗李接窃发前漕臣韩磊请留饷鄂州大军钱五万缗及丐盐事司钱二千万缗以给求盗之费朝廷从之公辞焉请自给主帅盗平以给饷不匮増一秩训词曰不仰给于朝廷不支移于临路接既就擒师臣奏功而将士匈匈公因极论有未尝亲矢石去贼百余里而得官者其胥曰蒋璘陈亡陈永辅其卒长曰刘正至于将臣王圭张麟既克复欝林又觧化州之围而赏反太薄化州守臣何伟以数百市人弱卒抗数千万张大之盗保全一城有以见其才不顾家室守节不贰有以见其忠上官防搜其罪而秋毫无实有以见其防今不防赏而反削籍孰不寃之不报贬公两秩吏部尚书郑公丙讼公寃上遂除公湖北路提防刑狱而何伟亦复官之郡又改公成都利州路复官两秩又改成都府路转运判官窒罅漏节浮费以纾逺民之力州县两税往往加敛及粟帛刍秣之估皆量公严为禁止蜀之大家多漏占名数以逭征徭至有一户析为四五十者中产下农实受其公与之为期许其自占得实者二万余细民顿苏黎洲边事有兴其实费无艺公前后广输缗钱凡二十三万云改知遂宁府除直徽猷阁公所至政必先学校去西路日尽捐公钱七千余缗市田一百六十亩以廪成都之府学彭州郡文学刘大临来告曰生员滋众而食不足将散矣公曰此吾职也于是捐其州榷酤之钱四百万及官所没入民田数百亩以给之公凡再奉诏监防蜀之类省试其场屋之至预泄试题及是夜半锓板已定公尽易之宿顿革所得皆儒先公尝按县令杨世芳又却前淮东总领于文子震之私谒两家怨之至移谤书于本路宪赵善誉按公聚敛至十余万缗不俟朝命而径以此钱为民代输夏租欲以是媚于民而揜其贪暴之迹上省其章顾谓宰臣王淮曰徐某能以十万缗为民代输贪暴者能之乎改知泉州归至上饶改江东路转运判官受命一日而没淳熈十五年三月十有三日也享年六十有六积官至朝议大夫爵至浦城县开国男食邑三百户公在金陵时帅韩公委公受刍秣之输故事束刍私其一钱公独不受公卒韩一日称公之廉而及之客有对曰一钱亦何足受韩公曰不然积而计之嵗得千缗谁其不爱公在广右尝论奏以为监司郡守应用之钱曰公使者自有名钱今乃于上供留州之钱肆其转移无有限制漕计郡计安得不乏而取之乎谓宜第州郡为三等帅守监司凡五等公使之钱月给几何迎送几何帟幕帷帐几何过是者以簠簋不饬坐之赴利路宪至郢始值吏以官钱蜀劵数千缗来曰道里费之外皆应归中府公不启封到部尽还诸郡公自为监守郡守帟幕未尝更造至兴元未久而去悉还于官不留一物所至驺从宴集馈饷悉从简俭其行部非故事秋毫无所爱公性寡耦然所交皆是名流如陈公之茂莫公济赵公彦瑞翁公防之沈公度萧公之敏丞相周公必大葛公邲最厚晚乃受知于郑公丙李公椿陈公居仁在蜀所敬畏者范公仲圭胡公晋臣公笃于宗亲周卹中表自广右还死者之无归营孤女之未嫁性嗜学隆冬沍寒焚膏申旦尤防于经熟于左氏春秋西汉书酷好资治通鉴所居不庇风雨日哦其间人不见其喜愠自蜀还蜀货无一物惟载书百余箧有诗文奏议经觧八十九巻目曰东野居士集藏于家公初娶陈氏继全氏董氏皆赠封恭人子二人达文林郎新监台州黄岩买纳盐监逸廸功郎前监常州籴纳仓女二人长适乡贡进士周端书次适进士杨楫孙男三人损之将仕郎呉山【阙】　孙女二人俱幼以绍兴元年十二月二十六日于忠信乡新兴里之夏材师姑原铭之曰
　　靡乎其为流奚涉弗通规乎其为运奚鹜弗进颀颀徐公单杭而逆风曰予其通方轮而九曲曰予其速惟金玉尔身嚼然不尘以对于古人















　　诚斋集巻一百二十五
　　钦定四库全书
　　诚斋集巻一百二十六
　　宋　杨万里　撰
　　墓志铭
　　萧希韩母彭氏墓志铭
　　予友萧希韩久不见忽衰绖谒予请曰森不天幼无父今又无母痛至骨不知所报今以某年月日吾母于某乡敢介外弟王城所譔次吾母行状乞铭以藏诸幽唯裁哀之予曰诺夫人彭氏庐陵乡先生伯庄之女潜溪先生萧叔展之孙媍进士彦续之妻也彦续讳唐卿其宗贵而文即所谓两御史之家者也唯潜溪举孝亷不就其友曰孔武仲文仲平仲潜溪少时文名与三孔相颉颃既隠武仲高之为序其文集有叹慕不可及之语至希韩文学凡几世矣而未有显人天其或者大其源以溥其流是在希韩乎惜也夫人能教子而不逮于有就也夫人以某年月日卒年若干铭曰
　　耿然夫人允而且仁廸子以文其疚其勤既日疚只曷不寿只曷不诹只有昊幽只
　　曽时仲母王氏墓志铭
　　予为童子时从先君宦学四方其去其归先君必造为所谓曽表民者每过之必见賔客满室杯酒淋漓呌呼大笑以为乐予是时虽幼闻将过表民则心独喜盖表民之好賔客至能使童子喜之予既仕而归里中问表民安否或曰嘻死矣问其家生产作事如初否或曰嘻贫矣问其子孙才不才或曰其孙有行中者以文学名其里之人称重之不惟文学也其母死其族谓之曰汝有父莫之馈养且汝年长矣盍如唐德宗所谓民俗有急或乘凶而受室焉行中大恸曰吾独以吾父故不敢死吾又忍为此哉其为行也卓矣不唯文学也予曰表民有后矣今年行中来学于予叔父麻阳县君之门予始识之叩其有过予所闻因间谒予曰吾母将敢以铭累矣予曰贤母宜铭夫人王氏吉之庐陵人表民次子绍荣之妻也观曽氏之贫则知夫人能倾赀以奉其舅之賔客观绍荣之能教子则知夫人之有助观行中之文则知夫人之贤至于抚绍荣原配朱氏之一女如己子馆置亲戚之不能自存者于其乡而其死而无归者皆夫人之懿也夫人年四十九卒于乾道二年五月六日后二年于儒行乡福田之原盖今年十月某日也生四子行可行已行义行中其次也行已文学亦为时辈所推女二人铭曰
　　闺壸渊懿妇道则尽于诗子弟有闻母德则炜于文夫人有子问路而起夫人死而不死
　　罗元通墓志铭
　　元通姓罗氏讳上逹庐陵人其先以五季之乱自豫章徙也曽祖軿祖仇皆不仕父绂字天文以儒学文行师表一州尝贡上春官不第以仲子左奉议郎安仁县知县上行追秩右承事郎元通天文长子元通以诗学名家授徒数十百人自三舍盛时有声庠序如澹庵先生胡侍读者皆其与游也盖一时同砚席者光显矣而元通犹在场屋至绍兴癸酉元通年五十有八始与子维藩同荐名又三年元通再荐名又三年其子维藩维申维翰俱荐名又十年维藩维翰同登进士第吉语至而元通之死旬日矣元通事天文至孝天文贫而好客每客至置醴列豆客主必尽欢客既去天文视元通一寒不可忍盖以衣为食也元通卒不自言天文甞以非罪系吏吏黩货不厌将当以重劾元通遍走亲友称贷以脱天文于罟擭中元通年逾二十未有子天文曰吾儿孝而无子无天则已建炎之乱里中盗有号李贼者执元通必欲杀摩其顶将挥刃矣而其徒有念元通恩者免之未几贼败有防李贼来献者请甘心元通一笑而释之元通性慷慨以义自任如廪给族兄之老贫者曰子正曰忱叔救焚筑室以居其族者曰德凝收其故人子贫且失学而教育之者曰左龙卿其亲戚之不能者曰李怀忠李晞祖之母嬴粮以送致里人之孥者曰刘生盖不可胜纪也元通年七十有四以某年某月日卒初配李氏士族平安国女也继室李氏靖州通判章之妹也继室之李名为罗氏之孝妇一子二女皆其所生女适彭皋次适丁南隠孙男四人澥瀛浩沂孙女二人元通卒之明年将以某月日于某所其子维藩以书抵予曰子于先人至亲也非子莫之铭万里乃铭之曰
　　学周于身孝周于亲义周于人元通之伸才不于职谋不于国有挟不白元通之抑不昌于已以昌其子元通之伤元通之喜
　　曽正民妻刘氏墓志铭
　　夫人刘氏故太师楚国公讳沆之曽孙韩王讳普赵氏之甥祖讳琯知滑州累赠至金紫光禄大夫父讳伾将仕郎世为吉州永新人夫人九嵗丧母伯父徽猷阁待制公僴以为己女及笄择对谋于賔客州録事谢唐臣唐臣以故人零陵令之子今恵州文学曽君敏学对故归于曽氏夫人逮事零陵公执妇道唯谨其姑刘氏今年九十矣夫人每谓妯娌曰胜日不为乐以娱老人顾啬于财乎故其姑特爱之文学公壮而老于文老而壮于学馆士教子夫人主膳羞必躬必饬其门填然未甞无人其室落然未甞有人秋毫无所慁于文学公文学公业专于学芳声美绩则夫人实使之外家死不克夫人之其兄仲修之子得闻幼孤而无归夫人教之塾而毕其娶乾道戊子男三省举于礼部文学公亦以五举恩谒集英奉大对夫人谓三省曰而父无遇非而荐名不偕而行而可不勉乎去年冬十月晦夫人病且亟恐伤其姑之意力疾起坐如平时凡十日而没其姑惊恸曰吾妇无疾何逝之遽得年五十有一子男五人三省三恕三顾三协三逹皆力学女五人长适简璹次适李良佐余未嫁孙男三人尚幼今年嵗在辛卯二月丙午夫人于某县某里龙域山之隂将其孤三省以简璹所论次夫人行状来请铭铭曰
　　懿厥夫人异姓王之甥大丞相之孙靡挟其门而淑于嫔方昌厥家不昌厥身奈何乎夫人
　　邹应可墓志铭
　　应可邹氏讳定应可其字也豫章新吴人曽祖亷祖积皆不仕父彦升以应可赠宣教郎母卢氏封孺人应可自幼刻意读书年十七见府帅大丞相赵公某惊异之绍兴乙丑登科授左迪功郎临江军司戸参军嵗余广东帅王钺辟为属一嵗宅宣教郎府君忧服除授河南安抚司属官时溪蛮杨再兴冦武冈全永卲数州朝廷命统制李通讨之潭帅檄应可饟师数月再兴就擒惟盆溪牛皮黄李三砦恃险不下朝廷命部使者选精干为蛮俗所信者招徕之咸以应可应同列危之应可以单骑直抵窟穴羣蛮以兵迎之应可宣谕朝廷威德蛮酋悦以大杯斟酒为应可寿应可饮之不疑一举而尽羣蛮感其诚懽呼拜庭下曰吾属无虑矣于是相率就降者一千三百人溪洞悉平应可不言功赏亦不及秩满授永州军事判官全州兵刦太守为变者郡兵皆撼心动目永州卒亦相挻之太守召应可计事应可即招其勇而有谋者谕以祸福以离其党擒其渠魁白郡斩之余悉不问众遂肃然零陵之民至今德之同荐者十有六人改左通直郎知潭之湘乡县一日有冦数百人骤至官吏及豪民四走阖邑震恐有白应可以家逃者应可叱之曰百姓视吾为动静吾动则一邑骚然矣众知应可不去乃少安应可于是身率兵郊御之相持两昼夜冦不能入而去尉捕良民樵牧者数辈送县欲煅炼为盗以希赏应可问囚非是尽释之尉大怒诉之州州移书责应可应可即趣装曰吾以一身易十人之命不亦可乎既而获真盗尉大惭未几以疾丐祠去官疾愈以奉议郎知随州随县疾复剧以乾道庚寅六月七日终于家享年五十有九应可娶张氏追封孺人再娶胡氏封孺人子三人宗愈宗旦宗甫皆业进士女三人长适成忠郎监南岳庙赵善欣次未嫁应可为人孝友质直表夷里方色辞晏温可狎而亲义所不可坚执不倚众不敢为奋以直前学深文古其诗特竒其字法自徐师川上泝鲁直以趋少陵戸牖余不数也有诗集若干巻予与应可皆江西人且尝同僚于永州懽甚其子宗愈以岳州通判陈友直所状应可之行来请曰先人与子最故纳石土中又奚辞则铭之曰
　　应可之诗其谁莫珍应可之才其卒莫陈莫珍匪人莫陈匪天能使不陈胡能使不传
　　林夫人朱氏墓志铭
　　夫人朱氏温州瑞安人也处士讳俊之女林君文质之夫人长溪主簿頥叔之母也夫人事父母以孝闻及归林氏为冡妇事舅姑如事父母逮事祖姑陈夫人陈春秋高齿落尽舅婴末疾母子饮食异嗜夫人治庖食上之二老各为之饱调羮重陈夫人忘劳姑冯夫人性勤以严日以昧爽视家政夫人盥栉已辑事以待姑来有得无诘冯既老有幼女最爱念托之夫人与同卧兴补缀必躬既长及笄饬厉勤劬德言容功不特以今佳古是若办装归于陈氏遂为贤媍每怀夫人必曰人有一母吾有二母处士既没贫不克夫人言涕俱出谓林君曰吾父母未尚以生为竟倾赀以塴焉夫人初得二子辄失之惧舅姑之伤乃养张氏子曰义叔后十年梦道三男于田玉雪娟好累累若挽衣不释者欣然挈携以归已而生頥叔满叔贲叔云頥叔以防作戈船功授承信郎转承务郎先夫人而卒頥叔举进士中第满叔贲叔皆殖学女一人嫁夫人弟之子伯山孙十人七男三女皆幼夫人年六十三乾道六年三月甲子卒后一年三月某日于邑之岘山贲叔以同郡陈【阙】良之书来请铭于庐陵杨某铭曰
　　亲恙靡靡何敬弗弛曰予孝子忍瞑托孤何谊弗渝曰予丈夫宜弛而懋宜渝而否乃有此媍子兮方骞母兮下泉彼苍者天
　　刘处谦墓志铭
　　乾道八年十有一月五日里之伧实来得余友刘彦纯书谒予请碣刘处谦之窆处谦之行彦纯所状处谦与予好方怀其贤遽揽其讣浥若以悲不于予徴予犹碑之况彦纯言耶处谦讳大有其先曰瑕守安域卒母魏夫人学僊坛于浮山遂为吉之安福人曽祖某祖臣忠父仲陆皆不仕处谦于书无简不狙鲁经汉纬齐至虞初通贯钩索既饫既饱学林幽幽我则宅之人庋以箧我庋以腹吐为厥章博丽剞劂韡而敷棻有蔚有煌三诣太常辄触报闻将迳入帝阍只奉大对展布其蕴不幸死矣盖七年二月十一日也年六十一配郭氏男曰防绩文是似一女未嫁孙男二人挺振孙女一人皆幼处谦孝友天性少而丧其母欧阳夫人事继母萧夫人宗族后生不知萧之为继者也伯兄亮季兄伟先卒处谦实之亮之子曰宏曰宇弱不树立处谦实扶之伟之子曰衡曰大猷处谦实多逊土田以畀之大猷受业有闻遂偕计吏仲兄枢有女择对处谦以妻吉水名儒桃源县丞李次鱼直卿处谦有文五百篇曰遯斋野録将防以筳篿卦之茔得黄石冈壁日得八月庚申铭曰
　　有颀其容有介其躬存涵其中为泽为渊不雨不川其人其天
　　罗元忠墓志铭
　　昔予自朝列丐外得请祠出关触热至舍则移亲故曰亟欲相见待秋其可然予心耿耿念元忠至亲谁能待秋偶入州府元忠在焉一见握手相劳苦各自相庆非所图也猝猝而别元忠归顷之以病告又顷之以讣告实淳熈元年十月七日也嗟乎痛哉使予与元忠各不入州府几失此一见庸知此见乃死别也耶元忠姓罗氏讳尚义元忠其字也庐陵人曽祖軿祖仇父绂字天文元忠天文之季子也罗氏上世皆穯于业变而儒自天文始天文以卜子夏诗学为崇宁大观学舍师表以仲子左奉议郎饶州安仁知县上行追秩右承事郎元忠自束髪与伯兄元通仲兄元亨从天文入郡庠父子兄弟声光有既而父兄三人俱荐名书元亨擢第元忠老矣无遇于是弃捐举子笔砚还山治生如计然白圭之为者滥觞一簮其究千金与武冈太守罗钦若常德通判郭仲质族子广西转运主管巨济为丘壑交一觞一咏容与事外一时想见其风流而元忠特为谈者魁滑稽玩世举胸中百家书毕以资滑稽闻者絶倒而元忠凝然也每恨曰使吾与苏东坡刘贡父并世未知谁执谈圃牛耳其视怙势死权若肤寸云物独于教子不遗余力嵗以家入之半聘召名士为子弟师才望与孚皆以文有隽声既荐名元忠差慰意曰士有挟当为时施我山林人也勿履我辙然后士大夫始知元忠非滑稽者得年六十有八配李氏有淑闻子四人才愈才望俱先元忠卒元忠者孚与来也一女嫁文士刘一德孙男十人后一年某月日元忠于某郡某山之阳其妹婿杨某哭而铭之曰
　　趯然元忠眇视太空稊视鼎钟巻舒河江子古其湾知彼东方玉巵金匜厥包涂泥其将畴知有渟弗流靡萒弗秋厥胄之庥
　　罗彦节墓志铭
　　予既退居杜门避喧邻曲有竟嵗莫予觌者一日予故人罗如圭罗惟一罗孝亷罗子潜相与闯然剥啄予方及新雨萟蔬亟摄野服迎之坐未定四子起拜且请曰如圭辈将有求于先生先生固不可以势利求所求者非势利也如圭辈有族子曰彦节者不仕又不年今不幸死不死也惟先生实怜哀之予曰诺彦节罗其姓如松其名彦节其字也世为吉州庐陵人曽祖安祖稷父纬皆不仕彦节未冠而丧其父其弟妹尚襁褓彦节辛勤当门戸仰奉母夫人彭氏俯毕弟妹婚嫁初彦节之父经国兄弟五人皆早世曰廷璋敏仲和叔皆无子曰仁仲有子三人经国有子五人祖母甞有命以三孙继絶分田惟均既而有难之者彦节曰使其父叔不祀而各以田自畀于心安乎众方后定彦节有妹嫁里之人彭忠卿忠卿傥荡抵宪网彦节倾囊脱之未几忠卿卒彦节之妹来归未几亦卒彦节又之抚其孤甥如己子焉彦节每独处一室书不去手顾以自少得疾亦不苦心读文疾革如圭辈问之谓曰颇忆乡者闻见録否彦节笑曰得非谓尹师鲁事耶闻道夕死闻见録云乎哉卒年四十二族叔父价卿闻而哭之曰此里中之瑞也今已矣夫彦节娶彭氏生二子曰亷曰度四女未嫁以某年月日于某所彦节之弟曰如柏者丧彦节服衰麻以报云铭曰
　　穉而孤只冠而痛只强而殂只天莫呼只人其吁只躬则都只
　　通直刘君裴夫人墓志铭
　　夫人裴氏世居开封府祥符县故武功大夫提防河东刑狱讳珪之女右通直郎刘君讳涤之继室宣教郎贑州州学教授靖之宣教郎太常寺主簿清之之母也夫人天性孝友父母兄弟没已久矣时思嵗悲至老不衰通直君自元配赵氏夫人没家道不振夫人始佐通直君烝尝冠婚载藏载穆初刘氏自江西徙京师建炎南渡流离贫困夫人之归也通直君仕未久其后廪给寖嬴二子继仕而通直羣从兄弟来者日益众夫人笃于骨肉之义待之有尽礼无尽费曰丧乱而骨肉之防者聚此吾所乐也丰约遑恤哉夫人当暑燕私必修谨里妇至者坐下坐弗与均礼士之升堂拜夫人者退皆曰此母诚可拜也夫人精书记而不屑信隂阳而不牵敬鬼神而不謟凡有血气者未尝及之也一月之中蔬食者三之一谨于卫生服食必戒终其身髪黒而目明得疾既革精爽不乱盥栉不废将谢医药戒家人勿哭偶若假寐奄然已逝享年八十男女五人皆赵出也长女嫁进士晁子绮次嫁迪功郎监鄂州在城酒务黄明友次嫁保义郎监抚州金谿县酒税张谟孙男若干人夫人慈其子甚虽亲近者莫知其非已出也夫人之没以淳熈三年六月三日以八月某甲子祔于吉州某县某乡某山通直君之茔靖之以书及文士丁立志张谦所述夫人之行实来请铭铭曰
　　维宋四叶多异人江西之刘勃以兴公是公非两先生金舂玉应以道鸣欧阳临川皆其朋四海仰目避文星大家继继有典刑夫人淑闻仪厥庭芝兰雨露方春荣蘐草霜露一夕零有归者阡柏青青有万其古安无倾
　　李母曽氏墓志铭
　　吾友李春之母曽氏吉之庐陵人居西郭世以农圃自业未龀而父母继殁鞠于外家罗氏母既孤苦痛自砥砺女训妇功靡不习知长适李君讳富君亦市隠以仁厚自将犯者弗校终身不入公门州闾称其长者母性简澹以不逮事父母与舅姑自痛嵗时祀事既蠲既嘉必躬必诚绍兴己酉盗起有妇人至自言从夫宦游兵间相失母恻然怜而馆之居无几其夫亦至母资遣之乙夘大旱母为饭以鬻于里市之饥者贷于母家母折劵不取偿焉乡邻有流徙者弃其赤子母皆收养之俟其返而归之母初未有子养里中孤儿如己出既冠娶矣一日不告而去人皆切齿无状子母独喟然曰彼亦人耳当不我负彼既负我强留何为以礼归其孥而怜之不衰年虽高视明听聪筋力益强发微斑白而齿脱复生闻者异之母见其子春幼而頴异令从师问学方居贫寒不可忍闻其无钱市书以衣易之或笑其迂曰富而后教是使我儿老而后学欤春既有文名辈流推表后学朋从然屡踬于有司每以未副母望为戚母曰汝学而未就是吾忧也学就而身未亨岂吾忧哉母不知书而喜黙诵释氏语既感疾六日而逝盖淳熈六年二月壬申也享年七十有八子男二人长曰廷俊次即春也女一人适曽坚孙八人男曰球琳璹琯女四人皆幼后一年其孤以某月日母于某山铭曰
　　茅补子惠橘柚而枳毋必者类或壤而芝亦渠元泥侯不可竒才于其门不于其人何杰弗沦彼季之子兹自卑鄙尚其母之懿
　　罗仲谋墓志铭
　　仲谋罗氏讳全畧其先避五季乱自豫章徙也曽祖仇祖绂字天文宣和间以毛苌诗学为诸儒宗师常荐名两学之士称重之以子赠右承事郎父上行字元亨登建炎进士第有亷名终官右奉议郎饶州安仁知县仲谋三举于礼部擢第授永州司戸叅军湖南嵗大祲部使者檄仲谋廪潭衡两州饥民故事有司坐传舍廪人发陈粟廪吏具文书上官取阅之欣然以为活千万人不悟其皆子虚乌有者流也仲谋捧檄即骑一马入墟落大山长谷家至戸给民防实惠部使者以闻行赏减磨勘三年又永州旱檄仲谋巡按之仲谋白减其租过半掾曹有沮之者曰欲尽捐邦赋乎仲谋曰得邦赋失邦本其患孰亟太守从之郡民皆曰生我者父母活我者戸曹也永之邑曰东安久无县令邑事荒废吏乘为奸郡俾仲谋摄之至之日教条一新简而节寛而信讼不苛而理租不迫而输不期月东安大治先是元亨甞为是邑有惠政后二十年而仲谋至父老犹识之曰是非吾父罗明府郎君乎有叹且泣者摄邑凡八月去之日有未给俸钱四十万以邑之匮也置之而去秩满以荐者授从政郎湖南转运司主管帐司淳熈二年秋九月以疾告于朝愿致其仕授宣教郎未拜命而卒享年四十有八仲谋之为人恢疎而夷旷其学醇懿为文粹然不立异论与人交和而久弟三人全德全材全功皆仲谋教之自幼以及成人全德再荐名全材后仲谋六年登第里之人皆曰此兄之教元亨之殁全功尚幼毕其婚者亦仲谋也仲谋娶刘氏男二人方大方正女二人长适刘某次幼后一年某月某日仲谋于某山其孤方大以仲谋从弟迪功郎南雄州保昌县尉维藩所论次行状来请铭予于仲谋至亲初同举于乡既闻罢而归未半涂予得疾垂死同行者皆弃去仲谋独留谒医亲尝药昼夜视予至废寝食予昏甚惘然不知也盖十有五日乃瘳予今年五十矣仲谋少予一嵗方将为山林投老相依之约仲谋乃舍予而逝乎则哭而铭之曰
　　圣田毎毎天文萟之有炜元亨培之溉之世劬于畊父铚子登登且铚忌在仲谋忌维夏而霜何苗不黄罹此鞠凶畴不汝恫控于彼旻则莫我闻旻则闻忌其如命忌命之不遐德之孔多咨尔孙子勿替厥家
　　夫人欧阳氏墓志铭
　　夫人姓欧阳世居庐陵之林平曽祖怀祖鋭父斌皆不仕夫人生而孝谨父母爱异焉年十八归修职郎王邦义字俊臣俊臣兄弟三人二弟生最晩夫人主馈祀三十年上事舅姑下抚俊臣之弟妹补纫必躬敬爱匪懈姑太孺人萧氏年八十毎夫人上食侍立不去下气怡色不敢离左右视食竟乃退太孺人曰吾老矣不多食今日不自知其饱也太孺人毎言及夫人必流涕曰谁独无妇我有斯妇非我妇也我女也夫人训诸子以学问毎夕吹灯视其读书黙听古人语时若有得曰某书某语殆谓某事耶往往脗合文意至鬻簮珥典衣服以资其子使从四方名士游次子峤年十七荐名礼部夫人曰而勿以是自足俊臣喜賔客来者如林至者如归或夜漏下四十刻燕賔客散夫人乃食夫人一兄早世夫人经纪其家至今俊臣谒礼部选除夕宿临川梦夫人若告诀者俊臣惊而归及门七日而夫人卒实淳熈三年正月十五日也享年五十临终色词甚暇独以姑老不得奉为恨男四人有开有峤有功有德女一人许嫁迪功郎李如圭孙男一人大年女三人以十二月壬申夫人于庐陵县宣化乡社背之原铭曰
　　姑得孝媍夫得良助子得贤母既曰得之而遽失之云谁厄之不年者天不死者贤母悼下泉
　　浩斋先生刘公向夫人墓志铭
  </div>
  <div class="pagination">
   <a href="诚斋集_page115.html">
    上一页
   </a>
   <span>
    ...
   </span>
   <a href="诚斋集_page111.html">
    111
   </a>
   <a href="诚斋集_page112.html">
    112
   </a>
   <a href="诚斋集_page113.html">
    113
   </a>
   <a href="诚斋集_page114.html">
    114
   </a>
   <a href="诚斋集_page115.html">
    115
   </a>
   <span class="current-page">
    116
   </span>
   <a href="诚斋集_page117.html">
    117
   </a>
   <a href="诚斋集_page118.html">
    118
   </a>
   <a href="诚斋集_page119.html">
    119
   </a>
   <a href="诚斋集_page120.html">
    120
   </a>
   <a href="诚斋集_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
