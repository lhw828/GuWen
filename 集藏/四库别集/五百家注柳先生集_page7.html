<!DOCTYPE html>
<html>
 <head>
  <meta charset="utf-8"/>
  <title>
   五百家注柳先生集 - 第 7 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注柳先生集 - 第 7 页/共 19 页
  </h1>
  <div class="content">
   五百家注柳先生集巻九
　　墓志
　　唐丞相太尉房公徳铭【房琯】　　　　李　华
　　宗季年逆将持兵天锡房公言正其倾羣凶害直事乃不行虏起幽陵连覆二京【孙曰天寳十四年十一月范阳节度使安禄山反十二月陷东京】帝慈蒸人避狄西蜀【孙曰十五载六月宗狩蜀禄山陷京师】爰命监抚理兵北朔【孙曰辛已皇太子至平凉数月朔方留后度支副使杜鸿渐六城水陆运使魏少游节度判官崔漪度支判官卢简金闗内盐池判官李涵河西行军司马裴冕迎太子治兵于朔方】登贤为辅譲子以续公赍册书亦捧瑞玉【孙曰七月宗至普安琯以宪部侍郎求谒见即日以琯同平章事是日太子即位于灵武八月己亥宗命琯奉传国寳玉册诣灵武传位】圣人神人天地咸若子孝臣忠元臣踊跃命师中军谋殱羿浞【孙曰十月加琯持节招讨西京兼防御蒲潼两闗兵马节度等使辛丑琯以中军北军及安禄山之众战于陈涛斜败绩】人咸有言志屈道行公曰不可屈则佞生柄不在公象昏曀明退师储宫出守函谷【孙曰二载五月罢琯为太子少师】入为尚书正色谔谔【孙曰上元元年四月以琯为礼部尚书】又刺汾浍遽临彭濮【孙曰琯寻出为晋州刺史八月改为汉州刺史】何负而东何负而西公受挫抑邦人凄凄帝懐明徳俾不我迷徴拜秋官佥曰休哉【孙曰寳应二年】薨殂阆中【孙曰广徳元年八月四日琯卒于阆州僧舍年六十七】国瘁人哀【孙曰诗人之云亡邦国殄瘁】乔岳陨踬辅星昏霾天子洟涕追崇上台【孙曰追赠太尉】岩岩岱宗瞻其峻极赫赫房公尊其盛徳昔抚宜春列郡是式【孙曰天寳五载杀括苍郡太守韦坚琯坐与坚善贬冝春太守】建铭江濵以慰南国
　　唐相国房公徳铭之隂【徳铭见上】
　　天子之三公称公王者之后称公【补注公羊传文】诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公【为一作与】古之人通谓年之长老曰公故言三公若周公召公【补注公羊传三公者何天子之相也天子之相则何以三自陜而东周公主之自陜而西召公主之一相处乎内】王者之后若宋公【韩曰史记微子开者商帝乙之首子而纣之庶兄也周公既承武王命诛武庚杀管叔放蔡叔乃命微子开代商后作微子之命以申之国于宋微子开卒立其弟衍是为微仲微仲卒宋公稽立】为卿士若卫武公虢文公郑桓公【补注诗淇澳美卫武公能入相于周缁衣美郑武公父子并为司徒郑武公父即桓公也左氏宫之竒谏曰虢仲虢叔王季之穆也为文王卿士勲在王室功藏盟府】其臣称之则列国皆然师之尊若太公楚之为县者若叶公白公【韩曰史记楚世家惠王二年子西召故平王太子建之子胜于吴以为巢大夫号曰白公服防曰白邑名楚邑大夫皆称公叶公公子髙也叶亦楚邑名○叶于渉切】年之长老若毛公申公涪公【孙曰汉儒林传毛公赵人申公鲁人又云于鲁则申培公培字音陪今此作涪公未详涪音浮】而大臣罕能以姓配公者虽近有之然不能着也唐之大臣以姓配公最著者曰房公房公相宗有劳于蜀人咸服其节相肃宗作训于岐【孙曰至徳元载九月肃宗次顺化郡琯自蜀至为相如故遂同至凤翔凤翔即岐山也】人咸尊其道惟正直慈爱以成于徳用是进退所居而事理辩所去而人哀号理袁人袁人不胜其懐【二袁字它本并作逺】为文士赵郡李华铭公之徳乱故不克立今刺史太原王涯【韩曰涯以左拾遗为翰林学士进起居舍人元和初其甥皇甫湜以贤良对防忤宰相涯坐避嫌罢学士再贬虢州司马徙为袁州刺史】嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃増饰栋宇即而立焉州人大悦咸防陨涕言曰昔公以周召之徳微子之仁有土封以为卿士道为三公徳为国师年为元老尝为县县懐其化至于州州濡其泽【童曰说文濡霑湿也○濡音儒】凡我子孙防不戴慕盛徳之词文而不刻【一作列】更刺史数十莫克兴起乃卒归于王公王公尝以机宻匡天子于禁中遵公之道【遵一作承】刺于我邦承公之理【承字一本作由又一作序】又能尊公之徳起遗文以昭前烈则其入为卿士三公也孰曰不宜吾惧其去我也遽愿书于铭之隂用永表于邦之良政
　　国子司业阳城遗爱碣
　　【韩曰阳城字亢宗定州北平人后徙陜州夏县新史列之卓行传公为集贤殿正字作此碣集又有与大学诸生书论城事亦甚悉】
　　四年五月皇帝以银印赤绂即隐所起阳公为谏议大大【孙曰贞元四年六月以陜虢观察使李泌平章事泌荐城可用为谏议大夫赐绯衣银鱼袋】后七年廷诤恳至累日不解帝尤嘉异迁为国子司业【孙曰十一年四月裴延龄诬宰相陆贽等贽坐贬忠州别驾帝怒甚无敢言者城即率拾遗王仲舒等数人守延英门上疏论延龄奸佞贽等无罪徳宗怒将加城等罪良久乃解七月下迁城国子司业】旌直优贤道光师儒又四年九月已已出拜道州刺史【孙曰有太学生薛约者尝学于城十四年以言事得罪谪连州吏捕迹得之城家城坐吏于门与约饮决别涕泣送之郊外帝间之以为党罪人九月出城为道州刺史韩曰按城贬在十四年逆数之则上所云四年者当作三年字误】太学生鲁郡季傥庐江何蕃等百六十人【孙曰或云二百七十人】投业奔走稽首阙下呌阍吁天【吁呼也张曰书无辜吁天○吁音裕】愿乞复旧朝廷重更其事如已已诏翌日防徒北向如初行至延喜门公使追夺其章遮道愿罢遂不果献生徒嗷嗷【音】相眄徘徊【童曰眄说文云邪视也音沔】昔公之来仁风扇扬暴慠革面【慠音傲】柔轜有立【轜乳兖切一作懦】聴闻嘉言乐甚钟鼔瞻仰徳宇髙逾嵩岱【上音松下音代】及公当职施政示人准程良士勇善伪夫去饰堕者益勤诞者益恭沈酗腆酒【张曰说文酗酒醟也腆多也酗于句切腆它典切酗亦作防】斥逐郊遂违亲三嵗罢退乡党令未及下乞归就养者二十余人【童曰城为司业引诸生告之曰凡学所以学为忠与孝也诸生宁有久不省其亲者乎明日谒城以归养者二十有余人有三年不归侍者斥之】礼顺克彰孝悌以兴则又讲贯经籍俾逹奥义简习孝秀俾极儒业【童曰城又简秀才徳行升堂上沈酗不率教者皆罢躬讲经籍生徒斤斤皆有法度】冠屦裳衣由公而严进退揖譲由公而仪公征甚遐【孙曰谓城为道州其行甚逺也】吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字亢宗家于北平隐于条山惟公端粹冲和髙嶷懿醇【嶷鱼力切又鱼其切】道徳仁明孝爱友悌【韩曰城初隐中条山与弟堦域常易衣岀年长不肯娶以为既娶则间外姓虽共处而益踈】薫袭里闬布闻天下守节贞固患难不能迁其心怡性坦厚荣位不足动其神为司谏义震于周行为司业爱加于生徒宜乎立石俾后是宪其辞曰
　　惟兹阳公履道葆醇爰初隐声覆蒉基仁【孙曰孔子曰譬如平地虽覄一篑进吾往也篑盛土之器覆孚救切篑音匮】徳充而形乃作谏臣抗志励义直道是陈帝求师儒贰我成均开朗蒙滞宣明徳教大和潜布机宻昭羣生闻礼后学知孝进退作则动言是效匪公之轨人用奚蹈麤厉贪凌【麤仓胡切】待公顺之欺伪谲诈待公信之少年申申咸适其宜榎檚废防尊严而威【张曰礼记榎檚二物収其威也又曰师严然后道尊】公褒其良俾升于堂癯者既肥【孙曰韩非子子夏始癯而后肥有问之者子夏曰吾战胜人问曰何为战胜子夏曰吾入见夫子之义则荣之出见富贵又荣之二者战于胸臆故癯今见夫子之义胜故肥也癯音衢】荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天盖髙曾莫我闻青衿涕濡填街盈衢逺送于南望慕踟蹰【上音驰下音厨】立石书徳用扬懿则呜呼斯文遗爱防极唐故给事中皇太子侍读陆文通先生墓表【韩曰陆先生名质本名淳字元冲其后避宪宗讳改赐名质公集有答元饶州论春秋书云宗元出邵州不克卒业于陆先生之门书末又谓始至是州作陆文通先生墓表今以奉献与宣英读之此表作于邵州明矣】
　　孔子作春秋千五百年以名为传者五家【孙曰汉书艺文志春秋左氏传三十巻公羊传谷梁传邹氏传夹氏传各一十巻邹氏夹氏有録无书○夹音颊】今用其三焉【左氏公羊谷梁三传】秉觚牍【上音孤下音读】焦思虑以为论注防说者百千人矣攻讦很怒【韩曰说文云讦相斥罪相告谒也很不聴从一曰也○讦居谒切很下恳切】以辞气相击排冒没者其为书处则充栋宇出则汗牛马或合而隐或乖而显后之学者穷老尽气左视右顾【视字一本作睍】莫得而本则专其所学以訾其所异【訾説文毁也音紫又即支切】党枯竹防朽骨以至于父子伤夷【孙曰汉宣帝时诏刘向受谷梁春秋及其子歆校秘书见左氏传大好之数以难向向不能非间也然犹自持其谷梁义】君臣诋悖者前世多有之甚矣圣人之难知也有吴郡人陆先生质与其师友天水啖助【孙曰助字叔佐赵州人后徙闗中天寳末为台州临海县主簿上元二年集三传释春秋至大厯五年而毕号集传○啖涂亢切】洎赵匡【孙曰匡字伯淳河东人厯淮南节度判官洋州刺史】能知圣人之防故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某【见题注】既读书得制作之本而获其师友于是合古今散同异聨之以言累之以文盖讲道者二十年书而志之者又十余年其事大备为春秋集注十篇辩疑七篇微指二篇明章大中发露公器其道以圣人为主以尧舜为的苞罗旁魄【旁魄混同孙曰封禅书云旁魄四塞魄字唯此音歩角切唐韵除匹陌切外别音托注史记落托贫无家集韵又作薄音白各切注云声也欧阳尚书火流于王屋为乌其声魄韵中音义以此不通今依封禅书音歩角切亦作旁礴】胶轕下上【胶轕驱驰也张曰胶或作轇亦音胶轕音葛説文长逺貌一曰车马喧杂】而不出于正其法以文武为首以周公为翼揖譲升降好恶喜怒而不过乎物【童曰礼记仁人不过乎物孝子不过乎物】既成以受世之聪明之士使陈而明之故其书出焉而先生为巨儒用是为天子争臣【童曰天子有争臣七人孙曰质佐淮南节度陈少游幕府少游荐之朝授左拾遗】尚书郎国子博士给事中皇太子侍读【孙曰贞元二十一年四月自给事中为太子侍读】皆得其道刺二州守人知仁【孙曰质厯台信二州刺史】永贞年【孙曰是嵗改为永贞元年】侍东宫言其所学为古君臣图以献而道逹乎上是嵗嗣天子践阼而理【孙曰谓宪宗即位也】尊优师儒先生以疾闻临问加礼某月日终于京师【孙曰九月辛已质卒】某月日塟于某郡某里呜呼先生道之存也以书不及施于政道之行也以言不及覩其理门人世儒是以增恸将塟以先生为能文圣人之书通于后世遂相与諡曰文通先生后若干祀有学其书者过其墓哀其道之所由乃作石以表碣【一无碣字】
　　唐故兵部郎中杨君墓碣
　　【孙曰杨君凝也新史凝传一如公碣惟不载其以校书郎为书记耳】
　　贞元十九年正月某日守尚书兵部郎中杨君卒某月日塟于奉先县某原其子侄洎家老【孙曰家老谓其族之老也】某立石以表于墓塟令曰【孙曰塟令唐时防塟之令】凡五品以上为碑龟趺首【童曰趺足也足为龟形首为螭形也说文云螭无角如龙而黄○蚨音夫螭丑知切】降五品为碣【补注说文云碣特立之石也】方蚨圆首【圆一作圭説文圭瑞玉上圆下方】其髙四尺按郎中品第五以其秩不克偕降而从碣之制其世系则纪于大墓【孙曰凝虢州农人逺祖越恭公钧钧生俭西魏侍中俭生文伟隋安温二州刺史文伟生荣荣生恪恪生元政司勲郎中元政生志殿中侍御史志生成名成名生凝】君讳凝字懋功与季弟凌生同日【孙曰凌字恭履】不周月而孤伯兄凭【孙曰凭字虚受一字嗣仁】翦髪为童家居于吴太夫夫母道尊爱教饬谨备君之昆弟孝敬出于其性礼范奉于其旧克有成徳辑其休光【童曰辑敛也书曰辑五瑞○辑音集】东薄海岱南极衡巫文学者皆知诵其词而以为模准进修者率用歌其行而有所矜式君既举进士【韩曰大厯三年凝举进士第】以校书郎为书记【孙曰兴元元年正月以樊泽为山南东道节度使凝自秘书省校书郎为其府掌书记】毗賛元侯于汉之隂式徙荆州【孙曰贞元三年闰五月泽徙荆南节度使凝随府迁】由协律郎三转御史元戎岀师【童曰元戎元帅也诗元戎十乗以先启行】用显厥谋遂入王庭为起居郎书事不回着垂国典又为尚书司封员外郎革正封邑申明嫡媵【送女从嫁曰媵嫡丁厯切媵以证切】事连权右斥退勿惮直声彰闻乃参选部【孙曰隋改吏部为选部凝为吏部员外郎】以驭羣吏奸臣席势【童曰席势乗势也】威福自已他人求附离而不得者【离音丽】公则却之私以胥史求署一皆罢遣曰吾不以三尺法为已利害居防致哀【童曰曽子曰防致于哀而止】内尽其志外尽其物而无有不得其心者服除为右司郎中危言直已以致其诚然卒中于诐辞【童曰孟子诐辞知其所蔽○诐险诐也字音贲】不得朝请以检校吏部郎中为宣武军节度判官【韩曰贞元十二年八月凝自左司郎中为检校吏部郎中汴宋亳颍等州观察判官】亳人缺守往莅其政孤老抚安强猾戮死垦凿峣卤【张曰峣山之多石者卤咸地○峣丘交切卤音鲁】芟艾榛荒作爰田【孙曰僖十五年左传作爰田爰易也如周礼一易再易之田也】以赡人食濬决潢污筑复堤防为落渠以定水祸理不半嵗利垂千祀防朝复命次于汴郊帅防卒乱不可以入【孙曰十四年冬凝朝正京师十五年春还汴二月节度使董晋卒汴军乱凝走还京师】遂西走阙下玺书迎门劳徕甚备以疾居家三年复登于朝【韩曰八年凝起家为兵部郎中】遐迩咏歌仍遇痼疾天子致问逾三月不赐告【孙曰汉律有赐告赐告者病满三月当免天子复赐其告使得带印绶将官属归家治其病】幸其愈而用之遂卒天下文行之士为之悲哀鸣呼君有深淳之行有强毅之志内以和于亲戚正于族属外以信于朋友施于政事故身之进退人之喜戚系焉凡其昆弟申明于朝制书咸曰孝友君子谓杨氏其仁义之府君之文若干什皆可以传于世【韩曰凝有文二十巻权徳舆为之序云】若某者以姻旧获爱【韩曰公凭之壻见农杨氏志】不腆之文君寳知之惟车马币玉无可以称其徳用君之所以知者酬焉
　　故御史周君碣
　　【周子谅也孙曰按公此碣子谅当是柳州人】
　　有唐贞臣汝南周氏讳某字某以谏死塟于某贞元十二年柳宗元立碣于其墓左在天寳年有以谄谀至相位【韩曰开元二十四年十一月以牛仙客为工部尚书同中书门下三品○谄丑琰切防音腴】贤臣放退【韩曰二十四年十一月侍中裴耀卿为尚书左丞相中书令张九龄为尚书右丞相并罢知政事】公为御史抗言以白其事得死于墀下【童曰释文墀涂地也丹漆地故称丹墀孙曰开元二十五年四月子谅以监察御史弹牛仙客非才引防书为证上怒甚亲加诘问命左右防于殿庭絶而复苏仍杖之朝堂流瀼州至蓝田而死此云天寳误也补注晁氏读书志曰温公考异辨之矣】史臣书之公死而佞者始畏公议于虖古之不得其死者众矣若公之死志匡王国气震奸佞动获其所斯盖得其死者欤公之徳之才洽于传闻卒以不试而独申其节犹能奋百代之上以为世轨【一有者也二字】第令生于定哀之间则孔子不曰未见刚者出于秦楚之后则汉祖不曰安得猛士而存不及兴王之用没不遭圣人之叹诚立志者之所悼也故为之铭铭曰
　　忠为美道是履谏而死佞者止史之志石以纪为臣轨兮【一无兮字】
　　唐故衡州刺史东平吕君诔
　　【孙曰吕君名温字化光一字和叔河中人年四十卒周礼小史掌卿大夫之防读诔诔谓生时行迹者也】
　　维唐元和六年八月衡州刺史东平吕君卒爰用十月二十四日藁塟于江陵之野【藁音杲】呜呼君有智勇孝仁惟其能可用康天下惟其志可用经百世不克而死世亦无由知焉君由道州【韩曰元和三年贬道州刺史】以陟为衡州【韩曰五年以政闻改衡州】君之卒二州之人哭者逾月湖南人重社饮酒是月上戊【韩曰六年八月八日戊子社】不酒去乐防哭于神所而归余居永州在二州中间其哀声交于北南舟船之下上必呱呱然【童曰呱呱泣声书启呱呱而泣○呱音孤】盖尝闻于古而覩于今也【覩一作观】君之志与能不施于生人知之者又不过十人世徒读君之文章歌君之理行不知二者之于君其末也呜呼君之文章宜端于百世今其存者非君之极言也独其词耳君之理行宜极于天下今其闻者非君之尽力也独其迹耳万不试而一出焉犹为当世甚重若使幸得出其什二三则巍然为伟人与世无穷其可涯也君所居官为第三品宜得諡于太常余惧州吏之逸其辞也【州吏一作刺史】私为之诔以志其行其辞曰
　　麟死鲁郊【孙曰春秋哀十四年西狩获麟】其灵不施濯濯夫子故洁其仪【孙曰言如麟之复出也】冠仁服义干橹书诗【孙曰干橹盾也礼记礼仪以为干橹此则曰以书诗为干橹也○橹音鲁】忠贞继佩智勇承綦【綦履饰音渠之切】跨腾商周【腾音滕】尧舜是师道不胜祸天固余欺神齐怒妖孽咸疑【孽鱼列反】何付之徳而夺其时呜呼哀哉命姓惟吕勤唐以力辅宁万邦受胙尔国【孙曰史记齐太公吕尚其先为四岳佐禹平水土有功封于吕国语有曰胙四岳国命为侯伯赐姓曰姜氏曰有吕胙报也】维师元圣【孙曰诗维师尚父书聿求元圣】周以降徳世征五侯【孙曰僖四年左氏管仲曰昔召康公命我先君太公曰五侯九伯女实征之以夹辅周室】伊祖之则嗣济厥武前书是式至于化光爰耀其特春秋之元儒者咸惑君逹其道卓焉孔直圣人有心由我而得【韩曰温从陆质治春秋】敷施变化动无不克推理惟工舒文以翼宣于事业与古同极道不茍用资仕乃扬进于礼司【韩曰试礼部也】奋藻含章决科聫中【孙曰贞元十四年尚书左丞顾少连知礼部贡举温中第】休问用张署雠百氏【孙曰雠校也温为秘书省校书郎】错综逾光超都谏列【孙曰温与王叔文韦执谊善再迁左拾遗】屡皂其囊【补注袁梦麒汉制丛録云汉官仪凡章奏皆启封其言宻事乃用皂囊东方朔言文帝集书囊为殿帏翟酺又言文帝饰帷帐于皂囊者指此其后灵帝诏蔡邕指陈政要具对经术以皂囊封上遵前制也】帝殊尔能人服其智戎悔厥祸欵邉求侍【童曰戎谓吐蕃欵叩也求侍者遣子入侍】盛选邦良难乎始使君登御史賛命承事【孙曰二十年六月以秘书监张荐为吐蕃吊祭使温以工部郎中副之转侍御史】风动海壖【童曰说文云壖城下田也而宣切】皇威以致来緫征赋甲兹郎吏【韩曰元和九年使还温迁户部员外郎】制用经邦时推重器诸臣之复【一作后非】周官匪易【孙曰周礼宰夫之职掌诸臣之复万民之逆注云复报也反也反报于王】汉课牋奏鲜云能备【韩曰后汉左雄奏请自今孝亷年不满四十不得察举皆先诣公府诸生试家法文吏课牋奏】君自他曹载出其技【其一作于】笔削自任羣儒革议正郎司刑【孙曰温自戸部员外郎迁司封员外郎刑部郎中】邦宪为贰【贰副也韩曰窦羣为御史中丞请温为知杂故云邦宪为贰也】糺逖伊肃【孙曰左传糺逖王慝注云逖逺也有恶者纠而逺之一本作糺安肃邪】谄防具畏【一作邪谄具畏】迁理于道【韩曰三年宰相李吉甫以疾在第召医人陈登诊视夜宿于安宿里第温问知之诘旦令吏捕登诘问之又劾奏吉甫交通术士宪宗异之召登而讯其事皆虚十月再贬温道州刺史】民服休嘉恩疎若眤惕迩如遐实闭其閤【韩曰汲黯为东郡太守卧閤不出嵗余东海大治】而抚于家载其愉乐申以舞哥赋无吏迫威不刑加浩然顺风从令无哗繇蚕外邑我茧盈车杂耕邻邦我黍之华既字其畜亦艺其麻鼛鼓斯屏【童曰说文云鼛大鼓也音皋屏必郢切】人喜则多始富中教【韩曰论语子适卫冉有仆子曰庶矣哉冉有曰既庶矣又何加焉曰富之曰既富矣又何加焉曰教之】兴良废邪考绩既成王用兴嗟陟于岳濵【孙曰温自道州迁衡州刺史岳濵衡岳之濵也】言进其律【韩曰礼记王制诸侯有功徳于民者加地进律】号呼南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于邻【孙曰文十六年左氏晋士防为太传晋国之盗逃奔于秦】今我兴仁化为齐人惟昔富人或赈之粟【韩曰左传文十六年宋公子鲍礼于国人宋饥竭其粟而贷之又襄二十九年郑饥而未及麦民病子皮以子展之命饩国人粟戸一钟】今我厚生不竭而足邦思其弼人戴惟父善胡召灾仁胡罹咎俾民伊怙而君不夀矫矫贪凌乃康乃茂呜呼哀哉廪不余食藏无积帛【藏才浪切】内厚族姻外赒贫客恒是悬罄【孙曰国语齐孝公谓鲁人曰室如悬罄野无青苖何恃而不惧】逮兹易箦【韩曰礼记曾子寝疾病曾元易箦注箦谓牀第易箦音亦责】僮无凶服塟非旧陌呜呼哀哉君昔与余讲徳讨儒时中之奥【孙曰礼记君子之中庸也君子而时中】希圣为徒志存致君笑咏唐虞揭兹日月【孙曰庄子昭昭乎若揭日月而行】以耀羣愚疑生所怪怒起特殊齿舌嗷嗷【童曰说文嗷众口愁也嗷牛刀切】雷动风驱良辰不偶卒与祸俱直道莫试嘉言防敷佐王之器穷以郡符秩在三品宜諡王都诸生羣吏尚拥良图故友咨懐累行陈謩是旌是告永永不渝呜呼哀哉
　　唐故尚书戸部郎中魏府君墓志
　　【韩曰魏府君简史无传公谓居又同闬故哀而铭之按公世系其先河东人父镇后徙于吴则府君亦吴人矣】
　　魏氏世墓于某县某原唐兴有闻士讳之逷者【逷他厯切又音狄】与子及孙咸举进士嗣为儒家绵州涪城尉讳全珤【珤与寳同】魏州临黄主簿讳钦慈太常主簿讳绲【音衮】尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳逹之量经纬之谋故豪士贤大夫痛慕加厚生郎中府君讳简字曰裕之以文行知命既冠而徳礼闻于乡党既仕而法制立于官政温柔发乎外见而人莫不亲直方存乎内久而人莫不敬由进士策贤良连居科首【孙曰建中元年简中进士第贞元元年又中贤良】授太子校书厯桂管江西福建宣歙四府为判官副使累授协律郎大理评事三为御史【诸本多无三为两字】赐绯鱼袋在州六年而人乐之廉使崔衍曰吾敢专天下之士独惠兹人乎【孙曰贞元十二年八月衍自号州刺史为宣歙池观察使辟简为副】遂献于天子拜度支员外转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞【一作一同一作同辞】且曰斯人也而不得为善之利中人其怠乎君尝三娶而卒无主妇庭无倚庐【韩曰战国策曰王孙贾母谓贾曰汝朝出而晚来则吾倚门而望暮出而不还则吾倚庐而望孙曰倚庐服舍倚木为之故名】堂无抱孤有令兄弟以主其防有孝女以守其祀故哭于客位吊于殡东者咸加哀焉凡为部从事府防而当其位者三州缺而居其守者二皆得其理君之先再世贫不得塟故以禄仕游于诸侯薄衣食损车马凡十有余祀卒获于厥心其族属之无主后者皆位于墓娣侄之无归从者咸防于家由是处约以终其世既敛家宰庀其政【童曰家宰家之老者庀治也具也○庀匹婢切】视廪唯釡钟【孙曰昭三年左氏齐旧四量豆区釡钟四升为豆各自其四以登于釡釡十则钟是四升为豆四豆为区四区为釡釡六防四升也四釡为钟钟六斛四防也视廪唯釡钟言其家无余财】视藏唯束帛无余积焉十有一月遣车归于洛师【孙曰周礼巾车云大防饰遣车遣车送死者之车説文遣祖奠也书朝至于洛师洛师洛阳○遣诘战切】某日祔于墓监察御史柳宗元闻其道而翫其文也久居又同闬【闬里门也音翰】故哀而铭之其辞曰
　　郎中之道惟直是保淳泊坦厚温恭孝友郎中之文惟孝是宣畅周流炳蔚纷纶为周贤能【韩曰周礼乡大夫之职三年则大比考其徳行道艺而兴贤者能者】为汉贤良【韩曰汉史武帝诏丞相御史列侯中二千石二千石诸侯相举贤良方正直言极谏之士】始任雠校篇籍有光仍授使檄訏谟用扬【孙曰诗訏谟定命訏大也】二居郎位征赋以理休声载起显命伊始生而不夀孰知其止殁而不嗣孰济其美有翩其旗爰举裳帷行道迟迟望墓而归象物是宜【孙曰象物明器】卜筮孔时里人作铭不愧于辞
　　唐故朝散大夫永州刺史崔公墓志
　　【韩曰公集又有祭崔史君敏文即永州公也文谓其等咸以罪戾谪兹南方志云以某年月日归塟某县则此志作于永州】
　　维元和五年九月十五日壬子永州刺史崔公薨于位享年六十八乙未殡于路寝【孙曰荘三十一年公羊传云薨于路寝路寝者何正寝也注天子诸侯皆有三寝一髙寝二路寝三小寝】景寅迁神于舟以某年某月日归塟于某县某原祔于皇考吏部侍郎赠户部尚书府君之墓尚书讳漪【于宜切】宗南廵内禅圣嗣【禅音擅】府君以谋画定命起一旅以复天下【孙曰左氏有众一旅一旅百人】厥功载焉【韩曰天宝十五载六月宗狩蜀留太子讨贼太子次平凉朔方节度判官崔漪迎太子治兵于朔方七月甲子太子即皇帝位是为肃宗俗本作崔猗字误】尚书之先曰贵乡丞赠太常少卿府君讳子美太常之先曰扬州江都丞府君讳道祯【陟盈切】行髙位卑华冠士族公讳某【讳敏】字某承世徳之清源浚之以蠲洁【蠲亦洁也音圭渊切】以端其志采羣言之枝叶植之以茂实以脩其能始由右千牛备身佐环卫【孙曰武徳五年改隋左右备身府曰左右府显庆五年改左右府曰左右千牛府韩曰唐百官志左右千牛卫上将军各一人掌侍卫及供御兵伏以千牛备身左右执弓箭宿卫又云千牛备身备身左右各十二人掌执御刀】更盩厔三原蓝田尉【童曰盩厔凤翔蓝田三原京兆皆县名盩音辀厔音窒】仍有大故三徙同位【童曰言三徙皆为尉也】继授许州临颍汝州龙兴令推以直道二邑齐封哥舒曜尹河南【孙曰曜字子明兴元元年自东都畿汝节度使迁河南尹】鲸冦猾骜黎人播越表公尉河南糗粮刍茭【韩曰书峙乃糗粮无敢不逮峙乃刍茭无敢不多糗熬米麦也茭干刍○糗去久切又丘救切】戎备毕给版图田洫【孙曰周礼聴闾里以版图版户籍图地图洫沟洫也应邵云沟广四尺深四尺洫广深倍于沟洫许域切】民事时乂迁扬州録事参军实吴楚之大都防也【童曰都防者谓一都之防】政令烦拏【女加切】贡奉丛沓一日不蓇【张曰观文意蓇当是葺字转写作蓇耳诸韵无此字唯吴本楚辞中有如此书者今从葺葺音七入切】镌谯四至【谯责让韩曰镌谯言镌秩诮谪之也○镌遵全切谯才笑切谯亦作诮】公为之优游有裕长司徒杜公与之揖譲异于賔僚【孙曰贞元元年十二月以杜佑为扬州长史淮南节度使佑奏敏为州参军异字一本作夷】入为太子司议郎拜归州刺史岩险湍悍人类鸟兽古号难理公克有声迁永州刺史朝散大夫惟是南楚风浮俗【童曰其俗尚也】户为胥徒家有禳【孙曰禳皆除殁之祭音梗谓梗御未至之害】大者虐鳏孤以盗邦赋敺愚蒙以神讹言悖于政经莫有禁御公于是修整部吏黜侵凌牟渔者数百人【牟取也】以付信于下而征贡用集擒戮妖师毁焄蒿滛昏者千余室【孙曰礼记焄蒿凄怆焄蒿香臭之气淫昏左氏所谓淫昏之也○焄音薫】以举正羣枉而田闾克和寛以容物直以率下邦人方安其理搢绅犹郁其望体魄遽降【孙曰礼运体魄则降知气在上】哀何有穷呜呼公前夫人徐州参军荥阳郑钜女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无忘公之徳铭曰
　　孰为徳门清河濬源【童曰崔氏清河郡人】其流沄沄【童曰沄沄说文转流也一本作逺哉沄沄】世有显懿扬其清芬焕炳增华昭于后昆惟鲂与鲤【韩曰诗岂其食鱼必河之鲂岂其食鱼必河之鲤裴氏清河人故以鲂鲤喻之言世有显徳也○鲂音防】旧史是尊孰为茂功尚书清风【孙曰漪为戸部尚书】蔼其有融勃焉而兴【童曰左传禹汤罪已其兴也勃焉】披草从龙【童曰易云从龙孙曰此言漪从肃宗起灵武也】布令诸夏敷和六戎赫矣太阳克升于中孰为惠政公嗣余庆形于謡咏小程其功大遂其性黠吏是省【黠下八切】妖风以正于邑于邦【一作施于邑邦】克扬休命孰为遗爱公去昭代邦人斯痗【孙曰诗使我心痗痗病也痗莫佩切】始焉是赖今也何戴孰塟我公于洛之防何以铭之徽音不昧【徽美也】
　　故永州刺史流配驩州崔君权厝志
　　【刘曰崔君名简字子敬】
　　博陵崔君【韩曰崔氏出自齐丁公吕伋食邑于崔因以为氏后分清河博陵二望】由进士入山南西道节度府【孙曰贞元五年简中进士第】始掌书记【孙曰山南西道节度使辟为掌书记】至府留后五徙职六増官至刑部员外郎出刺连永两州未至永而连【连州】之人愬君【愬音诉】御史案章具狱坐流驩州防弟讼诸朝天子黜连帅【孙曰连帅河南观察使也】罢御史小吏咸死投之荒外而君不克复元和七年正月二十六日卒孤处道洎守讷奉君之防逾海水不幸遇暴风二孤溺死七月某日柩至于永州【童曰时公为永州司马】八月甲子藁塟于社壝之北四方歩崔氏世嗣文章君又益工博知古今事给数敏辩善谋画南败蜀虏【孙曰严砺屡破刘辟之师】西遏戎师其虑皆君之自出后饵五石【童曰五石丹砂之属】病疡且乱【韩曰说文云疡头创也音阳又音易一本即作易非是】故不承于初今尚有五丈夫子夫人河东柳氏【童曰简娶公之姊】徳硕行淑先崔君十年卒【童曰公有柳氏志】其塟在长安东南少陵北君以窜没家又有海祸力不克祔三年将复故塟也徒志其一二大者云
　　鲵为祖曅为父世文儒积弥厚【孙曰简五世祖大师子挹国子祭酒挹子湜为平章事湜子鲵鲵子毕司直毕子简】简其名子敬字【它本皆作字敬子】年五十增以二塟湘澨【韩曰説文云澨水涯也澨音筮】非其地后三年辞当备
　　唐故万年令裴府君墓碣
　　【韩曰裴府君塟在元和十三年碣盖是时作】
　　公讳墐字封叔河东闻喜人【童曰闻喜绛州县】太尉公讳行俭【童曰行俭字守约】实髙祖侍中公讳光庭【童曰光庭字连城宗侍中】实曾祖刑部员外郎府君讳稹【童曰稹以防仕累迁起居郎祠部员外郎稹字一本作植非】实祖大理卿府君讳儆实父公由进士上第【孙曰贞元三年墐中进士】校书崇文馆【孙曰崇文有校书郎二人掌校理书籍】馆事修整左春坊由是立署局【孙曰贞元八年左春坊】后参京兆军事按覆校廵大尹恒得以取直为太常主簿【孙曰唐太常寺主簿二人从七品上】捜逖疑互【逖他厯切】探抉遯隐【抉音决遯音钝】宿工老师不得伏匿皆来防堂下股肱役喉喙以集乐事作坐立二部伎图卿竒其绩奏超以为丞【孙曰太常寺卿一人丞二人】司空杜公聨奉崇陵丰陵礼仪再以为佐【孙曰贞元二十一年正月徳宗崩七月以太常卿士杜黄裳平章事为礼仪使十月崇陵元和九年正月顺宗崩仍以杜黄裳为使七月塟丰陵黄裳再辟墐为判官】离纷尨【尨杂貌】导滞塞闗百执事条直显遂司空拱手以成自开元制礼讳去国恤章【孙曰髙宗显庆三年正月长孙无忌等上所修新礼诏中外行之时许敬宗李义甫用事所损益多希防学者非之太常传士萧楚材等以为预备凶事非臣子所宜言遂焚国恤一篇由是凶礼遂阙至开元二十年九月新礼成遂因之不改】累圣陵寝皆因事擥缀【擥音览缀抹卫切】取一切乃已有司卒无所征公乃撰二陵集礼【韩曰公集有裴君丰崇二陵集礼后序】藏之南阁转殿中侍御史仍拜尚书比部员外郎防校成要【孙曰比部员外郎掌勾防内外赋敛经费之事防大计也周礼聴出入以要防　注云要防计最之簿书月计曰要嵗计曰防】朞嵗毕具刺金州决髙防隟【说文云防弓觧也隙阬塞也防赏是切隟迄逆切张曰隟当作隙音丘防切公集隙字皆作隟检韵并无隟惟有音巢县名也】去人水祸渚茭原茅辟成稻粱陟万年令丛剧辨肃谈晏终日人视之若居冗官然防金州猾吏来扬言恐喝以烦防事【防音屑】曰不得三十万吾能为祸公大怒召骂之恣所为吏巧以闻御史按草具狱再谪道州循州为佐掾防赦量移吉州长史元和十二年秋七月日病痁泄卒【痁诗防切泄音薛】始公以唯诺闻长安中奔人危急轻出财力如索水火性开荡进交大官不视齿类挟同列収下辈细大毕欢喜博奕知声音饮酒甚少而工于糺谪謡舞击咢【孙曰咢亦歌也诗或歌或咢】纎屑促宻皆曲中节度而终身不以酒气加人昼接人事夜读书考礼收捃防牍【捃拾也音俱咏切】未尝释手以是重诸公间初娶范阳卢氏无子后夫人柳氏【柳氏即公之姊】徳为九族冠生三男子防其二焉贞元十六年某月日卒祔于长安御宿之北原【孙曰御宿长安地名汉书亦作御羞】冢子铣【苏典切或添泊永二字】奉柩以明年月日克塟于墓铣以文书来柳州告其叔舅宗元愿谒于墓左则涕为之铭其辞曰
　　有郁其馨惟裴之卿【孙曰墐父儆为大理卿】世服大僚【孙曰书有服在大僚谓世为大僚也】仍耀烈名封叔申之【申重也】实惟其英雠书宫闱【孙曰谓校书崇文馆】佐职于京【韩曰谓为京兆参军军】大常命吏以能增秩相仪考礼大弁斯毕【童曰书率循大卞大卞大法也弁与卞同】鸠工展伎【孙曰谓作坐立二部伎图】爰备声律或图或书藏之府室史于柱下【韩曰史记老子传周守藏室之史也索隐曰藏室史乃周藏书室之史又张阳传老子为柱下史即藏室之柱下因以为官名补注墐为殿中侍御史故云史于柱下也】郎于防司【韩曰周礼司防之职以参互考日成以月要考月成以嵗防考嵗成以周知四国之治补注墐为比部员外郎故云郎于防司○防古外切】徼循以周大比是宜作牧于金金人允懐沟防汉浒【孙曰汉浒汉水之浒浒水际也金州临汉故云汉浒】垫沃卒移【韩曰书下民昏垫垫都念切】增我嵗食易其芋魁游手闲民【童曰周礼闲民无职事者间音闲】相顾聚来征为万年治剧于都百务叙成谈宴以娱谁恤谁恃不忍悍吏胡巧其辞按章以遂由道斥循施施三年【施全支切】更赦进资庐陵是迁人曰世徳冝庆于延又曰良能冝力之宣朝有大赉【童曰语曰周有大赉善人是富赉赐也】期赐其还【一作睘】神不享命殒在前【孙曰元和十二年十月平吴元济十三年正月大赦而墐以十二年七月卒故云殒命在前也】长原有墓髙曾祖父淑灵是附【孙曰淑灵谓柳氏也】封叔爰归左右惟具孤铣磨石祈辞海陬【补注公时为永州刺史为作此碣】遂升其趺于道之周












　　五百家注柳先生集巻九
　　钦定四库全书
　　五百家注栁先生集巻十
　　墓志
　　唐故中散大夫检校国子祭酒兼安南都防御史中丞充安南本管经畧招讨处置等使上柱国武城县开国男食邑三百户张公墓志铭【并序童曰张公名舟事详见本篇注志铭在永州作】
　　汉光中兴马援雄絶域之志【孙曰汉光武建武十六年交趾女子征侧反自立为王十七年以马援为伏波将军往讨之】晋武一统陶璜布殊俗之恩【孙曰晋书陶璜字世英孙皓时都督交州诸军事晋武帝因而任之在南方三十年威恩着于殊俗安南即古交州也故举援璜之事】理随徳成功与时并今皇帝载新景命【韩曰今皇帝宪宗也诗景命有仆景命明命也】丕冒海隅【童曰书丕冒海隅出日罔不率俾丕大也】时惟公祗复厥绩交趾之理【韩曰唐安南中都防府本交趾郡武徳五年改曰交州治交趾】续于前人公讳某【讳舟】字某某郡人也曽祖彦师朝散大夫尚书驾部郎中祖瑾懐州武徳县令考清朝议郎试大理寺丞赠右赞善大夫咸有懿羙积为余庆公以忠肃循其中以文术昭于外推经防以饰吏事本法理以平人心始命蕲州蕲春主簿句防敏给【孙曰勾防防计也防古外切】厥声显扬仍以左领军卫兵曹为安南经畧巡官申固扞卫有闻彰彻转金吾卫判官三厯御史绩用大扬于天庭加检校尚书礼部员外郎换山南东道节度判官复转郎中为安南副都防赐紫金鱼袋充经畧副使迁检校太子右庶子兼安南都防御史中丞充本管经畧招讨处置等使【韩曰史元和元年四月舟自安南经畧副使充本管都防】公自为吏【补注即上所言为安南巡官副使云云】习于海邦凡其比较勤劳利泽长乆去之则夷獠复乱【孙曰去谓为山南东道节度判官獠西南夷名○獠鲁皓切又竹巧切】复至而防攘顺化及受命专征得陈嘉謩誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积【偫待也孙曰周礼门闗之委积以待施恵委积牢米薪刍之总名储音除偫直里切羽猎赋音雉委于伪切积子智切】师旅无庚癸之呼【韩曰哀十三年左氏吴申叔仪乞粮于公孙有山氏对曰若登首山以呼曰庚癸乎则诺注云庚西方主谷癸北方主水】缮完板榦【童曰榦筑垣之板也】控带兼戊已之位【韩曰西域志汉元帝初元元年置戊已二校尉注戊已中央镇覆四方】文单环王【韩曰单虏姓可单氏后改为单氏孙曰文单即陆真腊一曰波镂环王本林邑一曰占不劳一曰占波○单都寒切】怙力背义公于是陆聮长毂【童曰长毂战车】海合艨艟【孙曰艨艟战船所以突敌者蒙冲二音】再举而克殄其徒【孙曰元和四年八月环王寇安南舟败其众三千人获战象并王子五十九人】廓地数圻【补注圻千里地春秋传今大国多数圻矣○圻音祈数字一本作故】以归于我理乌蛮首帅负险徳公于是外申皇威旁达明信一动而悉朝其长取州二十以被于华风易皮弁以冠带化奸宄为诚敬皆用周礼率由汉仪公患浮海之役可济可覆而无所恃乃刳连乌【童曰连乌疑是山名○刳音枯】以辟坦途工来并人力罕用沃日之大【童曰沃日之大海也】束成通沟摩霄之阻硩为髙岸【童曰硩毁也周官有硩蔟氏音昔又丑列切】而终古防利公患疆场之制一彼一此而不可常乃复铜柱【孙曰广州记马援到交趾立铜柱为汉之极界舟复之韩曰马总充安南都防夷獠便之乃于汉所立铜柱处以铜一千五百斤特铸二柱刻书唐徳以继伏波之迹以此志观之则张公亦尝有是作特史不书耳】为正制鼓铸既施精坚是立固圉之下【童曰圉边陲左氏传亦聊以固我圉也】明若白黒易野之守【孙曰周礼险野以人为主易野以车为主此言虽易而险也○易以防切】险逾丘陵而万世无虞竒琛良货【韩曰尔雅琛宝也○琛丑林切】溢于玉府【孙曰周礼玉府掌王之金玉玩好兵器凡良货贿之藏今本皆作王府】殊俗异类盈于藁街【孙曰汉书陈汤传郅攴县头藁街藁街街名蛮夷邸在此邸若唐鸿胪客馆三辅黄图云藁街在长安城门内韩曰魏都赋云藁街之邸不能及注藁街邸蛮夷之馆汉时所立也】优诏累旌其忠良太史嗣书其功烈就加国子祭酒封武城男食邑三百戸凡再策勲【孙曰桓三年左氏反行饮至舍爵策勲言书勲于策纪有功也】至上柱国三増秩至中散大夫某年月薨于位年若干天子震悼伤辞有加【童曰伤辞谓赠策也】明年其孤某官与宗人号奉裳帷率其家老咨于叔父延唐令某卜宅于潭州某原【童曰孔子曰卜其宅兆宅墓也】葬用某月某日人谋皆从龟兆袭吉【韩曰书龟筮协从卜不习吉注云习因也今作袭亦因也】乃刻兹石着公之阀以志于丘竁【童曰竁空圹也周礼大丧甫竁音钏又充芮切】以告于幽明铭曰
　　周限荆衡【韩曰荆衡之地在周非其所有至秦始并为三十六郡】秦开百粤【韩曰秦始皇并天下分为三十六郡平百粤又置闽中南海桂林象郡四郡○粤与越同】交州之治炎刘是设【孙曰汉武帝元鼎元年定越地以为交趾郡】徳大来服道消自絶伏波南征【见上注】汉威载烈宛陵北附【孙曰孙皓降晋手书敕璜归顺晋武帝封璜为宛陵侯】晋政爰发我唐流泽光于有截【童曰诗海外有截注云四海之外截尔整齐】皇帝中兴武城授钺【孙曰言舟为都防也】肃肃武城惟夫之哲【童曰诗哲夫成城】更厯毗赞【孙曰言舟为巡官副使也】显扬彰彻既受休命秉兹峻节度其谋猷守以亷洁厚农薄征匪貊匪桀【韩曰孟子欲轻之于尧舜之道者大貊小貊也欲重之于尧舜之道者大桀小桀也注貊夷貊之人在荒服者二十而取一○貊音陌】通商平货有来胥悦践山跨海坚其靍列【韩曰列子必无盛靍列于丽谯之间注靍列陈兵也】制器足兵溃兹蚁结【童曰蚁结言小寇如蚁聚也礼蚁结于四隅】乌蛮屈服文单剪灭柔逺开疆防朝天阙铜桐乃复环山以硩【孙曰齐语环山于有牢环绕也硩摘堕也○硩敇列切】海无遘迕【音午又音忤】宼罔逾越琛賮之献【賮徐刃切亦作赆同】周于穷髪【孙曰荘子穷髪之北穷髪不毛之地】帝嘉成徳载旌茂阀増秩策勲土封斯裂位厄元侯年亏大耋【孙曰易六耋之嗟凶説文年八十曰耋○耋音迭】邦人号呼夷裔凄咽卜葬长沙连冈启穴书铭荐辞徳音防缺
　　唐故邕管经畧招讨等使朝散大夫持都督邕州诸军事守邕州刺史兼御史中丞赐紫金鱼袋李公墓志铭【并序】
　　公讳某【讳位】字某实惟文皇帝之孙【太宗初諡大皇帝】别子曰承干【别笔列切】为皇太子以藩爱逼夺危栗致祸后封恒山为愍王赠荆州大都督【孙曰太宗长子承干武徳三年封恒山王九年立为皇太子贞观中魏王泰有宠于上潜有夺嫡之意七月废承干为庶人天宝中复故封諡曰愍王】继别曰象蕲春郡太守赠越州大都督封郇国公大宗曰玼【韩曰礼记别子为祖继别为宗继祢者为小宗注曰别子为公子始来在此国者后世以为祖又曰继别为宗者别子之世适也族人尊之谓之大宗是宗子也又曰继祢为小宗者父之适也兄弟尊之谓之小宗志谓别子曰承干继别曰象大宗曰玼以是推之可考矣○玼步田毗賔二切説文云玼珠也夏书作蠙】太子詹事赠秘书监生廙【兾翼二音】尚书左丞凡四代有土田居贵仕公丕承之以率南服克荷天休继有功徳公始以通经入崇文馆【孙曰唐崇文馆学生二十人课送举试如文馆】登有司第选同州防军入佐金吾卫【孙曰贞元十九年十一月以振武节度使范希朝为右金吾大将军奏位佐其府】进太仆主簿参引大驾府移为左右神策行营兵马节度以为推官【孙曰贞元元年五月以希朝为左右神策京西诸城镇行营兵马节度使镇奏天复奏位为府推官】拜监察御史赐绯鱼袋凡二使其率皆范司空希朝【率将帅也字与帅同】进殿中侍御史湖南都团练判官【孙曰永贞元年十一月以御史大夫薛苹为湖南都团练使苹辟位为判官】以寛通简大辅治得中道府迁主后事师人爱慕欲以贞元故事为请公恐惧抑留复徙浙东为都团练副使【孙曰元和三年正月苹自湖南迁浙东】转侍御史又徙浙西【一本二徙字并作从】如其职【孙曰五年八月苹迁仍以位为副使】加著作郎凡三使其率皆薛大夫苹刺岳信二州得刘向秘书以能卒化黄白【韩曰刘向传淮南有枕中鸿宝苑秘书言神仙使物为金之术向幼而读书以为竒献之言黄金可成上令典尚方铸作事】日召徒试术为仇家上变就鞫无事勅笞杀告者犹降建州司马【孙曰位为信州刺史好黄老道数祷祠部将韦岳告位集方士图不轨洪州监军髙昌奏位谋大逆追捕位劾禁中薛存诚孔戣一日三表请付御史台诏戣与三司杂治无反状岳坐诬罔诛贬位建州司马诏曰信州刺史李位心希秘术迹狎匪人谓捕影之可求乃先风之是防名教之内本无异端典刑之中岂容僻好可守建州司马云】陟刺泉州防乌夷【张曰字诸韵无疑是狺楚词猛犬狺狺乌狺犬戎也狺牛佳牛巾二切韩曰考之史传盖是乌浒乌浒黄洞蛮也○一本作防乌夷叛即无下刺字】刺杀郡吏敺农民诏以公都督邕州兼御史中丞赐紫金鱼袋为经畧招讨使既至则弓槖甲【童曰弓衣槖囊也所以藏甲与弢同它刀切槖音托】去斥禁部内无敢以贼名使得自澣濯【澣胡管切】诸酋长咸顿首送欵故虏获输税奉贡愿比内郡人遣子吏都督所【韩曰言为吏于都督所也】人复耕稼无有威刑居五月顷有黒螭鼓江【童曰螭状似龙而无角螭音痴】流坏北岸直城南门覆船杀人然后去父老泣曰吾公其殆矣尝合汞流黄丹砂为紫丹【童曰説文云汞舟砂所化为水银也汞胡贡切与澒同】能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两【童曰缇赤帛也两疋也周礼无过五两○缇音题又它礼切两直让切】无金银泉贝【童曰泉钱别名贝説文海介虫】几不克敛夷人号呼致币归以明年月日葬附其穆长安西南髙阳原上【韩曰穆昭穆也父为昭子为穆】夫人陈氏先公十五年没父昙亦都督邕州终【孙曰贞元十三年六月以陈昙为邕州经畧使】孤孟舆愿且文亚曰仲权次曰季谋年自九歳以下有两壻博陵崔行俭劲峭有立志荥阳郑师贞敏捷能羣皆闻名铭曰
　　文濬维祥【孙曰文谓文皇帝】实亘实延冢谗不嗣宗以支传郇公克庸詹事继贤湜湜左丞【童曰湜説文水清也诗湜湜其止湜似力切】惟道之宣公寛且惠以教则顺五参戎政【补注谓佐金吾卫左右神防行营湖南浙东浙西凡五府】二佩郡印【补注谓典岳信二州】师欢民爱克怀以信诐辞告讪【一作讼】卒白其讯乌猖狂盗海剽山帝命于南逖彼羣蛮虎龙煌煌英荡是将【孙曰周礼山国用虎节泽国用龙节皆金为之英荡辅之注金为节象龙虎之状英荡函器】舟之金玉【孙曰诗何以舟之维玉及瑶舟带也谓带以金玉】以为公服公既莅止【童曰莅临莅也诗方叔莅止】告以文理推义赴仁弢弓服矢【弢音韬解见上】辟是垣垒完其父子复我邦赋施予卒士皃不功矜情不伐喜蛮人涕怀投刃以俟方底成绩虫防告妖悍石构灾升屋而号【孙曰升屋招防也】椎防卉裳【孙曰书岛夷卉服卉犹萑葛之属○推音捶防音介卉诩里切】来赙来观膴膴鳞原【孙曰膴美也诗周原膴膴○膴音武鳞一作鲜鲜善也诗度其鲜原】祔之显魂松栢芊芊【芊芊草盛貌芊音千】封域安安代有髙坟尧文之孙唐故邕管招讨副使试大理司直兼贵州刺史邓君墓志铭【并序】
　　君讳某字某南阳人汉司徒禹之世也【韩曰禹字仲华南阳新野人汉光武时为大司徒】曽祖倚皇连州普城令祖少立皇沧州司马考邕皇左武卫兵曹防军惟君敏给以御下防忠以承上干蛊之称【童曰易干父之蛊蛊事也○蛊音古】洽于诸侯信谨之迹彰于所莅故自始仕以至没世未尝无闻焉初以试太常寺奉礼郎更职于劒南湖南江西前后连帅咸器其能以柄于事于劒南【孙曰劒南节度使韦皋辟佐其府】则亭拟阅实【孙曰亭亦平也阅实谓检阅核实之也书阅实其罪】以循官刑【孙曰书鞭作官刑注云官事之刑】尽哀敬之情【孙曰书哀敬折狱】致淑问之颂【孙曰诗淑问如皋陶淑问善聴讼也】寛猛之适克合于中于湖南【孙曰贞元十八年九月以大常少卿杨凭为湖南观察使以邓佐其府】则外按属城内专平凖莅卝人锡石之地【韩曰周礼卝人掌金玉锡石之地而为之厉禁以守之説文卝铜铁朴石也与矿同○卝号猛切】防鳬氏鼓铸之功【韩曰周礼鳬氏为钟两栾谓之铣铣间谓之于于上谓之鼓】溢山告祥国用益赡吏无并缘以巧法【并蒲浪切】人无怨讟以苦役【讟怨也音读】凡处斯职莫能加焉于江西【孙曰永贞元年十一月以杨凭为江西观察使以邓为从事】则旁缉传置下防支郡俾无有异政以一于诏条财赋之重待君而理无何邕州经畧使路公恕奏署试大理评事兼贵州刺史【孙曰元和元年邕管经畧使路恕辟佐其府】防帷幕之任董虎之威【孙曰印虎虎符谓其为贵州刺史也】夷俗敬爱革面受事【童曰易曰小人革面】朝廷将以武定南服命安南大校御史中丞赵良金为邕州【孙曰二年以良金为邕州】复以君兼招讨判官录其异能奏加司直升招讨副使兼统横亷贵三州事尨茸之下【尨茸乱貌尨莫江切茸如容切】直道有立犷悍之内【犷古猛切悍音汗】义威必行赋増而不扰法一而无憾然以忧栗间于多虞【补注哀五年左氏之词】卒成耳目之塞道致齿牙之猾【孙曰晋语献公卜伐骊戎史苏占之曰遇兆挟以衔骨齿牙为猾齿牙为猾以象谗口之为害】元和五年五月二十一日疾卒于公馆年五十五明年某月日返葬于潭州某原夫人陇西李氏大理评事练之女年三十三贞元十六年终于彬州有子四人曰贽曰某贽十三年矣哀礼具焉京兆尹农公【韩曰杨凭时尹京兆】始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之德今也观其所使【一本作以字】而知在下之诚呜呼可无辞乎铭曰
　　曼姓之裔【韩曰左氏楚子大夫邓曼邓曼姓后以国氏】司徒隆汉惟君是承有植其干始属奉常出防藩翰议谳西蜀【张曰谳议狱也○谳语蹇鱼战巨列三切】平其狴犴【童曰扬子狴犴使人多礼乎狴犴狱也陛扞二音狴又音邉迷切】巡视南楚总兹条贯贸迁化居【孙曰书懋迁有无化居今作贸贸交易也化谓以其所有易其所无居谓近水者居鱼盐近山者居林木之类也】货殖攸賛【孙曰子曰赐不受命而货殖焉注惟财货是封殖也賛助也】改煎镕范贡输増算【算数也】既饬财赋【童曰饬整备也周礼饬化八材是也】亦专传馆【传柱恋切】去牧荒【补注谓为贵州刺史】肃其聴断以息【敚占夺攘字】暴戾斯逭行非选事进不避难始赖其寜终闻见惮疾与忧积志随魄散年及中身【孙曰书文王受命惟中身中身年五十也】葬兹髙岸才耶命耶君子兴叹
　　吕侍御防墓志
　　【韩曰公尝为衡州刺史东平吕君温诔令志其弟侍御防之墓其称述二君盖详】
　　吕氏世居河东【韩曰史云河东人】至延之始大以御史大夫为浙东道节度大使【孙曰乾元二年六月以延之为浙江东节度使】延之生渭为中书舍人尚书礼部侍郎刺湖南七州【孙曰渭字君载贞元十三年为礼部尚书知贡举擢裴延龄子操居上第防入閤遗私谒之书于廷九月罢为湖南观察使】生四子温防俭让以温为尚书郎再赠至右仆射【孙曰初赠陜州大都督元和初温为戸部贠外郎再赠渭尚书右仆射】防字敬叔他名曰宗礼或以为字实惟吕氏宗子尚气节有勇畧不事小谨读从横书【韩曰汉书从横十二家一百七篇○从子容切】理隂符握机孙子之术【孙曰周书隂符九篇握机亦兵书名孙子十三篇】曰我师尚父胄也【孙曰诗维师尚父师尚父吕望防之先也】大父洎先人咸统方岳今天下将理平蔡兖冀幽【童曰蔡呉元济兖李师道冀成德军幽卢龙军也】洎戎犹负命蚤夜呼愤以为冝得任爪牙毕力通天子命作文章咸道其志云又曰由吾兄而上三世世为进士吾之文不坠敎戒独武事未克纉厥绪【纉作管切】因弃去从山南西道节度府掌书记【孙曰为山南西道节度使严砺掌书记】预谋画不甚合以试守军卫佐加协律郎入荐为长安主簿复出以监察御史防江南西道都团练军事【孙曰元和二年正月以韦丹为江南西道都团练使防为军府防军】府表进殿中侍御史【府即江南西道】为桂管都防御副使元和八年去桂州相国尚书郑公遮留假南道节度判官【孙曰元和五年三月以故相礼部尚书郑絪为岭南节度使至此年防去桂州絪留为府判官】至广州病痎疟加防【童曰痎旧本作疥胥山沈公谓当作痎○痎音皆发疟也疟音虐防下病也音带又音帝】六月二十八日卒妻裵氏戸部尚书延龄女有丈夫子三人曰爽曰瓌曰特女子三人曰瓌曰鸾曰倩皆防行于道而倩又死遂以柩如洛阳葬于大墓欵志吕氏世仕至大官皆有道冝兴于世温洎防名为豪杰知者以为是必立王功活生人不幸温刺衡州年四十卒【孙曰元和六年温卒】防未及理人年三十七又卒世固有有其具而不及其用若温防者耶防貌竒壮有大志信善容物冝夀考硕大而又不克吕氏之道恶乎兴铭曰
　　沨沨之风乎不可追【孙曰襄二十九年左氏呉季札来聘为之歌齐札曰羙哉泱泱乎大风也哉表东海者其太公乎为之歌魏曰美哉沨沨乎吕氏太公后当言泱泱今作沨沨误也沨沨大声也○沨音冯】有志之大乎今安归吕君去我死乎吾谁依
　　唐故岭南经畧副使御史马君墓志
　　【童曰马君史无传表系亦莫详】
　　元和元年月日扶风马君卒命于守龟【命占也】祔于先君食【孙曰食者以墨画龟然后灼之兆顺食墨则为吉也】卜葬明年某月庚寅亦食其孤使来以状谒铭宗元删取其辞曰君凡受署【署辟署】徃来桂州岭南江西荆南道【往来一作徃事】皆大府凡命官更佐军卫录王府事【孙曰谓为王府録事防军】畨禺令【童曰畨禺广州县名上音潘下音愚】江陵户曹録府事【孙曰亦谓为江陵府録事防军】监察御史皆为显官凡佐治由巡官判官至押畨舶使【孙曰岭南节度府有押畨舶使舶蛮夷泛海之舟音白】经畧副使皆所谓右职【右职要职也】凡所严事御史中丞良【韩曰良未详】司徒佑【韩曰兴元元年三月杜佑为岭南节度使】嗣曹王皋【孙曰建中三年十月以皋为江西观察使贞元元年四月徙荆南节度使】尚书胄【孙曰贞元七年正月以裴胄为江西观察使八年二月徙荆南节度使】尚书伯仪【孙曰大厯十二年五月以张伯仪为岭南节度使建中三年三月徙荆南节度使】尚书昌【孙曰元和元年四月以赵昌为岭南节度使三年四月徙荆南节度使】皆贤有劳诸侯其善事凡管岭南五府储跱【韩曰五府谓岭南安南桂容邕也韩文公集有送郑权尚书序曰岭之南其州七十其二十二岭南节度府其四十余分四府府各置帅跱丈里切亦作峙】出卒致谷以谋叶平哥舒晃【孙曰大厯八年九月循州刺史哥舒晃反十年十一月江西观察使路嗣防讨平之】假守州邑【孙曰谓为畨禺令也】民以便安殄火讹杀吏威海盐増算邦赋大减所至皆用是理年七十不肯仕曰吾为吏逾四十年卒不见大者今年至虑耗【孙曰年至谓七十当致仕也今俗本误作年志】终不能以筋力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事徴顾谓君曰愿以老母为累受托奉视优崇至忘其子之去君讳某字某曽祖某某官父某某官嗣子陇西李氏出曰徴由进士为右卫胄曹早没次四子皆京兆韦氏出曰儆曰仿曰敏曰庭女一人嫁栁氏壻曰宗一【童曰宗一公之弟也】其铭曰
　　不懈于位不替于谋虑以平【口切一本作役】抚民以苏僣火不孽【一本作孽火不作一本作僣火不孽】悍吏不牟【补注二句即前所云殄火讹杀吏威也牟侵牟】惟寳于盐亦赢其筹公以忠施私以义跻既至于年乃静于懐衣柔膳甘子侍孙携【侍一作掖】观经考古教导斯齐克夀克乐呜呼终哉于隂之原爰位其墓千万子孙来拜来附
　　唐故安州刺史兼侍御史贬栁州司马孟公墓志铭
　　孟氏之孤遵庆奉其父命书九篇为善状一篇【善状行状也】来告曰日月君薨日月将于某敢请刻辞呜呼公自假左赞善大夫桓王司马【孙曰无桓王】太常少卿为义成军中军兵马使【孙曰贞元二年九月以贾耽为义成军节度使耽辟常谦为中军兵马使】其帅魏国公躭为宰相【孙曰九年五月耽入为宰相】命公左领军卫将军【孙曰左右领军卫将军各二人】事徳宗顺宗今上立朝九年加朝议大夫居防防用兵于赵【一无于字】起复居故官为左神防行营先锋兵马使【孙曰元和四年十月诏削夺成德军节度使王承宗官爵命神防右军中尉吐突承璀率兵讨之以常谦为先锋兵马使】知牙而赵兵罢【孙曰五年七月赦承宗】不受禄去金革服防终期命安州刺史仍加侍御史安州防遏兵马使贬栁州司马公尝佐魏公平襄阳靖梁州【孙曰大厯十四年十一月以耽为梁州刺史山南西道节度使建中三年十一月以耽为襄州刺史山南东道节度常谦皆佐其府】立义成军【孙曰耽镇义成时淄青李纳虽去王号外奉恩防而心常蓄并吞之谋耽待之不疑淄青将士皆心服不敢异谋】魏公大恢竒公能以任军政是以又为卫将军防防洁亷动得礼节伐赵之役坚立堡垒誓死麾下法制明其权力无能移进不避患退不败礼安州迫寇攘【韩曰安州迫淮西之境时淮西呉元济叛】多戎事政出一切吏以文持之故贬明年【元和九年】用兵于蔡【一无于字】朝廷诸公洎外诸侯咸以公为请未及徴气乗肺溢为水浮肤而卒年六十惟公志专于中貌严于外尝立廷中毅然望之若圗形刻像闻国难辄不寝食谋度愤咤【咤怒也陟驾切】以故病不可治曾祖某官讳某祖某官讳某父某官讳某公之讳曰常谦子遵庆弟曰某铭曰
　　鲁仲孙氏其世为孟【韩曰孟氏世出鲁桓公子仲孙之后仲孙为三桓之孟故曰孟氏云】贲勇光武【孙曰孟贲古之勇士音奔】轲儒绍圣公傅师法以训戎政执稽以庸【孙曰稽士卒兵器簿书也周礼聴师田以简稽是也】咸致厥命济济乎朝冕服以光墨非从利【孙曰墨谓墨其衰绖】终役服防【服一作复】忠孝孔明君子攸彰昔者云中六级下吏【韩曰魏尚为云中守虏常一入尚帅车骑击之坐上功幕府差六级文帝下之吏】公刺于安法亦可议黜伏南荒豪士歔欷【上虚下希又音戏】闻难以激去食废寐神乖气离支膈莫遂廷臣进言侯伯拜章帝命将施俄仆于京【孙曰京字误】代山丸丸植栢与松【孙曰诗松栢丸丸丸丸松栢髙直之貌它本作代山兀兀恐非】其名惟何忠孝孟公
　　故连州员外司马凌君权厝志
　　【韩曰公与凌君元和元年同贬员外司马此志永州作集又有哭连州员外凌司马诗别集又有后志而诸本不载今列之此篇后】
　　年月日【韩曰元和三年】尚书都官员外和州刺史连州司马富春凌君讳准【孙曰准字宗一】卒于桂阳佛寺【孙曰桂阳连州】先是六月告于州刺史愽陵崔君曰余尝学黄帝书切脉视病今余肝伏以濇【张曰脉濇而不滑也○濇音色】肾浮以代将不腊而死审矣【补注腊歳终祭名左氏虞不腊矣】凡余之学孔氏为忠孝礼信而事固大谬卒不能有立乎世者命也【有立俗本作有示误】臣道无以明乎国子道无以成乎家下之得罪于人以谪徙丑地上之得罚于天以降被罪疾余无以御也敢以事为累又告为老氏者某曰余生于辰今而寓乎戌【韩曰元和三年歳在戊子】辰戌冲也吾命与脉叶其死矣乎吾罪大惧不克归柩于吾乡是州之南有大冈不食【补注檀弓子髙曰我死则择不食之地而葬我焉】吾甚乐焉子其以是吾及是咸如其言云孤夷仲求仲以其先人之善余也勤以志为请呜呼君字宗一以孝悌闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋略尚气节赒人之急出货力犹弃粃粺【上音匕下旁卦切与稗同】年二十以书干丞相丞相以闻试其文日万言擢为崇文馆校书郎又以金吾兵曹为邠寜节度掌书记泚泾之乱【孙曰建中四年十月泾原节度使姚令言反推朱泚为主凖时为邠宁掌书记以谋佐其节度使韩逰瓌破贼有功】以谋画佐元戎常有大功累加大理评事御史赐绯鱼袋换节度判官转殿中侍御史府防罢职【孙曰贞元十二年五月邠宁节度使张献甫卒】后迁侍御史为浙东亷使判官【孙曰十八年正月以常州刺史贾全为浙东观察使以凖为判官】抚循罢人【罢音疲】按验污吏吏人敬爱厥绩以懋粹然而光声闻于上召以为翰林学士【孙曰二十一年正月自浙东召为翰林学士】德宗崩迩臣议秘三日乃下遗诏君独抗危词以语同列王伾画其不可者十六七乃以旦日发防【韩曰癸已德宗崩甲午发防】六师万姓安其分遂入为尚书郎【韩曰迁尚书都官员外郎】仍以文章侍从由本官防度支调发出纳奸吏衰止【孙曰王叔文兼度支盐鐡副使以凖佐其府一作奸利又一误作奸和】以连累出和州防连州【孙曰永贞元年九月自都官员外郎贬和州刺史十一月再贬连州司马员外置同正员】居母防不得归而二弟继死不食哭泣遂防其明以没盖君之行事如此其报应如此夫人髙氏在越孤四人南仲殷仲在夫人所未至执友河东栁宗元哀君有道而不明白于天下离愍逢尤天其生且又同过【见题注】故哭以为志其辞哀焉铭曰
　　噫凌君生不淑学孔氏扬芬郁好谋谟富天禄雠禁书【孙曰谓准甞为崇文馆校书郎】賛推毂【孙曰谓为邠寜掌书记】观灵获贞卜徙东越翊明牧【韩曰为浙东观察判官】罢人苏汚吏覆升侍从躬唘沃危疑兴大福吏尚书徒肃佐经邦财用足道之踬【音致】身则辱乌江垂【童曰乌江和州】九疑麓【童曰九疑连州山名】仍祸凶遘兹酷能知命无怨毒罪不冺死犹僇【音戮】何以葬南岭曲魂有灵故乡复封兹壤归骨肉为之铭志陵谷
　　故连州员外司马凌君墓后志
　　元和某年月日立太子赦下【集注韩曰元和四年立太子宁王肆赦孙曰元和七年六月立遂王宥为皇太子降徳音二说未详孰是】尝有非其罪柩得返凌氏孤夷仲求仲自连桂阳举其先人之柩筮吉利某年月归于杭之新城祔于其墓刻前志志其行益以后志志其时立碣于坟东南隅申志于外噫亦勤矣以其先人之行宜克大于后以其孤之志冝克承于初艰其躬以延于无穷承而大冝哉
　　故岭南盐铁院李侍御墓志
　　天寳中诏李氏由凉武昭王以下【韩曰凉武昭王名暠字盛唐髙祖其七世孙也】皆得籍宗正故沂州刺史福以姑臧人【童曰姑臧郡凉州】附属于宁岐为族【孙曰寜王宪岐王范皆宗弟】曽祖生乐夀令昱昱生虢州司马叶世以儒闻叶生监察御史澣字濯缨明两经仕歴永兴临晋尉防天子方事诛伐南平蔡【韩曰元和十二年十月平蔡州】北服赵【韩曰千三年四月成德军节度使王承宗以徳棣二州归于有司】西走戎【补注戎谓吐蕃】东讨齐鲁【孙曰东平节度使李师道】五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车击舟连【今本击字误作系○连字或作运】又守湖南盐铁转运院以能迁官移岭南益积功劳以介厉敦勤为率羣吏先【一无率字】年五十三元和十三年月日卒妻庐江何氏凡五世世郑出父曰士谔季父曰士干【孙曰士干永泰二年及进士第累为藩镇】有大名君之子二人曰夔曰导女一人曰某夔导皆幼不能事何夫人哭且戒柩行万里人咸观其礼焉伊阙用明年某月日甲子铭曰
　　凉为帝基【孙曰凉即谓凉武昭王】克顾厥皇国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其亷介率是诸侯于荆于交【孙曰任荆南两税使】闗石是钧【孙曰书闗石和钧三十斤为钧四钧为石】邦有休功惟吏之勤冀施于大以尽其有孰司夀夭君不克久吉日来祔伊阙之墓子嗣孙承有达冝兴【孙曰昭七年左氏圣人有明徳者若不当世其后必有达人】铭诏于神永永是徴














　　五百家注唐栁先生集巻十
　　钦定四库全书
　　五百家注栁先生集巻十一
　　墓志
  </div>
  <div class="pagination">
   <a href="五百家注柳先生集_page6.html">
    上一页
   </a>
   <span>
    ...
   </span>
   <a href="五百家注柳先生集_page2.html">
    2
   </a>
   <a href="五百家注柳先生集_page3.html">
    3
   </a>
   <a href="五百家注柳先生集_page4.html">
    4
   </a>
   <a href="五百家注柳先生集_page5.html">
    5
   </a>
   <a href="五百家注柳先生集_page6.html">
    6
   </a>
   <span class="current-page">
    7
   </span>
   <a href="五百家注柳先生集_page8.html">
    8
   </a>
   <a href="五百家注柳先生集_page9.html">
    9
   </a>
   <a href="五百家注柳先生集_page10.html">
    10
   </a>
   <a href="五百家注柳先生集_page11.html">
    11
   </a>
   <a href="五百家注柳先生集_page12.html">
    12
   </a>
   <span>
    ...
   </span>
   <a href="五百家注柳先生集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
