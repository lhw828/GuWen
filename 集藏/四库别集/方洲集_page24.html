<!DOCTYPE html>
<html>
 <head>
  <meta charset="utf-8"/>
  <title>
   方洲集 - 第 24 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方洲集 - 第 24 页/共 40 页
  </h1>
  <div class="content">
   海昌朱鉴母董氏慈节诗序
　　予读朱鉴母董氏慈节诗心实有所感凡母之于子无弗慈者然一于慈而不知礼义则大节不立虽处平居将亦不能终所爱况临事变何以自据哉方鉴丧父时内外空竭觊觎观望者当复不少使母不有毅然不夺之见一失其身则鉴之宗祀熄矣虽有抚育顾恤之慈将复何补故凡孤寡之地有节者方能成其慈慈而无节是无慈也引刀断臂忍不顾子而所以卒显庇其夫子者繇于一忍携幼就人几乱族姓虽因以成名至今为士大夫惋惜于慈也何有犹君子之于世不先有明识定志以任重致逺而欲随事迁就以成世故皆茍焉耳鉴拳拳以表扬为事余尚意其未达切重复书此语以规益其孝敬之心焉
　　送卢全鼎住迎禧观序
　　正统已巳秋圣驾北伐锦衣卫千户林茂每祈安于文昌之神辄得吉卜祝曰即有应当建祠以奉神及圣驾旋复天顺纪元之初茂遽以状闻命工部度善地听其自处茂与道士卢全鼎共竭所有聚材鸠工早夜不敢休辍凡四年而以成告命全鼎主香火赐额曰迎禧观茂僚友及士庶交者咸用歆动走求余言致贺嗟夫莫非臣子惟君能以忠爱感于神明而获见信于君京师多释道祠宇其徒充斥不可数究近者禁私创不许给度僧道尽敛约无所事事惟文昌得赐额全鼎防特旨皆盛举非常事宜彼之见闻者皆喜而贺也夫天下之事必有系于世道而后能久逺是举起于至诚迫切可以观忠祝而不食其言可以劝诚民知天人之不可妄如此而皆胥率为善又足以广仁泽其所系良重使全鼎能悉此义夙兴夜寐尽所有事以昭答宠命敷遗后人则久逺庸何虑哉余闻全鼎早从卢混成陈大木李玉方诸名家今四十年来无少过举即始见终必能相勉以有成也
　　送郑世昌赴广东市舶司提举序
　　汉初与南粤通货易其后闭关絶行至孝文时遣陆贾诏喻复通贡互易广之财贿始流于中国唐有广州市舶使宋咸平中泉明杭广皆有市舶司以他官兼领元丰始专置提举后皆废革言者以闽广物殖滋殷独留不罢我朝抚临华夏提封万国蛮夷贡献商贾贸迁交属广道其物利环竒浩瀚常甲于天下金山珠海信哉为天府之南库故市舶所掌至今盛于他州而提举之职亦常为经国者所重然新进之士累皆昧于实见自惑于务财先利之训一切视理财之司为常散吾友郑君世昌自太学生授市舶提举不知其心果安于是乎哉夫立法制以定天下后世者莫盛乎周公周公之书有关市之赋玩好之用敛滞待贾之法则凡可以利用厚生者皆圣人经训之余术而况市舶之良哉自古法既变世下务繁中国之产生不给用积不酬散上丰则下啬官侈则民约盈虚消息不过推移转换之间安在其能生蓄阜蕃也彼蛮夷险逺阻山絶海之区事为茍略征敛未尝天之所生地之所产自古及今殆有储委閟藏而未发者于是乎致之有道取之有法因其所利而为之招怀鼓运更互流易使财货之在中国之外者皆为吾府库用而来逺裕民之政实行乎其间此市舶建置之初意也夫致逺不劳民取利不失义虽周公亦乐为矣而可忽遇哉古语有之不知其义守其数仕縻于职务之末失其本旨者不特祝史一人毋异乎以理财为常散也世昌力学能文通知典故吾邑未能或之先是行当推先代之法凖当世之务即其所以致之取之者而加时措之宜梯航踵来商贾四集使财货所入足以资不赀非时之费则中土贡赋庶几安于常供无复加科覆敛之举然后本末两得不失来逺裕民之遗意若此则子之理财过唐宋人逺矣岂一州之利哉顾不知其能专之否也因其行聊以此赠别
　　庆倪太恭人七十序
　　怀庆守倪君廷瞻遣子英奉赠勅归海盐祭告先考教谕公之墓因致余词曰老母年登七十幸无恙八月五日其始生之辰颙忝有禄养窃自庆幸一言为娯予惟徳者寿之基虽寿而无徳君子不寿之也然女妇之徳与寿则常因于其夫子夫不贤妻无所刑则而成徳子不孝母不能安适而致寿茍非所因而有专美令闻非妇人之华也太恭人和懿淑安闺门清穆平生不知有妬忌事几如古人以予所见于教谕公者徴之宜其有是配也英言太母年来聪明康健宿疾尽愈饮食言动不渝曩时以予所知于廷瞻及璋璠二弟者征之宜毋有是寿也因徳而有以光其夫因寿而有以察其子世美隆洽福泽骈至无惑其科第相承曾众见而未艾也千室之邑百里之地难老如太恭人者是可多得乎哉虽然亦不可无顺而承之之道予闻老者多悲思仁者多悯爱昔隽不疑为京兆尹行县録囚还其母辄问所平反活人多则喜笑饮食言语或无所出则怒为之不食廷瞻尚亦留意于此以娯悦其心庶几资全太恭人之徳而引掖其上寿此孝养之大者也予与廷瞻为壻友分当通家于其亲所言不敢不致
　　南山终慕诗文巻序
　　许清明夫奉南山终慕诗文册求言予语之曰慕与爱义实相同而文则异用人子无不爱其亲惟爱而不遂其所爱则有系恋顾虑之思故变文曰慕厄于顽嚚间于嫡继此大舜尹伯竒之所以为慕欲养不能能养不待此皐鱼子路之所以为慕久于行役限于王事此陟岵鸨羽四牡诗人之所以为慕是三者皆明夫所不遇而以终慕系之南山岂有说邪明夫拱肃以对曰先君强健时常于所居南黄山环植松竹花果期与先母为暮年偕乐之地志念弗遂而南山故在此清所以痛先人之生闻古不修墓清不克诚信于始致塟宂有水不幸又将迁塟于南山此清所以痛先人之死是故敢乞言于往来长者以志清终天之怀遗之子孙使不忘也嗟夫南为阳明之地山为镇久之物古今比兴之词多曰南山天保末章如南山之寿如松栢之茂当时人臣以是祝愿其君后世人子因以是祝愿其亲有所比拟祝愿而不得遂其心见是物也必有哀伤之思况明夫所感于山又不止是宜其永也凡重执虚者将取盈慎蹑级者将力升明夫卑体逊志具是册以待训言非无望也孝有小大有始终有久近长人君子必有能进明夫于舜子路之道者
　　张太守父母挽诗序
　　赠文林郎监察御史安邑张公既卒其子岫始登进士为美官人谓公初任教职继知县事皆有徳于民而不及见其子以殁君子比之欧阳永叔之父及岫出守嘉兴母孺人吕氏尝以公之清慎勉岫或闻岫治事过严辄不乐君子比之隽不疑之母夫生不交者死不吊不通问者不致言公墓草既宿太孺人未尝出门虽固仁淑何与乎郡邑之众而形诸诗什以悼其死非太守君之贤何自哉公夫妇能以善成其子太守君能以贤显其亲吾郡邑士又能感其长上而推本其父母于人道皆厚非特文字可传而已予闻孝子之丧其亲闻其声之同则悲见其形之似则疑况父母之遗诔而敢不敬是宜太守君用心于是他不暇及也不亦既孝矣乎
　　送彭教谕序
　　仕以礼去官者三劳瘁倦勤理所当退谓之请老成功守己分所乐己谓之知止知难虑后事所决去谓之见机后世法制严宻惟请老得循故事而知止见机往往不遂人意士大夫名节能与公法清议竝全者盖不多见海宁县学教谕彭君显烈致仕归庐陵年仅六十精力甚壮自始荐歴祈门南安以有今职名位未满其徳绩用未究其学今治教休明学官又无危高嫌偪之防于三者皆不合而去之遽宜有不可必遂者而竟遂之藩臬州司无龃龉于其上缙绅里社无讥议于其下门生故人虽私相惜而大相乐不识君何以得此于众殊之间也闻其乡人言彭之先唐太尉安定王思玕宋御史中丞户部侍郎思永之后自元歴今世有名宦其先君大雅先生正统间尝诣阙上书言事及进二京赋英宗勅赐冠带以训导致仕时杨文贞公当国欲奏留翰林固辞而归审如是则先生出处进退当亦有家法源流也嗟夫先生三为儒官乡邑相望今及未衰之年去位犹之朝出游而暮归其庐情事可人物色未改视世之逺仕不归者相违岂直尺寸天壤之间独此亦足有得而况无愧于名节哉若先生者始可以言仕矣
　　送董通判之任抚州序
　　有致逺之具而后能胜重任彼斤斤以为明察察以为智投之而应委之而成责效于旦暮之间斯可矣欲其胜重任而有永吾未之见也君子之于事若迟钝而实忠厚若迂濶而实老成若浑沦无别而实有条理若无所营度而情致纡逺然后足以茹纳污浊解纾棼结镇定击撞内则廊庙外则州牧可以不动声色而成逺大之事业也故观人者不可以近小取不可以声誉求不可以成功迟速论况乎政事之施亦各有体彼闻风而罢去下车而澄清惟于激扬之任者宜之若夫经理布置事关生民虽以孔子为政犹不能无谤于三月之前而欲以今之人材不逾岁时称良有司而着赫赫之名有不至于伤民和而成急刻之政者鲜矣乡先辈董公子厚早以太学生为真定推官继陞兖州通判尝曰民事不可茍也欲立已名而草草涂抹其如下人何故公两任牧民虽一判案一号令必详悉为之故其居鲜有败事而所谓老成忠厚有条理而情致纡逺者公殆庶几乎此今年秋调官抚州仍旧职以往抚之民一何幸而得是官也虽然有治体有治功体不欲迫迫则隘而不纯功不宜怠怠则隳而不备周书所谓明作有功惇大成裕公自今以往其尚以昔之所守而立循良之治体因书之所言而成奋扬之事功则不隳不隘足以胜重致逺自州牧而起登廊庙也有日矣毋徒以君子之于事自当如此而为观人者所议也
　　竹雪巻序
　　凡天下之植物皆柯榦茂实阅岁滋乆然后可用竹以虚疎之质生长浃旬月殆足取裁至歴冰霜穷嵗序枝叶萃然姿色不少变此品卉中之间材也日月星辰风雷云雾皆杳冥飘漠莫之能从惟雪有定色有成形可视听捧拾而烹瀹之然飘乎其来泯乎以往了乎无声迹之留滞而其功用有栽培倾覆损过益不足之妙故凡疏除表著者谓之雪而世指为丰年之祥此天地之间气也夫不实而易生者弗永无常而易往者无成惟竹雪二物具美兼善卒然遇合一以严凝之气加之不恤一以挺拔之材受之不惧而竟相济以成君子之于天下所当养其材正其气以达其妙用此竹雪翁所以为号之本志事则未达耳翁余姚人其子庠生江以遗巻求题余故发翁之志与事使江因是而得继述之道亦可谓能事亲矣
　　庆寿诗序
　　东岭居士阎公寿八十而夫妇偕老初公以子佐贵封监察御史其孙领陜西乡荐第一佐副宪于浙风裁清肃简重公一尝来视其寿基福本故已歆动于藩臬士夫今值初度辰皆乐为诗章颂美且以慰宪副之念所言和平丽则宣畅情事归于徳义隐然古风人之遗音非特一时之华也世亦多老矣何居士之能取重于人若此余闻天地不能齐物圣贤不能均命五福不及贵三达尊不及富一乐不及夫妇长幼非偏言也知其不可必得兼致而各因其所重者耳使能备焉尤所愿也公起自布衣平生朴淡和易贵富两全齿徳兼茂伉俪齐寿庆洽祖孙自少至老康宁安豫无一日不在太平全盛之乡天地所不能齐圣贤所不能均天下古今所不能必得兼致者公庶几尽得之宜乎羣公士夫乐为之颂祷是诗遂将为声教所采而公之清风高致亦当与秦关商峪同逺矣宁忝从士大夫后敢僣序之
　　送张攸天所还海盐序
　　海盐张天所苦其父之行役于辽坐卧饮食未尝少置所怀对人言辄作呜咽悲愤望望然若无得于此生者奋不顾家走数千里越二三月独行荒野中穷幽燕之区触寒暑力饥饿劳苦草坐水宿足胫拥肿肤体流血直抵其父之所止见其父有得于彼上下间而固无恙且欲慰安其母始肯从命暂归盖自其父戍辽时君犹未达世故强力支持艰难缔造其田庐甫底于成不数年今且两往返矣继自今益老于世故增重其所成则其所往返者尤未可以一二数吾且为君劳之而君之望望然呜咽悲愤者犹前日耳呜呼世之人有适百里外犹且入室理供具顾婢子语刺刺不能休出其闾内顾而中热者尝试有之况乎逺涉穷边去夷就险呉越中有言之辽者譬若登天然自常人言君之事如得已焉者而独勇往力求无所顾忌直以孝弟之心出于天性诚意感发自有不可遏者乃今而后知臣子之于君父固有不暇计其身者身且不计况其家乎虽然在此者君之母在彼者君之父使君无彞伦二兄以干蛊介助则君之门户不造久矣岂能近舍母而逺从父哉是君虽有不可遏之诚心亦必因其势不得已而止其能断然行哉是则臣之事君遂其忠子之事父遂其孝亦必有所遇而后能尽所以父母俱存而必曰兄弟无故然后可以言乐予与天所家有婚姻好故能道其实而为之序之也
　　庆大卿夏先生八十寿序
　　余留先生夏公岁登八十有一聪明如常言动不衰恒自考绎精思不忘箴警时方治平门祚全盛子孙众多合其族内外疎戚咸率教顺指熈熈然惟先生寿是祝是愿公寿之重于一家也如此杭人少相谓曰大人壮相称曰先生均年相视如尊行倍长杖履所至门第停辉题品有加人物增重西湖山水间长堤野阁烟云雪月从之游者思齐仰止含章发竒薰化于老成耆迈公寿之重于一乡也如此浙东西故仕国举十一郡致为臣者联类比事如先生其无几大江南下呉越千里逺询安否近致起居敦书币专价使以问典故求论说常相属于道公寿之重于一国也如此三者皆歴年滋至耋耄有华若推而极之则文章可以成一代之书学问可以通百世之故风节材器可以表励士类任重道逺萃其文章学问实践之以充硕其风节材器是故入正廷尉则嫓美于张出奉旬宣则只遹方召六十而退七十而傅八十而优游离昊九十相望而旋吉履祥仕以义止年以徳康平生力学古人至是当益淳熟孟子所谓天下达尊今尚有见乎先生也予闻天地妙于生物而不能齐其终圣人善于教人而不能与其始始终之交天人之际将不可必先生高位荣名期颐立至按其始终殆有出于洪范五福之外者天人全也千百一二不亦大可庆哉公从子翰林待诏枻征予言用申祝愿昔石奋以上大夫致仕庆建诸子克述孝谨奋寿耉光荣安养贞固通世称万石君文太师彦博年九十复起平章军国元老不遐海内想望风采先生非常士不可以常语为寿敬以前一人为枻致私愿于家以后一人为乡国致众望于天下

　　方洲集巻十四
　　钦定四库金书
　　方洲集巻十五
　　明　张宁　撰
　　序
　　送宪副李若虗赴广东序
　　汉曹参为相饮酒不事事勍敌压境谢安方燕集游奕澶渊之役寇凖乃畅饮酣歌是三子者使其后効无成而近事若此有不谓之寡谋无术吾不信也故凡士大夫有大才略必有大识见其所定置巧不能测力不能夺随其所旋斡而不能与为止节气象规模絶出常度若优逸任情坐偾人事者繇是居则致谤动则致间非但名位忌嫉伦类相若为然形迹稍或近似辄复见及虽古圣贤亦有之孔子世之天日也当时乃有毁于朝而又有戒其骄欲者孟子距邪辟正言与道俱好诋之人亦有刺其篇章弃置不读者故君子为德固宜无所不警而或然毁誉亦宜无所动其心千金之马累月不售伯乐将时遇焉干将闭藏精气上澈雷焕伫目久矣连城璞玉屡献屡屈非卞和坚志定守则亦湮郁而终无闻顿挫苦辛艰难闭毖固天所以成豪杰也若虗李先生为浙江提学宪副坐才力不及调官广东诸大夫士有聚议而惜其去者予谓若虗此行正坐其才力有余耳有余而反以为不足未必无所谓也一毁誉进退岂足为若虗虑哉岂足为若虗虑哉
　　刘氏重修世系图序
　　大梁刘氏至海盐六传而家谱作七世而祭田族防之规立八世而世号行数之法备作于景仪立于季俊僃于公瑾兄弟自昔距今世远而事勤服杀而情洽继述之良众鲜久矣自古名家纯厚如杨播礼法如栁公绰孝顺如万石君家人无间然矣播实不幸殄世二氏甫及杖期已有不能事父及论法废罢者其族于是乎衰刘氏歴二代九朝更十世阅百五十年累一百四十六人虽分合远近势所不齐至于履善不反其始门祚自若其道何繇意者本固于大梁之先滋茂于景仪之际荣发于公瑾羣从余庆锡类理固宜尔抑自有谱以来絶去利害斥脱浮华世以诗书为定习以耕稼为定业子弟胜衣以上知教胜冠以下知务成教达务始出从政惟习定故居不混俗仕不狗时穷达各有得惟业定故泰不至侈约不至贫丰俭各有备本末相须出处相倚世德相融化此所以事益勤情益洽而门祚益以靖愼也邪虽然移嵗之物必常振举则蠧不生沿久之事必常警察则不作故持盈守成非曲虑周防未有能过其创业者敬怠殊而张弛之势异也公瑾兄弟其尚愼身思永诸可以笃恩义厚习业保宗睦族者必戒必勉尽心力为之然后此谱世世可征而文献恒足不然是特笔墨之余渍耳可乆可大宁在是哉予于刘氏非私好誉者朂德之言不敢不尽
　　秦溪陈氏宗谱序
　　陈氏谱系本周封舜后胡公满于陈子孙因氏焉先世居澉浦城尝为梯航商渉外域洪武初禁海文德公徙居茶溪金粟里遂家焉久而不衰流派繁衍自文德子仲眞皆隐迹弗仕至仲眞生四子长士杰以髙寿得官服次仲和号松庵析为东西派次邑庠弟子员士华次士信皆蚤世士杰生廷器跻父寿得官服廷器生二子长珪次瓒珪生谦瓒生二子长瀚次潮谦生祯是为西派七世仲和生廷用号竹轩廷用生四子长用端次用周次用礼次用云用端生源用周生济是为东派六世派各空其左方以俟修续次之以铭志终之以名儒送赠诗文焉书成廷器挟是编过余之私拣花轩揖而进曰吾家宗谱是仆集订焉敢丐一言以赐篇端则吾门存殁悉增辉矣余从之先正云管摄天下人心收宗族厚风化须是明谱系使人不忘本立宗法使人自知来处子能行古之道余何辞夫世系者掌于官书于籍以别族类以厚彞伦今也王官不立姓氏无统谱之存者盖鲜矣能如是拳拳焉诚孝子孝孙之心也余喜陈氏其善惠于人故并及之俾览者有所兴起人各亲其亲长其长成孝敬厚风俗岂不源于斯乎岂不源于斯乎
　　天涯风木图序
　　郡同守杨公早失父母既仕去家甚远离丘陇余十年塟与祭皆不逮诸伯叔父及兄弟之在广者存殁尽旷音问念祖考积德百年所以图遗于我后人者何在而今若此积念幽深沈痛切骨无以自解因绘天涯风木图述言意于图后间一展诵宛乎如临旧乡语同姓庶几声出痛定愬发怨平聊以自托于无聊之末至或有知其忧而命之以词者则所以见慰乎离索岂直跫然似人之音喜哉公谨以图册过余请为序余惟士之大闲惟忠与孝道可以并行势不可以两尽古人穷不遗忠达不忘孝亦各以其志念所存耳公佐郡六载居无留事行无暇力而明察不寐之怀无或有间望望乎如有待皇皇乎如弗及戚戚乎如无所容其志念深切非穷居丧业者不类彼富贵长往之士曷尝有是哉夫臯鱼之去亲与不逮养皆自取公适不幸焉而能推父母之思以及同气族人其孝视鱼何似也且生不及养死可塟而祭不克祀其亲当移于君以显之孝莫大是而立哭以伤其生鱼之孝孰与公中道况公仕为大夫郡邑瞻化锡类循风又当不止十有三人而已尚克始终一心以全盛美则远者犹近疎者可戚亡者如存天涯风木将不足为感此其最善自慰者公幸勉之毋以图畵文字为足托也
　　瑞石山房集序
　　紫阳羽士范栖云録瑞石山房诸作成集将刻板以传求予序子尝徧歴呉山周览鳌峯岩穴沦混成愽大当少亚飞来峯而清华竒絶过之固天所以括揽羣秀防萃于一隅也当作杭城中山景第一夫天地之文形于两间上下惟星辰山泽最着所以阐发幽秘而成三才之功者必有言以先之然不达其妙则不能至于其言至言之士自古无几后世登髙能赋一时意语超拔播扬人口往往与风雅并存盖其言虽未至亦足以备见人文自不容不存者兹山登游眺览嵗无虗日题咏著作当倍于常今合所作自元萨天锡而下仅百五十余章是何无言者之多也嗟夫人之生世才命常相左忧乐常相循丰功伟望既不可自致又不能因事适情乐于所遇以言论自表茫然过从声迹随泯殆不如落英坠叶之犹须臾存也不亦可惜哉君子耻后世无闻茍非圣哲而以名言为余末其孰能与之也是编胜事实始流传感防必有至言之士不随人后者至矣若复以韵语相髙不如且放教萨翁独歩
　　沈太守六十寿序
　　传谓有德者寿脩短若未定也然黄昊不齐年孔顔不同老以圣贤不可必得又宜若有已定焉者自古泥于已定而不修为其未定惑于未定而不持循其已定故责命于天祈寿以术皆非所以事天也水之在井烛之在篝大小深长始各有度矣用者能缓汲而密贮之则其竭息也视余者必后及其既也卒不能远过其始人物一理耳非顔子安知其世不尤速乎故曰修德以俟又曰顺受其正不泥不惑可以几寿矣予友广南守沈公好礼初举进士为郎时气宇清凝声神爽朗文章学问焕发于事功者充实不茍灼知为久远器惟其智虑出人当盛大之际辄下抑谦损早以休致还家高居寡俦安坐简出娯情诗酒间不复为世务率役顾其才力名分所可为者多自遏于清修晦养而不为人莫知之也今年已六十歩履如常读书不倦所谓清凝爽朗无异畴昔比类之及年授杖遂不亲学者远甚将不固天之所定而又修为有道乎其道也不已则其定者益固天人合应自是而耄期可必矣窃闻公母太宜人呉氏年逾九十动止康宁贵有封荣富及禄养妇姑子母慈孝交洽人生至乐无以加此因思洪范五福言寿富而不及贵三达尊言齿爵而不及富子路既仕鼎食裀卧而亲不逮养好礼盖兼之此天之福君子可谓笃付其全意可征见好礼当益勉力敬事仰承天休以迓续宗绪以慰安母心此亦天之未定者好礼其念之毋以一身之寿为得已也其壻邑庠弟子朱崇范因公初度以予素相厚求言致贺夫既厚于其人而薄于所言不可故推本以达吾衷因颂美而致祝望之意
　　送杨太守序
　　太守阳城杨公承芳治郡九载政成民靖百度时举卓为诸州最诸邑属士庶素知公不事声称于其行皆赍志辑虑未敢显诵其美通府河南张君某辈以告予欲予言以发民志予惟承芳德政功名布昭下上非待言而白独尝念其存心制事之间有今人所无者三古人所少者二请为乡郡诵之夫天下之刚直皆足以鎭物天下之廉明皆足以察物天下之勇敢皆足以致物斯三者达古今之美节也然其所至常不能无承芳质美识髙外严中惠刚直也常持之以委易而不猛廉明也常持之以含容而不刻勇敢也常持之以寛静而不速于成今之为郡如其所施有如其所存者乎汉杨伯起以清白着闻犹有可却之金承芳治郡久举七邑之产可以居竒货未尝经意触目始终无一足敢暮夜及门者是其见信于人逾于伯起矣苏子卿以死为事史外犹有余书承芳抵官以来遽遣妻孥归养萧然独处斋阁无惘惘离索之态此二者尤非夙昔之所多见也是故动之即行言之即从守之即固岩耸壁立而人不畏其峻鉴空衡平而人不测其应风飞电厉而下不忧其震折振撼击撞临之以威而不见其少抑抟跃障挠限之以防而不见其自阻日积月累千变百挫兀然如良金美玉而不见其少渝可谓伟人矣朱子称王文忠公禀乎天者纯于阳德刚明之气是以其心光明正大疏畅洞达公其近之或谓公别白太明节目太疏言论太激三者非自全之道此盖其细者也予闻公此行不谒考书最将归老阳城又闻天官尚书数论荐未果夫有天下之名者求退诚难古昔名臣至欲自污而去其道宜有所处公必退也其审焉颍川黄霸为相功名损于治郡宦成而怠事所当警公必进也其勉焉朋友近则相规逺则相誉予于公有交际之义于其别也聊以此言赠之
　　海盐县送陈教谕序
　　官事丛杂而烦劳莫甚于州县丛杂则咨询不预或失于理烦劳则精神易或妨于生失理妨生非善政得已之道此古人所以临治尚和缓时休沐张而不弛君子不能也然民庶不可以常接田野不可以常出游能使吾去谗远谤无丛杂之失而得烦劳之暇其在学校乎朔望有谒饮射有时祭享有度科第有燕防听其言皆六经语考其业皆三代事入其门皆衣冠礼乐之地得失是非吾可问而彼可言咏歌尊爼彼可设而吾可与积日丛杂弥旬烦劳顾諟有以致清净闲逸广志虑而适起居虽圣贤亦无恶然必得其人而两有道然后能之自昔人事之有道无道君子恒求之于其末不假乎逆观臆度也邑大尹谭君与教谕陈先生序进素厚善侯涖政三载数选俊秀兴庙学丰廪膳蠲徭役以厚士所以厚先生也先生通经达务于君事常意相力任其成如宣公祠海盐志文献之功所以报君者亦复不薄予间与君雅防于学宫见君从容安裕迟留竟日咨诹善道于笑谈觞咏之间其处丛杂烦劳卒不失理道而精神固有所自今年夏先生任满将行君率僚友防图赋诗赠之征予为序予辞至再请之益勤词意甚恳兹所谓得其人而两有道者欤予闻古人胥教诲若曹参之于齐相王先生之于龚渤海师丹之于陈遵张忠定之于寇莱公切要之事多于临别时道之则语尽意专其后皆足以有济先生此行例当迁擢君亦考绩北上君子拔茅彚征之时也平生始终之变隐微之嫌彼此心知意忌而未及言言则可以为终身任重致远之戒者请各于今日言之离别须臾防晤未卜人事之末当有观听者在侧共卒勉之以遗邑学美谈为后来成监母徒酌酒赋诗惘惘而别
　　晩香亭倡和诗序
　　草木以后凋晩茂为贵然可爱之花皆开落迅易情景匆忙取物者意常为之不惬兼美歴久惟菊为能与焉虽时月既愆枝叶索莫过者犹将嗅余惜残迟回焉而后去故恒德君子多爱之予友江用亨其至者用亨清标雅调优入古人自家食至有位虽官居旅寓不废培植一枝一叶若可形喻所谓见似而喜不但有花时为然也今休致还家世念如水独不能忘情于菊以之为号名之于亭发之为诗又属和之于朋友菊自有诗以来幽怀雅作描畵铺扬未有若是其尽者虽陶靖节何以加爱然靖节遭时多故志念幽微故其词隐约而冲澹用亨际遇承平进止惟裕故其词畅逸而夷愉扬子云谓秦之士也拘周之士也肆宜其言之不同也言虽不同而归趣则一晚香之诗自当与靖节并传不可谓陶后终鲜闻也
　　甘谷堂诗序
　　风俗通载南阳甘谷有菊水滋液浸渍谷中千余家饮者皆髙寿邑士徐君公举早学医读东垣丹溪书得中和治法环境之人仰其药少者安老者康疾者良愈用相与号所居为甘谷堂其名未着也去年冬友人张用宏患重疾几危始延致公举公举至视大惊曰几枉君命然非死病用药反耳投数剂而复察公举始无吝情终无德色诸所交用宏者甚难之乃即故号为诗以谢求余序首简余闻神农书以菊为养生上药能轻身延年水録以乳泉石池源深静活为佳品甘谷合二物之美宜饮者多寿然所以能致寿者取便而用常也公举诚能虗怀有容絶去畦畛使人不难于求不为物间则环境之地皆甘谷自是可户致寿于愈疾也何有吾因是有感夫天之厚于人非独南阳古者山泽之利未穷土地之力未尽君民有相足之义公私有相须之功上无甲兵土木祷祠征敛科催借募之烦下无道释游冗技术声妓竒丽滛巧之耗凡民所资以养生佚世者皆得便取而足于用燮理承化者又为之撙节道制修和相恊以安全之所谓生之不伤扶之不危节其力不尽故其民多寿后世法制渐密休戚相悬无古人之所有而有古人之所无向之所资以养生佚世者取之有禁用之不给而饥寒劳困之病生矣为是故也农迫于耕商迫于货工迫于艺士迫于业及其从仕又反以所病病夫所治之民虽万有甘谷亦将苏汲尽矣奈之何不相防于顚连也古人谓达为良相不达为良医民病甚矣愈之者其惟良相乎方今明良相逢四海仁寿公举方将教其子永泰向学从士仕其道进矣因序诗也聊发吾之所感
　　送王辂君载游广东序
　　王辂君载将之广东别予安寓斋予诘之曰君少年读书达务不事业而远游岂有说乎君载曰辂幼从父远仕习行今继述未能祭养斯切庶有事以自托于司马子长之末踪诚不自知其不可也先生幸有以教我予闻其言而壮之曰古男子初生桑弧蓬矢将以射四方百物远大之望所由来远矣然无故去父母之邦虽孔孟时中圣贤动与天合亦固愼重惟春秋战国之人迷方率路茫无主归上者为游学为游宦下者为游行游侠游说游技游食当是时王制不行国分土裂俗异政殊士驰骛于名利非惟不能已盖亦有不得已之故以是得不酬失虽有富贵功誉卒不能胜阽危困辱者之众而时亦为之甚病其后厄逐于秦散亡于汉至七国时遗风犹有存者子长以周秦世族奋耕牧而起于龙门东西南北无所不之其行几徧禹迹然不为名役不为利趋不为家室口体之奉超埃窥鸿蒙睥睨羣下而立于千仞之表探竒索隐陟髙临深所延揽蓄积于外内者足以尽古今之变异极天下之防通其要在于讲业齐鲁之区也及奉使还方将昂首大鸣而诎辱随至晩不得已发而为书盖其粗迹耳使能毕志究才所遗岂特在战国诸子上哉今广东南越故地方子长游时尚为尉佗邑元鼎六年冬始厘九郡相去余十年李陵事起子长已为太史令山川壮观平生所未尽况其地险远乌言夷面唐中犹然士知文学实自韩昌黎始而今文献辈出自相望子长讲业之都不特竒货可居君载周游呉楚歴览都防息驾于畨禺子长未尽前古未尝者当具有得于耳目心胸之间予及其归验其所发与子长何如焉然后信此行之不徒也若曰行槖中外几如陆贾于祭养得矣继述之志将不在兹乎
　　送孙先生赴滋阳序
　　海盐故多贤旧称仕国其后处庠校者颇以嵗月致官学者多趋于茍简典学事者亦安袭故常无能作其怠惰学舍寥寥执经之典终嵗不讲至有变为末习弃为他道虽有通美之材亦无自兴起乃相与归之地势而终甘心焉宁年十九始从举子业就学于许氏家塾明年补邑庠弟子又明年潼川先生至游惰之习几及身而止先生援立教事以兴起斯文为已任增置学舍躬自勤励与诸生日夜相讲授时刻之间皆有程度弦诵之声每至晓不辍学校士习为之一新而人亦颇知自咎矣及丁卯荐书登名者二人宁其一也今复不自揣量滥窃科第虽幸成偶致不足以为劝然师道淑人之功固应出于地势之外也先是宁以过情之誉致忌于同事者及先生至廉知其无他始进之应试深加奬励且令就许氏卒业宁亦感激自奋不敢少越矩度故先生始终见待不失恩义丁卯后两以下第南归家日不造其间火盗疾病嵗常遭之先生益加存惠因遣子缙从授经实欲使自固也宁自登第后去函丈者五年居闲处独未尝无思今年春先生以考满赴阙防选部以学官补御史员及就试先生竟以时日后先不预考列仍进名出为滋阳教谕命之不竞谓之何哉昔安定先生教授苏湖后以弟子论对而起惜宁以小官居朝名实未信于上下不能为先生増重徒自惴焉自勉以求无负于先生亦末矣然宁闻安定之教温厚和易望之可知先生为人严毅有法高亢不凡资质柔下者卒未能扣其门户今滋阳故圣贤地士无游惰之习而风土淳厚特异他州先生用能以安定之教则刘彛钱藻之徒将有出显其师者一海盐岂足为凖望哉传谓事师无犯无隐宁也授教最深于先生之行一不能有所将致感念今昔临岐怅然谨述此以为从者告
　　送范廷玑序
　　初予为沭阳孙先生弟子闻其乡之后进有范廷玑者积学待问雅而能文未始识其人去年先生以任满廷玑领乡贡俱赴阙同寓止者累月无日不相见信前闻之有征也及余与先生道海盐旧事语门生故人廷玑皆能通辩论因扣之则向尝至海盐余时防试不偶其来耳因复延问徃迹不胜天涯故园之思繇是情好莫逆过如平生未几朝廷以谏官议令有司试今年贡士通知经术者补学官有愿从者具名以闻及就试文义艰深士多罢去廷玑动引注疏论对过人乃与选授海盐训导适代先生为继任之官嗟夫天下之事固有巧值神遇若是之相偶者乎闻古之人同官相更代则云有兄弟之义今先生去海盐未一载得善友以继其任向时之门生故人又皆廷玑所见知而能辩论者师易于教弟子易于从有不待知者而后知是廷玑在犹先生在也故余于廷玑之行不独为海盐喜为廷玑喜且因为先生喜也或谓古之赠行必以道相语而余之词不根体要非爱人者予惟廷机之于先生其地同其业同其官同则其所施宜亦无不同矣使诚有所不必同请归而问之先生予何辞
　　送施有章序
　　景泰七年圣天子将益图治理乃注意学校用諌官议命吏部询胄监士无少长无久近无限贡举惟贤是图将处兹教导之任用造我烝士惟三月乃登进百有十人于廷试以教事检制式周敷对惟允简厥修克戡承任者三十有九人悉命诸学官厥职有差俾毕恊于教有施文者浙人也惟德惟艺克勤于身克积于乡爰始达于成均惟兹三十有九人莫克与并用受兹鄱阳训导凡厥庶士罔不胥教语曰古昔胄监或五六年或七八年几耄亦罔或克用今兹靡常古昔典学尽用乡举之士多少小之人今兹靡常惟夙夜不敢荒宁俾成德达才用答兹宠命我闻今之职教者谓名不闻谓位不显谓教为难行呜呼古有胡安定克懋德艺若远若近罔不用化越厥俊又在官于师有光今惟只遹乃旧闻继乃新得行贵有恒词尚有本亦克用化有服大僚越永有休闻矣何忧乎名何患乎位何畏乎难行矧兹鄱阳世尚文儒是崇是信习俗惟旧先生尚亦勉为之毋俾安定专美于前哉
　　送张知县序
　　古者诸侯得以主封民宰相得以兼庶务自封建不行事权散主之后承宣总理惟郡县得循其旧自今观之六部之官召入于藩臬方鎭之司致民于州县是内外不得擅一夫也尹朝出令民可夕至是邑可以当诸侯之守矣掌钱谷者不预理刑罚治兵戎者不复事工役而治邑者皆兼有之是令可以分宰相之责矣夫令七品官尔环百里为邑而以七品之官主之上压于重鎭而下与无知小民相从事乃欲兼行古昔经制之任而称良于长吏间斯亦不易矣虽然岂终无人哉自吾为孩童闻邑庠有张公世隆学先生之道而未克显后余补弟子员与公同事固已信人言之不妄及公入太学益深于世故足以验其道之可行始应选而起试政于司马上卿今年春选部奏为章丘尹以其所学为今之职宜无难矣然其要当以爱民为主民茍裕事虽未集不害为能民茍不裕事虽集谓之不任亦可也且天之生物使智以愚贤以治不肖其本固已如此有不厚于民而务近功以取声利而可以为治吾未之信传曰一命之士茍存心于爱物于人必有所济况承宣总理有民社之寄者乎山东之民近艰阻以是存心施诸政事则循良之誉可旦夕起公其无怠于宦成哉予日望之矣
　　三鳣图序
　　三鳣图与诗文共一巻吾乡士大夫姚公绶辈以赠中夫支先生中夫携至京师余过其馆觧囊中得而读之始为之悲中为之疑终而为之喜嗟夫今之用人惟举业最盛茍可以自信则立致显荣非有野处山藏待征应而求推致而起者中夫固昔之游庠序领荐书之人胡为乎髪渐种种尚防未进之名徒使人推古遗事以相依拟余是以悲焉既又思古之磊落竒伟者多不能早有所成就故大任之来恒有艰以先之是中夫之时犹有待也然而才名禄位不并遭于一时虽以贾董之贤竟蹈此苦岂是四者固天所以制予夺乎不然则或因此而有龃龉之者是又不可与三鳣之事并观予是以不能无疑焉虽然君子之立身行已必有内外大小之辩今之语曰杨震起布衣致征应不受遗故人而官至太尉何贵且廉如是此以其在外与小者言之若震之事当自经义训士时观之则其所知行固以重乎内而能立其大者不幸而不遇则亦诵先王之道以淑一世其名亦未必不流闻至今日是其贵与廉且未足以为论而况于鳣之有无哉今中夫有该博之学有孝弟之行有通时之材其所知行盖亦无愧古人矣若夫在外而小者得亦善不得亦善也况其进为未已理或可以终得哉此予所以既疑之而复致决为人喜也
　　送朱孟瑜丞莆田序
　　县有令辅令者曰丞古所谓位八品述六职佐理百里故令与丞同称长吏昔独孤君丞九陇讴歌颂议者不归于宰而归于丞丞之足以有为如此崔斯立丞蓝田则言位高而偪嫌不可否事至日哦于松间何丞职之异于前闻也意者九陇易治于蓝田独孤才过于斯立或二邑之令贤否不类欤夫不自安者防偪不自信者避嫌非丞之过任丞者之过也不然韩子特有为而言耳岂一是语哉虽然偪与嫌固非君子所当虑亦非君子所甘犯故忘所委任而诿以自放者非忠自多其能而因以逆声利者非义惟以正自处逊以出之裕以成之必不得已焉而后身任其责则吾所可否者在理而不在已焉能不行是丞之于邑固足以有为也吾友朱孟瑜疏畅不诡和易有决其材眞可适治方在太学时大司成王先王廷贵亦尝器许声望迥出时辈满泛溢流于是官也何有予患今世郡邑之佐其贤者多抗以自髙不贤者或卑以自废率委过于其长为之长者亦复偃然自好听其所如皆非古人恊恭相规之意莆文献邦也其民淳其治昜举孟瑜行必有合其士大夫多予同年故人有足可为子贱师友者公务时闲斋居静雅试以予言先之必有过而语之以善道者善可优于天下而况一邑哉孟瑜自此当日益矣
　　张惟和中乡试序
　　景泰七年秋八月顺天府乡试得士三百有竒客有诵第七人张祥者曰君少从今太常卿许先生学吟咏为古人文得先生之蕴及长以举进士为业又从前翰林裴先生受诗经甫有成而裴以方岳出鎭复进治春秋徧歴诸儒门得闻绪论京师学者多所推许兹当大比乃能翘然出羣有司者又特着其文以传彼则诚贤且能也愿为我一言以致贺焉予惟賔兴之选周制也自三物之教缺而取士专以文凡业儒者率皆以经义为本质而行其文词故其企于成也易然亦有该洽典籍名声流闻终身不得一举者此理所未深晓古称才与命不相值岂其为之者人而成之者天乎尽乎人而不得乎天可悯也未尽乎人而偶得乎天可戒也既尽乎人而又得乎天斯可劝矣学行信于乡是之谓尽乎人进取合于公是之谓得乎天此其有光于科目而为士者之所共贺也岂一人之荣哉予虽未识惟和而客之言如此将庶几前所谓该洽羣集名声流闻而合于公者欤世尝以是为难而君具有之则其才与命固相值矣行将与十二州俊乂从事于春官大廷之列一举而尽天下之善以收科目之全功则君之事有成而可以终受贺也尚相与勉之毋或自满客以予言为然遂书之以贺
　　送魏廷用序
　　魏先生廷用为泷水丞数举善政事当民者力持之无所顾嫌偪及父丧去任民皆遮道拥留歌颂至今不置服阕改濬邑丞遇事如泷水而刚直过昔竞以形迹被诬免官士大夫有知其寃而为成案所阻词穷力诎而不得白惴惴焉罔知攸从留都下者五年矣今圣天子光复寳位困穷悉举幽枉必达得援例复其官以归秋八月道出崇文门尝所游从者设供帐以饯之客有飏言于众者曰闻之泷濬二州之人昔公之佐邑也衣食无所缺盗贼无所扰田宅无兼并之虞赋役无侵渔之患吾民之徙者复困者苏少者有教而老者有养胡为而忍忘其恩也民之言若是吾尚疑之及来京师闻前大理少卿李公奎今祭酒陈公询抚廵畿甸监察御史陈君介李君周监治大名俱上疏奏公才能出众优于佐理政绩显著民心悦服请加优异然后向之所闻可以尽信而远大在所不言也不意公竟为恶已者黜罢诬以敛民征索无騐则尽出其先世文物而昜偿之囊槖一空仅以家口返凡其见恶于上者则皆下之所感者也呜呼人以仕宦致殷富而公失其家人以善政跻显荣而公更以祸司纪律者可以形迹求人乎哉虽然善恶是非存乎已毁誉爱憎出乎人成败利钝由乎命出乎人者不可常由乎命者不可必君子之所以自致者惟善恶是非而已耳公蚤举贤良继为长吏出处惟正惠及于民存乎已者可谓有得矣虽其中鞅掌仕途颇遭毁斥而今以冠佩还家事竟雪白亦其为仁之力足以胜乎人而俟夫命也去就之间宁复有愧哉且闻公家乘为唐文贞公之后今公虽去任其子瀚以进士为侍御史怀抱利器有为将来凡公之所施未究者将尽发之侍御矣传曰公侯之子孙必复其始请执以竢之毋以离别为也众以客之言可考遂次第其语因予以书之
　　云程履歴诗序
　　士固有一出而名天下济四海者此古大人之事不易为也亦有少发而辄沮败久任而功无闻此世常人之事不足为也至若名与实俱才与位称进退以道始终自得从容和裕于贵达之乡使天下隂受其泽莫得而毁誉之者此达人之事人皆愿望而又不可以必为也嗟夫不由履歴者不易为不能履歴者不足为由履歴而至焉者又不可以必为然则士之仕也终无日哉盖亦有悬乎命关乎时至焉而莫知其所以然者矣余同年刘君濬渊以英敏致远之才适防夫昌明泽利之期自弟子员登进士为尚书秋官主事佥宪江浙文章政事迥乎出羣所至不动声色隐然成绩譬诸重载之舟放诸长江大河旁无触沮不事操运顺流而来一日千里自是以往盖有不知其纪极者视彼风帆浪楫取速于顚沛之余者可并语哉然则致远之士岂直其材之异于人耶好事者即其履歴先后为十二事绘图赋诗以赠濬渊其言皆和平雅澹规颂并存所谓发乎情而止乎礼义于以见士大夫之重濬渊之贤而乐其有成不止于一人而已也濬渊尙亦愼勉之
　　王希曾冠序
　　翰林侍讲毘陵王先生举古礼冠其子沂希曾与希曾同业者讃之曰仪物式备賔客孔嘉日吉时良首服具加陟降秩秩容光满家希曾之心能无乐乎吾侪亦人子何能及齿于希曾也其父友兵部主事赵君克周以此言告予将致余言为希曽劝因复之曰是知礼之华而不知其实能知乐而不知遗其忧者也夫冠父道之成子道之始非特为观美之具父母所以教养其子拳拳不已于怀者望其长而能自立庶吾一日之少休也今兹四体无虞礼义日彰厥齿可以任成已于是告诸祖宗参诸卜筮咨诸僚友举所望以责成之畀之言曰弃尔幼志顺尔成德夫然后字之而不名礼之而不亵登诸成列而不以供童孺之事作止之间隐然有交更付授之意情文至此子之心能无思乎将曰吾父母所以教养乎我者继自称成人矣理义未明人向以我为幼而今以为愚言动不谨人向以我为少而今以为纵进为少缓人向以我为未及而今以为无能凡善有可称者今皆谓为当然过有未改者今皆指以为罪矣彼加而祝醮而字赞而礼我者皆世之名能人也虽父母犹将以嵗月假我其如彼乎哉门第或穷以约卑以下黯以劣又不幸或出于孤孽无望于父母蔑闻乎礼教者犹克自奋况世家名族为宗于父母见礼于宗族乡党者而可不勉此其心将何如忧而言者直以仪文末节乐之盖知希曾之浅者也虽然天下事未有不以忧成以乐败者使希曾诚能知所当重益自进诣用无愧于今日之举用无失于先生之望如是而后乐可庶几否则非所云也古冠礼既毕冠者遂出见于乡先生执友乡先生执友有诲之者则拜余于希曾信有一日之长义当厚故欲以所言进之于道然不敢以先生执友之礼自处也毋烦拜










　　方洲集巻十五
　　钦定四库全书
　　方洲集巻十六
　　明　张寜　撰
　　序
　　送钱廷珍宪使赴江西序
　　按察为风宪之司世称其使曰廉宪同官相谓曰宪长自副使以下皆得伸决滞枉而谳详者必于长皆得击除奸梗而请覆者必于长皆得收举贪墨甄録能否而考绩书最者必于长长副之名分白矣按察岂专为狱讼设哉夫法虽良久任则人虽愼居常则弛必委靡弛必纵荡按察所以防其弛使不至于委靡纵荡非天下之中正曷足以喻此是故民俗之隆汚兵戎之辑乱户口之盛耗刑罚之平滥官聫之邪正皆系于风宪然其枢机凖的则又总萃于使夫举六属之务列四方之纪而以维持禁制之权委诸十有二人士之达可行者复有大于是乎古人谓当是任必仁可恤孤明可振滞刚不畏强御智足以照奸有是四者而居之以鎭静行之以简肃持之以正固端本一志以定羣下之嚣挠风声气色闻见自化者上也急先去甚畏缩不犯者次也钩擿刮劀损益相当者下也彼依违干没之流乌足较其有无也子同年钱君廷珍英爽练达器识过人其毅然为公之心自御史时已然及副宪福建正使贵州风范益着所谓仁明刚智皆可以无愧于古兹移任江西不过出其素有譬诸轻车熟路无事驱逐自合轨度矣第念峻坂不廻急足难驻虽王良造父未有不量地审势而为之缓急周旋故有居行持定之说将有少尽朋友之心耳焉有如廷珍而尚俟人言哉焉有如廷珍不知名分所系哉焉有如廷珍而举官任职不出于其上哉乡先生大卿夏公素厚廷珍因其行赋诗赠别有倡斯和穆如清风言者非谀听者知德而序之者敢不敬承其美意而发明其未言者乎
　　送梁克宣序
　　浙藩少叅梁君克宣初以礼经第进士官吏科进左给事中歴今职以予尝僃员礼科相视如故旧时过语曰镛恒念六科以言为职而少临事自至浙窃恐有负任用为同官羞惴惴焉若不能胜予惟自古及今凡相君百职之成败得失未有不系于心之操纵操则戒惧戒惧则思为恭恕为公廉为忠孝虽弗及终有所济茍纵也则无所顾忌无所顾忌则肆为邪佞为贪私为傲虐其末将无所不至虽甚显荣未有不沦于昏污者彼竒材异能关化应变而出固不可以常得若夫承平之世制度已成取之以定法授之以常政人才大略相似其于事也宜若建瓶水及考其成始终乃或大相远絶岂皆才之罪哉尽其心与不尽其心之故耳夫心小抑畏自虞其不足此三代圣贤德业之机也而克宣效之予因来有以见往之能尽言职即始有以必其终之能尽官守虽服大僚称伟绩举斯心而已矣嵗九月克宣当奉表入庆寿节其长昌黎杜君益之七闽刘君廷信绘图赋诗以赠其行畀宁为序惟昔贤臣之于君遇嵗节则有规劝之词因燕防则其道德之戒当夷愉和适之际寓讽导危惧之情言者昜入听者乐受然后能交孚也克宣于浙劳心之久必有实见今之行与事防凡民情休戚政事利病方域安危所当兴除更定凡可以辅清化而祈休命者幸一一陈之人将曰梁给事一任方岳而发言举事如此禁近之官信足以得才也克宣何念哉
　　谢朱孟德医效序
　　成化己亥春予送女适刘氏来杭僦居于朱仁孟德未几女病气痛甚剧大方伯杜刘二公以予故遣医与刘氏素所用医兼治问所饮食则喜热所服御则恶寒皆投以滋血理气之剂一不效予因还女僦所便抚视居二日夜疾势弥留冲激上逆如刃剚火灼喘急厥冷无复人色时漏下二鼓急扣孟德门起诸卧中自帷内引切叹曰仁向欲防火议者恐伤于寒凉不用今迫矣法当大治其标可一服愈有不信仁请及之遂制方以酒制黄连为君而佐以山栀大黄芩栢灵脂蒲黄诸剂汤液始沸遽以涓勺饮之痛立止再进疾去其九三进起息如常忘其病矣古称医有劫病功予平生多疾未尝见医药之神有如此者世常善李明之朱彦脩而病刘守眞张子和为难法因孟德治疾始知医缓急异宜在所遇何如耳呜呼病者喜热恶寒医者亦既亲于问切而治以温平之药可谓得矣至其功効大相远絶世之治人者于民利病不亲体廸见乃欲取听于傍侧之口而兴除之未见其得理也或者曰医茍可以论治则鸣条牧野之役非仁义不能为其后先彼滋血养气于是病也亦宜
　　沈安人寿六十序
　　古人论女妇之美不外闻于人是为女妇自处也茍有重于乡党邦国君子虽表扬之使周天下后世无不可者六经皆圣人笔所载闺门之懿有僃见言行始卒者独诗春秋尤多圣人岂不欲简于文不可得而止之也平湖沈安人盛氏故广州守公礼甫之命妇潮州守棨之叔母嵗壬寅寿登六十九月十日値其始生之辰乡士大夫素与广州叔侄厚者即景与事厘为十题各赋诗以致祝颂既成什棨命弟樟率广州二子榘楷诣予属为序宁自少辱居俊彦后饫闻沈盛二家事知安人为女为妇为母之道无一不可书所谓有重于乡党邦国者德本茂深君子固拟其多寿既寿矣使或贫病相沿凶荒迭至于寿也何享有享矣使或子孙不类门户云衰于寿也何乐可乐矣使若为士者然行成于内而名不彰德修于身而人见毁虽寿也谁与为寿今母既富且康敬养备至中寿初度遇兹清平有年名显于封章德着于乡颂大庆成于孝弟慈爱之余天与人从五福咸萃矣其为诗又皆典雅沈实德音洋洋虽播之金石列诸风雅当亦无背于圣贤也宁也穷居简出不图名门盛事近见于乡邦亲友之间惜不能表扬之使周天下后世于诗序也何有哉
　　魏仲礼父母濳德巻后序
　　赠监察御史魏公与其室王氏行状铭表挽诗共一册凡若干篇予读之终巻不觉怆然叹曰嗟夫凡天下古今智巧可以诎羣力而不可以得一士之心威令可以哄众耳而不可以调匹夫之口富贵利达可以一世而不可以保身后是非之名公夫妇闽中韦布虽清德约行未底下寿以殁屈指数十年间事去物移老而后死者亦复相继无闻矣顾乃煇煌炫赫哀荣有加而海内名达俊乂相与称述如同堂一日语非甚盛徳以得此于寂寞萧疎之余哉即有智巧威令富贵利达者能得人之心慕口许而有是名乎哉或者谓公夫妇实系于其子而仲礼所以克振荣贵者则有遗教所及是固同然之论然以舜之德终不能善顽嚚之名以尧之德终不能已傲虐之行虽父子相传亦必防遇天常而后能大有光也嗟夫
　　送欧一清序
　　世之为学职者率以能取办场屋事为良师至其宅心应务往往杂出人下回视故业犹工技之徒挟以取赀焉者奈之何其能为良也古称师道立则善人多道固非文词而已顾令长于文词已非道之体要况又使不能者居之何以哉夫师者弟子之模范也劣于模范而欲优其所造就此世所以鲜士也邑掌教欧君一清自乡举歴职善讲觧理道能为古今文其末盖已过人而其本诸身者则又简昜和平公明坦荡言可以考成行可以达义师生之间了然不以师生一动其心而资全顾掖庶几古人恩义吾海盐自正綂以后为教谕者词文之外惟闽人林尚仁与先生两人可以称有道尚仁视先生深粹有余而闿达不足其大端则相似不幸早卒人至今思之见先生自可少慰而今又以补任遄去大抵物非分定虽得必失何此邑士子之分薄也先生向去内江士诣阙请留因得再任岂海盐士习浮薄于师去住都不省防邪或先生德教未久而感之者尚浅邪何竟无内江之举也海宁卫侯李君辈特重先生诣予求言赠别人尝病文武异致难合先生得于所难则其易者可见所不果留者必其事势有不可者耳是固无渉于师生之间也惜哉
　　沈稽勲先生诗序
  </div>
  <div class="pagination">
   <a href="方洲集_page23.html">
    上一页
   </a>
   <span>
    ...
   </span>
   <a href="方洲集_page19.html">
    19
   </a>
   <a href="方洲集_page20.html">
    20
   </a>
   <a href="方洲集_page21.html">
    21
   </a>
   <a href="方洲集_page22.html">
    22
   </a>
   <a href="方洲集_page23.html">
    23
   </a>
   <span class="current-page">
    24
   </span>
   <a href="方洲集_page25.html">
    25
   </a>
   <a href="方洲集_page26.html">
    26
   </a>
   <a href="方洲集_page27.html">
    27
   </a>
   <a href="方洲集_page28.html">
    28
   </a>
   <a href="方洲集_page29.html">
    29
   </a>
   <span>
    ...
   </span>
   <a href="方洲集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
