<!DOCTYPE html>
<html>
<head>
    <meta charset="UTF-8">
    <title>鹤山集 - 第 43 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 43 页/共 63 页</h1>
    <div class="content">



　　鹤山集巻八十七
　　钦定四库全书
　　鹤山集巻八十八　　　　宋　魏了翁　撰行状
　　祖妣孺人高氏行状
　　祖妣孺人姓高氏讳【阙】　卭蒲江人曽祖皎祖惟谨父永坚迪功郎致仕妣廖氏封孺人生二男子一女祖妣长也温任绸直有仪法迪功怜之以归我王考事尊章无违志于内外属亡戚疏皆尽恩意以及于僮妾家故居邑外田家卭市亡明日储脱缓急扣门则贷者訾之耕者种食之疾病死丧者处业振赡之予取予求用劢相我王考爲乡里善人王考即世于是祖妣年五十有二矣杜门寡居嫠身治家延师教子翕翕有理用不坠先志乾道七年春饥米爲石万二千浮莩相枕藉死吏亡政民至弄兵祖妣慨然召诸子谓曰民流移至此吾幸有衣食业可延旦夕而忍坐视弗恤乎乃发廪出谷民取给者襁负相望旣得无死又免于从乱爲田里患民德之至今先是数丧妇孙后徙邑中小大毕庆子孙具宜嵗丙午贡士季子在选明年以庆寿恩得初品封康宁寿考闾里荣之年七十八而卒淳熙十四年十二月二十八日也七子男长敏孙次即余考上行皆先卒次和孙以后叔祖乡贡进士邦达次南寿次直行次孝寿以后祖妣之兄黄中季【阙】　　　二女子适同里高大成樊居义皆卒孙男七人丙孙淳了翁灏淞渐洪丙孙洪已卒了翁旣忝已未进士令典校中书兄弟皆能以诗书持门戸而后高氏者预绍熈四年乡举复有子聨取科第士咸谓积善好施之应云呜呼始祖妣葬我王考于善何乡辛冈之原建寿冢其旁谓当同穴他日谋葬祖妣即阴阳家问月日则兢持拘忌之説使人疑而多畏亦尝欲置阴阳拘忌不问惟治命之承而或又谓得卜至今多歴年所泽乡易圮动或有悔凢二十年莫敢决至是诸父日就零替了翁与兄弟大惧臯缓获愆幽明谋于高氏叔父去昔之寿冡百步地名文池改卜焉山川郁蟠顾揖先壤域虽异而冈相连遂决意翦除以四叔父其配赵七叔父其配髙咸从葬焉用明年某月日即窆敢先事状平生以求铭于当世显人冀托不朽傥可赎缓葬之谴云
　　知灵泉县奉议郎致仕高君载行状
　　君讳载字东叔世爲卭之蒲江人自爲儿时頴异越常八嵗能属文尝爲犬所噬作赋以詈之其间有云逐利不顾则从跖而吠尧爲养所移则事齐而背汉父师得其文大惊由是不敢以凢儿蓄之少长通六学尤精于毛氏诗旁及子史百氏异端小説率数行下遇有扣质则事嗣颠末姓名月日语端络绎无穷以词赋冠乡举登嘉泰二年第调嘉定府峨眉县尉前官以廨圮僦民居君至拓而新之未半嵗百废具举太守果山游君仲鸿广都费君士戣闻其才召摄嘉定法曹永康陈君谦爲详刑使者亦甚器之取置幕下且除舘授餐遣子从游建人刘君崇之代陈君固请还邑弗听事无细大异席谘之转丞丹棱邑号难治会阙令君以次摄以公勤重吏足以文雅服士心听讼本诸义理尝有兄弟交愬而父直其弟者且曰季能食我君语之曰孔子爲鲁司冦释父子之讼汉韩延寿不肯决兄弟之争议天伦所在丽于法则害于教今爲之兄者旣不能养其父傥绳以令甲则宁翅不祥之离姑令百拜以谢幸其幡然以返于彛也而犹不悛以干于僇则县令风之未至将无辞于责可缓闭閤之思乎于是兄弟感泣拜唯而退遂爲父子兄弟如初讼缿因以浸稀俄丁父忧丧葬尽礼尝于读礼之余览前朝史牒叹熈丰祐圣符靖崇观政宣汔于建绍干淳熈元党论屡变国势偾起不常慨然有感于来今乃取制词之褒贬廷论之是非稡成巨编而自以已意识其后大抵虽以国史寳録长编防要爲之据依而一时诏防训词封章奏疏则必于先贤文集私史简稽参赞以溃于成凢百数十年间一治一乱开卷了然亦庶几爲时事之补非今世类书比也服阕调泸州録事参军前给事侍郎许公奕爲州州事悉经其手裁处明隽许公旣上其绩去之日又以所知荐焉吏部范公继至则君治任将归乃曲留之俾摄帅属主賔从容惟孜孜讲学之务或语及前言徃行诵答如响范公即郡斋修地理书语寮吏曰无逾于高君者矣首以委付又参以刘君湜史君尧辅君夙夜究心不日而成又取他人之未竟者爲稡成之世所谓寰宇九域堪舆舆地诸书亦略备矣君复以国史郡乘私志野録参绎贯通凢郡县之升降诸道之分合职官之沿改风俗之媺恶人物之盛衰与夫宣亩丘乘封国江河久远难明之事鸟兽草木选蠕细琐殊尤诡异之物皆亲爲笔削靡微不周徃徃前之爲丘乘者莫加焉嘉定九年正月改宣教郎居数月制置司辟知灵泉县君至则曰县令民社之寄徒自近世视爲冗恶数日待满况此邦民贫地瘠夏赋虽轻秋输最重脱又恣吏侵牟民何从出于是取先民格言凢有涉于爲宰者辑爲书寘诸坐隅视事穷晨夜受输者立得劵剂以归无复他日所谓寄廊揽纳之弊又曰今爲令者率以簿书不报期防爲大故漫不省讼且拘以定日民有缓急将焉愬乃立爲剖决立未容决则贮之紫囊俟公退反复筹维厥明即以书判示两词之人莫不餍服愧谢尝被制置司檄差充类省别院防捡官防本路详刑使者防试事始下令曰异时考官徃徃不深维朝廷取士之意背公首私吾侪尚懋敬之毋枉有司众皆曰诺无何与同舍大防堂皇上作而曰今有某所某士以某经应选所当笼取众复唯唯君独徐而前曰夫朝廷以糊名取士可焉取之不可黜之不知其他也今以公之初公明若此而以是终之无乃不可乎使者爲改容君夷易疎畅洞无城府虽居官亦敝衣羸马不改其度请谒者或以情告则厚加顾予不则善辞焉亲族之贫者嵗以俸廪周之戚疏厚薄各足其分自扫一室繙阅旧书每语人曰人斯须废学则无所措其身以故孜孜兀兀如不能终日下至词章小技亦积累成编与賔朋语毋问经史有触其机则丝贯绳聨娓娓不絶或讲论至夜分无倦意所予虽晩出后进亦折軰行与语所不与虽大官贵人视之亡如也然亦以是狡险者欺之已所不予者谤焉至其自信则凛不可夺今年春忽觉气血不仁迨夏四月又闻母病于宁川忧厉熏心遂感忡怔滛热之疾乃即白府乞身以便省侍诸弟寻以母丧赴君执书恸泣曰吾何以生爲也于是柴瘠加等疾不可爲矣遂以七月之九日属纩呜呼痛哉痛哉君取同郡安仁计氏生三子男斯立斯和斯美一女巽早卒斯立兄弟将以今年十二月庚申葬君于眉州丹棱县长宁乡仙水里干山之原与计夫人同兆重惟君自幼力学考质经传上下数千年如指诸掌爲文不事钩棘和平赡逸自成一家当世之儒生闻人咸共期以远到而未见有所施设赍恨以殁宜有立言君子爲识其竁以诒世信后顾事严日薄其孤有志未就姑爲择次其爵里行义年刻诸墓石以竢
　　知黎州兼管内安抚高公崇行状
　　高公讳崇字西叔世家邛之蒲江维高氏以学业行谊闻于州闾至大夫而家益昌生六男子冢子载故奉议郎知灵泉县次稼今爲朝散郎前知荣州公在第三幼英悟受学于乡先生杜德称希仲爲文宏以肆声律所不能束大夫与谯夫人持家矩度严程督诸子穷晨夜弗懈公勤礼笃学大夫爱之遣从李中父惟正学周礼未冠已驰声士林寻着録于成都之学官李子周崟何叔坚德固以国士期之春秋试事必居第一绍熈三年大夫以词赋举于乡由是十年间师友兄弟接踵科级公毎试輙居首选而实大声宏人所冒忌率降待补生第一盖尝因周官慢朝援陈灵公与孔宁仪父戏昵事有司黜之又尝论绍兴外难因及刘豫入冦有司谬谓刘裕尝簒晋绍兴间安得此人又黜之若此类者三公不以芥蔕益大肆于学与仲兄二季弟处某时以舘职补外得与闻讲肄之余寒灯破泊如也大人即世公哀不自胜尽瘁丧葬母心以宁嘉定六年与仲兄各举于成都潼川路转运司同赴类省试公以周官拟首选知汉州许子然沆私其客罗传之与主文何叔坚论议激触移公爲第四人对大问海内人士望二高风采恨不先暏真希元德秀爲人言使二高不爲举首是盲有司也时任伯起希夷尝爲庙堂言政事与议论自爲两途不必徇人言以摇国是于是任爲详定官而蜀士皆不在前列故公与仲兄各以进士出身得官季思行鸣鳯时以管职校试殿庐出爲人言高西叔尝拟甲科爲他人所沮録其对以示人至今戸有此文筮仕爲眉山尉八年春视事郡有老妪独居夜死穿穴具在莫知杀者主名公以厚赏重罚得贼于成都又白县宰得三乡顾役钱月给部曲不愆于期士爲公尽力盗贼用稀尉廨在南门外屋頽阶圮公作而新之前堂后室东穾西圃教阅有地眺瞻有所眉易治而难服公涖以清严一辞起敬故参知政事李公璧家居于士少所容接而卷卷于公春秋之月戚友之防公未尝不得与太守宋王仲德之引入幕府张义立方继至尤所敬礼校试于简号得士监司牧守荐举交集陞从事郎堂差教授眉州以母丧去官旣除语不及仕工部尚书杨叔禹汝明白丞相请以教授成都南海崔正子与之来帅成都一见竒公未几摄制置使移治利州公徃饯之请罢舍选法复养士田盖先是惩养士泛滥之弊以舍法限弟子员舍选之名虽美而教养之数十减其六七教官徃徃以学粮之羡爲媚上之资故公首及之朔月月半讲授公辩析精微音吐洪畅听者属心士之就公养者倍于昔士人谓二十年所未见公歴控于台梱得缗钱万余以益之増斋庐以赢之转运判官范君仲武由汉嘉守将漕成都颇眷故封俾公校士于嘉同事无小大于公取决未旣厥事以疾引去使者以所得之士率出于公乃上诸朝张义立时爲刑狱使者杨无悔师复爲总领财赋汪茂明果爲提举茶马皆愿公出其门公未尝自请也崔公抵益昌荐书从置邮以来又荐公请加召用制司荐士旧以四人爲限公官簿居五仅得陞擢之命寳庆元年改宣教郎堂差知什邡县县爲广汉剧积弛旣久帑人告匮公爲更摧科之令分额刻期书之于册俾民自视其条目以上诸县官人情劝趋不两月间库筦充羡未经入外省充防捡官首谓士之涉猎浅浮者掇拾闗洛方言窜入举文以阿时好最后学膏盲之疾宜痛除以救文弊茶马使者应文叔懋之时爲主文嘉纳其説揭之棘门凢所拔擢皆视其言而进退之时论浩然归重二年旱明年春饥公发常平米爲食以食之移书张义立请饭饥一月散之日又给一月使者是之所活不下千人又立爲社仓规约俾邑士遵行之至今不废决嚚讼惩鬬狠质明而视事日未中而退纲条旣立百废具修以其余力寻绎经史容接人士外至桥梁舍馆阛阓术径罔不新美衞元包之宫旧在县旁嵗久棒圯公读其书而异其人爲葺祠宇俾学者知所矜式县有滑胥持吏短长弟兄盘结久不能去公至白诸刑狱使者迸之远方人谓非洁已者不能县爲防以漑田贰令者徃徃取徒长之金而私其利虽旱干水溢不恤也公悉更其法第赋役之高下式竹楗之大小俾民自修官吏不得以并縁爲奸役简而隄固至今爲便用登极恩转奉议郎在邑三年余无丝髪扰民绍定元年至利州谒制置使富川桂公如渊一见留寘幕府先是利东西路分置安抚一治兴元一治新沔自郑损以制置使移司新沔敌尝入冦损仓皇囘利州人情震惧公谓爲今日计宜循旧比以二帅分治梁沔守衞邉场制置使还利端居堂奥委任责成庶几缓急不致贻轻纳侮譬诸象奕大将不出宫不临河也又尝谓川秦茶马可分利东西路戎帅可分而不可合时论以爲识时务之要后皆如其言公才资爽亢遇事可否不少囘屈时有饷所属官呉震乙依凭王人陵籍州郡公移书诸司数其害民蠧政断不可举且诵言于众谓今视蜀饷爲何等事乃付之此軰闻者快其言而媢疾者众矣公自度不可留辞至七八桂公姑听其去二年通判黎州寻磨勘承议郎黎爲西川屛翰而备邉市马闗系重大自奴儿结构难以来率以马直爲兵端事郡丞而钱帛制于茶马司毎嵗三千爲额前人常赖其赏然嵗入輙半之公绥御有法夷落四集一嵗之马当前官一任之数茶马司本钱未到乃以他钱代之不足又以私帑继之余直未充蕃部流言公日夜调防闗白茶马司先是茶马司移书朝士马直之当发而不发者爲寛剩钱丞相闻之将以充蜀中科降之数蔽防牵掣相持益坚及事转急遣属按视始究其实即发缗以偿之是役也微公尽言无隐几启夷衅事定邉宁不以及格爲赏反以要胁爲罪公一毫不较涖职滋恭近山有防秦池相传爲古烂柯地符溪薛仲章绂尝仕于彼建玉渊书院以来学者讲习久废不治公修其墙屋轩户将与邦之秀彦肄业其间防阙守以公摄郡该庆寿恩转朝奉郎四年六月被命即真未几元人进师羽书络绎尽发牌丁以备战守褁粮积仓伙费醲赏去輙不返又召雄邉子弟多至千数百人邉地空虚彼輙俟隙或报白蛮逾河而来数几七百公厚募男士一日而千余人鸣鼔扬旌布列高阜畨落望见夺气屏息甲仗军需积久刓敝公命工改爲之凢弓矢弩镞刀戈甲胄数皆五百军容一新邻州资其用焉移屯戍卒嵗以千人自邉衅开益部内守久留不遣公虑元人瞷知力请于制置副使仅得其半俾与州卒共守赏罚信核士气懽踊虏知有备久不敢窥置筹邉库凢图囘贸易之利皆贮其中煑备邉盐俾士人日用饮食无艰而官赖其用始至帑缗五百去之日盐米杂物多至十余万而他藏名色不与自夏徂秋疾日以亟视事如昔秋末始得报罢之命即忻然曰吾欲退间久矣茍以是生还爲幸曷甚吾奉法洁身恃以无恐黄公辟书谓官箴士捡雅尚端洁人所共知不识坐我何罪曁堂帖以台疏至读半徐曰吾不欲久居幕府者盖以是如抑求郡之侥幸塞覔举之奸贪结憾同列取恶饷所今之得罪固其所矣而吾尝移书数潘福之不可用帅不我听报书具存今爲朝廷用人大阃命将皆我之由是诬天也败蜀殄民责有在矣然而不足复计后九月癸酉忽索纸处分家事命魏良贵书之而自题其末十月癸未乃卒语不及私辩不及谤第言无负君亲吾奚憾公积思力学抱负竒伟自爲布衣识远才迈刑部侍郎呉德夫猎谕蜀公谓今蜀道始平士修不率宜推明正学以厉人心呉公爲建三先生祠人谓知本公穷经析理明畅精诣遇事感慨奋髯抵掌视王公贵人亡如也逮爲吏益以直道自信遇所讥评皆推见肺腑故善者与居喜其交警互发而不善者并防则常病其尽言以招过然善者少不善者众是故虽见知于善类亦受侮于羣小天分过人自经史传注下逮骚曲记闻博洽名章俊语层见错出絶去畦畛自成一家虽弄翰戱词亦殚极精妙以科目举者杨叔禹与吏部侍郎胡仲方榘兵部侍郎杜忠可孝严以召用请者前崔后桂今上嗣位以贤能才识举士今工部侍郎黄德常伯固与一时监司皆列上之平生著述有周官解十二卷有经史杂议【阙】　巻歌诗【阙】篇【阙】卷其言论风防可爲后法者又莫之胜载生于乾道九年卒于绍定五年娶同邑樊氏卒于开禧二年年三十有四再娶新津扈氏卒于嘉定十二年年四十有二皆赠安人子四人斯猷斯仁斯和银莬次斯仁以后季弟茂叔女二人长适前緜州教授唐季乙先卒次适谯似曽内外孙男女九人斯猷兄弟将以六年正月壬申举公之丧葬于县之普慈乡仁惠里坎山事严未及谒铭于立言之君子敢爲次其阀阅行治状如右谨状



　　鹤山集卷八十八
　　钦定四库全书
　　鹤山集巻八十九　　　　宋　魏了翁　撰行状
　　敷文阁直学士赠通议大夫呉公行状
　　曽祖象竒故不仕妣李氏
　　祖子民故不仕妣易氏
　　父唐年累赠太中大夫妣刘氏赠硕人
　　公讳猎字德夫潭醴陵人自太中公徙名数于善化公年十五补郡博士弟子员受业于里人陈仲思符王明远公明寻受易于陈善长元防魏忠献张公寓长沙太中公以易受知因得交张宣公于是年二十有三遂从宣公卒业宣公见公引裕疏畅喜曰吾道其不孤矣两以乡举试于礼部皆黜岳麓书院成以选爲诸生乾道三年冬朱文公来防宣公又获亲炙焉公毎惟圣贤教人无先于求仁自秦汉以来学者失其传乃以孔门问答及周子程子以来诸儒凢言仁者稡类疏折以求正于宣公宣公嘉之授以大义勉以体察寻以郡愽士异论辞归七年即城北僧舍受徒太中公交游道广公力贫养志不槩有矣宣公尝与其弟定叟枃及呉伯承诠呉晦叔翌皆一时闻人过之张安国孝祥时爲守爲赋四公子诗夏六月甲子太中公卒执丧一循古制不用浮屠逾月葬东郭门外湘中士大夫丧礼黜浮屠自公始淳熈元年公又与賔贡刘枢密珙再以郡守举送誉不释口明年春试南宫遂之婺谒吕成公与语竒之且行拊而勉之曰小小得失亦足以验学力也寻以选射策廷中赐同进士出身五月诠试授迪功郎浔州平南县主簿冬十一月视事宣公方经畧广西檄公摄令寻又摄静江府教授兼节度推官郡建学属役于公公一仿长沙校宫宏敞过之宣公移使湖北司业刘公焞代爲帅问士于宣公以公对六年春以举主闗陞从事郎刘公辟公经畧司准备差遣夏五月陆川妖冦李接杀九州巡检以叛癸酉夜闻变刘公戒僚吏趣发兵公请以沙世坚将効用军自梧藤趣容効用栗全五人爲之导陈国立以高州戍兵自化与世坚防调雷化州水军截海道趋漕司转饷募白霞土丁调巡尉吏士以至増邮兵明间谍携贼党招叛亡贷胁从纎悉毕陈刘公悉如其请贼势益急陷容雷撇高化破贵郁掠陆川博白等凢八县秋七月刘公被命以节制军马督捕以公辅行露潦熏蒸暍死相望公扶持拯疗士感激思奋遂请分军薄贼营爲连珠砦十三以断贼徃来声势聨属贼气浸索将抵贵太守驰骑报贼二千来自兴业谋袭静江上下愕眙公叱之曰第流移者返不闻有贼也刘公以诘贵守旣闻果流移者复郁林刘公徃抚之公夜请曰师久不功主知故乎有劳不赏有罪不诛逗遛者获全偃蹇者幸免人奚惮而不全且免也刘公于是大防将士録郁林之功而诛南流县尉郁林巡检与其州胥黄益龙翼人人惊厉争死冦冦穷之海以有备不得前生缚接及贼将彭四十诸人二百六十有五与接之妻孥以献六州八县平建留屯以守冬十月丁未师还十一月辛酉至自郁林壬戌磔接等于静江市脍其肝心以哭死事者七年三月以功迁文林郎爲转运刑狱使者所劾改主管广东路转运帐司初盗起刘公诘刑狱司佚捕转运司乏兴二司惧且怨事平有希赏不得与者遂乘间抵刘闻公之得谴也曰是将何以劝功上疏力争七月丙寅丁母忧九月跣防还里服除赴选注辰州溆浦令先是公以忧乞身刘公亦移镇湖北刑漕司遂劾公公坐降授修职郎刘公亦坐褫职罢镇寻卒公至是受命慨然叹曰平南之役帅属惟龚总杨炤与仆三人炤任督捕总任居守而始终同患则刘公与我耳吾而不言将爲死公乎遂上书阙下盛陈六州之功谓犯不测者四居其难者六且曰臣今不负刘焞乃是不负陛下辞义慷慨以仵时相不报当上溆浦念刘公诬谤未白不徃郡守林公栗方馆致之故相衞文定赵公雄守荆州移书趣行林亦赞其决县介于五谿之间蛮徭嵗抄邉公拊而诲之相戒毋敢犯士不知学公命欧阳诚之爲师儒术浸明其后郭褒张逵相继举进士风流文献至今有存焉十二年春有王泾者以公之官违年持吏部符代公公去其秋叙复从事郎明年赴选叙文林郎调监桂阳军赡军酒库嵗余之官刑狱使者宋公若水以公摄常宁宰丞寻又以湖南路安抚潘公畤致之幕下且命兼岳麓书院堂长陈公傅良来爲守愿得公助潘公弗许防桂郴大饥潘公命还郡赈给公取南丰曽公率率五日计口授泉惠洽而民不劳又请发常平金贷下农陈公从之全活甚众赵文定举公举公之词曰才资有用气节甚高使在要涂必不负国此知公之深者十六年以光宗即位迁儒林郎寻又以年劳循承直郎绍熈元年以举将及格改奉议郎知常州无锡县县爲浙邑剧前令鲜以善去公使五家爲甲甲有长二十五家爲保保有大长凢一百二十五家则揭其党里姓名于都亭其有不孝不友不婣不恤凢以冺彛败俗合众而挞罚之若颠连独则以告于县县称给之比及旬嵗教行讼清明年陈公以公闻于上谓公与平李接之乱未尝言功而屡讼帅臣刘焞之寃逮及桂阳酒官助讲荒政甚于饥渴诏赴都堂审察三年冬十二月召试馆职四年春正月差礼部贡院防检试卷官二月以年劳转承议郎三月丙子给笔札于学士院问以兵射之策公对略曰大义不明而委兵民于交病之地此今日所患也靖康之祸天地之大变而古今之所无使南渡以来君臣上下朝思夕勉如勾践之报呉田单之复齐则将必其将兵必其兵上无贿取幸得之门下无虚籍冗费之敝民之力庶其有瘳而绍兴以来厄于权臣之和议乾道以来格于机防之未集驯至于今又非前比以偷安爲和平以不事爲安静天经地义陷溺而不自知竭州县之力以养不耕不战之军不惟不可用于外亦未保其能恬然于内也策入戊寅除秘书省正字夏六月召姜特立公率同列上封事命随寝上以疾久不朝重华宫秋九月公又率三馆之士上封不报退以书责宰相冬十月与同列三上封不报公又自爲疏以谏防庆节公又奏略曰今慈福宫有八十之太母重华殿有垂白之二亲陛下宜于此时问安上寿恪共子职否则无以慰两宫之望词甚切至也五年春遂白宰臣乞召朱公熹杨公万里且曰使朱公端委以立于殿陛之间声容气色必有以感发人主风防意向必有以作兴人心时相纳用焉夏四月又率同列上封事亦自上疏极言之陈公爲中书舍人以不用去公爲书留之且曰今天下安危之机已判然可见而未闻有叩头流血牵裾折槛之士方且曰是不宜激激则已甚公不于此时有所奋发爲士大夫倡第洁身而去不欲归过君父然则身虽退而奚益陈公爲改容谢七月丙寅以宁考登极恩转朝奉郎赐绯衣银鱼八月辛卯迁秘书省校书郎九月丁卯除监察御史其冬以灾异求言公疏五事以谏一曰服丧次以答神人之心二曰审菆殿以徼宗社之福三曰寝内札以専庙堂之责四曰体干刚以强主德五曰建皇极以正人心是时上趣修大内韩侂胄已从中用事黜陟赏刑率托御笔君子小人之势将不两立故公缕缕及之寻又诏侍从台谏言事公上疏谓求言未广愿更令百执事悉许尽言上将移御大内公又上疏畧曰寿皇破汉魏以来之薄俗爲高宗服三年之丧寿康属疾以是付之陛下万一轻弃丧次将无以慰在天之灵况太母春秋高寿成又当大变之后皆悲切不自聊今陛下在行宫瞻前顾后犹有所冯恃一旦舍之以去不知两宫何以爲怀陛下即位以来未见上皇其间必有几微曲折非外庭小臣所能尽言者陛下固宜笃励精诚少纾嵗月以俟上皇和豫徐爲祗见之谋何苦爲是趣迫之举而况行殿之次三年之丧所以祈天永命之意实肇基立本于此乎自后御札日盛公复上疏畧曰陛下临御未数月今日出一纸去一宰相明日出一帋去一谏臣其他令由中出不知其几昨日又闻侍讲朱熹遽以御札畀之祠禄中外相顾惶骇谓事不出于中书是谓乱政熹当世老儒善类攸归清议所出陛下毋谓天下爲一人私有而用舎之间爲是轻易快意之举疏上权幸侧目闰十月被命监掩攒宫十二月集议孝庙配享公谓艰难以来首倡大义不与贼俱生不以成败利钝异其心精忠茂烈贯日月动天地未有过于张浚也孝宗皇帝规恢之志一饭不忘歴考相臣始终此念足以上配孝宗在天之意亦惟浚一人议不合求去除江南西路转运判官庆元元年春至部下令曰其有下陵上卑逾尊贱犯贵不孝不友若当官贪残居乡武断在役受赇茍以事至必罚无贷其后歴官率以此爲首公在江西仅半载爲言者所劾降奉议郎罢归五年夏始尽复元官其冬主管华州云台观嘉泰三年春除广西路转运判官广右十六郡漕司嵗借盐本钱有差郡率不能尽偿故比嵗靳不与公曰是趣使敛民也即给借缗钱十余万寻宣公旧规修校宫辟漕司酒库以爲桂林精舍与同志共学焉尝请蠲静江府昭州折布之钱九万余缗及广西摄官悉从漕司注拟未报三月改知鄂州有父祖死于瘴子孙落南不能归者数百人遮道公命给其归赀夏五月丁卯至鄂州谕民以义利之辨凢家人族姻之讼悉以分义爲断尝奏沿江郡县征商之弊乞下诸道总饷之臣考覈入而裁其出以商旅又请募湖南北茶商以助大师江湖水手以济水军仅及朞嵗除戸部员外郎总领湖广江西京西财赋湖北京西军马钱粮盖开禧元年夏四月也时柄臣议开邉敌谍知増戍公移书当路请号召防邉忠义人以保邉场刺军中子弟以壮军实増枣阳信阳之戍以备冲突分屯阳罗五闗以捍武昌杜越境诱窃以谨邉隙选试良家子以衞府库且谓虑惩绍兴末年之败今其来必出荆襄军宜有储峙乃并输湖南米于襄阳凢积米五十万石马料一百三十余万石又以湖北漕司和籴米三十万石分输荆郢安信四郡又蓄银一百万两爲万一进讨之备其后董逵守郢孟宗政守随柴发守南漳克有成绩皆公所防而襄阳安郢之围亦赖储峙人心不摇闰八月丙寅被命赴行在奏事冬十一月癸未除秘书少监初对首言臣所闻于师友者惟大义是究奏疏先朝及叨召试未尝舍是而言他今纵未能一举以大快神人之愤谓宜简收人才搜练军实使一日有一日之积一嵗有一嵗之功其次招勇敢葺险要广招募明间谍大抵皆申述前在鄂州所请而论光鄂当经理江黄当増戍于良家子中増爵赏以募间探择近臣授之节制视前请加赡公峩冠大衣仪状开伟至是造朝疏畅明亮朝论归重焉然倡议者方指期克复而公所陈二疏大抵必欲先内后外日积月累使规摹先全异论不摇故徃徃不快于心防上流告饥十二月辛未除秘阁修撰知江陵府主管荆湖北路安抚司公事出大农十万缗赈贷陛辞又申前説辟黄榦准备差遣陈椅营田司干办公事弟犹书写机宜文字明年春二月至武昌即驰遣岳璠董道隆招商分籴三月视事发米二万石粜给各有差米价爲平又念敌万一窥襄阳则荆州爲天下剧方高氏有国尝注水爲防号三海先是守荆者虽尝经理而未有緖公用五十余万夫緍钱半之筑金銮内湖通济保安四柜以达于上海而注之中海拱辰长林药山枣林四柜以达于下海分高沙东奬之流由寸金堤外歴南纪楚望诸门东汇于沙市爲南海又于赤湖城西南遏走马湖熨斗陂之水西北寘李公柜水势四合高可注而下卑可限戎马深可舟浅不可揭隄上有路路端有隘而隄穴以相灌注公尝招某方方而履之其后敌骑东至竟陵北窥荆门而不敢睨荆州者以此公尝数请募茶商水手至是行之又刺亲効五百人调荆岳鼎澧义勇防城冬敌犯枣阳公谓枣失则郢重郢重则荆危请调沿江及闗西兵未报敌围襄阳德安亦遣二千人由建阳荆门屯百顷援郢一千三百人由基城马梁防百顷义勇千赴襄阳十一月丙午被命节制军马十二月庚戌金游骑至官陂迫竟陵辛亥守臣林管亡公劾之请于朝得防州路铃辖张荣以八百人援竟陵统领李横提军五百防送京西参议官魏良忠继徃时神马陂溃军所至剽掠下令招集前后共得万余以三千人援襄八百援安癸亥除寳谟阁待制辟王观之主管机宜文字胡庚干办公事荐丰忠简赵公之孙纶于朝三年春正月壬午即拜湖北京西宣抚使仍治荆州辟呉竽于革爲参议官以忠恕张峨爲机宜文字弟犹书写王观之干办公事陈椅李寿朋陈之经董道隆周郁赵师苍准备差遣胡庚罗頴李儒用王坰准备差使康彦明呉必达王灏黄輶准备使唤魏友谅乞济师予之千五百又分命章彦珍将义勇军金安世忠勇军皆五百驻龙涴滩市马瑾以义勇千官军四百再援竟陵应城董逵郝恩各将兵援郢陈椅以义勇四千守荆门丙戌敌犯竟陵张荣死之癸巳复围郢戊戌防路漕司以呉曦反书至内阻外猘公爲寝食俱废某自春正月道荆西归公谓其可与语尝挈与分视守偹至是驰书至峡中挽囘俾摄参议官且曰其爲我任西事之责公方以襄阳德安之围未觧勤劳夙夜募士入郢责王宗亷以死守而数调大军及忠义保捷分道夹击郢围旣觧尚有襄安二围乃督董逵李谦亨严江彭国自京山援德安而趣董世雄孟思齐防黄陂李横雍政马旺仍魏友谅约山砦马伸柴发及忠义统领孟宗政董世雄觧襄阳之围部分旣定惟西事方殷防彭辂避乱至自金州秦世辅以失律谪荆公以二将爲问某因请分授民兵付以襄安之围又赞公请以王大才爲池州都统将万人戍江陵爲讨叛计公遂移书当路请降御札付大才辂咸任西事寻又募水军得江令钤辖赵翰以禁军三百陈寳吉仲以御前军六百扼秭归巫山立栅石门王舜举亦以三百人控均房转归峡粟以待王俾余求一人徃説僞防帅禄禧得衢士赵师济请行防安公丙矫制诛曦三月戊子露布至荆公率吏士拜表贺遣人劳安公复驰书当路乞厚平蜀之赏壬辰除刑部侍郎戊戌上手书付公略曰云云书至荆则西事旣平公执书感泣知遇又念江北汉南之地创残未复发缗钱十三万八千赈湖北六万三千赈京西新潼川佥书判官赵彦呐与防州判官希混进士昝世忠朱元之等诛禄禧公爲上其功寻又请城荆门应城请以归峡二州专湖北未报除四川宣谕使赍诏谕蜀而自以御札付公有曰比以逆曦负国付卿西计赖宗社之忧贼不旋踵已诛然远方乱定之初犹轸忧顾必得信实之臣单车所至徃宣德音惟卿素知体国就辍以行其遂疾駈爲朕访求民瘼镇安羣情如武兴一军兵数偏重今欲分半屯于益昌别命一帅统之卿可与军司商畧条具来上诸有经画并悉以闻且令至沔州兴元府金州都统司犒军五月己丑发江陵呉竽爲参议官自黄徃金宣布诏防王观之干办公事李儒用董道隆准备差遣岳璠准备差使秋七月丙子至防吏民扶杖听诏以蒋介当黜揭诸行司以丁焴名闻寻分遣观之儒用徃成都潼川布诏公由果阆至利区画分屯道大安爲文以吊杨节毅公震仲即学祠焉九月已夘至沔与安公定议分兵驻利十月还至利首奏杨公死节及李好义有大功皆请赐諡立祠且乞以官田给赐好义之家劾蒋介不忠遂以十二月戊辰至防将以淑慝功罪归报天子防除敷文阁直学士即授四川安抚制置使兼知成都府公惟受任若此无以上报遂列上倡义之士十有五人守节二十有九人去官二十有三人受僞命九人犹以爲未足也复上人才五十有二人以李侨爲首且援王文正公之説曰臣所荐之士非欲陛下一一召用也士大夫旣爲大臣所荐必知爱重若有养成可爲异日用公之心盖若此而人不及尽知也又请蠲赋役以幸蜀民其略曰窃惟蜀之利病莫甚于赋敛姑以养兵言之嵗有二千万之供取民百端未易毛举盐课之在建炎总爲缗八十万后改行引法逮増至四百万今虽数数寛减尚存二百余万缗酒课之在建炎揔爲緍一百四十万后改场店法逮増至六百九十余万缗今寛减之余尚存四百余万产茶之郡初亦无几自熈宁始行榷法至元丰而培増及建炎改收引緍至绍兴而倍取今爲缗二百余万矣布估不过六州自薛田创于天圣毎疋给以本钱三百至建炎不给本钱而疋二千今爲缗一百三十七万矣以至二百万缗畸零之钱与三十万缗激赏之绢当时固曰军兴暂科事已即罢其后取之自如辗转滋甚异时养兵费二千万缗今又倍増至五千万矣不知何以爲继两界钱引已五千万缗今又添印五百万且増一界又二千四百万缗矣不知子母何以相权重以逆曦之变总所之积耗于妄赏闗外转输焚毁略尽今平贼之后诸军累资俱高毎嵗俸给増添何啻二百万缗军兴之际起夫运粮固不可免地逺者出夫庸是亦权时之宜然有令人寒心者臣始至巫山士民遮道谓巫山科夫五百夫爲钱八十缗以鄙小县刀耕火种裁自给而输缗四万余可类推矣方军事之殷非财莫济顾以蠲减之议爲献亦似不知时宜者愿庙堂之上明诏侍从郎省之臣有恳恻爱民之心备谙蜀事者相与讨论来上然后行下宣制总司硏穷节目条列利病凢无名之供烦重之赋一切蠲减庶几兴化更始咸被实德祈天永命无越于斯其言虽不果用人以爲知本嘉定元年夏四月至成都蜀士学于成都者春秋试率数千人弟子员五百余公揭朱文公白鹿书院学规诲之旣又祠周程三先生于学朱张氏配焉俾某记其事多士闻风胥劝学者益勉公念成都爲西南都防师少堞坏不足以控制诸道乃与宣抚司列上移兴元中右军二千分屯罢潼绵嵗戍五百人又念蜀之楮弊旧号交子随闰更易曰兑界近嵗以二千五六百万爲界惟两界并行今乃増印至八千万缗渐不可继与宣抚司总领所共请以帑金三万两银一百五十万两更自朝廷卖僧牒收囘増数未报而总领所忽下令于利州收兑人情皇骇公截留九十三界新引五百万就成都置局且谕民以收兑不尽之数行用如故浮议遂止然自是与总饷者异向矣赵衞公有子曰昱闻曦变号恸不食而死刘公之子曰墍时亦去官而卒偶皆公所尝事者遂倂上其事赵公赐諡文定制置使满嵗得荐士遂以李嗣文何德彦度正刘靖之何应龙李鸣鳯上之秋八月乙丑公被命召赴行所黄畴若到日起发九月安公除制置大使防弥结连青冦邉寻即窜伏请降公欲増戍防捍而安公欲击之卒以取败二司由是不咸明年四月癸亥解印去七月至荆州吏民迎拜聚观象而祠之公俯江叹曰吾昔守此正两围未解西事方殷尝指天誓心事幸而济即幅巾还里今因循累嵗遂力上归田之请径还长沙八月以台疏落职罢召命五年春三月差提举隆兴府王隆万寿宫公以行年七十请致其仕优诏不允明年十有一月乙亥以疾卒卒之日禇无余赀帅守衞公泾与漕使曽工部槃爲给丧事诏以前请特复敷文阁直学士致仕寻览遗表特赠四官致仕遗表恩泽如令云公襟度恢宏色庄而气怡人有不善不翅已有过焉曰此必非其本心当徐察之与公久处者咸曰未尝见公有盛气矜色藏怒宿怨而闻言必复见义必爲则勇不可夺从张忠献公闻复雠二字及从宣公又闻求仁之要终身诵而行之以故士心豫附所至林立幕府徃徃不下三十人馆士亦数千计自爲吏凢四十年奉赐縁手尽或咎公施予太滥公曰通有无者理之常余尝苦贫资人以活今幸有禄可以予人而闭户独享乎迨其乏絶亦处之夷然无一毫追咎也于诸弟尤极友爱均财共产亷逊之风被于国人呜呼自师友道缺后生未至不及师事前軰侪类涣散典型云亡公以湖湘之英歴欵诸老先生之门得张公父子爲之依归硕大寛深山岳镇而江河流也使不幸而不及事前軰其亦幸而亲炙如公者犹有以考言行而察世变焉而暂起复僵多忤少逢方欲引年谢事聚友求志以私淑后学而天亟夺之志士仁人聚泣交吊呜呼是惟哭其私也欤哉奏议【阙】卷经解【阙】巻杂著【阙】巻藏于家元配李氏故湖南路提举常平茆之女归公五年而卒继室王氏故广东路经略趯之女皆赠硕人子弥昭宣义郎前佥书归州军事判官弥庆承务郎孙男女二十人余以受知之久弥昭属叙公阀阅年行以求铭于立言者乃不果辞谨状







　　鹤山集卷八十九
　　钦定四库全书
　　鹤山集巻九十　　　　　宋　魏了翁　撰祭文
　　哭杜威州文
　　呜呼天下之生夭寿并区吉防同域莫可终诘也嵗在丙寅余校中秘书余友虞仲易及杨节毅公以书抵余曰子未有室成都杜子仁端人也其亲知皆天下贤士今其子长矣子盍妻诸余未及报寻丏守汉嘉以归明年还里舍余以虞杨之言宜信不复他求昏又明年而委禽焉礼成之夕公与余表叔父一见投分不翅平生仅逾月公死则元年三月也叔父常悒悒念之逾年始获拜公像于成都哭之恸又逾月而叔父死则二年之三月也相望各旬嵗安知其遂相从于九原也与哉余与妇各执丧于服舍卒卒之懽曽不盈眦而无涯之戚殆将终身尚安用生斯世也与哉去冬余葬余叔父衘茹荼毒曽未数月而公之子今又以公之即幽之日月告忧患摧心精力遐漂靡所济集益觉嵗月遒卒人命危浅呜呼余永无望也与哉哀制攸系义不得先徃以听役于将事者亟一驰薄奠姑识余衷傥未即溘去或能受我吊也与之义蒙缟曵素临封宰上爲公一哀而出涕也言不能文神鉴之哉
　　哭袁参政説友文
　　呜呼耆臣宿弼在今几人日替月零如星斯晨维建安公蚤事阜陵扬厯中外今三十春歴从入藩翊枢佐衡维忠作纯维夏斯楹万目喁喁白麻在廷引疾求谢午桥幅巾人傒公归帝图乃廑天不憗遗胡啬厥龄远道折轴扶桑成薪逝如可赎何直百身如璧等軰生长西防自公之西实睠我仪粤来同行日睇衮衣一去不复今将畴依莫徃予哭郁陶余思一奠矢诚终古之违
　　哭杨寳谟震仲文
　　国朝以仁厚遇士大夫以礼义婴臣节故士之处变率能随事着见贝贼之变马遂死之邕贼之变孔宗旦赵思旦曹觐死之睦贼之变彭汝方詹良臣死之僞楚挟讐以窥僭呉又夫死之僞齐引讐以陷大名郭永死之后此者八十年而兴贼附讐以叛公死之虽然公非诸公比也或向贼不屈或临阵死守而公未有所迫也责望犹后于时贤也以藐然孤踪任六十州向背之机明万世君子之分僞檄之来引义语寮吏寄声诀家人而后屛人闭閤饰巾待终从容就义如徃如归由是而爲士者乃知所决择也则视前诸公爲尤难也公非以一死爲谅也节义之称不着于平世非无也欲恶有甚于生死者非独贤者有是心也义在生则生义在死则死贤者亦率吾性素其位慊于中而行之以爲人所当爲者耳况在臣子本无毫髪过分事也世降道微义理不竞而士之拔然自立不污不屈者则昭昭然揭节义之穪于天下矣间有遇患难而能眞知实见爲君决一死则又絶无而仅有矣是虽出于世降道微脱并是而无之则亦无以爲国矣能始终听命于天地而不贰者矣纪天彛而扶人极立世教以奠民志皆在是矣有国家者无使全身失节者终其幸而赍忠入地者重不幸则可以正邦矣幸不幸则固有任之者矣某夙荷公知归自万里吊公独后虽然公不亡矣吾知勉矣
　　哭赵广安昱文
　　呜呼君乎余之妻之母之弟也昔在辛酉余佥判西川君亦来介漕事始获拜君于成都风规峻严气象开伟一见固心降焉而又闻亲友间具言忠孝实德古训是师迂淡事业宠利莫挠则益起敬愿交焉君亦以意气相许凢二年欵从未始三日不聚首聚輙移晷徃徃开醪命炙觥筹猬毛撷醇注考务广探深循嵩洛闗辅之源流以上遡洙泗之传其爲学盖参观徧考而范之以正歴览博识而防之于约毎使人惕然有寡陋固滞之愧癸亥之秋余将造朝君亦解漕属且别复相防曰昔者俱以职事不获亟防悉露衷臆今皆在行将爲无相见期之别而舍我去乎方轨齐驱度万松冈临流酾酒饭于东门之圃累日搜郭外山水胜处不主于君则宾于我于饮于游于钓于休盖数日不能去君旣先余首涂出萧寺饮之酒目视晢晢耳语刺刺持我毋去曰余归杜门求吾事以期无陨吾世焉耳矣而子也方爲世用其正学之务毋负而志来日浩瀚子行勉之其数以书来毋我翦弃余惟其言之衣不忘以汔今三年周行逮得外补还至荆州犹得君手书累纸陈义悃幅且言宿疾幸少间或尚堪作州余持以自慰曰吾归复得吾良师友矣正学立朝无负吾志固皆吾所当爲然独幸名场利区免于颠蹶可持面以见君无恧矣舟未至瞿唐手吾妇翁书以君之讣来且曰夙有气疾自闻叛乱愤废寝食而疾剧以至死呜呼伤哉悠悠苍天此何人哉呼巫阳而莫前頫大江而长号自今蔽谁余之启而吝谁余之释哉岂惟予之莫获从也习徃圣之裕言烛义理之正宗如君者能拔然自立于頽俗末学之中其于西南人士亦所少见者矣吁余今安所复质也矣河山载邈敛莫余待窆莫余游奠羞陈词悲惋积臆岂独亲旧之情尔哉呜呼哀哉
　　哭女壁海文
　　呜呼嵗在癸亥汝生于成都汝母以产余感疾而殂时吾已得学官之除亟解佥幕偕汝防汝母之丧以归旣葬挈汝造朝明年至临安吾属汝妳谨视汝时汝饮食冀汝长在吾侧则犹汝母之存也逮九月汝以脾弱因致风癎吾亲爲问药又使医者王永年诊汝旣少间吾仍入太学考试谓当无他不一二日汝叔翁以书来云汝疾作吾归省状则已不可爲矣犹守汝药汝数日而卒寓汝于僧舍后二年吾丏守汉嘉不忍使汝与我偕东而捐汝于万里也使人负汝以归越二年戊辰正月甲子穴汝母之墓之左藏焉吾行负神明使汝夭阏痛伤奈何汝其有知其歆此奠以从母于九原也
　　家庙祭文
　　维开禧四年戊辰二月辛丑朔越五日乙巳孝孙某等谨以牲脯酒茗之奠致祭于皇祖妣孺人高氏鳯娘子先伯父南五郎伯母赵氏五娘子先叔父乡贡进士南九郎叔母高氏爱明娘子窀穸之灵呜呼自葬我先大父于今三十有五年先大母爲寿冢其旁昔者尝有治命于诸我父曰我死则合塟于是以从汝父于九原也后十四年大母即世不幸天降割于我家疫厉相寻家人内外疾病无虚日明年四月伯母继卒旣逾时不举而阴阳家者流遂得以拘忌之説肆今年曰山头不白白矣明年曰隧道不明明矣又明年曰墓龙不出出矣又明年复曰中吕不空家蓄一书人持多喙虽皆诞谩不根而人所共疑不敢独异绵嵗歴防事日益变越六年辛亥而伯父卒越九年癸丑叔母卒越十四年庚申而叔父卒是嵗伯父之爲族人后者亦卒至是而诸父之存惟后高氏者一人某等因自惟念自大母下世兄弟长者丱次者龀幼者襁今有室有家有禄有子矣使父祖淹延西序之攒而子孙食稻衣帛尚有顔面以生斯世乎爲父祖尚安用此不肖孤乎亦欲置拘忌不问以惟专之克济或又谓泽乡沮如坎隧久掩今启之以纳后丧设有圮頽咎将谁执乃稽之礼经酌之人情而又考诸唐神龙故事将合葬后于干陵严善思谓尊者先葬卑者难复于后开入乞于干陵之旁更择吉地取生墓之法别爲一陵且如神道有知幽涂自得通防其议虽爲陵墓设然等而下之以用之于士庶人之葬送取义则一乃定议于昔寿冢之旁爲茔距百步地名文池得兑山上焉其地可容数穴兆域虽异而冈连势接新故虽殊而魂气无不之遂命翦拂赵氏姆居左高氏妉居右二父在后先大母在二父后撰即窆之日得今年二月之庚申敢先事启殡用酒醴牲牢以告呜呼自大父始造我家我大母实相成之诸父皆不幸早世克绍我大父母者实惟今葬之二父赖焉不幸亦相继零谢逮二十余年縁情起义乃始克以二世之五丧窆不孝之罪上通于天虽百身奚赎神其有知尚歆此薄奠以即安于新宅也
　　哭外舅杜威州文
　　某昔官于公之乡乃识公见其容貎恂恂服用简质夷考其行其乡之人曰如其服若容访其亲知则皆蜀贤士大夫也余心降焉而未得也后数年取公之长子公不我弃远道送将墍余于居凢三日谷敷袵论心情义欵笃始至如平生且别戒其子曰往之汝家善事尔长相尔夫子其俭共是务旣去则又数以书来防期我乎莫之春要我乎其家其悃愊无华亦如其服若容余将撰日越以妇迈乃季春之四日致土之毛遣人问无恙未三十里而及公之家之遇诸途来讣公丧矣致书之日而公死之明日矣踉跄挈妇昼夜倍道行百八十里逮至而不及冯其棺矣今外姑以公之二子衰而逆我矣吁嗟天乎爲善者果不必报乎报而固若此乎三十年州县以考进阶阶不过外郎以资受任任不过二千石今日藩臣以威州奏可而明日公寝疾病以死天胡夺之亟乎循分迪彛不事矫竞不见知于世固也而苍苍者未知之乎善类惋嗟里闾惊愕而况余舅甥之至情乎薄奠不腆公乎其尚能饮余酒如畴昔将尔子以过余之日乎呜呼
　　哭族兄德先文
　　呜呼德先甫其真亡矣乎余生也后不及知公于春秋鼎盛之日迨其知之则公旣耄而体冲虑澹宇静气夷则未尝与年俱耄脱有不知视其抑抑之仪而德之蕴于中者固可推见矧余知公之深者乎圣贤精微之蕴百家异同之论二氏放遁之词参稽遍考而融贯摆落以溃于成惟已之爲不蕲知闻余虽甚愚不肖而粗有志于学仕止必俱馆置必亲观善之益旣足以启发滞吝而诱诲之切又足以警策惰偷由是于公益亲公一日谓余曰吾殆将死矣姑听吾去余曰公奚爲是言也不可冬仲朔至之日公执余手而言曰才知有余者其陷溺深吾子勉诸余闻之悚然明日又与余论鬼神昼夜之蕴又明日忽援笔书纸曰死生事大惟当澄心静虑等语凢数十字末又及孟氏六等之序又明日则已溘然去矣呜呼德先甫果舍我而去邪大化流形聚散同体旣全而归公则何憾而影沈声谢旣自今安所复质也宁不使我涕泗之横集也公今舍我去矣郡绂是縻不克从公于迈尚几有以阴辅余志也呜呼哀哉
　　哭表嫂李氏文
　　呜呼自嫂之归于四兄也敬共夙夜克相夫子以承姑志环佩穆然闺门化之不幸遘厉虐疾七年于兹暂已复作靡有夷瘳去年之秋力疾以辱于眉就访良医即遄药喜今年春疾作则曰昔者晷漏之不保眉之良医尝遗我以安矣盍俟少间而再徃疾亦遄愈乃果就道防郡有乐事奉姑游豫固无恙也俄而体少不平由是则旦异而晡不同尽医师术穷极万道汔以就木呜呼人孰无疾而至于阅嵗之久也人孰无死而殒于方壮之年安车以来丧舟以还死生旦暮如梦一觉呜呼哀哉
　　哭杨修撰虞仲文
　　呜呼盈天地间人爲物灵匪禄匪爵而势而荣人鲜克信以胥厥生维分懋德秉政履纯维进不絿维用不矜维居不矫先民是程厐然秀艾以考以宁无有只悔是遗子孙有苾其馨媚于堦庭芸芸并区丰悴【阙】　奚集全福于公而并有来假手寔亲美仁一见虽旧相知维新欲徃从之简书是绳独于牋素数瞻仪型或有来谂公体不平谓适然耳大命以倾讳音之来陨涕失声九袠非夭胡斯涕零呜呼哀哉耆德宿齿在今几人日替月谢如星之晨州有二老岿然独存厉我有士律我有民而夺其一天谁云憎殄瘁之悲善类同心终畏简书徃吊不能归心典型寓此幽情【二老者谓长泉史容宜甫时以太中大夫老于家年八十终】
　　哭呉侍郎猎文
　　呜呼自师友道阙天下学士堇堇屈指后生未至已不及师事前軰名场利区丧已爲人者盖不足道也间亦有志则溺文博自爲暧昧保残守阙私恐见破如公盖亲得广汉张氏而事之者其宏深硕大槃槃乎山岳之镇也寛易夷旷委委乎江河之流也其不幸而不及事前軰者其亦幸而识公犹得以考言行观仪型以闚众芳之防也某蜀之鄙人早防策府偶聨王事海内之士如某者履屐间所不乏也公一见之顷似不以众人待遇者合簮同席之际靡微不讲罔末弗诹由是之荆之蜀徃徃异席而容礼焉肫笃恳欵洞见膺膈毎使人惕然有滞吝之愧自公去蜀今四年矣孤根弱质居养移铄其势安能奋然自立以独卒其业音驿虽阔而风声相闻犹足以自儆忽来有谂谓公引年谢事者某曰此礼经当然也旣又闻莫有絷维之者固窃异之旣遂知公不起疾矣呜呼天乎奚降割于斯文乃至此乎殄瘁之悲吾未知其何如也徒见公在蜀仅二年耳讳音之传某与同志之友陨涕失声固也而识与不识聚泣交吊公微权势人微交誉是卷卷者果何爲乎大化流行聚散同体公之此心其与形俱亡乎其不然乎防山之江至于衡湘冺然神交共此一水公乎其尚能歆余奠如畴昔岷阳祖帐之日乎呜呼哀哉
　　哭虞简州刚简妻赵氏文
　　嗟嗟夫人而止于斯衞国之子雍国之归延阁之妇万侯之妻生长见闻不烦姆师终温且任象服是宜云胡弗吪伊戚之诒天有六气人有四时孔惠孔时福禄尔绥哀乐乐哀如何勿思矧是妇事无非无仪夫人之仪则有过之过焉弗节则戾于彞干和违豫卒以弗支显允夫子秉德不疵胡不偕老爲家之肥夫前子后哭踊涕洟赴车之来承问恐悲莫徃余哭郡绂是縻亟陈圭荐神鉴鉴兹
　　哭宗五弟文
　　呜呼天乎何使汝至于此极也汝质聪慧扶植门戸将于汝望焉而不自谨疾夭弃盛年嫠妇幼子今将畴依言念及此涕泗横集郡绂攸系汝病不及亲药汝死不得凭棺负汝多矣遣人以奠将诚临风一恸涕笔俱下
　　哭史致政【阙】　母范夫人文
　　由我者吾不我者天是以夫人事所当然善恶之报则不敢必云不敢必报宁不即有苾其馨媚于堦庭有茁其华交柯并荣或着之节氷明而洁或秉尔麾风行日揭以体以志养旣尔全孔曼且硕胡不百年晦明之爽遘厉疟疾期饮弗更期养弗卒子前孙后屋号室啼至于闾井爲之助悲仆之假守亦既满嵗夫人之子托在交契虽则升堂仪型之觇莫我展兮德容之瞻今其云亡何嗟及矣何嗟及矣聊陈我悝




　　鹤山集卷九十
　　钦定四库全书
　　鹤山集巻九十一　　　　宋　魏了翁　撰祭文
　　哭外舅杨提刑【熹】文
　　呜呼公而止于斯乎生自名冑倩于相阀玩心往籍景行先正外视寛裕而内实缜密即之粹温而察焉刚方虽州符簜节皆三锡命而位以劳授官以次迁去就始终秉徳不疵非若世之诡获而幸成者某甚愚不肖甥于公之馆者今十有四年矣公始一见以为可教徃徃异席而容礼焉泯然相投则喜见顔面命酒张饮双亮交照洞见膺鬲盖若不以世之常壻畜之者脱有小异则反覆训诏亦无留藏每使人跃然以舒复惕然以警也昔者公所敡歴皆在蜀某虽漫仕而投闲之日半之盖未尝不得从焉公之之楚某以守郡义不得徃见胷臆结约良不可任既闻将自楚反庶知见时以陶近忧犹以自慰然亦讶间者之何阔也一日公之子以书来谂进使者而问故则公之戢于木乆矣呜呼公而止于斯乎克自抑畏无有只悔于世果奚恤也世论浅隘既加排抵无已则天乎天谁云憎顾亦梦梦于此乎生不得扶杖屦以从病不得执膳药以侍死不得持楄柎以敛归不得服缌襂以吊惽惽此心谁其愬之岷山之江至于荆州心契神交共此一水魂其来归以即安于华蕚之故尚有以歆予奠也呜呼哀哉
　　哭宇文枢宻【绍节】文
　　呜呼天之生公畴克度之既予其资而厄其逄而啬其终竟亦何为者邪自公造朝郎闱枢掾宰士史坳东省南曹北门西掖清资显序阅歴殆遍至于析圭作牧専阃宣威则又无以易公盖自是声实既孚遂仪政路尚谓公不逢耶而始值权臣威陵势压委心濡迹防克自靖晚居宥府志亦少纾位则有制凡其尊主庇民之盛心推贤扬善之雅志讫未能有所展布呜呼公乎其亦可悲矣夫自义理不竞士习卑鄙而吾蜀之士习隘踵陋顾私患失媢忌成风汲引莫闻尤为可叹士将有望于公以一洗耳目之陋而有衘弗祛以陨厥身天乎盍不憗遗俾有以大慰民志者乎某昔以诸生受知于公他日又得侍同朝甚喜自丙寅请外音驿顿疎嘉定更化之初録前为权饕所轧者某首叨召用既辞不获请则将治任以趋防离心制荣望日頺公以徳爱我亮其乌鸟之情勉徇私请力遏前命俾守郡绂得以窃禄养母某佩荷此意至于今不忘山川悠逺既不克驰渍絮之奠合以简书之畏又弗克驰诣帐下为之一哀而出涕忞忞此心将以醴币神鉴之哉
　　哭张致政【阙】　文
　　呜呼人亦有年公寿而臧人亦有徳公流而光仪于一乡闻于四方将子于仕率履弗忘蕃珪簜节孔修且张藻衣华绶孔曼且长忽然郤眎逍遥徜徉负陆侯之剑以自放于山颠水涯此又公不言之教而厥子是似寔承实将厉我有士律我有民维此义方寔闗正经仆以晚出拜公于京高冠长佩烂其典刑徳子云爱施及其亲抚嵗月之易迈慨前防之难并追遐感其未憗尚新益之是承复念间濶即期中更綟拖江介摄斋前荣忽闻公之云亡寜不使我搏髀而失声也既寿允臧亦流而光今复有斯人耶简书是畏欲吊不能薄奠申敬癙思涕零
　　哭刘少监【靖之】文
　　呜呼降年有永厥有不永非天夭民民中絶命维此刘君既戒既谨不絶而陨天胡不定和平发衷冲约成性资裕器周体荘履正早遻圣朝服采于廷右府列属昔佐枢柄其在于今实禆台鼎殆与宰掾俱称仕径君虽无营时所委听谓繇此升言授之政大车彭彭中道而偾父不哭子是谓大顺胡今斯戾其梦其信仆之交君七阅嵗闰纪羣之间尝挹清峻夙期云逺大命以近合散消息隂阳之分矧如君者有死无霣我独何为癙思涕陨俯观人事仰察天运宗周之忧郁其未憗魂知无知瞑乎弗瞑
　　哭表侄女髙氏文
　　呜呼汝亦止于斯耶毓徳于家柔静有仪以得重闱之懽心迨作嫔于闻人又能敬共夙夜以事舅姑环佩穆然克有令问云胡不淑而止斯邪古谓妇人免乳大故十死一生是则然矣彼林林而生斯世者不属于毛不离于里邪而独于汝乎不利也余方以王事逖在东土不克冯棺一恸呜呼汝溘然而归则亦已矣汝之祖母迨汝诸父将何以为怀邪哀哉
　　外舅杨提刑【熹】哀词
　　呜呼公乎其安之乎言膏其车于梁之西不我后先兮遭逢百罹雷虺虺其未憗兮雾淫淫其无辉呼灵氛为余占兮将引车而南之心忽忽其未安兮目烱烱其懐疑豕白蹢兮渉波女婉娈兮调饥吾其綟柂而还归乎日暧暧兮高舂路漫漫兮崄巇呼巫阳而莫余闻兮伤采旄之逶迟呜呼噫嘻我将安之乎突梯絜楹我不敢为劬躬尽力亦莫我知华蕚之椒珠江之湄山媚水秀云清日熈玉植青葱交干连枝兰膏在室芳醑盈巵四方上下不可以托兮其将反吾之故居孰得孰丧孰成孰亏是将奚极竟亦何为集遐感其靡已岂惟恤乎吾私噫
　　哭史帐干【阙】　　文
　　呜呼众万之生夭寿不齐是惟其常于子奚悲谓今乏才我不敢知独我知者如子亦希形容甚癯学日以肥生理槁悴而昌于诗鉥【时橘切又见藏脩先生李公墓】心刿目搯擢肝脾劼毖之行深湛之思侯藩使传举辟交驰披云骋迹蒙泛是期云胡不淑而止于斯无儿传业有妻啼饥一哀之涕非子而谁嵗且更始子遄其归丧死赙生力所逮为不敢有忧以愆于仪犹有鬼神尚克鉴兹
　　哭知遂寜宇文侍郎【阙】　文
　　维宇文氏世载其英维公受才超俗迈伦夙敭休问迪简在廷皇帝曰咨咨汝弟兄粤昔先正迭为疑丞维今闻孙遹承家声言食旧徳为公为卿邦采云亮王心亶寜故典是拘以公専城治理之効靡人弗称溥彼寜川戎考所营将声克颂以假鲁灵晦明奸裕体少不平然犹自力以兾有成何恙勿克卒陨厥身我生虽后早识典刑昔侍同朝色予意倾今联王事新益是承如何彼苍歼我哲人寜不使我癙思涕零神其鉴兹忾如平生
　　哭韩运干【廷珪】文
　　呜呼君在剑之北我居卭之南地之相去也千有余里风声不接素昧平生偶来涪川获聮王事问其所主则阳安刘起居尝亟称之飞乌杨理卿尝与之交成都范吏部则尝所处荐者也问其所不与则见劾于呉挺矣见忌于呉旰矣呜呼斯其为人大略从可知矣何恙不已溘其云亡果毅之资直谅之益寜不使我睠然思澘然涕邪奠以招之魂尚不亡
　　哭张总卿【阙】文
　　呜呼寛者难周缜密者不大彊济者易过舒缓者弗及孰有能大而周不敢过也而未尝弗及如君之几于此者乎尽所当事而不蕲赫赫之名所居称治所去见思士所以望君者将何如也而为亲求逸浩不可遏曾谓无何而丧其亲以及其身也悠悠昊天亦若是恝邪偏駮纎之人匪利是营则事鲜济幸生滥贵视人防极天亦畀矜之弗问也如君而防克寿则何为者邪世道多艰匪才不乂日零月替如星之晨矢词侑悲涕笔俱下
　　哭李郎中【道传】文
　　昔有人见子产如旧识得鬷蔑如故知者声应气求既云匪易而亦有未及一见不交一言往往旧识故知之所不若也如某之于贯之者乎相距万里行理之问无时不至孳孳矻矻先民是程靡有二事他日直道犯患奉身去国尝使人劳请江介且遄其返也手书言报尚期有以相观相切以共图至善之归也庸讵知其不复一见一言而卒以丧返也藐藐昊天而遂恝于斯世也幸生滥贵视人防极者天畀矜之弗敢伤也正道直学将以康时否而济人穷也何辜于天而夺尔之亟也民今方殆匪贤弗乂道丧俗薄匪学弗经而又弱一个焉近忧遐感郁其未憗岂惟哀吾之私也
　　代开三兄同诸弟哭叔母文
　　呜呼自丧我诸父于今歴年藐然诸孤异氏同气则我叔母实依黄芝紫兰膏润风雨越兹菌穉亦被余滋谓将百年作镇亲防晦明之不时以干常裕此亦肤理之微疾也曾谓赴车之戒而以凶谂榱崩栋折门户殄瘁零丁孤露果将畴依呜呼其自今永无望矣夫悼心失图靡所底告将诚沃酹言不能文
　　哭樊李二表嫂文
　　维两嫂氏收华茂年凄其寒堂永返宅畴啓龟兆于今告犹适丁斯时以与凶防两兄衘恤属茨倚庐诸幼满前亦各念母前号后踊创钜痛深行道之人往往为之失涕矧伊同气俨在衰经者乎望旐容车明当归穸将诚沃酹庶或飨之庶或飨之
　　哭薛秘书【绂】文
　　呜呼充牣两仪皆我同气厚薄感殊正衺习异杰魁如公盖亦无几敏士所怯敢人所畏天方梦梦人亦愦愦虫飞而朝防盈而退喑不鸣仗窳不供事而于斯时造辟陈谊事势若兹今防攸蔇灾异若兹亦防攸畏何恃不恐幸可常耳帝为嚂嘘曰卿言是又言陵木为风所壊此岂小变恬不知恠帝为敛容天幸敢恃特公卿者茍若而已公复开陈纪纲未治庶政未立恃幸攸致帝乃太息他人不尔同列厚顔大官羞泚公名以起而祸此始公之斯言为社稷计而于公卿亦职有利不是之思方茂尔忮舍尔当事维胥斯忌呜呼百人所指幸生滥贵欲其生者乃以穷死是闗天运匪公之为我拘官常敛不抚肂【思利切埋也亦假葬道也】今我衔恤窆不临隧歳路犹崪山泽殄瘁我忧方殷公则已矣
　　哭将作张少监【从祖】文
　　呜呼上下千百载前言往行旧章故典于其成败得丧如生其时为其人以涖其事也今有如公者乎萧然一室图史左右盖世所谓可慕可说可怵可愕之事举不足以易其傃今又有如公者乎昔在嘉泰开禧之间某无似阶縁薄技陪厠周行不四三年而蜀人之更迭出入者不下十七八人其始终同省惟公与参政李公及侍郎许公尔今十七八人中之仅存者乃独李许二公与吏部范公而余皆下世久矣矧三公者方以祠官之禄里居而某越在哀防死亡无日抚人物之牢落感世道之惛怓于公之葬寜不使我寤叹而啜泣乎毎朝防无白首大儒可备顾问昔人以为深忧然则一哀之涕非特为公出也
　　哭许侍郎【奕】文
</div>
    <div class="pagination">
<a href="鹤山集_page42.html">上一页</a><span>...</span><a href="鹤山集_page38.html">38</a><a href="鹤山集_page39.html">39</a><a href="鹤山集_page40.html">40</a><a href="鹤山集_page41.html">41</a><a href="鹤山集_page42.html">42</a><span class="current-page">43</span><a href="鹤山集_page44.html">44</a><a href="鹤山集_page45.html">45</a><a href="鹤山集_page46.html">46</a><a href="鹤山集_page47.html">47</a><a href="鹤山集_page48.html">48</a><span>...</span><a href="鹤山集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
