<!DOCTYPE html>
<html>
<head>
    <meta charset="UTF-8">
    <title>雪楼集 - 第 13 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 13 页/共 32 页</h1>
    <div class="content">　　清州守髙从简以集贤学士王君徳渊所状先徳介集贤大学士陈君颢谋不朽于余谨按髙氏齐公子髙之后从简五世祖居河间有子五人胜用诚敬恭敬仕金至泗州通判恭辽东县尹用娶张氏生三男庆进禄金之乱天兵略地河朔携家往依信安张侯侯营砦固守父子常在行间贞祐南播举家渡河客陈蔡间金亡北还贩粥于冀居南宫复迁静海卒葬独流村庆防徙东安后家清州庆字伯福倜傥仁爱好学乐施在东安时日浮舟往来逐盐盬之利尝遇盗亡其劵盗败获劵召验辞以未尝遇盗人怪之曰彼穷饿廹耳我言吏杀之矣在清州嵗饥籴于大名舟次宋家口老稚数百遮拜曰不食数日矣幸全活散其半而去娶蔡氏生五男通信仁义仲一女曰寿仁字济川年十二失怙母教之学日诵千言长习律令喟然叹曰为吏受赇获罪辱先守亷奉公衣食弗给长芦当燕齐之交天下之要区也盐盬之利半中州之赋豪商大贾车击舟连可废着为业乃从张运使徙居焉中市而立权天下之货四方贩负日受指画操其要因其势豫其时审其地人什常贫我五常冨故言利者以髙氏为师而好仁急义有父之遗风焉尝早行得遗物一囊物色其主还之留其半为谢竟不受友人姚仁甫私以盐引五百寄之卖买疾病无子曰我死寡妻愿托命焉无一言及所寄姚死给其家三年属兄弟异财乃悉以所寄归之又赎里中臧获之良为齐民者二家嫁娶族子侄之贫者十余仲兄居两舍外死而孤寡无所养割私产以厚之籍在军伍命从简于河西搆屋数十间僦以给其役不以及诸昆弟母疾衣不解带母戒之就寝曰児防失父不知侍养尝自誓遇人患难必相扶持而况母乎居丧哀防于毁仲父季父皆乆疾且死汤药送咸竭其诚歳丙寅迁其母及二父丧葬清州河东之上管村逾四十年髙岸为谷大徳丁酉复举三丧洎亲族未葬者一十七丧营于长芦之郭家砦环植松栢千余株明年放逋责三十五万缗有竒五月二十九日卒年六十八六月十有五日葬于郭家砦之先茔送者干余人娶褚氏子男一从简也以吏起家由清盐司判官九转而知清州积阶奉训大夫孙二曰兴宗曰朝宗夫自太公有劳于周封于齐冨国畜民桓公以覇而子髙之后世载史氏岂非有积徳耶河间数世遭值丧乱用盐盬起卒大于清州亦以长者然耶清州之先数有天幸曽大父避地信安孙通俘于兵事定复还南渡既登舟追骑奄至子庆弗及投水就舟获全其祖父所友多天下名士伯福之友曰窦文正公黙济川之友曰马右丞绍李少傅谦夹谷尚书济吉耶律祭酒有尚髙都水仲渊其尤著者铭曰
　　营丘始封富用鱼盐九府既脩桓景具瞻子傒之相命氏以髙逺条敷载籍弥昭降及河间荡流懋迁伯福操舟济川居廛擅利天下驰声诸侯济众遗恩弃盗忘仇人言贵冨礼义乃生茍非其人色变豆羹国富保民家富睦亲积流成渊积行成仁蔼蔼清州硕肤以完掲徳先茔千载攸观
　　扬州重建妙观碑
　　至元中诏赐天下天庆观额曰妙凡省臣守臣军府外署在其治者嵗时朔望咸集而祝厘焉他观莫得与比故天下妙观宏壮严饬罔敢怠荒惟扬州嵗乆弗治荟蔚圯委狐伏防窜列像弗蔽賛拜无所风雨骤至折挠相枕藉大宗师过而见之曰是吾责也选道士领之得冯道原任以脩复之効未防冯死时凝和冲妙崇正法师敎门髙士九江雷希复剏通真观于真州曰是可任即命以扬州道塲摄观事董其役至则料材用之实十无二三焉乃谒寓公巨家贾市商舶量锱最铢以聚之不足又割通真之赢以佐之寓材于江伐石于山徴工役徒畚粪壌正表位早作而夕息恱使而勤省悉新之广殿崇陛重门脩廊防者在堂燕者在室庖廪廐库各安其次鼓有嘉响钟无厉音神示頋享倪耋嗟叹鸣呼盛矣惟天大建元徳啓大宗师懋宣化光翼四朝流声布烈充轶内外授贤任能敷弼教一起髙士赫然扬土不亦贤乎而昔者老聃氏之去周也徘徊闗吏岂有意严尸祝而雄栋宇哉然自古圣主名臣功烈之及民者咸秩而祀之矧兹道徳之隆乎而余窃有感焉一土木未足多也非知人善任则百年之废犹故也况其大者耶是役也经始于至大戊申之冬落成于庚戌之夏賛其言者葆和纯素持正法师扬州路道判上官与龄皇庆元年夏大宗师以闻降玺书防持雷希复本观住持提防明年秋属广平程某为刻辞辞曰道以体求鸿荒寂寥道以用着神人景昭盘盘广陵淮海攸经翼翼灵宫既废而兴惟大宗师手揽枢握隂抱阳賛我圣符頋瞻海邦雨润风飞有弗轨仪为教之疵矧彼闗通都广防颠而不扶咎孰执焉既获其人纉兹戎功崴巍廓深臣民具恭匪授罔受匪承罔成惟师之明惟雷之能施于有政壹是此心曷绩弗凝曷土弗钦真源绵绵帝寿如天刻此好辞之万年
　　洞阳万寿宫碑
　　圣天子承熈洽尚清静天下之崇老氏号为宫为观者废而兴微而着可数已临江新淦之东二十里有地曰洞阳有山曰皇人之山相传晋许旌阳所游憩有观曰洞阳之观不知始何代传次住持道士郭务居之郭君秀朗迈越好道术文章大徳六年谒余武昌东游龙虎山见三十八代天师天师奇之授龙兴玉隆万寿宫讲师三年改惠州道判未防迁临江至大四年诏天师入朝郭君白言弟子所居洞阳地夐产薄宋淳祐间防废頼住持朱可道力振之今幸遭圣代非大有建树能终保无他乎性师留意即日更定观额曰洞阳万寿宫取道经天真皇人之语名其山曰天真福地以告教嗣师师曰宜如天师命皇庆元年上之集贤以闻特降玺书授务宏道通真崇教法师洞阳万寿宫住持提防是年秋八月开宫布职一如玉隆故事官属防恭稚耋讃叹咸韪上之赐嘉君之勤君又曰是徒羙其名耳非壮其栋宇无以称上恩非广其田畴无以接四方而丰屋大厦贤人逹士闻而効财効壌者不谋而旁集遂尽撤其屋而新之其中曰金阙寥阳之殿东曰开天之楼西曰锦惟之阁亢以重门翼以脩廊防有堂燕有室寮次广防庖廪宏固榜其闗曰都仙之府凡为屋若干础费若干缗经始于某年某月落成于某年某月辟田若干畆曰万仙荘居养并举报称兼至山峙然以大水溔然以浚人于于然而来矣众益喜君之志有成曰不可以不识乃谒文于予予观老氏书其言理身治人之道详矣类非今所为者若旌阳则世所谓列仙之流然其功于人甚大施之秩祀也固宜郭君儒者诚能去巫觋之末求清静之本俾天下皭然知老氏之为道如此则是宫也将必以君故名天下亘万世又奚止如今日之观哉重为之辞曰
　　迢迢洞阳巍巍髙山上有云下有流泉洋洋新宫内明外暎昔也何衰今也何盛郭当其世寔病之其师为言天子命之载经载营亦既勤止来游来憩以养以食我观世间孰不可为曷成匪公曷败匪私道以人地以人胜我未克正物孰克繇正既新尔宫尔田亦丰繄古有言择善而从晨钟杳杳夕鼓考考以祝圣人之寿莫若有道呼役神物诃厉谴慝以徇世人之欲莫若有徳维道维徳可以上佐天子跻天下于仁寿之域咨尔洞阳罔有弗钦此非予之言乃老聃氏之心













　　雪楼集卷十九
　　钦定四库全书
　　雪楼集卷二十　　　　　元　程文海　撰碑铭
　　彭城郡刘文靖公神道碑铭
　　有元硕儒济南刘公抱器懐寳不及大施于天下以死爰有冡嫡诞袭厥庆克浚其道以学行为天子大臣从容进退作世模凖皇庆元年推恩二代公赠正奉大夫防知政事追封彭城郡公諡文靖配魏氏追封彭城郡夫人明年公之子与余同官未防移疾去示亷铎行状请为文碑诸墓道以肆上恩谨按公讳景石字文瑞章丘人曽大父讳照好学乐施大父讳珂以孝友闻金长清县丰齐税监父讳鼎有王佐才国朝为广武将军益都緫判兼安抚济南淄徳军民劝农使行左右司郎中事今赠嘉议大夫礼部尚书追封彭城郡侯諡献穆母冯氏继赵氏并追封彭城郡夫人公生而卓茂十歳通五经能词章尚书公与客语公侍有持火鎌过庭下者客命赋诗公应声曰金惟主断割兹鎌复何谓出火济穷途本以刚为贵一座大惊由是知名年十四丁父艰居丧哀毁或劝从刀笔吏可速逹公曰学儒先志也可舍而他乎学益笃后稍从仕以亷直自立淄莱二州新城蒲防长山三县咸统于淄吏治旷轶公私交弊行省檄公监治期月之间政化大行上下恱服歴济南緫府山东转运经歴奉职不回乆之自以刚洁不能低昻以疾免归日与长山某叅议清阳张郎中益津髙提学大定郭处士邢州智处士中山王详议为忘年交商校经义评论古今以夜继日或见其贫厚相赂遗虽故人弗受也尝曰世味不可深深则难返私惠不可受受则难报晚读释老书曰此可以治心不可以治世可治心而治世者舍圣人之道何以哉其子多疾手书戒之曰曽子有言吾日三省吾身汝亦当日三省汝身饮食起居中节乎视听言动合礼乎进徳脩业及时乎毋以荒恣败身毋以自信败徳母以因循废学至元更化宪府交辟不起俄授濵学教授曰上命也不可辞到官再宿而去濵人止之不可留诗为别末云驾言陟秦防放目豁忧煎跂足望东海大声贤鲁连莱如可到随此谢世縁凉风吹客衣日暮生苍烟徘徊不能去心思空茫然还济南二十三年五月二十日卒殡歴城东之七里原大徳九年六月七日葬章丘明秀乡祖茔西南之新茔魏夫人祔尚书公择妇曰莫若魏贠外之女魏君正人女必贤遂求防夫人贞静孝俭范于中外至元二十四年八月十三日卒年六十七子男二长敏中由河南江北等处行中书省参知政事为翰林学士承防荣禄大夫知制诰兼脩国史次早世孙男四燕孙燕驹皆下殇从礼从道方力学女二长适承事郎利用监提控兼照磨魏谊次适士人常文孙呜呼日月不居典型雕谢余与公之子上下三十年慨想公之风流渺长往而不待庸辞谬学乃得备载记于无穷不亦幸乎惟公之志诵其诗可知己公之道观其嗣可见己所以封名邦锡羙号流耀金石与国同其休岂非天哉铭曰
　　孰生哲人伊济之南有锵其音如玉如金哲人维何其硕伊刘志与时仇身与道周桓桓刘公人忧我乐孔孟不后世谁若父昔王佐子今国器维公之乐虽死弗贰膴膴彭城厥土千里茫茫新封如带如砺相古哲人罔屈匪信维哲且明以觉后人
　　福州西禅寺用晦晖和尚塔铭
　　达摩得法南海上第六祖慧能居曺溪禅宗常盛于东南宋之季若痴絶无凖雪岩霜林之属轨物牖民学者万数天子遣问公卿致聘氓俗士女防礼拜跪交络门路此必其道有足尊者至元中予防问闽海识西禅大师圎智慈慧魁大混合实而不野通而不肆端源呈舒荟翳刜刋髙坐讲演防逹饱蒲拄拂所示悬觧妙悟究其授受蚤获游从诸老间予益信君子之学必有由来师讳道晖池姓福州懐安桐口人年十五出家事候官末山寺仁逺大师受戒具繇西禅出江西遡浙江而归凡歴诸禅一充维那三掌书记一主前板自景定元年秀出世至西禅十居坛埸退处西庵年八十四无疾而逝是为某年十二月有五日藏于西竺之西塔曰怡怡之塔在神光时尝买大藏经一藏入寺又置田园相其弟晙师建显庆禅寺于西竺皇庆二年秋其徒端尧等走京师谒铭惟师道峻而徳渊体空而化悼前修之不作惧正法之莫传予又尝挹其风仪接其声闻铭不可己巳铭曰
　　佛法南建其妙曰禅逹摩既东曹溪六传学炽徒緐道流徳宣与时污隆随山为川暨于西禅蚤事诸老涉吴歴楚霜披雪槁居坛秉拂用信厥道其明昏昏其晦皜皜真源未息末教横被师頋而忧人竞而靡西庵既谢为悲为喜其来非行其去非止福州荔枝绵州附子西竺之西防言斯纪
　　河东郡公布都公夫人李氏墓碑
　　夫人京兆李氏金进士试长安今讳君寳之女皇赠正奉大夫防军河东郡公讳布都纳之妻荣禄大夫平章政事商议中书省事察罕之母元光壬午十有二月四日生至元戊子正月十有九日卒某年某月某日葬墓在徳安孝感之白云山平章任湖广理问日买田宅于兹因葬焉至大庚戌某月追封河东郡太夫人皇庆癸丑九月以状匄文刻诸墓长安君娶蔡氏生三女夫人居其仲始九歳随父官洛阳天兵南伐城防家破军帅成格勒一见夫人惊曰此女丰度异常他日必贵问其姓曰李氏而帅之妻西夏主之后也亦李氏乃鞠如己子而恩意加焉成格勒者诸王锡喇之爱将也时河东公以巴喇勒哈归命数从王攻战有功与成格勒同官于解后以不肯代成格勒为总管成格勒贤之以夫人归焉因家于解夫人躬莭俭慎丧祭和上下正内外不动声色而教被婣族不出闺阃而化行邑里河东公亦未老而谢事优游乡井终其天年号为善人长者人谓有警戒相成之道焉其子八人长平章也博涉经史才徳过人早为忠宣公鄂啰齐所知防置幙下累迁为湖广行省理问改行枢宻院经歴弃官读书白云山俄起为武昌治中河南行省郎中入佥詹事院事进昭文舘大学士太子府正拜参知政事防以平章政事议中书事亷慎广厚所至称贤次博啰早世次博啰彻尔敦武校尉百夫长次博啰台湖广行省宣使卒次博除太仓令卒次济噶台封武畧将军寳庆路达噜噶齐次多罗台性至孝乐志琴册髙尚不仕朝廷为旌其门次鼐满台敦武校尉邵阳县逹噜噶齐子孙曽七十余人皆足世其家呜呼譲其徳之至乎河东一譲夫人以归遂基百世盛大之业忠孝萃于一门夫人固诗礼之冑耶贤矣哉铭曰
　　譲为徳基化由内始河东秉义公侯继起蔼蔼夫人婉婉令仪兰閟其芬玉韫其辉维俭维勤克慈克孝家承内则邑被隂教维京兆父厥懿攸钟维河东公爰配以隆葬虽邦异封则同壌白云央央焄蒿凄怆是夫是妇是母是子刻此铭诗百世之轨
　　故国子助教李性学墓碑
　　至元二十三年余以侍御史行御史防事被防求贤江南过扬州防故人为提刑按察使曰郡庠有李性学先生识之乎曰未也极道其问学文章余固愿见使三往不见连骑诣之终不遇自是性学之名职职胸懐间遂歴两浙江东西得士二十三人献之天子天子尽用之布诸中外愈恨不得李性学先生还防性学适长明道书院得与论议穷日夜谈经博达精粹超诣独见易诗数百家可坐析立辨也为文闳宻深厚类永嘉叶适又博通星官歴翁浮屠道士百家之言私独念曰茍入侍必与俱一日忽持一卷书诣防言僧格必误国累数千言众大惊以闻未防僧格果败天子立徴性学至则以为国子助教学者数百人凡经指授莫不充充然相庆以为得师公卿贵人皆折节愿与交名动京师已而竟以疾卒无子弟亲戚以治丧无赢钱财以给丧今江浙等处行中书省左丞吴君某与三数知己以礼葬京城西南三十里卢沟桥之南吴君某园中皇庆二年夏吴君自江南还怃然谓余曰嗟夫性学不幸客死今若干年矣吾虽去京师往来余懐也吾惧死者日益逺知者日益寡不有识焉卢沟之丘且夷矣知性学莫若君君其为文吾将砻石刻诸墓性学庶防不朽矣卢沟南北使客之冲千载之下岂无贤者哀而酹之也呜呼始终哉吴君乎夫吴君位丞弼名天下非待假托附丽以闻今后而惓惓焉一穷士死生之际亦可少愧天下轻薄之为交者且性学数千里外孤生虽甚贤不见斥于人頋已幸又何望得此于人哉吴君可谓知友道矣可谓义人矣性学之贤从可知己性学名淦建昌南城人世为诗书家其人魁大少饮酒一食能尽肉数斤善谈论逹政治不娶不知有男女事或端坐至旦竒士也平生著作颇冨闻河中知府田衍多得而藏之惜已死不及出而行于世卒以某年某月某日葬以某年月日得年若干铭曰
　　于嗟乎性学知足以知圣贤而学则闳矣气足以怵公卿而言足徴矣行足以信友朋而没获寕矣而年不永位不称丘首不克正命也夫命也夫
　　罗壵墓志铭
　　皇庆元年秋盱江吴东之病于京师广平尉明安岱尔慕其名载与俱归邯郸不数月竟死明年冬十有一月二十有七日其友豫章罗壵亦暴死京师二人余知也一歳之间俱丧焉未有以抒余悲延祐改元春三月壵之父某来归其丧长秋寺卿讷古徳勒谓余铭以慰其父心壵来京师其同舟者寺卿之子也因就壵受司马氏通鉴归而言之父至是荐授长秋寺架阁库管勾兼照磨居官三十有六日而没时年二十八曩余识东之于武昌余见其学也若古人然然其气貎萎薾言呐呐不能出口知非遐龄之具也及上即位之余被召过豫章壵以书谒余又数见于此余观其骨劲而神潜类致逺器者寡言而专志类善飬气者不意其遽死也其父之言曰壵防而知孝年十二即却酒肉以祈亲年长而知学丛书数千卷日以从师取友读书绩文为事常夜分不寐或遂坐至旦又示余所纂记著述诚用心勤矣岂以勤心之过反促其龄耶壵之于东之非徒友之葢师之也皆苦学早死然壵有父以归其丧东之之骨未知孰归之也悲夫壵字奕髙娶严氏有子曰谦始八歳女二俱防以某年月日葬某县某乡某原铭曰防而期寿其亲兮父则归尔骨也长而学致其君兮禄未逮而没也彼邯郸之丘兮则孰为之碣也其不幸也耶其幸也耶
　　元都水监罗府君神道碑铭
　　维至元十有二年世祖皇帝下江南招纳降附緫揽英杰披腹心掲恩信靡不扬声奋烈移忠本朝以成圣人立贤无方之羙国之得人莫盛于斯若都水监罗侯其一也侯讳璧字仲玊年十三而孤事母则以孝闻长而魁岸沈鸷好学善骑射习举子业既而叹曰大丈夫生世当以竒防取勲名安能卑卑作腐儒语耶闻蜀帅朱孙募士即仗劒往从之一见大被器使累功为武翼大夫制西路马步军副緫管帅移镇荆湖辟与俱至江陵天兵大入境率所部忠锐军降防太夫人讣至归葬乃入觐授宣武将军管军千戸丞相阿珠招収淮军讨歙防有功领本州安抚事十五年从张元帅广南赐金符转明威将军管军緫管镇金山居四年海盗屏迹徙上海督造海艘再月而毕明年朝廷议转江南之粟以实京师下其事行省侯独以海道便部舟率先道海自杨村入不数十日至京师赐金虎符进懐逺大将军管军万戸兼管海道运粮二十四年纳延叛给饷辽阳浮海抵锦州小凌河广寕府十寨务加昭勇大将军又明年督漕至直谷既输之仓白潞河决漂庐舍突障塞势益张官吏凛凛侯为方树栅筑堤捍之仓以完钖宴中书堂陞昭毅大将军同知淮西道宣慰司事使贪暴列城化之民不堪侯循行郡邑籍其罪以示之大恐求自新使亦衰止于是简狱讼均赋役脩政令兴学校正造作之法严漕运之防政教大行进便冝十二防上皆嘉纳又请弃两淮废田以给贫民令耕三年以上量视其入从之嵗得粟数十万斛拜镇国上将军海北海南道宣慰使都元帅防征交趾公私烦费郡邑骚然惟本道民以不扰顷遭黎防之地所向焚荡民无所归发廪赈之然后上闻活者万计岛夷蜑蛮畏威慕义有同齐民董屯田治塩法百弊悉去大徳三年除饶州路揔管兼府尹未行改广东道宣慰使都元帅其治一如海南而恩威过之初诸洞蛮二十余万负固夺民田以食租赋不入乃诱致其酋假以官秩晓以福祸令谕其党相率奉版籍以归北军之戍者不能其水土多瘴疠死为善药给诸郡以疗之有请増塩额置转运司者抑而屏之民既恱服建逺华楼以壮其观未防诣行省白事因移疾求解职不许请于朝又不许越父老闻之争赴防省乞留乃还防除都水监换正奉大夫通州多水患凿二渠以杀之又浚阜通河而广其堤歳増漕六十余万斛而人不病至大元年治水邳徐间讫功求免益坚复命与河南省何平章脩两淮屯田二年秋得疾还至维扬曰余殆将死矣首丘之义而可忘乎趣归镇江舍报恩道院其故宅也疾愈复剧却医药戒家人我且死母事浮屠子坤载刲股为粥以进弗纳以九月十日薨年六十六明年四月癸酉葬丹徒县长乐乡太山之原郡守以下送者吏民数千人延祐改元春三月其孤以浙东海右道肃政廉访副使臧梦觧所为状来请铭其墓道呜呼余知侯有年矣以侯之才之政已过人若此至于知天命之有归寕屈己以行志悯世俗之茍得寕违时以守贞以世祖之为君而言必嘉奨以顺徳之为相而事必咨询居松江减其田之入而上取以法建义塾敎其乡之士而下于学非贤且智而能之乎其克终也宜哉曽大父讳明大父讳煜父讳大义宋承信郎淮东将领娶陈氏继李氏汤氏子男一坤载也孙女一铭曰
　　炎景南谢天戈于征江流汤汤罗侯在荆惟侯桓桓归我神武绾符抗旌化极海浦曷忧京师转粟于南超凌鲸波夷险一心惟侯之才孰曰不可惟侯之徳孰慊于我低徊卿监亦既升朝未究厥施缨载南彯时惟至大聮轩累葢奚侯之明急流勇退不有嵗寒孰知松栢翘翘劲草表于疾风宜一人是知宜大臣是咨胡不丞疑胡不憖遗茫茫故乡太山之原勒铭周阿过者式焉
　　自观先生王君墓碣
　　唐之季太原王该奉母黄避地江南至庐陵家焉好善急义世称长者王家宋绍兴中有卢溪先生庭珪与胡忠简公铨友皆以刚直名王益显繇该十五世至廸功郎次鱼次鱼生乡贡进士畿畿生如箎如箎生宜孙仍孙防孙宜孙善为文好竒古防孙字季稚是为自观先生性笃孝母刘疾苦痰医莫之治一日梦读南阳活人书或指甘桔汤良觉如梦立愈寳祐丙辰赴阙上书言国事余万言不报归教授于乡宋之亡其友文丞相兵败执以归过庐陵谒于驿舍为文祭之期以必死辞气忼忾左右呜咽莫能仰视自是日与賔客过从守经执礼浩然以终也数诣府陈救荒弭盗之术民頼焉有妖僧惑众自利日就祷以千数白于邑屏之某与乡人处谆谆然且教且諌有鬬者輙自解曰独不愧王先生乎尝宿友人胡斗南菜羮亭食有羹曰古人食必祭即唱四句曰惟神生也何神逝也何处飘然乘风尚或余頋食已危坐至旦曰予逝矣予逝矣未防卒于家年七十六娶刘氏勤俭孝慈先三年卒子男七福徳吉长观真东福徳长蚤世女适彭嘉龙孙男二留禄卒以大徳二年正月十有一日葬以二月三日墓在邑之里田大山之原有中庸大学章句二卷太极图説拟荅朱陆辨深衣图辨经籍论易通贯三为一图家传谱系简便经验二方各一卷杂著若干卷欧阳先生守道谓其学从陆氏文自苏氏云乌乎亦尚徳博雅君子哉延祐改元闰三月其子真以状来京师乞铭真又贤冝铭铭曰死可生生可亡孝且忠穷何伤螺之山下有江江洋洋王氏昌
　　静山处士陈君墓志铭
　　饶之安仁有隠君子曰陈恢叟恢叟之父甚贤而贫有旷地数十畆以树桑为业凡丧祭冠昬衣食賔客之事皆仰焉又计其赢命其子从师问学恢叟即感愤自奋与汤东涧吴道心诸老游非圣人之书弗敢着于心非君子之行弗敢服于躬早作而夜思期不负其亲而已学益明行益髙于是近者曰陈先生吾师也逺者曰陈先生吾师也翕然慕而从之有终恢叟之身弗改事者诸门弟子间相与谋欲请为广其业遽止之曰毋累我毋累我且为歌诗以喻其意与仲父起元俱号称君子其脩身事亲治家居乡之道人取以为则焉大徳二年九月十有九日无疾而逝年五十一恢叟讳应洪自号静山居士曽大父文炳大父彦云父丽娶某氏子男三长曰垕繇庆逺路龙溪书院山长为翰林国史院书佐次渊次日新为老氏学赐号崇冲道明复真人孙男三能廌英女一延祐改元夏四月垕来告曰不幸先子弃诸孤且十有七年矣惟是贫弗能礼也殡于里之杨园将以某月日啓葬于乡之古塘惟垕之不肖幸以笔札从公于太史氏日新又以祠官事今上获从公游且并辱公之知非公之文将何以慰先子于地下而垕死有余痛愿公匄之铭予为之题曰静山处士陈君之墓而铭之曰
　　古人云渭川千畆竹可以比封君江陵千树橘可与千戸侯等然其人所以垂后著称者亦如是而已陈氏徒頼区区数畆之桑卒餍诗书之泽至于今弗替而益大世独以长厚闻岂非贤哉
　　海北海南道宣慰使马府君神道碑
　　海北海南道宣慰使马君卒之二十三年子寿祖赴调京师既授抚州临川县尹来言曰寿祖无肖幸頼先人余泽曩在南城获知于公今又有临川之命是天以寿祖卒教于公也性先公没且葬有年矣诸孤寡弱无以承先志使先公之行不大暴于天下夙夜是惧惟公赐之铭敢以状请君讳成龙成都广都人世为大官曽祖珏某官祖徳某官父某某官君少有大志涉猎经史善骑射至元十三年师入宋宋太皇太后诏内外悉罢兵内附君以右武大夫濠州团练使利戎司金都统制承宣使奉常徳府印绶版籍诣辕门降夏入觐召见赐金符授昭勇大将军昭州安抚使属以兵狥下湖南江西广东西一十六郡迁昭毅大将军招讨使寻拜辅国上将军海北海南道宣慰使到部恵安氓庶招徕黎獠置屯田以养军脩庠序以劝学政化大行属征交趾公私烦费君供给罔后而民弗扰又出新意造大舰数十号海哨马部至防州师頼以济三年谢归治第潭之城南敎子孙宴賔友割田分金以赈乏居善药以拯疾怡然以终二十九年十有二月二十有八日卒年六十有六夫人娄氏宋緫制泗州军马顺之女贞淑慈俭至大四年春三月二十有一日无疾而逝冬十有一月二十有三日合葬善化县长沙乡巽山之原子男五兴祖明威将军镇巢副万户没王事寿祖承徳郎抚州路临川县尹兼劝农事复祖袭守万戸承祖光祖女适忠翊校尉潭州路湘潭州判官赵伯顔孙男三徳孙坚孙福孙女二铭曰
　　物盛则亏时过则防天命岂常有徳乃归惟宋之亡仁哉太皇毋俾我民而病我疆列郡承风涕泣内附市不易肆野不易处惟蜀马氏世禄于赵承宣既来亦以内诏智符拥众还廸于南招降纳叛威爱允覃载辑海邦髙牙大纛政洽化流胥暨时教进不违天退不待年盘盘长沙大第云连宋祚有终马氏罔坠巽山之碑过者堕泪
　　程某夫人齐氏墓志铭
　　新安处士程某之夫人齐氏年五十有八以至元二十有六年五月八日卒又明年十月某日葬里之长原又二十有三年处士命其子复心请铭于某同宗也夫人讳静真世为鄱阳大姓祖某父某母某氏幼孤无兄弟鞠于从父从父怜而爱之析其产半以嫁半以立其父后为父后者弗成厥家家破并夺夫人产以自益夫人既归程氏或劝处士言之邑夫人止之曰从父所以立先人后者愿以承宗祧也不幸而至于此复以我故而罪之将如宗祧何处士曰吾意政尔乃止事后姑尽其孝相夫子尽其顺治丧祭昏嫁给赋役延名师以教子常易奁具以济其乏慈俭雍穆仪于内外临终犹戒其子善事其父治丧勿用佛老呜呼可谓贤矣子男二若水复心皆贤而文复心上四书图説将与秩以父老引年以本郡儒学教授致仕时年六十孙男二暹逊女二长适顾某曽孙男若干人女若干人铭曰
　　为孝女为贤妇为慈母而早死使存也始与夫子偕八十有四而死也二十有六年吁其天乎
　　邠州大开元寺喜和尚塔铭
　　皇庆二年秋八月十有八日邠州大开元寺圎融洪辨大师右脇累足而化光发屋外年五十三僧腊三十五荼毗舎利涌出葬东冈明年夏六月其徒行秀为状愿铭塔石师名法喜王姓邠之新平人父选母七歳随亲入佛庐即乐而忘返稍长愿从浮屠学当州洪福寺讲主性公法行髙峻遂从受戒具十八游大梁事孝严温公温公门徒千数师出其右居五嵗竟代温主讲席已而去之五防山入闗道益着所至升座讲説人见有异气熊熊绕身归者日众又慨然叹曰佛法非不传非秘不尊诣京师谒大金刚上师胆八一见授以秘乘成宗即位赐号圎融洪辨大师主当州洪福寺明年改平江双塔寺讲主一夕梦异人告曰寺将有刼难师宜急去因北还寺果没于海涛被防居开元而开元与双塔皆頽圮乆师至輙大其栋宇广其延纳自施大藏经一藏于开元双塔虽沦废而开元至今頼之度弟子三千而行秀居首嗣法五十而可宗居最惟师夙悟真乘生应法运显秘并行而弗悖功徳兼隆而弗居非混洽洪融独见特立者能若是哉铭曰
　　佛以时出法由运兴惟兹喜公兆自七龄洪福发藻孝严避锋杖锡五防振衣闗中白毫出顶缁衣云从爰来京师秘宻是宗三承景命往主刹昔无完墉今若贝阙神人啓梦我道斯皇林林学徒惟师是望云何长往秋月丽天师来无期同法永延
　　吴君载墓志铭
　　始余与金溪吴氏仲季事族祖徽庵先生于临汝精舍意相得驩甚至元丙子以来余日有事于四方率数嵗乃一集集率一二日去余悲之然犹冀其相见之未艾也大徳五年圣可死余铭之九年时可死余铭之余始痛其离阔之无穷期矣今时可之嗣垕子又死焉其仲弟应子亦又以铭累余呜呼以时可为父而丧其冡嫡以圣可为季父而殒其犹子以应子为弟而哭其长兄岂天故短其命欲余铭耶何铭之忍也垕子字君载其学有家传复从冯得一先生受诗益邃于理治内制外执经行咸协于中余数与语芥利禄泯臧否遐瞰髙蹈泊然独立有隠君子之风柰何啬于天而不得中寿以死余惧天下之为善者自怠为恶者之日侵也然死生命也君载之心固在此而不在彼也余独悲与君再世相知而遽尔也则亦已矣焉耳时可讳徳溥宋登仕郎圣可讳可孙宋进士及第尉瑞之新昌入国朝为建昌路儒学教授讳尧仁讳士亨者君之曽大父大父也三世皆为名儒配曰葛氏先卒继俞氏子男二斗孙娄孙女二长适邓承先次适上官瑜孙男二増坤女四以皇庆二年九月某日卒年五十二以明年某月日葬延福乡福林原铭曰
　　生不并世兮余孰与之相从相从而不我知兮孰戚欣于厥中十年而三铭其人兮得不为之哀恫邈缅缅兮前者不可作而后者不可穷
　　周仲芳墓志铭
　　周氏出姫姓有居抚之金溪者为儒家且五百年藤州守衮七世孙曰桂芳字仲芳种学绩文好仁急义蚤有名郡邑间余家相距三舍而未之识人谓仲芳曽大父监建寕府都作院冕大父监江州湖口镇公仪父登仕郎耑子三世皆非通其腾踔惊奋扬英飞烈焜霍千载者必在仲芳已而仲芳持家乱离息影太平树果植花弹琴咏诗消揺防羊以乐其志以善其身以裕其子孙而已人又幸曰夫有徳者必寿仲芳尝侍父疾五年衣不解带保乡民数千垂絶之命于阽危睚眦之间可谓有徳矣竟以皇庆二年十有一月十八日年六十一而卒嗟乎所谓天者诚不可知矣然视世之颠暝贵冨恣睢形势身死名防者不既多乎此固仲芳之志也将以某年月日葬某乡某原其孤以状介其友至京师乞铭余闻仲芳之为亦可谓乡里之贤者也乃叙而铭之仲芳娶余氏先卒男四徳厚镇江路官医提领徳谦为从弟后徳懋早世楫方力学女一适鹭洲书院山长邓观国孙男女若干人铭曰
　　为学不显其道为徳不食其报閟青山兮终老青山峩峩吁其柰何
　　故同知处州路緫管府事袁府君神道碑铭
　　世祖即位二十有七年某被防求贤江南时四明袁君以永嘉之命居里以应诏不起后数年与君之子桷同与史事相知状君平生请为墓道碑文乌乎君讳洪字季源袁氏之先毂宋嘉祐中为开封进士苏文忠公守杭为通判终处州守赠光禄大夫其宗慤亦举进士为祥符丞因家祥符祥符生赠少保谓少保生赠太保靖康乱从青州军还四明太保生赠太师卫国公升尝摄治大狱连千余人悉焚其牍太师生同知枢宻院事资政殿大学士银青光禄大夫奉化郡开国公致仕赠太师越国公韶越公防学于族父正献公燮嘉泰中与正献公俱坐道学废后继为侍从尹京十年居政府号称能臣生中散大夫严州守似道贤如其父君其仲子也曽祖妣太恭人杨氏赠齐国夫人祖妣吉国太夫人陈氏赠周国夫人妣恭人王氏赠令人君七歳通诗书春秋十七以泽监镇江大军仓京尹马枢宻光祖辟为佐以敏逹闻礼部李尚书伯王中书刘舍人震孙皆以治剧才荐改佐两浙转运幕转运使胡太阿僻君数谢病去不许度宗闻其名用为太社令宰相贾似道不乐四明人君与同郡为侍从执政守倅者六十余人皆被废日相从讲学口不挂时事贾后悔起奉华州云防祠禄咸淳九年通判建康明年冬国事日蹙大帅赵溍委以府事出督江上兵城中大骇夜纵火剽掠相率出郭去君宻捕斩首乱数人乃安诸将益桀骜日以语侵君且请较射君出私帑具赏与射君先发三矢三中众惊服溍遁诸将释兵归又闻贾平章兵败保扬州淮西緫领费伯恭遁入海乃防服诣行在所授浙西安抚司主管机冝文字改松江制置司参议官不拜而归明年天兵下临安至元十五年入觐召见授朝列大夫同知邵武路緫管府事二十年改温州并以疾辞大德二年改处州命下而卒二月十有八日也年五十四葬鄞县桃源乡慈溪之原君早从王鑐先生学戒以躬行守而弗失父事兄賔州浚一物不私有严州遗泽二以譲兄子马公尝命徴责旁县不受令潜说友为转运檄督寕国绢十六万匹曰此绢自嘉熈以来名存实亡莫若止取景定至今年逋且昔者尝以不能谢马公矣潜恐蠲数伙亟命他吏卒如公言至建康虑囚句容治伪造楮币者纵连坐二百余人宋之亡诸无頼往往以小睚眦构防衣冠之士陈叅议允平者在防中帅府命招讨王世强捕治君儒服入白且语帅曰新附之民人情未安不絶告讦罗织之祸非所以示绥懐也帅悟释允平自是叱去上变者君还自建康即去声色谢荣利延师教子盛馔乐賔客人有不能防葬昏嫁者出财以相之有疾为药以救之有过委曲覆防之不及中寿而卒识者惜之唯君承七叶之盛贯六籍之蕴际兴亡之防进不阿以茍容退不矫以自洁安时委运以明哲终岂不谓善人哉予昔不能力荐之天子今乃得宣遗羙托金石故乐为之辞君娶史氏宋太师丞相越忠定王浩之曽孙资政殿学士赠太傅忠宣公弥坚之孙直敷文阁荆湖转运副使賔之之女有淑徳再娶杨氏五世居太学父曰应翔太平州判官子一桷也翰林待制文林郎兼国史院编脩官夫人出女三长适宋丞相史荘肃公嵩之之孙似伯次适工部尚书余天任之孙昌期次适资政殿大学士史岩之之孙益伯孙男三章早世瓘珖俱力学女四长适同知余姚州事赵孟贯余在室铭曰昔在宋世有赫袁氏宋禄有终袁氏罔替优优处州濯濯厥闻太守之子枢宻之孙惟君之生遭世多艰任运而行益光厥先末承休恵三辞郡贰命虽不犹义则弗匮有子郁郁有孙奕奕有之似之维民之则
　　掲应强妻何氏墓志铭
　　丰城处士掲君应强没之十二年配孺人何氏卒子倧羙哭防絶语其诸弟史舘编脩傒斯曰吾不徳祸及吾母吾向者以汝获识翰林程公公天下士也辱铭吾母吾死且瞑目然今我不可以见汝其为死请公仁人必不我拒若然则汝亦与有荣耀焉傒斯以状采请孺人讳妙静世为丰城人宋礼部延世之曽孙性勤俭好诗礼景定甲子归于处士遭罹多艰不失妇道处士既没抚诸孙尽其爱晚好佛老氏盖贤妇也处士字子常祖大成父三畏皆以徳自好叔父三京尝为贵州鬰林令有声处士文行脩明为乡里所师其居多竹人称之曰森玊先生孺人以宋寳祐庚戌三月三日生以延祐元年八月二十九日卒子一倧羙多材赡智好吟诗至大中求祖之所自出至于南海帅府檄为潮阳掾已而弃归葢足世其家者孙男三壬午生申金璧女三洪智早世来崇许适徐引儿为从兄瓘之婿范清女以明年某月日葬于某乡某原铭曰
　　妇人之徳不出于阈非其子之贤曷以示无极
　　许防先墓碣
　　延祐二年春三月七日天子始防进士廷对者五十有六人国子生盱江许晋孙与焉授将仕郎南城丞廼辑大父处士君善行来拜曰晋孙不肖幸尘末第归拜二亲而吾祖不及见矣惟吾祖之墓未有所表著者敢请君讳开字防先其先汴人宋南渡始宅盱曽大父晦之大父昌宋团练使父通宋进义校尉君防孤刻志勇自立身长七尺能蹶张挽强晚好易明歴数善相人论祸福如辨白黒诸贵势大人多礼致之有名江湖间至元中诏徴江东谢枋得过盱相见传舍中与语一日夜执手不忍别居乡尤以孝友称年近九十犹能日书细字数百坐语至夜分乃寐大徳九年六月九日无疾而卒年八十有九三日而敛貌如生延祐改元冬十有一月庚申葬南城太平乡金塘之原配赵氏与君同年生先二年卒子男二炎明时霖好老氏学女一柔嘉适徐孙男三晋孙益孙鼎孙女二端婉皆适徐铭曰
　　天之苍苍吾可厯乎物之茫茫吾可极乎前之积后之昌非人之则乎











　　雪楼集卷二十
　　饮定四库全书
　　雪楼集卷二十一　　　　元　程文海　撰碑铭
　　资徳大夫湖广等处行中书省右丞燕公神道碑铭
　　公讳公楠字国材姓燕氏其先自幽蓟徙青徙曹至宋礼部侍郎龙图阁学士赠太尉肃居汴之考城太尉生虞部郎中处厚虞部之孙玫随髙宗南迁居匡庐之下其曽孙森以学行为朱文公所知有子曰燮通判永州永州生岳州搉茶分司堂配雷氏梦五色巨翼入帏生公十嵗能属文居父丧庐墓三年再与计偕不第后以连帅辟五迁至赣州通判至元十三年皇有江南帅府授同知本州事明年下广南有功授同知吉州路緫管府事二十二年夏召至上都奏对称防赐名赛音曩嘉岱命参大政辞乞补外佥江浙行中书省事俄移江淮置尚书省复佥江淮行尚书省事在江浙时尝请置两淮屯田二十五年用前请以为行大司农领八道农营田司按行郡县兴利举弊劾江西营田使沙布迪音贪横罢之又明年拜江淮行中书省参知政事时僧格新败螙政未去民不堪命赴阙极陈请更张以固国本上恱防欲易政府大臣以问公公荐巴延特尔格布呼宻舎哩克哷济苏史弼徐琰赵琪陈天祥防十余人又问孰可为首相对曰天下人望所属莫若安图问其次曰巴延可又问其次曰旺扎勒可明日拜旺扎勒为丞相以公及布呼宻为平章政事公固辞改江浙行省参知政事赐弓刀及卫士十人三十年复为大司农得干没公私田为顷六万九千八百六十二嵗出粟为斛十五万一千一百有竒楮币为贯二千六百帛为匹千五百麻丝为斤二千七百元贞元年进河南行省右丞首正塩法大徳三年迁湖广五年夏徴入朝明年正月四日薨于京师传舍年六十二中书致祭有司具仪卫遣官乘驲防丧南归某月某日祔葬江州徳安县乌石山先茔延祐改元夏子琦以萍乡知州秩满赴调京师以状来请曰不幸先公弃诸孤十有三年矣而神道之文未之有也知先公莫若先生敢请唯公以通材赡智识时审变简知世祖起自覊旅致位疑丞虽乆寄藩维无嵗不召而公于当世之务奋然以为己任大者陛陈小者驿闻未尝不称善可谓千载一时者矣最公前后条上时政凡百数十事在至元间多言屯田塩法赋役便宜往往着为律令在元贞以后皆立国之规树化之本当时虽不尽用今多踵而行之若公沮桑哥欲罢廉访司之谋免崔中丞于谴料刘深征西南夷必挑变取败深竟诛死及语平章刘国杰必先积粮思播顺元然后进兵不从卒残湖南北数千万转饷之民倭人入市庆元有司不能用公前后待之之道而利其货寳劫之以兵反被杀略烧焚之祸沅州唐运判豪横夺民田武昌县尹刘杀主簿诬系其妻子悉正其罪淮东西饥秦赈粟三十五万斛湖南北饥亦然且先赈而后闻然皆人所易能至于世祖数欲置公左右輙以疎逺辞一荐完泽天下享和平清静之乐余十五年此则人之所难也公每谓余曰可与慷慨论天下事惟君与仆耳然余固陋退怯无毫髪补益而叨禄窃位遂四十年今又铭公墓道略不辞譲虽曰知己独不愧于公乎公娶某氏子六璋某路緫管府判官某龙兴路新建县尹琦新抚州路緫管府判官某某某孙男女若干人有五峯集十五卷藏于家铭曰
　　召公翼周厥土惟燕运迈代徂氏族以绵维沂暨汴太尉攸经四世而南匡庐载寕人歌舜风家秉周礼百五十祀而公以起惟帝世祖有此万国孰土尔疆而逖尔徳惟公之来允国之材惟公之思允国之基帝曰弼余惟公正直公曰臣愚愿守方伯入贰南省再宅大农人诵公贤孰知公功孰相孰卿惟公明之孰赋孰役惟公平之公胡不留公胡遽归生守外藩没寄京师峩峩匡庐下有彭蠡彭蠡茫茫公在蒿里念公平生无复晤语匪惟公铭思我世祖
　　故河东山西道宣慰副使吴君墓碑
　　大同吴侯卒之明年昭文馆大学士雪庵大宗师来谓余曰伐木废阙朋友道丧乆矣吾虽学隠枯禅迹寄浮云而于纲常之懿弗敢坠也故人吴侯尚徳好义奄于西土今不幸死矣吾痛之深念所以报既往贻方来者未之有得也庶防墓石之有刻乎敢介其孤以请余尝读集贤大学士郭君松年所撰五福堂记述其乡人号侯曰五福翁而昭文为扁其堂及观延安尹单师中所赋饥乌謡翰林集贤诸君所为歌诗羙侯赈荒之事知侯长者重以昭文之信义诚足以激頽俗振靡行乃不譲而载之辞按侯名诚字某世为湟夏大姓父徳融善鍜有巧思宪宗时用为诸路银匠提举中统世祖召治器尚方复其家先是嵗丁巳侯被防造征南弩于太原起家为太原路逺仓粮提举监支纳至元七年夏大司徒阿尔尼格言于昭睿顺圣皇后防建镇国仁王寺授诸物库提领转大都路诸物库使録建寺劳陞同知大都人匠緫管府事迁奉训大夫西京路緫管府治中改泉府少卿进朝列大夫河东山西道宣慰副使未防引年罢事婆娑邑里延祐元年八月八日己丑卒年八十六越五日癸巳葬大同县孙贤堡西南原之先茔送者逾万人谦抑和厚不事表暴居乡称其孝友在官号为亷慎而未尝以为能尤善理财家累千金然一用以为施与每嵗丰储粟数千斛饥则不易价而散之其穷民之无告者輙以与之昭文建大同寺佛殿资之若干缗临终犹以二万五千缗分贫疾饿者其余释老之施不可胜纪而未尝以为徳构堂宅西北隅以奉诸佛荘严妙丽藻镂飞动旁庋华严法华报恩金光明心地观五大部经朝夕朔望讽诵膜拜如空山老释而未尝以为善悬车告老日与髙人逹士或焚香瀹茗或烹羊酒谈防终日而未尝以为逹年八十余聪明康强如五六十者嵗时伏腊斑衣翠袂奉觞上寿充庭溢目里闾之所叹羡四方之所诵説而未尝以为为善之报呜呼岂非所谓长者耶观世之人廪升斗之粟懐数金之资即慢言骜色髙视阔步滛酗放荡如莫加于己者视此可不少愧矣乎予于侯诚有感矣侯先娶孙氏生子三男曰仲杰景运仓使曰仲英女嫁李深再娶曹氏生子四男曰仲仁仲义仲礼女嫁毛文举他姫子一仲实孙男十五人仲杰之子四端济布伯竒特穆尔博诺仲英之子一善孙仲仁之子一诺尔仲义之子三三寳努僧家努庆孙仲礼之子三寿孙添孙祐孙仲实之子三定孙买孙喜孙曽孙男一重孙端济布子也侯同母弟三人曰用武畧将军大寜路川州知州曰贵曰寳忠翊校尉巩昌路便宜緫帅府同知陇州事用有四子男二曰竒尔台布哈锡喇布哈女二贵有二子曰仲智仲信孙男曰沙卜珠女一寳有一子曰伯竒特穆尔孙男二巴勒桑桑齐余叙侯之子孙遂及其弟者所以广孝悌昭忠厚也其亦侯之志与铭曰
　　唯天生物浩浩无涯或衰而盛或盛而衰孰谓无涯其实易知盛罔不厚衰罔不亏观侯之身其先可识观侯之后唯侯之积后方无穷理亦不息欲永弗替莫若为徳罔浚弗深罔固弗殖于千百世监于兹石
　　奉圣州法云寺柔和尚塔铭
　　佛法之行其来逺矣至皇元而益盛山林空寂之士一旦乘时际运左右人主倾动王侯奔走天下生被宠没享荣名者不知其防教通理大师则不然渊然其若虚退然其若藏萧条静深无所愿乎其外至于诱引慈济则孳孳搰搰如抱漏瓮沃焦釡得其法者莫不饱满慰喜若涉万里而还其家师之道其不可及矣乎故师之生也七歳事永安寺广行大师能黙诵金刚楞严诸经二十悟华严奥防二十八受法广严寺传戒大师乃去滋味絶华好日课金光明经一部礼佛百拜深惟静念孤征独诣道益闳以肆宪宗闻其名号曰教通理大师命主清凉大防于防山释教都緫统寳集坛主秀公慕其徳聘摄华严讲席于京师又传菩萨三聚净戒于佛子山及蔚罗黄楼诸刹自是日与所度弟子定慧和纯顺遇防七人嗣法弟子扶宗教大师行育防二十余人讲演秘乘敷析本统昭掲天下俾有知觉皆造佛地歴四十年弗懈益勤尔后若金河之英楼防之清五华之聦咸化之明黄梅之剖开宿昱义温朗徳之徒皆能追踪先进腾英海内为一时龙象则师之不可及可知已师尝闻法寺大藏经板之阙勒而补之极挍雠之善悯永安寺之废撤而新之穷土木之防病徳兴河南二桥之圯更而甃之尽柱石之固且师之于身也防食饮水而饭僧万余収声防视而问法千数则师之不可及又可知已呜呼其人不可作矣夫师讳善柔董姓徳兴之永兴人父讳毓母房氏皆好善师歴住持奉圣州水西法云二寺以至元六年正月三日化于法云之北堂寿七十有二僧腊三十有八塔在寺傍后四十七年定慧请载其行因镌之兹碑铭曰
　　人皆有有不能无有人皆无无不能有无我思柔公其道惟一所触皆空空罔不实寒泉在沼明月在天寒泉照月月照寒泉又如明镜物来鉴之妍者谁妍媸者谁媸惟师之道亦复如是惟师之志普度一切呜呼柔公廓落洪融生非其始死岂其终其徒孔多其道孔赫师如可作监此石
　　廖隠君墓志铭
　　临江廖氏自五季之乱有讳凝者仕周为连州刺史马氏据湖南弃官隐衡山复徙临江新喻之黄原其曽孙克顺仕宋为殿中丞赠虞部郎中郎中生礼部侍郎赠工部尚书鼎臣尚书生大理寺丞询大理第四子曰谦始居今邑之槐江先是一日至江上乐其风土折槐一枝倒植其地曰后三年我当复至槐若生吾必家焉已而果生遂徙居之故号其里曰槐江其九世孙讳应瑞字祥国是为隐君君始冠产紫芝三茎于庭其僮仆不之识也掇而去之輙复生其父以为祥乃以命名君长身羙须髯善辞令见者皆乐与交少从胡观道丁守亷受戴氏礼寒暑不释卷崇孝敬敦信义虑必周乎物动必由乎礼如其义委之千金不爱焉非其人一言一笑不可得歳积粟数万斛不以丰凶贰其价不以出入易其量事上遇下必主于诚训敕子弟必本于学故跞患难而不跲处逸乐而不渝孝养三十余年无违志人皆谓君得施其学于政讵可量哉君中歳以来益放情丘壑亭累榭莳花蓺竹窅然冥然若无与于世者元贞三年正月二日竟无疾而卒年五十有五葬里之银城山至大三年十月三日改兆袁州宜春县温汤之原延祐二年二月其子瓉来京师介其里人欧阳应丙乞铭君之曽大父讳嗣冨大父讳柟事荆湖诸连帅有声父伯云长沙赵葵镇淮右辟安陆尉君之配钟氏继张氏皆有贤行子男六长璵播州路平溪上塘长官次璜太平路万成州判官次琪两浙钱清塲塩司管勾次瓉次珙播州儒学正次震为族人后女一适周防孙男四志宏志一道宏鳯孙女五曽孙男一孟孙女一嗟夫以君之才之学何施不可而以隐沦终然年不满六十及见诸子皆骎骎宦途诸孙曽皆向学夫焉有所憾哉铭曰孰不为学兮学之丰孰不为德兮徳之隆不逺其施兮谁所穷朂尔后兮休罔终
　　诸路头陀教门都提防诚公塔铭
　　头陀为学佛者众行之本自迎叶啓教弥勒受托得其道必离贪逺痴少欲知足守十二行錬磨三境精进坚固卓然出于世者故曰若有苦行人我法即存若无我法即不存然行愈坚而传愈寡矣迨于我朝廼有广化诚公懐贞抱朴髫龀慕道不伤生不茹荤年十四从清凉寺头陀师翟公受五戒六斋之法为在家弟子十六父母命之娶不娶诱之以计不变诎之以威又不变从而迯之外家父追及之又迯之公林栖禅院从提防尘公剪髪出家又追及之终不变十九入京祀七代宗师受大戒从迁曲河院宋师没始主尘公之常乐院至元十四年为大都路禅録二十四年主九代宗师之清安寺明年得隙地都之灵椿里构兰若曰广化而师之行益固道益髙十一代宗师授以金字戒本大徳元年夏天子降玺书赐号静照妙行大禅师诸路头陀敎门都提防师自授道至入灭四十九年弊衣蔬食受经诵戒持诸部咒仡仡朝夕未尝以寒暑废于其教可谓无愧矣若乃神诡变幻至人所不道然史氏称澄什之流多惊耳悸目之事载而不废岂无取焉若师平居昼之所止常有异气入室结如善财像夜之所息则有白光洞胸经时不散尝有羣雀集项如立朽株都人邹氏女累年为魑魅所凭以念珠拂之立止十代宗师遣其徒李纯軰四人之江南逾年不返师一日坐见李至因问其介及宗教事有顷李果至又一日见许善友者从保定来言寂照师没已而许果来若此甚众尝有盗入室戒勿捕或横逆相加置弗校非其道圎满清浄真实无上者欤大徳九年秋九月十五日手书发菩提心论金字戒本授弟子法云付以宗门事曰吾将逝矣越三日召云防侍焚香易服口诵如来者三右脇累足而化寿六十五茶毗得五色舍利三十有二将封平章政事通政院使多年尚书右丞同知太常礼仪院事达音达实奉皇太子教塔于清安寺旁延祐二年夏四月昭文馆大学士雪庵大宗师介其徒法云请铭谨按师姓杨氏缙山人讳志诚初从七代宗师请名问何志曰诚而已遂以命之自号寂庵父讳林以勇材仕金守居庸闗太祖南伐以其众降命为都元帅母房氏生子二师为长师既为浮屠氏弟子五人法云法聦法麟法性法智云累被锡命为大都路头陀教禅録今住持清安云铭曰我闻头陀众行之首或云杜多华言抖擞何以衣之弊袖粪埽何以饫之羮藜饭糗塜间树下予戸予牖行之孔艰学之弥少于粲静照旧自童防超陵真觉摆落尘垢动如神行止若木朽瞻迦叶前忽弥勒后精进勇猛具足成就如何长往如夜弗昼师行罔加师徳罔究非死非生与天地乆
　　故平阳路提举学校官陈先生墓碑
　　近代名臣之后有世秉纯白恪勤先训绵数百而弗坠者惟河东陈氏乎陈氏自宋太常少卿累赠金紫光禄大夫刑部尚书太子太保讳希亮起巴蜀以忠正刚直防大名嘉祐中七世至平阳提学公不少贬方是时中原袵兵且百余嵗师道乆废我元建国覃懐许文正公衡进而师于上保定刘徴君因退而师于下名贤遗老并列周行而公亦起为河东儒师学者始有所向方矣公讳庾字子京其先眉之青神人自太保居洛太保之孙慈州士曹挥迁临晋士曹之孙少中大夫国子监丞克基复徙猗顿公官平阳又家焉遂为河东人曽祖讳灏赠儒林郎祖即克基考讳仲谦昭勇大将军三白规措使骁骑尉颍川郡伯公少与赵定刘绘张澄同学号为四秀又与兄河东两路宣慰司参议赓弟东平劝农使膺齐名号为三鳯随亲宦青州崇庆壬申四方兵起携家还猗顿河东破乃西涉河客华隂二载河东平出闗居洛西十余嵗贞祐丙子兵大入转徙无常兴定庚辰隠卢氏山中元光正大再与贡再试春官不利去省亲于陕丁父艰九移解梁复有母之忧服除辟聘交至乃应平阳髙雄飞之招署郡教授日与髙第弟子源李兟之徒讲习问辩来学日众防中书令耶律铸奏置经籍所平阳命公校雠领所事世祖徴至六盘山与语大恱中统初以宣抚张徳辉荐授平阳路提举学校官进徳义树教化勉学戒惰风俗为之一变明年年六十八卒呜乎惟公之学沉潜贯穿先行后言其事亲也旦暮必盛服与兄弟妇姒序拜堂下问起居受训敕然后退居洛西日每佳辰令节具琴尊约亲友奉昭勇公升篮舆登女几山歴白马乌喙诸峯上龙门临八节滩徘徊嵩少访裴司空邵先生遗迹然后归及遭乱离父母继没犹执丧尽礼至兵冦相戒无犯其境其与人交必尽其道陵川刘昻霄太原元好问河中李献卿洛阳李微奉天杨奂虞乡麻革济南杜仁杰曹南商挺诸贤咸相友善而仁杰豪宕滑稽善骂独与公莫逆每谒升堂拜母或揖丘嫂索酒与客饮终始无戯言吏部尚书贾损之尝称为端雅君子早居汴翰林学士赵秉文杨云翼参知政事杨慥监察御史雷渊刘祖谦争相荐引莫能屈太原李汾者负材使气一日防相国寺语侵公公正色曰汉有董贾唐有韩栁宋有欧苏皆能上为国家重下为儒林表我軰幸遭盛明不能以道义相尚追踪前軰徒以文墨小技陵人将安用之李沮而退坐客大服故其教人也一本诸道徳仁义或问政曰以礼曰何谓礼曰临事以敬律身以义用人惟贤养民惟惠体风俗而施敎察过失而立防行之以寛柔简易之道辅之以中正裁制之宜谨之以进退赏罚之节故曰有礼政事得其施无礼政事失其施也或问政之大者曰政莫大于守法爱民任亷去奸曰刑可用乎曰恳恳用刑不如行恩孶孳求奸未若礼贤且民不见徳惟刑是闻公之政殆矣或问寡过曰行不归义皆过也反求诸义其庶乎问寡欲曰无过则欲自寡临终手书为学之要凡九篇以遗子孙公尝有马病腰医小愈或欲售之公不肯曰安用误人为后乡里见人憸薄輙曰君是不鬻马陈先生耶尝暮归得金钗玉珰道旁求主名三日不得潜瘗其所过乐安误碎逆旅主人器偿不受宻缄白金卧所而去及还主人曰是封银偿我者邻里传闻聚观叹息平居见贫乏不能自存孤孑不能昏嫁者必资给之一日语兄赓曰吾闻财多害身今丧乱若此而吾廪有余粟藏有余布不散不止与为他人守孰若分诸邻里郷党乎兄大喜立散之公之制行又如此人皆谓有太保之风信夫呜呼岂性当世之师百世之师也其所著书有经史要论三十卷三代治本五卷唐编年二十卷澹轩文集三十卷方为春秋解未成防卒娶王氏某州节度副使栋之女再娶杨氏卢氏令起之妺子男二元义解塩司判官元忠以学行闻孙男二造早世观今翰林脩撰同知制诰兼国史院编脩官为学有家法女一适麻怀祖曽孙男二仁寿同祖仁寿为参议后女一公以中统二年秋八月六日卒以至元二十有五年秋七月二十有五日归葬临晋北原疑山先茔以杨夫人祔延祐二年春二月观以予相知翰林乆请文刻墓铭曰
　　陈基姚虞爰啓于眉太保振迹廼邦畿拥旄秉钧世济弗隳聨辉竹帛坚贞并持蔼蔼平阳古学是师刚简易直孝友具宜河水之东洛水之西余风可想遗教足稽懐哉诸老邈矣当时五十五年追载此碑孝孙之思邦人之贻
　　故河东两路宣慰司防议陈公墓碑
　　防议陈公讳赓字子飏退居之十年至元十一年正月六日卒年八十五后十有五年秋七月二十有五日葬河中府疑山先茔以夫人张氏祔延祐二年夏从孙翰林脩撰观请为墓道文谨次其槩如左公之先唐广明中有讳琼者避黄巢乱自京兆万年举家入蜀居眉青神四传至宋太常少卿赠太子太保希亮与从子太子中允庸职方贠外郎知蜀州谕同登天圣五年进士第邑令张逸表其闾曰三俊世号三俊陈氏太保迁洛又四传至与义遂防大政为渡江名臣太保长嫡曰京东转运使忱京东生慈州士曹挥居临晋慈州生儒林郎灏儒林生金国子监丞克基居猗顿监丞生耀州三白渠规措使颍川郡伯仲谦颍川之子五人公为长与长弟平阳提举庾季弟东平劝农使膺齐名太原元好问号为三鳯故乂号三鳯陈氏公风仪秀整器量闳大言论必本于理喜怒不形于色时称长者公之仕在金以父泽起家监蓝田子午酒改陕塩塲管勾入国朝用解梁仪緫帅荐为帅府经歴辟解塩司判官张徳辉宣抚河东张仲一建行省皆署防议又以行省言授河东两路宣慰司防议金正大初偕弟庾入汴丞相髙汝砺専恣不道即伏阙上封事乞斩以谢天下不报又为书责諌议大夫陈规不早諌规入极言不听公长叹而去汝砺竟恚死歴事四大幕一摄宣抚事皆能推诚尽礼以事其上正身脩徳以化于下故奸宄屏息谤讟不兴而政以行方朝廷用兵西北日不暇给责平阳太原各输粟万斛公请出塩劵募民入粟民欢趋之顷之谢疾归解与沙门道优軰游每夏五入王官谷歴白石万固俯西岩寻吕纯阳故居登五老峯至秋乃还嵗以为常无少间金崇庆中河南乱奉二亲窜华隂还买田洛西治生产日置酒速客登山临水以乐其亲凡十余年正大中避乱于陕居颍川公丧哀毁柴立时防盗四起所向汹汹乃奉母间行入卢氏山中数与盗遇盗輙指善道使去竟免于难弟膺之防张夫人实乳哺之稍长随兄庾迁平阳及从军山东有子元凯未龀公复载至解教育之遂为名大夫居家戒子弟必以孝弟忠信遇乡党无少长必以和而不违于礼或步至其家相劳苦人人自以为亲已人有所缓急倾囊倒廪救之不爱也有所忿争不之邑而之公一言感动往往自谢去或愧悔终身壬辰之乱有沈千戸者捍公一门后百计求之不可得每嵗时率弟侄设位而祭之故公没之后闻道公姓名者必以手加额唏嘘不自胜公之学闳肆演迤以力行为本不棘棘章句不矜矜自道其为文雄健雅防务极其意有黙轩集二十卷坞西漫録十二卷嵩隠谈露五卷弊帚集十卷尤工行草书得笔外意公之游在洛西则贾某损之赵某庆之麻某平甫刘某光甫薛继先曼卿辛愿敬之赵元宜之和某献之在汴则赵秉文周臣杨慥叔玉麻九畴知防雷渊希顔李汾长源北渡则元好问裕之李献卿钦止杨奂焕然杨道叔能赵着光甫之属此其尤贤者呜呼士之生也徳岂不足尚耶才岂不足贵耶学岂不足明文岂不足工耶贤而不达自古已然逄而不然又乌足贤若公之神可与元气游名可与天地终又何乖逄之足计哉公之夫人张氏徳足以配君子先七年卒二子皆夭死从孙述为后又死今以观之子仁寿奉公祀三女长适金防知政事同华莭度使李仲脩之侄次适王次适冯皆大姓铭曰嗟嗟陈公河岳之英遭时多艰嵗靡遑寕扶老携防日与忧并洛西十年乃东入京京途悠悠谁秉国程昌言罔知有弗速倾薄言还归爰属皇明既佐戎幕亦抚鳏眷言頋之日月斯征孔子戒得老氏知足皎然羙人在彼空谷缅懐万端藏之一束惟仁吾居惟义吾毂惟孝惟弟吾帛吾粟贤必大用公独吝之众人愠之公独信之贤必有后公独靳之众人愤之公独顺之防防诸孙于以之春秋祭祀永言慎之
</div>
    <div class="pagination">
<a href="雪楼集_page12.html">上一页</a><span>...</span><a href="雪楼集_page8.html">8</a><a href="雪楼集_page9.html">9</a><a href="雪楼集_page10.html">10</a><a href="雪楼集_page11.html">11</a><a href="雪楼集_page12.html">12</a><span class="current-page">13</span><a href="雪楼集_page14.html">14</a><a href="雪楼集_page15.html">15</a><a href="雪楼集_page16.html">16</a><a href="雪楼集_page17.html">17</a><a href="雪楼集_page18.html">18</a><span>...</span><a href="雪楼集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
