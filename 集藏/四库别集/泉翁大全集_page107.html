<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 107 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 107 页/共 256 页</h1>
    <div class="content">　　泉翁大全卷之六十 
　　
　　文集 
　　
　　门人江都沈珠等校刊 
　　
　　墓志铭 
　　
　　明故尚宝司尚宝赠承德郎颐庵丘君墓志铭 
　　
　　甘泉子曰：小医医人，大医医国，故曰：「医有德於人者，必有后。」易曰：「积善之家，必有余庆。」故小不积，不足以成大；善不积，不足以余庆；故小医之积，大医之致也。吾观於文庄丘公之训，其斯之谓乎！文庄公抚其孙之顶而器之曰：「自吾祖训科府君，仁爱济物，义及枯骨，致吾幸有今日，而吾孙又若是可继先德，岂非世积所致乎！」由是观之，训科府君，其小医之积德乎！文庄调元燮理，经济困穷，以寿天下，其大医之积德乎！故公生敦，敦生。之生也，颖悟谨饬，其孝事继母韩，如事所生徐，憾不及事其父而思慕焉。髫龄承重文庄之丧，扶柩南归，哀毁襄事如礼，答士大夫之奠赙如成人。其廉藐於势利，足迹不掩於公府，仁以周恤其宗党乡里，智足以策符南蛇之寇乱，不及城府，义不可以去祖宗祠墓，遂以无事其介荫尚宝，而恬退者十有八年，以奉韩、徐二母之养，其积德累善，未及居官，年二十八以卒。如木之方渐拱把而扶疏，遽以摧折，不及参天而食其实。然而天靳其末，将以隆其本，则末之茂硕未艾也。今长子郊补尚宝之荫，次子庠生祁与其子姓，衮衮而生，其学业福基未涯，夫小医大医之庇远矣哉！君字孝甫，号颐庵，琼山西厢人，生成化丙午十月日，卒正德癸酉十月日，葬於滨涯之原，赠承德郎。配张氏，生二子，曰郊、曰祁，女一，适海卫指挥李重敷。甘泉子曰：「夫君子有此六德者，可与铭已！」铭曰：「夫医有生杀之权，吾以用之於调元，积庆以流其源，以委祉於子孙。其贤！其贤！六美咸臻。」壬辰八月初九日 
　　
　　明故桂坡安君墓碣铭 
　　
　　常之无锡人安裕州如山，初举进士，尝从甘泉子於金台，嘉靖甲午闰月十六日，丧其家君国民泰。既归奔，将以明年二月十日葬於胶山之新阡，遣其弟太学生如盘，介谈生一贯告墓碣之铭於甘泉子。甘泉子曰：「碣也者，碣也；墓碣也者，揭其大者於墓也。碣曷为大？志为大；曷志为大？揭仕者以事，揭隐者以志。若夫行实存乎表志，世系存乎家谱，则又奚揭焉？志曷为大？志其大者为大。」冢宰龙湾公贤之，曰：「安桂坡志存德义。」此其大矣乎！夫志奚揭矣？揭诸状，是故於其先意承志，居丧克礼，而知其善养孝亲之志；於其乐为义举，赒急死贫，馆谷士人，而知其济物之志；於其出粟赈饥，活及旁嫠，而知其恤难之志；於其捐助(昆)[毘]陵城，设策白茅港，而知其治事奉公之志；於其料事中机，而知其谋虑图揆之志；於其海寇作祸，献策中丞，画其直捣海涛之难，谋以渠魁诱执之易，克受银牌之锡，而知其戡乱御侮之志；於其新废祠於李忠定，辱贺兰於张中丞，而知其崇正嫉邪之志；於其攀银山，望天寿，跻岱宗，越龟绎，谒孔林，有北游记；於其泛大江，蹑匡庐，观瀑布，陟武当，有西游记；於其道荆溪，登龙池，涉震泽，穷天目，有南游记；於其至海上，渡钱塘，探禹穴，窥天台，历鴈荡，有东海奇观记，而知其四方之志。此八志者，足以揭人品之大都，以其所存以闻於乡，以裕於后昆矣。夫以桂坡之志，如彼其才识，顾其隐焉独与云山为伍，鹿豕同游耳。向使遭时向用，出其所抱负，其事业可量哉！其事业可量哉！蓄而不发，委祉於后昆，今裕州之治，得非继其志者欤？乃为揭於碣而铭之。桂坡配周氏，贤子七人，即如山、如盘，次庠生如石、次如景、次如冈、次如陵、次如某。考曰祚，妣司马氏。祖曰公俊，曾祖曰以恕，高祖曰茂。铭曰：匣也不可以语剑之用，箱也不可以语车之用。於发於硎，於乘於周行，后观厥生，此之碣铭。 
　　
　　明故处士龙筇何君墓志铭 
　　
　　蜀有何生承者，既葬其父龙筇君於龙筇，持罗佥宪玉之状来请曰：「不肖不能显扬吾考，然吾考素尊信夫子，必得夫子之铭以为显扬焉足矣。」甘泉子曰：「铭足以显扬哉！其本诸尔心，立尔身，行尔道，则显扬莫大焉！若夫取诸外者以为亲荣，乌足以荣诸？」何生九至九拜而不已，遂感其孝诚，志而铭之。龙筇君名寅，字惟敬，为南充世家。祖琛登景泰乙丑进士，英宗朝为台中史；父儒官贵阳，俱有声称。龙筇君少负奇志，??自将行谊，耻在人后。贵阳君以母老蹉於仕途，龙筇君曰：「孙，子也，祖母，母也；父官而忠，寅代而孝，不亦可乎！乃寅不逮事吾母樊，终天戚己，於吾祖母不致孝以慰勉吾父忠於其官，不亦可乎！」乃益悉心左右，养祖母亡或怠，贵阳君得有成绩。龙筇君业仕进，不偶即弃去，日肆力古传记，历东南诸山水之形胜，察天地万物之消息盈虚，深浸钜蓄为富，而大发於歌诗，佚宕瑰伟，摆去拘束，骎骎乎古名家风。大官贵人，忘其势分，为布衣交。弘治间，有命纂天下实录，顺庆张守以其境内属龙筇君，龙筇君不踰月以完志复守，守奇之，寻欲荐於朝，坚谢弗可。晚筑室龙筇，哦诗其间，课子为业，不累於俗，俗亦无所累。庚寅正月八日为龙筇君诞辰，诸子妇相率前为寿。寿毕，龙筇君冷然笑曰：「今年适数穷矣，其在夏乎！」越四月果疾，环其子若妇於前，畀之后事，凡附身附椁，必有遗命，曰：「必葬我龙筇山。」复从容自为挽章，落笔而殒，距生天顺辛巳，得年七十。配冯氏先卒，子男三人，长承祺，早世。仲即承，壬午举於乡，以龙筇命，尝从予问学观光馆。季承祖。女一人，归同邑冯恢。孙男二、孙女四。噫！龙筇君德修於身，行於家，孚於宗族乡党而淑其子孙，年七十而不替其守，好德以考终命，是可无憾已。铭曰：呜乎！惟敬龙筇，世卑卑於贵富，而戚戚於贫穷，而独蕴藉於中，裒乎其虚而若充，辟阳阖阴，浩乎其舂容，怀握瑾瑜，不替其终。隐隐高封，藏碧其隆。呜呼！惟敬龙筇，以为后德之崇。」甲午九月三十日 
　　
　　明唐府纪善进长史俸静庵周君墓碑铭 
　　
　　周子道通卒於唐府，归葬於宜兴，其子有征，以其执友黄门古庵毛先生之状来乞铭。古庵状曰：君讳冲，字道通，姓周氏，号静庵，常州宜兴人。曾祖士原，祖海，考钦，号慎斋，妣徐氏，生君於邑南舍。儿时不好弄，恒侍父兴寝不怠。稍长，从仲兄衢授尚书，补邑庠生。正德庚午，领应天乡荐。明年会试中乙榜，授江西万安训导，身率诸士白当道，建四门社学，萃子弟居业，而升其秀者於泮宫。旌孝子刘静，以惇风教；刻孝经则误、养正群书，以代口授。庚辰，用御史徐赞荐，铨授湖广应城县令，朔望则召耆老询利弊，门设二筩，署一曰疏通民情，一曰愿闻己过。立十家牌以弭盗贼，东建谢上蔡祠以风文学，西创常平仓以备赈恤。酌邑正之宜若乾条白巡抚秦公，公曰：「可以为永式矣！」俾榜堂左。刻遵道录、唐录、上蔡语录、心政启钥，颁训士民。嘉靖壬午，当道疏君耳疾，铨司改邵武教授。其教如万安加密焉，创联属会友，约以资进。修复乡贤游先生祭田，搜集遗书，付厥裔孙景寿。督学端峰邵公锐重之，与之论学及博约知行之说，益叹服。乙酉，进唐府纪善，屡以正学启王。寻上定志修学以防逸豫疏，又上修德裕后十二事，而明圣学、近正人二条尤切，王敬重之。乞移半禄养母，阅岁，念母老，假使符归省。越庚寅，藩府以檄来征，母命之曰：「唐藩恩不可忘也。」屡促行，黾勉复任。举会极约，作希颜日抄议，酌行横渠井田遗制，未遂而止。壬辰，王疏荐曰：「周冲心志通明，操持端谨。」诏加五品俸级，储长史缺。八月得疾，将瘳，闻母讣，号恸转亟，卒，实二十二日也，享年四十有七。王诔之曰：「天夺藩珍。」上下咸哀伤之。配赵氏有贤行，千里扶衬来归，哭临如礼。子一，有征。女四，孟适储官，仲许聘庠生尹志伊，叔未聘，季许聘江阴朱某。将以卒之又明年甲午十二月某日，窆某里新阡。君资禀纯明，心神凝静，始为学，铭其牖曰：「存心为为学之要，知耻为入道之机。」其志趣可知已。在庠，从颐山吴先生学。在万安，闻阳明王先生讲道於虔，亟往受业，闻求心致良知之说，以圣贤为必可学，以存天理去人欲为下手功夫。自应城之京，复受学於甘泉湛先生，闻随处体认天理之要。之邵武，授诸生以二先生之学，信从者众。尝遣门人米子荣辈质疑阳明，问答具传习录中。自唐府归省，复往见甘泉於南雍，益得圣学之实，语同志曰：「湛先生之体认天理，即王先生之致良知也。」因偕同门蒋子信集师说为新泉问辩录，暇则行乡射投壶礼，士皆敛衽推让。泾野吕子、东郭邹子为世通儒，咸相交往，称有淳雅气象。予辱道义切磋甚久，论辩知行、敬义、慎独之训甚悉。来书略云：「学以成身而已，其要只在慎独。博约知行皆慎独功夫内事目也。凡学须先有智识，然后力行以至之，则几矣。」又云：「来讲学须脚踏实地，敬义夹持，此为己规模大略。夫君子之学，终日终身，只此一事，盖理不外乎一中，即吾中正心是已。无事时戒惧，照管吾中正之心而常存；有事时亦只戒惧，凡事循吾中正之心而不杂；是谓敬义夹持。心外无理，理外无事，学者知不可须臾离，又何患脚踏不实乎？」时巡抚陈公延予与君主道达书院教事，辞避再三始就。揭白鹿洞规，而充广之士多兴起，又阐敬一箴为会极约。闻阳明丧，与同门黄子云淡仿先哲作师服议，以正学诲诸子弟有容辈，属望甚切。大率君之学，笃信二先生之道，复谕於诸同志，所谓知行合一、敬义夹持、体认天理，尤为切要。造诸平实，行履纯固，庶几高明矣。使天假之年，则优入道奥，丕显前谟，当大有所就，惜不及五十而卒。悲夫！甘泉子论曰：「昔钟期死，伯牙为之破琴；颜渊死，孔子以为天丧予。师友相知相遇之难，尚矣！予观毛黄门古庵先生所为状其亡友周纪善冲道通之行详焉！是故於游於阳明，订於新泉，知行博约，究其指归，知其学矣。於万安、邵武，联属会友，遵道之刻，唐录之编，知其教矣。尹於应城，设筩求言，立甲弥盗，知其政矣。新泉问辩，会极投壶，横渠井田，知其志矣！启王正学，定志修德，亲近正人，知其用矣！」甘泉子喟然叹曰：「昔孔子告哀公以颜回好学，不幸短命死矣，今也则亡。若吾道通者，四十七而死，世岂有如道通好学而短命者哉？人或以道通聋疾而易之，夫天下之不聋者，不知几万亿，而其心之不聪，老死不复有闻，乃真聋者也。若夫道通聋於耳，不聋於心，古有之者，徐仲车其人耳！」又曰：「道通昔在辛壬之岁，因其兄医士卫见予於金台而问学焉，予为祭酒於南都，道通又舍官归省，从於观光之馆，讲於新泉精舍，师友切磨於嘉会所。至今规条在石，予每视之恻然！道通不敢背其师而忘其言，然其真心听受以求实益，其异於死守门户以相訾而不悟者，远矣！至於体认天理，求大中不踰之矩，入自然之门，立的於勿忘勿助之间，今则已矣，安得起道通而与之究竟斯义哉？」因按状感慨而为之说，系之铭，俾刻於墓。铭曰：於乎！生之难，学之难，成之难。奈何乎天！於乎！道之通，道之穷，穷之，命也！夫奈何乎！道通。甲午十一月初四日 
　　
　　赠文林郎南京河南道监察御吏梁君墓志铭 
　　
　　呜呼！此赠监察御史梁东墅先生以和韶之墓，墓曰「永寿之乡」，厥考乐淡先生曰信之兆右。乐淡为庠生，以毛诗名。厥祖曰道佑，是为判乡。厥曾祖碧溪翁曰马庇。厥五世祖曰溢民，来家於广，皆出五季荆南隐士震之裔。厥配区氏，厥继何氏，有子世骠、世驭。驭游番庠，骠举乡试，登辛巳进士第，擢南京河南道监察御史有声，圣皇御极沛恩，褒东墅如其官。骠应房，与甘泉子游，盖因论其世曰：「先子昔在正德乙亥，不幸五十六而逝，骠之禄弗逮养於先子也。先子之行弗彰於世於后，骠之罪也。先子虽弗肆力於学，而天性寔笃，有懿其行，先生幸能赐之铭乎？」甘泉子曰：「吾虽不文，愿闻其懿。」梁子曰：「骠之有今日也，先子成之。故骠之始学，即日课书史数章，揭之於屏以验勤怠，其教育有如此者。」甘泉子曰：「其慈足称矣！」曰：「先子之事大母郑也，旨甘必备，出返必面告，疾病必侍卧，敬养弗惰。其奉先也，因楼为祠，朔望必拜，祀事惟恪。」曰：「其孝敬足称矣！」曰：「先子伤痛早孤，事二兄视其父，克敬克谐。周长兄之丧，完其婚嫁，以不食言。教次兄之子犹子，俾鳌也有成，以举於乡。」曰：「其友爱足称矣！」曰：「先子刚直豁达，弗事边幅，正色以折人之非，尽心以谋人之事。见忤者服其公，健讼者消其侮。」曰：「其信义足称矣！」曰：「先子周人之贫，虽受欺负而不以悔，闻亲友疾病患难，则中宵往救而不以为难。」甘泉子曰：「其仁足称矣！是亦不足以铭乎？然吾久不铭，吾之铭，以应房之贤也。」铭曰：「凡物之硕，必丰其根，地之不厚，厥生弗蕃；而况於人，有裕於后昆。故天马之胎，堕地超先。或谓神物无种，夫岂其然？夫岂其然？」 
　　
　　明故白龙先生杨公墓志铭 
　　
　　白龙先生，衡山人，姓杨氏，讳时荣，字仁甫。少有奇思，长益隽发，因戎籍居贵州之平越。弱冠以春秋魁云贵，屡试屡屈於春官，乃以归咎於学。居京师，广益於天下之士，凡六年。曰：「学艺精矣！」及试复屈，乃以归咎於命，进取之念遂衰。庚申，父少参公遵卒，哀毁特至。东房灾，逼於正寝，己独抚柩号天，俄而返风，柩得无恙。奉太夫人孟氏甚孝，有疾则日亲汤药，及剧，则焚香祝天，愿以身代；梦神人道之方，乃治药进之，疾遂瘳。人皆曰：「孝诚感格於天矣！」乃居母之丧，哀毁如初，葬则倚庐墓傍以哭，凡六年不忍舍去，终日读书，超然有得。尝祭墓，途遇恶少十余人，其一指谓其党曰：「此积善杨举人也。」时寇盗充斥，方劫邑，家徒奔散，君独扶孟太夫人在堂。贼将拥入，其首指之曰：「此善人之家尔！勿犯。」人皆曰：「其德孚於恶人矣！」张吏部志淳於君同乡榜，致书劝之就选，将处之善地，君固辞之，以已。志常乐幽居，不轻入公府。厌世儒多自标榜，以敬义之学闇然自修，肃恭收敛，亵服不以出，邑人无不敬惮之者，当道大夫之东西过者，无不延问焉。卒於正德辛巳，年六十一。厥配南都马千兵之女，生二子，继为庠生，先卒，续入粟为国子生。三女，皆适士族。续将以某年某月日葬於某之原，其季婿应天府丞唐公凤仪以廖大行珊之状来谒铭。铭曰：「世方奔奔，而独泯泯。诚孚乎天人，而不能以一第而致身。长揖交游，脱蹝缙绅，飘然衡山之云。吁嗟！白龙其谁与驯？」 
　　
　　梁母周氏墓铭 
　　
　　维岁癸未，南海之兰石梁子伯纲既举进士，试政兵部，闻母丧，将归奔，衰绖麻履徒踵，因陈元白以见甘泉子曰：「廷振，周出也，以不德延祸，今闰四月二日倾逝。归葬有期，敢谒先生之铭，以缓不德之罪。」甘泉子既受而退，喟然叹曰：「孝哉！梁子，吾犹及奔丧而致孝者矣。自若人奔丧，而若无玄服而黑围，乘马驰驰谒於东西也，而讣闻之礼坏。自若人及城半里，而违家燕语以终日而后入也，而望家则哭之礼坏。自若人大饮而矧齿易服，以就宴而莫之恤也，而居丧之礼坏。夫礼之坏也久矣，不图梁氏之子独存其礼也。衰绖麻屦徒踵而见，我昔闻西樵方子道其贤，乃今得其孝之始如此，则其归奔而忧居者可知矣。虽然，其子之孝，必其母之贤也，其殆可以铭乎！」元白曰：「吾邻里也，吾知之。周孺人，濂涧处士出也，自景泰之甲戌至嘉靖之癸未，厥生七十年而以正终，孝慈贞静者若一日。及笄而归，克相夫子，以柔济刚，杵臼酒浆，绩纺衣裳，勤俭以昌，其妻道有如此者。孝事姑姚，敬养不怠，粢盛苹蘩，以洁祀事，其妇道有如[此者]。妯娌姒姑，无有言间言，慈恤贫苦，食饮弗吝，其仁睦有[如]此者。廷振、廷抡，教有义方，以内外严，成兹远大。四女有归，各率闺范，其母道有如此者。」甘泉子曰：「如其贤！如其贤！夫坤顺承乎天，以孳万物，若孺人淑质，其有合矣乎！」铭曰：乌乎！其孝，乌乎！其慈，有感其机，匪惟其慈，惟家之宜，以大其基。 
　　
　　明赠文林郎南京云南道御史默斋田先生配俞氏合葬墓志铭 
　　
　　南京云南道御史田子介潘子直卿过辟雍甘泉子曰：「麟之先子默斋某也，生於某年某月某日，卒於弘治乙丑某月某日，享年仅五十，不及於寿，哀也。吾母俞也，先八年而卒，又哀也。合葬於某山之原且二十年，墓木拱矣，而未有志铭，弗昭诸幽，又哀也。然而必得名笔以不朽，若有待甘泉先生者，先生幸念而赐之铭焉！」甘泉子曰：「久矣！吾之以病废文也。虽然，必愿闻先君之懿。」因问其世。麟曰：「吾先汴人也，有讳晟者仕宋，扈跸南渡，世家山阴之欢潭，勋伐武绳。入国朝，粹为儒雅。维先子出於府君玉也，玉好善乐施，与人贸易，有遭溺者，尽以赀归其家。玉出於府君锡也，锡出於府君某也，皆以勤俭起家焉！」问学术，麟曰：「先子性颖发豪宕，好读书，了大义。厌举子业之束缚，遂弃去，学三尺法，兼精医术，著[经]验方，旁通象纬阴阳诸家，曰：『庶其有济於时乎！』」问出处，曰：「吾先子有用世之志，稍从事臬司，疾时之刻深也，乃独持平反曰：『大小者，其职异也；轻重者，其权同也。服念求生之心，宁有异乎？』是寔生有麟，以至今日也。」问行义，曰：「先子刚直足以严惮於族里，孝节足以垂训於子弟。其居丧也以礼，不作佛事；其营葬也以身，不顾尽瘁。」又曰：「先妣俞，暨阳之望彦也，与先子相敬顺，倾奁以供葬事，诸叔请均其费，辞不可。夫所谓自尽者何？」又曰：「先子伤悼，失良内助，故终身竟不再娶。」又曰：「先子有志开义塾、义田，未就而卒，又可哀也。」问所谓训教於子弟者，麟曰：「吾兄弟三人，麟也、凤也、鹗也，先子教之以义方，弗专之於文艺。女子子一也，闲於阃仪，适邑之韩氏镇世。麟也，幸赖先子之教以有今日，举进士擢今职。以今上登极推恩，阶文林郎，赠先子如其官，妣俞赠太孺人。麟也下悲先德之未彰，上愧君恩之弗扬，且有美而弗彰弗扬也，弗仁也。无其美而言之，是诬亲也，诬亲，弗孝也。麟也安敢阿而诬诸？且幸有佥□汪子宿之状在，[唯]先生畀之铭焉！」未铭者六月矣，[潘]子以田子之意□□铭曰：「否则无以焚黄於墓。」甘泉子曰：「吾久以病废文也，然而吾固业已诺田子矣。」遂强而铭之。铭曰：奕奕大田，於浙之东，於彼山阴，欢潭溶溶。有宋南渡，祖晟扈跸，来斯来宇，武绳文?。锡甫玉甫，启家维硕，遭溺归货，维天阴骘。一传默斋，从事维仁，平反求生，服念时旬。维刚、维直、维孝、维勤，在妻维义，子则慈恩。其义维何？维弗再逑；其慈维何？德业双修。笃御史麟，显扬厥休。帝曰嘉哉！爵命是褒，褒命皇皇，於山之原。维山斯永，不替有虔。凡尔庶姓，天鉴弗悬，念祖敬宗，式训三孙。 
　　
　　明南京太仆寺少卿南原王公配张氏合葬墓志铭 
　　
　　南原子、王子韦钦佩与厥配张安人皆五十有六而卒，张先一载以嘉靖丙戌二月壬午，合归体魄於长泰乡祖堂山先茔之次，厥嗣逢元先期衰绖踵门而告甘泉子曰：「哀乎！吾三姊妹孑孑尔也。长适刑部张亚卿冑子恕，次适户部李副郎仲子芹，又次适徐耆德仲子应坤，而不肖孤则孑孑尔。赖诸婿以毕敛葬。先子临终，命以铭累先生，惟先生幸留意焉！惟先子於来江浦，隶南锦衣，曰宗嗣者，为曾大父。子赠普安判官曰宁者，为大父，然而微也。至参政府君曰徽，为乃显考，始著厥姓。惟祖妣孺人俞氏、杨氏，恭人徐氏，太安人吴氏，绍相内政，笃生先子。」甘泉子曰：「嘻！吾固知南原子之贤有所本矣。」逢元又曰：「惟先子幼闲礼度，应答如仪，能白大人，却金以留古砚。」甘泉子曰：「其器识夙见矣。」逢元曰：「先子少见亲栉白发则泣，遇亲之怒，则怡然侍侧，必霁乃退。」甘泉子曰：「其孝自天性矣乎！」逢元曰：「先子登乙丑进士，改庶吉士，才望当授翰林，以亲老，求得南京考功主事，以就禄养。於是出告反面，事必禀命。侍大父之疾不解衣，而养药必先尝，病革吁天，愿以年代，死则号泣濒死，苫块啜粥，及禫不忍释服。」甘泉子曰：「其古之敦孝人矣乎！」逢元曰：「先子起复车驾，却内臣增船之贿，凡在二部，饰行励正，见重一时，爰及考绩，吏兵书最，副郎职方，寻正仪制，副宪河南，爰督学校，赏罚秉公，先行后文，士人归心，寮寀穆穆，咸称有德。」甘泉子曰：「可以昭贤能矣！」逢元曰：「先子迎太安人於官，色养备至。有疾，则泣以自詈，勤亲於远，独抱郁郁，乃因朝贺，引疾杜门。及升南太仆少卿，先已卧病；太母吴疾卒，悲号呕血，水浆不入，前病益剧。或告曰：『肌肉尽消矣！』犹泣血不已，阅一载乃毙，弥留之际，气虽微而心不乱焉。」甘泉子曰：「夫不以变而忘孝，能正终者矣！」或曰：「南原子能薄於自奉，而厚於自守，衣不过一帛，食不过一馔，居官二十余年，不营赀产，有田数亩，有屋一区，仍先人之旧，至殁无所於殡也。」甘泉子曰：「其古之廉介人矣！」又曰：「南原子之配安人张也，为江浦大司寇瑄之季女，闲内则，精女工，综家政，洁烹饪，孝姑嫜，和妯娌，恤奴仆，此其贤也。南原子寔有刑於之化焉，四十年爱敬如宾。及张之卒，终身不纳妾御。」甘泉子曰：「可谓夫义妇从，人伦正始矣！」夫南原子有生五十六年，而庶懿骈臻，孔子称臧武仲之知，公绰之不欲；卞庄子之勇，冉求之艺，文之以礼乐，亦可以为成人。夫成人者，圣人也。使南原子而无死，其所到可量也乎！遂为之铭曰：嗟乎！南原，惟义惟正，惟学惟廉，惟尔之贤。天与尔贤，不与尔年，呜呼！天乎！文之礼乐，将化於大全，而子不少延。嗟嗟！南原！ 
　　
　　明定山庄先生墓志铭 
　　
　　先生讳昹，字孔(易)[□]，号木斋，江浦人。卜筑浦口清江建亭，而东莞林缉熙适至，扁曰卧林，遂号卧林居士。迁定山桥，曰双泉阁、曰天风亭、活水、曰溪云，则又号定山居士；四方人称之，亦曰定山先生。本姓章氏，宋丞相郇国得象之后，子孙由闽越而浦城，而松江，至祖曰智甫者，以儒术名。洪武初，不乐仕进，逃名更姓庄氏，游淮泗，至江浦家焉。父讳诩，赠征仕郎、行人司左副，妣任氏，赠太孺人，配李氏，封孺人。先生生於正统二年丁巳十一月十二日，为儿甚异，十一岁充邑庠生，十三补廪膳。景泰丙子领乡荐，成化丙戌举进士，选庶吉士，授翰林检讨。夙志慕古，文尤奇伟。与之交游者，皆一时名儒，如白沙陈先生，一峰罗先生，其尤者也。宪庙欲设上元鳌山灯，先生同编修章公懋、黄公仲昭上培养君德疏，言甚剀。为忤旨，杖之，调湖广桂阳判。行间用给事中毛弘、御史陈壮言，改南京行人司左司副。迎二亲就养，寻遭二艰。丙申服阙，不起复，超然肥遁，有示门人徐光岳无弦太极之诗。巡抚都宪王公恕访於定山，欲以白金十五镒理其敝庐，却之曰：「受官办以理私庐可乎？」十九年癸卯正月，白沙先生起取入京，过定山，相留越月，送於扬州；及南还，复送之龙江关。故白沙诗曰：「忆昔经江东，多士予所钦，论文一杯酒，惟我与子斟。岂意千载下，复此闻韶音，我病不出户，何时还盍簪。俯仰宇宙间，与子契其深。」或问张汝弼草书。先生曰：「好到极处，俗到极处。」问：「何如则可？」曰：「写到好处，变到拙处。」曰：「何居？」曰：「邵子所谓行墨因调姓者是已。」白沙先生亦曰：「定山草书迥然，自成一家者也。」定山论诗文曰：「取乎内而忘乎外，得之心而应之手，如相马之神，非牝非牡，而斲轮之巧，不疾不徐，斯其至矣！若夫优人之学孙叔敖，抵掌谈笑，得其形似者，奚可哉？」其持身则慕伊川法度，斩然而难犯；接人则慕明道和气，油然而可亲。尝曰：「天之生圣贤，将为世道计也，或裁成以制其过，或辅相以补其不足。孔子之於六经，朱子之於传注，唤醒聋聩，所以引其不及者矣！今世降风移，学者执於见闻，入耳出口，至於没溺而沦胥之者，非制其过可乎？故进而当行道也，吾义所安，不违道以乾誉；退而当明道也，吾志所存，亦不立异以求名。」弘治七年甲寅二月，后军都督府经历周广荣荐先生恬退自守，涵养有素，乞起用。圣旨曰：「取来用。」巡抚何公鉴躬请定山劝驾，继遣应天府候行。先是，冢宰王公恕、司寇张公瑄、都宪虞公瑶、侍御朱公德、提学王公鉴之、知州万公本诸荐疏，皆出部檄，非特旨也。故先生曰：「吾向以谏被谪，既而退处几三十年矣。今乃出特旨，敢不行乎？且学士丘琼台常嫉曰：『引天下士夫背朝廷者昹也，吾当国必杀之。』丘今入阁矣，承特召而不行，罪其可逭乎？」七月遂行，九月入京朝见。大学士徐公溥语郎中邵二泉宝曰：「定山亦我朝出色人，当复翰林，乃协舆情。」丘语人曰：「我不识所谓定山也。」徐公又语学士西涯李公东阳曰：「定山君之故人，君当注意，我已致仕，不能为朝廷荐贤矣！」李但唯唯。子会谓西涯初见先生入京，戏曰：「公今后能用大笔字作拜帖乎？」谒吏部，三揖不跪，冢宰耿公裕起延之以茶，令四司送出部门。先生曰：「第令不失己，官职外物耳！」吏部题复行人司副。子介暨王巴山弘谓西涯语吏部曰：「留都根本之地，定山还，当官此。」八月乙卯三月，升南京吏部验封司郎中。以八月日到任，十二日病中风疾，迁延野寺，弥留日甚。明年丙辰八月二十日，赴通政司告行本部，即归定山。自是屡告部，不为题处，时琼台丘公亦卒。越明年丁巳三月，遇考察，尚书清溪倪公岳以老疾退之乃先生告去已改岁矣。故白沙诗曰：「欲归不归何迟迟，不是孤臣托疾时，此是定山最高处，江门渔父却能知。」或曰：「先生与白沙之诗，可谓世称两绝者；曰言语文字之学，昔人谓落第二义矣。」先是，江西张公东白元祯书曰：「获睹近作，不胜仰慕。向里工夫，惜不得聚首论之。往年陈白沙会间当尽所言矣。」张公汝弼书曰：「君子居闲，患无书可读，又恐书多而亡羊耳。晦庵教万世学者，不得已而有言，亦为鲁斋所惜也。先生之於白沙必有定论，更一示我。」先生俱以白沙之说答之。新安进士汪君循从学，亦[首]示以白沙之学。循曰：「欲知先生之心者，当观先生之诗；善观先生之诗者，亦可见先生之学。」甘泉子曰：「予癸丑下第南归，谒先生於定山，潇然洒落，望之知为有德人也。今观先生及诸公之言，即先生之学，宜与白沙先生同矣；而白沙先生语我曰：『定山人品甚高，恨不曾与我问学，遂不深讲，不知其后问缉熙，何以告之。』此犹若有未尽然者何耶？」或曰：「以讲习不足以入道也，故忘言以默识终。默不可以示训也，故因诗以立言。惧诗名之召祸也，故应诏以混世。见世不可以久处也，故在告以归山。归山不能以自洁也，故委物而辱身。乃先生超然而还大化矣。」或曰：「先生之出处进退未易言也。其始也，激之於琼台；其中也，乘之於西涯；其终也，成之於清溪，而又误於子弟门生之不力焉。使琼台而无入相，入相而先物故，则先生退居三十年矣，未必出。出而有知己故人调护之，以累荐之贤，则必复内翰，必不南。及南而疾作，不知人矣，使子弟门生而力焉，则必知今法不但一状而可挂衣长揖以去，而必知自奏，必不罹清溪之忍。使清溪而不忍，则自八月至明年二月如彼其久，中间一念同榜之义，全天下之望，必有以处先生，而不至从考察退也。噫！」或曰：「先生既病风不知人，其进退当是子弟主之也。虽然，昔者柳下惠为士师，三黜而不去，犹曰直道而事人；今尹子文曰三仕三已，而无喜愠色；宁武子邦无道则愚。古之圣贤人立身遇世，其远意岂常情所可测哉？」十二年己未九月，疾大作。二十九日，终於正寝。十二月二十日，葬定山之原。其明年庚申，邑尹明君昉请祀於乡贤祠。子男五，曰会、日仝、曰介、曰全、曰俞，仝、全、俞先亡。女三，长适尚书张公瑄犹子织，次适佥宪石公淮之长子柱，又次适宪副王公弘。会、介诣南雍恳甘泉子曰：「知吾考者白沙，白沙之门则子也，非子莫可铭吾考者。二十有八年未之铭，若待子也。」铭曰：峨峨定山，四方之望，薄云不雨，奄望伥伥。云中之隐，哲人颀颀。维以奄望，维以狐疑。蛰彼龙蛇，出而见毁，龙蛇之毁，龙蛇之否。孰惑龟山？孰惑下惠？三黜何伤，孰知远意？定山不颓，哲人不萎。后有作者，观铭於此。 
　　
　　明故封兵科给事中西山许公墓铭 
　　
　　南京考功蔡子希渊谈海宁许子台仲相卿之贤於甘泉子曰：「贤给事也，讲学於阳明先生，志圣贤之道，而行则笃；在家行於家，在乡行於乡。」甘泉子曰：「嘻！予知之。畴昔过从於长安之西而贤之久矣！在朝则风采凝然，在列则切磋偲然；虽然，其必有所述者乎？」蔡子曰：「有之。其考曰滋，润夫也，是为西山居士也，是为兵科给事中封君也。童而克丧其母，蔬水三年。而壮而老，克励其行；於家於乡，家化而乡信者六十八年，卒以善称。是故幼而知孝，明其资矣！玉立山峙，严重自持，不妄语笑，洞彻肺腑，知其人品矣。迁茔厥祖，费数百金，不以累其弟兄，知其悌友矣。教子业儒，言动以正，严爱交至，延师校业，巨费勿爱，知其慈矣。弗屈於贵势，而谦卑贤?，弃蹝举业，久远是图，知其介矣。乐周人急，不敢自失，面折人过，改勿怒，知其义矣。?不负舅翁之遗托，经纪外家，销隙於内，御侮於外，完业以归其弱嗣，而却其千金之报，知其恤睦矣。及以封贵，泊无矜色，咏诗诵书，游遨山水，足不履城府，聘之乡饮，亦谢不赴，却亲知之请托，以不沟渎其身而累其嗣贤，是故知其廉退矣。」甘泉子曰：「夫封君之贤，则既闻之，然其必有自矣！」曰：「内则元配封太孺人俞也，相卿，其笃生圣善也。知学，通列女传，闲内训，其贤而有识也。其继室居也称之，故知内助之良矣。」曰：「抑犹有所作之者乎？」曰：「厥考一樗翁曰紃也，识广才雄，光大家业，游必豪杰，而母仪则徐氏其贤也。厥祖则立本翁曰祯也，奋於农亩，义行信於乡人也。厥曾祖则曰懋也，国初以人才举，同知海州，为海宁起仕之始也。是故知其世德之积矣。」又曰：「此非予之私言也，盖征诸查参政约之状焉。」甘泉子曰：「吾何征？信诸其子，知其当必有所本也，而况其考西山公及其妣之贤，有足(惩)[征]者乎！况其祖曾高始之源远而淑者乎！」蔡子曰：「敢以吾台仲之哀悃有恳铭也。西山封君以嘉靖丁亥五月二十五日卒，距其生天顺庚辰十月十七日，享年六十八，弗跻於中寿，禄养弗及於五鼎。与弟益府典膳桐卿二人相悼痛弗已，谋诸其子婿周府典膳祝继暄、太学生贾中，愿得先生之铭，将以是冬十月十二日葬於永安湖杜曲山之阳也。」甘泉子曰：「久矣！予之不托於铭也！然而不可以终辞於台仲之同志也。」遂铭曰：呜呼！如其贤！生之难，作之难，述之又难。遥遥西山，山有泉，泉则有源，有考其源泉，予以观其澜。　六年秋。 
　　
　　敕封孺人黎氏墓铭 
　　
　　敕封孺人黎氏者，辟举修文庙大典定陶丞贵之孙，应贤良方正知嘉定州颢之孙，鱼丘驿丞伯禄之女子子，前按察使杨君璋之配，乡进士汝荣之母也。讳惠清，字益虔，寿六十有三，卒於嘉靖乙巳之六月朔，以庚寅　月　日葬邑西湖清溪之阳。子男四：汝荣，举人；汝棠，百户；汝橐，早殇；汝汇，在幼。女二：如玉，适举人何迁；如瑶，在室。汝荣从甘泉子游南雍，奉其家君之命，赍状赴京师求铭孺人之墓。甘泉子曰：「夫妇女之美，不出闺捆，吾将安铭哉？吾以知其子也，以其子而知其尽母也。以其下尽母而知其上尽妇也，以其上尽妇而知其中尽妻也，以其中尽妻而知其外尽姻也。尽妻者之谓顺，尽妇者之谓孝，尽母者之谓慈，尽姻者之谓睦。孺人有四德焉，其可以勿铭诸！」铭曰：吁嗟！孺人，简重慧贞，简维坤体，贞以坤能。居寡言笑，嘉定是教，孝经女红，不习而妙。十七归杨，内政有光，井臼馈饪，妇道久臧。脱珥奉夫，膏火用敷。闻磬课子，燃灯劬劳。食报山阳，孺人封章，就养舅姑，德色罔彰。瑾兴党议，御史坐废。起贰闽宪，再改兵备。江西总宪，宸濠适变，夫就桎梏，坤贞乾健。既脱虎口，阳明矜宥，生死安危，孺人固有。上孝舅姑，下顺於夫，丧讳哀诚，伉俪宾如。训子汝荣，圣学是宗。棠也励奋，益起武功。五旬失母，咀粉代哺，孰匪我出？维以仁怙。睦我妯娌，及我宗姻，无窘不济，食衣乞人。维孝维顺，维慈维睦，我铭幽石，式尔党族。」 
　　
　　明故南京都察院右都御史惕庵张公墓志铭 
　　
　　嘉靖庚寅中冬，故致仕南京都察院右都御史惕庵张公之子太学生悊，麻绖奉司徒梁俭庵公之状，来见甘泉子，曰：「吾考，先生所与也。不幸今九月三日卒於寝，葬事有期，愿得先生之铭，以显诸幽。吾考故苏郡吴邑人也，以右族填实京师，占(藉)[籍]应天之江宁。自曾祖赠征仕郎行在中书舍人豫，而祖赠通议大夫右副都御史晋，而考赠资政大夫南京右都御史?，而前母高氏、李氏夫人，於兹三世矣。自吾考为京学庠生，领成化丙午乡荐，而登庚戌进士，而授工部主事，而调礼部，而升员外郎，而升郎中，不出仪制者三任十余年，而升陕西参议，而左迁济宁知州，而迁山东道监察御史，而升湖广按察副使，而升贵州按察使，而升四川右布政使，而转左，而丁母李忧。服阕，补广西，而升都察院右副都御使，而升南京工部右侍郎，而升今官。三年，礼以致仕，以卒焉。故俭庵公称公自穷而达，?历中外，四十余年，行履则端矣！事业则盛矣！誉望则美矣！」甘泉子曰：「夫俭庵公长者也，信人也。其见称之懿如此，则水也曾受公知爱於礼闱，夫何铭之敢辞焉？且自公之为庠生以登第，则何如？」状曰：「公自知学，则奋励举子业，授易於吴秋堂方伯，与矩庵、自庵二陈子、南原王子齐名友善，为娄督学所称赏。慕东莱日记诵诗、读书、阅礼咸有程限，曰：『吾乃今知学非过目成诵之为奇，而为之不厌者终有得也。』由是肆力群书，以至字法、春秋纲目，无不究心，且曰：『世人於己则喜闻称善而惮於闻过，於人则喜闻其过而不喜闻其善，反是则思过半矣！』领丙午乡荐，北游太学，与彭司马幸庵公友，为司成诸公所器重，登弘治庚戌进士第，时誉隐然矣！」曰：「其筮仕工部也，则何如？」状曰：「公初主事都水，分司清江，冰_自矢，秩满称能，荣封其亲矣！」曰：「其为礼部也，则何如？」状曰：「公调主仪制，寻陟员外，以正郎中，茂能其官，进加亲秩。方孝庙不豫，命免朝贺，东宫亲王如故。公执议不可，安有罢贺圣上而独贺亲王者？占城请封，或曰『宜罢』，公言『占城称臣受封，自祖宗来已然，无故罢之，何以臣服夷邦而示大信乎？』悉如公言。其耕籍大礼之诚敬也，会试之条理也，吉凶封祀之必恪也，旌表节孝之必当也，部长旴江张公曰：『可以任远大矣！』」曰：「其升陕西参议以忧去，为逆瑾谪知济宁也，则何如？」状曰：「夫济宁当南北之冲也，日费钱者二万余，公力裁省什之六七，声誉翕然，达於京府。俄迁山东道监察御史，父老遮道泣留。及按甘肃，安化初平，人心汹汹，公则正法令，广恩威，抑强横，恤孤弱，举贤能，劾不职，历边圉，定酋虏矣。取虏刃，视而掷诸地曰：『尔刃止若此乎？不及南方者远矣！』虏皆缩项骇，呼公为大公，且进羊酪为寿，边陲赖以宁谧矣。」「其在湖广按察副使也，则何如？」状曰：「公方奉敕抚民，襄阳流民顺逆不一，公则竭虑剿抚矣。白莲伪教，啸聚千余，盗名称号。公则为募死士，歼厥渠魁，余悉宽贷，襄地安矣。鄢、蓝、方、廖，巨寇稔害，则亦罄殄。抚按刘公、张公则交章旌荐矣。」「其莅贵州按察使也，则何如？」状曰：「公为贵臬，则既明刑弼教，能迩柔远矣。」「其为四川左右辖也，则何如？」状曰：「揽头全成，多侵官银，诬引代□六十余户，府县受毒，公则讯得其情，罪成而释诸被诬者矣。又尝靖苗蛮，置边饷，节糜费，抑巨珰，慎出纳矣。是故自楚迁贵，由贵迁蜀，勋绩卓异，三荷朝廷金币之赐矣。」「其父忧服阕，补辖广西，稍迁副都，巡抚湖广也，则何如？」状曰：「公在湖广，益布德意，不事苛察，累奉敕谕，宠眷愈降。其修缮显陵，综理精而财用以充矣。奉迎神舆，诚敬至而民用不扰矣。存活饥民四十余万；平治德安、襄阳、芒部诸妖逆丁爵、李全、陇政等数十族，又建义冢，修厉坛，追逋负矣。」「其迁贰南京工部，俄改南刑以及南都察院也，则何如？」状曰：「公以年劳荫子悊，又以履盛是惧，执法益严，操己益□，维贞百度，风纪聿修。膺考察之柄，则曰：『进退人材，朝廷大事也，不祗承先正，谓恩归於己，怨将谁归？』是故核别必公，去留必当，人心胥服矣。以疾，疏四上，始获归休。拜褒称之旨，重夫米之赐，居家优游，不妄交接。然则公之仗义秉道，终始一致也。事亲迎养，承悦备至，丧而哀毁，几委乃生。抚兄之子宪如己子也，赒族人之婚丧如己事也，还称贷於已故之子，其子不知也。」其孝弟忠信可以为训也，则乌乎而不铭诸？公之卒，距生天顺癸未七月二日，为寿六十有八。元配倪氏封淑人，侧室某氏。子七人，长恕领乡荐，次愈早卒，次志京庠生，次即悊，次，俱倪出。次恩、次。女二，长适参议蒋公子鸣鹏，次适俭庵公子冠，俱某氏出。将以　年　月　日葬　山之原。遗文有惕庵集，藏於家云。铭曰：张氏自苏寔来京，奕叶积德发中丞，恺悌宽厚存恤矜，?历所至省部倾。桃李不言下蹊成，有其作之诸嗣承，后欲观德此其征。 
　　
　　明故中奉大夫贵州布政司左布政使王君济川墓志铭 
　　
　　君讳汝舟，字济川，别号时斋，四川城都府华阳县之锦官坊人。高祖曰先，曾祖曰永忠，祖曰义，考曰弼。弼以进士授知县，擢御史，迁按察佥事；推赠义御史，又以君官推赠弼奉政大夫。母赠孺人张氏、赠宜人李氏、封宜人刘氏。君乃李出，生於戊子十二月二日，讵卒於辛卯九月七日，寿六十，入觐及家二日也。配封孺人曹氏，子男一人，女一人。君少而颖敏，自为华阳诸生，为乙卯荐士，为正德戊辰进士，己巳，为句容令三载，征为江西道御史，为巡视陕西茶马，迁为山东按察佥事，整饬武定诸路兵备。己卯，以内艰去，起复为陕西佥事。癸未秋，迁为布政司参议，分守凉州诸路。丙戌，迁为云南参政，分守金沧道。己丑，迁为贵州布政左辖。至有贤声，鞠躬尽瘁，婴疾於瘴乡，卒於正寝，始终生死，以顺以正，可以无憾矣！是故其为荐士，九载旅京，声实隐然，则有成就后学之功，举於乡者三十，举进士者二十，卓为士人宗。其令句容，则百废具兴，六事克举。其为御史，则激扬风纪。其巡视茶马，则茶利均布，马群弗逸。是以有考称拜封之嘉。其为兵备武定，则戎务咸理，巨寇以平，是以有加俸金币之锡。其复佥陕西，保任凤翔兵备，则斩木通蔽，训兵督捕，以遏关栈聚剽之寇。其在参议，则粮储以足，供饷有功，是以有银币之赍，羡余三千，悉备公储。其在云南参政，勘处木邦之夷，以夺三酋之气，是以有银象之献，还金牌土地之攘。其为贵州左辖，破姑息之说，励振奋之气，以消边患，练兵防守，会计刍粮，以定川寇周天星之乱，是以有银币之锡。盖自筮仕二十四年，节操冰清，贤能茂著，才不究用，赍志以殁。故曰：「始终生死，以顺以正，可无遗憾矣。」有弟二人相友爱，仲弟汝盐送终执绋，其季黄门汝梅，今迁浙江参政，道扬功德，哀墓石之未立，无以垂诸其后，乃为谒铭。甘泉子曰：「铭也者，以阐幽表隐，而暴其美於世者也。矧济川之德之功，表表可见，有如此者，可不铭之？铭之岂但以其弟之贤哉？」铭曰：呜呼！济川，不遂济川。天乎其人！人乎其天！维君孝友，笃於天伦，推尔族党，及尔乡邻。药疾敛死，以嫁以昏。育德华阳，遂荐於乡。九载京师，髦俊是倡，乃登进士，乃宰句容。六事乃举，百废乃兴。乃擢御史，风采振扬，乃巡茶马，缩伸上下，散敛平施，莫或忒者。马不逸群，茶不腾价，载稽草场，氓戎得所；三载风清，宿弊以罢。备戎山东，诘尔兵刑，武定文戢，巨寇克平。帝曰劳兹，俸□以荣。复佥於陕，关栈为凶。斩木督捕，群盗敛踪。分守凉州，馈饷以周。大军西征，厥功显褒。羡余三千，悉贻后谋。乃参於滇，木邦是筹。乃示福威，气夺三酋，乃献银象，乃还所攘。维牌维印，维以土攘。土人有言，昔也悖狂，今有王公，遐不自藏，我怀公德，维以不忘。左辖贵阳，僻在遐荒，沿乃姑息，废乃纪纲，君侯至止，庶弛孔张。天星寇蜀，旁毒一方。维以防御，维以刍粮，遂奏厥功，惬於重瞳。命币宠锡，简在帝衷。辛卯入觐，二竖为凶，夙婴瘴疠，剧於途中，毙於正寝，维以正终。令弟来恳，甘泉铭公，维石有朽，显名无穷。 
　　
　　明故征仕郎礼科右给事中古庵先生墓志铭 
　　
　　正德、嘉靖间，常郡有二儒焉。在宜兴有纪善周子道通，在武进有黄门毛子式之。道通从甘泉子游，以式之交於甘泉，时人莫之知，诮曰：「二儒者，二聋也。」甘泉子曰：「人之所以为人，心为大，耳目为小。夫尽江之南，其耳目听者，奚啻万亿，而二子者，独不听於耳而听於心，其过亿万人远矣。」故二子相友善，不能相听，则书几以语道学。道通卒后三载，为嘉靖十四年十月二十九日，古庵毛子卒，讣闻，甘泉子为位以哭。其子诠等捧其先友大司马徐养斋子之状来乞铭。稽状，古庵宪，其先世出河西，仕寓常之武进。高祖曰福四，曾祖曰智，祖曰文明，父曰绩。绩去儒，为郡功曹，官石窟巡检，卒焉，赠兵科给事中，配卞氏，赠太孺人，生宝及公。公生而淳重不群，笃志强学，以礼记知名。庚午，以邑庠生乡试，亚魁应天。辛未会试，复亚魁礼闱，赐进士出身，拜刑科给事中。寻上疏开广言路，优纳忠直，疏大臣之附中人势而为奸者某人某人，内外肃然。又以身病谏臣任耳目之司，实乏聪明之德，三年之艾莫措，七年之病难瘳。盖欲此讽而悟主也。病痊，复除兵科。上议几宜，以守为经，战为权，乃陈八事，以作废弛。陈十二策，预备兵马，以戒北虏，忧深而虑远矣。见灾异水旱，为陈民隐六事，则保治安，振纲纪，任老成，正士风，固邦本，修武备，其至矣。其继上者，则恤困穷，备蓄积，惜人财，崇节义，重风教，宽刑狱，其切矣。及奉使荆湘，见洪水漂没民居，又极陈死徙疮痍之状，其词意恳笃矣。人或危之，则曰：「吾党言路，顾宜默默以蒙耻耶？」以忤旨罚俸，不为少沮。三载秩满，迁礼科右，抗疏谏武庙，幸甘肃回銮建储嗣，惓惓然惟宗社之忧深矣。武庙回銮，先赐近臣彩币，公疏辞不受，因谢病归。今上即位，遂以耳病乞休。尝痛父卒万里外，感立身显扬名之遗言，矢成厥志，揭其堂曰「永思」。不及禄养，终身不食重味。置义田以养三族，设义学以教礼义，置田宅以存故师子孙之贫，使迎养其母，备衣棺为送终具。凡葬敛婚嫁其乡之穷者若乾家。遇岁大饥，曰：「吾讵忍如某也某也之幸灾闭积，以牟厚利者乎？」遂轻息贷，人人争先偿之，家益饶，又得以济活远近之饿莩流移者。置社仓社学，惠其乡闾，救灾恤患，以成礼俗。与人交以礼信，凡有期约，虽风雨寒暑弗爽。士大夫过者，必礼於其庐，而究其学。又曰：平居无事，惟静扫一室，曰三近斋，前言往行，必书座隅，默坐沉潜晏如也。其学以不欺为主，以恕为用，以克己为功夫，自谓二十余年?性不能尽除。临终沐浴，整衣冠，移就正寝，目瞑以视其手，了了而逝。所著有谏垣奏草三卷，古庵文集若乾卷，所编名臣奏议、道南录、先贤录各若乾卷。若先生者，真可谓励志笃行君子矣！其平生践履，笃实昭融，可以匹休先哲，贻范将来也已。甘泉子曰：「信乎哉！养斋子之知古庵乎？由前言之，细行具矣；由后言之，大德本之矣。嗟嗟！古庵，其可复非耶？昔子期死，伯牙绝弦破琴，所感深也。古庵子两过我於白下，一同游於善权，相与论学而感於心焉。告阳明子曰：『吾谅焉！吾迩得甘泉子随处体认天理，学而得力焉，至矣！虽复有闻，蔑以加矣！』俯仰今昔，慨相知相信之难，而感生死交义之重，其可以噤言辞铭乎？」子男七：长诫、次诠、次諴、次欣、次谐、次访、次讽。诫、诠、欣皆太学生，諴邑庠生，皆先孺人陆出。欣命为兄宝后。陆孺人、继室单孺人，皆先公卒。谐、访、讽皆侧室某出，访、讽后公夭。夫以公之德，宜万寿无强，乃仅年六十有七，而使其所学未竟其志。呜呼！天乎！诠等将以某年某月某日奉公柩於某村之原，启先孺人兆而合葬焉！铭曰：於乎！曷为乎聪明？曷不於其耳目而於其心？心通於天。天理浑然，神理蔼然，人理粲然，以莫不全。嗟！古庵君可以与於斯，曷不足於力而足於年？於乎！丁酉八月二十三日。 
　　
　　明故诰封宜人吴母张氏墓志铭 
　　
　　甘泉子遨游於人间，博交乎当世，有告者曰：「湖有二难者吴氏，长曰麟，难弟，次曰龙，难兄。」因与之游焉。问其自，曰：「父某有敏德。」曰：「母张有媲德。」甘泉子曰：「噫！固有是哉！夫土厚而物蕃，源深而流长，夫物则亦有然者矣。而况於人乎？故太丘得两方而道益显，孟母得子舆而名愈彰，岂偶然之故哉？」乃嘉靖丙申六月二十九日，张宜人卒，麟、龙哭之毁。告甘泉子曰：「麟等子之心无穷，吾母距生天顺七年四月二十二日，仅享年七十有四，不可谓不寿矣。必得子铭以光幽宅。吾母慈淑明慧，俭素简慎，非得子文之重，死目不暝。吾母故广德人也，父乐庵先生，母孙氏硕人。以吾母仪度庄重，围范夙成，贤女也，必择佳婿，必如孝丰吴爱竹某之子某，敏毅不群者，乃可以配。因媒妁纳聘而归家君。事舅姑恪遵妇道，惟厥诚孝。寒燠燥温，惟厥命；衣服食饮，惟厥时；非予所亲，不敢以进；刳断烹饪，非手所自效，不敢以安；虽至手足疲挛，不敢以悔；惟竭厥力，意少不豫，则婉词愉色，惟复其常乃已；否则，终夜俟於门外，不能一刻安寝食。姑李疾且危，割股肉以继药，未愈；则号吁於天：『是妇之无孝诚也。』再割以进，疾乃愈，亦不以语人。君子曰：『孝而诚，克妇道矣。』吾母事吾父，勤俭安详，无敢或违。父执事於公所，或一二月，或五六月，不过其家。吾母居止一幼婢执爨供役，携幼补织，独任艰苦，屡至缺乏。处之二十余年无难色，辛勤课业，恒衣屡浣之衣，指乡妇之长裾大袖者以戒妇女：『大布适体，蕨糗适口足矣。』凡内政罔式不举，故家君无内顾忧。嘉靖丙戌，吾父痛毒疮，吾母祝天，愿以身代死，遂窃割股肉，和丸以愈疮，不令父知也。君子曰：『贞而顺，克妻道矣！』麟也，龙也，少儿嘻，即叱曰：『汝辈不务孝，勤谨力学，念汝父之劳乎？』麟、龙下癸未春试第，请不能显扬罪，母曰：『吾愿汝等立身孝弟，为世善人耳，进士何论迟速？』丙戌，麟、龙联第进士，母移书戒之曰：『若等素受父母清忠孝友之教，若亦素有承式，其往益励若初心，毋怠！』语麟曰：『尔为刑曹，勿利於杀，惟求於其生，勿或自喜，惟以哀矜。』又曰：『尔今改御史，毋若某也之作威造孽，棰楚人死如菅草然。尔或如若人之为，吾死不忍闻。戒之哉！』语龙曰：『尔为礼官，以奉天地神明之祀。尔罔或不斋洁，肃虔以体吾心。」又曰：「尔今改吏曹，尔宁多进於一人，无宁多退於一人，惟去其甚。』又曰：『麟！尔以巡按，不阿於峻势，谪判於泰州，尔惟其持正，随所是安也。夫何亢？』曰：『麟！尔今迁尹於庐陵，尔毋吾念吾病，谅即痊。一尔心为尔民，吾病即痊！尔毋吾念。』又曰：『龙来！吾日夜惟尔致君泽民，显亲扬名之恤，匪疾之恤，吾病不久当愈，尔何来归？』君子曰：『慈而正，克母道矣！』吾母和睦妯娌，怡怡雍雍，终无间言；仁御臧获，严而有恩；义恤族里，周贫取葬，以衣以食；修涂葺梁，行有茶济，劳有止息。爰值汤乱，集谕乡妇女曰：『官兵讨贼也，汝等何惊？汝之奔窜，不啻弃尔家，污尔身。尔等其宁，其乱自定。』丙申六月，迁卒於正寝。时有庭枯槁，群乌集鸣之异。遗肤柔渥如童子然。君子曰：『夫人居有仁义，行有断智，卒有灵异，可谓女中丈夫矣！』」甘泉子曰：「嘻猗哉！夫人行此四道而万善毕举，是故能膺天休。」戊子，以麟贵推封父母，母为安人。癸巳，以龙考功郎中，进受封母为宜人。二荣荐臻，非其盛德之致矣乎！其可以不铭诸？铭曰：於乎！贤母，身三割股而四道具造。胤有二难，以彰三迁，而閟玉华山。嘉靖丁酉，阳月望后，以狙永不杇。 
　　
　　明故亚中大夫广东参议可斋张公墓碑铭 
　　
　　公讳简，允敬其字，张其姓，可斋其号。近祖有讳士昱者，元季自临安避兵江阴，占籍来昭坊圣母桥东，环树以桐，人遂曰桐树张氏，为公六世祖。士昱生友文，友文生平道，平道生大川，大川生纪仲纲，曰遗安先生，为公考。倜党好义，以公贵，封奉训大夫武库员外郎，封妣沈安人。生子三人，公其季也。早授壁经，游邑庠，每台试居最，有名，补廪膳，乡后进咸从授业。中弘治甲子应天乡试，乙丑登春闱，即登顾鼎臣榜第二甲，赐进士出身，观政吏部。正德丙寅，采孝宗皇帝实录於广东，戊辰，授兵部职方主事，作养卫士；庚午，迁武库员外郎，职在勾补天下文册。时逆瑾乱政，武皇巡边，中外岌岌。会山东、江西、川、陕、闽、广群盗蜂起，戎马半天下，外有土蕃芒蔀相继扰於西南。廷议以公迁职方司郎中，公承简命，以身任事，忘其寝食，四方奏报日至，每一议奏，机宜文字动数千百言，公援笔立就，诸将受成筭，守固战利，群盗以次削平。大司马新昌何公、水村陆公皆甚赖之。人谓职方年劳，例当得内堂矣。奏凯论功，仅加禄四品锡银币。然颇以守正忤时，铨曹乃以公迁广东左参议。至则分守岭东，兼岭南、岭北诸道，旬宣罢行，恩威兼著。会镇巡宪天门、箭灌二洞，雷白眉、温火烧诸贼称乱，势动闽、广。乃共推公之才，授以兵权，往攻讨之。公为密授方略，先诱被胁之民，因抚用之，以得贼中消息，俾为乡导，乃分兵八路，以扼其吭，然后大兵直捣，以摧其坚，一鼓而合，贼大溃乱，遂俘其渠魁，上之宪府，歼其乱党，安辑其胁从之众，一方底宁。宪府方上其功，赏典未下，铨曹犹以旧嫌令致仕。公笑曰：「吾志也！」遂促装而归，寻进中顺大夫。壬午，今上龙飞，诏进亚中大夫，阶从三品。宅后筑圃凿池，杂植花竹，开怡老之堂；花朝月夕，一致亲旧，觞咏其中。年始及耆，预为寿藏於定山北麓，逍遥其上。嘉靖癸巳，忽感痰疾，艰於言步。越三年，卒於乙未十二月十六日，距生成化乙酉正月二十日，享年七十有一。配汤氏，大廷尉沂乐公从侄女，协德宜家，善襄内政，封安人。父讳某，母王氏。安人生而赋性贞静，不妄言笑。归可斋，夜躬绩纺，以佐可斋力学灯窗之勤，以收其成功；孝舅姑，和妯娌，以洽敬爱。公宦於广，安人内助良多。当可斋为人所害，致政而归也。安人曰：「公素孝友敦睦，事父母荣养备至，二老优游，偕跻上寿。又常念伯兄早世，与仲兄兰雪友爱深至，锦衣荣之。若今吾夫妇得归，以与父母兄弟团联，以乐余年，何讵不为福？」乃共奉二亲於八秩之余，甘旨晨昏无违，以得欢心。及侍可斋之疾，如事舅姑然，后可斋一年卒焉！嘉靖十五年五月十七日，距生丙戌年八月二十二日，享年七十一。子男三：稑娶太学青田陈君女，先十年卒；禾聘中舍一慕夏君女，未娶而殀；木郡庠生，娶故千兵莲塘陈君女。女二：玉洁适鸿胪通事顾德；玉静议薛给事大江子如璋而殃。孙男三：伯炫、伯?、伯焞；女三：伯耀、伯姜、伯姬。以嘉靖丁酉十一月二十七日，合葬於寿藏，其子木来南都乞甘泉子铭。甘泉子例辞之者三。同年大司寇闻石塘公为之恳曰：「年兄义也，可斋且曾有德於广。」勉为之铭曰：於乎！玉河迢迢，邻以子同朝。忽挥藩荒遂不收，有其尼之，而以归於逍遥游。良配媲德，联玉辉山丘。 
　　
　　明故亚中大夫四川按察司副使致仕十峰程公墓志铭 
　　
　　时惟宪副十峰程公之墓。公名銈，字瑞卿，先号方岩，更号十峰。有子曰文德，南京兵部主事，一日衰绖手伦司成之状，造甘泉子而告曰：「不肖孤也，游先生之门十七年矣。今不幸父有大故，敢丐先生之铭以归显诸墓，惟先生悯焉！吾父性极慈仁而笃於义，见可矜，恻然流涕，闻亲戚讣，必疾声悲号，畎亩不忘爱君之心，储嗣生，必遥贺喜抃。平生无藏怒宿怨於人，故人亦不怨怒之。」志曰：「公以勤俭起家，初家塾，能兼诵群儿之所诵。覆试之，(曰)[日]就数千万言，角有声。己酉，领乡荐；己未，登进士第，辛酉，拜南京大理寺；乙丑，升右寺副；己巳，迁右寺正。精律法，狱案手成，胥吏莫能与；所评驳，原问官莫能难。平反全活，无虑数十百人。辛未，升四川按察佥事。会蜀寇蜂起，杀害守臣，公留妻子於家，慷慨揽辔而行；壬申莅蜀，出按所部，过内江，军吏报贼相距数里矣，则为按兵野宿，拒守数日。贼遁去，征兵既集，乃申号令，明赏罚，广谍召胁从，离散其党，贼势减半，乘胜剿，贼平。天子褒功，赐金绮，进禄秩；本兵论功，又命再加俸级。甲戌春，进本司副使，领敕整饬威武兵备，乃益悉心经略，视利害而兴革之。惬於夷情，羌夷悦，争献宾帛牛酒飨军，公笑而谢之。居数月，粮饷积余数千。左右谓：「前政未有是也，宜别籍备他用。」公命籍之公帑。寻改敕建昌兵备，建昌边蜀尤远，多弊，公一芟治之，如威茂益密，民夷便之。居蜀五年，抚按荐章凡十八上，又以军功骤居同列之上，媢者率谤公以为矫激，又多方扇惑於冢宰，果怒，堕其计。丁丑春致仕，时方公座，报至，吏民骇，相讙突入，伏庭拜哭。公笑慰之曰：「枉直颠倒，亦常事耳！」翌日遂行。蜀江方涨绝津，吏苦谏勿犯。公矢之曰：「某在蜀，所或不公不法，天必溺之，何悔？」舟行晏然。蜀人语曰：「矫激之谤，乃能欺人以罢官，而不能诬神明以覆溺也。」既归，怡然自适，日惟觞咏娱乐，有和陶靖节、陈白沙先生诸作。於是立家规以求敦睦，葺诸先墓以隆追远，置义田以广赒恤。其初有祖曰楷，廉访使，避元季乱，来居金华之永康。楷生益宁，益宁生可与生鹏，鹏生永延，永延生世刚。世刚号松崖，则公之考也，封大理评事。前妣杨氏、妣方氏，赠孺人，配赵氏亦封孺人，加赠恭人。子四：长文思，次文德，即舜敷，次文谟。文思、文谟皆邑庠生。次文训，国子生，侧室夏出。文德己丑进士及第，官翰林编修，以朋友事左迁广东某官，累迁今职。初文德之仕也，公寓书训以忠清慎勤，终我报主之余忠；其谪也，训之曰：「为友谪，义也，何怨何尤！」文德奉之，夷险一操。及来兵部，迎公就养，屋东治小圃，名之曰承欢，名其轩曰爱日。盖公昔筮仕於此，则迎养松崖公。松崖公远识伟论，以一布衣上下诸达人中，而公尤善先意承志。至文德事公，亦复如是，士夫嘉之。盖岁余而公殁，殁之前夕，文德拥炉侍觞咏，公使诵十峰诗卷而谛听之，会意处击节引满，且极论诸作者平生。二鼓始即安寝，有顷疾作，遂不可起矣！时嘉靖丁酉十二月二十七日，距其生成化己丑十二月初六日，寿仅七十。女三人：长文贞，适国子生卢应豸；次女文奇，适吏部右侍郎董公；次文徽，适国子生季明德。孙男八人：章甫、章衮、章冕、章服、章逢、章掖、章缙、章绅。孙女五人：章婉、章娩、章懿、章惠、章和。以某年某月某日葬公於龙盘山之原，白山子曰：「嗟惟十峰公，年未五十而休，位不满其德，用不展其方，宜享寿无疆，而乃不跻上寿。虽然，舜敷之始谪也，诚不自意复侍公於此，乃幸得以送公之终。忠孝之报，公既享之，天之予公亦云厚矣！况嗣此显扬於方来者可涯哉！」甘泉子曰：「善哉！可以铭矣！」铭曰：田有耔，秋则有积?；福德亹亹，不究於其己，而於其后嗣。戊戌二月二十五日 
　　
　　明故征仕郎右给事中东泓薛君墓志铭 
　　
　　东泓子薛子宗铠子修，从其父靖轩子，叔父中离子、竹居子，皆学王阳明公良知之学，推阳明之意，而前辈以事甘泉子。东泓子诤死於廷杖，甘泉子悼之，叹曰：「嗟夫！惜乎！若东泓子之学，如其良知矣！」或曰：「何哉？子之与东泓子也？」曰：「吾观之行事矣！」或曰：「陈子思谦益撝之状有之。东泓子生而聪悫，少有大志，学记诵则善记诵，长学文辞则善文辞。仕矣，双江聂御史有『守定才充』之旌。卒也，犹自言曰：『问学无闻，有志未就。』兹不亦志学好德之良知矣乎？」曰：「然。然而亦好德之良能矣！」曰：「克立尔身，以显其亲，执乃考丧，号绝复苏，五日，水浆乃入於口。兹孝也，不亦爱敬之良(能)[知]也乎？」曰：「然。然而亦孝敬之良能矣！」「状有之：东泓子与竹居子壬午同乡荐，癸未同进士，初令贵溪，再调将乐，三更建阳，政务大体，开诚心，牖民彝，剔奸蠹，约滥费，去民贼。活夷俗弗举之女於水盎中者几千命。先发后请，以身救饿殍於旦夕之急者，无虑万人。宁以身受梁司徒催科之劾，自黄门而还之邑也，不忍残剥民之膏脂以要能名。兹其仁惠也，非自其恻隐之良知而致之欤？」曰：「然。然亦恻隐之良能矣！」曰：「状有之：其尹邑也，剖豪强诬婚婺妇之奸，而遂其终志。捕邑之多盗以就擒，凛乎破胆寒心。其立朝而给事也，与其僚魏子良弼愤汪宰鋐之奸佞险邪，而后先极论之：『内怀欺罔，外饰忠爱，恶贯四凶，行兼正卯。』圣明嘉纳矣。鋐肆饰辩，私挟辅臣，言者继之，激怒诏狱，受杖八十，赋诗誓死。故其诗曰：『大奸在位，毒流缙绅，爰及三年，愤积人神。乃披忠悃，乃吁帝宸。维帝时嘉，俟时而行。维被奸谗，捏构诬绳。维帝赫然，屏兹佞人，爰逮小臣，亦寘於刑。於皇明圣，寔余寡诚。大奸既去，遑恤我身，阳德方亨，永底乂宁。』五日而死，兹义节也，非自其羞恶之良知致之欤？」曰：「然。然而亦羞恶之良能矣！」「状有之：潮人逮狱，千金求免，峻为却之，吾乌用是，遂愧以去。终靖轩丧，结茅石林，养母求志。及以母言，起尹将乐，修庙学，建桥梁、毁淫祠、置赡田、资贫士、复考亭、立主祀。兹其礼也，非自其恭敬之心之良知而致之欤？」曰：「然。然而亦恭敬之良能矣！」「状有之：历治三邑，洞见民隐，知百姓之利病，炳几事之臧否，乃以罢行，乃以兴革，平反他邑当道之枉狱，辩弃妾类姊之遗孤而归其族产。明烛乎小吏，亦烛於大吏，识其权宰之奸诡，亦识其有滥贿，如睹其肺肝然。故其攻之也切，若是其智也，非自其是非之心之良知致之欤？」曰：「然。然而亦是非之良能矣！」或曰：「东泓子之良知，则何以荐良能矣？」南野子曰：「致即良能矣。」甘泉子曰：「良知所同也，致所独也，是故学焉而后良知致矣。孟子曰：『无他，达之天下也。』惟学也，故能以其所知，达之於其所未知；以其所能，达之於所未能，如斯而已矣。」东泓子配丁氏，封孺人。子二：长曰洪，孺人出；次曰江，侧室林出。女三人。考曰俊，靖轩子，仕为国子监博，赠征仕郎刑科给事中。母庄氏，封太孺人。祖曰骥，以子侃贵，赠行人司正。曾祖曰志安，高祖曰田，皆有隐德，世居揭阳之凤垄。子修生弘治戊午三月朔日，卒嘉靖丙申九月二十一日，享年三十有八。其季叔兵曹竹居子侨携丧以归，与仲叔中离子侃葬之饶邑平福之原，谓知子修而能铭之者，莫如甘泉子也，三寓书来恳铭。铭曰：曷曰良知？天知地知。曷曰良能？天地成能。曷以致之？学之、问之、思之、辩之、笃之、行之。曷谓之之？有物於斯，执天之机，六德之舆，东泓子之知。东泓子之知，不忘不助，所行不疑，后有求者，考此铭诗。戊戌三月望
　　泉翁大全集卷之六十一 
　　
　　文集 
　　
　　门人新安洪垣校刊 
　　
　　墓志铭 
　　
　　明故文林郎宜黄县知莲塘陶君配沉孺人合葬墓志铭 
　　
　　陶氏曰莲塘先生谘世臣者，铅山尹师文之考，通议大夫兵部左侍郎兼都察院右佥都御史谐之从兄也。陶氏世为山阴人，自东汉太守马臻堰湖以陶名，则其族右且旧也。五世祖曰义，元举学行，充潞州书院山长。入国朝，改闲良官。高祖曰仲濂，曾祖曰士成，皆弗仕。祖松菊处士曰寿，以孙谐贵，赠如其官。考曰性复之，号复斋，复斋业春秋，魁(淅)[浙]试，游成均而卒。君奉其遗命，帅事执友张子由、秦克进。丙午，与从弟诰同举於乡，既屡试礼闱不偶，志益锐，思益精，明春秋大义数十，谔谐二季师之，皆发解，遂以春秋名家。其为文闳肆，屏梅娄侍御见而称之，屏梅固素少许可者也。弘治乙丑，当会试期，坚不欲赴，曰：「吾母年踰七十，复婴末疾，其能早暮舍去乎？」母沉孺人诫曰：「吾能饭，何忧？且而忘而父垂殁之言乎？」君遂勉赴，又不偶，叹曰：「进士得不得，命也。吾母年高，不可不谋禄养，安义也。」遂就选，得尹宜黄。宜黄，抚剧邑也，君治之有三善政焉：化顽，一也；善赋，二也；济灾，三也。先时，民险阻为顽，制以威则益强而教弗率，纵以宽则肆玩而租弗输。君则召其首黠，谕以顺逆祸福；其人感悟，悉囚首自诣，誓罔敢再奸。邻邑豪贵买田寄户者，赋不肯供，君曰：「赋自田出，当问田者。」由是岁率责佃举赋，罔或弗供，上司亟称善，檄以为他邑法焉！邑遇水旱，君忧民之忧，辄祈於天而天应之，劝赈於民而民趋之，饥者赖不死沟壑，故夫三政举而六事修矣。三载民安之。时逆瑾科敛愈蹙，君曰：「吾宁以身退，而不忍赤子为鱼肉。」适从弟谐世和以给谏忤瑾，亦夷士伍矣。未几，丁母艰，丧事一不以烦其兄，而且事之弥谨。君子曰：「先生平生寡言笑，重然诺，不立崖岸，不苟取与，不作无益，眉不常舒而胸次豁如，外似迂疏而中有条理。其处族党以恩以义，待外姻以礼，至周其贫不能存者，恤其诸甥子，厚奁以嫁其甥女。与人交，始若难合，久则益真。既谢归，杖履逍遥，不入城府，乃与邻翁叟相款洽。相地於居之东，筑室数百楹，曰：「伊淢伊匹，遹追来孝，吾匪罔攸闻，嗣续妣祖，方勉图之。」毕先志也。室南塘植莲，则自号曰莲塘。营别业於丁山下。两溪合流，旧闸圯，田农病涸，行旅病涉，则甃石架桥，民甚便之；教佣□蔉之法，田悉为沃壤。好读书，书不释手；好种树，树必成列。子师文由冑监领壬午应天乡荐，君喜曰：「吾儿幸成先志，先人可瞑目於地下矣！」壬辰十一月二十六日，痰疾作，自起坐正寝，栉沐，拾坠发数茎於衾燎之。向晦，俾子姓侍疾者去。宴息，忽叹曰：「吾赖天地祖宗之佑，自分足矣！」遂逝。距生天顺庚辰闰十一月十三日，得年七十有三。配孺人沉氏，同邑人，考木斋曰玮，祖宁国守砥庵曰性。孺人通孝经、内则，精女工。木斋遘疾，剜臂肉以进，疾少瘳。年十八，君赘其家，逮於归，君方在疚，与百口共食粗粝，人或不堪，孺人安之。常念不及事其舅，每节忌荐豆必虔，事其寡姑及王舅，并加爱敬。王舅老，以铜铛遗之，曰：「以志汝孝也！」姑病垂十年，孺人候起居，共滫髓，问燠寒，扶抱按抑，忘其久事之劳，而姑亦忘其久病之苦也。处伯姒妯娌以恩，训子女以正，恤宗姻以仁，御臧获以慈，周邻里以惠，其为内助多矣。自宜黄还家，病转剧，忽语其子曰：「我后事当百出，善处之，毋贻我累，吾目瞑矣！」正德己巳七月二十九日也。生天顺壬午三月二十四日，享年四十有八。继室泉州掌教山阴陈敬敏之孙女，克嗣徽音。子男三人：长即师文，筮砀山尹，调铅山，有善行善政，钟石费子贤之，甘泉湛子亦贤之。次师尹、次师韩，邑庠生，沉出。女二：长适同邑秦经历镒之子偲，亦沉出；次适上虞邑庠生陈绾，陈出。孙男十人：长大有，邑庠生，次大观、大心、大章、大山、大益、大辂、大防、大冕、大时；孙女一：适山阴举人辂居敬之子大山。玄孙男一：久恭。女一。甲午，师文与二弟以十二月二十二日归君柩於丁山之阳，与沉孺人合窆焉，乃君平时所自卜者云。甘泉子曰：「师文，故余门士也，可与向上者也。走书千里，因钟石少宰来乞铭，余禁不文铭，安得而勿铭？」铭曰：陶於古微，厥为蕃荣，汉守焉臻，堰湖以名。五世祖义，元举行异，潞州山长，而国朝闲良改置。高、曾濂、成，弗仕弗声。赠祖松菊，司马中丞，世和之能。维考复斋，春秋计偕，君世其业，屡至礼闱。母老禄养，遂尹宜黄。六事克举，三政有光，为尹之倡。逆瑾敛蹙，曰：「吾宁以黜，而不忍以民鱼肉。」丁山高高，莲塘幽幽，解组而归，以优以游，卒岁以休。配沉孺人，德媲夫君，疗亲剜臂，举案如宾，善事王舅与寡姑，卓为女模。生子三人，义方和丸。曰师文者，嗣尹於铅，光於前闻，联玉双碧，称此高坟。戊戌六月十四日 
　　
　　明赠通议大夫南京吏部右侍郎顺庵费公神道碑铭 
　　
　　吁猗哉！此累赠翰林编修文林郎奉议大夫右春坊右庶子兼翰林院侍讲通议大夫南京吏部右侍郎顺庵先生季玉韩玙费公之墓道也。此并赠少保兼太子太保户部尚书武英殿大学士讳荣祖公之孙、讳应麟乐庵公之子也。此今南京吏部右侍郎寀之考，故大学士少师文宪公讳宏之从父也。乐庵公有卓行，孝友化行於家邦，教五子发科第。长子曰珣，伯玉敏庵，发举於乡；次曰瑄，仲玉复庵，发少参，次曰璠，叔玉五峰，发文宪，赠少保大学士；又次即顺庵，发少宰寀钟石；又次曰瑞，幼玉雪峰，发举於乡。惟兹五玉，同心同德，同堂同爨，事必同议，外内同和。人曰：「北有燕山五桂，南有铅山五玉。」玉者，玉树也，玉树贤於桂多矣，故少宰署联於门曰：「铅山不让燕山秀，费氏能齐窦氏芳。」课钟石於髫年而奇之曰：「协吾门联，其在兹乎！夫树之生也，后发者必硕果，其在兹乎？其在兹乎？」顺庵公生正统壬申三月五日，卒弘治辛酉六月五日，享五十。配赠淑人张夫人，汭川名族，归顺庵公，善处妯娌，同睦相赞，生子男四人：长?竹所，克勤克义，次即寀，次□，朴茂无违。女三：静玉适弋阳潭石黄某，润玉适同邑庠生陈道，排玉适弋阳西洋张璞。张淑人出。最次男?，侧室某氏出。若钟石者，君子知之，内不比亲，外不比人，学而能达，正而能通，世之所谓贤卿大夫也。与同郡今应天府府丞四泉杨子为布衣交，莫逆也。钟石费子、四泉杨子皆交与甘泉湛子，亦莫逆也。甘泉子谓四泉子曰：「若钟石者，世岂无所自而有斯贤哉？」四泉子曰：「有之。」甘泉子曰：「可得闻与？」曰：「公有四德，以敷众善，敢以布闻。惟君子为能道扬善人之行，而阐诸幽，公其可之乎！麒也闻之，公事母一品夫人周曲尽志养，赈贫恤族，罔不尽恩。受兄封君少保家政之委，殚心综理，钜细必请，勤俭惟宜，家道以隆。是则可以扬乎？」曰：「其古之孝谨人也，又乌乎而勿扬诸？」曰：「公不忍岁饥富人腾价，则为开仓平估以籴焉！感城桥覆粟之儆，而知以粟轻贸，里人掘地之金之非，则为倍偿之粟焉！贾荔船覆宅傍之潭，则叹曰：『昔我五峰兄见?船之覆，於是恻焉。人贱市其余，则不忍入诸口，吾恶乎忍之？』其亟令渔者捞而曝之以还焉，是则可以扬乎？」曰：「其古之仁惠人也，又乌乎而勿扬诸？」曰：「夜寇至邻，将及其家，报兄五峰拥孤出避，独以身捍，寇竟不害。伯兄敏庵乡举乃卒，仲兄复庵藩参在外，家嫂贞节张孺人主捆之内，三兄五峰主捆之外，公乃率季弟雪峰周旋其间，上承下致，不避劳瘁，出入必谨，必私其室。二兄分财，议欲多与以酬其劳，固辞不受。於时兄弟同心协义，食必相待，寝必相视，出入相告，事必相谋，患难疾病必相扶持，中外大小，井井雍雍，是则可以扬乎？」曰：「其古之友弟人也，又乌乎而勿扬诸？」曰：「公性谦让，不伐门第。马至凿圳，路狭溪阻，遇樵数十，下马让路，众为旋避。乡有不直来就质成，数语而决，称为今之太丘。故其生也，乡人德之；其卒也，乡人哀之。无间乎亲戚宗族焉，是则可以扬乎？」曰：「其古之礼让人也，又乌乎而勿扬诸？夫孝，谨德之基也；弟，友德之推也；仁，惠德之施也；礼，让德之维也。君子有此四德者，以行於天下，可以不朽矣！」或曰：「数事而称之，德为有限，何云乎不朽？」甘泉子曰：「夫四德者，万善之本也。子不闻子产称君子之道四，而万世贤之乎？况夫非此贤父，莫成贤子；以其贤子，益显其贤父。昭昭而不可掩者乎？况有孙男曰懋礼，选贡；曰懋乐，中式；曰懋智，皆太学上舍；曰懋信，庠生；曰懋昭，克家；曰懋学，恩生，进进未艾；曰延庆，夭；曰懋洪、曰懋某、曰懋升，曰三寿；孙女宝英，适给事詹泮；壬英，适贵溪庠生汪裳；南英，许聘詹廉使之子鲁。曾孙男缘庆、嘉庆、良庆、成庆、德庆、从庆、某某；女顺庆、梦玉。济济吉良，岂非如瑶叶琼枝，愈发愈盛，光於前文人者乎？是宜铭扬墓道以式来者。其词曰：怀玉之下，铅山之阳，降生异人，乐庵皇皇。五玉生辉，并毓嘉祥；燕山之桂，后先相光。维巍季玉，百顺之福，且兹众善，以行四德。其德维何？四泉公历历。维以孝谨，於家立极，志养赈贫，家政是力。维以仁惠，饥岁平籴，覆粟知非，贾荔是恻。维以友弟，拥兄寇至，睦家乾蛊，弗辞劳瘁。维以礼让，不伐门第，避樵下马，乡评质是。维兹四德，百善之地，维以不朽，维以范世。铭於墓道，来式勿赞。钦於千！ 
　　
　　明故赠奉政大夫南京户部郎中时务子钱君墓志铭 
</div>
    <div class="pagination">
<a href="泉翁大全集_page106.html">上一页</a><span>...</span><a href="泉翁大全集_page102.html">102</a><a href="泉翁大全集_page103.html">103</a><a href="泉翁大全集_page104.html">104</a><a href="泉翁大全集_page105.html">105</a><a href="泉翁大全集_page106.html">106</a><span class="current-page">107</span><a href="泉翁大全集_page108.html">108</a><a href="泉翁大全集_page109.html">109</a><a href="泉翁大全集_page110.html">110</a><a href="泉翁大全集_page111.html">111</a><a href="泉翁大全集_page112.html">112</a><span>...</span><a href="泉翁大全集_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
