<!DOCTYPE html>
<html>
<head>
    <meta charset="UTF-8">
    <title>元丰类稿 - 第 52 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 52 页/共 70 页</h1>
    <div class="content">　




　

　
●卷四十四·志铭十一首
【殿中丞致仕王君墓志铭】
　　君讳某，字某，其先琅邪人，尝徙家于蜀。至君之考，又徙家于扬，故今为扬之江都人。曾祖讳锡。祖讳得中，为真定府获鹿县令，赠尚书刑部侍郎。考讳汝能，为尚书都官郎中，赠尚书工部侍郎。

　　君少以父任为太庙斋郎，养其父，不忍一日去左右。至卒丧，年已四十余，始出为南剑州司户参军，历监剑州银铜场、和州司户参军，用荐者监颍州税，去为越州山阴县尉、滑州录事参军、随州唐城县令。其为银铜场，冶者复业，而岁课大溢。为尉能发奸偷，为录事能治狱不挠，为令能有惠爱于人，其试于事者如此。其为人，居家孝友，遇人和易质厚，不为聪明机巧以哗世动俗，故知之者少，而君亦自若也。至年七十，遂上书还政，迁太子中舍。今上即位，恩迁殿中丞，赐绯衣银鱼。卒于熙宁五年之五月甲辰，年七十有七。以其年十月乙酉葬于江都之东兴宁乡马坊里，以其配永嘉县君周氏衤付，有子二人。曰几，大理寺丞。曰深，润州丹徒县主簿。皆有文行，能世其家。有女一人，嫁陆氏。有孙男二人，孙女二人，尚幼也。寺丞娶余之仲妹，以书来乞君之墓铭，余不能辞也。铭曰：

　　养心以和，动己以直。不为世巧，安于自得。显不在躬，实诒尔子。欲鸿厥声，勒铭于此。

　　【赠大理寺丞致仕杜君墓志铭】

　　君姓杜氏，澶州濮阳人，卒于皇元年十月庚申，葬于熙宁八年十月丁酉。其墓在濮阳县桂枝里之栾村，以夫人仙居县太君潘氏衤付。君曾王考佑，王考延嗣，考。子男三人。曰言，曰宗谏，皆蚤世。曰宗诲，殿中丞。女二人，嫁马氏、栾氏。孙男二人，曰良辅，余未名也。

　　君讳莹，字德温，赠大理评事，又赠大理寺丞。为人孝友温良，以清静为学，而以淡泊自足。行修于家而誉闻于乡，其自得者寿考见于身，其有余者流泽见于后。故其年至于八十，而有子能大其门，言理之士，以此多君也。

　　宗诲为人，质厚恬夷，世俗之所为有不为者。余为襄阳，宗诲实佥书节度判官公事，爱其所守，而知其有所受也。其以君之铭乞于余，故不辞。铭曰：

　　有以养其内，克遐者寿。有以行于远，克昌者后。帝原厥初，追锡命书。余与此铭，贲于幽墟。

　　【胡君墓志铭】

　　君名敏，生于天禧之戊午，卒时皇之辛卯也。既卒之明年，葬于其所家抚州金县之东某里某原。字某，姓胡氏。父名晏，教君学，已为之求师，又为之求四方善人君子与之接，致其力不敢懈，至于老以死不敢变。君亦能奉其意，故君之为进士，其强学、其广记、其博问、其能文辞，于其业，可以谓之修；其事亲、其居家、其与人游，不见其缺亏，其约、其质、其不苟、其寡言，于其行，可以谓之修。夫积其勤以至于业之修，而止荐于乡；积其谨以至于行之修，而不克显于世，此世之所以哀君也。然君有可以慰其亲而不疚于其内，比于得其欲富贵于一时，而有愧于其心者，其得失何如，固易知也。母某氏，妻某氏，子某，弟某。君尝学于余也，故铭之。铭曰：慰其亲，学也勤。短而屯，塞不伸。震无垠，彖斯珉。

　　【光禄寺丞通判太平州吴君墓志铭】

　　龙图阁直学士、给事中吴仲庶具书载其子业官世行治，属余曰：“吾子某不克寿，不得见其志，幸得铭信后世，则某其不泯泯，尚足以慰吾思也。”余为之述曰：

　　维吴氏以文学直道继有显人，其家子晚出并茂，亦多以材能见于世。君居其间，孝友笃学有大志，未见其止。其不幸蚤死，故君既自重无所试，而其家盖识君之事亦略也。

　　君以父任守将作监主簿，今上即位，恩迁太常寺奉礼郎，是岁进士及第。佥书广济军判官公事，上书言时事，有人之所难言者。部多盗，君请取酒场羡钱益赏购，转运使难其言，君以闻，诏用君议，盗以衰息。君以母济阳郡君蔡氏忧去官，服除，迁光禄寺丞，通判太平州，州赖以治。行部中，视河还，不入其家。将行广济圩，度姑熟溪，桥坏以水死，年三十有三，熙宁八年四月某甲子也。朝廷闻而官其一子。君娶陈氏，尚书职方员外郎亢之女，前君一年死。子曰埙，郊社斋郎。曰圻，未仕。女一人，始五岁。君初名秉礼，字子钧。其先兴国军某人。曾祖考某。祖考某，赠户部尚书。仲庶名中复，以君卒之二年正月某甲子葬君南康军都昌县沐浴保之龙回山，以陈氏衤付。铭曰：

　　家纪其行，官纪其能。收科于少，是绍是承。维曰未试，方勃而起。云胡不遐，一跌而逝。命则谁为？昧不可稽。畀尔万年，式谂以辞。

　　【殿中丞监扬州税徐君墓志铭】

　　唐之亡，强者分其地，为国以十数。杨行密有淮南，称吴。海州人徐温为吴将，有功。行密死，三子相次立。温用事贵显，温死，其养子知诰遂代杨氏，尽有江淮之地，称唐。去温所与为姓名者，姓李氏名。温己子知谏，事为将，死，追以为中书令、临淄王。知谏子逊，事子，为中书侍郎，上饶郡公。逊子徐君，事子煜，为其秘书郎，赐绯鱼袋。宋既受命平天下，俘李氏以归，徐君亦随之京师，得为太常寺太祝，不乐，弃官归江南，久之为殿中丞、监扬州税以死。子天锡为秘书丞，亦死。女四人，其第二女与季皆嫁吕氏。徐君死祥符间，后四十余年，嫁吕氏女有子倚，始葬徐君与徐君之母李氏、妻陆氏于扬州之某原。方徐氏之先，与杨氏俱起东南，收其土地而有之，遭行密子弱，徐氏实任其国，至遂代吴。而徐氏子孙，亦皆据士民之上，有王公之势，于其一时富贵之际，岂非盛哉！百年之后，其世凌迟，至于徐君，遂死而无以葬，葬于异姓之孙。盛衰之变，何其速也！然自前世无不皆若此，富贵之不可以久恃，亦何必异也。而世之不安其命者，方枉义挈挈以觊幸其偶得之者，又惴惴恐失之，是真可以常处也哉！初，东南之地既入于有司，天子怜士民，许皆复田其故所有地。徐君之地为尤多，多不取。有冒徐君之地以卖之者，亦不问。是以其贫甚，而徐君独自得。徐君讳元榆，字仙材，好学，善属文，吏部贾黄中尝试其书判曰：“元、白不足多也。”尤能诗，诗数百篇，号《南归集》，大抵多慨其不得志，徐君之所以自见也。

　　嫁吕氏女之夫名某，怜徐君之死无以葬，死以属其子倚。倚贫甚，能自力，卒葬徐君而就其父志。铭曰：

　　富吾不争，可谓既好之。贫吾不怼，可谓又安之。谐归此丘，女子之为。永昭厥声，维此铭诗。

　　【永州军事推官孙君墓志铭】

　　黟县之孙氏有起进士、为尚书工部郎中、广南西路转运使以卒者，讳抗，以文学见于世，其葬在黟之上林。有子亦起进士，为永州推官以卒，卒时年二十有八者，讳适，亦以文学见称，葬在其父之左。将葬，其弟邈以告，而乞铭于南丰曾巩。其序曰：

　　孙氏世家富春，唐有徙歙之黟县者，讳师睦，始自别为黟县之孙氏。师睦生延绪，延绪生旦，旦生遂良，以子恩为尚书职方员外郎，职方生工部，工部实生君。君年十有四，辞亲学问江东，已有闻于人。往从临川王安石受学，安石称之。后主越州上虞簿，去，以父恩得永州。父卒，万里致丧，疾不忍废事。既葬，携扶幼老，将就食淮南，疾益革，遂卒于池州大安镇，实至和二年。始，工部为御史，不合而出。及使南方，仆且起，遽卒。君尤自力学行，谓蕴必发，其在君，又止此。君于学问，好其治乱得失之说，不狃近卑。于为文，以古为归，不夸以浮。虽素羸不废书，虽进不怠以止。既肆而通矣，而不得极其至。其铭曰：

　　孙世来黟，拔身艰故。为世闻家，始自工部。工部孰有？有书百篇。永州之学，自其父传。其果以力，其敏以明。内有其质，外以华英。再以不就，其后当侈。君不有子，君多兄弟。

　　【尚书都官员外郎王公墓志铭】

　　王氏其先太原人，世久迁徙，而今家抚州之临川。公讳益，字舜良。曾祖讳某，不仕。祖讳某，以子故赠尚书职方员外郎。考讳某，以公故，即其家拜卫尉寺丞。

　　公祥符八年举进士及第，初为建安主簿。时尚少，县人颇易之，及观公所为，乃皆大畏服。其督赋税，未尝急贫民。或有所笞罚，唯豪剧吏耳。以故建安人尤爱之。尝病，阖县为祠祷。改临江军判官。军多诸豪大姓之家，以财力自肆，而二千石亦有所挟为不法，吏乘其然，乾没无所忌。公至，以义折正二千石，使不能有所纵，以明惮吏，使不敢动摇。居顷之，部中肃然。诸豪大吏见公皆侧目而视，至以鄙言目公曰：“是不可欺也。”卒不得已，以他计出公。领新淦县，县以治闻。去，改大理寺丞，知庐陵县。又改殿中丞，知新繁县。县有宿奸数人，公既绳以法，其余一以恩信遇之，尝逾月不笞一人。还知韶州，改太常博士、尚书屯田员外郎。岭以南素习于夷，无男女之别。日浸月滋，为吏者师耳目，谓俗止如此，凡奸事虽得，有可已者，皆不究。公曰：“夫所谓因其俗者，岂谓是邪？”居郡，求奸事最急，苟有萌孽，一切摘发穷治之。属县翁源多虎，公教捕之。令欲媚公，言虎自死者五，舆之致州，为颂以献。公使归之曰：“政在德不在异。”州有屯兵五百人，代者久不至，欲谋为变。事觉，一郡皆骇。公不为动，独取其首五人，即日断流之。或请以付狱，公不听。既而闻其徒曰：“若五人者系狱，当夜劫之。”然后众乃服。韶居南方，虽小州，然狱讼最多，号难治。公既以才能治之有余，遂以无事。又因民之暇时，为之理营驿，表坊市道巷，使皆可以久远为后利。归丁卫尉府君忧，服除，通判江宁府，改都官员外郎，二千石常以事倚公，公亦为之尽。宝元元年二月二十三日以疾卒于官，享年四十六。

　　母谢氏，封永安县君。娶徐氏，又娶吴氏，封长寿县君。子男七人，曰安仁，曰安道，曰安石，曰安国，曰安世，曰安礼，曰安上。女一人嫁张氏，处者二人。安石今为大理评事，知鄞县，庆历七年十一月上书乞告葬公，明年某月诏曰“可”，遂以某月某日与其昆弟奉公之丧，葬江宁府之某县某处。吾尝闻乡里长老言，公为人倜傥有大志。在外当事辄可否，矫矫不可挠。及退归其家，敛色下气，致孝于父母，致爱于族人之间，委曲顺承，一以恩自克。位不满其志，故在外之所施用者，见于小而已，今吾所书是也，其大可知。则家行最笃已，先人尝从公游，其言亦然。而吾又与安石友，故得知公事最详。其将葬也，使者以安石之述与书来请铭，遂为之铭其尤可哀者。铭曰：

　　公堂有母，老不觉衰。公庭有子，仁孝而才。世所可喜，公两弃之。莫不皆死，公有余悲。

　　【卫尉寺丞致仕金君墓志铭】

　　今上皇二年，祀明堂，推恩群臣，秘书丞金君得以其父为大理评事致仕。五年，郊，金君为太常博士，又得以其父为卫尉寺丞。惟卫尉府君讳某，字温叟，浮梁人。初，君之考赠大理评事讳某有三子，伯曰鼎臣，为某军节度掌书记，仲曰汝臣，为太常博士，季即君。兄弟俱举进士，书记与仲既起家，君因不复肯就举，曰：“吾兄弟不可俱去吾亲也。”后三十余年卒，以有子为丞云。君有四子。曰君著。曰君佐。曰君卿，博士也。曰君佑。兄弟又皆举进士，博士既有名秩于朝，三子皆复养于家。盖其父子兄弟之出处如此，何其相似也！当是时，宋兴已百年，博士方以材自起于贱贫，欲以其所为为天下，慨然有志者也。君独自得于大山长谷之间，日从子孙，来四方之客，与夫乡人之老，《诗》《书》尊席之侧，啸歌息偃，以忘其年，ㄨ然遂其志者也。遭天子既宗祀明堂，顾朝士大夫皆褒崇其亲，欲以风示天下。命书宠章，降于其家，显荣一时，寿考康宁，有孙有曾，以承以翼，何其祥也。君为人简易无町畦，能事父兄，衣食奉养，自与者尝取其薄。尝有盗其牛羊，已又盗其所乘马者，君知之，皆不校，盗卒自悔以伏。盖君之质与其恕，又有足多者如是也。生于淳化之庚寅，卒于嘉之丁酉。遗命三月而葬，从薄，遂以其年十二月四日葬于饶州浮梁县万户山之前。夫人徐氏，累赠寿安县君。君之殁也，有子四人，女六人。孙男九人，女十二人。曾孙男三人，女二人。

　　金氏，或曰出少昊金天氏，或曰出汉侍中宅侯。宅侯传至孙则亡，至曾孙复侯。而宅侯有弟伦，伦子若孙，四世六人，皆侍中，以忠孝名尊显于世，世称金氏云。至君之先，皆家京兆。唐僖宗时，有令浮梁者，遭黄巢乱，徙人筑险自保，所活人以数万，因留治之，凡十有七年，遂家浮梁，以功至检校尚书、右仆射、昭信军节度使，讳某，君曾祖也。子讳某，君祖也。博士以君之外孙、尚书屯田员外郎臧论道之状来属，曰：“子为我铭吾亲，吾死足矣。”巩不敢辞。铭曰：

　　卑少恭老，惟物之常。即强弃艾，乃理之亡。帝用慨然，尊祀明堂。顾褒耋寿，风示九有。君势之亨，与享其荣。拥笏巍巾，于家以息。有子有孙，严严我侧。志无不得，君子之祥。铭以发之，君子之光。

　　【抚州金县主簿徐洪墓志铭】

　　嘉元年，虔州安远阙县令，建安徐洪以抚州金主簿摄安远事，明年八月十一日死安远。十二月，其父尚书屯田郎中举以书告君之故人南丰曾巩曰：“子为我铭洪之墓。”遂考次君世序、行己、历官、卒葬之终始，铭于其墓曰：

　　君曾大父某，某官。大父某，某官。君字孺兴，为人有大志，读书好其治乱得失之大旨，为文长于辨说，其奔放驰骋、上下反复之际，有足壮也。未冠，声号闻四方，初中进士，除洪州司户参军，不就。退居大江之南，好倜傥非常之奇节，不肯少屈于人。居八年，以父命始强出为主簿，非其好也。君居家，遇人无亲疏，豁如也，乐赴人之急。为主簿，不以非其好故怠其意，其治能有爱于人。金富人锢山林之利数十年，君始夺之，而县之贫人赖其利。盖君之所试者小，其为日又近，而其所既立如是也。享年三十有二。死之若干日，葬饶州鄱阳东门外。母某氏，某县君。妻凌氏、黄氏。男一人，曰还孙，始二岁。女四人，尚幼也。铭曰：

　　呜呼孺兴，志果而大。不胜于柔，以窒其外；不陨其刚，以亨于内。胡短其施，而多其与！父老失子，儿婴失父。维铭告哀，以纳于墓。

　　【太子右司御率府副率致仕沈君墓志铭】

　　君讳某，字某，姓沈氏。沈氏自齐太子家令约家于吴兴，故世为吴兴人。至君之大父讳某、考讳某，始自吴兴之东林徙家于钱塘，故今为钱塘人。君以宗室、密州观察使宗旦恩，即其家得为太子右清道率府副率致仕。又以祀明堂恩，迁太子右司御率府副率，兼官检校国子祭酒，兼监察御史，阶银青光禄大夫，勋武骑尉。盖密州观察使宗旦者，今天子之侄、潞王之孙，而其母夫人，盖君之侄也。

　　君为人质朴无外饰，其居乡闾，宽然长者也。其事父兄能力以严，视族人能爱以均。虽饶财为大家，而衣服饮食，自与尤寡约。至人有急归我，则推材赴之，无锱铢顾惜意。邻里岁饥，辄发仓以救人，有欺其财者皆不校。既老，治其家事不肯懈，曰：“吾先人之所以付我也。”处其子孙不以逸，曰：“所以使汝守吾先人之法也。”嘉二年三月一日以疾卒于家，享年七十有六。其年十一月十五日葬钱塘之西城。初娶吴氏，再娶车氏，某县君。其葬也，吴氏实从。子三人，曰晔，曰δ，曰时。孙八人，曰沔，曰溱，曰沂，曰淑，曰灌，曰，曰渐，曰渥。曾孙三人，曰师扬，曰师荀，曰师轲。时沔、沂皆举进士，余亦皆有学行，盖君之教也。铭曰：

　　赫赫宗子，保藩于密。天子曰嘻，汝惟沈出。予假汝宠，锡其外亲。东宫之属，有长卫军。命君于家，俾休其老。以偃以侧，服章华好。天子命我，匪我有求。ㄨ然顺退，媚于林丘。不蕴为机，不阻为畦。曰远无仇，曰近无疵。里巷之依，惟此令人。流闻余泽，化其子孙。惟身之祥，既寿而康。惟后之祥，宜炽而昌。惟墓有域，其藏有石。刻此铭诗，昭示无极。

　　【宝月大师塔铭】

　　君名修广，字叔微，杭州钱塘人，姓王氏。九岁出家学佛，居州之明庆院，十一岁落发为僧。景二年诏赐紫衣，五年又赐号宝月大师。治平某年，州选为管内僧正。熙宁元年十月感疾，癸丑，会门人与常所往来学佛之人，告以将终。其夕沐浴易衣，正坐而卒，享年六十有一。

　　门人曰慈化大师了性，曰崇照大师了然，曰赐紫衣了蕴，以明年某月某甲子为塔，葬君于某县某乡某原。

　　君为人乐易慈祥，有智识度量，人不见其喜怒。读五经，略知大义，颇喜为诗。少羸多病，始学为医。既成而有疾者多归之。无贵贱贫富，皆为之尽其术，未尝有所厚薄。尤贫者，或资之衣食。以其故，自京师至于四方，自公卿至于学士大夫，多知其名，既见皆乐从之游。而乡邑之人，至于羁旅游客，其归之者，无不厌其意。君于接之虽劳，未尝有懈倦不欲之色。于资之药物衣食，虽穷无，未尝有所计惜。其应外者如此。及退而处夫贫富死生之际，又有所不累其心，故至于不能自给，而未尝动意，至于且死而未尝改容变色。噫！是非可铭也欤！铭曰：

　　不以贫故累其心，此学士大夫所难。至于遭死生之变而不惊，又难也。君之学不同，而自得者则然，固不可以无传。况于名闻于世，行信于人，故为之书，尚使长存。 
　
</div>
    <div class="pagination">
<a href="元丰类稿_page51.html">上一页</a><span>...</span><a href="元丰类稿_page47.html">47</a><a href="元丰类稿_page48.html">48</a><a href="元丰类稿_page49.html">49</a><a href="元丰类稿_page50.html">50</a><a href="元丰类稿_page51.html">51</a><span class="current-page">52</span><a href="元丰类稿_page53.html">53</a><a href="元丰类稿_page54.html">54</a><a href="元丰类稿_page55.html">55</a><a href="元丰类稿_page56.html">56</a><a href="元丰类稿_page57.html">57</a><span>...</span><a href="元丰类稿_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
