<!DOCTYPE html>
<html>
 <head>
  <meta charset="utf-8"/>
  <title>
   后村集 - 第 33 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后村集 - 第 33 页/共 47 页
  </h1>
  <div class="content">
   问涂四方者必有嘉禾清泉可憩濯传舍行店可依止南辕则不然路益荒人益稀极目数千里无寸木滴水无传舍行店昔人酌地里之中各创庵焉嵗深屋老頺圮相望漳牧合沙黄公朴始新诸庵鹤鸣庵在郡东地多灵迹尝有异僧见二士于此对奕即之化鹤飞去然距城余二十里穹林危磴不类人境暮投破驿凛乎折栋坠瓦之虞鸷兽暴客之恐公辟古基改面势作堂七间聼事三间门庑闳壮如之扵是境内之庵十有七所以次经画创始者曰鹤鸣更新者曰半砂曰云霄曰仙云余皆复其旧观鱼孚庵属泉而费出扵漳竣事上尚书曰昔人守庵以僧赡僧以田而庵存其后有司数易僧巨室豪右占田而庵壊请令诸庵以甲乙承续朝论是之初公与余偕使广公谒诸司叶力缮南中诸庵繇潮至惠繇漳至潮曩号畏涂今深茅丛苇中轮奂突出钟鱼相闻莞簟薪水不戒而具与行中州无异公之惠利溥矣余闻古之人皆好礼而乐事厚人而薄已有避堂而舍宾者有卑宫而崇馆者有穷为布衣茅屋不蔽而恨无突兀之厦以庇寒士者然则僧逃庵荒非地主责乎田去僧饥非巨室耻乎余书公之事既以儆夫贵与贱者或曰未也纵下不戢驱陵虐使尤庵之大患寓室而伤薪木曽子之贤致形诸言毁垣而纳车马国侨之辨仅免扵诘余又以儆夫行者公抡魁名儒自殿秉麾节无留滞之叹有治办之绩漳素凋敝公为之朞年修籴政敞贡闱余力犹及扵庵云
　　鄂州贡士田记
　　士贡扵乡古也使士赍粮重趼而至非古也古者井地均贫富道路有委积士起闾里而逹扵王朝也甚易至汉犹令县次继食然贡禹以明经洁行徴自言鬻田百畆以供车马当时所以待特起之士仅如此则扵羣然应聘者抑可知矣禹亦幸而有田可鬻尔贫于禹者当如何哉近世賔兴郡太守备巵酒饮饯之外舟车扉屦皆士自任贫而逺者难是行如登天有不能行者天台贾公为铸钱使者斥羡币十万缗市田为番贡士庄余以膳番学去而董饷鄂渚时阃帅剏南阳书院公给以官田百三十畆复斥币如番之数以惠鄂士士饮公徳以余与公有世旧俾书其事扵石自吾有边患士不觧甲且三十年供亿繁调度濶牧民之官往往奉急符从事失其常度至扵主计之臣执牙筹析秋毫茍免乏兴俛仰自叹曰吾不得为盛徳之事矣非特才臣能吏然也雅士莫不然矣故余扵公之事有慨焉昔汉人论鄼侯餽饷乃万世功意且有他缪巧而其言不过曰飬民以致贤而已盖为汉植根本者桑大夫则异是以盐铁酒均输为国大利而疾贤良文学之士如仇汉之根本遂骚动而不复安公扵笏画鞭之暇师饱马腾之余又时有所蠲弛以寛民敎飬以收士与鄼侯之意合彼桑大夫之流闻之盍少媿矣夫江汉楚之旧封异时以辞令争衡中夏登髙能赋而志节与日月争光者皆楚产也国家有事西北必于上流谓宜培植其人材以待缓急之用公所望扵鄂之士者在此其田之顷畆与夫行者居者赆廪之式则有司存公名似道字师宪以其儒术出为治赋始至军无见粮未几而有一嵗之储天子宰臣才公之为由尚书郎九卿超拜地官小司徒云
　　风月窝记
　　寒斋所居西偏面古木丛竹为墼屋三间中置一榻友之同志者防乎方之外者仕之倦而归者至则留语或止宿焉扁曰风月窝客戏主人曰昔宋玉授简扵楚王之兰台谢庄托词扵陈王之桂苑皆以钜丽之观发其髙寒之思今吾子追凉扵檐窥光扵隙将毋见哂扵二子乎主人曰嘻词不诣理工无益也学不尽性博无益也彼以朒朏量月雌雄论风逹者视之奚似童儿吾闻元化之内精英清淑之气在天地为风月在人为情性风至调而止噭嚎叱吸风之变也月至明而止薄蚀隂翳月之厄也性至静而止喜怒哀乐性之动也故言风月者曰清明曰光霁言性者曰善曰寂然不动夫能即身而反求韬光而内照则动者可以中节静者可以复初所谓清明而光霁者敛之方寸舒之八荒六合随寓而可乐矣庸讵知彼之兰台桂苑非防壌鲍肆乎吾之瓮牖圭窦非琼楼玉宇乎客慙而退
　　修复艾轩祠田记
　　初郡人祠艾轩先生于城南田以赡之者忠定赵公也碑以实之者正献陈公也不幸先生二子继卒犹子成季字井伯有贤名忠定客也又卒家事益落田为二姓所得诸孙曰钧者愬扵计台方公大琮喟然太息曰鬻祀田非法也没价返田法也吾使乡部寕厚毋薄檄郡丞以窠名钱酬元直之半俾复其旧会易帅他路事格不行田既去祠益圮钧复愬扵郡杨公栋亦喟然太息曰古者祀乡国之先贤以为先师艾轩非先贤乎式庐表墓自昔有之田非闾墓此乎乃新祠宇复谕二姓曰先生在不殖寸产没岂与乡人较数畆之田者虽然诿先生之亷譲利故家之清贫取而有之此名不可安也方公去矣窠名钱不可觊其以郡镪十有二万酬若等二姓退听毁劵归祊公又曰是甞一鬻矣安保其不再乎覈其田凢八畆三角三十一歩嵗得谷十七斛有竒钱千图乆逺而可托者莫如学以田学曰文郁先生孙宜主其祭钧井伯孙也有劳扵田令学官以其嵗入分给二子焉昔孟子论善士而有一乡一国与天下之辨以陈良为楚产以仲子为齐巨擘至伯夷伊尹则不然今夫前陈后方蒲人也其扵先生犹曰吾东家某云尔忠定番人也杨公蜀人也地如此其逺也嵗如此其乆也事先生如此其共也岂私扵东家者乎若先生者所谓天下之善士乎杨公起伦魁由枢掾尚书郎出牧其来以风化为先务旌贤崇徳搜遗缮废于是二刘二郑城北四先生之祠皆新朝廷嘉公治行就擢刑狱使者垂发命某曰圮者葺侵者归矣子二大父实同閟宫其书扵石某不敢以衰病辞
　　建阳县防续题名记
　　建阳名难治而实不然巍巍考亭为宋阙里両坊坟籍大备比屋诵前修言行接乎见闻士易治也俗勇扵鬬及气平忿定易直之心油然而生怙终遂非者少民易治也运盐有法可以裕上寛下无江浙闽粤间预借凿空之取听诠日才数十纸赋与讼易治也矧其山水明秀二桥如画茶笋连山酒妙天下人家池榭多竒卉珍树四山之李花极目其土风物产之美又宦防者之所乐也然比嵗长官类以伤锦而去赵侯与迿至而叹曰有易治之实而防难治之名是厚诬吾县也廼究病源徐施砭剂期年而治二年而大治岸有醝舟水无租船凋疗复苏废坠毕举一日顾壁记石且尽命续之书抵余曰吾子旧令尹也盍识诸嗟夫余之去县乆矣端嘉间假道者再其父老皆空巷送迎谕之不去今余齿髪残秃父老见之且不复识而闻余子弟过其境者犹惓惓相劳苦以余拙政而其人不相忘如此赵侯方新学宫讲师说私淑其士抑豪右扶鳏寡勤拊其民持之以乆终之以不倦他日爱戴而思慕之者又何如也侯字景臯其学出扵师友云
　　晋江县飞舄堂记
　　昔之贤令子防以学道传子贱以不忍欺传西门豹以凿渠传尹铎以减户租传刘方以悃愊无华传元紫芝以于蒍于传所传之事以常不以异也晋江明府林君委余记其邑之飞舄堂余曰明府以通经擢奉常第政出学而名堂之义顾本扵王乔何欤按乔传舄化鳬鼔自鸣皆卓诡不经与武城单父邺晋阳襄城鲁山之事异范史述循吏甚众而列乔技术传中明府奚取焉意者尚其以神道设敎耶君曰非也余曰明府尝丞大藩光显矣岂其厌雷地而梦钧天乎君曰非也余请至三反君曰宰邑之难尚矣彭泽发叹为形役心山隂矫情强饭不饮虽有雅士一绾铜墨鲜不改度矧若周颙軰之琐琐欤夫胶扰者事也灵明者心也吾出履公家应酬乎外退坐斯堂存飬乎内以吾灵明治彼胶扰昔者汉初君臣尝用之扵天下国家而騐矣况邑乎一室犹八极之表也敝屩犹上方之舄也或曰明府之言殆有得扵黄老欤余曰传不云乎寂然不动感而遂通天下之故又曰惟神也不疾而速不行而至是説也固黄老之所本也欤君名某福唐人也堂在邑之东君所创者
　　淮东总领所寛亷堂记
　　淳祐乙已司农少卿淮东总领金华王公埜上章再求去上留之进本寺卿训词曰尔行之以寛裕本之以亷洁此朕所以恳恳用情扵尔而不忍遽促之归也只若厥职勉为朕留公初出使慨然谓是职之难有二操切病民也出纳汚人也故治己者极其严责人者极其寛至是读王言而喜曰上英睿洞照羣下凢臣所为陛下固知之矣廼取寛亷二字扁其聴事西偏之堂谋记诸石以荅天宠夫理财之难尚矣先朝虽重三司使之权然所任之人皆冦凖晏殊王尧臣包拯蔡襄宋祁诸名臣熈丰以后稍用惠卿嘉问之徒讲之扵内薛向吴居厚之流行之扵外元祐知其擢李常版曹出鲜于侁将漕以救之未几豊亨豫大之论起有魏伯刍者以胥吏之智变钞引之法求多不已遂唘侈心而召边患南渡徳音首欲痛革然赋入既狭兵费浸濶其取之于民者终不能复祖宗之旧而四总建焉蜀称赵开升润鄂三王人各极一时才臣能吏之选百余年间酒茗盐铁搜求无遗蕴矣扵是用事者方以为未至更出新智以图富强卒之无他缪巧不过笼商贾困郡县而已盖时贤所操之术非独惠卿嘉问之所不肯谈向居厚之所不敢为亦伯刍軰之所不忍尽试者也使其利归公室犹且为国聚怨况或以润其屋而肥其家乎上益厌之而擢任公等兵曰公通儒计我饥饱矣民曰公长者知我疾痛矣余来江乡耳闻目撃者如此或曰方今多垒之秋财殚粟亡非手运牙筹如飞者殆不能济而王人之言雍容如彼吾子之论舒缓如此如事功何余曰汉下告缗捜粟之令罪至没入天下莫应及欲免儿寛则牛车担负争输惟恐右内史之去以寛不以严也渭上之耕木牛流马之运厥功大矣而其根本乃在成都田十五顷桑八百株以亷不以汰也行督责之政以税民深者为贤客斯之法也夸禄赐之富以文其与民争利之过桑大夫之言也或者语塞因次第其说以复公命






　　后村集巻二十一
　　钦定四库全书
　　后村集巻二十二　　　　宋　刘克庄　撰记
　　云泉精舎记
　　休文防四方而归筑精舎阁山中面峰挹涧手植葠杞梅竹无数其言曰人莫不有嗜嗜美色未也有嗜疥痔者焉嗜爽口未也有嗜昌歇羊枣者焉又其大者嗜声名嗜富贵嗜无穷力有限则必疲心役智以求之而后餍余山人也世之所嗜率予之所不好然亦有嗜焉山椒之云自去自来涧中之泉随取随有此余之所嗜也盖声名富贵非有力不可致而世之嗜之者众是二物者不待有力可致而世之嗜之者少故余得而擅之噫此遯世避俗者之髙谈也或曰休文读书通古今善属辞纵使老穷不遇犹当萧然陋巷求顔子之乐今乃着华巾黄练衣修老氏之道与穷猿野鹤为友壊美质而离本性曷不返初服乎仆曰不然昔贺监知章姜相公辅晩节皆求为道士而不可得夫士以不降志辱身为髙二子仕至卿相始欲其已降之志既辱之身自附扵幽人胜士孰若髙蹈逺引扵未尝降辱之先哉仆婚宦二十年所就何事依违俛仰有愧休文多矣云见之敛态泉见之閟声休文见之而闭闗也况敢轻议休文乎休文杨氏名至质丰城人
　　古田县广惠惠应行祠记
　　广惠惠应行祠者县令刘克逊之所作也初嘉定丙子邑人即县西隅为惠应祠未几迁扵溪南草创数楹旁设广惠香火封爵同而位置异观者病焉绍定己丑冬积雨妨获令祷祠下辄霁时劔邵不靖声摇邑境徐村顽民效尤窃前一夕西尉诸葛珏梦神告曰贼至矣寤以告令为备及领兵搏贼诣祠乞灵穆卜从贼果就缚扵是令尉议辟故址作新宫合祠二神丞洪某主簿某东尉某洎士民咸乐助明年八月落成广惠居东惠应居西论其世也使来徴记余惟圣人讥谄祭古者祭不越望鲁可以旅泰山楚不可以祭河今夫桐川昭武之神而食扵福之支邑无乃非古谊欤然尝论之具仁义礼智谓之人禀聪明正直谓之神均是人也有一乡一国之士有天下之士惟神亦然故有能惊动祸福一方者有功被海内泽流后世者有歆豚蹄巵酒之荐者有嵗食万羊者有依草附木以惑人者有被衮服冕极国家之封册者今二神之祀起汉隋讫今日繇江浙至闽粤绵绵不絶比比相望岂非聪明正直之尤乎岂非功被海内泽流后世者乎然则祭之非谄也虽不在其望非越也祠因官亭废基舍隙地以増益者谢某刘令莆人时值多虞拊民有恩境内称治凢黉舎廪廥邮传津梁缮葺一新行祠特一事耳洪丞畨阳人三洪之后某簿某郡人某尉某郡人诸葛尉温陵人以捕贼功改京秩将用扵时矣皆可书也
　　新修三歩泄记
　　濒海之间皆依隄为固名曰长围昔人于围内疏塘以灌溉而北洋凢十塘焉塘皆有泄所以严纵闭也曰三歩塘者距海仅三歩地势卑薄脱遇淫雨外潮内潦隄溃泄隳自嘉定辛巳至绍定庚寅官敛民钱亟筑亟壊辛邜又壊太守温陵曽公用虎叹曰民之财有限水之患无穷长围千余丈可使有罅缺乎上腴数百畆可使化泻卤乎扵是判官赵汝奉檄修废浮屠宗奂宗超被选董役用桩大小二千四百五十竹落一千二百三十四草千担夫千人竹木草皆依市估夫皆支僦直钱皆出郡帑而民不知事一毫钱一孔皆咨扵元僚付之两衲而吏不预明年孟春告成长二百六十丈深三十余尺噫公之力勤矣而塘民犹曰未也内基虽固外捍不宻乆将复圮请累石为二马头以御潮又曰它塘率有赡租而此独无公立行其说筑马头择守僧且取田于废庵以赡焉凡泄之费若干缗马头之费若干缗庵之租若干斛塘民徳公之赐相告语曰今之牧守二年而去处二年之暂而虑百世之逺难也不科敛于农难不诛费扵僧又难也昔邺中渠成邑思西门鸿隙陂壊郡怨方进然则便民之与病民也兴利之与遗患也非特有智无智之异亦仁与不仁之判与夫智敏而易效仁乆而见思敏而易效能吏之事也乆而见思儒者之泽也公治郡有异绩如增筑城垣大修水利余所记者特三歩泄一事云
　　兴化军新城记
　　莆为郡且三百年犹不克有城皆曰乐土也缓事也一日盗起汀邵他州皆増陴浚隍惟莆四封荡然破扉不阖未几盗寖南侵势且及境富家窖寳物寠人挈空身咸欲溃去郡人陈公宓始倡板筑之议士民和之台郡是之会王侯克恭病委其责于通守赵君汝盥事方有绪而王赵相踵即世赵侯汝固始至顾郡力已屈则拜疏求助扵朝有防赐祠牒五十未至而赵侯去陈公与郡人太息曰城其中辍乎于是天子擢曽侯用虎知军事侯博访扵众或谓城庳且薄不足恃或谓费杂且广无以继侯奋然曰庳者可髙也薄者可厚也役不可以已也且吾患无政不患无财益市木石益僦工徒先是官画丈尺俾僧干筑僧有能否有勤惰而官无赏罚侯斥逐其不勉者向之茍简悉趋坚好既成长一千二百九十八丈髙一丈八尺表里以石覆以砖五门楼堞丹垩焕然慿髙望之钜丽突兀疑化人之所为画史之所为摹也凡用石以丈计者五万七千一百七十二甎大小六十七万八百夫五万一千四百靡缗钱二万四千六百七十七楮币六万六千八百内楮四万朝家所朌钱楮各千漕台所助余皆出郡帑昉扵绍定三年之春汔扵四年之冬盖三百年不克为者一朝而就然则城果缓事乎乐土果可常恃乎夫敌无脆有备者胜国无小善守者全乐毅能下齐而不能拔莒即墨之二城佛狸能饮江而不能克盱眙之垒徃事之明騐也先朝惩侬冦之患城广城邕城桂岭海之民始奠其居嘉定鍳禧开之迹大城江北楼橹相望然后并边郡邑各能自立近事之已效也玩常而忽变喜逸而惮劳华元之讴子罕之抶人之常情也以替安为惧以恃陋为戒墨翟之智子囊之忠侯之盛心也侯治郡尤清苦省逢迎之厨传罢防观之土木独民间有利病必勇扵兴除不以役巨费伙而沮城成之明年嵗丰盗息乃下令蠲夏税一年以樽节之赢代输噫侯知筑是城又知所以守是城矣初役之兴陈公最尽力且率大夫国人各相执斸其后通守赵君汝与有劳焉莆人喜守备之固美藩宣之勤复悲陈公之不及见也某亦版籍一民资不足以豪乡闾力不足以荷畚锸兹获以笔墨小技记事之成顾非幸欤
　　重修太平陂记
　　曽公守莆惠民之政不可殚记水利最钜曰太平陂曰三歩泄曰陈霸斗门陂功最钜始为是陂者址石中流干溪右注遡山逆行翼以岸塍以圳沟长二十余里溉八百顷然沉石扵渊石微罅则址颠激水入港水暴决则岸頺农失膏润官莫顾省公闻而慨然召莆田丞陈君告曰陂塘非若职乎丞曰敬受敎起去冬迄今春圮岸防崇浅沟倐深出新智为散水石以窒罅卫址塍用石尤多或谓松性宜水寘松扵里饰石扵表可省费公曰木不夀扵石明矣悉易以石钱出公家者百五十万僦夫六千不以烦民郡人更名曽公陂既庵以祠公复属笔扵余俾记颠末余闻物之成壊存乎数虑之疎宻系乎人三板之城可以不没千丈之隄有时而溃昔人修陂之田为是设也绍兴复田八姓之力故隄是迭主之八姓皆有私田尽去而视陂田为劵力置陂患扵度外公按其籍嵗得谷一百六十九石钱四十一千各有竒曰果修陂此足矣以田属囊山寺陂正一人干一人以庵僧充甲首长工各二人嵗给钱谷一如旧约租之出纳陂之修废在八姓不可问在僧可覆也公之虑逺乎哉夫循吏遗迹之在天下甚众余足歴目覩如桂之灵渠本秦史禄号史禄渠广陵之三塘本汉陈登号陈公塘由秦汉至今千余载世代殊异权位销歇二邦之人尚称思故侯名氏不已此岂有所谄畏而然欤他日云曽公陂者犹是矣公名用虎温陵人仁而明丞名子頥三山人勤而敏宜特书大书寓士林尉起犀释智上法均皆竭劳扵陂宜牵聫得书
　　重修通判防记
　　倅治创扵崇寕葺扵淳熈嵗乆頺圮滋甚旧即东庑为门坐则面墙陈君伯玉仅新其堂他未暇及赵公野翁既至则曰防庳于堂门设扵庑非制也乃命髙栋础増旧基而防益明敞撤屏蔽逹通逵而门始端直面势巍然官府以尊自国初置倅与监司太守俱名按察异时独欲发僚吏奋笔涂书判长官一举手辄从旁掣之倅尝横矣及其乆也有按察之名无事权之实更以督经緫制钱为职业筹算丧雅道敲扑败清思司存冷落吏民侮玩遇事至前谦逊退避自托扵聋丞者皆是也然则昔也恶权之专而惟患守之不分今也病权之专而惟恐倅之不削亦其势然欤君于经緫制至其额而已不求丰以示能扵郡事叶其长而已不立异以智公退则静坐一室读书观画风日佳时或携賔客以登临山水追逐云月为乐雅道未尝丧清思未易败也堂之役实寳庆三年门之役实绍定五年陈君名振孙赵君名汝駉皆永嘉人
　　聼雨堂记
　　天下之至音非静者不能闻至乐非定者不能知也风之翏然水之淙然也啸之然也入扵耳同也然南郭子綦以为天籁元结以为全声阮籍以为鼓吹为鳯音得扵心异也何也躁之不如静也动之不如定也雨之为声至矣而闻者鲜焉兄弟羣居之乐至矣而知者鲜焉昔之人有以丝竹陶写为乐者有以朋友切偲为乐者丝竹托扵物之声也人也雨自然之声也天也朋友取诸人之乐也外也兄弟修扵家之乐也内也今夫大衾长枕短檠细字漏断人寂壎倡箎和当此之时溜扵檐滴扵堦者如奏箫韶如鼓云和静者闻躁者不闻也定者知动者不知也此吾友野翁名堂之意夫近世言友爱者推苏氏其听雨之约千载之下闻之者犹凄然也抑蘓氏能为此言也非能践此言也余尝次其出处而有感焉方老泉无恙二子娱在家庭讲贯自为师友窃意其平生听雨莫乐扵斯时也既中制举各仕四方忧患龃龉契濶离合扵是闻雨声而感慨矣中年宦逹晏寐早朝长乐之钟禁门之钥方属于耳而雨声不暇聼矣嵗晚流落白首北归一返阳羡一居颍濵听雨之约终身不复谐矣故曰非能践此言也今野翁兄弟俱以才业光显于时虽为是堂余恐其骑马聴鸡之时多对牀闻雨之时少愿刻鄙语扵堂上暇则览焉盖惟静可以闻此声亦惟定可以知此乐惟早退可以践此言也
　　陈曽二使君生祠记
　　绍定癸已郡人作长乐陈公温陵曽公生祠扵谯楼之东揭美绩懐贤牧也初陈公以寳庆丁亥出守在郡才数日而去然崇风化肃纪纲访故家礼名胜精采一变威爱并流民到扵今称之去之三年盗发汀邵蔓延劔建名城壮邑相继失守陈公繇延平牧为招捕使为提防刑狱毅然以一身为吾闽百万生灵请命上帝躬擐甲胄大小百战巢穴扫清种孽殱夷人皆知上四州頼陈公而复安而不知下四州非陈公而几危也先是盗攻防泉之支邑下四州之人惊曰吾属无噍类矣陈公命别将李僊提偏师南下道兴泉抵漳汀盗始溃去盖上四州力战而全下四州不战而全谓陈公尤有功于下四州非欤昔齐相立攘戎之功夫子兴微管之叹此言必杰出之才而后可以救横流之祸也陈公有焉朝廷深原致盗之本旌拔良吏曽公实来剖符其治有陈公之风保境卫民郡以无警浚陂筑垒农下知役吏蠧民瘼烛见至隐山偷海刦鉏去根穴善良吐气豪猾破胆敎令清明上下信伏乃行寛恤之政蠲三县绍定五年夏税万七千缗既而曰惠及扵有田者而已以普济寺谷四千斛计口予民代编户出僦直九千缗冬寒防贫民钱四千缗各有竒既而又曰惠及扵民而已庠序有餽卒乗有犒恩义益周匝矣秩满上艰其代曽公扵民愈无厌斁取六年夏税半蠲之莆田下户万九千全蠲之且立社仓以遗后人其节用爱人损上益下合扵经旨昔季康子患盗夫子告以不欲此言盗生扵欲而无欲者固盗之所畏也曽公有焉会陈公自建帅洪曽公自莆牧建在朝在野翕然以为曽公之宜代陈公也于是莆人聚而谋曰盗之方炽戡定之难盗之甫息绥靖之难陈公戡定扵前曽公绥靖扵后皆称贤牧皆有功徳于是邦今其去我吾侪小人其忘之乎或曰合而祠之可乎或曰生祠非古也余曰泥古者一已之见懐惠者众多之情慕宋璟之介不如为朱邑之通仆广人之碣不如听桐郷之祠况莆人之扵二公渐被敎化沐浴膏泽自有不容释者持一已之见咈众多之情不可也虽然二公方拥麾居权位亦无怪乎或者之云尔千百世之下是祠也与石室之文翁岘首之叔子相为长乆将有升堂而起敬读碑而堕泪者至此而后可以观人心焉
　　兴化军创立平粜仓记
　　平粜仓者太守寳章曽公之所作也公在郡三年蠲弛予民以钜万计至是复捐楮币万六千缗为粜本益以废寺之谷寺之产及五贯而籴民不与也仓之政择二僧而付吏不与也籴视时之价不抑也粜视籴之价不増也别储钱楮二千缗备折阅又拨废寺钱嵗三百缗供縻费嵗俭价长则发是仓以权之嵗丰价平则防诸钱易新谷以藏焉其纎悉载规约而建置大指如此郡人驩呼雷动更相贺曰异时富家南迭操谷价低昂之柄以制吾侪之命今公为民积谷五千斛富家之仁者劝鄙者愧南船亦不得而擅垄断之利矣是可贺也夫先王委积之法逺矣熟而敛饥而散李悝之法也贱而籴贵而粜耿夀昌之法也今之常平是已贷其本取其息荆公所谓周公之法也今之社仓是已然艮斋魏公犹以二分之息咎朱文公以为祖金之余论公为是仓忠厚恻怛有常平不费之政无社仓取息之谤纯乎仁义而不以一毫霸政参之矣或曰不有常平乎曰常平之遇嵗丰也不易而腐也易而无所受也是仓则不然其易也无害扵僧也其粜也有利扵民也常平以使者典领使者去民逺而不时发也郡县去民近而不敢发也是仓属扵郡而不属扵使者也掌乎僧而不掌乎吏也守以规约而不守以文法也广先贤之遗意辅常平之不及不在兹乎或曰艮斋之论髙矣美矣其后艮斋之仓先废而文公之仓不独建人守之往往逹扵天下郡邑则以二分之息扶之故也乃若有本无息日消月磨而仓败矣曰别储之钱为是设也昔无仓而今有仓公之惠也修其政无使之壊飬其本无使之竭后人之责也立法而过忧后日之必则法不可立矣为善而逆虑后人之不能继则善不可为矣公将奉使江右顾瞻旧邦眷焉不忘其待吾民厚也若夫润泽之以俟君子其待后人尤厚也公名用虎温陵人仓作扵院废址以绍定六年季夏落成聴事中敞两敖对峙屋皆三间垣庑宏壮莆田丞陈子頥实賛其议莅其役二僧住囊山者曰智上住华严者法均云
　　福清院创大参陈公生祠记
　　绍定三年某月某日诏罢福州福清县税陈公贵谊之请也时公以从槖侍经筵间为上言臣之乡邑土瘠俗贫物货不产商贾靡至其民皆垦山种果菜渔海取鲑蛤之属以自给海口镇在县之东另有墟市县民之适镇者镇民之至县者不过各负挈所有以相贸易既税扵镇矣径港在县之南又置窎税焉又税扵县焉是二十余里之内凡三税也不亦重乎臣尝访求其故税钱之县者日止数缗州与漕者月各四十缗而已官府之大利源之广岂与赤子较此毫末哉臣以为罢之便玉音欣然即可其奏邑之父老既扶携聼诏歌咏圣徳复相与像公而祠之记曰与其有聚敛之臣寕有盗臣唐人亦云捕蛇之不幸未若复赋之不幸悲夫天下之不仁至盗而止复有不仁扵盗者乎天下之毒至蛇而止复有毒扵蛇者乎此儒者之笃论而聚敛之臣所未尝讲也故人主必亲近儒臣然后闻正大之言然后功利之説莫得而进公之建是言也非私其邑之人也儒者家法然也齐设衡麓舟鲛之官以笼山海薮泽之利姑尤聊摄之人羣起而诅尹铎为邑减其户租晋阳之人卒懐其惠众之为是祠也非私公之赐也民之秉彜然也初嘉泰壬戌公之先太师内相尝有此请其议中格至公乃绪成之公家世邑人也去而侨扵武康居畿辅之近而不忘乡井之逺处旃厦之邃而深隐闾阎之患其父子间议论风防如此所谓世载其徳者欤所谓必百世祀者欤虽然建一议一防近臣之事也一夫不获时予之辜四方有败必先知之大臣之任也天下郡国之广不止一方民生疾苦之多不止一事公方坐政事堂与吾君吾相汲汲共图之矣吾侪小人何足以知之
　　漳州代输丁粮记
　　民年二十至六十输丁钱自五季始罢之自祥符始独漳泉兴化钱先折米不克罢蔡公襄厐公籍踵使闽俱条其害议格不行厐公复相皇祐竟奏减三郡所输有差未几米复为钱端平元年赵侯以夫建言丁钱宜罢乆矣顾嵗额七千缗扵漕守不得专而况民以全镪输官以半楮发此官不欲罢也年甲付吏手縻费等正钱此吏不欲罢也官吏规近获民被长患深可嗟悯以夫尝会州家常赋外有废刹租利钱所入不下丁口之数旧以充囊装篚实者今朝廷大眀好恶表亷黜贪贿道永絶请以此钱为民代输安抚使真公某大漕袁州某闻而击节上扵朝曰漳州此举可为分符守土者法诏可其奏侯俾余记之余惟取民易予民难陈洪进创立之赋循袭三十余年中更贤牧守何啻数十公而不能革岂以为既取而不可复予欤至侯乃本先贤遗意去漳民痼疾亦会天子方用儒相力行仁政而连帅部使者皆以徳选故侯所请朝奏而暮报也使侯而不遇此时虽请且不能逹虽逹不过下其事有司彼桑大夫固不主贤良文学之议而为观察使者未必通阳城元结之意又不过非笑以为迂濶而已夫因不必因之法误也然因之以至如此之乆余以是知取民之易也革不容不革之宜也然革之必待如此之时余以是知予民之难也始侯下车临冦猝至四封告警诸道之兵会扵漳调度繁兴应之裕如生擒其渠槛以献劳赐吏士费以千万民不加敛而犹有余力及斯事然则世之谓郡县空乏不可复措手者其果然欤
　　登闻检院续题名记
　　前记起绍兴庚申迄绍定壬辰凢九十三年自王君习至孟君防凡八十八人石尽而继之者未暇续也陈君瑢始与陈君纉议砻石为后记惟古今之官不同而登闻检院者本先王设鼓立木遗意不已重乎嘉定以来当路讳言箝结成风天子患之布衣某人诣匦上书有司以休沐不即受被谴左迁矣然物情顾望犹未丕变扵是英断赫然更化改元举相去凶下诏求贤在廷之士毕输忠谠下至草茅人人知上意封事辐辏语成激讦上亦不以为忤亲洒宸翰申命近臣差择而施行焉呜呼圣矣哉先朝人人得言事监门论新法县佐议储贰诸生諌花石若是者不可殚纪上方修复祖宗故事思救时博通下情君当是时居是官日阅天下章奏岂无郑侠娄寅亮邓肃之流其亟以告诸朝表而出之使后之人指君名氏而言曰是能助端平天子开言路者
　　华亭县建平籴仓记
　　环吴会为邑者百数以华亭为大诣铨曹注令者千数以华亭为难琹堂常虚席莫敢就有就者世辄目以竒才余行四方闻某县蠲某赋某县革某昔难而今易者徃徃有之而华亭之难自若盖竭一县财粟尽输之州通天下之县皆然至扵学也仓也与社稷并而不敢废虽甚凋陋犹存其名惟华亭并常平义仓之名而废之噫其难至是欤余姚杨君名瑾奉玺书绾铜墨境内称治上下信服君喟然曰吾儒者也受子男之封任刍牧之寄讵可以善事上官不得罪巨室为职业乎去嵗夏五民苦贵籴邑无粒粟敛扵诸豪吾心愧焉会常平使者曹公豳修旧法太守赵公与筹奉新书嵗留米五千石扵县华亭扵是乎有义仓君曰二公所惠吾县者至矣然敛散之权令不得专吾将有以辅之取樽节余钱一万缗籴三千石规县东为屋五楹别储之华亭扵是乎有平籴仓昔王介甫尝恨士大夫不能讲先王之意以合于当世之故余每叹其言之善而又病其太高夫常平创扵汉义仓昉扵隋士大夫不能讲汉隋之法以合之当世者有之矣况逺而及扵先王之意欤顾壮哉县生齿之繁贵豪之众水草凶荒之备一日不可阙者相承百年莫过而问必待下有贤令上有贤监司太守而后举行然则民之望治不其愈难哉君既在端平循吏之目涤华亭难治之谤荐墨交上有防陞擢期月之间绩状如此使尽其材而究扵用其可书者何止一仓余又将秉笔以俟









　　后村集巻二十二
　　钦定四库全书
　　后村集巻二十三　　　　宋　刘克荘　撰序
　　甲申同班小録序
　　合天下选人至多也合天下京秩至少也以至少之数待至多之求难矣况夫修为系乎人遇合系乎天在人者可勉而在天者不可徼也噫愈难矣苏明允有言莅官六七考求举五六人谁不能者病其法之易也然自明允为此言几二百年士大夫未有以改官为易者何也盖庆厯以来荐举之制加宻矣敏者十年滞者或三四十年而后得与扵嵗引之数夫惟选之遴故贤路通得之难故人情劝试之乆故民事练由今之法足矣乌得尚胶前论哉嘉定甲申春上临轩引陈诚之等故事有题名小录因而着其説扵篇首以侈上恩励同志云
　　和平志序【代人】
　　举一世所共荣者曰科目曰官职曰世家而已然是三者絶续晦顕常不可必其或緜延一二百载絶而复续晦而复显则通天下以为罕见矣夫举一世所共荣通天下所罕见而萃扵一州一邑谓之甚盛可也况萃扵一里乎和平里在邵武县之南乡里有危氏上官氏黄氏上官氏尤盛自景祐至嘉定此三姓擢进士第者二十余人入太学与乡赋累累不絶书起徒歩至显宦因而传子孙为世家榜籍迭书衣冠袭起者不可以数计也乌虖盛哉然以科目官职世家定荣悴盛衰盖近世俗人之论吾闻古之君子所谓殁而不朽者不在是也上官氏对防熈寜不附新法晚入元祐党籍其子留守汴都不屈扵敌而死二公所立如此近扵天下之善士矣岂特足以重吾里哉先民有言谁谓华髙企其齐而既以自勉且勉里人
　　送陈子东序
　　金华叶潜仲君子人也曩仕扵抚予捧檄至焉始定交后十年予从事广西经畧使府潜仲适佐漕幕岭外少公事多暇日予二人防钓吟奕必俱神崖鬼洞束緼盲进唐镵宋刻剜苔疾读登巘放鹤俯湫呼龙平生乐事莫如桂州时也既而予二人考举及格同日出岭潜仲还婺予归莆乃闻潜仲病卒悲夫尚忍言哉陈君子东潜仲客也忽携潜仲手钞诗巻相访又出潜仲之子字天啓者诗十数首字画句法遂逼乃翁呜呼潜仲可谓能敎子矣子东惓惓交谊语潜仲平生辄忼慨涕下乌虖潜仲可谓能取友矣昔人云生子当如孙仲谋殆为天啓发也又云见元賔之所与如见元賔殆为子东发也
　　刘圻父诗序
　　余尝病世之为唐律者胶挛浅易窘局才思千篇一体而为家者则又驰骛广逺荡弃幅尺一嗅味尽麻沙刘君圻父融液众格自为一家短章有孔鸾之丽大篇有鲲鹏之壮枯槁之中含腴泽舒肆之中寓揫敛非深扵诗者不能也矧其贵山林贱城市视蝉冕如布衣见朱门如蓬戸静定之言多躁动之意少庶几乎冲淡以自守遗佚而不怨者矣虽然文以气为主少锐老惰人莫不然世谓鲍昭江淹晚节才尽余独以为气有惰而才无尽子美防州介甫钟山以后所作岂以老而惰哉余幼亦酷嗜嵗月几何顔发益苍事物夺其外忧患攻其内耗亡销铄不复有一字矣圻父幸在世故胶扰之外为事物忧患之所恕养气益充下语益妙它日余将求续集而观老笔焉
　　送高上人序
　　儒诋释为异端义理一也岂有异同之辨哉吾闻身毒天竺诸国皆有城郭君民其法度敎令虽不可得而详窃意其奨忠孝而禁悖逆大指无以异扵中华不然则其类灭而国墟矣如世所传贤沙黄檗之事在人为悖在物为獍非特中华之所禁固身毒天竺之王之所必诛者也凡释皆宗释迦彼以王子之贵当国统之重不逃则不去若夫贤沙黄檗民也不逃亲亦可去既逃之又弃之又絶之视其亲冻饿转死终不与粒饭匕药噫其不识罪福甚矣高上人禅价重东南慨二师之被诬著论力辨痛先亲之暴露飞锡归窆筑慈母庵思亲精舍焉国家之扵孝子小则馈酒饩大则旌门闾奬之至矣然古今孝子不多见民而孝世以为祥瑞矣释而孝非祥瑞之尤乎髙县人也予县令也将馈之酒饩髙斋素将请扵上而旌其闾髙无家乌虖吾无所用一情矣扵其行姑书之附扵西山先生赠巻之后
　　陈敬叟集序
　　寳庆初元余有民社之寄平生嗜好一切禁止专习为吏勤苦三年邑无阙事而吾成俗人矣然少走四方狂名已出邑中骚人墨客如陈敬叟刘圻父防季僊辈徃徃辱与之防主人乆废诗律不复有一字常命小吏设笔砚观众賔赋咏以为乐尝评诸人之作圻父得之夷淡而失之槁干季僊得之深宻而失之迟晦惟敬叟才气清拔力量宏放险夷浓淡深浅疎宻各极其态不主一体至其为人旷逹如列御宼庄周饮酒如阮嗣宗李太白笔札如谷子云行草篆隶如张颠李潮乐府如温飞卿韩致光余每叹其所长非复一事既解铜墨归卧山中五六年谿上故人独敬叟书问不絶其交谊又过人如此一旦缄其藁来曰为我序之悲夫余何足以知君哉追念昔者防集诸君锐甚颇哀余衰犹能鼓旗助噪其旁今志气销磨由衰至竭敬叟未知其然顾方援麾挑战余逺望之悲伤感慨殆如伏波曵足土室中矣嗟夫余何足以知君哉敬叟名以荘谷城黄子厚之甥故其诗酷似云
　　圃集序
　　近嵗诗人惟赵章泉五言有陶阮意赵蹈中能为韦体如永嘉诸人极力驰骤才望见贾岛姚合之藩而已余诗亦然十年前始自厌之欲息唐律专造古体赵南塘不谓然其説曰意言深浅存人胸懐不繋体格若气象广大虽唐律不害为黄钟大吕否则手操云和而惊颷骇电犹隠隠弦拨间也余感其言而止亾友翁应叟尤工律诗集中古体不一二见无乃与余同病乎然观其送人去国之章有山人处士疎直之气伤时闻警之作有忠臣孝子微婉之义感知懐友之什有侠客节士生死不相背负之意处穷而耻势利之合无责而任善类之忧其言多有益世敎凡傲慢防狎闺情春思之类无一字一句及之是岂可以律诗而槩少之耶盖应叟晩为洛学客防所至必交其善士尤为西山真公所知其诗有自来矣既没数年子元孺始请余序其集夫作诗难序诗尤难小序最古最受攻至朱文公始尽扫而去之而诗之义自见诗之显晦不在乎序之有无也决矣嗟乎作诗者何人欤鸱鸮七月周公也棠棣召穆公也駉史克也祈招祭公谋父也黍离周大夫也皆古之圣贤也谓小序不足以知古圣贤之意则有之矣至扵寺人伤谗女子自誓蟋蟀讥俭硕防况贪与其它比兴风刺往往出扵小夫贱隶之口涂之人犹知之而况子夏孔门之高弟卫宏汉世之名儒乎以高弟名儒之学问而不能通匹夫匹妇之情性若余者其敢自谓知朋友之意乎虽然交防三十年一死一生问其人则曰未详也问其诗则曰未逹也其又可乎乃述所见扵篇首顾余文未必能重应叟之诗或足以重余文也应叟名定别字安然圃其自号云
　　退庵居士集序
　　自先朝设词科而文字日趋扵工譬锦宫之机锦玉人之攻玉极天下之组丽瑰美国家大典册必属笔于其人焉然杂博伤正气絺绘损自然其病乃在扵太工惟番易三洪笔力浩大不窘扵记问不缚扵体式士之得其门者寡矣退庵居士陈公某文安公之婿著名淳熈中某生晩不及识公得其遗文十五巻读之叹曰是提军与三洪对垒者夫文不能皆工故曽子固劣扵诗温公自言不习四六公俪语髙妙殆天畀不可学诗简而逺近而深有味外之味古文锻錬精粹一字不可増损在人其礼法之士在兵其节制之师欤某常恨古今词人往往词胜理华过实公啓以包吕勉中司以东南民力竭规总饷书上内相谓文人多托文以济奸上执政谓贫贱忧戚非造物之见厄其识度操守如是使公有言责必不受风防供副封掌封驳必不奉文中批内降代王言必不掷笔而发名节扫地之叹年才五十仕止提辖文思院世未知公身没言立往往惜其不贵且夀此岂足以论公欤初宻学公闽人其后徙浙尝作研铭使广东者公之父也今以诗书礼乐帅江西者公之子也奕叶显荣而浙中侨居茅竹数间仅通户牖帅鼎贵而不忍改筑曰吾先君子之庐也呜呼亦足以观公家法矣
　　艾轩先生集序
　　以言语文字行世非先生意也先生干淳间大儒国人师之朱文公扵当世之学间有异同惟扵先生加敬扵时朝野语先生不以姓氏而曰艾轩凡为中书舍人中批某人赐出身除殿中侍御史先生封还曰轻台諌羞科目矣天子知先生决不奉诏改授工部侍郎不拜而去其学问名节如此以言语文字行世非先生意也然先生学力既深下笔简严髙处逼檀弓谷梁平处犹与韩并驱在时片简只字人已贵重今其存者如岣嵝之碑岐阳之鼔矣初先生为布衣已负重名后贵显于朝爱先生者皆以晚节为忧及西掖去国然后吕成公喜曰过江以来未有也乌虖修而至扵先生而前辈责备之严如此则凡修而未至扵先生者其可以无日新之徳乎其可不畏晚缪之讥乎向使先生希防书行必根着不去为李峤为张说先生一奋其袂为李藩为袁髙义利萌扵一念芳臭分扵千载故余读先生之书重有感焉先生没六十年微言散轶复斋陈公某所序者仅十二三外孙方之泰访求裒拾彚为二十巻勤扵李汉赵徳矣东阳范侯镕欲锓梓会廹上印不克就毗陵张侯友乃绪而成之余二大父实率乡人以事先生者也序非通家弟子责乎敬不敢辞
　　野谷集序【赵漕汝鐩】
　　古人之诗大篇短章皆工后人不能皆工始以一聫半句擅名顷赵紫芝诸人尤尚五言律体紫芝之言曰一篇幸止有四十字更増一字吾末如之何矣其精苦如此以余所见诗当繇丰而入约先约则不能丰矣鸱鸮七月诗之宗祖皆极其节奏变态而后止顾一束以四十字可乎明翁诗兼众体而又徧行吴楚百粤之地眼力益髙笔力益放巻中歌行跌宕顿挫剸蛟缚虎手也及敛为五七言则又妥贴丽宻若唐人锻链之作订其品自元和大厯遡扵建安黄初者也余旧闻明翁工诗而尤自珍閟数出鄙语挑战明翁终闭壁不出晚归后村明翁自番禺钞新旧稿见寄嗟乎余幼交明翁白首始见其诗盖其深厚不自鬻立身行已皆然不独扵诗然也余毎自谓粗知明翁今思昔之知明翁者浅矣余知明翁而明翁不轻示余如此讵肯为不知者出哉野谷明翁别墅余在郡日浅未及徃防而去此一巻诗最佳末寄园丁四十韵尤髙妙
　　贾仲頴诗序
　　永嘉多诗人四灵之中余仅识翁赵四灵之外余所不及识者多矣贾君仲頴余所未及识者之一也君生风雅之国为社友所推不问可知其诗矣赵几道王徳嘉兄弟人物如璧君与之友又可知其人焉贾氏自太傅为西汉文词之宗至以诗名于盛唐岛鸣扵晚唐君岂其苖裔欤观其大篇气力雄拔音节顿挫吊湘赋鵩之遗五七言如灯花寒影里诗句雨声中如尽开牕户容秋月徧倚阑干看晚山舍人司仓得意句也君虽不遇以死子嗣其业以行艺贡扵乡信矣贾氏之多才子也耶
　　水木清华诗序
　　平海军节度推官聴事之西有泉有梅肃翁采昔人诗语以水水清华扁其斋寓士同僚从而诗之者若干人余病痹不出户限既不能越邑从君游诗律乆废呻吟累月又不能就一字惟古诗有大序有小序兰亭诗右军为序桃李园诗太白为序石鼎聨句退之为序聚众作而一人序之其来旧矣传曰水木之有本原肃翁其有本原者乎然则孰为本肃翁以词赋魁天下集英对第四而无矜色无骄志小心问学谦虚求益此本也孰为原夫泉民俗富饶商贾走集之地仕者鲜不染指肃翁居其间独不为珠犀防染此原也本盛则末华原澄则流清盖清者可以范俗华者可以饰治云
　　张尚书集序
　　国朝用人尤严资格干淳间天子益厌拘挛稍扵科举之外擢士张公栻魏公掞之以经行进韩公元吉王公秬刘公孝韪陆公游以文章用其余起山林遗逸由故家子弟遇合光顕者不可殚纪故户部尚书傃斋张公盖当时亲擢之一也公之学授扵家庭又所交皆天下贤隽而仕当朝廷极盛之时故其诗冲淡和平可荐之郊庙非如孟郊贾岛鸣其穷愁而已牋奏温润丽缛可施之典册非如陈琳阮瑀工扵书檄而已在上前议论或累牍或数语详而贯扵理简而周扵事凿凿乎有用之言也初公在州县故相正献陈公郑卿景望赵卿徳庄争以文墨荐及后宦逹更以才业显为漕总为司农太府为版曹长贰皆金谷要剧之任考其奏篇如论坊场额重和买价高又欲取郡县十年以来创増之赋刬除复旧晚牧婺州遂以蠲租赋殿扵是掩巻而作曰此固文靖之心法而张氏之世徳欤彼以文誉公者特见其外尔至以才称公者亦岂足以知其内哉莆田使君公之孙也词学充宗儒雅饰吏既修泮宫刋艾轩集乃取家集而并传焉诗曰惟其有之是以似之公可谓能似文靖矣使君可谓能似公矣某先君子尝防公文子之间使君有命曰吾子宜序先集某敬拜曰诺
　　王南卿文集序
　　余发番禺送者系路秋暑犹在宿酲未解坐舟中如炊甑偶得顺风张防伸首篷外紫翠插空舟人曰罗浮山也意稍舒豁明日县尹王旦携其先大夫义丰公遗文五巻示余读之终篇涣然如甘露之蠲渇洒然如清泉之濯垢也可谓能言之流矣盖公之言曰文恶蹈袭其妙在扵能变惟渊源者能之岂惟文哉议论亦然故公之诸文变态无穷不主一体论事必攷古今据义理不祖旧说诗髙处逼陵阳茶山四六佳者不减汪綦如王景文集序酹文难欧阳于子美曼卿不能加矣谓中兴颂异于仲尼讳鲁之义谓归来词作扵刘裕簒晋之先世之同结而不敢异誉潜而失其实者所未知也公襄敏诸孙常自称将种南宫对防乞都建业零陵封事论一马可赡五兵宜罢马晩守濠梁请复曹玮方田修种世衡射法而仕止之一麾朱文公尝叹公之才畧已所不及而不尽用世必有任其责者余读公之文悲公之志乃取文公语冠之篇端以行扵世且以慰公之子焉公名阮字南卿义丰所居山名
　　石塘闲语序
　　六记百诗寒斋所着总曰石塘闲语盖大藏五千余轴传灯千七百人精英骨髄尽在是矣然佛学起扵六经诸子之后其说竒特孤行扵天地间有何不可至李习之栁子厚稍引易论语荘列之书以印证之此乃儒者不能自守求附扵佛非佛之不能自立求附扵儒也余闻佛之妙在扵离言语处拈花面壁岂有句义可诠注哉其后话头百千则语録五车亦太繁矣夫方书不为扁鹊设图诀不为奕秋设泥方凡医也按图低棋也善读寒斋书者更髙着眼目
　　竹溪诗序
　　唐文人皆能诗栁尤髙韩尚非本色迨本朝则文人多诗人少三百年间虽人各有集集各有诗诗各自为体或尚理致或负材力或逞辨博少者千篇多者万首要皆经义防论之有韵者尔非诗也自二三钜儒及十数大作家俱未免此病干淳间艾轩先生始好深湛之思加煅链之功有经嵗累月缮一章未就者尽平生所作不数巻然约敌繁宻胜踈精揜粗同时惟吕太史重之不知者以为迟晦盖先生一传为网山林氏名亦之字学可再传为乐轩陈氏名藻字元洁三传为竹溪诗比其师槁干中含华滋萧散中藏严宻窘狭中见纡余当其拈须掻首也捜索如象罔之求珠斵削如巨灵之施凿及乎得手应心也简者如虫鱼小篆之古协者如韶钧广乐之奏偶者如雌雄二劔之合天下后世诵之曰诗也非经义防论之有韵者也初艾轩没门人散或更名它师独网山乐轩笃守旧闻穷死不悔竹溪方有盛名而一饮啄不忘乐轩庙祀之墓祭之其师友之际如此诗直其土苴耳余少亦苦吟后被谤且畏祸遂废不为然意根除刬乆而未尽晩见竹溪之作叹曰吾诗可结局乎竹溪林氏名希逸字肃翁与网山乐轩俱福清人余与艾轩俱莆田人
　　玉卿子诗集序
　　古诗皆切扵世敎訏谟定命逺犹辰告大臣之言也敬之敬之命不易哉諌臣之言也棠棣之华鄂不韡韡宗臣之言也载驰载驱周爰咨诹使臣之言也之子扵征有闻无声将率之言也恺悌君子民之父母君国子民之言也禹之训臯陶之歌周公之诗大率逹而在上者之作也谓穷乃工诗自唐始而李杜为尤穷而最工者然甫旧諌官白亦词臣岂必皆窭生寒人饥饿而鸣哉潜斋年未四十宻防班列卿使畿内牧潜藩言议风旨闻天下不以诗自名余得其诗读之本学术隆师友扶忠贤绌邪佞爱君如爱亲忧民如忧已合扵诗人之所谓六义者盖江湖草野之士白首专攻不过得数十百篇潜斋方有权位窃意丰扵彼者必啬扵此而其诗至二十巻又皆粹美无疵闲雅有味讵可以常情测度哉抑余有恨焉为其集止樵川也岂自尔遂无作乎将靳固不以示人乎昔庐陵半山二公愈贵愈显其诗愈肆岿然为吾宋诗祖潜斋其尽发閟藏取樵川以后藁锓传之无使异日观者叹曰陈潜斋自大用后不复有诗潜斋当不以余言为僣也
　　赵寺丞和陶诗序
　　自有诗人以来惟阮嗣宗陶渊明自是一家譬如景星庆云醴泉灵芝虽天地间物而天地亦不能使之常有也然嗣宗跌宕弃礼法矜傲犯世患晚为劝进表以求容志行扫地反累其诗渊明多引典训居然名敎中人终其身不践二姓之庭未尝谐世而世故不能害人物髙胜其诗遂独歩千古唐诗人最多惟韦栁得其遗意李杜虽大家数使为陶体则不近矣本朝名公或追和其作极不过一二篇坡公以盖代之才乃徧用其韵今松轩赵侯复尽和焉出牧吾州袖以敎余退而读之见其揫敛之中有开拓简之内出竒伟藏大巧扵朴寄大辩扵讷容止音节不辨其孰为优孟孰为孙叔也可谓善学渊明者矣客难余曰昔坡公和陶初出颍濵独云渊明不肯束带见督邮子瞻既辱扵世欲以晚节自拟渊明谁其信之今吾子推赵配陶将无与颍濵异耶余曰坡公和陶扵老大坎之余赵侯和陶扵盛壮显荣之日夫如是则知贵其身而求乎内矣贵其身者必重名节求乎内者必轻外物其去渊明何逺之有颍濵复出不易吾言矣
  </div>
  <div class="pagination">
   <a href="后村集_page32.html">
    上一页
   </a>
   <span>
    ...
   </span>
   <a href="后村集_page28.html">
    28
   </a>
   <a href="后村集_page29.html">
    29
   </a>
   <a href="后村集_page30.html">
    30
   </a>
   <a href="后村集_page31.html">
    31
   </a>
   <a href="后村集_page32.html">
    32
   </a>
   <span class="current-page">
    33
   </span>
   <a href="后村集_page34.html">
    34
   </a>
   <a href="后村集_page35.html">
    35
   </a>
   <a href="后村集_page36.html">
    36
   </a>
   <a href="后村集_page37.html">
    37
   </a>
   <a href="后村集_page38.html">
    38
   </a>
   <span>
    ...
   </span>
   <a href="后村集_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
