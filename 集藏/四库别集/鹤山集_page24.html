<!DOCTYPE html>
<html>
<head>
    <meta charset="UTF-8">
    <title>鹤山集 - 第 24 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 24 页/共 63 页</h1>
    <div class="content">　　某比因小侄愿见长者冐昧以姓名辄汚主书吏近怀不韪之惧诲缄宠攽情味蔼然义均骨月某不以他人望尚书固善类之公言而尚书亦若不以众人待我则某非其人也徒知衔戢且矜以自壮焉峒冦为目前之忧已迫内郡未知攸届淮氛为将来之患发迟祸大滋可寒心得故旧书谓尚书有防海道一劄已见施行恐防前者必思所以沮挠之用舍乖逢皆不必深计惟言所当言为所当为以自靖自献此则尚书之夙心也愿终图之
　　答罗制干【愚】
　　元祐馆职一书前所未见兹防辄示新刋五帙为要典夫士之摈于熙丰死于熙丰变于熙丰者不为少矣一振起之乃有如许人才出为世用至宣和末年刘元城卒元祐气数尽于此而北寇内侵此所闗岂小小者赵太社丈欲发明此叚可谓用意深远
　　答曾教授【宏迪】
　　左传所载固亦未能全粹而格言精义赖此得存者居其六七如刘子受中一节晓然为圣贤相传之要语某尝以勤礼二字为朋友名堂矣今来谕欲以名斋居之室谨効薄伎以承盛意覩名思义更惟勉之
　　答眞侍郎
　　某循环读经亦以自明此心未敢便有著述来谕拈出礼注中太一鬼神等说乃亦与鄙见同合此外如藏修息游政以藏修息等注皆有发明中庸防中已有气禀之说亦与先儒相表里唯来谕疑其误以水属信盖古来元有二说师传各异如干凿度与纬书中皆谓水为信土为知故王制礼运等处注疏皆有水主信之说而五行传许叔重说文之类又有肺火心土等说然而亦皆有理盖水土同包火土同位各有所据以天文察之以一身验之亦有各处此非面莫尽也惟以坎为肾离为心则圣贤书中未有明文特见之岐黄之说耳颁示李氏仪礼集释功夫致密附以古音至不易得第一惟郑贾之信不复致疑郑贾之说岂容轻议然亦有不可尽从者故晦翁于经传集解中亦未免有所去取某今且疏出二叚求教非固求异诚见其不当臆为之说耳高明以为如何来谕又谓读书有所纂次恨不即见之江尉书中能言其略
　　答虞卭州【方简】
　　鹤山瑞光之事亦可恠第鄙见有未达者不敢登之纸上盖天地间惟涉乎离者乃有光虽日星山岳草木之精发而有光者皆离也无故而光只是草木之有光者或者山川芜没之乆一旦贤使君发舒之効祥荐异理或有之便谓佛力断不然也
　　答罗制机【愚】
　　罗君章本传少有好事竟是事桓温庾亮友谢尚人品不甚醇正故直是费词耳论其实则何敢望黄太史以来谕欲归重于君章故只得如此古人以字为重虽孔门弟子与子思皆呼孔子为仲尼字与谥相似皆人所通称也今人呼前辈字遂谓不然故记中称二贤字恐高明欲一知也
　　答李监丞【心传】
　　因记去歳防示中和堂记防大抵诸贤之说发明先儒之遗旨醇正平实无可复议陈和仲学于慈湖凡慈湖之门自是一种说话某与之相识最多虽广微兄弟不能无此然而和仲此跋尽好如谓中而和具焉和而中行焉此类合外内贯动静亦无可议惟以对立中和为疑此却似慈湖以子曰二字疑系辞不尽出于孔子只有变化云为一语最好此非面不尽某因有一疑求教向来每与友朋语谓六经语孟发多少义理不曽有体用二字逮后世方有此字先儒不以人废言取之以明理而二百年来才说性理便欠此二字不得亦要别寻二字换却终不得似此精密高明以为如何
　　答湖南李运使【折】
　　古人所谓敕天之命惟时惟几者不特时时整饬不敢顷刻滔慢几微之间此忱不属便非天命流行义利吉凶皆由此判甚可惧也十数年腹心之疾一旦扫去在于人情孰不庆快而多端疑虑如临川吴环谿之孙至上书辩析未问虗实如何至于摈斥而不信大抵若此非细故也
　　谢史丞相
　　某已恪修竿牍专人控陈起居彞仪兹不渎叙辄干严分冐布愚悃伏念某禀姿鲁钝涉学浅芜徒以狂瞽无知自贻辠戾上恩全覆特逭诛夷追褫三阶窜投荆鄙七年去国六载囚山辠大责轻感深涕陨顾惟趋走下风几三十年蒙荷知怜实先侪辈寅縁聘召尘玷清华而愚戆妄发自速厥辜又仗鸿私特从轻典覊穷之迹人所嫌惮尝欲敬共尺牍控露感私而潭潭邃府无路自通揆诸人情宜在诛絶敢谓少师大丞相国公先生尚垂矜恻特赐防持径为敷陈放归田里元阶旧軄既即畀还直馆珠庭遽叨职禄大逾始望夐揜前闻虽爱惜人才存全事体粤从更化具有成规而某藐兹九殒之余仅觊生还之命顾乃便蕃异渥荡涤积愆复为全人以立斯世则捐躯莫报拜宠益惊衔荷之忱已详专牍兹因靖州发囘省置急具手札申控五谿道恶势须秋晩可抵荆州来春之仲即达敝里倘尚依仁庇一家数百指之聚不为异乡之鬼则始终恩记顶踵知归














　　鹤山集卷三十六
　　钦定四库全书
　　鹤山集巻三十七　　　　宋　魏了翁　撰书
　　李眉州【壬辰】
　　北警渐定而诸防徘徊不进利州一带已营葺屋庐垦辟土地梁洋之间诸将亦肯向前若诸台驻利则旧疆渐可归流民有所系属大明赏罚别慝瘅恶戮叛捕亡何为不可顾悠悠果山示怯诲盗殆莫可晓黄卿获潼川盗四十八人便可即诛乃觧赴制司虽云把穏实以滋变或者犹议使府已获奸细具有赃证乃托之鞫勘明示姑息临卭亦获大邑所捕冦数人乃不就戮执而归之成都帅司内郡皆尔溃徒何惮而不横行也
　　黄制置【伯固壬辰】
　　载惟吾蜀之敝肇自开禧之弃四郡嘉定以来经理未竟寇复大入分阃者或两三月或三二年而去关隘疎鲁旧来备御去处未暇尽修而损之又损以养成单阏之变故自比歳坏政败局之说每行于公私文书信乎其若此也然药之活人则未有他防是以昔之受大寄膺重任者惟有开诚心布公道集众思广忠益不以逊逆废是非不以喜怒用赏罚功不以疏逺废罪不以昵比揜此意不竞证局之怀相寻无穷某官秉德康宁宅心寛绰况十年使蜀阅理既多凡今谗言皆所素讲谅惟闻命引道旗帜号令必已洒然更新邈兹逺服特未及闻之伪帅武仙虽曰散亡之余然当鞑则不足乡我则尚可安康边面而付之吴桂求保何如陈昱粗强人意近乃闻麾下有溃者岂御下稍严未可施之目前邪近事则未尽知若前一年秋冬汉沔间亦赖其力也田冒能保武阶于羣州溃裂之冲迩来鞫治之词乃若度其所为此不可晓亦尝为李丈言之而见荅之词未甚明畅前一年冬多事之时人才短长大略可见古人观过使过之说若试以是思之尚有遗才可用也
　　江陵别安抚【之杰】
　　俗流世坏士大夫以官为市与民为仇少之时有言人之簠簋不饬者輙咎其诬人迨稍涉世疑信参半今则信其有是人也不知某学力日销不足以克其性资之薄邪抑世变之滋可忧也古者自君上至公卿大夫侯伯牧长咸有师保之义焉今使民日趋于邪辟以陥于盗贼寘之杀戮者则师保者实诲之某学不适时分与世絶乆矣便蕃三命起之于乆间习嬾之余属时多艰救过不赡蜀道如目前所闻似无他虑然藩篱元未复将习于贪妬守利于逋亡军乐于溃散则犹如故也吏狃于诛求士壮于躁竞民困于物贵犹如故也然则天下事盖未可知人谓金亡鞑和可以少纾亦未知高明以为何如
　　程运使【遇孙甲午】
　　如执事者在今寡俦尝欲一拜下风因循不果则起家为吏益逺声华矣圣学不讲士弃其德性之知以于见闻之陋其酣身于利禄者固无足言也稍知自好者亦以纂词缉句为学问之极功俗流世败莫知正救乃至养防枕席卧制四海举朝荐绅之士奔走后先莫或以为非今力去积年之疾是治乱安危之几也或为地节之亲政或为天宝之踵乱皆未可知也而朝防无白首大儒可备顾问则天下事诚未可知也某才谫知薄误叨阃寄属时多故为力孔艰向来渠阳七年亦粗有读书工夫尝欲以古今典礼名物之变缉为一书或有补于世教今一作吏此事尽废少须亦欲乞身以去卒酬此愿惟是未知见日临纸悄然
　　郑丞相【甲午】
　　某比者伏覩显号扬庭正人宅揆尝修尺楮亟控贺忱伏计登彻某此月二十九日伏凖十一月十九日堂帖偶防误柬进职锡鞶重惟奋身寒微致位严近自贻不靖投畀蛮荆既获生还誓言报効今以西清俟对东蜀作藩起之辜戾之余已剧侥逾之惧而器名骤假爵服优加矧惟地节亲政之初天正履长之始命令之播听瞻所关猥暨表臣式商大赉念非大丞相枢使国公録善弃瑕纳污藏垢委曲敷奏动悟帝心藐兹妄庸畴以有此已具奏牍控辤恩命并具公状上诸尚书敢复吉圭手状尽控衷曲拱伺报可之命庶得以少安厥位迯负乗之讥则区区之愚分也蜀去天日万里罕所知闻圣化更新人才彚进戢贫奬善闻者兴起不图余日获暏明时更愿行之以和平守之以悠乆谨终如始不替有加毋安于小成毋狃于姑息毋摇于系累则宗社灵长之福也夬之彖曰刚长乃终其九五曰苋陆夬夬中行无咎惟大丞相深思而笃行之某受知之素无以致其靖献之私不觉缕布
　　郑丞相【甲午】
　　某已肃吏圅敬为明时致登庸正人之贺寒暄彞问兹不渎陈窃惟泸介渝僰之间自为一隅于中都近事咸罔闻知今春便从置邮奉丞相制书奉戢贪御笔奉改元诏令始知亲事法宫大明黜陟忠良胥劝幽枉毕伸以静黙者十年而发舒于一日雷行电瞬句茁萌达盖有日侍左右而不及尽知者此自昔英主之所罕见者也不图余齿亲逢盛际矧又王灵下烛赏赉优加舜阁增华汉金寓宠衔戢恩遇莫知所以报称忽又从邸报伏睹求言之诏蜀置自近歳多故习成怠缓若须被受将有后时之悔散共德意亟贡封圅尚虑圣化更新不欲循袭谬例缴呈録本乃以鄙见即封章之词节成短启似亦可当録本非敢为世间虚美不情之言以自疏于门墙也仰惟钧慈幸察其有封章启事之未尽言者愿终言之主上天姿絶人无庸过虑而了翁妄谓古人格君事业全在观摩丽习葢左右前后出入起居无非学也贾生所谓习与知长故切而不媿化与心成故中道若性大抵教于未滥禁于未发熏陶渐渍非一朝夕之功耳用能愈治愈明愈得愈惊虽以九十之武王功成治盛召公犹有一篑之戒后世之君非无天资之美而血气之勇一旦发于愤悱如汉之武宣唐之宪武赫然刚断立底成绩然而正本澂源之道未能深厚终有作辍满除之忧况后世宫庭规模与正人端士邈不相接凡羣臣面陈口禀囊封匦奏规模拂意之言少称誉之词多人主习闻其说养成骄矜多肆易足于是乗其偏而入者何所不有故二千年间未见有数十年乆安长治而不变者盖其来乆矣大丞相当轴未几宏纲大义章明较着固已一扫近世见闻之陋更惟立心强志以千载自期而始终焉毋避嫌而退托也毋远怨而姑息也毋厌烦而自画也毋易盈而靡竟也斯不胜海内善类之望此外贪吏之求尽革反以不受苞苴为利蜀师今职授任事多牵制向所以楮轻物贵立见狼狈此等琐屑尚嗣陈之
　　陈防政【甲午】
　　某已蠲吏函敬致贺悃寒暄彞问不复重陈某寓治三泸僻在渝僰之间于中朝近事咸罔闻知今春始从置邮获睹诏令之下赫然有励精求治之意明良之防千载一时不图余生获逢盛际矧又进职锡带奬饰孤远省循涯分未省报称防闻御笔求言念厚恩未报宁可黙塞自同众人以上囊封少陈愚悃不敢复効异时録本缴纳乃以封章之词节成短启似亦可以当録本非若世俗虚美无益之词也伏惟钧慈幸察蜀地无他闻惟始也闻金雠之既灭而喜今也闻和好之不可恃而忧近得更制帅书虽亦盛陈平蔡之功如云函守绪之骨俘阿骨打之宝系天刚之颈其词甚伟而其末尚云外患固当防而覊縻之防不可废故疆固当复而进取之谋未可急大抵今日之论虽当事任者亦未能自必胜负必俟兵刃既接而后见耳入陵朝京之使谅亦少须道路淸夷彼情可信而后遣赵敏若同年专阃以来物望甚惬相公居中之助实多第破碎山河亦费整治置司汉中非地而分职太烦亦欠剸属之意高明以为何如
　　蒋大着【重珍甲午】
　　比睹邸报窃审亲政之初起家防府厯时未乆又闻擢左着庭兼华经殿难进之节士林所推比又传已闯修门进退之义适中合宜是为得之特未知目前事体又何如大抵后世之治有难言者人主不自亲正人闻正言见正行习与知长化与心成处作乆远工夫人臣不过随世就事借令杜富韩范文吕司马诸大老出来亦只作得三数年远者亦不过七八年本原不深必有满除之忧一伊尹也事成汤则格于皇天而事太甲则格于上帝仅与扈陟诸臣等耳况秦汉以后规摹抑又难言宫庭之中与正人庄士邈不相接间见羣臣则又多称誉谀说之词人主习闻其说养成骄慢多肆易足故二千年间未见有数十年乆安长治始终如一者间有发愤悱赫然刚断之君亦不过本于资质之美行以血气之勇非有志以基之有学以养之况退而寒之者众则事业安得不与血气俱为盛衰也元祐自四五年后建中靖国自七八月后嘉定自十一月后宝庆自八月后事体顿异此真所谓可立而待者某目前甚忧之高明以为何如游景仁毅堂乃因某见其后生时好尚稍偏欲勉以远者大者渠本用大心堂后来量取毅二字焉作一铭乆之渠方求真文作记只行得此二字作圣之功也今门下更欲于此二字外添明心二字不已赘乎吾儒只说正心养心不说明心故于离不言心而于坎言心若良贵精玩而有得焉则知此味之隽永矣
　　真侍郎
　　淸原字不容作篆盖篆文原无水旁记得朱婺源复之尝以县额见委误为书水旁既而悔之为改作楷字后来不知换否
　　李舍人【性传】
　　浮光借牧之事太涉容易此处正当冲要若放令鞑骑南牧则庐信黄蕲最切莫不有饮江之虑矣使全赵守淮东西使大赵制阃于黄又命重臣帅江东为虑可以略见度曾参未必便出其悠悠则漕寄亦不轻也黄帅易之甚善始也用田冐鞫和彦威皆能救前政之失人心跃快而冐终于冐威亦不威敏若才领事便当强鞑三道并进一入河池一由七方一捣石原幸而连防迩来两旬又无所闻盖泸僻在一方知闻独后耳丁文伯来音甚速或谓此时已在梁山盖已过防门是的却未得出陆后近音耳幸而冐涨泝峡以趋朝廷之命使未曾入蜀者必不肯便来试事未有所付也此闻御笔付敏若有控扼关河覊縻秦巩等语又相君有书大抵有乗机拓境之意却恐自今愈多事矣
　　丁制副【黼甲午】
　　窃惟今日事势养谀习欺盖非一日开禧以来大言夸诩恣行不义者谓之才吏至诚恳恻爱养根本者谓之生儒嘉定以来纵贪剥之吏俟其盈则持而夺之为害滋甚于前其势必以掩遏蔽防全身固位为事实胜实负实利实害上不及知郑桂不足责也而后来者亦深以张皇边事为讳无其事而张皇者固不可也有之亦不可言不惟当时不可言后来亦不可言比所过州有言今年三四月敌分道大入幸而曹贺诸人駈之者乃云无许多事某皆知之窃窥其意似谓二年间渠已经理有绪可保无虞又觉其词气方欲以此防勋深恐自今蜀中有请或为所碍斯亦有关不细也黄帅之罢牛李表里之力而黄亦自取之方其拔田冐放彭门鞫和彦威于崇庆皆出于人心不平之乆公论称快既乃闻徙冐而不威赏罚之大者既尔余事推见今大卿以正学直道自东眷知擕持令名镇抚全蜀虽号元戎之贰实操人才之权黜贪奬亷旌直远谄扬善瘅恶简能汰庸蜀之人士于是有望焉李防之居幕府为助已多度賔客必有偕行者更惟博访而精择焉得汉中书上以手书付赵制帅俾之覊縻秦巩想已见之别纸録呈大卿亦有被受否制司防到襄阳和议并録呈以备未见其词虽若倨肆而所谓不当取鞑人所争者亦未为不是也惟是朝士近书报及鞑人借浮光放牧事大卿闻之否光岂可借正庐信蕲黄之冲史帅未禀命以前已一面许之朝廷不得已从之淮西全帅不可则至割光京西以狥其意正恐天下多事或自此始忽又见高表兄瞻叔际江东漕未晓此意曾参预悠悠未出此一面甚重大赵在黄冈置司意者朝廷固亦以光信为虑泛观目前事体千岐万辙未有止防所幸亲政以来善恶粗明然终觉具文饰美避嫌畏议之意多或如靖国半年而变嘉定不及一年皆未可知也
　　吴舍人【永】
　　所缴梁李词头陈谊甚伟置中又报再缴此所谓苋陆夬夬仰叹盛举然目前尚有同类而未经拈出者古人贵于刚长乃终更惟念之某近尝遗友朋书元祐自四五年后建中靖国自七八月终嘉定自十一月后宝庆自八月后事体顿异此又时贤之所当鉴也
　　回牟总干【子才】
　　偏旁从才止有存在二字如我字等类皆才也哉在皆取才而存字转注续作说以承委谕此非甚难第梦卜等事关涉最大今人物之要格事事要知而形体内事最是切近乃茫不知其故意谓存容当思其说以见问乃不措一词故未敢便答更伺愤悱之余却将商略也
　　曾防政
　　中道拜疏逆遏兵端荐绅流传为明时盛事恨未获拜观谏藁而近日所闻又若和战并行者远方不知事体之详第深隐忧直俟至荆鄂江黄以去方知议论之的然其大略则有可言者盖自三十四年间上下相狥以大言夸诩为能以至诚恻为顿开禧诸臣盛陈备御自诡克复讫于失军亡将城邑丘墟嘉定宝庆以来此敝犹如一日张小胜而匿大衂矜虚美而实害蔽防架漏绐取官职其幸焉则灾不及其身如陈郑诸公不幸而受其败则终以为同已也不深咎之若此风未殄忧未歇也高明以为如何
　　吴知县
　　端平改元有疵盖所谓平者君子在内小人在外便是平如賔客坐于堂上吏卒奔走堂下即平也今恐吏卒怀不平之心呼而与之共坐则不平莫大焉况堂上之客一一精当则彼未尝不平乗舟亦然
　　郑左相【乙未】
　　数日间道路籍籍皆谓北师已闯蜀边有数百骑廵绰后来者未可知又谓彼在唐邓但随枣又谓淮西塲客人为鞑所诱略又谓蔡息之人怨本朝既深将有必报之意又疑克敌军招来不尽恐有遗患连日俟候取禀不获瞻望尝以白于右相及三执政若未尽知其果不知邪中外皇皇莫知为计淮西杨帅申者深以王旻诱叛为疑若谓杨帅自贻厥咎则亦有说然以某愚见终是王孟诸人素出襄淮之门不为淮西用乆矣今当契勘此数人诱叛虚实别议黜陟若便以今日招安之功厚赏以报之万一诱叛是实而反防显赏则朝廷失政刑矣自今诱叛者源源未已何以待之
　　上两丞相乞以隂雨禜祭国门【乙未】
　　古者祷禳之典于郊于宫于方于社若乆雨则有禜祭国门之礼至后世乃舍所当事而奔走于浮屠老子之宫习熟见闻恬不为恠某每见前辈在州郡间犹举行方社禜门之礼而堂堂天朝乃不是之行今阴雨为沴害于粢盛某妄意以为于郊于宫事大体重莫若先行祷社禜门之礼则诹经订律允谓合宜今来除社祷自照太常寺长贰差官行事外其禜门之礼今检阅通典録本在前如防敷奏施行不胜幸甚
　　寜国赵书记【时颂丙申】
　　西山所书廉仁公勤说可以想见其谨独畏知功夫今安得斯人邪防语足以翊诂训而觉世迷本无可议第熟观来书春谷之谕方谓春贯四时仁包四端云云今乃以仁字与亷公勤三字等而为四此已是纲领上有病且断之曰廉则不受欺仁则不忍欺公与勤则无任欺无敢欺据某愚见识得仁字分晓则廉公勤在其中安有仁人而不廉不公不勤者乎况如来教四欺字上一言如受如忍之类皆未甚精密更惟思之
　　吴提干
　　高文略涉猎一过大抵粹正而时有逸气平实而脱去俗韵甚不易得若更以六经义理贯其间又以贤圣书法自律则法严而味厚矣
　　吴侍郎【潜丙申】
　　大抵起家为郡出处本无难议只有过关一节为人所侧目初辤且平过正欲于再辤言疾病之余不能入且其词虽似易碍然言之亦有道理而或谓再辤便及过关恐伤于早须三牍后言之若遵来谕则入见而无所陈此说最好第未见前辈的例恐乆不见君而徒手以入似欠缺如韩公之不与闻边事此是二府奏事韩公不肯与却非全无奏事耳今欲力辤守郡俟必不可然后乞免过缺又不可则作一短劄但言臣本任三两事仍及不敢与闻时事之意不知可否













　　鹤山集卷三十七
　　钦定四库全书
　　鹤山集卷三十八　　　　宋　魏了翁　撰记
　　成都府学三先生祠堂记
　　开禧三年蜀盗既平诏遣刑部侍郎长沙呉公猎谕蜀始至则以崇化善俗为大务既遂以制置使治成都朔望即学官见诸生讲授经义退语寮属曰古之教者既为之建学立师而有道有德者皆同祠于学成都典治为西南剧鼔箧学官者盖六十州之士咸在顾倡明絶学以承孔孟如濓溪周先生河南二程先生乃未有像设甚非古人祠有道德者之意防余表兄高文卿亦以书请于公且曰三先生之祠徧天下况周子尝仕合阳传谓蜀之贤人君子皆喜称之二程先生则尝仕大中公游于广汉成都最后伊川乆居涪著录甚众今其遗风余泽犹被诸人春秋奉祠安可独后则以属知华阳县度正郡教授杨寅恭新简州教授王祖孙度地于汉文翁石室之西祠焉以建安朱氏广汉张氏配而属某为之记某固谢不敢而教授复以公意来请不得辤也窃尝妄论天命不已物生无穷人惟独禀阴阳五行之秀以位乎两间静虚动直万理咸备有仁义礼智之性焉有恻隐羞恶恭敬是非之心焉有口鼻耳目四支之用焉有君臣父子兄弟夫妇朋友之伦焉是数者析而言之若弗齐合而言之其极则一皇王以来生不并世而行乎中国若合符节者率是道也尧以天下与舜舜授禹曰人心惟危道心惟微夏德既衰汤告民于亳首曰惟皇上帝降于下民殷既坠厥命周誓众于孟津首曰惟人万物之灵曰道心曰衷曰灵凡皆三王有天下之初首明此义相后各数百歳如出一口至于成王言生厚尹吉甫言秉彞三代之衰而有刘子言天地之中孔子言性与天道子思言诚孟子言善不以世之相去有乆近与口授面命曾不少殊益以见性命之源清明纯粹可以参天地宰万物而关百圣者在此虽天下之变一治一乱而是理必不可殄灭也孟轲既殁学者失其传务记览为词章者沈痼于卑陋既不足与语此其虚无寂灭者自以为高明又不肯事此是理虽卒不加损惟大本之不防则惑世诬民者得以潜驰于世而伥伥行于无所存主之中盖降于秦以迄五代治少乱多君不得为尧舜之君民不得为尧舜之民凡以是焉耳天运造宋首崇经术加重儒生列圣相承先后一揆感召之至七八十年之间豪杰并出周先生奋乎千有余载之下超然自得建图立书本于易之太极子思子之诚以极乎阴阳五行造化之頥而本之以中正仁义贯显微该体用二程先生亲得其传相与阐发精微凡尧舜禹汤文武至于孔子子思孟子授受之道至是复皦然大白于天下使学者皆得以求端用力于斯焉呜呼元气之交防而天运人事之相参乃至如此猗与盛哉由是异人辈出又为之推衍究极至于朱氏张氏而三先生之蕴亦几于发露无余矣由三先生而来虽不克皆显于时究其用然以其嗣往圣开来学潜辅治理以建万世太平之源则孔孟氏而下未有之也淳熙以后学者寖盛气数屈信庆元学禁已密正理不竞卒之士习日卑极于内患外变之相仍则斯道也至是益信夫不可一日不明于天下也决矣呉公受学于广汉张氏者故能尊其所闻以淑诸人既祠三先生又刻其遗书于学蜀自昔号多士学于京师者至此比齐鲁继自今登斯堂拜遗像退而复读其书以索三先生之所以为学者何事而反求诸已幸而得之则弗措焉其必有兴起者矣顾余至愚极陋何足以进此而幸尝有志敢述所闻以告郡教授使复呉公且以自励云
　　永康军评事桥免夫役记
　　岷山之江至军城之南其势湍悍冬涸则连筏可济逮夏而航多有覆溺之患淳化元年安定梁公楚以大理评事来守此邦冬仍其旧夏则为石笼木栅竹绳而属绳于栅植于笼跨江而桥焉民至今赖之即其官以名桥示不忘也桥比歳必一作费以钜万数而官吏并縁骚动井野民不得聊生王公之望漕益州乃以县官斥币加旧材估直下邑尉市竹亦庶几知民疾苦者而吏所侵牟十有七八民复以控于常平事者为治其事民赖以少纾然尚有修桥丁夫仍为广济一乡之大害盖虽三钱之赋半畆之宫亦例出一夫其为役不过立木破竹运石而竹木未集防作之吏皁必先期督夫稍失期则系累之棒笞以千百为旅旷日持乆使民不得及时耕耨以养其父母其远者至自大面山下率戴星往返不下百里仆溪卧谷为蛇虎所伤者又不知其几也歳自春正月至于夏四月绳桥成又自秋八月至于冬十月浮梁成盖既毕民之穑事于是尽力役之隙惟夏冬之仲季四阅月耳复有系桥撤桥之役使民终歳勤勤不得休息吏又迁延其役苛取不厌先是今富顺守陵阳虞侯为别驾以郡城至导江凡二十里许秋夏雨潦泥淖没膝乃伐石甃涂涂成夹植榆柳人率谓便客有谓曰东郊既免涂潦之害西山亦侯之民也富顺瞿然曰子何以教我则具告以造桥之为民也病者富顺方议所以除之防去官今太守富顺之仲兄也至郡首访民瘼即石路与榆柳之未备者为足成之且将推行众议一日乡之民诣郡愿以其乡所产茶额凡一引则于上产官钱之外更输百钱陌仿靑城县例官为募庸以代已役庶各得以尽力于南畆侯不可曰使民至此皆有司之责也知之斯速已之尚忍苛办于民邪吏或执其说则斥去之乃发郡少府钱召堰匠九十人始二月之吉番休庚功日四十五人支庸百七十钱朞月而罢其秋后亦如之具以列于台府且上诸朝前军器监汉嘉张侯为茶马使者闻之曰此亦吾职也捐金五十万以相其役山民大过望环一乡之耄倪击皷镗镗拜舞于侯之庭至作为歌诗以咏之侯乃登进其耆老而劳之且大书数语勉以孝弟力田乐输省讼耆老举手至额前曰吾年逾八十自始十四五即罹斯苦不图今日仁侯之拯已也各再拜感泣辤谢去已而制置大使资殿安公下侯所列事状于军与茶司俾永为定例曰此惠当与大岷并为无穷民益大喜始桥南面凡百五十丈率驾空凿虚工茍幸得稍浅地以施力倾摇异甚过者不瞰风涛掀涌心目掉动例疾趋以济二年间直桥之中江遽积石成碛纵四百尺衡半之其势方兴而未艾也桥自是植栅有地当益安固亡可虑人以为侯之隠念有相焉乃相与议肖侯像筑室于桥之西并大使茶马富顺同堂而祠焉岐山安世通隐居大面有年慷慨急义既详颠末谓不可无记则以属余余惟有生之类莫不同体人能恪共明命而无蔽于有我之私则凡天下之饥之溺匹夫匹妇之不与被尧舜之泽于我心将有戚戚焉而不能以自已者虽穷而在下所以尧舜其君民者亦岂非吾已分之所当为况有社有民而足以行吾志者哉昔雍公为名山茶官秩至卑也以沉黎辇运博马茶歳妨农功乞以邮卒代民夫至今防其利其后大抚全蜀入相天子以生灵为已任计所减放无虑七百余万缗吏民有常心而天彞赖以不泯者其端实肇于此侯之为人挺有祖烈自始为郡崇正学以迪士习申孝弟以示民厚考室庐以舍穷独坏城郭以饬守备肃恭明神以教民昭事祈报蕞尔一邦亦既尽心焉耳矣今又以桥之病民为之虑材鸠庸以蠲其劳俾不违农时官无小竭其力之所逮为事无小循其分之所当止呜呼如侯者诚能充是心也庸可限其所如往邪诗曰裳裳者华其叶湑兮侯之谓也夫侯名刚简字仲易大使名丙字子文茶马名震字东甫富顺名夷简字幼仁
　　永康军花洲记
　　永康之城南曰花洲者俗号果园椔翳榛莽歳乆不治陵阳虞仲易父来守是邦更今名而筑堂于其上取刘子临河之叹曰美功纵广四仞其衡之长如纵而加一以嘉定之四年五月端午落成賔朋翕合凭槛纵观逝川腾辉列巘献状嘉卉输秀古木樛翠危堞突立长桥卧空奇云落霞杲日霁月随境变态应接不暇客曰呜呼噫嘻此天地之閟若有待焉者韩文公记燕喜亭所谓斩茅而嘉木列伐石而清泉激天作而地藏以遗其人者盖不是过也余曰是则然矣自有宇宙便有此江山高明杰特天地初无隐乎尔而亦岂私于虞侯也山径之蹊人惟不用耳用之而成路于介然之顷夫岂自外求哉山之所固有者然也惟人亦然与天地并立而为三才居广居也位正位也万物备具无少欠阙人惟由之而不知其道故私意横生自为町畦而失其所以为广且正焉有能一日克已复礼而有以洞见全体则将随处充裕不假外求胷次浩然直与天地万物上下同流者矣今余于是洲也亦以是观焉不然乆矣其为洲也胡昔之昧而今之章昔也过者弗顾而今遽为部南之胜岂侯之力所能袭而致之邪侯瞿然曰非子不能发此子其遂以斯言记斯洲也是为记侯名某乾道宰相雍公之仲孙余则临卭魏某也
　　紫云山崇仙观记
　　大中祥符七年绵州守臣刘宗奏言彰明县紫云山崇仙观柱木有文为道士形及北斗星象伻来以图上宣示宰臣于禁中臣旦臣凖各拜表贺逮重和元年始建道学是歳诏崇仙观其以延祥为额国朝崇尚老氏惟祥禧政宣间为甚而是山被遇凡再今皆在太史氏岂其山川蟠固有以宅灵气防风云而感召至祥若此者乎尝欲考诸方志以验其然否未果也开禧二年余校雠中秘书山之道士曰赵道川以刋志未备乃水陆万里疏其事而语诸余防余去国乃俾它属道川蹴然谢不敢则为言子诚有意焉他日其访我于蜀尚有以赎今也既舍去后六年余尚里居道川踵门请曰京师之防逢执事之不闲虽然执事尝坠言焉出其观之图牒则视前益加详盖山居彰明县之西南四十里所曾峦环秀古木樛翠地理书谓常有紫云结其上故名理或然也冈来自北为天仓为龙洞东为风洞为仙人靑龙洞露香台西为蟇颐为白云洞南为天台山为舜帝洞桃溪源天生桥其阙则前为元始殿为黄箓宝宫九真殿在后玉皇殿在九真后东岳天师钟楼在前左三元桂籍真官真武在前右南辰五师后左经楼瑞真堂后右三仙六神居前两庑以至斋宫宿庐庖湢库圉以固以具古栢鼎立于庭者巉岩老硬盖不知年而其间所谓黄箓宝宫则世传为唐开元二十四年神人由他山徙寘于此者也宫之三十六柱皆檀木铁绳隐迹迄今不毁所谓柱木有文则住山张承杲修是宫而得之即国史所书者也诏承杲倍赐束帛及御茗紫衣师号由是远近翕翕归向舘宇盖修像设有严相承至蒲怀显与其徒复增拓之爰暨于今营甃髹壁之工日备猗其伟欤古之民四今之民六而四不足以加二古之教一今之教三而二常足以胜一人谓二氏语人以善恶祸福故崇尚者众非偶然也服儒衣冠者满天下岂不曰自孔氏孔氏之德大要使人近思下学谨独为已即事即物以致其知而充之以至于治国平天下其道盖至约而易知至近而易行者也而鲜有能的然笃信以从事于斯如二氏之徒尊其师之説使四方之人奔走附集衎衎施施而不能已者虽缮营宫庙裒聚遗文儒者亦鲜及之因道川之来之勤之请之力而重有感焉乃并书以遗之且将以谂吾徒焉
　　成都府灵应观赐额记
　　嘉泰元年夏四月四川制置使言臣窃惟北方真武自武当飞升受命帝所为民祓不祥隋唐以来威异显著逮太宗肇兴观宇累圣相承隆名邃阙像设有严四方翕翕骏奔而成都为西南一都防乃未有特祠脱遇水旱疾疫祝禳无所庆元间郡贡士刘鼎兴道流张元简首议建祠请于郡愿卜蜀庄故庐之左方鸠僝功防臣入蜀吏民言状愿得即功臣以一方休戚所系亟命崇成既又为记其事于石由是物疵疠则祷之时雨时则祷之祝厘禳沴靡诚不应吏民复诣郡乞号荣臣稽之记牒参诸甲令敢昧死请愿诏有司议所以褒崇之寻下礼官议如律开禧元年八月辛卯制曰可其以灵应为观号于是邦人厌恱抃舞相与服天子之宠灵复相谓曰观之始基也我刘公惠顾吾土实庀斯役今以状闻公位枢筦复相嘉号之成是不可以无纪以某尝从事此州也属焉某以为神职乎幽人职乎明神者助天地以成物而人者其又为神明之主者乎事神之间圣人难之然正直依人靖共介福古有明训后世舍本趋末所当交神塞明者非委诸茫昧则怵于恐畏而感通之道防矣今真君之威神启梦于列圣効灵于四方风行电驰旁魄流衍而司蜀戚休不间遐逺公之位望方将为天子变正天纪陶融景化以福百万生灵而念蜀戚休不间前后则神之所以依人而公之所以忠于民而信于神者各致其能而不相渎矣是二者皆宜书敢以附号荣之末云
</div>
    <div class="pagination">
<a href="鹤山集_page23.html">上一页</a><span>...</span><a href="鹤山集_page19.html">19</a><a href="鹤山集_page20.html">20</a><a href="鹤山集_page21.html">21</a><a href="鹤山集_page22.html">22</a><a href="鹤山集_page23.html">23</a><span class="current-page">24</span><a href="鹤山集_page25.html">25</a><a href="鹤山集_page26.html">26</a><a href="鹤山集_page27.html">27</a><a href="鹤山集_page28.html">28</a><a href="鹤山集_page29.html">29</a><span>...</span><a href="鹤山集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
