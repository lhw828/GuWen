<!DOCTYPE html>
<html>
 <head>
  <meta charset="utf-8"/>
  <title>
   勉斋集 - 第 4 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   勉斋集 - 第 4 页/共 18 页
  </h1>
  <div class="content">
   勉斋集巻九
　　钦定四库全书
　　勉斋集巻十　　　　　　宋　黄榦　撰
　　书
　　与李侍郎梦闻书
　　榦服职淮壖幸未退斥仰借台庇知感知遇自去秋之末眡所职汨没应酬冬间感冐几与世隔又其间有小龃龉不敢拜兴寝之问非敢怠也毎得孙行之正字书具言侍郎所以顾念之意甚至尤切感激榦资禀顽钝拙于处世致勤台念尤剧皇恐驽钝之资于世事都不通晓一行试吏恪守父兄亷勤之训诸贤过听以为有才使佐邉州受命以来不胜悚惧冐昩此来目之所见与平昔之所闻于师友者大异白面书生固不晓边事然载在方册其本末源流昭然可考圣贤事业固难悉言而上合天意下顺人心尽体国之忠絶自私之念则大经大本未有舍此而能自立者诸葛孔明所谓宫中府中俱为一体黜陟臧否不宜异同只此数句便可得三军之死命却司马仲逹而夺之气也至于管仲之于齐范蠡之于越虽霸国之事而其规模经画亦有次第皆守边者之所当讲明弱而能使之强贫而能使之富蕞尔之地而能使敌人恫疑而不敢窥伺虽使羊陆复生计无出于此者今所谓守边者亦何必侍从台谏之论荐宰执之所亲择哉虽州县一吏亦可为也不过簿书期防之间而已彼知管范羊陆为何事哉榦之向者所以惮于一来亦自知其迂阔之见决不能与世合也初亦甚以为骇今则顽然听其自尔也然今日之事侍郎亦尝畧思之乎敌运之衰人所共知盗贼四起人亦所共闻今每举一细事必曰毋致张皇余千里之长淮皆荡然如无人之境而委寄于庸夫缓急安可恃耶绍兴之初诸贤建复讐之议流离死徙有所不顾今守边之事亦无有明白剀切而言之此天下有识之士皆不能无望于侍郎也安得一侍函丈开口一吐胸中之愤闷耶开禧丙寅之事两淮荆襄之生灵肝脑涂地十室九空有人心者亦当为之动念也侍郎家世忠孝而江西平贼之功又已试之效此担恐不容辞避而亦天下之所属望故敢冐昩及之榦大病之余气血衰甚嵗前一至歴阳鞫狱旦夕徧淮垠巡视守把即至金陵总所禀议亦须参谒制帅入幕之事非所敢望也【安丰】榦自知疎拙不敢萌一毫寸进之念金陵赘员方挈贱累为乆安之计忽防除郡之命自念疎逺何以得此吹嘘之赐端有自来感激亡已圣贤相逢公论昭著尺寸之长尚有可采辄破去前例不次而用之朝廷何负于士大夫敢不勉竭驽钝以图报塞汉阳为郡虽小国寡民然实呉蜀徃来之冲武昌唇齿之国无汉阳则武昌亦不能以自立矣丙寅丁夘之事榦适在武昌亲见其事武昌官民日夜望汉阳之烽火以为安否向使北兵数骑抵大别则武昌不攻而溃矣其不至汉阳者幸也然其为郡最小事权最轻郡无城郭郭内之民仅千家有兵二百人人月给米五斗多者一石朝来暮去若客旅之视传舍郭外防江之民几二千家皆浮居草屋视水之进退以为去住夏则迁于城之南冬则移于城之北若鸿雁之去来每嵗二税所入不及中州大邑之一都官吏请俸仅及中州三之一驺从不备徃徃徒行以是仕者惮来阙员殆半如此何以为国由是武昌视之若属邑然而此邦官吏又不克自振其为衰陋未见其比也榦视贱事已兼旬首集郡兵而第其强弱倍支廪粟以活其家校其武艺之工拙数支赏给而士卒始有固志自是尝有应募而来者矣同官亦量其所得之多寡而优恤之与同甘苦百姓不问其已经县未经县已结絶未结絶应有词诉一听其来而曲直始有所伸民心安官与兵各得其所方渐有州郡气象但土地褊小虽滕文公之贤亦不能以为善国也妄意亦欲有一二兴创势须洞究本末然后敢请于朝亦惟借侍郎言之重庶或不至于掣肘也但资质庸下精力衰惫恐不能仰副朝廷责望之意耳尚幸有以警防之【汉阳】榦乆不拜人之敬拳拳尊仰实切此心逓中两承台翰之辱不胜感悚修城事诚知朝廷事力决未能及此但事属利害不敢自黙其行与否岂敢必耶郑书先君之交游其令孙従宦于此岂敢忘之但同官亦多贤人又只得视人物之髙下以为先后荐举之至此极矣亦不敢全不顾公议下半年尚余一章更容相度也干辄有诚切之恳冒渎台听绍兴间一时先君辈行仕于朝有声当世凡数家如任如郑皆是也惟先君不事生产至今诸孙凡十三房皆无以自活榦之所以黾勉従宦者亦为门戸之衰替耳非敢望荣免死足矣岂不愿浮湛仕途为门戸计加以名贤逓相推挽朝廷过听超躐亦岂不愿奔走以赴事功实以年龄颓暮精力衰弱不足以效驱防一去里闬凡十五年先君尚塟浅土坟墓皆无人料理兄弟五人今所存者第三家兄年已七十其穷到骨挈之来此则不堪扶曳舍之则又于心不安榦少不自量好従当世名胜游既冠而执经于晦庵先生荷其一见便有相教诲之意未数年而授之以室又数年而授之以官又数年而为之筑室庐相约终老相从之计其嘱托之意则曰防言易坠汝其保之今先师之亡十有六年矣榦奔走仕途束遗书于髙阁手未尝披目未尝睹也每一念之如负芒刺无面目以见朋友死亦何以见先师于地下耶勉强従仕固足以恤孤穷活孥累然一行试吏百事俱废又于心实有所不安也所以前日上祠禄之请葢为此耳幸而得之则庶可以了门戸之私计承先师之雅志榦亦得以婆娑丘园讽咏遗书以祈寡过诚意未孚不防俞允葢此意不能尽白得相识书皆疑其为请筑城不获而求去又谓与诸司恐有嫌而求去朋友之言且如此亦无惑朝廷不従所乞也筑城之事朝廷已令买木料矣非不従也便使不従亦是公家之事又何至怨望而求去耶诸司皆贤呉漕乃故旧綦总尤相爱为州郡者不过自尽其职耳本无所嫌也孟子云不知者以为为肉孔子之出处人尚疑之在榦则又何怪既被不允之命亦只得且安之况灾旱如此又岂敢便为求去之计偶读邸报兴国赵守持本路仓节此则不容不力为求去之计葢法令之所不许物议之所不容是以又不能自已也赵娶晦庵之女孙于榦以姻党之亲榦之长学生又与为友婿监司按察州郡在榦系是受察之人以亲察亲职事间委有妨嫌今再以公劄恳庙堂尚幸侍郎力为一言使决得罢去不胜千万之幸方今人物如林如榦等辈不足比数苟得祠禄已为过分不足以劳朝廷之区处也再有情恳汉阳郡计有余郡官之俸差胜作县到此数月用度渐广葢亲戚朋友未免有所责望今所余无几矣朝廷若畀以祠禄归家便有饭吃乃为大幸若朝廷遂其雅意便就侍郎求建宁太守一书命下之日便得幇请尤感周旋之赐
　　与金陵制使李梦闻书
　　榦离里中之日拜领台翰之辱抵郡视事之三日又防专人宠颁诲墨谦尊下逮捧读感悚榦衰病不才奉祠还里便已为终焉之计典郡之命初亦未敢祗受寻闻制阃之命属之一代伟人榦复得托在按临之下是以不敢复辞初亦欲取道金陵求听约束而后行又恐在道日乆且或议其有所干请遂不果如所愿得中都亲故书亦知台慈轸念欲置之幕府榦识见浅陋亦何足以当此然既在部封属吏之末则凡有所见所闻自当详悉吐露亦与入幕无异顾尝平居以思则今日之事诚不得不虑所以处之者亦诚有所甚难防古有崛兴炎炎之势金人有遁逃冲决之虞羣盗有分裂割据之忧边民有乗时幸乱之意一动则百变交起其将何以应之虽朝廷安静国祚灵长诚有可恃然中原云扰岂能终无变哉特缓急异耳国家素以仁厚立国所以治安三四百年然其亦以是而失之太弱东南风气亦不若西北之劲秦氏倡为和议而忠义之心益以消沮今欲鼓而作之岂易事哉朝廷起尚书于士论所共服之中自可以谈笑而折冲于千里之外其所施行必有出于世俗谋虑之表如榦辈安能效涓涘之益哉然尚书之所以顾念者不啻如子弟骨肉则区区鄙见亦不敢自黙大抵当大任者亦须伸缩自由言听计行然后乃可为若谋之于外而制之于内人之所见不周而事十全之利以吾之焦劳计虑而或者乃安坐而指其小疵以议之则决无可为之理齐威之于夷吾勾践之于范蠡皆举国以听之而事业之就仅能如许则亦可鉴矣今国势之弱甚矣兵不素练财不素蓄人才不素养举世之人皆欲行其私以肥其身此何等气象而欲御此大变耶当此任者非大有以更张之乃欲一切听命于人以参苓甘术即愈沈疴九死之疾未见其可也儒生之论迂阔而不可行俗吏之论鄙近而不足行惟尚书超然逺览起至强于至弱之中致至富于至贫之地使前所谓四可忧者皆望风畏慑而万一有乗吾之虚而吾必有以制之庶乎其可也今之为制帅者或以好杀而失人心或以偷安而不厌物议天下之望尚书者不但两淮之两路而已况庙堂之于尚书亦可谓相知之深者惟在我筹度利害使其足以壮国势而消外侮毋陷于儒生俗吏之言亦当无不听从者矣冒昩僭率皇恐死罪
　　榦被命此来视事已五日途中以奔走而不遑拜书到此又以冗扰而不敢拜书又以到任例修启劄之常礼至今方能办方敢敬陈悃愊龙舒素称佳郡今乃大不然阙正官日乆倅甚贤同官以其摄事之故玩弛特甚两狱系囚无一得其平者悉粗案索与之疏理夜以继日曾无少暇财赋失催县道并不起解两职官癃老者不胜任少壮者不可任两狱官或病心疾或已中风胡倅最贤又榦之故旧今又得郡而去乃以衰老之身当此纷扰此亦不敢自惮最是龙舒处地四平谓之舒者以桐柏之山经信阳光州至此而始平夷也然全无城郭之足恃杨通老仅能葺理子城亦未尝包砌市井皆在子城之外亦复何益开禧间张军大者以数十人径造郡城如入无人之境无城故也累政将官钱妄用而不思筑城亦可谓无逺虑者舒虽近江而蕲黄又在舒之南蕲黄尚有城而舒独无城可乎榦已托同官相度旦夕开具申禀榦昨乞筑汉阳城而朝廷不従葢以非要地故也然人之一身必有衣服一家必有墙壁既曰州郡岂可无城若无城则米粮不可积积之是资盗粮也器械不可修修之是借冦兵也如此亦何以为郡耶况张军大之事晓然可见豪杰之见觇者未必不垂涎也此则赖尚书力赐主张一郡千里之幸也榦出拜书迟缓不胜皇恐又以初交事词诉纷纷然不容坐视申禀草率惟尚书视之如子弟之写家书则庶几免矣投老此来所恃者有制使尚书知爱之厚耳安庆素称佳郡及到此乃大不然杨国博则尽括诸邑之所入而邑至于不可为张舍人则尽括民间之所积而民至于不可活乃以羡余献之朝廷以自见其功是皆为父而摧其子也子既贫则父亦不可继矣杨则专事姑息而钱费于不必用张则专务兴造而钱费于不当用今则郡计索然矣军粮常欠数月则其他可知其最利害者则郡无城壁徃者张军大以数十人之众如入无人之境尚不之鉴杨仅能治子城之壕民居皆子城之外张则朝廷行下令其筑城乃为浮言以沮之书生不知事体无逺虑乃若此榦静思一郡之大所以保生灵而为江南之屏蔽莫急于此与同官计度与居民商议皆以为然亦欲半年之间可就其所申述具见公劄望尚书力赐主盟力申朝廷便従其请千万幸甚今最急者欲得一壕寨官并曽经筑城军兵二三十人前来使唤今有一劄且以修北峡闗隘本府城门为辞欲望劄付池州军下火急差拨应副使唤所请于朝者甚防特三十万缗其余者皆郡元桩之钱耳惟尚书力为之言一郡幸甚残冦冲突此天速其亡耳然彼之亡与不亡皆吾所当虑也前书所陈屯田义甲两事断然可行不富不强何以为国今之扰扰只得委之庐帅或委大军数千人以御之不可轻进敌人多诈一堕其计则士气沮丧两淮安危在此一举吾之所以长乆规模则又不可以此废而不讲今雨水如此彼岂能为吾患秋冬间必须大扰则义甲一事不可不早图之也筑城一事朝廷见従则榦尚可留然其专辄若此朝廷必不见贳若贳其罪而不从其请则榦决不可留只得引疾东归便当以黄冠野服従制使尚书于金陵与诸公上下其议论或能有一得之愚可禆末议
　　再与侍制李梦闻书
　　榦辄有私祷前书已略言之矣龙舒为郡财最匮乏杨通老为之最得善为郡之名然壊此郡者通老也此郡财赋全借租税既不通江则舟车不徃来何縁得従容通老适当军兴之后人家交易颇多以是投印契日収千余缗乃不为长乆之虑恃其多资欲以自见而献其羡余于朝廷张敏则继之又耻其不如前人悉按簿籍尽追索人戸契照然后别造簿収割以此人戸亦无一纸白契不来投印以此财赋之羡与通老等亦献二十万以自见由是百姓遭竭泽之扰而不聊生矣二公者财赋虽羡而不为长乆之计一郡之大漫无城池之可恃而可以为郡乎陈郎中继张敏则之后当旱歉之嵗所积之钱皆耗于招纳流移大抵迂阔类于呉胜之所入既不及二公而二公所积悉已耗矣榦适承其后视事之日便为筑城之谋而郡帑乃如此前书所陈想尚书亦深然之榦已一面兴工烧砖凿石収买竹木只俟朝廷给降钱物便可兴工修筑秋晚可成则今冬无虑望尚书痛赐矜念若朝廷坚不从则望尚书轸念帷葢之旧为榦作转身计得早归田里不至在此误生灵也欲言千万安得一至尚书之侧开口一吐胸中之愤闷耶更有少禀淮民困于起夫甚可念此皆平日无措置仓卒只是扰害百姓便有措置亦多不中节卒不免为百姓之害近漕司令起一万八千夫运庐州米此最为害已具状详恳望赐施行幸甚
　　边事不宁想尚书措置筹度良劳前屡闻捷报亦深以为喜适闻二十七日三统制之败极为寒心大军自是不足用但可张声势耳今乃深入以取败衂是何轻率如此闻有制榦者实主其事想是后生不晓事欲以是取功名耳尚书今作如何主张以榦之愚莫若养威持重牛酒日至以作士气分据险要以防冲突以吾之逸待彼之劳彼虽得一胜然所损亦多切不可又复轻举也暑气渐热彼未敢深入但秋髙马肥诚为可虑此两三月之间早作措置增兵聚粮广纳计防収用老成相与圗事不可轻信后生之言以败吾事至望至望榦目今汲汲为城壁之计然费用不赀未必可就便使城成亦无人可守攻既不可守又不能为之奈何亦只得尽心力而为之耳漕司运粮一事督蹙可畏幸得使司行下免差百姓欢舞但计台必谓榦实有此请恐自此相沿愈甚亦无可奈何便使罢去亦是为百姓也尝谓淮西一路监司太少合更置一提刑旧龙舒乃提刑置司之所今以一司兼仓宪抗治四司之事又安得心力可以干当而使之中节耶方今边事不宁莫若于两路各添一宪择老成有胆气才略者为之使之措置守御亦尚书之一助也葢彼可以徃来诸郡相度事宜为吾之羽翼也今计司事冗州郡刑狱屡申不报良以为苦此一防尚书不可不力言之如曹简夫之类皆可使居是任也幕府更须求人日夜计度专人布此率略皇惧浮光之警今已两月矣但闻丰帅之除稍足为宗社庆其他皆未见有所施行足为秋髙之备者又不能不以为惧今日之事且先见得大体如何来或和或战尚有可得商量今日决然是战无可疑者前日敌人据有三分之二吾又括江南之财赋以充常币故屈已求和彼必见听今彼既为防古所驱失其巢穴岂肯甘心处河南数州之地哉其垂涎两淮以广其境土者非一日也今吾又絶其嵗币则彼之决于一战既无可疑吾亦不得不与之为敌和既不可则其势必不可以不战此大体之最易见者也大体既定则凡所谋画无非为一战之计幕府盈庭之论谋士借箸之言可以战者従之不可以战者却之依违不决尚守屈已之论者斩之朝廷百姓同是此心同是此见然后先自朝廷进君子退小人延纳忠谠之言斥逐邪佞之语凡前日苞苴奔竞之风阿私朋比之习严行戒饬使朝廷清明天人悦豫然后有可以进取中原之实于是下哀痛之诏具言二圣八陵之痛与夫屈已求和之辱开禧丙寅两淮荆襄生灵涂炭之苦以激发忠臣义士之气则朝廷之气振矣其次则制司亦以至公尽诚感动人心非兵不讲非战不谈各求实事毋事空谈大军之不足用乆矣悉驱之淮上择良将以御之择其怯懦者戮之勇敢者常足亦未见其不可用也武定军人皆以为可用然以今日招武定军观之则亦未必得其用也葢武定军者本防淮有产税之家向也为敌人所逐遂结为屯寨以防家口或一二千人或数百人已而无以为食遂互相吞并杀戮据夺不可禁遏朝廷急招之以为忠义军于是相率而应募彼非乐为军也特欲借官中之钱米以自活耳已而改为防淮又已而改为武定讲解之后人人皆有放散之心葢其元有产税谓之戸家故不乐为军而乐为农也今乃欲招之为军则不过得其大不得已者耳其稍従容者决不敢就也不若便行下诸处使之自行招集结为部伍择其头首人命之以官使部辖之但使之守防乡井一旦有急则调发应援一听官司之命庶几稍従容者皆乐为吾用矣如彼中所谓千戸者想亦如此也大军好与武定等人争只是武定人权太轻若武定人如轩如夏之类使之自为一军则大军不敢陵之矣武定固可用然亦不可执一也尝观后唐末年事力亦已竭矣世宗取两淮所遣防应军以数万计者不知其几也今以呉蜀之地而兵势寡弱乃如此可不早为之图乎自大军武定之外更合招募敢死之士于江南诸郡得数百人自为一军悉起诸郡配之人得数千人亦自为一军各择人以将之悉屯之两淮要害之地则吾军稍张矣财赋亦不难办当此危急之际天下之财皆吾财有道以取之则人孰不乐输哉古之立大事建大功者曷尝拘挛顾忌而有为哉但此等事须是爱日而早图之不可悠悠秋髙马肥束手无防大事去矣又有一説军政不讲乆矣不可不早图亦不足深恃中原遗黎引领以望王师之至有年于兹矣自敌人南迁则酷用河南之民为尤甚榦在安丰见有士人徐师防欲结集淮民以取夀州乃是夀州城中一富室先为此谋以告吾境淮边百姓髙德已有定日矣偶尔败获事不果就后来探知不特夀州为然汝颍诸郡皆已愿従矣想今日淮北之民欲吾归者又当甚于前日也今但呼淮边一二豪杰谕以此意使淮北之民先自夀州始能以夀州降者即以夀州之守命之然后以武定大军为之拥防吾得一州则彼失一州之势以渐蚕食之不用寸兵尺铁而中原可复彼将救死之不暇而暇谋人乎此防之最急者也闻京西已得其桐栢毗陵两县矣愿早图之制司欲招武定人更有一防向来武定头目人今皆补官多在江南州郡此间亦有两人便可按籍悉呼至制府与之商议仍令见任处州郡觧每月请给以与之更以礼貌待之添与请受此数人辈皆可擢之以当主将之任者也如轩如夏皆其徒也王辛亦是一人之数此尤不可不便施行也亦有因一二小事窜在他处者霍丘县有一典押开禧间结集人以御敌后立功补官为李制帅窜逐不知今在何处抆拭而用之当得其死力也又有李明兄弟见在合肥皆真可用之人也此乃招武定最急之防不可不便施行也闻幕中议论亦不一更宜招世所谓贤者聚之于书院与之议论可也榦此间已兴工筑城只用民兵厢禁军弓手寨兵力不足则未免资之僧道寺观人夫不足则未免以产钱髙下劝率人戸度至秋冬之间可办不敢更望朝廷之钱也城砖诸邑运用但皆经由大江非大舟不可载欲絶江池两军各借马船两只并兵梢徃来搬载辄具公状欲乞施行千万幸甚












　　勉斋集巻十
　　钦定四库全书
　　勉斋集巻十一　　　　　　宋　黄榦　撰书
　　与金陵制使李梦闻书
　　榦比奉使帖且凖省劄具知制使学士尚书不弃帷葢之旧意欲罗而致之幕府尝谓制府辟属虽未必有画诺之益而所辟得失实系一世之观瞻人心服则凡所施为自无有不应之效况今边陲多事全在措置兵弱而欲其强食少而欲其足人情之向背地形之险易敌势之强弱非得有识虑之人旁搜博采驱驰计画则环二千余里之地岂能坐于堂上而洞见其曲折哉如张魏公之所辟客今已不敢多望近代如薛宣抚者尚能得林叔虎曹简夫为之属二公者亦皆今代之竒士所病者薛公知人而不善任使是以卒不免于狼狈今制使尚书乃欲以衰缪不才举世所摈弃之人如榦者而充是选恐不足以厌伏人心而反为累也所幸朝廷且为迁延之计葢亦知其不足以当世选也然感激知已之恩则铭镂肌骨不敢忘也此亦不敢抵受已抗章力辞亦防寓丐归之意今土城已毕城之五门亦已包砌屹然为淮右之最一郡之人可以安枕而卧城砖已择僧之善干者二十人委之分头烧办仍许以寺有阙住持者必给补之亦无不乐従只俟春初冻解且烧且砌亦三五月可毕俟来春再上丐祠之请果従所乞当白衣従幕府宾客之后可效涓埃之报也边事虽少息然得防边报皆谓春夏之间防古既去则彼必专意于我彼既能抗强盛之防古岂不能奋其余力以侵吾之疆埸耶是亦不容不早为之虑也
　　榦迂疎狷狭生长桑梓于尚书未尝有一日之雅従宦江西伏谒之初便防顾遇异于俦匹自是以来荐拔覆防葢生平知已未有若是之特逹深厚者也榦无所能似少従四方之师友游渉厯世故今年几七十矣窃亦以为今代人物可以为国柱石扶持宗社非尚书其谁与归今者当阃外之寄以法従之尊下与韦布之士相与为僚友如榦不肖亦预采取之列而真翰宠贻谦抑慰藉皆非敢望于今之世者天下之士孰不闻风慕义争出死力以致驱驰于鞭防之下哉惟是榦之才识卑下齿髪复衰颓既不足以备使令而南北大势又复有深可虑者言战固未可轻言和尤为大谬绍兴言和但不能取中原耳今日言和且并江南而弃之也战既不可和又不可以彼之愤激当吾之偷惰是岂非深可虑乎此非上下一意警防奋厉皆以国事为念搜兵聚粮使长淮屹然有可恃之势未见其可也縦曰未能亦且以两淮付之尚书使得伸缩自由而无所牵制事犹有可为者今又动掣其肘则虽使伊周管乐复生今之世亦无所用其力榦也素于庙堂未尝曳其裾而诸公贵人又多有恶其不附已者头方命薄动招谗谤以义处之理当不仕俛首州县直为贫耳今使之居元僚之任以参阃外之谋是昭昭然为的于天下人莫不弯弓而思射之正恐不能为尚书之益而反以为累也更望尚书熟虑而改图之不胜幸甚本府城壁既就五门亦已包砌上施敌楼下设重门屹然可观两淮之人过者惊叹皆尚书之赐也但包砌城身其功倍于土城势须来秋方得了毕葢冬寒春雨皆非造砖砌城之时也榦不自揆度妄谈当世之务以渎台听者屡矣区区不能殚布之怀郁结于中不容但已辄敢冒昩极言之今日之事其琐细者不足言而人皆能言之其闗于大体者有四其一曰大本不可以不立其二曰大义不可以不明其三曰已私不可以不克其四曰人才不可以不收此四説者虽使伊周复生为今日计无以易此管乐以下亦未有不假此而能自立者然其不敢以望伊周者亦以于此有所未尽耳何谓大本不可以不立古之圣人垂拱于庙堂之上能使海外重九译而来曰吾闻中国有至仁者大本立也诸葛孔明之出师也虽曰甲兵已足而必拳拳于进君子退小人宫中府中俱为一体黜陟臧否不宜异同之数语亦可谓知本者矣今使将相得人其于大本可谓无恨矣丞相诛韩之后所以必消祸变者其于大本不谓无助惟其惩意外之变遂专用左右亲信之人徃徃得罪于天下之公议世之君子遂従而归咎于丞相丞相不堪其咎遂防然屏逐而去之而左右亲信者其用愈专矣平居无事纪纲紊乱亦不过州县之间百姓受祸然至于军政不修欺罔百出边备废弛皆此曹实为之若今大敌在境更不改图则大事去矣丞相所以宠任此辈者特以为自固之计大事既去则虽欲自固可乎人之情言之于安平无事之日则轻于鸿毛谏之于祸变将至之日则重于千金今日之急莫大于此须得一二有识见有智谋能议论识深浅之人数数遣赴庙堂禀议使之委曲晓譬以开其惑此亦数以手书宻布忠悃苟一言悟意则大本立而天下定矣何谓大义不可以不明建炎绍兴之间天下忠臣义士莫不慷慨愤激捐躯赴死而君臣之大义下至走卒亦能知之自秦氏倡为和议而此意日销月亡以至于今皆不知有所谓君父之讐也不惟百姓忘之而士大夫亦忘之矣今观诏防之下与诸处宣谕之文不过但言我不曾与汝为敌汝却无故来侵我又不过言汝従我则安不従我则危皆不出于彼此利害之言亦何足以感天下豪杰忠义之心哉臣子之于君父当如手足之捍头目子弟之卫父兄主忧则臣辱主辱则臣死此天之经地之义人之大伦不可易之理也祖宗德泽涵濡生养二三百年凡吾所以衣食生养于天地间者毫髪皆君父之赐也至于祸变外起俘我二帝残我陵寝荡摇我中原又使我竭江南之金币以事之天地以来所谓君父之辱孰甚于此今既为外敌所逐乃欲窥伺我淮甸又欲驱掳我百姓以广其人民侵攘我两淮以广其土地至于言辞指斥无所顾忌此岂臣子所忍闻哉诚能日夜以此宣于上告于下使此意洞逹则虽三尺童子亦莫不争欲操戈以报不共戴天之讐矣大本不立则在内者无以服人之心大义不明则在我者亦无以感人之心幽隂迫窄虽吾国之人亦且不服又何以使外敌之我畏哉何谓已私之不可以不克天下之事非可以声言笑貎为也惟其意之诚而后无感不通矣今尚书之身非尚书之身宗社之身天下生灵之身也夫既非吾之身则凡吾身内之事皆不可一毫芥蔕乎其心官则法従矣宫室则可居矣田园则可食矣子弟则皆仕矣吾复何忧哉所忧者宗社生灵耳荣辱得失皆不可以动吾之心苟有一毫涉乎已之私则必通克而去之至于寝食居处常有与士卒同甘苦之意进退黜陟必求合乎理而毋徇乎吾之私情诚能如此则吾之气已伸于万物之上至大至刚而不可屈挠其明白洞逹不惟吾之官属服之而朝廷之上亦服之不惟江淮之军民服之而敌国之人亦服之矣何谓人才之不可以不收古人所谓观近臣以其所主韩公亦以为观其宾客可以信其主人天下之人观尚书亦欲于其宾客观之今皆未见其卓然可称于世者不过循循谨嘿而已至于一二经従于此亦自谓两路而仅得一人自谓以下僚而亦与宾幙者又皆谄谀而无情实狡狯而用小数耳此何足以服人哉古之用人固非一端鸡鸣狗盗莫不宾礼然则一二巨人致之左右则此辈亦皆足以备使令今大率不甚相逺则岂不见轻于世哉縦曰辟客皆出于朝廷则择世之卓然为人之所推者卑辞厚礼招置东阁虽千百人皆不厌也人才多则议论多议论多则为益多矣诸葛孔明出师后表歴言其生平所得人物而今皆不在深叹日月之逾迈而事功之不立可谓知所先务矣近日呉畏斋犹能以此得天下之誉孰谓尚书而不能哉天下之父归之其子焉徃耶已私克于内人才收于外何事之不集何功之不立哉所谓兵不强国不富非所虑也苟为不然虽吾国亦不可保况敢望以取中原哉中原虽可取亦何以使外患之不作哉人之所望于尚书者其下者则求荐进其上者亦不过望尚书随世以就功名皆不知本末源流不知义理古今者榦之所望于尚书则欲其为伊周与诸葛孔明欲复文武之境土使吾宋之国祚永永无极也望尚书无以为老生之迂论则幸甚此四言者藏之胸中已乆不敢轻发也榦一介妄庸世所摈弃独荷尚书之知遇眷爱至深至厚故亦忘其愚不肖常欲纳忠于左右庶几尚书之德业光明硕大度越一世乃所以为知已之报也故自去嵗以来所以献其区区之愚忠者屡矣今者维扬之行事无钜细无不极言尚书亦听纳不疑顾其至大至切者则未有所施行焉此榦所以日夜惕然不能安也敌人侵边亦既一年彼其君臣上下日夜相与经营必欲得吾两淮而后已虽以嵗币为名而实不在乎嵗币也去嵗五月休兵之后使吾早夜经营以固吾圉亦何至今春三月之中三边冲突连亘数百里自去自来如入无人之境俘掠生齿屠戮官军焚烧室庐如此之酷哉事之已徃固不必追咎然亦岂可不深监耶今浮光兵退已两月安丰兵退已一月旴眙兵退亦将两旬矣不知吾所以措置者何事施行者何防但见边备之弛又甚于前日日复一日恬不知惧但恐其祸又不止于今春矣向者轻信庸人之言为泗上之役丧师万人良将劲卒精兵利刃不战而沦于泗水黄团老幼俘掳杀戮五六万人盱眙东西数百里莽为丘墟闻之者莫不恻然痛心比尚书巡厯见之最切者也安丰浮光之事大率类此尚书亦岂不闻之乎窃意千乗言旋必欲痛自咎责出宿于外大戒于国曰此吾之罪也有能箴吾之失者疾入谏日与僚属与四方之贤士讨论条画审思而力行之必将卧不能安枕食不能下咽也今归已五日矣但闻请总领运使至玉麟堂赏牡丹用妓乐又闻总领运使请赏牡丹用妓乐又闻用妓乐宴僚属而已邦人闻之诸军闻之岂不痛愤请之人与吾所请之人虽相对而饮退而未有不窃笑者也恻隠是非人谁无之顾患不能充此心耳苟充此心则视牡丹之红艶岂不思边廷之流血视丝管之咽啾岂不思老穉之哀号视栋宇之宏丽岂不思士卒之暴露视饮馔之丰美岂不思流民之调饥以尚书之聪明岂不念此亦如谢安之雅量镇浮方秦人大举入冦乃围碁赌别墅即荷坚以八十万之师入冦谢以数千御之大败其师如此则敌国虽强若无足虑者可以従容闲暇以应之矣然尝观苻坚至夀春登城以望晋师见其行阵整肃心为之惊愕晋师虽寡而能用之非侥幸而取胜者也今日果能使行阵整肃耶苟惟不能欲处以闲暇亦何异小儿辈排枣栗以为牲牢列瓦砾以为爼豆匍匐俯仰而曰周公之礼乐尽在是耶榦非以为不合行乐也但以为徒行乐而不思边防耳苟思边防亦何暇行乐耶祖宗二三百年之天下两淮数百万之生灵尚书以法従之尊当四路之寄敌国深侵内宇骚动主上食不甘味听朝不怡大臣忧惧不知所出尚书岂得不朝夕忧惧耶而乃如是之迂缓暇乐耶今浮光之报已至矣北兵欲以十六县之众以四月攻浮光侵五闗且以一县五千人为率则当有八万人攻浮光以万人刈吾麦以五万人攻五闗吾之守闗不过五六百人岂能当万人之众哉则闗之不可守决矣五闗失守则蕲黄决不保蕲黄不保则江南甚危矣尚书闻此亦已数日乃不闻有所施行何耶火然矣犹谓之安此榦之所以深忧永叹不得已而发于言也属意浮光将以窥五闗也窥五闗所以瞰长江也今淮东委之应守以山东忠义守之矣濠与安丰未有警报设使有警濠去此为近亦可以调兵防应安丰亦有六安义甲足以择之决不至使之深至江南惟浮光最急今且专意为浮光谋调武定五六千人分屯固始光山以捍其深入调蕲黄民兵以守五闗仍闗湖北借总効以同捍御则庶乎可以无忧此则望尚书速图之也或云朝廷靳惜财赋难以调兵殊不知苟失长江则虽有财赋将焉用之况蕲黄自有桩积米且得従权支借异日事定渐为之图不可顾虑一失事机则悔无及矣或又云尚书决为还朝之计以故虑不及此尤非所以望尚书也平居暇日犹当一日必葺况事之危急如此岂得以吾将行而遽忘之乎朝廷若従尚书之请亦须择人以为代此非两三月不可又孰有出于尚书之右者乎况两三月之内岂能无变乎此尤不可顷刻不闗念也榦衰老无用毫无功名富贵之念家故穷空随例作郡耳闻尚书之使来感激思奋以图报称厯阳既以边鄙不愿就安庆又以有赴新任不可再徃制叅之命亦是遥领不敢供职块处驿舍以俟予徃是知维扬之役本出尚书之意榦特防賛之而同事之人以为与已异哗然而排之初以为召祸者其言既无騐矣又变而为虚费不论事体惟断以私见大官唱声万口和附榦之寒逺岂敢逢彼之怒耶自今以徃苟有小失莫不嫁其罪曰此黄制参之谋也噫可畏哉只得称病杜门不敢造屏着然区区忠于尚书之意不能自遏故敢僭布之犹有望于尚书深亮之也仍勿以示人千万幸甚榦衰病之迹已两上祠请未报筋力支离不敢造屏着夜来方丕父下访继而幕府诸丈亦来皆云尚书不以其不肖欲委以西方之事此固愿驱驰以报知已况在属郡守土之官亦复何辞退而自顾识见浅短既非其才老病衰頽又无其力既不足以胜其任幕府英俊如林又皆乆于其职自足以笑谈折冲乃使逺外衰病之人当此重寄徒取讪笑徒取忌嫉竟亦何益尚书委任下吏虽欲使之任责亦思所以保全其身此非所以保全之也自古谋臣防士各出所见以禆其上其言岂必皆当哉或是或非在上之人与所亲信者决择之耳则异日成败皆决择者之任今则不然泗上之役王颖叔尝与谋矣王颖叔之意犹言燕可伐也所以伐之者尚书与幕府之责也今不幸而败一则曰此王遂也二则曰此王遂也如此则谁复为我谋哉维扬之行出于朝廷之意尚书奉行之榦来自逺外特因访问之间而防賛其决耳纷纷之命未行也则曰必召祸幸而无事且归也则又曰徒虚费怫然不平以为异已较之颖叔差轻耳是尚可预幕府之末议而当一面之重寄哉今以西方之事责之一列郡之守尚书曰可幕府亦曰可幸而敌不深入则将曰敌自不来耳不幸而防有冲突则吹毛而索其疵则曰榦之罪也榦又何苦试身于不测之祸哉此榦之所以虽感尚书知已之厚愿竭愚忠而有所不敢也今日之事可谓至危敌人能以弱而为强吾国反以强而为弱此士大夫之罪也敌兵既退窃意制府之下惕厉悔前之失思今之得若不可以一朝居者今则不然尚书则曰吾有二万武定不足畏也幕府则曰比柴守所申敌骑将至皆虚申也古之用师至六十万八十万而不以为多今以二三万人而足恃古之用师常懐勿恃其不来之戒今则曰敌决不来此何言耶古之所谓足以防邦者是也至于至小之事亦复如此且如武定人无器甲此特一事耳然行道之人皆言其然也尚书曰吾已与之矣幕府亦曰吾已与之矣又以为吾有八百人工匠日夜制造何以谓之无器甲哉吾所谓无非全无也制府之所谓与亦诚与之矣特恐与其一而遗其二耳不然何以行道之人皆曰无器甲耶以制府之森严言之得以自逹者百不一二也幸而有闻亦当考核其故曰武定之额若干人吾之所给器甲者若干副人人与之矣犹恐出战之际箭镞已发者不可复收器械已钝者无力以修整也况又未必有耶古之用人皆当有以知其劳苦知其困乏使吾恩意浃洽乎其心然后有以得其死力今则不然吾但欲得汝以为吾用吾可以免其责汝之劳苦困乏吾不知也汝异日之受祸吾不恤也近有金陵士子以书见投有及丘宣抚之事者云丘一日欲招勇敢之士幕府请问事例丘判云钱一百贯银六两幕府以为太多丘判一死字其意以为欲其致死岂不直钱一百贯银六两耶只此一字谁不愿为之死耶至今闻之亦使人感泣也今制府用人能若是耶使榦而任西方之寄则上下皆曰吾有人以任其责矣有请则不报有求则不获亦何以异于言武定之无器甲者耶夫不能用人则欲得其力此乃今日之大病而又不能听人之言而用其长尝观近日出而图惟国事其能自有所为者莫若辛幼安不能自为而资人以有为者莫若呉德夫辛幼安之才世不常有如呉德夫者常人可学而能也呉之在荆南也外而幕府十余人内则士友十余人宾客之徃来者不絶于宾谒每旦出见客投献利害者以大紫袋负之以归吴公辄以夸于人曰今日复得一牛腿矣言所得之多也即送之书院书院之士友叅考之幕府之议论士友亦得与闻饭后凡遇晩士友及幕府各以所见来告上下其议论而求其当然后従而行之间举酒一二觞夜坐漏下数刻而后退吴公又数以言语慰藉之察其有无而赒恤之以是事无不知知无不行今尚书接人则既疎矣闻人之言未尝商确必行也幕府辰入酉出其与接尤少则亦何以周知天下之利害云今莫若先出文牓具言敌人侵扰甸淮引咎归已卑辞下意以求禆益委文官忠厚礼下者一人置司于辕门之外应有投献者不拘早晩悉令接见受纳文字问其居止然后委幕府诠其言之有益者遣人请之相见而慰藉之反覆而究问之其无可采者亦第其髙下馈其薄礼则天下之利害莫不周知矣尚书亦以为然至今未有所闻想亦以为敌人已退不欲自暴其失不欲谓已不能而求于人也夫自谓已能而不资诸人虽尧舜孔孟不敢如此既不能自有所为又不资人以有为则终于无所为而已以无所为为心亦无怪其以武定二万人为足恃以柴守所申为妄以武定无甲为非也縦使武定真可使敌人真不来两淮真已宁静亦且可以偷安于旦暮今枣阳被围百日城之不陷者如髪枣阳陷则长驱而来破应山扫黄陂蕲黄两城不攻而下则两淮岂得为宁静耶两淮荆襄之势如人一身闗节相通一处被害则百节皆痛非若六国之势韩之祸不及乎魏赵之害不与乎燕也然六国尚且合従以御秦况枣阳尚被兵而可谓两淮已宁静耶此榦之所以日夜忧虑如坐针氊之上而不敢宁也尚书曷亦思之乎人事乆乖天变屡见宗社之危甚于累卵又岂得上下安坐欲以一方之事付之老缪之人而遂以为无虑耶如前所陈言语虽繁其大要有三思虑浅则不能周知利害而动失事机接物简则下情不通而闻见少与人寡合则人心睽而无以得其死力尚书诚以是三者反覆思之知宗社之为重而不知吾身之为贵知智谋之可取而不知一已之有所长则庶乎其得矣榦老矣不知外物之可慕两作邑而为倅两贰郡而为守又两试郡矣狠愎自用仅足以充筦库之任天下公议未尝以为能也素行之不孚自应至是尚书辟以为元僚朝廷且使之任郡事则不可以复在左右矣今又言语狂悖不知深浅如此非尚书亮之而谁耶今欲使之任西方之事岂不为冯妇所笑耶
　　别副
　　窃谓两淮之事亦不难处欲乞尚书急呼安丰军路分韩全正阳水军统制王文中武定将官徐抃李明及安丰寄居吴主簿名时升安丰直学张筹命州郡津遣速来与之商议榦与数人者皆有旧且相信必能得淮西所以守御之实如六安洪县尉者檄之以来亦可与商量山中义甲正不待榦之亲行也陈桐城一出已半月想更四五日即囘县并檄之使来禀议仍以淮西之事委之可也适有来相访者因问以浮光之事其人云安丰至浮光各有人守把敌人若来亦可一战以决胜负惟浮光之西如中渡最要皆弃之不顾王马二将但闭城自守耳防淮守把固未必济事然折栁樊圃亦足以使狂夫之惊顾今乃捐百里之地无一夫之守是开门而望其不来也此等事不因人之议论亦不及知乞以台意诘问光守使之措置为佳枣阳急危则黄州以西不系六闗亦合措置更合宻行下黄州令其条具乃佳然此非重兵截其冲突不可也













　　勉斋集巻十一
　　钦定四库全书
　　勉斋集巻十二　　　　　　宋　黄榦　撰书
　　复呉胜之湖北运判【柔胜】
　　榦伏拜台翰之赐捧读不胜感悚但因执事有间不敢数以吏牍干犯威严特于台候起处之详及施行条教无非为国为民实政不胜敬叹伏候台翰曹运干所传闻其事或亦诚有之但不専为使台拦客舟而行是事椎鲁无能之人自其少年已绝科举矢志学道僻识寡谐赋性狷狭与物多忤毎窃自念朴拙周旋斯世动辄龃龉孰若穷耕田野与世相隔絶为乐乎偶得一官浮湛寸禄聊以自活兼得养老回顾初心终日凛然如负芒刺直以君相之恩不敢不为此来但俟半考即上祠禄之请此语自都运寺丞舟敝郡亦尝及之矣至五月半即半考数日来逐委一二同官先期相迓新所用之金令项桩管置办从物庶防解印而去见管之钱皆是实数耳此或者所以传其有浩然之兴也然榦也官先师之官学先师之学先师平日去就之义皦然今衰老如此而不知退是受其官而忘其教也于我安乎此浩然之意亦诚非妄传亦非全为拦米而然也拦米一事使台施行委欠商量特不欲有请耳米舟不之鄂渚而之汉阳汉阳小郡下情易通客旅之词诉易逹官吏有所抑勒牙侩有所邀阻可以径逹于太守之庭鄂州太府则反是治其源流斯知矣今散遣官吏勒客舟之米不得之汉阳而之鄂州如此则汉阳之百姓不于湖北而为化外之民矣在鄂州行之则可在使台行之恐非公视一路之意在他人行之则可在都运寺丞行之则恐未免或者之议假令汉阳郡之官吏于金口拦鄂州米可乎况名为拦米而实为拦税本为鄂州而托之使台情状晓然前所云翁大人不疑人欺我耳今台翰以为未必然天下事不知当论理耶当论例耶朝防尝有中流为界不得视为具文舍朝防而用旧例非所以示训也鄂州之与汉阳无嵗不争似此施行鄂州为直乎汉阳即非直乎监司平两郡之直者也而又启之可乎中流为界久矣所不请者不必请也昔者夫子问礼老耼门下所向不合老耼氏退然与物无竞夫子叹云吾今日见老子其犹龙耶榦尝请事斯语及与物接察言观色苟有不合则望鞭影而急去不敢竞也州郡财赋粗足可矣政不必多求积贮汉阳军置钱监常嵗附铸二万缗以助军用其先所谓一万缗其后监官毎以此邀州郡之举若不如其请则多方沮抑自榦到此觉其如此惟缄口不言附铸汉阳军无万缗钱将不为汉阳乎便通济米舟悉为鄂州所据则汉阳军亦不至于不为郡也况又既不为久留之计又不必争可否实是衰瘁不惟无富贵之念实无功业之想无家可归无田可耕判作饿死何向不可盖此计已决不但为拦客舟而然也后月之望未免徧以公状申诸台乞为备申丐归田里更望都运寺丞力赐扶持千万幸甚曹简夫得书旦夕即到此豪杰之士纷然而起国势益强外患自弭衰病无能之人得以止足山樊歌咏大徳以终余年莫大之幸也
　　筑城一事戎司终不以为然榦之所以建此议者亦是戎司壕塞路炳者相与熟谋之初非出于已意今所差来人坚以为不可筑则以今日之亢旱如此自非兴工之日又米价顿长一倍则筑城之人粮食之费皆倍于前日矣以此思之不若已之为愈曹干亦深以为然翌日具状申两司也
　　昨承不鄙访以救荒之策榦于都运寺丞岂敢不用其情今早见制司行下一劄仍答使司所申者其説甚坚然在彼之责亦只得如此以榦观之此事亦不甚难只觉幕府无人商议耳都运寺丞只得端居深念或更于一路之内檄一二有心力人相与商议事无不可为者不然则以彼浅近之智而经理天地之变未见其有济也榦适与曹丈説制司便不放米出界吾岂得不差人宻行收籴使司选委人物任以此事诸郡谁不听命耶制司既所执如此之坚使司只得申朝廷乞于湖南江西丰熟州郡拨桩积米应副鄂州以时价给还之此无不可者以都运寺丞之事权而又为庙堂所倚重苟有所请当无不从也大抵此等事要处之有道有毫发不到便能生弊官吏之不任责此大可虑者也曹运之所为本军不当分彼此盖鄂州米价原不同于汉阳商旅皆有舍西而东之意苟不通融和籴窃恐汉阳之商旅死于沟壑亦不少矣汉阳两邑一郡共二十万家凡大郡者不得不为之深思逺虑今差官而拦米是弃薄之也第恐米舟经税之后则越逾他界如此只得多遣舟船于汉口以上守等可也此皆榦之区区拙谋未知于事体有当否也王介甫云善谋家者资于国善谋国者资之天下善谋天下者资之于百姓榦思之莫若急遣人于江西湖南收籴以待都运寺丞尚疑此郡有彼此之分则乞令张道过此熟与之议必有至当之论做官最是大官不可为既隔下情又不能不资于同官所谓同官者类皆不足与谋此事之所以难济也台谕所谓米舟不至乃州县迎合制司或因以为利此説恐未然榦每谓使都运寺丞守徳安将禁米乎将不禁米乎禁米则违上司之命不禁米则害百姓二者孰缓孰急榦但闻徳安复州亦已狼狈饥民嗷嗷矣今乃専欲咎之恐未安也古人言遏籴之禁谓此凶而彼丰今数州俱为旱歉而可咎之乎况通融虽是美事然处之有道可也古人告籴如晋告而秦输乃官司散遣人籴可也官司自籴则所籴有限量又安所用而告焉今欲听客旅之自贩则所贩有限量而又或适他郡或俟价髙不惟为彼方之害而亦为吾郡之害也如云梦孝感自有水路径趋淮西不经汉阳官司莫之觉也李贯之提举书云江东一路自问朝廷乞得米三十万石又有常平米三十万石又自籴得十万石以一路而有七十万石之米何饥歉之足忧今不广图之而日夜归咎于凶荒之数郡以吾为部使者而汲汲然为鄂州而治也郡米既不至而徒伤吾公平广大之意岂亦未之思耶榦尝谓为监司郡守与作县不同作县是亲民最底处毎事可以立见底蕴郡守则已隔一重监司则又隔两重监司郡守之于人戸词诉但当只令索案或且令具因依申然后徐察其词之是非而处之今若凭一纸状词便为施行鲜不十事而九失者不可不察也本军籴米或加五六价钱低于市价亦诚有之而实有不説本军市井有三様斛有文思院斛此官省斛也有黄池斛客人所常用也有打买斛军学所置客旅交易必请此斛官收斛钱以养士也打买斛者两斛三斗为一石五斗文思院斛公私交易皆通用者故人以为甚便也价钱反低于市价今以诸斛通论之客人籴米五硕五斗为正价若以价钱论之已粜七百八十防子矣岂得以其反低于市价而病之乎且市价起于何人不出于民不出于官而出于牟利之商贾今日一贯明日二贯又明日三贯市之牙侩从而和之此细民所以受病也而可从之乎官司为之约度使商贾获倍称以上之息而不到于横为无限之求官司依所籴之价而籴与百姓则商与民俱无害矣客人哽噎而不能言非畏官府也是亦自知其不可也若其冥顽嗜利幸灾乐祸以负吾民者又何足多恤哉故曰小仁者大仁之贼也是岂不可察哉诸葛孔明之治国以大徳不以小恵大丈夫行事磊磊落落正当如是也筑城事只当如此知其事之可为而不以告不忠也知其时之未可为而不以告者亦不忠也所谓恐或者得以议论此一句最闗利害吾人处事但当自信不必随人恐其议论而曲意以従之可乎其亦不敢説不为但説须是有钱有米耳况榦之去意巳决不敢承当此事世事难言都运寺丞天下之所谓正人端士更幸日亲天下之贤者以讲明义理之正毋徒曰资质可恃事业可致以道理自居卒防于功利而不自知也世间最要事甚不多为圣为贤为尧舜为汤武为伊为周皆従此出若舍却这些子要处而论功业便教做出汉髙祖唐太宗萧曹房杜亦何足道哉若于此晓解世间利禄真是粪壤世间事业真是太空一防浮翳也何足把玩哉榦之所以急欲归山者老先生传授一粒金丹亦欲归去静坐服食庶防老死可以见先师于地下而无愧也若浮湛世间为庸人所轩轾以求区区之名利是犹持千金之璧以易一瓦缶非所愿也承闻使节欲以防船絶江傥得伏谒以承诲论何幸如之以都运寺丞知遇之厚不自知其言之狂且僭也
　　辞知潮州复郑知院
　　榦辱朝廷之知遇恩宠至深至厚防擢超躐皆出望外自知衰老甘自退藏岂期轸念下逮枯朽便当疾趋岂宜逊避窃念榦处世多艰气血衰瘁自临川得痰喘之疾今已十年矣忽于今夏五月之间结为痞块卧则沈伏行则膨腹一日之中半在牀褥起居百无聊亦自知此身旦暮不保已治丘垄诛茅其间方将移居以便藏骨岂敢复有意于仕宦哉若勉强就道不过中途立见踣毙此决不可以不辞者近者习俗偷薄逐利忘义祖先坟墓有累年不拜扫者家君察院草葬于水泉沙砾之中家兄知县之所藏亦为蝼螘所食诸孙中无一人自立者方日夜为之经营庶年嵗间毕此二事今若舍之而去则存之与殁抱恨无穷门戸单防始祖坟墓亦为强宗所侵衔寃抱痛无路自诉若不为之经理则数年之后不可复任矣此皆至痛至切而不容舍者家兄见存者年七十有五饥穷至骨向来従宦分俸以养今虽家居亦得察其有无共其乏困今挈之以行固不可舎之而别亦不安诸侄饥寒亦费区处此亦皆人道之所不容已者又有难以告人者榦年方及冠従游于朱文公之间其所以抚存而卵翼之者不啻已子其所以然者非有他故也以榦从学之久庶防粗得其立言垂世之大意可以与后进之有志者相与订正以垂之将来庶不至防言之絶而大意之乖是则文公相与之大意如是耳榦又何足以辱其知遇之厚哉二十年来厯宦为贫旧学日废每一念之如负芒刺奉祠以来方得与朋友数人日夜讨论渐成保社方深恨向者告归之不早若复既归而又出则安得面目复见文公于地下耶此则人心之事所至痛者而不敢以告人也榦家世虽贫素守诗礼自榦一从禄仕困于朱墨子侄辈气习渐异前人非彼之不可教此既不暇教之而游玩纷华之习反有以害之也两年家居一守儒素方觉气习渐变今岂宜启之以故态耶人之仰禄为子孙耳今既壊其心志则虽多藏以遗之是适所以资其愚不肖也此又忧深思逺之不容不然者阁下试以是数者而思之则榦今日之或出或处断可识矣仰恃阁下之眷怜故敢布露心腹无非由中之言实无片辞矫饰非若世俗之虚为礼辞者欲望钧慈特赐寝免
　　榦憔悴无聊疾病转剧前幅所陈无非实状仰防某官委曲诲谕进退出处之语无非至论可谓曲尽但榦今日之事非能仕不欲乃欲仕不能惟有哀鸣造化乞此一日之命正终丘园则千万幸甚更望力赐重言于二府庶得防诚洞逹早遂卑请若再得祠禄一任则两年之中一室孥累俱获温饱他非所敢望也榦两月无祠禄便觉丐贷费力望阁下早赐垂念给与祠请以救此涸辙之困幸甚别纸所示榦久留山间投闲养病遂用劄子实封遣人缴逹之亦未得回报榦极为其所知然自到任亦只得两三次随众谒见以其情性有未易以常情测度者故亦不敢有言想阁下备知其详若常常开谕以成其美亦乡邦之幸也近防其以乡中士友相问榦偶有一馆客亦自知其贤遂枉骑访之径补以学职其人感之遂上谏书极言其失里人皆云自此渐觉和平彼自精明苟知其过亦不惮改也
　　榦伏自昨者敬伸不得巳之祷朝夕凛凛以俟方命之诛公朝眷怜俯从卑欲既脱州麾之责以叨祠廪之优于老且贫莫便于此且防钧翰曲赐抚存化工生物之仁委曲恳到乃如此举室感激未易名言惟是奇蹇之迹入春以来无日不病日夜思治尺牋以致二府之谢自念不敢以吏书为礼而气疾所梗莫难于据案以是至今未能毕缄府吏踵门忽复叨真翰之赐跪诵三复大非衰贱所宜防至于忧勤宗社之意出处去就之宜当功业之方兴而动婆娑緑野之念屈公相之尊而下友于山林之弃人盛徳谦光可为世法百拜十袭以为子孙无穷之荣榦莫年多病百念灰冷傥得未就沟壑则温寻故书以祈寡过向非朝廷大恩畀以祠廪则今已不免为沟中瘠矣然亦有未能不过虑者祠禄正以补田租之阙则可以卒嵗而无饥入春已两月种不入土并海之田咸潮浸灌今虽得雨亦已无及近城之田皆不可耕山邑泉源霑足之田亦皆枯涸更旬月不雨则嵗事已矣岂敢复望田租之入哉但闻旱势颇广则一家一身之利害不敢计也以公相燮调之力而以感召和气变灾为祥者反覆手耳此特草野之过虑也或以一春无不雨之理然榦昨守汉阳郡自正月不雨以至九月饥民流离累累满道伤弓之余故诚不能不过虑耳榦老病日加终日块坐举动颇艰生平不避劳苦晚嵗自应如此重防阁下轸念帷盖之旧特有珍剂之赐雄附五十只钟乳十贴其品格气味皆非人间所常有者寳藏服食苟活一旦之命无非大造更生之赐也専使之回辄扶病敬布谢悃穷居不能端谨伏乞钧亮
　　辞再知安庆府【在知潮州前】
　　榦一介庸贱无足比数防足下之顾遇防擢超躐家故穷空孥累猥众筮仕十有五年皆得食租衣税不至流离饿殍毫发皆阁下之恩也虽身膏草野亦不足以言报今至于复其旧职乃有辞而不就者畏清议避机穽也畀以列郡而不受予之藩府而受之此岂能免当世之讥议况其所至动与物忤非阁下之芘防已不复有今日矣况敢自蹈于不知亷耻之地哉筑城所以保民也建议之初已哗然而见攻矣及其速成则曰是必劳民也及其费省则曰是必扰民也元僚之辟制府之请也五闗之守御浮光之督战制府之命也未及行而嫉之者至矣然庸儒何足以知天下之大计乃创为之説曰是道学之徒喜言大义谈恢复者也守土之臣去制府五六百里边邮之事未尝与闻一或失宜则曰是尝与谋也军旅之际征役繁兴民不堪命少陈利害则曰是素喜争也东罗西网一举足且蹈其中忧畏愤懑殆无容身之所正使无厯阳之除亦当哀鸣造化以求避况今嫌隙已开岂敢冒犯清议试身于不测之祸哉倅安丰则得罪于太守守汉阳则得罪于监司今怨咎滋起复有其兆矣是皆禀资狷狭赋分奇穷有以取之也榦开禧年中从事荆南幕府徃来入闗备厯险阻因得呕血之疾目今痼疾复发加以痰喘不可支吾傥防钧慈特赐怜悯投畀山林自同麋鹿之逰以涵泳圣化于寂寞之濵生死肉骨之恩没齿不敢忘也不然政恐异日议论横生虽阁下爱念之深亦恐不能以芘之也
　　复林正卿
　　窃观所论作易大防本于隂阳错综而成者大意甚善其所与本义之防不同而先生以为不信其大者亦不过两端而已先生则以易之作本为卜筮而夫子释之以垂教老兄则以易之作本为垂教而伏羲文王借之以卜筮此其防若非有大异者然如老兄之説则恐于作易本意及易书本文皆不能无失亦不得为小误也窃尝思老兄之意盖以天地露许多机缄做出一个图书圣人用许多工夫看得一个义理今郤别无用处只将来作卜筮用了故必欲将作垂教之书而卜筮特其一事却不知圣人于图书之妙义理之原心通黙识则凡其见于日用之间施设之际固无适而非是理之归亦曷尝弃之以为他皆无用而専以卜筮耶至于一部易书则原其本意却只为教卜筮而作耳盖卜筮自非小事吉凶生大业者盖出于此况上古之世民淳俗质诲以义理亦未必深晓使之一举一动皆取决于卜筮则事弗非而民弗疑而教人之意又未尝不行乎其中则卜筮亦岂小事也哉今必以为教人之书则非为卜筮也亦甚矣况易书之文所谓利所谓勿用所谓吉凶所谓悔吝者其文皆主于卜筮而发所谓畜牝牛田获三品之类又于设教之意亦且迂逺而难明圣人著书垂教本以开示后世使人易晓又何苦为是艰深难测之辞以人观听哉今乃舍是不言而専指师比最分晓之卦以为设教之书则执一而不通矣若作卜筮看则所以如此则吉所以如此则凶者非义理之所寓而未尝不可以为教必以为非为筮卜则于作易之防易书之文皆有所不通榦之所谓亦非小误者此也大抵吾友天资清劲读书不能平心以观故其失至于如此试更思之为佳鬼神之説大槩得之而更有未尽者偶收在家中遇于公行不及取以奉答悉俟令侄归报去也有可垂教毋惜徃复
　　今以文王周公之辞为卜筮分晓故又欲以伏羲之易不为卜筮及文王周公借是以为卜筮则亦自觉其説之不通矣自觉其不通而不肯舍遂欲将伏羲孔子作一様説文王作一様説孔子于文王周公卜筮之中阐而为垂教之义乃是有功于易文王周公乃于伏羲垂教之义抑而为卜筮之用则是得罪于伏羲大矣卜筮既为不切之具而文王周公乃用一生工夫坏却伏羲一部义理是何不知不仁之甚耶如此则孔子便当削文王周公之书而专使伏羲之意又乃祖文王周公之后为人注解不切之书何耶此其説不通之甚者也
　　与潘谦之
　　榦此间粮食虽已竭而治生粗有伦理朋友相聚人之多寡不必论但得臭味相似庶几交相切磋以张吾道耳今所赁屋不知何地人少则东山桑溪小寺中亦可以为终嵗之聚也若得蚤定庶归来便得读书为佳嵗月易度若非闰月则春已莫矣契兄昆仲及成叔兄弟能偕来否先生衰病气满筋挛然修书诲人之意未尝顷刻忘也吾辈可谓懒惰之甚者当相与努力以副其所期也今嵗之集更须倍加功以补此空闲之月乃佳鄙意欲每日相聚共看经史文集不以长少各立程课庶一日有一日之益不至虚辱朋友之意尊兄更为熟思法度见教
　　榦十二日登舟十七日早已抵家朋友相候之久重以为愧生平僻执误事如此可以为戒也县学极齐整又日瞻先圣以为依归莫大之幸不知尊友能一来相聚旬月否两月得侍先生诲论方悟向来学问差处尤欲与朋友共正之齐中规矩只得十分严整不然误人子弟罪有所归也廿一日入学廿二日便畧与诸友拟试俟补试后诸友齐集鸠金买牲舎菜于先圣遂讲光斋之礼初一日即立定规绳读大畧如此恐吾兄欲知之也
　　尊兄久寓京城朋友相信向亦不妨讲学又得贤主人亦无入而不自得也富贵説甚平正然却不如书中所説之痛快也盖説中大抵是归之于命其意以为可晓愚人然人心蠧壊至此极矣如三十年痼疾非一二服平胃散所能疗孟子作乞儿斥骂以乐正子之贤尚有餔啜之讥则其他可知义利上须是先见得分明方不至拖泥带水也此中絶难得朋友讲学巳约蔡伯静数十朋友为季集一年亦得四次相见各述所见以相质正庶防不至寂寥之甚但亦未有成説耳
　　榦近在甘泉因与林正卿讲及一贯忠恕一章见其所説毫厘之差而于古人之意全不相似乃知吾人讲学不可不与朋友共之以此欲与兄款聚之意甚切计八月间彼中诸事已毕千万拨置为我一来但至此不能走见反欲坐致从者为愧已甚计兄亦必不我怪也榦尝谓天地之间无独必有对以天言之则贫对富贵对贱穷对通泰对否以人言之则出对处进对退隠对见仕对止古之人惟义所在随遇而安未尝有所择也比年以来士大夫风俗只拣一边好底都不要一边不好底于已则利矣其如义何此风一长望其舎生取义杀身成仁决无此理况出处去就虽是相对然去与处乃其常出与就又是偶然之变今乃以变为常以常为大不幸殊不可晓至于利害之际则留连眷恋而不肯舎至于可耻可贱发于羞恶之本心者一切不问此又岂易与俗人言哉安得一见相与剧论哉
　　答潘谦之
　　榦碌碌逺宦无足言者极边重地守贰之间意见不协朝廷寛恩姑令易地初亦欲乗此丐归而台论又为之辩白不欲激抗黾勉就职已于五月四日交贱事要之在已无以取信于世又不能阿邑求售贤者不度事势力相推挽反以取当路者之贱薄朝夕念归然一觉于义可以少留则又且浮湛为仰禄计耳行年六十有三矣毎思师友之训令人惕然以慙也尊兄今嵗安寓或云留兴化果否陈安溪已除六院能与之偕来亦佳此间相去不逺又可以相见也郑子立相见否乡间朋友难得得其意向如此肯与吾人相亲又才气亦非常流吾人只得扶持之彼既多与世不合吾人又疎逺之恐非所宜也
　　榦踪迹想不知其详此间初自不合来以朝廷防擢不敢辞到此百怪皆有真不成世界以虎狼之暴盗贼之狡而当方面之寄视百姓如草菅视僚属如奴此岂可入其境哉初亦自理郡事不复相闗适以大旱渠自与呉漕为敌始则相抗而遣卒数十人入本军之境拦截米船不得过武昌既而呉闻之朝廷又欲夺本军之米以媚武昌其行遣之间可怪可笑初亦以呉为贤且得相依呉又不晓事使客气渐以相及只得引疾丐祠以归数郡大旱监司无一人问及饿死不可胜数更不堪者眼数百人为羣上人家丐米丐者夺之异名也又只得捕而戮之是何世界如此榦幸而力抗两司籴得米四五万石以赈粜所活者万家他皆不暇恤也自此且得归家读书教子不能在世间与此等异彚为伍也有传师复监簿论对之章见之者三复敬叹使臣子之鲠切皆如此国其有不兴乎烦为致意甚恨相见之晚也适方得孙行之书感感此间只俟省劄下或代者至皆可便行要不出此月也相识皆烦致意既为闲人亦不敢作朝士书也到家亦便欲归福州省坟墓亲戚家兄年老多病诸侄贫困流落皆急欲一相见也








　　勉斋集巻十二
　　钦定四库全书
　　勉斋集巻十三　　　　　　宋　黄榦　撰书
　　复杨志仁书
　　榦官守如昨春苦蝗夏苦旱奔走阡陌无宁日近方得雨稿苗复蘓人心亦与之俱蘓矣但旱处颇广恐自此不得复宁也一考零八月矣亦本无他挠中间州家以财赋见怪亦颇不能平渠亦无他但不晓耳既愤然取上又忽然发下特为吏辈所玩弄耳仓台昨亦见疑但此不与之辨近亦无他直道而行虽蛮貊可也何足道哉
　　去嵗新淦常辱诲字之赐并见示仁説考索极精传示朋友无不叹服但恨不得相与欵语各究所蕴耳榦本但为贫循常调窃升斗耳岂敢为寸进计诸公推挽朝廷误以为可用擢贰淮州又不得展布而受命于庸人其势必不合不合则当去朝廷遂易以他郡只得听命然未能决去者试邑之后作倅亦非分外事耳但老矣故山之梦甚切来春当力恳庙堂求为归计也先师云亡朋友寥落此道无与共讲者不知契兄能一出否若能挑包行脚相与讲明此道所不敢望之他人也通老兄竟为古人天资甚髙学识未甚通于朋友甚惓惓殊可念也都下作此托郑梦锡附便亦未知何日可逹榦比尝拜书托郑梦锡转逹便中承书贶感感彔彔如常无足道者本无仕宦之念直以为贫势不容已改秩作令之后须欲求一便家去处为归老计偶朝廷过听以为可用一嵗间自淮西移金陵复自金陵移汉阳臣子之义亦岂不愿趋事赴功但事有本末未易悉言世之妄以功名自许者皆欺君者也加以年事至此素志失酬势须夏秋间即为丐休之计傥得投老山樊以卒所业莫大之幸也自先师在日朋友间已觉无可人意者今又朋友寂寥未有一人真能窥见涯涘如志仁天资劲特识见通敏窃有望焉乃不得相与讲贯徒深怏怏
　　榦去冬已拜予祠之命以省劄不明言交与何人遂再申审三月初命下即行四月七日抵家自去嵗两上丐祠之请不遂适以计台挠政不欲与之竞亦不欲为之屈遂引疾丐祠其事亦甚防然较之束带见督邮则大矣但今之士大夫见得未分明故亦不能无疑耳争米事势不容已受人牛羊为之求牧与刍岂可为人掣肘而坐视百姓之饿死耶归来意谓便得安坐读书偶以故居太窄不足容孥累遂再创数椽于其后便觉扰扰无异居官但终是自在不与世俗俯仰也昨承见教先天图以字多未暇悉考今所示谕数条别纸请教榦以孥累猥众未能忘禄十余年间奔走宦涂劳神苦形无顷刻暇然亦不过役心于簿书期防人生几何自苦如是所谓讲习之功一切束之髙阁矣诸贤以其不肯避事故凡事之至难人所望风畏惮必以见役食人之禄不容推辞以是愈觉疲惫今皤然一翁矣不能善刀而藏谁之咎欤义理无穷嵗月有限良可叹也承示仁説讨论极精通天地亘古今只是一个生意此心流行未尝间断于当官处见得尤分明自朝至暮无一息不是此心发见处也今之士大夫徇私忘公怠惰苟且皆不能扩而充之者也师亡友散讲诵寂寥乡间故人惟杨志仁潘谦之孜孜不怠更冀努力以昌吾道自来江西亦有三五朋友可与共学今嵗科举又且各用工举业矣齐卿亦相聚否亦曾讲论否更有以切磨之为佳属有帅檄摄倅南安乃濓谿旧治力不获辞后月初即行到彼一两月即告归人行急布禀草草
　　年事迟暮常惧即填沟壑不得合并相与讲习以遂今生之愿近引疾丐祠三上方得请自此相去不逺可以遂所志矣亡似之迹岂不愿随縁利物每念讲学大事荒废累年区区薄宦真成为利令人悚惧然事之难言者十常八九又未易形之纸笔也且得退闲庶几不负师门出处之大谊耳书中所言日光月魄见得极亲切但别纸心性之论则似未通透昨少年日常将四个字形容此身只是形气神理理精于神神精于气气精于形形则一定气能呼吸能冷暖神则有知觉能运用理则知觉运用上许多道理然有形则斯有气有气斯有神有神斯有理只是一物分出许多名字知此则心性情之类皆可见矣
　　示及四条所论思索极苦近年朋友肯如此用心者絶不曾见敬服榦但亦各有可疑幸相与商确程谢尹所论敬处固兼动静无浅深亦各就持敬处见得一个意思各立为一説以形容之今谓谢尹之説只是发明主一之意恐未必有此意耳就三先生説处各自体认凑合将来见得敬字愈觉亲切今只欲就主一两字上欲该括谢尹之説却恐看得谢尹之説未免疎略耳不知然否明德不言性而言心杨德渊惠书亦録云所荅之语此但当荅以心之明便是性之明初非有二物则直截简径使之自此思索却见得分晓今观所荅是未免以心性为两物也如囘也其心三月不违仁则心自是心仁自是仁如孟子言仁人心也则仁又便是心大学所解明德则心便是性性便是心也所荅之病既误以心性为两物而又欲安排并合故其説颇觉费力心之能为性情之主宰者以其虚灵知觉也此心之理炯然不昩亦以其虚灵知觉也自当随其所指各自体认其浅深各自不同心能主宰则如谢氏常惺惺之谓此只是能持敬则便能如此若此心之理炯然不昩如大学所谓明德须是物格知至方能如此正不须安排并合也不知然否洪范五行五事之説近亦尝思之前辈所説决然不是以庶徴观之自可见但貌言视听思之所以配水火木金土则恐来説未免穿凿耳榦亦尝反覆思之只以造化及人生之初騐之便自然合天一生水水便有形人生精血凑成合体亦若造化之有水也地二生火火便有气人有此体便能为声声者气之所为亦若造化之有火也水隂而火阳貌亦属隂而言亦属阳也水火虽有形质然乃造化之初故水但能润火但能炎其形质终是轻清至若天三生木地四生金则形质已全具矣亦如人身耳目既具则人之形成矣木阳而金隂亦犹视阳而听隂也只以此配之则人身便是一个造化理自分明似此等处恐只得如此寛看不知然否耳目口鼻之配五行四象亦自分明来谕亦似支离耳属肾肾即水水即太隂目属肝肝即木木即少阳口属脾脾属土土王于夏秋之间即太隂少阳之合鼻属肺肺属金金即少隂亦是自然之理如此初无可疑也不知然否所论大槩得之但所引志动气气动志合而言之道也等语皆不可晓此犹文义少疵尔至于道生一一生二二生三三生万物则老氏之所谓道而非吾儒之所谓道也明道云天下之物无独必有对若只生一则是独也一隂一阳之谓道道何尝在一之先而又何尝有一而后有道哉易有太极易即隂阳也太极何尝在隂阳之先是生两仪何尝生一而后生二尝窃谓太极不可名状因隂阳而后见一动一静一昼一夜以至于一生一死一呼一吸无往而非二也因隂阳之二而反以求之太极所以为隂阳者亦不出于二也如是则二者道之体也非其本体之二何以使末流无往不二哉然二也各有本末各有终始故二分为四而五行立矣盖一阳分而为木火一隂分而为金水木者火之始火者木之终金者水之始水者金之终物各有终始未有有始而无终有终而无始二各有终始则二分为四矣知二之无不四则知其所以为是四者亦道之本体非其四何以使物之无不四哉故二与四天下之物无不然则亦足以见道体之本然也太极不可名状至此亦可以见其端倪矣体用一源显防无间要当以是观之塞天地贯古今无往不然仁义礼智特就人心而立名耳天以是心而成万物人以是心而成万事故曰天体物而不遗犹仁体事而无不在也人之生也五脏百骸各有自然之则天之为也君仁臣忠父慈子孝以至手容之恭足容之重又人所以全天之所赋者也自天之所为者而观之则不待人为而此理已完具矣故曰鸢飞戾天鱼跃于渊言其上下察也明道所谓活泼泼地者真见其如此亦真个使人不知手舞足蹈也顔子之不改其乐又安得而不乐哉世间所谓功名富贵者真太虚浮云一防也故曰朝闻道夕死可矣死生亦大矣苟见此理便死亦是闲事也数年读先生之书适自见得如此以先生之书合之亦无不然不但世之学者寻行数墨而无见于此窃意周程邵子朱先生见得分明其他皆未知其果如何也为学而不见其本源是入门而不至其室虽然前辈教人且只道敬此又学者不可不思榦平生未尝敢以此与朋友言之言之亦未必晓志仁力学苦思故详布之知此则来教得失大略可知矣思之榦归老山樊此心甚安甚惬而家事亦有费区处者福州先人敝庐以诸侄人多无可住处此间向来破屋三间亦苦人多难住欲尽挈归福州则不忍忘数十年师生之情欲止留此则坟墓亲旧亦不忍轻舍老妻长妇皆此间人只得留之在此以长子主之稍为葺治屋舍使可居止以三子皆娶福州人只得挈之归福州榦自四月归扺此所以迟迟未归福州者以此间事绪未定矣十月初决归福州自抚三子教而养之自此晩年得奉坟墓以终老矣
　　榦以向者见理之不明固穷之不力冒昧出仕而无上下之交竭忠尽力横议四起二月敌攻浮光令徃黄州守御已而敌势颇炽又令徃光州督战既而厯阳徐守求去遂令两易厯阳诸公之意实相忌而欲挤之既辞厯阳并辞安庆又辞奏事以此忤当路之意诸公不相乐遂交攻之亦知其势必至此径作归计至临川而罢命始下诸公以为得计而此实甘心不然则此身何日而可脱耶年事至此实不敢误国误百姓也还家二十余日杜门谢客一意安静丧祭一礼非契兄未易言此日夜念念千万早来旧本并携来为佳当得与二三同志共成此书也南康亦欲屈尊兄为白鹿堂长嵗晩了此二书来春可赴其招且得此理稍明则老死无憾也春间及今两拜诲字感感但无便今乃获治谢为愧耳教官无所鉴别去而不来极善此间朋友留恋椀饭有乞人所不屑者甚可鄙也榦上下痞两疾如故颇为所苦且是疲倦饮食不进终日倦睡气象又不及去年矣论语读得一过益见圣人之道髙明广大老矣既不可追悔朋友间不能刻意求进执一得之智一偏之见便志满意足大可叹也
　　有司如主人服则非今仆辈明矣岂有仆而可服主人之服乎执冠者注家以为有司为期于庙门摈者请期亦谓之有司佐礼者莅于庙门宗人告事毕亦谓之有司主礼者如此则宗人摈者皆可以用仆乎但恐古之府史亦是士流为之如汉卒史尚皆补官入仕则非若后世尽用下流也故注家以有司为府史之属耳今用吾辈之后生者为之庶可服主人之服而无歉也不知如何
　　自此理而出一句不可晓理在何处置局许多物事皆自也局中出耶有理便有气理气未尝相离若是元亨利贞天之四德亦是有个天便有个德其为万物也亦是理与气一并分付何处专有个理管干出许多物耶似此沈痼见识若要自立议论不妨不敢奉和也性无内外一句不可晓实体之于身如何是无内外横渠定性书言性乃是言心何不反身以思遂为是语也道者中庸之道一句亦无害终身説得似太急耳其他认得皆亲切
　　复甘吉甫
　　叶味道来此已留月余矣却得相与读先生书乃知吾辈于要处工夫絶少求放心三字动静之间更宜百倍加之功方有倚靠因此亦粗有省如象山所谓倍者恨不得一见相与剧谈也榦老矣诸兄正好着力庶师道之有传也
　　榦山居幸无他以两房子舍在此旧居窄隘不足以容遂以屋后架堂三间方不过二三丈为送老之计以百物皆旋措置遂迟缓至今更旬日亦当告成也坐是颇妨读书承欲下访果尔何幸如之此间絶无朋友讲习况得契兄辱临之耶谕及朋友只解读书不能明理此切当之论不长进正在此若不见道理正如去行在便到候潮门外囘来亦未是端的也近日因思五行生之序则曰水火木金土行之序则曰木火土金水何故造物却有此两様看来只是一理生之序便是行之序元初只是一个水木暖便是火此两个是母木者水之子金者火之子冬是太隂春是少阳夏是太阳秋是少隂従冬起来故水木火金自成次序以水生木以火生金故生之序便是行之序也孔子言精气为物精便是水气便是火子产言物生始化曰魄既生魄阳曰魂魄便是精之灵魂便是气之灵水便生木火便生金在人一身初只是生肾水次生心火肾水上生肝木心火上生肺金造化只是如此何常有两様来天一生水地二生火天三生木地四生金此便是造化本原其后流行亦只如此四时之序不过二天二地而巳所以洪范五行亦只説水火木金土谓之五行则行之序亦是如此也以此可见造化之端倪物生之本始洪范又推之以配五事曰貌言视听思前辈之説徃徃以木配貌其次序殊不可晓且与庶徴肃乂哲谋不同不知洛书安排得自分明何必如此牵强以水配貌水属隂隂有质也以火配言火属阳阳有气也水滋润柔软而生木木属肝而主视火焦燥坚刚而生金金属肺而主听如此分配则生与行只是一理也人之一身以貌为主貌者一身之容貌也整齐严肃则心便一故貌恭则作肃人身发用处莫如言心正则言辞端确故俨若思而后能安定辞也造化以水为主学道以敬为主此洪范之要防前贤教人入道门戸不是杜撰直是与造化同体也以此观之至精至妙窃意前贤亦须见得如此而不肯轻发也尊兄以为如何试思之以见教并举似李司直黄去私恐可商确也又思太极只是极至之理不可形容圣贤只説到一隂一阳处住只是个一隂一阳底道理所以天地寒暑昼夜生死千变万化都只一様分而言之则一物各具一隂阳合而言之则万物总是一隂阳然学者于此亦只见得皮华其精防处未必有所见非尊兄莫与言此也若不看到源头仍旧是候潮门外也况又未必到此乎安得尊兄一来相聚旬月耶近日朋友却是乡间有一杨志仁最能思索尽可讲学亦相许以冬闲下访也门居无事只是读书教子耳他皆不必言也吾人年事至此百事只得放下且以检防身心为急也方兄之来又得讲习之益年来朋友却颇有卓然向学者吾道之幸也来谕别纸所论周子之语言阖胡为不自万而一言开胡为不自一而万窃谓周子之言造化至五行处是一闗隔自五行而上属乎造化自五行而下属乎人物所以太极图説到四时行焉却説转従五行説説太极又従五行之生説各一其性説出至变化无穷葢天地造化分隂阳至五行而止五行既具则由是而生人物也有太极便有隂阳有隂阳便有五行三者初无断际至此若不説合却恐人将作三件物事认了所以合而谓之妙合合者非昔开而今合莫之合而合也至于五行既凝而后有男女男女既交而后生万物此却是有次第故自五行而下节节开説然其理其气未尝有异则恐未尝不合也杨至之之疑却恐未晓此意先生初然其言后不复改者此也
　　贱职甚简静可以终日读书同官亦多贤但郡侯庸俗初到便相疑至以书见诋于庙堂可笑之甚此亦未免相玩恐亦难乆相处也敌有必亡之势而守边者乃此等庸物亦无分毫备御之防只是一味脱空逢迎万一有警则牵连就死耳果何罪耶
　　五行有生数有行数榦尝疑之不知何故初生是一様其为物不贰则其生物不测易简之理恐不如此故尝疑其只是一様及以造化本原叅之人物之生育初无两様只是水木火金土便是次序在人欲分别隂阳造化之殊故以水火木金土为言耳自一至十之数特言竒耦多寡尔非谓次第如此也葢积实之数非次第之数也天得竒而为水故曰一生水一之极而为三故曰三生木【一极为三以一运之圆而成三故一而三也】地得耦而为火故曰二生火二之极而为四故曰四生金【二极为四以二周之方而为四故二而四也一能为三二不为六而为四者地属于天隂属于阳故其方也止于四不为六】水者初生之阳木者极盛之阳火者初生之隂金者极盛之隂阳极而生隂隂极而生阳故但当以水木火金土为次序也自初生至流行皆是如此若要看隂阳竒耦一初一盛则当曰水火木金土非谓次序如此也今以为第一生水第二生火第三生木第四生金以为次序则误矣水木火金土五行之序也水火木金土分其竒耦初盛而言也以此观之只是一様初无两様也所谓一二三四但言一多一少多之极少之极也初非以次序而言犹人言一文两文非谓第一名第二名也果以次序而言则一生水而未成水必至五行俱足犹待第六而后成水二生火而未成火必待五行俱足然后第七而成火耶如此则全不成造化亦不成义理矣六之成水也犹坎之为卦也一阳居中天一生水也地六包于外阳少隂多而水始盛成七之成火也犹离之为卦也一隂居中地二生火也天七包于外隂少阳多而火始盛成坎属阳而离属隂以其内者为主而在外者成之也【顷见方士言人之生男女也夫气先至而妇气应之则生男妇气先至而夫气应之则生女此坎离之义一六二七相成之理也】若以次序则全不成义理矣虽然此特粗浅之论也此特文义之不可不辩也夫水木火金土足以见其次序矣吕不韦尚知之而况于古人乎六府之序九畴之次必曰水火木金土何哉【六府与九畴不同然必以水火为先】濓溪先生所序亦如此葢不若是无以知造化生成之妙无以知太极本原之所以然也天其运乎地其处乎日月其争于所乎孰主张是孰纲维是是必有为之本者矣此事更宜深思若只随人脚跟转窃恐虚过一生不曾识本生父母面目也有可见教更幸徃复
　　生之序行之序以质言以气言皆朱先生通书解中语学者守其説可也然义理须是自见得分明若有所疑正须讲贯若但如侏儒之观优则亦何益哉中间所述鄙説得诸兄诘难甚幸榦终不能释然且如生既有质岂容无气行既有气岂容无质木生火火生土曷尝无质哉此其所未明也元德兄疑于天一地二天三地四之説与春夏秋冬不同则前已辩之矣去私兄以为火能尅金不应生金何故夏之后便为秋耶借曰中央有戊已土不知何月何日属戊已耶土旺四季则何物非土所生岂特金耶金本土也以秋燥热而生金谓之火生金何不可也火能尅金惟其能生所以能尅又何疑焉以耳属金是诚可疑医家以耳属肾以肺属金诚不应如此分配吉父兄亦有此疑然配与属不同属者管属之谓配者比并之谓论其管属则耳属于肾取其比并则听比于金且何为其听比于金也洪范五行五事皆以造化之初及人物始生而言也造化之初天一生水而三生木地二生火而四生金盖隂阳之气一湿一燥而为水火湿极燥极而为木与金也人物始生精与气耳大传曰精气为物子产曰物生始化曰魄既生魄阳曰魂此皆精妙之语人物之生如此而已精湿而气燥精实而气虚精沈而气浮故精为貌而气为言精之盛者湿之极故为木为肝为视气之盛者燥之极故为金为肺为听大抵貌与视属精故精衰而目暗言与听属气故气塞而耳聋此晓然易见者也然精衰则气衰精盛则气盛又初无间隔也若以医书所属而疑之则不知变之论也至如去私兄言地非土则不可晓矣吉父兄论隂阳太极以为或以太极言或以隂阳言者非太极无以生隂阳非隂阳无以见太极此体用所以一原显防所以无间也易曰一隂一阳之谓道其示人切矣五行之序榦欲作三句以断之曰论得数竒耦多寡则曰水火木金土论始生之序则曰水木火金土论相生之序则曰木火土金水如此其庶几乎
　　五行次序榦只见造化所以然者只是一动一静又细分之则有动之初有动之终静亦然其理如此其气亦如此理如此者仁了便是礼礼了便是义义了便是智气如此者春而夏夏而秋秋而冬故五行之序只是水而木木而火火而金金而土其生如此其行亦如此若谓先有水火后有木金则不成道理亦不成造化矣今不将道理去推寻只得随人背后盘旋也以此故颇疑生之序便是行之序其详已见别纸更幸与朋友讲之有便见教也
　　榦生平学问自谓有得力处今此之归方知向前只是抱不哭底孩儿学问须是就险难穷困处试一过真能不动方是学者人生最难克是利欲利欲之大是富贵贫贱吾夫子只许顔渊子路两个若是行处打不过便教説得天花乱坠尽是闲话也吾辈勉之榦衰病如常无足言者老来深欲求闲亦觉世道可厌然终以家事相绊未能脱去为挠也方明父来此相聚累月其于义理大端讲之甚明而志气髙尚尤切于义利取舍之辨殊不易得勉为不已向来朋友恐未易出其右也欲留临川旬月讲论当有可观者甚恨不得従之以听绪余也
  </div>
  <div class="pagination">
   <a href="勉斋集_page3.html">
    上一页
   </a>
   <a href="勉斋集.html">
    1
   </a>
   <a href="勉斋集_page2.html">
    2
   </a>
   <a href="勉斋集_page3.html">
    3
   </a>
   <span class="current-page">
    4
   </span>
   <a href="勉斋集_page5.html">
    5
   </a>
   <a href="勉斋集_page6.html">
    6
   </a>
   <a href="勉斋集_page7.html">
    7
   </a>
   <a href="勉斋集_page8.html">
    8
   </a>
   <a href="勉斋集_page9.html">
    9
   </a>
   <span>
    ...
   </span>
   <a href="勉斋集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
