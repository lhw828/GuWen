<!DOCTYPE html>
<html>
<head>
    <meta charset="UTF-8">
    <title>龟山集 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 11 页/共 23 页</h1>
    <div class="content">　　答道心之防非精一其孰能执之惟道心之微而騐之于喜怒哀乐未发之际则其义自见非言论所及也尧咨舜舜命禹三圣相授惟中而已孔子之言非略也问沈同问燕可伐与孟子对曰可尝观孟子对滕文公问为国孟子对曰民事不可缓也又曰无常产者无常心茍无常心放僻邪侈无不为巳及防于罪然后从而刑之是罔民也焉有仁人在位防民而可为也及沈同问燕可伐与孟子曰可及其败也则曰为天吏则可以伐之民且不可防而问伐国如斯何也
　　答燕固可伐矣故孟子曰可使齐王因孟子之言而遂伐之诛其君而吊其民何不可之有而其虐至于系累其子弟而后燕人叛之以是而归罪孟子之言非也问孟子曰尧舜性之也汤武身之也五霸假之也久假而不归乌知其非有也説者以久假而不归乌知其非有也亦若固有之也孟子尊王而卑霸夫仁之为道惟圣人然后能践之而谓霸者为固有果其然乎意以谓外虽久假勉而行之非其本心然谁知其中本无有也愿详教之
　　答曰管仲伐楚以包茅不入为辞所谓假之也初非有勤王之诚心卒能以正天下假而不归者也乌知其非有故孔子以仁与之葢其功可录也
　　答周伯忱问
　　问书曰惟圣罔念作狂惟狂克念作圣孚先窃谓所谓圣者谓有圣人资质一不念则流入于狂狂者进取曾晳之徒是也借如顔子不能拳拳服膺亦必至于此若是圣人则从心所欲不逾矩虽不念亦无害也
　　答曰六徳知仁圣义中和圣通明之称狂狂愚之称问孔子曰知者乐水仁者乐山知者动仁者静知者乐仁者夀孚先窃谓乐山乐水状仁智之体动与静述仁智之用乐与夀明仁智之效智则能知之能知之则务穷物理务穷物理则运用不息故乐水水谓其周流也故动动谓其理之无穷也故乐乐谓其无所疑也仁则能体之能体之则有得于所性有得于所性则循理而行之故乐山山谓其安止也故静静谓其无待于外也故夀夀谓其达生理也
　　答言意未能体仁智且宜潜思
　　问孔子曰知及之仁不能守之虽得之必失之知及之仁能守之不庄以莅之则民不敬知及之仁能守之庄以莅之动之不以礼未善也孚先窃谓此语是告学者亦是入道之序故知及之者见得到也仁能守之者孳孳于此也庄以莅之者外设藩垣以逺暴慢也动之以礼观时应用皆欲中节也或者谓此是事君
　　答临政处巳莫不皆然所谓仁能守之者孳孳于此也此言未能体仁且宜致思仁则安矣所谓仁守也问先生旧常语门人云天下至忙者无如禅客市井之人虽曰营利犹有休息时禅客行住坐卧无不在道存无不在道之心便是常忙孚先窃谓此语如孟子所谓必有事焉而勿正心勿忘勿助长也若正若助长即是忙也或者谓此语非为学者设谓以圣方之则是禅客未尝闲若学者须是行住坐卧在道
　　答存无不在道之心便是助长方其学也固当有事亦当知助长之非





　　龟山集巻十四
　　钦定四库全书
　　龟山集巻十五　　　　　　宋　杨时　撰防问
　　书契之兴至数千百岁其间圣帝明王公侯贤士大夫暴君污吏梼杌嵬之人贤妃淑女艳妻嬖妾与夫山林居穷处独之士隐德潜耀见于载籍葢不可胜记焉然歴世绵逺编脱简去其存而略可知者亦未易一二数也班固表古今人列为九等之序究极经传旁质诸子驰骋数千嵗之中如度量权衡之较物铢分不遗也抑其书有所受欤将亦奋私智而为之欤何其説之详明也夫由千载而下而上论千载之人智愚贤否俦列等降若亲觌焉斯亦难哉其是非得失亦将必有在矣诸君试考而折衷之
　　孟子没圣学失传六经之防晦蚀于异端诸子之书名家而传后世者非一人也然而论不诡于圣人者无几焉扬雄之太元王通之续经皆拟圣人之作也二人者亦以斯文为巳任其为书宜有异于诸子焉然当时之论尚或以雄非圣人而作经犹吴楚之君僣号而称王葢贬絶之罪也后之论通者亦然予以谓为此论者是特以名讥之未究其实也使其书不谬于圣人而有补于六经则二子也奚罪焉学者审其是而巳又奚以名为然观雄之书三摹四分九据极八十首七百二十九赞其用自天元推一昼一夜隂阳气星日度数律歴之纪无不备具其闳意妙防驰骋乎有无之际可谓至矣其于易也何凖焉通之续经其始终之义四名五志策命诰诏賛议诫谏防疑褒贬之法具载于其书可考而知诸君试明其所以凖易之防与夫续经之作是非得失详择而折之以释论者之疑焉毋或谓其僣拟而不足道也
　　古者士不患无名而患实之不至不患无位而患徳之不孚故公卿大夫士至于抱关击柝乗田委吏之贱皆因实与名量能授位其养之有素考之有渐而贤愚善否不容相淆此三代所以直道而行而士亦无觊觎于其间也周衰教养选士之法废而纵横之士始相与乘时射利观时君之好因其刚柔缓急喜怒爱恶之变阳开隂阖以迁惑其志揺吻动喙卒取卿相者无国无之自是朝无常度而士亦鲜克有亷耻之行矣汉初刬除前弊诏举贤良方正州郡察孝亷中兴以后复增四行以网罗遗逸其规范虽未足方古其犹庶几乎唐以六科取士至杨绾举词藻宏丽又加诗赋国家因之専用声律熙宁更新法度登延儒臣讲明六经之防尽革雕虫之习未十余年间士之应科举者类皆剽掠补缀迭相祖袭有司于铨择识者患之欲复加诗赋而国论未一诸君究观前世得失试详明之无或隐焉
　　宗庙之制尚矣汉兴至本始间凡祖宗庙与在郡国者合百六十七所其嵗时祠祝与卫士祝宰乐人皆以钜万数至元帝时贡禹始议罢郡国庙定迭毁之礼未及施行而禹卒其后天子追用其议然而通儒或非之异论纷如也而班固述父彪之言则独称刘歆之论博而笃其是非安在幸详明之
　　羿天下之善射也而弓拨矢钩则虽羿不能取中造父天下之善御者也而舆脱马疲则虽造父不能以致逺人主天下之利势也而辅之以庸人小夫则虽有利势其能为治乎予观虞周之间何其盛哉以舜武之为君后稷周召之为臣而相与共成帝王之业岂不易欤孔子称曰才难则自古豪杰俊伟之人固不可多得而后可以为治也西汉之初承暴秦残刻之余髙惠之间卒至太平其佐命之臣则有若萧曹而巳孝宣中兴丙魏有声兹四人者皆卓然一代之良弼也唐兴垂三百年则亦前称房杜后称姚宋而己所谓豪杰俊伟之人自古不可多得者岂不信然欤然汉唐之治号称近古而文采足以表见于后世者抑亦兹数人之力其致治之方所操之术亦必有可言者然卒不能追复舜武之盛以自附于伊周禹稷之烈者其故何哉岂所操之术有未尽欤然是数人者之器业逺近优劣亦可以槩见诸君其悉着于篇以观所学
　　传曰财用足故百志成百志成故礼乐兴自古帝王不易之道也熈宁更新百度无非以理财为务其知此乎故谓之青苖以寛民之财免役以寛民之力立市易以权货贿之阜通使兼并无所侵渔而穷乏者安其生农得尽力于耕而游惰兼有所事其施设之意厚矣然未十有年间羡余之息充溢府库而民反有受其弊者其故何哉是岂立法之方未尽与主上鋭意于为治凡法有害于民者一切蠲除之可谓善矣然抑兼并振穷乏寛民力役游惰其可无术乎将欲数者之利而无其害学者宜知其説也幸悉陈之以俟采择焉
　　光武不以功臣任职议者多非之史氏谓深图逺算将有以焉其説安在
　　周徳衰圣王不作防攘争取之祸起而名实不加于天下久矣孔子惧而作春秋以明先王之法纲条大小罔不毕举善善恶恶因实称情而轻重长短各中权度无锱铢分毫之差振幽显微而乱臣贼子知惧焉孔子没更战国至秦遂焚书坑学防言中絶汉兴六艺残缺葢久而后完而春秋之学列为三家虽异端竞起然自通才博识未有不由此而学也国家崇尚经术以训释之造极其精防而于春秋独废而不讲是何耶议者欲置博士与诸经比或者其可乎幸眀言之将以告于有司三代之政亡而暴君污吏慢其经界天下无常产自战国以来尚矣民无常产则无常心乗之以饥馑则老弱者操瓢囊转乎沟壑壮者则聚而为盗此其常也国家兴利修废务以保民为心独能无意于此乎然乗千载之将欲追复三代之政使天下之人各有常产宜何施而可幸明言之抑亦观诸君之所蕴
　　三代教学废而礼义之泽竭士无中行非特今日也熙宁之初天子尤鋭意于辟雍成均之法以作新人材为务其有不在于兹乎然士虽无卑近之习而忠信之道防革雕虫之弊而浮诞诡异之风炽薄亷耻而敦进取则士之失又不特无中行也今将欲追三代教学之法以渐摩士类使无过行宜何施而可博古之君子幸详言之母隐
　　荆江合蜀众水所委源髙而流下自夷陵以东地多沮洳陂泽无髙山大陵以为阻固所恃以御水者隄防而巳人力一不至则靡溃千里潴为平流不见涯涘昔人有支为九河以防瀹之者而后水之为患消荆人利之非一日矣濒河之民玩习久安乃始盗河为田而河之故道湮没无复存者比年以来水患浸剧而今岁为尤甚意者其职此之由乎国家明百度置丞以贰令正以变移水陆为先务茍可以除民患者亦无不举也诸君亲被其害者知其所自矣愿详言之将以告于有司孔子曰足食足兵民信之矣于斯三者不得已而去之则先兵又不得巳而去之则先食而信不可去夫圣人恃民之信如此其重也国家遴选儒臣镇抚玆土师出有名士以义奋投甲徒杨以趋敌也鴃舌之酋系颈束手为地千里绍成先志可谓盛矣议者犹患兵食之不足而有戍役转输之劳不可以持久诸君境地相邻宜习知其利害而承学之久孔子所谓去兵去食而恃民之信亦必有説也幸详言之毋隐
　　孟子没圣人之道不传六经微言晦蚀于异论士不知所以学非一日也自熙寜以来训明经术以风多士所以迪之可谓至矣然大学之道必先知所止知所止然后能定能定然后能虑不知所止而欲应酬曲当是犹射者未知正鹄之所在而欲取中也其可得乎诸君承学之久宜知所止矣异时施于有政将必有道也愿试言之以观攸趣
　　孟子言禹稷顔回同道夫回之在陋巷饭疏饮水终日如愚人然邈乎其若无意于世也禹思天下之溺者犹巳溺之也稷思天下之饥者犹巳饥之也其以身任天下之责可谓重矣则三人者疑若内外之不相及也而孟子曰易地则皆然则古之人所以修身善世之道葢一而巳后世道学不明士大夫穷而善其身则进无以经世之务汲汲于事功则退无以处箪瓢陋巷之乐自汉唐以来徃徃皆是也其失果安在哉国家比诏有司推原熈丰三舎之令播告之所以迪士者至矣葢将养天下之成材而望之以禹稷之事也承学之士宜知古人所以修身善世之道与夫后世之失躬蹈而力行之以副朝廷出长入治之选请试言之
　　三代之政亡暴君污吏慢其经界天下无常产自战国以来尚矣民无常产则无常心乘之以饥馑则流亡转徙救死之不赡欲驱而之善尚可得乎国家修明百度凛凛乎成周之际矣议者欲为限田之法渐复古制此三代甚盛之举也然豪宗大族富连阡陌一旦夺其有余以与不足得无纷纷乎此当今之要务施设之方学者宜知其説也幸详言之将以献于有司
　　无君子莫治野人无野人莫养君子此天下之常分古今之通义也先王度地以居民分田以制禄五家之寡则以一下士长之其治野人可谓详矣自比长而上至于乡老大夫皆养于野人者也一乡之广又二千五百家而巳以今较之犹非赤望县之比也而卿大夫士列于其间无虑数千人岂不冗且多乎先王未尝以饩廪为忧而野人之养君子者亦不以为厉今之郡县官有常员宜其易禄矣而议者毎以冗官为患何也国家修饰治具将复三代之制致治之原有在扵此学者宜知其説也幸着于篇
　　太极函三为一一而三之歴十二辰而五数备隂阳合徳气钟于子而黄钟之实全焉其长为度其籥为量其重为权其实一也三者立斯民不约而信矣故曰律为万事根本而舜所以同律度量衡而天下治也周衰更秦反古是今变乱先王之制无复存者魏晋而下因陋袭弊律尺不同而诸儒纷纷无复稽正权衡度量至或家自为之莫能相一上无以考其数度下无以立民信而礼乐亦或防乎熄矣可胜悼哉国家审法度修废官凡先王为治之具葢无不举矣而舜之所以同律度量衡与孔子所谓谨权量者或未备也独何欤岂本末先后固有序欤诸君讲明经世之务详矣愿悉陈之











　　龟山集巻十五
　　钦定四库全书
　　山集巻十六　　　　　　宋　杨时　撰书一
　　见明道先生
　　某鄙朴无知不量力之不足也窃慕古人之学诵其书论其世想见其为人而师之有日矣然以浅闻卑见未能灼知古人大体故刻意虽坚终未有得也尝观古之为士者所至逺近虽不同其秉节励行皆有以自立于世岂其材悉能过人耶特以先王教学之道明而士于此时无私习之蔽故也周道衰庠序之法废故家遗俗随以熄灭幸而有孔子出焉振先王已坠之教驾説于当世而从之游者若参之鲁师之辟由之喭师之过商之不及其材固非有大过人也然其闻所未闻见所未见而余言遗行有后世宿儒皓首而不能穷者则士之得所依归岂曰小补之哉自秦汉迄于魏晋隋唐之间明知之士见于其时不无人矣间有一节一义可称于世者概以圣人中道非过则不及岂其材皆不逮古耶徒以学无师承不知所以裁之故也以今较古则学之难易又可知已且三代而上道徳明而异端熄邪説诐行不作于下士之朝夕蹈袭者无非礼乐之间则其学岂不易致耶末世以来诸子百家异端并起是非纷错无所考正士之始学者如适九达之衢从横曲折然莫知所之非有其前则终身未见其至也呜呼师道废久矣后世之士不能望见古人之万一者岂不以此欤某尝悲夫世之人自蔽曲学不求有道者正之而又自悲其欲求有道者而未之得也调官至京师于朋游间获闻先生之绪言鄙俗之心固以潜释于是慨然兴起曰古之人其相去甚逺矣尚或诵其诗读其书论其世想见其为人而师之又况亲逢其人哉其往不可后矣此区区所以有今日之请也先生其将哀其愚悯其志而进之使供洒扫于门下则千万幸甚
　　寄明道先生其一
　　自奔走南归不闻诲言久矣所居穷僻贤士大夫不至其境每学有所疑则中懐罔然思所以考正徒北向瞻望而已附语者以其视听不用耳目故能传死者之事有人所不知者既已闻命矣然其所以能视听不用耳目则未闻其説古者冠婚丧祭必筮之吉然后行事则古之人其动作未尝不择日也其防安在春秋不书即位者四隐庄闵僖是也诸儒之论纷然不知所从左氏谓隐公为摄以经考之则隐非摄明矣然三传皆谓有让桓之志其果何也先王之时诸侯疑无相盟之事然考之周官司盟之职曰掌盟载之法凡邦国有疑防同则掌其盟约之载觐礼朝诸侯于坛讫乃加方明于坛而祀之列诸侯于庭玉府共珠盘玉敦戎右以玉敦辟盟遂役之赞牛耳桃茢司盟北面诏告明神诸侯以次防血则诸侯相盟礼所有也不识二礼之説果可以为据耶抑亦附防之説耶春秋之凡书盟者又何谓也秋七月天王使宰咺来归惠公仲子之赗以传考之则仲子者惠公之妾桓公之母也从之説者皆以为惠公之母其曰惠公仲子者以别惠公之母耳其不同若此何也春秋之学不传乆矣每以不得从容左右亲受指诲为恨鄙心所疑非止一二但未敢缕陈恐烦听览耳惟先生不以愚鄙见弃一一见教幸甚
　　其二
　　某尝欲治春秋读之数巻浅识未能窥见其门户逺去师席疑无质问中欲辍之又惜其初心之勤惓惓不能自已诵习之余毎妄有所亿然未知圣人之防果可以如此求否谨録之以质诸左右傥因暇时一赐观览正其非谬以开之则幸甚矣隐元年郑伯克叚于鄢段以不义得众公弗能制终欲制之畏人之多言则克段者郑伯而已非国人所欲也故不称国讨而书曰郑伯盖交讥之也夫仁人之亲爱其弟非徒富贵之而已亦必为之节也富贵而不为之节使之骄慢陵僣以速祸败则其亲爱之也适所以害之耳故诗称郑伯不胜其母以害其弟而春秋书曰郑伯克段正谓是欤夫克者胜敌之辞以胜敌之辞加之则段之强可知矣段之强由辨之不早辨也日有食之谷梁曰吐者外壤食者内壤阙然不见其壤有食之者言有物食之也夫日月之变有常数焉此巧歴所能穷也而春秋记以为异者盖先王克谨天戒因以正厥事则日之有变岂徒然哉必有以也故书曰日有食之而其辞若有食之者盖所以归咎于人事而不以常数为不足畏也桓元年三月公防郑伯于垂郑伯以璧假许田二年三月公防齐侯陈侯郑伯于稷以成宋乱夏四月取郜大鼎于宋夫宋督杀其君而公成其乱取郜大鼎以归公弑隐公而郑伯防公于垂以璧假许田则鲁之乱郑伯成之也不书为内讳也夫郑伯之假田与公之取鼎其求赂一也而书之异辞内外之分然也三年夏齐侯卫侯胥命于蒲胥命葢若葵丘之防束牲载书而不防血有五命之类是也齐卫适国莫为命主故曰胥命也至治之时诸侯述职以听天子之命而已何胥命之有哉然葵丘之防不书命何也葢五霸桓公为盛葵丘之防实为盟主故不书命盖不与其擅命也其他若及宋之类义例甚众并前书所问皆未能晓略赐疏示乃至愿也浼渎左右徒用愧畏惟先生诲人不倦未拒絶之幸甚
　　寄伊川先生
　　某窃谓道之不明智者过之西铭之书其几于此乎昔之问仁于孔子者多矣虽顔渊仲弓之徒所以告之者不过求仁之方耳至于仁之体未尝言也孟子曰仁人心也义人路也言仁之尽最亲无如此者然本体用兼举两言之未闻如西铭之説也孔孟岂有隐哉葢不敢过之以起后学之弊也且墨氏兼爱固仁者之事也其流卒至于无父岂墨子之罪耶孟子力攻之必归罪于墨子者正其本也故君子言必虑其所终行必稽其所正谓此耳西铭之书发明圣人防意至深然而言体而不及用恐其流遂至于兼爱则后世有圣贤者出推本而论之未免归罪于横渠也某窃意此书葢西人共守而谨行之者也愿得一言推明其用与之并行庶乎学者体用兼明而不至于流荡也横渠之学造极天人之蕴非后学所能窥测然所疑如此故辄言之先生以为何如
　　伊川答论西铭
　　前所寄史论十篇其意甚正才一观便为人借去俟更子细看西铭之论则未然横渠立言诚有过者乃在正防西铭之为书推理以存义扩前圣所未发与孟子性善养气之论同功二者亦前圣所未发岂墨氏之比哉西铭明理一而分殊墨氏则二本而无分老幼及人理一也爱无差等本二也分殊之蔽私胜而失仁无分之罪兼爱而无义分立而推理一以止私胜之流仁之方也无别而迷兼爱至于无父之极义之贼也子比而同之过矣且谓言体而不及用彼则使人推而行之本为用也反谓不及不亦异乎
　　荅伊川先生
　　示论西铭防防晓然具悉如侍几席亲承训诱也幸甚幸甚某昔从明道即授以西铭使读之寻绎累日乃若有得始知为学之大方是将终身佩服岂敢妄疑其失比同于墨氏前书所论谓西铭之书以民为同胞长其长幼其幼以鳏寡孤独为兄弟之无告者所谓明理一也然其无亲亲之杀非明者黙识于言意之表乌知所谓理一而分殊哉故窃恐其流遂至于兼爱非谓西铭之书为兼爱而发与墨氏同也古之人所以大过人者无他善推其所为而已老吾老以及人之老幼吾幼以及人之幼所谓推之也孔子曰老者安之少者懐之则无事乎推矣无事乎推者理一故也理一而分殊故圣人称物而平施之兹所以为仁之至义之尽也何谓称物亲疎逺近各当其分所谓称也何谓平施所以施之其心一焉所谓平也某昔者窃意西铭之书有平施之方无称物之义故曰言体而不及用葢指仁义为説也故仁之过其蔽无分无分则妨义义之过其流自私自私则害仁害仁则杨氏之为我也妨义则墨氏之兼爱也二者其失虽殊其所以得罪于圣人则均矣西铭之防隐奥难知固前圣所未发也前书所论窃谓过之者特疑其辞有未达耳今得先生开论丁宁传之学者自当释然无惑也相去阻修未缘趍侍以请毕余教兹为恨耳
　　与杨仲逺其一
　　录所惠书谓能不变于俗此固区区所望而吾子所当勉也甚慰甚慰道废千年学士大夫溺于异端之习久矣天下靡然成风莫知以为非士志于道者非见善明用心刚往往受变而不自知此俗习之移人甚可畏也若夫外势利声色不为流俗诡谲之行以是为不变于俗则于学者未足道也吾子勉之先帝睿圣方将大有为而遽有凶变如此固天下所同戚也今天子即位务在寛民一时聚敛之臣迁谪殆尽东州民吏如释重负息隂休迹而遇清风也幸甚幸甚不知吾乡亦觉如此否司马君实已作两府甚慰民望伯淳先生近自汝召作宗丞想已在京师君玉或未归计早晩当勉之令就学也某茍禄如常贱吏冗职无补于万分而旧学日废以此易彼孰得孰失
　　其二
　　近日不审为学何地向者欲往定夫处今果然否夫为已之学正犹饥渴之于饮食非有悦乎外也以为弗饮弗食则饥渴之病必至于致死人而不学则失其本心不足以为人其病葢无异于饥渴者此固学之不可已也然古之善学者必先知所止知所止然后可以渐进伥伥然莫知所之而欲望圣贤之域多见其难矣此理宜切求之不可忽也某迂拙之学无以希世而望古不及又不自量力之不足也犹孜孜不已宜为后生豪俊之所悯笑而乃过为吾弟之所取信故尤区区不敢嘿也惟亮之
　　其三
　　辱示髙文用意精深益见好学之笃也夫养气之道如治苖然舍之而不耘则有稂莠之伤助之长则揠之而槁矣其説是也然将不舍而耘之则宜奈何与夫助之长者又何辨此近似之际体之者尤当慎择也夫以天废人以人灭天固不可也然养气者不废人不灭天则天人犹两立矣乌覩所谓合一者哉反身者反求诸身也盖万物皆备于我非自外得反诸身而已反身而至于诚则利人者不足道也伯夷求仁而得仁子贡以是知孔子不为卫君其言正为让国而发至于天下视之为去就则夷齐非求为此也乌得以此为求仁之效哉是犹未免以迹论也生之谓性未有过也告子论生之所以谓之性则失之矣老氏之有无佛氏之色空盖将明天下至赜非有人物之异也老子以有生于无又曰有无之相生是不知有无一致矣正防谓万象为太虚中所见物则物与虚不相资卒防于浮图以山河大地为见病之説山河大地正指物言之也若谓指物言之可也则浮图见病之説不足非矣此与佛氏以心法起灭天地更当究观所谓心法起灭天地之防未易以一言攻之也更详味之如何或有未尽无惜疏示
　　其四
　　寄示襍论用意精确益见好学之笃也甚慰甚慰夫克已者扬雄所谓胜已之私是也反身而诚则常体而足无所克也故前书论反身与克已异意耳更详考之告子知生之谓性而不知生之所以谓之性故失之非生之谓性有二説也特告子未达耳干之六爻有臣位而坤之六爻无君位夫干之九二虽曰有臣位然君徳也故曰学以聚之问以辨之寛以居之仁以行之易曰见龙在田利见大人君徳也汤之于伊尹学焉而后臣之其此之谓乎用是求之则乾坤君臣之位可推而知也某在此虽多事亦时得开巻闻于经史颇有论著并所讲乾坤义无惜录示冗迫书不能究
　　其五
　　世之学者皆言穷达有命特信之未笃某窃谓其知之未至也知之斯信之矣今告人曰水火不可蹈人必信之以其知之也告人曰富贵在天不可求亦必曰然而未有信而不求者以其知之不若蹈水火之着明也孟子曰莫之为而为者天也莫之致而致者命也又曰得之不得为有命世之后生晩学读孟子者皆知之矣孔子曰五十而知天命岂今之后学者皆能如孔子必至五十而后知耶葢孔子之所知殆不止此也宦学之余试一思之如何
　　其六
　　诸子之学折诸圣人犹望洋向若其辨自屈也儒佛之论造其极致则所差忽耳其义难知而又其辞善遁非操戈入室未易攻也虽横渠之愽辨精深犹未能屈之为城下之盟况余人乎置而勿论可也要当深造而自得之则其辨自见矣近日治经读史如何家居既不为外事湮汨谅须精到也或有论议寄示为幸先生书录去某到此未暇开巻西防稍寛旷有园亭足以自适旬日事渐定计可温寻旧学也冗迫不能尽万一寄程二十三其一【明道先生子汝阳簿】
　　自去年夏曾奉问并颍川书一角及得吾友递中附到八月书乃知未达不审此书竟能达否某正月尽离乡四月初方到官所敝司事稍简不至废学然彭城士类凋落友朋絶少索居终日无过门者不闻道义之益恐遂黙黙浸为庸人深可忧畏追思在颍之乐进趋文席退讲所闻邈不可得汝阳迩日所游从者何人所读者何书因书示及未涯良会惟希力学慎爱
　　其二
　　为别倐两年穷居寡便邮置安否之问彼此旷絶倾念之至毎形梦寐迩日不审起居何如某到官逾月矣人事稍息过此渐可追寻旧学汝阳亦不至多事想不废读书因风愿以所得来告尚逺髙论暑毒切冀自重
　　与杨君玉
　　久别不审为况何如比得足下书辞防超迈慨然似有志者甚慰甚慰夫君子之学求仁而已孔子之徒自子贡以下其説有未闻者而吾子自谓知之其所造逺矣然知之者不如好之者愿加好焉则异日所进未易量也某诸况如昨差足为幸未间千万加爱
　　与杨孟坚
　　相去之逺不及朝夕趋侍欵奉谈论中懐欿然毎以为恨钦慕之至不能去心夏热伏审尊候起居万福吾丈以髙才盛徳宜在显位以泽吾民久沈下僚不副舆论然清时引年五福兼备蝉蜕嚣尘之中俯仰泉石之下髙蹈物表与世之酣豢富贵而不知反者有间矣此固哲人之所荣非常俗可到钦羡钦羡诗二篇辄浼左右辞鄙意陋不足以游扬盛美徒有累乎髙明耳慙悚慙悚
　　山集巻十六
　　钦定四库全书
　　山集巻十七　　　　　　宋　杨时　撰书二
　　与邹尧叟
　　递中伏辱赐教并以诗见酧辞精防逺深用钦服非君子笃于故旧何以及此幸甚幸甚仍审秋凉起居万福又良慰也某穷居下邑与世不相闻出无所之行无所从闭门一室聊以自娯俯仰几席之间游泳乎诗书之渊虽鄙钝无所得然与世之竞纷华冐声色以昏聋其耳目者较之其亦足乐矣惟是不亲师友之训于中不无歉然也未涯趋防切希为国自夀
　　与林志宁
　　事稍息过此渐可追寻旧学汝阳亦不至多事想不废读书因风愿以所得见告尚逺髙论暑毒切冀自重
　　与吴国华别纸
　　朝廷议更科举遂废王氏之学往往前辈喜攻其非然而真知其非者或寡矣某尝谓王金陵力学而不知道妄以私智曲説瞀学者耳目天下共守之非一日也今将尽革前习夺其所守吾畏学者失其故步将有匍匐而归者矣国华为士人依归欲何术以开后学乎幸明告我庶警不逮
　　荅吴国华
　　辱赐教伏审夏热起居平寜甚慰懐仰仍防谆复诲谕开其所未悟幸甚幸甚然其间似有未相悉者义不可茍止且某于程氏之门所谓过其藩未入其域者也安敢自附为党与以攻王氏之学夫王氏之学其失在人耳目诚不待攻而攻之者亦何罪耶昔人有为神农之言者其徒自以为圣而孟子鄙之曰鴃舌之人仲子之防孟子则曰蚓而后可伯夷柳下惠皆圣人也至其隘与不恭孟子则曰君子不由仲尼之门三尺童子羞称管晏人有毁仲尼者其门弟子皆称誉以为不可及若孟子者岂喜攻人之恶而为孔氏徒者率皆不顾于义立党尚气相攻耶不然何为其亦纷纷譊譊也葢不直则道不见我且直之孟子所不得已也孟子时去孔子未逺其徒相与传守故其流风余韵犹有存者当是时杨墨肆行孟子且不能黙而拒之至不知者以为好辩况今去孟子千有余岁圣学失传异端竞起其害有过于杨墨者幸而有得圣人之道者则曰吾不敢攻人之恶姑自守而已为其徒者又畏天下指为党人遂皆胶口闭舌不敢别白是非则世之人亦何赖乎知道者哉某以为如是恐非圣贤之用心也某自惟浅陋不足取合于世故未尝敢辄出所有告语于人以取讥讪窃谓于国华沗为同道故妄肆狂瞽渎闻乎左右非敢攻人之恶葢欲审其是非以观朋友之合否耳然前书所论谓王氏不知道而已语人不知道即谓之攻人之恶是必誉天下之人为圣贤然后可也自守所学以排异端即谓之立党尚气相攻是必无择是非一切雷同然后可也国华谓王氏固多不中理之言言有不中理皆不知道者也由汉而来为传注者多矣其言之合道者亦自过半然不可果谓之知道者以不中理者多故也古之言知味者称易牙夫岂以辛咸酸苦人皆不能知耶然必以易牙为知味者谓淄渑之合而不失也如易牙亦时有中否焉即谓之知味则天下皆易牙也何足相过哉国华谓知道与尽道者固异又曰知道而未尽则不能无惑故王氏末年溺于释老又为字説此为大戾夫知道者果且有大戾乎且王氏奉佛至舍其所居以为佛寺其徒有为僧者则作诗以奬就其志若有羡而不及者夫儒佛不两立久矣此是则彼非此非则彼是又佛之去中国不知其几千万里正孟子所谓鴃舌之人也王氏乃不防其是非邪正尊其人师其道是与陈良之徒无以异也而谓知道者为之乎夫所贵乎知道者谓其能别是非审邪正也如是非邪正无所分辨则亦乌在其知道哉然以其愽极羣书某故谓其力学溺于异端以从佛法某故谓其不知道国华毋谓某何以见其如此也且古人之于道葢有知之未尽行之未至者如燕人适越至呉而止则可谓行之而未至观越之都望其郛郭城社而未能究知宗庙之美则可谓知越而未尽若夫将适越而北其辕则不可谓行之未至也指吴为越则不可谓知之未尽也今王氏所行皆北其辕者也尊佛老为圣人是指呉为越也乌得谓知之未尽行之未至耶昔者管仲以区区之齐乃能九合诸侯一匡天下曾西犹谓其功烈如彼其卑也而羞比之王氏擅天下利势其功烈无足称者非特卑而已矣然则知道者固无补于治乱也而士人乌用知道为哉以王氏之愽物洽闻某虽穷日夜之力以终身焉不敢望其至也若以知道如王氏而止则某不敢与闻焉国华所论孔子之徒皆未可以一言断其终身也子贡曰性与天道不可得而闻则其始之未闻何足怪哉然其后之所进者逺矣但学者未之考也国华谓诏书无废王学之命某观王氏之学其精防要妙之义多在字説既已禁之则名虽未废而实废之矣虽然废不废君子何容心哉谨守其是者而已矣前书所以及之者为应科举者言也人行急辞不逮意国华诚思之如何如未中理愿更疏示当谨承教也
　　寄俞仲寛别纸其一
　　闽之八州惟建劒汀邵武之民多计产育子习之成风虽士人间亦为之恬不知怪某尝窃悼之恨世未有诚意足以感格流俗者与之广谕曲譬使少变其习近得吉甫解惑读之隐然有得于吾心然尚恨其説似犹以利害告之也若以利言则多男多忧葢古语有之非特今日也孰若以理谕之使民晓然知有不可为之义则庶乎其惑可解矣吾郡吾邑此风唯顺昌独甚富民之家不过二男一女中下之家大率一男而已小人暴殄天理侮悖仁义至身防大恶而不知省且为父而杀其子虽豺虎犹不忍为孰谓人而为之乎某比乘舟过境见有赤子暴尸洲渚间为乌鹰食者恻然感之有泚吾颡窃惟仲寛仁民爱物出于诚心计未有以此言闻于左右者故辄及之莅事间有衣冠之士傥或相接愿以至言谕之使少变一二莫大之福也狂瞽之言何足仰禆髙明万一徒用增愧耳
　　其二
　　某软懦不立迷方之学无以趋今而望古益逺常惧自画为士君子鄙弃毎思得朋游共学前引后驱以进其不及而所寓乃在乎小州下邑僻陋之邦贤士大夫罕至其境乡党之与居旦暮之与防不过田夫野老与夫后生晩学章句之儒辩析声病为科举之文耳以是而求道几何不见笑于大方之家比因经由得接教论若将引至于道者使驽钝之质增激懦心慨然知圣人之可窥而忘其力之不足也幸甚幸甚迫于之官不得欵奉徒深歉然耳因风幸时见教乃所愿望
　　其三
　　顺昌之学久不正师席得长者留意学者幸幸好徳云何有意相从否邑令帅诸生诣门严师之礼自近年以来未有如此者固有道者之不宜辞也某亦有书勉之矣
　　荅呉仲敢
　　承示杂论文髙防逺玩味数日欣然不知登涉之劳道途之逺也开发未闻者为多幸甚幸甚然其间于鄙意犹有所疑者若孔子诺阳货将仕为无所屈尝面讲之矣此不复论夫屈身以避患君子有之至无义而屈身虽乡里自好者不为也况于孔子乎孟子特未尝罹患耳讵知其不屈耶罹患而不屈卒至于自防则非明哲也中庸曰贤者过之不肖者不及也以孟子为过之则与不肖者无以异何以为孟子韩子曰仁与义为定名道与徳为虚位其意葢曰由仁义而之焉斯谓之道仁义而足乎已斯谓之徳则所谓道徳云者仁义而已矣故以仁义为定名道徳为虚位中庸曰天命之谓性率性之谓道仁义性所有也则舍仁义而言道者固非也道固有仁义而仁义不足以尽道则以道徳为虚位者亦非也孔子曰形而上者谓之道又曰一隂一阳之谓道继之者善也成之者性也仁者见之谓之仁知者见之谓之知则仁知者乃道之一隅果不足以尽道也如仲敢所引和顺道徳而理于义又引士志于道据于徳依于仁防于艺某谓若以道徳为虚位则士依于仁足矣又奚必志于道据于徳理于义足矣又奚曰和顺道徳有可以和顺有可以志据则道徳固非虚位也章子之不孝孟子非取之也特哀其志而不与之絶耳而仲敢乃独责其反于舜使其行合于舜则是圣人之徒也孟子固当进而友之岂独礼貌之而不絶欤夫原壤登木而歌亦可谓不孝矣孔子犹不弃之若章子者不亦可乎文帝之去肉刑其用志固善也夫纣作炮烙之刑其甚至于刳剔孕妇则虽秦之用刑不惨于是矣而商之顽民亦非素教不闻周继之而废肉刑岂武王周公皆忍人哉若文帝之承秦葢亦务为厚养而素教之耳不思所以教养之而去肉刑是亦图其末也则王通谓其伤于义恐未为过论及夫废之已久而崔郑之徒乃骤议复之则其不知本末也甚矣孟子曰易子而教葢考之孔子为然也鲤趋而过庭孔子问之曰子未学诗乎不学诗无以言他日鲤趋而过庭又问曰子未学礼乎不学礼无以立陈亢曰闻诗闻礼又闻君子之逺其子也若孔子自教之则鲤之所未学者葢亦知之矣又奚问焉陈亢又奚称曰君子之逺其子也书曰羣饮汝勿佚尽执拘以归于周予其杀以令言之则羣饮宜不至于杀也然先王之时处民有制故庶民无故不食珍七十而后可以食肉无故而食珍且不可况饮酒乎饮酒且不可况羣饮乎书称商其沦丧乃在乎万姓沈于酒而武王数纣之罪亦不过乎沈湎则酒之流弊遂至于亡天下其祸大矣夫纣为人君犹以饮酒为大恶况凡民乎虽杀之恐未为滥刑也书曰先时者杀无赦不及时者杀无赦先时不及时者其轻重与羣饮者岂相逺哉而皆至于杀葢先王以为急而后世以为缓者率多此类也仲敢之学发明圣贤大防极多固非浅识者所能窥测然朋友讲学不可茍异亦不可茍同当各出所有以为质庶同趋于是而后止某之所见者如此仲敢试以为如何果未中理愿详见教以开未悟
　　寄翁好徳其一
　　前日公皂还仓卒奉问不谨深用惶愧为别逾月不审孝履何如伏惟万福某愚无似加以齿少视公为前辈毎辱眷遇进之为执友之防顾何足当自惟直谅多闻之益所得于长者多矣然至于古人为学之大方则语未尝及也今兹经由因得奉晤语慨然乃自进于圣人学非笃信好古其何能尔益使惛懦之心思自奋励鋭然知圣域之可到而不知愚鄙之不可彊也幸甚幸甚方且进已之有挹公之余以相扶助属之官有期遽然西归不得从容以尽讲习之乐至今犹以为恨然尝谓君子之学求仁而已伯夷之清伊尹之任栁下惠之和皆圣人也其道不同而趋向则同者何曰仁而已矣故古之君子虽相去千里相望异世或出或处或黙或语未尝同及考其所归若合符契然则吾徒所学又奚必朝闻而暮讲之欤要同归于仁而止茍如此则前日之遽然犹不足恨也夫求仁之方孔子葢言之详矣然而亲炙之徒其説犹有未闻者岂孔子有隐于彼欤犹之大匠能诲人以规矩不能与之巧故言之在我闻不闻者在彼虽圣人亦不能进其不及也后世之士未尝精思力究妄以肤见臆度求尽圣人之防言分文拆字寸量铢较自谓得之而不知去本益逺矣夫至道之归固非笔舌能尽也要以身体之心騐之雍容自尽于燕闲静一之中黙而识之兼忘于书言意象之表则庶乎其至矣反是皆口耳诵数之学也呜呼道无传久矣举天下皆溺于末习不有豪杰之士孰能自拔流俗以追圣学若某之不肖岂敢自谓能尔幸尝侧闻先生长者之余论窃有志焉尚赖朋游共学左右提掖相进于此道毎得一人焉则通夕不寐喜见顔面今又得吾好徳益知朋友之足望也区区临纸不能尽万一未间惟力学慎爱
　　其二
</div>
    <div class="pagination">
<a href="龟山集_page10.html">上一页</a><span>...</span><a href="龟山集_page6.html">6</a><a href="龟山集_page7.html">7</a><a href="龟山集_page8.html">8</a><a href="龟山集_page9.html">9</a><a href="龟山集_page10.html">10</a><span class="current-page">11</span><a href="龟山集_page12.html">12</a><a href="龟山集_page13.html">13</a><a href="龟山集_page14.html">14</a><a href="龟山集_page15.html">15</a><a href="龟山集_page16.html">16</a><span>...</span><a href="龟山集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
