<!DOCTYPE html>
<html>
<head>
    <meta charset="UTF-8">
    <title>谦斋文录 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>谦斋文录 - 第 1 页/共 14 页</h1>
    <div class="content">《四库全书谦斋文録》　　（明）徐溥


钦定四库全书 

　　集部六 

　　谦斋文録 

　　别集类五 

　　明 

　　提要 

　　臣等谨案谦斋文録四巻明徐溥撰溥字时用宜兴人景泰甲戌进士官至华葢殿大学士谥文靖事迹具明史本传溥于孝宗时在内阁十二年与刘健谢迁等协心辅治不立异同然于事有不可者侃侃力争多所匡正如谏止李华复官执奏不撰三清乐章因视朝渐晏上疏抗论并着谠直之节孝宗时朝廷清暇海内小康论者谓溥等襄赞之力为多今集中奏议尙在其指事陈言委曲恳至具见老成忧国之忱与隆万以后讦激取名嚣争立党者词气逈殊葢有明盛时士大夫风气如是也至其它作则颇多应俗之文结体亦嫌平衍葢当时台阁一派皆以舂容和雅相髙流波渐染有莫知其然而然者王鏊震泽纪闻曰徐溥在翰林不以文学名及在内阁承刘吉恣威福报私怨之后一以安静调和中外海内寜平行政不必出于己惟其是用人不必出于己惟其贤时称休休有大臣之度云云是文章不如噐量当时已有公评然有徳之言终与涂饰字句者异是又不能不以其器量重其文章矣 

　　乾隆四十三年三月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　谦斋文録巻一 

　　（明）徐溥 撰 

　　○策 

　　廷试策一道 

　　臣对臣闻圣人之治本于道圣人之道本于心盖心者万化之原万事之本也尧舜以是心而帝天下三王以是心而王天下惟其道本于心故圣人之道备惟其治本于道故圣人之治隆故凡欲求圣人之治者不可不求其道欲求圣人之道者不可不求其心董仲舒所谓正心以正朝廷正朝廷以正百官正百官以正万民正万民以正四方即此意也钦惟皇帝陛下聪明睿智足以有临圣神文武自强不息绍祖德而诞膺天命应人心而中兴邦家勤励以亲万几惇慎以弘万化纯孝之德播闻于宇宙之间仁厚之泽渐被于覆帱之下然犹虑负荷之艰而欲究弛张之善乃进臣等于廷降赐清问臣有以知陛下是心即尧舜稽于众好察迩言之心汤文用人惟已望道未见之盛心也其复隆古之至治而开万世之太平端在于此顾臣愚昧何足以奉大对然敢不精白一心以对扬陛下之明命乎请因圣问所及而条陈之窃以家者一国之所视效国者天下之所取法而兵民又所以卫民生而固邦本者也陛下于齐家治国之道练兵安民之方皆已行之有其效矣兹犹欲闻至计何先切望何最臣愿陛下正心以为家国兵民之本而祖述于唐虞三代之迹正伦理笃恩义如尧之亲睦九族道以德齐以礼如尧之平章百姓则九族既睦百姓昭明而家可齐国可治矣修车马备器械而时其简教如成周之治兵大阅有定制制田里薄赋敛以给其衣食如成周之分田制赋有常法则兵农相资守养相益而用可利生可厚矣若夫安上治民莫善于礼移风易俗莫善于乐而教化又所以复民性而正民德者也陛下于制礼作乐之方敷教弘化之道皆已行之有其验矣兹犹欲闻损益所宜隆替所系臣愿陛下正心以为礼乐教化之原而宪章于唐虞三代之制典礼者如伯夷之夙夜惟寅直哉惟清典乐者如后夔之八音克谐无相夺伦则损益适中而礼备乐和矣惇典庸礼敬敷五教如唐虞之教民者以教其民弘敷五典式和民则如成周之化民者以化其民则教化兴行而有隆无替矣治者乱所倚也虽当治定功成之日茍或顷刻敬畏之不存则乱亡由是而至必如书之予临兆民凛乎若朽索之驭六马然后未乱之治可制臣愿陛下心唐虞三代制治之心兢兢焉戒敕天命而无时少怠无微少忽则皇圗可保如盘石之固矣安者危所伏虽当民康物阜之时茍或毫发几微之不察则危殆由此而生必如周之文王民已安矣而视之犹若有伤然后未危之邦可保臣愿陛下心唐虞三代保邦之心业业焉儆戒无虞而罔游于逸罔滛于乐则宗社可保如泰山之安矣书曰平康正直强弗友刚克爕友柔克沉潜刚克髙明柔克诗曰不刚不柔敷政优优圣人抚世酬物因时制宜之良法也陛下诚如诗书所称寛猛相制刚柔相济则阳以舒之阴以敛之执其两端而用其中于民矣书曰五百里绥服三百里揆文教二百里奋武卫文以治内武以治外诗曰薄伐玁狁城彼朔方圣人安夏攘夷慎固边疆之要道也陛下诚如诗书所载内修文德外严武备使顿兵以守务耕以食髙城坚垒而能却其侮于外矣君子用则进其国于昌明小人用则降其国于幽暗人才贤否之由诚不可不知也陛下屡诏中外进贤退不肖矣兹犹欲闻贤否之由臣愿陛下正心以为举错之公贤者必进而不肖者必退如孔子所谓举直错诸枉则奔竞之途塞九德咸事野无遗贤矣赏必施于君子而后民劝刑必加于小人而后民威刑赏缓急之间诚不可不审也陛下申敕诸司严爵赏刑罚矣兹犹欲闻缓急之宜臣愿陛下正心以为劝惩之本有罪者必刑有德者必赏如虞书所谓黜幽而陟明则侥幸之心沮百工惟时庶绩咸熈矣人事有得失而灾祥不能无征应也陛下诚省身修德敬天勤民于上羣臣咸尽忠竭力奉法修职于下则雨旸顺而百谷登祸乱销而千灾殄矣时政有治忽夷狄不能无窥伺也陛下诚贱货贵德爱民好士为之本诸侯咸摅诚宣威练兵鼓勇为之用则信义立而强梗化夷狄宾而蛮戎服矣凡此数者何莫而非本于陛下一心之运用乎夫心固为致治之本而古又为致治之法传说所谓事不师古以克永世匪说攸闻孟子所谓为髙必因丘陵为下必因川泽为政必因先王之道是也若使徒稽诸古而不以施于事则为徒善不足以为政徒泥诸古而有不宜于今则为徒法不能以自行故必益之损之与时宜之如中庸所谓时措之宜乃可也陛下之策臣者臣既畧陈之矣臣于终篇窃有献焉臣惟天地之所以能成岁功者以其常运之不已也帝王之所以能成治功者以其常德之不衰也陛下德配天地明同日月诚又存持乆之心秉有常之德则何所往而不宜哉书曰常厥德保厥位将见四三王而六五帝叅天地而赞化育歴数衍亿万斯年之久声名施中国蛮貊之遥皆在于此尚何负荷之艰之足虑哉臣荷蒙教育之恩来应宾兴之诏学不足以博古识不足以通今误辱九重之清问献以一得之愚思干冐天聪不胜怖惧臣谨对 

　　○奏章 

　　题为救荒事 

　　成化二十年九月初八日节该奏钦依着臣前往山西地方致祭西海等神为民祈福臣仰惟皇上之心视民惟恐有伤保民真如赤子之盛心也斯世斯民何其幸欤臣奉命惟谨于本月十九日起程二十八日到于山西布政司行仰本司委官督属将银两钞贯转行该府州县照依时价两平收买品物备祭随择本年十月初十等日如仪沐浴斋戒躬率各该衙门官贠人等陆续致祭中镇霍山之神西海之神河渎之神祭毕仍行本布政司将给领收买过银钞品物数目径自奏缴外臣自入山西太原府及抵蒲州尽其境界看得山西地方旱灾于前霜伤于后太原一府汾州一州并所属州县今年秋成约有三四分熟此处人民今冬可过来春乏食平阳府迤北并潞辽沁三州所属州县今年秋成约有二三分熟此处人民冬初可过冬深乏食至如平阳府迤南所属蒲解等州临晋等县及泽州所属沁水等县秋成全无即目人民已是采野菜剥树皮度日扶老携幼遍于原野而流逋颠连塞于道路已嗷嗷待哺矣今冬加以寒冻所迫不知何以存活况闻山西地方连年薄收仓库多空官司虽欲赈济而莫知措手又兼边事方殷馈饷惟急人民愈觉惊惶诚恐流移日众啸聚山林意外之虞又不能保其必无也洪惟皇上一德动天百神感格化灾为祥行有日矣但此等民情皆臣目击耳闻不敢隐黙縁奉钦依救荒祭祀事理为此具本亲赍谨具题知 

　　奏为乞恩祭塟事 

　　臣原籍直隶常州府宜兴县人由进士除授翰林院编修天顺元年恭遇皇上毓德青宫先帝命臣兼司经局校书日侍讲读天顺八年恭遇皇上嗣登大寳钦升左春坊左庶子兼翰林院侍讲充经筵讲官歴升礼部左侍郎钦依照旧经筵讲书成化十九年九月三年考满钦蒙兼翰林院学士给赐诰命臣妻李氏亦蒙进封三品淑人举家仰戴圣恩昊天罔极虽粉骨碎身不能补报于万一也成化二十年八月臣妻李氏送男中书舎人徐元概回还原籍毕姻成化二十一年六月十四日不幸在家病故臣窃念立朝三十余年夙夜在公未尝得置一丘陇今妻丧于数千里之外子皆幼弱不能经理臣备员部佐又不敢以私情陈乞归塟伏望皇上念臣侍从多年曽効犬马微劳赐臣妻李氏祭塟臣举家存殁不胜感戴天恩之至为此具本亲赍谨具奏闻伏候敕音 

　　奏为乞恩辞免升用事 

　　成化二十三年十月二十九日吏部节该奉钦依某官云云钦此钦遵臣闻命战兢扪心惶惧谨具本辞免者切惟内阁乃朝廷宥宻之地内相实国家辅弼之臣固惟赞万事之机尤湏极一时之选伏念臣学术荒踈才能謭薄偶与计偕遂登仕籍荷先帝之眷遇叨侍从之有年史馆经帷愧乏论思之益仪曹选部徒懐鳏旷之忧况当陛下圣政惟新之始励精圗治之时方求引退之未遑岂意超迁之遽及虽遗簮旧物曲赐甄收顾驽马疲力实难驱策如蒙伏望圣慈俯矜愚悃亟寝新命俾守旧官庶得安于常分以免罪愆臣不胜激切俟命之至为此具本亲赍谨具奏闻伏候敕旨 

　　奏为乞恩辞免升职事 

　　成化二十三年十一月二十日吏部节该钦奉敕侍郎徐某升礼部尚书兼文渊阁大学士钦此钦遵臣闻命惊惶省躬战悚伏以学士乃论思之职而居内署者最为清近尚书实股肱之臣而得兼职者尤为宠荣茍非其人曷穪斯任窃念臣性质愚朴学术空踈本一介之寒微荷三朝之眷遇位禄既厚常懐旷职之忧年力向衰徒有报君之志兹者伏遇大明既照圣政惟新臣以菲才宜居摈列而乃首蒙简拔俾预政机顾辞让之靡获奚负荷之敢当岂期曽未踰月之久复叨进秩之荣虽天地大德务极其包荒而犬马微诚不胜其恳切如蒙伏望圣慈俯垂矜察特乞追寝新命容臣照旧供职庶竭驽钝少答恩私臣无任激切恳诉之至为此具本亲赍谨具奏闻伏候敕旨 

　　奏为乞恩辞免加升事 

　　近因纂修宪宗纯皇帝实録成书谨已进呈伏蒙皇上以臣曽充总裁官特敕吏部加臣太子少保兼武英殿大学士闻命兢惕莫知所从窃惟臣遭遇盛世获以科第发身歴事累朝几四十年于此方皇上龙飞之初复被擢置内阁叅预机务又及四年任重望轻位髙才短无补于世每愧于心况自近年精力愈耗疾病交侵特以受恩既深未忍求退因循度日食禄茍安兹者纪述成书固朝廷之盛典而奔走从事乃臣子之微劳方惧踈略不文之讥敢萌优渥踰涯之望岂期宠命俯及凡庸盖宫保为崇髙之阶殿学实清要之秩欲称斯任宜得其人如臣之愚安敢当此虽循故事难冐新恩伏望圣明察臣愚衷追寝前命俾居原职公议始惬私心少安顾臣衰体尚可支持更当竭犬马之力以圗报万一于他日也臣不胜激切恳祈之至为此具本亲赍谨具奏闻伏候敕旨 

　　题为诰敕事 

　　臣某等切惟文职诰敕乃朝廷之重典原系内阁掌行近年以来内外各衙门官贠渐多比之国初不止加倍名职条例人各不同臣等叅预机务事体繁重不暇致详别无专官管理前后委积动至数百道每譔进呈讫类送中书舎人书写吏部奏请关给一年仅得一次多亦不过二次各官应给诰敕者多因父母年老日夜悬望欲沾一命不能猝得或朝不保暮遗恨终身诚为未便臣等看得正统年间王直王英俱系侍郎兼学士职事在于内阁专掌诰敕今推得某官歴任年深合无量升一职令在内阁专管诰敕庶委任专一事不稽误未敢擅便谨题请旨 

　　奏为乞恩休致事 

　　臣惟古者大臣以论道经邦爕理阴阳为职故凡阴阳不和雨旸愆若皆大臣不职所致载在周书诚非虗语臣本凡庸误蒙皇上拔置内阁叅预机务自顾不堪夙夜忧愧屡欲引退自以受恩既深未能圗报万一心窃不安兹者各处水旱相仍饿莩满道已不忍闻况有星坠地震之异至于雨土飞蝗又所亲见灾变若此臣实不能修职所致当此之时更不引退岂惟负朝廷之深恩亦难免士林之清议而天意终无可回之时矣考之前代或遇灾变策免大臣已有故事又岂始于今日乎且臣非但于理当去况禀受素弱兼之近年衰病日侵齿牙脱落眼目昏花又旧患腿膝湿病或时举发则步履艰苦实难支持伏望皇上鉴臣实情非由矫饰放归田里以尽余年庶合周书官不必备之意然后别选贤才以居其位则臣且免妨贤病国之讥矣更望皇上侧身修行如古人之弭灾凡诸可行可罢之事断自圣心率由祖训则不独天意可回且将转灾为祥而益隆亿万年太平之治也臣不胜惓惓恳祈之至 

　　奏为乞恩请命保守义田事 

　　伏念臣居直隶常州府宜兴县某里本族见在计若干房耕读之外无他艺业生息日益赀产日分富少贫多势莫能一其间嫁娶过时丧塟缺礼老而失养幼而失教者往往有之是虽服有逺近皆吾祖宗一体之所分也休戚所关不唯不忍忘亦有不能己者臣先父臣某每与臣言及此輙慨然长叹盖尝修祠堂以申合族之义广坟山以供扫墓之需顾于周恤之道尚有未备用是欲仿宋臣范仲淹义田故事量拨本房地亩赡给宗族之人以臣有职于朝特属臣弟臣某经营其事不幸臣父臣弟相继沦谢前议中止今臣累蒙先帝皇上简拔承乏今官禄赐所入实有余裕臣上思圣恩下念先训勉终前议以酬夙懐乃于前年令臣男某拨地八百亩为义田岁收租税除办纳国赋外另为掌管专一赡给前项宗族仍以仲淹旧规斟酌损益立为条约掲于祠堂期与坟山世传不坠使徐氏子孙永永沾沐余泽庶几区区之志少尽万一而往复因循倐忽三载近者某始将拨过义田数目私册并所拟条约封寄到臣臣切以兹事之成实维皇上优渥之赐不然则臣身臣家仅能自供奚及人哉况臣才猷德学逺愧仲淹而误承宠遇乃特过之臣虽至愚岂不知感是以不敢以私自讳谨昧死上闻臣又惟义田之置虽臣家事若条约不关于司徒数目不籍于郡邑诚恐他日子孙或视为度外则邻有所侵而不知或认为分内则族有讼而莫止分者肆强取之奸主者滋吝出之弊势有必然所宜深虑伏望皇上鉴臣私情乞下戸部将臣后开义田数目私册查看明白用印钤记札发臣本管府县当官收架仍给一本与臣家存照永为遵守及行前项衙门若有他人侵占即与断理其本族子孙妄欲争分及各项违沮条约情弊即与禁治将见家法之存永赖国法而臣祖宗九原之慰子孙百世之休皆皇上今日之赐也臣不胜恳欵祈请之至 

　　题前日钦蒙发下揭帖一纸内阁钦天监致仕监正李华令臣等拟旨着复职管事 

　　臣等看得李华系传奉官礼部叅奏行事乖缪致仕况已年老今一旦无上事忽然传出着复职管事未免惊骇众听且皇上登极以来凡百除授升迁俱是合于衙门题奏请旨未有自内传出者今又輙开其端诚恐奔竞干请之徒因而纷然复起后来难以止塞其于治道不无有损若李华果于选择昌国公张峦塟地与有劳力亦当待工完之日量与赏赐为宜况本监见有监正吴昊掌印一衙门而设两正官亦为繁冗臣等叨承朝廷委任一事不敢阿从易曰君子作事谋始盖凡事谋于其始则易为力幸门一开则引例希求者无所不至矣臣等愚见如此伏乞圣明采纳不胜幸甚 

　　奏为乞恩休致事 

　　臣闻古者大夫七十而致仕夫既委质而出又乞身而归者岂勤始怠终厌劳喜佚之谓哉盖七十之时精神耗散则见事每迟筋力衰惫则承事多慢虽欲勉强自效有不可得者于此而不知止足以致于妨政废事则求以报国而寔所以病国矣臣由景泰五年进士歴官翰林编修春坊庶子詹事学士太常卿吏礼二部侍郎累荷英宗睿皇帝宪宗纯皇帝厚恩洊擢清要三十余年及皇帝御极之初简致内阁叅预机务进位尚书加太子太傅以至少傅又十余年犬马之齿已七十矣縁臣性质愚钝才识踈浅力小任重本非所堪而夙夜驱策不遑饮食幸能粗了所事茍免过愆今年老病忽侵头目眩晕腰膝疼痛步履艰难拜起不便较诸往时日甚一日若复贪恋宠荣不自引退非惟有妨贤路抑恐有孤重寄其为罪戾何可胜言敢沥寸衷上干天听伏望圣明鉴察特赐优容使得全归故里少延残年以歌咏太平之盛则皇上始终之恩当没齿不忘矣臣不胜激切恳祈之至 

　　奏为乞恩罢归以弭灾异事 

　　仰惟皇上顷因星变敕谕羣臣修举政事引咎责躬不遑宁处圣心谦冲与古之明君遇灾修德者同一揆也臣窃谓今之政事皆羣臣之所奉行则今之灾异亦羣臣之所感召然羣臣中如入内阁者自先朝至今俱令叅预机务故凡政事缺失军民困苦责望必归其罪尤重而臣素无学术不谙政体误蒙圣恩擢厕其列碌碌度日已踰三年上则无以辅导不能増益乎圣德下则无以建明不能安利乎生民叨享厚禄于心有愧窃欲引退已非一日特以圣恩深重勉圗报效因循至今今则臣年益老筋力衰惫加以腿膝疼痛头目昬眩诸病交作难以支持虽无灾异亦当引退况此天意示警之时尚复贪恋不去其为无耻甚矣且以灾异策勉大臣前代已有故事亦非始于今日伏望皇上察臣愚衷非由矫饰特赐俞音罢归田里俾无久妨贤路以清圣政以消天谴幸甚臣不胜惓惓恳切之至 

　　奏为乞恩休致事 

　　近该臣具本陈情再乞休致钦奉圣旨云云钦此臣闻命之余无以自处展转思惟感惧愈重窃念君臣之义实同父子之亲茍非甚不得已孰敢言私以违上命况如臣者仰赖宠荣久叨任使揆之于义尤当委身圗报虽有疾病其何敢辞但臣素禀薄弱又当年老元气一亏百证俱作臣前所陈腰腹疼痛腿膝酸麻眼目昬翳盖其大者自此之外所苦尚多态状百端不能具述此皆元气向衰之故纵善调理仅不即死非如少壮之人偶有所感可以旬月俟其平复也是则臣之一身已成痼疾已为弃人决不能趋朝行礼决不能入阁供事徒使天下之人以为圣明过念老臣而久妨贤路夫亦何取于臣哉臣蒙皇上天地之恩至矣极矣凡臣之所能为者敢不自效臣今所请非敢以微躯自爱非敢以引逺自髙非敢以不才自避盖恩重于身若斯三者皆为得已今视无所见跬步之间难于自致则身且不能保矣而况有事于禁近之地乎此臣所谓甚不得已者也伏望皇上怜臣病势如此察臣衷情如此早赐俞允容臣生还乡里臣当仰遵圣谕善加调理茍延一日是皇上一日之恩也茍延一岁是皇上一岁之恩也即有不虞死且不朽矣臣无任惶恐迫切之至为此具本 

　　奏为乞恩休致事 

　　臣昨以齿及七十兼有疾病不能事事具疏陈情恳乞休致窃伏听命未蒙俞允乃赐勉留仍假优礼圣恩于臣可谓极厚矣顾臣之所请非谓年力至此援例一辞以应故事而已臣愚自知臣实有不得已者臣自数十年来积有痰湿之疾甚为所苦盖痰气发则胷膈饱满呕吐不止湿气发则腿足酸楚呻吟不胜一岁之间一月之内凡有几发发必服药数日始得平复顷以年力未甚衰惫未至狼狈然一发之后元气一损屡发屡损至于今兹其发愈数其损愈甚加以饮食衣服稍至失节天时六气乗间以入新感旧患合而为一徐行安坐尚或失措岂有精神心思上赞机务臣不足恤如误事何臣之所请实出于此不然臣虽愚敢上忘国恩茍圗自全也哉再念臣学术空踈才识寡陋误蒙知遇简任过分极知叨冐未敢乞辞止縁年力尚可支持庶几圗报万一今年衰力惫疾病侵凌虽有区区犬马之心何以自尽徘徊偃蹇妨塞贤路此臣前所谓欲报国而反病国者也况风雨寒暑免朝之典此宜施于硕德重望之人如臣愚者不惟不敢当受抑恐宠数日隆则慊愧日深慊愧日深则疾病日益亦何补于国哉夫人臣事君进退惟义语黙以诚臣愚平生用此自誓向使臣无诸种疾病固不敢以任使弗效欲求引避若臣能少有禆益亦不敢以疾病之故便其身圗今者外观内省进瞻退思宥宻之地有臣无臣不为轻重在臣之身一去一留实系躯命是以再沥肝胆上渎天聪伏望皇上以义处臣以诚体臣容臣退归田里歌咏太平则陛下之容臣乃全臣终始臣之自全实尚贤以圗报于陛下也惟哀矜臣愚早赐俞允臣不胜感幸之至 

　　奏为乞恩休致事 

　　近该臣奏乞休致节奉圣旨宜留心勉进药饵用副眷懐所辞不允钦此臣伏枕闻命感惧交集虽知年当衰迈病已积成不能遽疗然仰懐天地之恩未敢自弃乃益请医检方制药朝夕服饮不惮瞑眩以圗幸全以答明命自闻命至今又踰一月矣腿膝之酸麻加剧腰腹之疼痛加数眼目之昬翳加重故寤寐呻吟之余每以上负圣恩不能终报无可奈何念惟速退以尚贤能是亦圗报之道不免再陈恳乞俞旨盖臣自入官以来荐歴清要四十五年至于供事内阁亦十余载荣光宠数凡人臣之所难得者臣皆得之臣虽至愚岂不知委质之义而固求一退以自便适哉顾臣之事君必资耳目手足而后可以有为臣足既病于寒湿目又病于热邪二体交病虽有才猷亦难自效况臣之愚复何所为且皇上留臣一日窃一日之禄负一日之责内惭外悚病将愈深其于皇上求旧之懐恐无以仰副万一也臣之再陈实非得已伏望皇上鉴臣愚衷悯臣老病容令退休则臣未死之年实惟皇上之赐臣与臣之子孙陨首捐躯不足为报矣瞻望阙廷无任恳切愿望之至 

　　奏为谢恩事 

　　臣昨者奏乞休致钦蒙圣旨云云钦此臣负疾请命已及三月忽得俞旨感激无已虽在床褥亦窃瞻望拜稽祝天穪寿顾不能进造廷陛面致一辞用是慊然实悚实惧窃念臣才质庸下学术荒踈识虽通今行多愧古而遭际明时忝厕科甲一命为编修兼校书再命为庶子兼侍讲三命为少詹事四命为太常卿五命为礼部侍郎六命为吏部侍郎俱兼翰林学士居位因循无所禆益日分迟朽久甘退休伏遇皇上登极之初特拔臣于具寮俾入内阁供事臣之知遇诚有出于寻常万万者既而恩荣宠数日加一日十二年之间四进阶勲名列师傅两受诰命光贲祖宗兼学士歴三殿之崇领尚书跻六卿之长月赐岁颁晨叅昼接骈蕃隆渥不能具悉臣之荣幸又有出于寻常万万者臣虽至愚亦思少竭驽材以圗报穪但任既踰分力每违心老境侵寻疾病继作臣于去岁常以年满七十具本求退比蒙圣恩留臣供事且有免朝之旨臣勉强就列循至今年有此痼疾乃敢恳请乞赐余生得遂所圗已为万幸复荷圣恩念臣微劳重之以倚任之褒申之以调理之谕至于再三纔得俞允不惟降敕以示优崇而又给驿以行差官以送代劳有夫助养有米且念及臣子锡之以官盖皇上笃求旧之诚惇劝忠之义以至如此顾臣之愚不足以当之也臣今老矣何以圗报于皇上哉自臣而后子子孙孙或为儒以仕或为农以耕庶几乐育清化以继续臣心于无穷而皇上求旧劝忠之意天下之人奋发兴起以副明德者固有在矣非臣之所能报也臣感恩深切不知所云无任惭悚惶惧之至縁系谢恩事理为此具本令义男徐某抱赍谨奏闻 

　　奉命撰三清乐章奏 

　　臣等切惟天子祭天地夫天至尊无对故礼以少为贵祭不过南郊时不过孟春特不过牲牛汉祀五帝儒者非之况三清乃邪妄之说谓一天之上有三大帝乃以李聃居其一是以人鬼列于天神非礼也至于郊祀乐章皇祖旧制今所传乐章虽载永乐大典是书博采弗精不可以黩礼臣等诵习儒书若邪说俚曲尤所不习且初设文渊阁命学士居之者实欲其谋议政事讲论经史培养本源辟正阙失非欲其阿谀顺旨以取容恱也为此具本奏闻 
</div>
    <div class="pagination">
<span class="current-page">1</span><a href="谦斋文录_page2.html">2</a><a href="谦斋文录_page3.html">3</a><a href="谦斋文录_page4.html">4</a><a href="谦斋文录_page5.html">5</a><a href="谦斋文录_page6.html">6</a><span>...</span><a href="谦斋文录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
