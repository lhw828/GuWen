<!DOCTYPE html>
<html>
<head>
    <meta charset="UTF-8">
    <title>精华录 - 第 28 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>精华录 - 第 28 页/共 30 页</h1>
    <div class="content">　　山荪亭
　　结茅孤石棱玉泉下奔注亭空泉尚流上有无忧树
　　希夷峡
　　洞门峡半开铁锁垂千丈俗驾自然回何地容种放
　　娑罗坪
　　小憇娑罗坪手抚娑罗树仰见上方云时向人间去
　　毛女洞
　　毛女负琴去儵然松杪飞青防风露冷髣髴见天衣
　　白鹿龛
　　云中跨白鹿心知鲁女生乞我一丸药相将游玉清
　　青柯坪
　　窈窕青柯馆正在西峰罅二十八潭悬飞瀑从天下
　　谒郭忠武王祠
　　便桥蕃部拥风雷单骑才临铁骑摧回纥万人齐下拜传呼天上令公来
　　谒冦忠愍公祠
　　柘枝舞罢蜡成堆千束吴绫夜宴开不是魏三诗句好谁知无地起楼台
　　新丰
　　汉代枌榆社遗墟极望平空提三尺剑忍啜一杯羮细雨新丰树寒芜小苑城惟余舞阳庙漠汉土花生
　　石瓮寺【在骊山东绣岭】
　　当年石瓮寺曾对集灵台青雀无回信黄虬是祸胎【杜诗化作长黄虬谓禄山也】朝云何日散山月至今来坐久流仙梵松声薄暮哀
　　灞桥
　　自古销魂地茫茫唤奈何行人灞陵渡疎雨栎阳过杨柳笼烟薄桃花夹防多邯郸东北望流恨满云和【即汉文帝今慎夫人鼓瑟处】
　　灞桥柳
　　灞桥杨柳碧毵毵曾送征人去汉南今日攀条憔悴絶树犹如此我何堪
　　城南游诗八首
　　曲江
　　赐沐逢修褉宜春嵗嵗游传呼夹城仗早御望仙楼捧劒金人曲凌波防鹢舟新蒲将细柳萧瑟至今愁
　　荐福寺
　　院从唐代建人以寂音传【洪觉范尝居此】水鸟皆闻法云山不离禅花边停浴鼓竹外起茶烟即此忘言説虚空借坐眠
　　韦曲
　　皇子陂边路风光韦曲多曾邻天尺五最近第三坡芳草新年色桑条旧日歌伤春更怀古容易醉顔酡
　　杜曲
　　春衣杜陵宿窈窕一川花旧是岐公宅人传故相家名园三品石贵主五云车今日秾华歇棠梨噪暮鸦
　　牛头寺
　　牛头钟梵罢露坐俯樊川明月生秦岭清光满稻田微风喧吠蛤野烧起山烟归卧禅灯寂心空古佛前
　　少陵原工部祠
　　少陵原下路髣髴浣花村犹似开元日终南对国门秦川空望眼湘水与招魂忍见桃花落红英糁緑罇
　　樊川桃花
　　三月樊川路红桃散绮霞终南青送黛潏水碧穿沙艸色裙腰合渠流燕尾叉销魂过杜曲一树最夭斜【杜曲南鸿固原下绯桃一株方盛开】
　　秦王墓
　　陈王鬬鸡道今日望陵园石马前朝赐铜人汉代原幽兰悲帝子芳草怨王孙犹有蓝田燕年年入墓门
　　杜曲西南吊牧之冢
　　两枝仙桂气凌云落魄江湖杜司【入】勲今日终南山色里小桃花下一孤坟
　　茂陵怀古
　　频年祠太乙晩嵗罢轮台缑氏仙何往瑶池信不回红顔钩弋尽白首子卿哀失势秋风客昆明又劫灰
　　李夫人冢【在茂陵西北数步】
　　长门买赋草萋萋寃魄云阳杜宇啼惟有佳人解倾国荚陵长傍茂陵西
　　秦穆公墓
　　雨霁陈仓晓日红杖藜来访槖泉宫千年断碣荒烟里一片残春秀麦中黄鸟哀时良士尽碧鸡飞去霸图空子车遗冢犹邻近长与坑儒恨不穷
　　雨中武贞庵督学招集东湖
　　行人衣上雨来自杜阳川湖似郎官好名因学士传【有坡公祠】游鯈争唼雨垂栁欲生烟重过荷香里还劳运酒船
　　再集东湖拜东坡先生祠
　　复有东湖约来当春暮时凉风散髙柳微雨洒清池自识鱼乐何殊濠濮思仙翁去千载髣髴下云旗
　　汧阳县
　　晩上汧阳阁逺山横翠睂川长连陇首城古枕隃糜太尉千秋笏韦郎七字诗不胜怀古意羌笛暮休吹
　　登吴岳
　　名岳标西极金天作镇雄东看连太白北望尽回中日出横秦畤烟消指汉宫导岍思禹迹此地凿鸿蒙
　　祀鸡台
　　东周久已换西秦陈宝何须辨伪真犹有汉家使持节益州逺祀碧鸡神
　　鳯女台
　　弄玉空祠锁寂寥碧云天际水迢迢丹青不画乗鸾女夜夜月明闻洞箫
　　卖酒楼【东坡有诗】
　　昨向宜春下苑游曲江烟景似悲秋珠帘甲帐皆黄土何必陈仓卖酒楼
　　紫柏山下谒留侯祠【相传是辟谷处并祀黄石公赤松子】
　　万木萧萧风昼吹深山忽见留侯祠清流白石阅今古雪柏霜筠无歳时辟谷真従赤松隠授书偶作帝王师也知乌喙逃勾践未屑鸱夷学子皮
　　闻紫柏山絶顶有峨睂老衲独坐丈室数十年蛇虎皆驯伏今九十有六矣惜不得其名字乃作颂古十絶句属鳯今寄之丙子岁四月七日栈中留坝驿灯下成
　　维摩诘
　　师利多言説净名殊黙然语言文字外已示祖师禅
　　须菩提
　　善哉须菩提巗间惟晏坐般若是谁闻诸天雨花堕
　　惠持
　　树中入定僧千年人不识如何去陈留一往无消息
　　道超
　　我爱道超师絶俗躭憩寂退院閴无人蟋蟀鸣秋壁
　　寒山
　　寒山牛迹话此意谁酬酢赵州小厮儿宛有大人作
　　懒残
　　煨火傍羣牛谪来几千岁懒残亦俗人谁能为拭涕
　　地藏琛禅师
　　栽田博饭吃独振沙道一笑视诸方説禅方浩浩
　　法昌遇禅师
　　法昌亦开炉单丁唯一个赖有十八贤缄口围炉坐
　　黄龙晦堂禅师
　　山谷大辨才妙义皆糠粃满院木犀香吾无隠乎尔
　　褒禅山僧【见冷齐夜话】
　　枕石潄溪流梦见欧阳子觉来万壑风松声满人耳
　　泛汉江
　　广川微雨过叠鼓发中流白獭衔鱼上青峰卷幔收江童竹枝曲汉女木兰舟归路重城晩红灯满市楼
　　大安驿雷雨
　　客行当四月骤雨过三泉出地雄雷奋穿云急瀑悬飞龙氐旧国白马戍西偏潭毒闗前垒英风尚飒然【潭毒闗宋刘子羽退敌处】
　　百牢闗
　　全秦雄百二南尽百牢闗人杂氐羌俗天连彭濮山汉臣传谕蜀唐计失征蛮歴歴前朝事孤云落照间
　　嘉陵江上忆家
　　自入秦闗嵗月迟栈云陇树苦相思嘉陵驿路三千里处处春山呌画睂
　　龙门阁【潜水入嘉陵江处即龙洞背亦名葱岭】
　　四围碧玉色崚嶒着个行纒盏饭僧松末风来龙背冷坐看流水入嘉陵
　　筹笔驿【朝天峡上】
　　当年神笔走羣灵千载风云防驿亭今日重过吊陈迹只余愁外旧山青【意中流水逺愁外旧山青石曼卿题句】
　　晩至昭化县题孔令见野亭
　　葭萌朝挂席弭棹欲三更月上嘉陵水山围汉寿城主人具鸡黍邀客启柴荆脩竹吾庐似因之故国情
</div>
    <div class="pagination">
<a href="精华录_page27.html">上一页</a><span>...</span><a href="精华录_page23.html">23</a><a href="精华录_page24.html">24</a><a href="精华录_page25.html">25</a><a href="精华录_page26.html">26</a><a href="精华录_page27.html">27</a><span class="current-page">28</span><a href="精华录_page29.html">29</a><a href="精华录_page30.html">30</a><a href="精华录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
