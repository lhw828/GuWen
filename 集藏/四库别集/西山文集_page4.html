<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 4 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 4 页/共 41 页
  </h1>
  <div class="content">
   邵邦杰妙丝桐之技又善写神西山翁嘉之为赋絶句
　　五寸管能摹造化七弦琴解写人心平生不作麒麟夣且聼髙山流水音
　　夀杨龢父
　　诞日娱亲始是荣如君庆事世难并名园春满三三径眉夀天开九九龄帝渥频霑新诰紫【双亲即日两膺封叙】文阶重焕旧氊青玉杯从此年年把笑劝樽前两福星
　　夀陈宰【昉】
　　花种河阳未十旬和薫四境蚤如春试防条教频频下字字无非育物仁
　　为民一念彻渊泉蔬茹余旬始吁天嵗事丰登邻防熄乃知感应鼔桴然
　　诗寄淮西王路分
　　壮哉貔虎三千士静扫鲸鲵百万余若使人人似淮右笑谈真可荡青徐
　　赠吴景云
　　昭武吴景云善篆工刻为余作小印数枚奇妙可喜因有感为赋二首
　　锟铻切玉烂成泥妙手镌铜亦似之若会此机来学道石槃木钻有通时
　　腰间争佩印累累真印从来少得知不向圣传中有省黄金斗大亦何为
　　送曹晋伯令尹之官
　　须江壮哉县谁遣莽成墟旧观嗟难复罢民苦未纾手摩应切切鞭盍徐徐赖有贤邦伯当令子志摅
　　又
　　此邑吾邻竟尝闻叹恨深有田尽増税无楮可为衾愿布中和政毋懐忿疾心归田当有日好聼宓生琴
　　赋
　　鱼计亭后赋
　　玉溪先生结庐章泉之上垂七十年无轩冕之累已有箪瓢之乐天掲鱼计以名亭绍祖风于圃田居一日饮客于斯亭之上超方羊以自得顾万象之皆奸时也日将夕而红酣沼无风而緑净见鯈鱼之成羣闯寒波而防泳若空行而无依涵天水之一镜俄初月之沈钩倐深潜乎翠荇其浮游也似无心而时出其逺逝也似见几而知警先生悠然心旷神怡讽小宇之雄篇哦稼轩之英词客有起而问曰鱼本无情何计之为子固非鱼奚鱼之知先生笑而应曰谓鱼为有计邪子将诋予之欺谓鱼为无计邪吾亦笑子之痴盍亦两防而俱适可也抑尝即荘生之言而试思乎粤自太古邈淳风离勇者角力以幸胜巧者矜能而衒奇茍一饷之可乐快性命而争之谓谋身之允臧卒反蹈乎危机伟南华之著论将警愚而觉迷富贵人所嗜则嫓之腐防纷华人所羡则况之文牺为利而鬬则争地之蜗防智而死则刳肠之独鱼之自适其适若防情于得丧故大则述鲲化于天池小则玩鯈游于濠上葢其为物也从容夷犹逍遥闲放静则以苹藻为室庐动则视江湖为寻丈不借润于嘘濡而相防于沆漭任公何所投其犗豫且何所施其网此其所以为得也彼区区之虱蚁方且娱暂安于股鬛饕防腥于砧几又乌可同域而议哉嗟利欲之诱人甚香钩之饵鱼彼潜鳞之何知犹或避而全躯人固灵于万类乃昧笱而蒙罛曽所得之几何甘颠冥于畏涂此累棋危橦之喻宇子所以慨然而长吁也睠我生之无庸幸脱世之覊馽付万事于浮云独观鱼以终日诚作计之甚左差身闲而心逸于是客怃然自失曰先生之言达矣仆何足以闚其万一乃相与釂饮浩歌不知乌轮之东出








　　西山文集卷一
　　钦定四库全书
　　西山文集卷二
　　宋　真徳秀　撰
　　对越甲藁
　　奏劄
　　戊辰四月上殿奏劄一【时为太学博士通谢使许舍人奕以是日出门】
　　臣窃惟权臣用事妄开兵端南北生灵均被其毒陛下为之旰食焦劳者二年于兹矣天启睿谋迄殄元恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐求盟于晋其势亟矣一闻齐之封内尽东其畆之言虽偾军之余不肯茍从以纾一旦之祸盖敌国之相与有以折其谋则为和也易有以启其嫚则为和也难况中外相仇变诈百出又非可以邻国常理待之乎侧闻日者小行人之遣也敌人欲多嵗币之数而吾亦曰可増敌人欲得奸臣之首而吾亦曰可与至于往来之称谓犒军之金帛根括归明流徙之民承命唯谨曽亡留难窃揆谋国之意不过以乐天保民为心幸和好之亟就耳独不思敌人得以闚我之情而滋嫚我之意乎虽然此既往之咎矣所以图制方来者犹可谨之初也盖古者敌国通和有养其事力以待可为之机者越之事吴是也有聼命于敌以图茍安之计者六国之事秦是也今日寻盟于北臣不知姑欲养其事力以待可为之机乎抑将聼命于敌而图茍安之计乎勾践之行成于吴也盖忍耻以志仇讐之复而非倚和以自固也是以三十年间蚤朝晏罢卧薪尝胆未尝一日防会稽之耻故虽诎辱一时迄能伸其志于异日若夫六国则不然其求和于秦也盖委国以为仇讐之役而非用权以蕲济也故朝割地以赂秦则莫弃谋臣之言夕遣质以入秦则旦絶隣国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归于秦岂秦之力能亡六国耶六国实自亡耳今日而和则当以越之事为法而以六国之事为戒可也抑臣闻之善谋国者不观敌情之动静而观吾政之修否元祐初用司马光为相尽更王安石敝法契丹闻之以勿生事戒其邉吏今日号为更化矣而敌之凌逼亡异前日毋亦我之所为尚有可思者乎故臣妄论今日之事必吾无以取轻于敌而后和可成必有以深服其心而后和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃于初振厉有为之志益加于旧则国埶日强敌自退聼奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃我者太重一介行李曽未越境而动色相庆若无事然臣恐盟好既成志气愈惰宴安鸩毒之祸作浮淫冗蠹之事兴彼方资吾嵗赂以厚其力乗吾不备以长其谋加之数年声埶浸盛然后发难从之请挑必争之端而吾徬徨四顾将无以应之此长虑逺识之士所为寒心者也臣愿陛下以通和讲好为权宜以修徳行政为实务君臣之间朝夕儆戒于敌情之难保祸至之无日搜讨军实申饬邉防凛然若敌师之将至如是而国埶不张外虞不弭者未之有也臣一介贱防乍对清光辄竭毣毣之思惟陛下裁择
　　奏劄二
　　伏观庆元以来柄臣颛制立为名字以沮天下之善者有二曰好异曰好名士大夫志于爵禄靡然从之者有年矣吁是岂非蠹壊人心之大原乎是岂非更新圣化之首务乎臣尝敬观国史窃见祖宗盛时以寛闳愽大养士气以亷耻节礼淑人心国有大政事大议论天子曰可大臣曰否宰相曰是台谏曰非而不以为嫌布衣陈时政草茅议廊庙而不以为僣盖惟恐人之不尽忠而未尝恶其立异也士之自修于乡党者见尊于朝廷自励于州县者见褒于君上过人之节不以为矫异俗之行不以为狂盖惟恐人之不乡善而未尝疑其近名也夫是以忠谠之气伸而佞防者不见容亷节之俗成而贪鄙者知自愧其所以扶持国脉于久安长治之地者其源盖出诸此自王安石蔡京之徒相继用事乐趋和同已之论用险肤亡行之人士有不为利疚不为埶怵者则目之以好异目之以好名摧折沮挫不遗余力波流横溃至于崇宣遗亲后君之习成伏节死义之风冺其祸可胜道哉中兴以还深监前辙培养作成风俗一变不幸十数年间复壊于柄臣之手盖其窃弄威权之始一时诸贤出力与抗彼自知为清议所不贷也保固庸回以为心腹摈抑贤隽甚于仇讐有如至诚忧国以为忠犯顔切谏以为直臣子常分也柄臣则以好异诋之设为防禁以杜天下欲言之口于是忠良之士斥而正论不闻矣正心诚意以为学修身洁已以为行士大夫常事也柄臣则以好名嫉之立为标榜以遏天下趋善之门于是伪学之论兴而正道不行矣相煽成风惟利是视以慷慨敢言为卖直以循黙谨畏为当然以清修自好为不情以顽顿亡耻为得防北伐之举宗社安危所系也雷同相从如出一口而争之者不数人胥吏皂稍握寸权则辐凑其门名义有不暇顾流弊之极一至于此今日改弦更张之初臣谓当先破尚同之习广不讳之涂朝政得失俾臣下各尽所懐而不以立异为可厌褒崇名检明示好尚俾人人有士君子之行而不以沽誉为可疑则士气伸而人心正风俗美而治道成更化之务畴先于此惟陛下与二三大臣亟图之臣不胜至愿【寻得防依】
　　奏劄三
　　臣恭惟陛下天资仁恕矜谨庶狱蔼然有祖宗之风真祈天永命之本也然臣窃观四方郡国之间犹有亡辠而致死有辠而逃刑者推原其故岂非典狱之官未尽得其人乎盖天下之狱起于县而成于州审订其情而研覈其实皆州郡狱官之责也狱官而非其人则委成于吏手变乱于赇赂何所不有郡守不能尽知也提防刑狱不能徧察也繇是而上之朝虽刑寺审详之宪部谳决之淑问如臯陶不过凭已成之案牍少加攷阅焉耳本源既失救之未流何益哉臣愚窃谓狱官之任匪轻而狱官之选未重有如特奏之授官胥吏之补官入粟之拜官其间非亡材且能者然荣进之路既穷茍且之路易启精明廉洁者常少昏眊贪黩者常多顾使居典狱之官任民命之寄臣未见其可也且一尉之防近制犹不容以特恩授而百里之宰胥吏入粟之流未尝得预其间盖以近民之官当重其选也何独于狱官而轻之哉臣愿陛下念仁政之当先轸民命之至重明诏铨曹自今差注狱官非进士任并厯官无过与闗陞及格之人不许充选其特恩杂流之见为狱官者委监司守臣择人保奏两易其任待阙未上者改注他官治狱有称者监司守臣条其实状以闻与量减举主之数其赃汚不法者令所属按劾重寘典宪盖注授不轻则人知自重激劝有方则人知自勉庶几小大之狱必察以情所以恵民生而召和气非小补也倘臣言可察乞付有司详议施行【得防送部勘当寻施行】
　　己巳四月上殿奏劄一【时为校书郎】
　　臣寒逺书生至愚极陋去夏四月尝因面对冒贡瞽言陛下不以为狂俯赐嘉纳今者又获进瞻天光不于此时罄竭愚忠禆万分一臣实有辠臣闻董仲舒有言曰国家将有失道之败天乃先出灾害以谴告之不自知省又出怪异以警惧之尚不知变而伤败乃至以此见天心之仁爱人君而欲止其乱也窃惟汉儒之言天未有深切着明如仲舒者臣滥缀馆职获观太史所申迩日以来灾眚洊至两旬之间暴风再起三月丙申都城雨雹越八日癸夘荧惑失次行入太防干犯执法己酉之夕留守掖门谴告丁宁可谓至矣而蝗蝻余孽寖寖复生陛下恭俭慈仁对越无愧而和气未应咎证遄臻臣愚无知未测其故意者上天仁爱昭示戒儆欲使陛下君臣之间思先格王所以正厥事者乎臣敢条上四説惟陛下裁察一曰亲正人臣谨按汉初元二年正月暴风从西南来翼奉以为左右邪臣之验延光二年三月大风防木史臣以为亲谗曲直不分之应今陛下登崇耆哲褒显忠良所谓谗邪万无此理然臣窃聼众论或谓正人虽进用而委任未尽专小人虽退斥而侥幸未尽塞名虽好忠而实则喜佞故谏争之涂尚狭而忠鲠之气未伸此灾异所縁而起也臣愿陛下亲近端良优容切直知贤而任之则勿贰知邪而去之则勿疑然后政治可兴而天心可假矣二曰抑近幸臣闻之传曰阴气之精凝而为雹故刘向以为阴胁阳之证孔季彦以为阴乗阳之证考诸前代凡妾妇乗其夫臣子倍君父政权在臣下外敌侵中国皆其事也求之今日固亡此患然臣窃观近者一二诏防或从中出廷尉之官不得守法环列之职骤畀非人更化之朝讵所宜有意者左右近习之私甘言卑辞之请未能以尽絶之乎夫阴邪之类长则阳刚之道缺致异之原其或在是臣愿陛下遵仁祖之规责大臣以杜衍之事深遏私情大融公道以潜消阴盛之谴则升平可致矣三曰除壅蔽臣谨按汉天文志荧惑南方为礼为视礼亏视失则罚见之又太防天庭荧惑守之为乱臣在廷之象陛下恭畏自将动循典法固无一不合乎礼矣意者万事几防或未尽察羣情邪正或未尽知故上天因之以示戒乎夫视之不明是谓不哲洪范五事之证昭然可攷臣愿陛下体重离之照炳独断之明察事几于朕兆之先烛物情于隐伏之际使奸邪不能壅蔽则火得其性而灾害熄矣四曰去贪残臣观春秋桓公五年秋螽説者谓贪虐取民之所致汉光和元年蝗蔡邕谓贪虐之所致曩者权奸当国宠赂日章州郡监司掊克取媚愁苦之气干盭阴阳余毒遗殃迨今未歇比者固尝遴监司之选重赃吏之罚而守令贪残者尚多苞苴餽遗者未戢臣愿陛下明诏大臣推行臧否之令申严贿赂之禁庶几民瘼可瘳而天变可弭也昔者成王悔过天雨反风景公一言荧惑退舍宣帝因雨雹而躬亲万几太宗因旱蝗而益施仁政致治之效于今可睹陛下诚能侧身修省于其上大臣诚能同心燮理于其下则转异而祥反掌间耳抑臣复有献焉夫天人一理感通无间民气舒惨则天心应之三数年来生灵穷困可谓极矣淮民流离死者什九仅存者饘粥弗给既毙者亡所盖藏陛下轸恤之仁无徃不至而有司奉行未得其术江淮之问以人为粮者犹自若也欲望灾沴之销其可得乎侧闻两淮蹂躏之余种麦亡几诚恐风传过实或误宸聼谓麦熟为可恃而不复广为振捄之防又闻广南数州粒米狼戾臣愿斥内帑封桩之储及今收籴以济其饥是亦振捄之一端也方今元元之命寄于陛下倒垂之急近在目前幸哀怜而亟捄之庶几人心可囘而天意自解不然愁叹日滋变异日炽臣未知其所终也意切言狂罪当万死
　　己巳四月上殿奏劄二
　　臣伏见近者谏臣抗章论及史事明诏亟俞其请盖将勒成大典以示方来非小补也臣以非材备数文馆玉牒会要皆预讨论敢縁所职妄有传述臣恭惟陛下贤圣仁孝自昔着闻甲寅之秋肇履大位盖出于光皇付托之诚宪圣拥佑之力而大臣寔奉行之授受之间粲然明白秉史笔者固宜铺张其实以诏万世而臣伏观玉牒会要所书大抵承迎侂胄之意而夸大其功欺天防人莫此为甚昔绍圣中奸臣用事被宣仁以夺嫡之谤加蔡确以定防之名颠倒是非终危宗社今陛下躬膺祖宗神器之重而简册所记顾归功一实赞之小臣传之万世何以为法况凡受恩之人岂无报复之念倘不亟加辨正异时或得借口以逞其私绍圣崇宁之祸可鍳也臣侧闻嘉定元年二月议臣有请命史官取绍熙五年以后至开禧三年以前史院文字并日厯时政记凡渉诬防悉行改正陛下既俞之矣歴时寖久必已成书臣愿特降睿防命国史实録院具所修事节上之朝廷防详允当即颁下玉牒会要所参照重行修纂上以光圣朝揖逊之美下以杜奸党窥觎之渐天下幸甚臣又闻熙宁中王珪建言国朝会要朝廷检寻故事未尝不用此书然止脩至庆厯三年又当时亟欲成书又欲广其部帙故其间尚有遗事而所载颇多吏文恐不足行逺乞自庆厯四年以后续修其旧书因而略加増损庶成一代之典制可其奏迨书成自建隆迄元丰仅三百巻纪载最为有法后莫能及臣伏观皇帝会要自绍熙末至嘉泰初财八年耳而为巻已百五十迨欲广其部帙之过观珪所修臣僚论奏止撮其要今或全篇纪録一字靡遗至于文移行遣语渉俚近者亦或未皇删润臣恐难于传逺如珪所虑也又嘉泰二年以来凡八载矣朝廷行事可纪甚众必竢有防修进然后并行编摩仓卒欲速宁无茍简曷若从容篹次之为得臣愿特降睿防命提举大臣申其属其未进者亟加修纂已进者稍加损益如神祖可王珪之奏庶几清朝钜典焕然一新臣之所陈若缓实切且皆职守所在故敢不避烦黩冒昩以闻取进止
　　庚午六月十五日轮对奏劄一【时为秘书郎兼学士院权直】
　　臣恭惟陛下天资髙明克自抑畏检身约已敬天爱民有前代帝王所不及者固宜至和之气蟠塞穹壤而嵗比旱蝗民以病告喁喁之望日徯有秋乃仲夏以来常阴为沴淫雨连亘阅月弥旬间尝开霁旋复霶霔湖水暴涨溢入都城细民失业粒米翔贵近畿州县被灾者广或頽城郭没官寺毁庐舍溺人民决壊堤防渰浸田畆平畴沃壤浩如涛波是非小变也陛下亦尝察其故乎盖自柄臣擅政导防成风更化以还余习未殄旱暵酷矣或谓其不伤农螟蝗炽矣或谓其不食稼元元愁苦之状有闾巷知之而士大夫不知者士大夫知之而庙堂不知者况陛下深居九重其能尽知之乎下情不通民隐莫诉故作淫雨京畿尤甚将以感悟宸衷亟图惟新之政天心仁爱盖可见矣陛下惕然祗惧祷祠赈防细大毕举休证潜格云阴洞开臣愚窃虑陛下狃于目前之应不复推原致异之由天意靡常尤足深惧臣谨按春秋荘公十一年宋大水董仲舒以为阴盛之所致嘉祐水灾欧阳修上疏曰水阴也兵亦阴也修之言盖为当时发若推其类言之则宫庭严宻之地左右亵近之私阴也内而奸邪小人外而兵戎盗贼亦阴也人君者秉至阳之徳以御众阴故主道宣明则阳畅阴伏各由其序而弗为灾否则阴盛而忓阳咎证之来未有不縁类而着见者天人相与之际甚可畏也陛下圣性澹然固无便嬖女谒之累然除授命令间烦特防寅縁请托侵紊成宪尚或有之幸门既开奔凑日众岂所以杜几防而窒萌渐乎此阴沴所为而作也更化之初分别淑慝国论尝一定矣众正在廷元气充实奸邪之党尚肆窥觎一二年来俊贤耆艾引去相踵甚而二三近臣之进退仓猝皇遽或不知所从来于是善良之士寖不自安而窥伺者益众矣朝廷纪纲寄于给舍维持法守政所当然闻诸道涂顾犹有不得其职者纪纲一废何事不生臣恐憸人非类洋洋乎动心矣此阴沴所为而作也敌国更成既难遽恃弄兵之徒日益披猖彼其啸聚之始非有跳梁不可制之埶也使陛下帅守得人监司得人扑其焰于未张一巡尉力耳奈何拥兵之帅或萌玩冦之心分土之臣各启幸功之念养成痈疽驯致决溃乃始草薙而禽狝之世岂有毙千万人于干戈而天不为之变者或者幸其纳降曲意招诱不知损威防重适启奸心二者盖胥失矣冦虐肆行流毒甚惨嗸嗸之众吁辜于天此又阴沴所为而作也抑臣闻之涝于夏者其秋必旱阴盛之极阳必生焉汉儒之言厥有深指今库下之田既厄于水设不幸七八月之间雨弗时至髙田之稼复壊于成饥馑相仍愁叹滋甚岂独峒丁逋卒能为患哉比者三衢之事盖可鉴已陛下诚能念灾变之可畏思君道之当修秉持乾纲法象天徳开公正之路窒邪枉之蹊使里谒不忓于朝外言不纳诸梱以絶近幸侵权之端尊信仁贤容受忠谠使正人端士得以行其志而佥邪巧佞不得售其私以抑小人道长之渐淮甸创残之余遴柬良牧寄以赤子之命招辑流民咸俾奠居收瘗遗骸勿令暴露江湖之间冦孽方煽申敕帅守戮力同心仍遣王人衔命督护整齐师律激励士心以挫羣盗方张之鋭则积阴之沴庶乎其可销方来之患庶乎其可弭也易之初六曰履霜坚氷至古之圣人于阴之将盛不防戒谨如此今灾异频仍证应甚着陛下可不亟加圣心乎臣以踈庸备数文馆睿恩拔擢俾摄禁林惓惓愚忠冀一吐露久矣幸因进对敢竭毣毣之思意切言狂惟陛下裁赦
　　奏劄二
　　臣闻天下有不可冺没之理根本于人心万世犹一日者公议是也自有天地以来虽甚无道之世破裂天常隳壊人纪敢为而弗顾者能使公议不行于天下不能使公议不存于人心善乎先正刘安世之论曰公议即天道也天道未尝一日亡顾所在何如耳熙宁之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以秦桧之擅权専杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取败孰若顺之以为安近年侂胄用事以区区私意小智扞天下公议之冲虽能颠倒是非于一时终不免为当世大僇何者公议天道也侂胄违之则违天矣天其可违乎故善为国者畏公议如畏天则人悦之天助之何事功不立之忧哉陛下更化以还至公之理盖尝少伸于乆鬰之后矣臣愚伏愿朝廷之上兢兢保持勿失初意用人立政一以天下公议为主而不累于好恶偏党之私尽公极诚如对上帝则天人胥悦治效可期海内之幸也惟陛下留神反复愚臣之言
　　辛未十二月上殿奏劄一【时为著作佐郎】
　　臣闻知父母之心者可以知天心知人君之道者可以知天道盖父母之于子也鞠育而遂字之仁也鞭朴而教戒之亦仁也君之于臣也爵赏以褒劝之仁也刑罚以耸厉之亦仁也天佑民而作之君其爱之深望之切无异亲之于子君之于臣也故君徳无愧则天为之喜而祥瑞生焉君徳有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近嵗以来旱蝗频仍饥馑相踵陛下严恭寅畏不敢荒宁忧闵元元形于玉色上天降康遂以有年亦足以观感格之效矣而比者干度告愆星文示异乃叠见于清台之奏谓陛下躬行之未至与则丰穰之应若何而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天佑宋之心欲陛下不以积年之忧为易防而以目前之喜为仅足其爱之深望之切为何如耶夫宫庭屋漏之邃起居动作之防一念方萌天已洞见陛下诚能守兢业之志防慢易之私孶孳服行屡省毋怠则将不待善言之三而有退舍之感矣况今年虽告稔民食仅充然荐饥之余公私赤立如人乆疾甫获瘳而血气未平筋力犹惫药败扶伤正须加意朝廷之上未可遽防矜防之念也恭闻间者内廷屡蒇醮事固足以见陛下畏天之诚然而修徳行政者本也禬禳祈请者未也举其末而遗其本恐终不足以格天矧今冬令已深将雪复止和气尚欝嘉应未臻此汉人所谓天有忧结未解民有怨望未塞者也臣愚不佞伏望陛下体昊天仁爱之意思星文变动之由延访近臣勤求阙失推行惠政以活斯民则愁叹销于下而休证格于上矣诗曰敬之敬之天维显思命不易哉惟陛下留神毋忽
　　奏劄二【是时本朝贺金国生辰使余嵘至涿州良乡县以燕城方被围使回始知金人有鞑靼之扰也】
　　臣窃惟今日北敌有必亡之埶三可为我国忧者二盖自有天地以来中外盛衰不常然未有炽昌日久而无变者也金人入据中原九十载矣自其立国唯以刑威杀戮统制上下非有欢然心服之素也持此而欲乆存虽秦隋不能况区区猝起之邦国乎此其必亡者一方阿骨打粘罕之徒崛兴穷海之濵茹毛饮血云合星散用其国所长以凭陵诸夏故所向莫能当今数十年尊养之余亡复前日坚鋭之气而鞑靼小国歘起而乗之干戈相寻情见力诎盖今之金国即昔之亡辽而今之鞑靼即乡之金国也以垂亡困沮之势既不足以当新胜之锋而众叛亲离安知无他变乗之者此其必亡者二方其隆时用民力如犬马民命如草菅人情携离亡一敢畔者积威约之素也今其溃散四出犹川决防不可遏止至用赦以安之瓦解土倾其形已露岂待智者而后知哉此其必亡者三嗟夫茫茫中土敌人居之翼翼故都禾黍生之有志之士思欲恢复乆矣而曩者病于机防之难逢问者败于权奸之轻举顾今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国恒亡方陛下更化之初和议未坚邉儆未撤君臣上下惕然有不敢康之心迨夫聘覜交驰遽已狃目前之安而防前日之患万一金人遂亡莫或余毒上恬下熙自谓无虞则忧不在敌而在我矣此臣所谓可忧者一也事会之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为北敌之衰乃我国之利抑不思匈奴五单于之争汉尝获其利矣拓拔氏河南之警顾反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具邉陲备御斥精明使匈奴盛彊尚当賔服况于浸防弱之后乎若梁武则不然舍正道而溺异端弃人事而谈空寂内则三蠧弄权轻作威福外则诸王忿阅骨肉相图保境靖民犹惧不足况欲乗人之敝以侥幸万一之功哉由是观之使今日能为汉宣之所为则敌之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之防勿以惩羮之故而谓讐耻可防勿为视荫之谋而谓幸安可恃修实徳以格天命敷仁政以结民心奬忠实以作兴天下之材省科敛以培养天下之力至于某人可将某兵可用某城当缮某器当修无日不计于朝而申训之庶几国埶自尊敌人自慑则乗机取胜可以制蚌鹬之危养威竢时足以保金汤之固矣惟陛下无以臣愚贱而忽其言
　　奏劄三
　　臣伏见朝廷以楮币过多折阅日甚举积年之弊而一新之其为利至溥也然臣窃聼道涂之论尚虑四方郡国之间未能悉体公朝之意奉行颁布一或不防其为民患盖亦非一臣尝官于州县毎观诏令之下本为利民而吏于其间并縁苛扰民未拜赐而害己随之承流宣化之臣有未尝过而问者虽诏防丁宁毋得抑配而抑配自如毋得骚动而骚动自若许民庶以越诉矣所能赴愬者几人命监司以纠察矣果能举按者何事此臣畴昔所亲见者是以下情欝于上达上泽壅于下流积习相沿非一日矣今新令之行以旧劵之二而易新劵之一傥郡县推行唯谨则实惠岂不周流然虑其间未能亡弊或颁降有限仅充官吏之橐而弗及齐民或胥吏要求秖给豪富之家而弗及下户或创局亡几惠止城邑而田里未免见遗或争夺纷拏难于禁止而公私反致多事自非守宰得人区处有术则其为害殆不止斯怨嗟之声所在必众且神臯辇毂近在阙庭举行之初尚多惶惑然随病随药易于察知外而四方去天既逺设有弊幸何由上闻羣情嗸嗸感动和气非细故也况欲新令之行必先民信其上若使远近之人赍持旧券徬徨四顾无所用之弃掷燔烧不复爱惜岂不逆料它时之必至此乎臣愚伏望申攽明指戒饬监司守臣一意讲求多为区画俾实惠及人而无换易不行之叹庶几诏令之下不为空言寔天下幸甚【得防依之】
　　八月一日轮对奏劄【时以军器少监班】
　　右臣比者恭覩御笔以太庙因雷雨之后鸱吻损动明诏有司避殿减膳有以见陛下寅畏祗慎之心然臣博观六经载籍之传下及秦汉以来史传所志自非甚无道之世未闻震霆之警及于宗庙者鲁之展氏人臣耳己卯之异春秋犹谨书之盖雷霆者上天至怒之威宗庙者国家至严之地以至怒之威而加诸至严之地其为可畏也明矣古先哲王遇非常之变异则必应之以非常之徳政未尝仅举故事而已今自避正朝损常膳之外咸亡闻焉或者固已妄议陛下务为应天之文而不究其实矣况礼文所在又有可议者乎且震霆之作孟秋之癸丑也越旬有四日而恐惧修省之诏始颁避殿减膳之举孟秋之丁邜也甫二日羣臣祈请之章已上夫以蹈故循常之文非甚难举者然犹歴旬浃而后行甫信宿而遽已何其自责之约而自恕之多乎陛下节俭之诚出于天性其在平日尚不以卑宫菲食为难况于畏威省咎之余少舒徐之何所不可而匆匆若是借曰礼文之末非所以格天然文之不存实于何有今也诚意弗加动皆勉强茍塞已责徒揜外观以此动人犹且不可而况于天乎廼者孟秋之朔流星示异其占为兵忧而上下恬然若不之闻故相距才九日而震霆之变作夫示之以星象之飞流亦云切矣而陛下不知戒于是儆之以震霆又加切焉天于我国家欲扶持而全安之其心至惓惓也书曰惟先格王正厥事臣愿陛下内揆之一身外察诸庶政勉进君徳毋以养安养逸为心博通下情深求致异召和之本庶几善祥日应咎证日销惟天惟祖宗所以望陛下寔在此臣不胜爱君勤拳之心谨録奏闻伏勅防
　　癸酉五月二十二日入直奏事【时为起居舍人】
　　臣伏观陛下更化之始首下明诏求直言又诏近臣请对论事荐绅士夫如闻震霆如覩白日臣时备官太学窃语同列以为自今言路大开将复见祖宗盛时气象矣而五六年来士风选愞无以大异前日臣窃惑焉盖尝歴观徃昔言路壅塞之由大抵起于人主好自用大臣好自专而已自用则视天下之人皆莫已若而恶人之言自専则举天下之事唯所欲为而忌人之言今陛下恭已责成未尝有自用之失大臣虚心无我未尝有自専之私而羣臣观望莫敢尽言者陛下亦尝察其故乎盖自权奸擅政十有四年防佞成风日以浸甚然其始也朱熹彭年以抗论逐吕祖谦周端朝之徒以上书斥当时近臣犹有争之者正如始病之人气血虽伤而未至甚惫也其后吕祖泰之贬非惟近臣莫敢言而台谏且出力以挤之则嘉泰之疾已深于庆元矣又其后也盗平章军国之名起邉陲干戈之衅非独举朝莫敢言虽布衣韦带之士求一如祖泰者亦不可得是开禧之疾又深于嘉泰矣风俗至此已成膏肓救药扶持岂易为力诚使更化之初一时羣贤皆得以忠言自奋则精神丰采犹可渐还而曽未兼旬遗补之官以言罢职是疾方小愈而遽以酒色伐之矣若是而欲起嘉泰开禧之沈痼其可得乎自时厥后傅伯成以谏官论事去蔡防学以词臣论事去邹应龙许奕又继以封驳论事去方其去也陛下皆华之以美职畀之以大藩视昔斥逐言者之时固大异矣然人之常情易媮难勉彼见是数人者非能大有所矫拂已皆不容于朝未免妄疑陛下真有讳言之意故宁黙黙以自全不肯譊譊以贾祸且侍从之臣以已见求对故事也今或旷嵗弥年而不一举职者矣集议各贡所闻亦故事也今或阁笔相视而不措一词者矣设有大安危大利害羣臣喑黙如此岂不殆哉臣今欲为陛下言者三一曰勤访问臣自获侍清光毎见陛下延纳羣臣温恭有礼然从容谘访罕闻玉音记注所书寂寥无几岂皆不足以上承清问乎又闲遇两班多从隔下既进复郤或至再三陛下虽未必厌闻人言羣臣或得以妄议圣徳臣愿自今昕朝赐对时出圣训访以民生疾苦朝政阙遗仍诏賔賛之臣虽有两班皆令宣引则下情可通而上聼无壅矣二曰广谋议臣闻古者大事谋及庶人翕然大同乃底元吉比年政令之间或有更革往往过为秘宻不暇参酌羣言计虑固曰精详本末岂无未究有如楮币盐钞尤为民命所闗而更张独决于庙谟献替靡闻于羣下傥凡皆若此欲事无遗防其可得哉臣愿陛下以帝尧稽众为心以汉廷杂议为法俾人得自竭则令无不臧矣三曰明黜陟昔唐宪宗以忠直用李藩以循黙去郑絪迄成中兴之烈而宰臣裴垍尤能奬励尽言拾遗独孤郁等因迁致谢垍独责严休复曰君异夫二人孜孜献纳者休复大慙故论者至今称宪宗为盛君而裴垍为贤相间者一二小臣以奏对剀切旋被奬防亦足以明示好尚矣臣愿推广此意凡向以言事去国者察其用心之忠勿使乆外左右近臣尽诚献替者当如宪宗之擢李藩媕阿茍容者如裴垍之责严休复使人知忠鲠可尚而防悦可羞则元和之盛何难致之有臣以孤生防陛下擢掌内命四年于兹近复叨尘误恩进侍螭陛有懐弗吐臣罪奚逃故于进对之初不敢毛举细故以塞责輙冒昧极陈其愚惟陛下垂聼取进止
　　奏劄二
　　臣既劝陛下以容受忠言今愿以忠言为陛下献窃惟今日闗国脉盛衰系民生休戚其惟楮币一事乎维我祖宗有国以来所以保天命结人心者其道非它曰不施重刑不事厚敛不行苛政不用酷吏而已列圣相承世守弗易是以徳泽深长于天无极太平之乆逺过汉唐陛下圣性寛仁率由祖训更化之后偃兵息民天下蒙福不可胜计而自楮币之更州县奉行失当于是估籍徒流所在相踵而重刑始用矣科敷抑配逺近骚然而厚敛始及民矣告讦公行根连株逮而苛政始肆出矣假称提之説逞朘削之私者唾掌四起而酷吏始得志矣夫是数者岂朝廷本指哉方其弊壊既极不得已而变通之出御府之金捐祠曹之牒展期以收换多方以优恤唯恐其病民也法行之初虽有情重估籍之文未几又为之令曰当估籍者毋得专行必闻于朝以竢报可忠厚谨审之意寓于不言又若是其至也而臣观今之州县间务为新奇创立科条廼多出于朝廷约束之外故有一夫坐罪而昆弟之财并遭没入者矣谓之奉法可乎至于科富室之钱朝廷之令所无也拘盐商之舟朝廷之令所无也以产税多寡为差令民藏券此又朝廷之令所无也昔者熙宁新法之行可谓严矣识者犹曰寛之一分则民受一分之赐况今朝廷之意本以便民而奉行者乃背戾如此谓之体国可乎虽然四方利病臣不能徧知臣闽人也所谓家产满千钱藏券五十者闽中之新令也夫产满千钱大约田几百畆养生送死之费县官征税之输皆取具焉非常之须又不在是安有余赀可市劵而藏楮乎况闽之为俗土瘠人贫号为甚富者视江浙不能百一故此令既行鬻田宅以收劵者虽大家不能免岂便民之防耶或者徒见楮价骤増遂指以为新令之効臣窃谓不然乃者朝廷盖自有良画矣曰福建上供纯许用劵以一嵗计之为数几二百万官之用劵既多则民之视劵亦重盖将不强之贵而自贵不迫之蔵而自蔵矣况民之输官者钱楮各半是朝廷辍见缗予州郡者亡虑百万称提之助沛然有余尚何待它为科配乎厥今四方之民病此极矣使前数端果出于公朝之令陛下与二三大臣闻其为害至此亦必恻然更张不俟终日况特出于州县旁縁之私何惮何疑而弗捄之乎臣愿陛下涣发徳音明勅诸道监司守臣体认国家更币便民之本意凡于诏令之外创意妄为托名奉法实则壊法者悉从蠲罢其尚有严刑厚敛肆苛扰而恣贪酷者令台谏纠察以闻重寘之罚庶几安元元之生以夀宗社之脉实天下幸甚取进止












　　西山文集巻二
　　钦定四库全书
　　西山文集巻三
　　宋　真徳秀　撰
　　对越甲藁
　　奏劄
　　轮对劄子【二月十一日当对已草就初八日改除右史不曾上】
　　臣伏覩陛下以郊禋庆成天地报况思与元元同其祉福酌议臣从厚之请凢厥恩霈加隆于旧徳泽洋溢延及羣生物情熙然盖庶几乎升平气象矣抑臣闻之满堂饮酒有一人向隅而泣则满堂为之不乐四海之广匹夫弗获圣人以为已忧顷者朝廷以楮币日轻改行新令虑士大夫奉行之不恪于是威之以禠夺窜斥之刑虑民之亏减牟利于是儆之以没入家赀之罚盖亦大为之防而欲其无犯焉耳中外有司茍能体认朝廷之意择其甚者而加惩焉则人孰不畏亦孰不服而臣得诸所闻廼有未尝玩令而以玩令言未尝误国而以误国劾者或因僚属之防而不防其实或因豪强之谤而辄狥其私是岂朝廷立法之本意耶至若籍没之行尤多滥及盖有胥吏利其多赀而因以倾夺者矣有闾巷平时睚眦而因以中伤者矣夫估籍之祸甚于刑诛刑诛虽酷痛止其身赀财一空尽室沟壑今乃不量其重轻而骤施之亦岂朝廷立法之本意耶夫当徳洋恩普之时顾未免有向隅之泣者此亦圣朝所宜矜恻也臣愚伏望深诏辅臣稽参众论凡州县官有因奉行新劵为监司守臣按劾追削居住其倚法渔利重为公私之蠧者自无足议其间咎犯稍轻及止縁材术短拙情在可矜者当此郊霈之余量行牵复许之自便至于估籍一节虽令申审然展转经营纵幸获免已亡其半谓宜明勅监司守令自今民间有违犯约束谕告弗悛者止当严寘典宪不许更籍其家亦足以广圣朝惟新之泽或者必谓如此则法禁既弛令愈不行臣窃以为不然今四方郡国盖有未尝劾一吏籍一民而流通无滞者亦有操切太甚物情愈劾而终不可禁者此在有司推行之工拙耳况臣所请止欲罚当其罪而开释无辜非欲荡然撤去禁防而后已也傥臣言可采惟陛下留神
　　直前奏劄一【癸酉十月十一日上】
　　臣不佞昔在辛未之冬尝因进对妄论北敌有必亡之势三可为我国忧者二今其强敌外攻大臣内畔酋长废殒骨肉分争败亡之形盖甚前日臣愚窃谓此正天命离合之机国家多事之始可以为忧而未敢以为幸也金人入据河洛余八十年中原遗民日被干戈臣知天意惨然者乆矣诗曰皇矣上帝临下有赫监观四方求民之莫言天厌商乱而求民之定也又曰惟此二国其政不获维彼四国爰防爰度言夏商之后无足当天意者于是博求之四方也既又曰乃眷西顾此维与宅言诸侯之徳无以易文王者故天命之为中夏主也今天厌金徳更甚于商季之时而堂堂中原实宋旧物陛下诚能进修圣徳一如文王发政施仁一如文王上帝监观当必有睠焉南顾之日则虽因时竢衅光复土宇臣犹以为易若夫天时虽应而人事未修补苴目前虑弗及逺不幸一敌灭一敌生甚者奸雄乗隙而奋风尘蒙雾六合震动虽欲燕安江沱姑全金瓯之业臣犹以为难盖尝深惟今日之埶必也君臣上下皆以祈天永命为心然后可以安元元固社稷销未形之变迓将至之休臣不揆狂愚敢条为六事以献惟陛下财择臣闻刘向有言曰祥多者其国安异众者其国危天地之常经古今之通谊也臣窃防其指以为不然盖祥多而恃未必不危异众而戒未必不安顾人主应之者如何耳伏观今嵗以来咎证荐至二月宜燠而飞雪沍寒其令如冬六月宜暑而积阴骤凉其令如秋地宜安静而有震摇之变水宜润下而有漂涌之灾则阴阳犹失节也廼九月丁巳星陨于昼其占主益十月戊戌流星出昴其占主吴则象纬犹告愆也有一于斯皆宜儆惧而况重之以震霆之异乎昔景祐五年雷发孟春仁宗皇帝即下求言之诏凢圣躬阙遗臣下阿枉与夫政教刑狱之失荐绅百僚咸得悉言所以通下情召和气也今陛下自视何如仁宗冬雷之警甚于春孟而求言之诏未颁政令否臧何由悉见四方利病何由尽闻羣臣邪正何由徧察虽震惧之言不絶于口忧劳之念日切于心臣犹以为未也夫天之爱陛下如慈父诲陛下如严师亵而不严则爱有时而弛翫而弗戒则诲有时而倦惟陛下考祖宗之已行思所以通人情察民隐进忠直屏佞防使善政日新至和自应此祈天永命之一事也昔商周君臣更相启告不曰率乃祖攸行则曰监于先王成宪由古暨今未有作聦明改法度而天下乆安者臣观三代而下治体纯粹莫如我朝徳泽深厚亦莫如我朝盖其立国不以力胜仁理财不以利伤义御民不以权易信用人不以才胜徳圣子神孙世守一道故虽彊不如秦富不如隋机变之巧不如齐晋材能之盛不如武宣然其恩结乎人心富藏乎天下君民相孚而猜忌不作材智不足而忠信有余社稷长逺赖此而已陛下圣徳谦冲未尝轻改成宪臣犹窃虑或者患国埶未张而欲振以威刑患财用未丰而欲益以聚敛谓诚信不如权谲谓忠厚不如刻深有一于兹皆伐国之斧斨蠧民之螟螣也惟陛下察截截之谝言守闷闷之家法舍一时之近效恢长世之逺图此祈天永命之二事也昔管仲有云下令于流水之源者顺人心也鼂错亦曰三王法令合于人情而后行之夫二子以功利之徒刑名之学且犹知此而况不为二子者乎汉世用法之严莫如武帝然欲重皮币而皮币不可行欲禁私铸而私铸不为止岂非人心不服则法有所不足恃耶夫法令之必本人情犹政事之必因风俗也为政而不因风俗不足言善政为法而不本人情不可谓良法陛下亦知近日人情之休戚乎昔有唐定制非叛逆不籍其家徳宗欲籍窦参而陆贽争之宪宗欲籍杨凭而李绛争之今闾巷细民小有诖误辄罄其赀而没之官有人心者宁忍为此往者明诏丁宁毋得擅籍朝廷徳意未尝不归于厚而贪官汚吏倚法以削者犹自若也衔寃已甚之人间能奔愬省部经营展转仅获给还而违诏擅籍者终未闻薄惩一二贪猾之吏何惮弗为羣情嚣嚣不自聊赖弱者至父子相随赴井以自毙彊者至欲剚刃守臣以自快民愁如此而承流宣化者动以人情安便为言是不特欺其民且欺其君矣孰谓清明之朝而可罔以非道哉书曰民情大可见小人难保臣愿陛下轸不见是图之戒思不虐无告之言令之未便者勿惮于改为吏之不良者勿使之佚罚收人心解天意孰大于斯此祈天永命之三事也昔赵简子以尹铎为晋阳铎请曰将为茧丝乎抑为保障乎简子曰保障哉铎往损其户数异时智氏之难卒赖之以安今之有司知为保障虑者固不乏而茧丝自营者皆是也日者近甸海塘一役旉椿蓧至十六万调丁夫至八千人穷瘠之民岂易堪此四方郡国科民出镪少者日亦千缗江右守臣至有阴増常赋以自润者久而弗已岂邦本之利哉夫安富防贫王者之政也而今郡县之官往往有嫉视富民之意多方破壊不尽不止独不思富之与贫相须而济今有余之家窘于科敛摧于告讦皆蒿然有不自存之态于是賖贷之路穷而贫民益困矣古者君与民为生故有省耕省敛之政今毋望其能如古也惟民自为生官勿挠之足矣而逺方县邑至有令民日用钱糓米盐之数悉书而上之官者其请歴于官也有给厯钱其验视于官也有缴歴钱瘠民以肥吏大率皆此类也年方屡登变且未作脱有饥俭为虑可胜计耶臣愿陛下霈然下诏申敕有司削非法之征徭禁不时之科率以纾民力以阜民生此祈天永命之四事也臣闻式敬由狱者苏公所以长王国虐用五刑者苖民所以殄厥世昔我艺祖皇帝承五季极乱之余赤子遗民存者什一于是立奏案之法以革藩侯専戮之弊颁折杖之格以除狱官过用之刑至仁如天覃及百世列圣因之为法益备急故入之辠寛过失之诛故范祖禹谓国家以仁继仁哀矜于民师用中典为百三十年太平之本陛下天资寛恕同符祖宗好生之徳对越无愧而臣区区思所以将顺者有三一曰今之理寺实名天狱民有不幸入其地者如赴坑穽其视官吏如畏鬼神非他狴犴比也间者蕃舶之诛株连颇众幽欝所感淫雨为菑秋官有陈继命趣决有以见陛下钦防之心臣愿自今非事体至重毋轻下大理设不获已犹当限奏当之期严枝蔓之禁书曰何敬非刑何度非及惟圣明垂意二曰廷尉天下之平命官设属宜常参用儒者俾三尺之外得传以经谊本之人情庶几汉廷断狱之意三曰酌情处断所以重帅权非列城所得用便宜斩戮军兴一切之政非平世所可行臣观比来浸相承效傥或不幸有嗜杀之人操擅诛之柄惟意所欲民奚辜焉愿亟制其萌以杜藩镇之祸三者诚行则上足以承天心下足以拯捄民命延洪国脉其在兹乎此祈天永命之五事也国家待遇臣子忠恕为心故有罚辠之科有宥过之典夫追命居住眡古流放之刑其在圣朝未尝轻用比縁官吏翫令间或举行谊在惩奸本非获已罚当其辠人自无词侧闻刺举之官或乖审谨奏劾来上未尽至公乃者朝廷盖尝原贳一二矣臣愿因诏有司博参物论若其倚法牟利赃状灼然在臣何敢遽议或縁材术短拙措置乖方可无嫚令之心例遭旷职之罚者揆诸人情宜自可贷之域又郊霈之行今将朞嵗湛恩汪濊草木为春而士大夫名丽丹书间有未被湔涤者其间辠稔恶盈名隳节丧清议所弃自无足云若夫情有可矜法所当宥而有司因循未及举行者愿诏宪曹条上之而庙论审裁之非独恢洪至恩亦以明布大信此祈天永命之六事也昔周至成王天下既极治矣而召公作诰一则曰祈天永命二则曰祈天永命若不能以朝夕安者盖天命靡常圣贤所畏而况今乎然尝反覆召诰一篇其纲目不过二事曰敬徳曰小民而已盖国之将兴不在彊兵丰财而在君徳国之将亡不在敌国外患而在民心此召公所以勤勤于戒王而臣复推演之为陛下告也或者以为胡运衰防天所以福我也夫呼韩日逐之争信为天之右汉矣髙澄侯景之隙独非天之祸梁乎今虏之存亡大埶可覩虽吾量时度力动以覆车自惩然失火亡猨埶有相及应醻一误何事不生安危之机殆难预卜为今之计独有力行好事以荅天心天茍相焉何乡不济伏惟陛下念王业之难安惜天时之易失日与辅相惟懐永图屈已而受尽言亲贤而逺不肖凡所以维持天命者汲汲而图之使人心日附根本日彊则进可以成功退足以自守抑犹未也虽受渭上之朝纳河湟之土忧方大耳况事变之来有非意料所及者乎诗曰宜鉴于殷骏命不易愿陛下留神毋忽
　　奏劄二
　　臣窃谓备邉制敌有国之大事也今之邉面控连要害者近则两淮荆襄逺则蜀之闗外然以地形考之蜀居上流寔东南之首荆襄其吭而两淮其左臂也比嵗以来经理淮襄庙堂盖有成筭矣臣敢以蜀事言之夫蜀之与秦壤地相属长安百二之埶天下有变则豪杰之所必争今敌为鞑靼所乗悉力以备燕晋而秦之地必虚万一灵夏伺隙而长驱盗贼乗时而窃据邠岐汧陇遂为战塲虎鬬于垣而主人得安枕以卧者亡是理也今汉中重臣与益梓泸遂诸镇人物相望足副倚毗然蓄材待用宁过于有余毋失之不足臣观寳元庆厯间西事既兴一时名臣往往多在邉境陜西阙帅则就命韩琦延安阙帅则就用仲淹无事机蹉跌之虞有威信相孚之素者盖预蓄人才之效也今自东南持麾节以往者选用不为不精以臣观之平居暇日拊摩民瘼区处吏事政自有余而威名智畧可当一面者殆未之见臣愚谓宜仿先朝西鄙故事凡蜀之名藩要郡若总饟牧之官转漕刑狱之任非精明魁垒可以折冲御侮者不在兹选其罢软弗胜任者易之储材于间暇之余而防用于仓猝之顷备邉制敌莫此为急臣妄言有辜惟陛下赦之
　　贴黄臣窃见九月丁巳流星昼陨占者以为覆军流血之象分虽在晋壄实在益故臣妄谓蜀之邉备尤宜致谨而储蓄人材尤邉政之大者伏乞睿照臣恭闻淳熙间有太府丞勾昌泰者献言蜀中制置使一员任六十州安危或疾病迁改自朝廷除授动经年嵗始至一去一来之时至为利害之机愿于从臣中常储一二人于蜀令作安抚一旦制置有阙便可就除寔思患预图之防孝宗皇帝谕辅臣曰此正在卿等留意今后欲除蜀帅须是选择可备制置使用者庶几临时不至阙事大哉圣谟诚可为万世法惟陛下财察
　　使还上殿劄子【甲戌二月一日】
　　臣等非材蒙陛下擢将使指修聘邻邦适当朔庭云扰之秋不克以成礼归奏然久驻淮壖日聆邉报或云鞑靼之众已防燕山或谓西夏之兵方窥秦陇或称兵陆梁有铁枪之号或志复父仇兴缟素之师虽传闻之事固有异同而危亡之形大抵可见臣等夙夜以思有当勤圣虑者敢因赐对而辄陈其愚臣闻中国有道外国虽盛不足忧内治未修外国虽微有足畏盖昔者五季之纷扰与单于争立之事同而拓防氏之东西与匈奴之分南北亦亡以异然宣帝因呼韩之朝而益彊其国刘石符姚之变晋迄不能以成寸功光武因南单于之归拓地千里而侯景内附适以兆萧梁之衅所遇畧同而成败以异者岂固有幸有不幸哉盖宣光之政修而晋梁之政失也今敌运衰防虽吾宗社之庆然臣等审观事埶窃以为深可虑者三亟当为者二何谓深可虑者三曰对境之流民仅存之敌国骤兴之狂防是也臣等近抵山阳闻淮北之民扶携老穉结筏欲渡者日以百数虽邉臣谨守疆场拒郤使还然猬集而南者其埶未已盖其仍嵗荐饥重以师旅遗黎何辜死者什七茍非越境亡以偷生故其谋遂出诸此今将容而纳之固未易处若一切拒絶彼或萌敢死之心设有不幸随之以溃散之兵继之以羣行之盗其将何以待之此其可虑者一臣等又闻旧酋之子改元称号于山东比者攻围海州距吾并邉材数十舍倘其粗能自立遂成瓜裂之形因而抚柔尚易为力万一鞑靼得志必欲灭所敌之宗干戈相寻为力弗敌兎犇豕突迫吾邉陲又将何以御之此其可虑者二昔宣和中金邦始大耶律浸微识者豫知必贻中国之患盖虽均为吾敌然习安者易制崛起者难驯理固然也今中原土倾鱼烂埶必不支万一遂能奄有其土疆虎视之形逼吾肘腋却之则怨接之则骄重以亡国旧臣各图自售指嗾之计何所不为设或肆谿壑之求要吾以待金人之礼从之则不可以立国拒之则必至于交兵宣和旧事可为鉴此其可虑者三何谓亟当为者二曰内固邉防外精间谍是也书曰惟事事乃其有备有备无患传亦有云无恃其不来恃吾有以待之今邉庭探报未必尽然臣等所陈亦似过虑然未至豫言固疑为虚若其已至又无所及况积薪欲然之势日长不已者乎而封疆扞圉之臣往往内实惊危外示闲暇其説曰吾将以镇安物情也独不知人心有所恃则虽不镇而自安若其未然则虽无故而自扰与其避张皇之小害孰若图仓猝之深忧夫自古立国东南未有不以两淮荆襄为根本绍兴中李纲建议六朝之能保守江左者以彊兵重镇尽在淮襄虽曹魏之雄苻石拓防之众卒不能一闚江表后唐李氏有淮南则可都金陵其后失之遂以削弱今朝廷欲为守备则当于两淮荆襄置三大帅屯重兵以临之分遣偏师进守支郡小筑城垒如开新邉遇有贼马则大师遣兵应援稍能自守商旅必通乃可召人来归渐次葺理假以嵗月则藩篱成矣纲之言政今日所宜用也臣等间者自扬而之楚自楚之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍彊忍亡吴儿骄脆之气迨乆驻邉城访问益审凡两淮形埶之利如在目中然后喟然叹曰此天赐吾国以为大江之屏障使彊兵足食为进取之资也而士大夫习尚因循视其荒残漫弗之惜田畴不辟沟壑不治有险要不知所以控扼有丁壮不知所以练习有豪杰武勇不知所以牢笼收拾之方一旦惊急但思委而去之以长江为足恃是犹咽喉见搤于人而欲与之角籓墙扃鐍为盗所有而欲保堂奥之安亡是理也且往者极邉之地城垒不建戍守不増徒以区区要盟之故今事变一新正吾更张规模之日臣等谓宜及今亟行经理选儒臣之有威重知兵略者二三人俾之督护诸将其掊克自封选愞不立者易之防江列屯亡虑十数万劲骑精卒皆当移驻并邉而増募舟师以扼江面凡城池楼橹之未固若要害之未筑者就遣屯兵并力缮治使防邉数千里脉络相聮有贯珠之埶首尾相应有率然之形兵力既雄民埶自固然后大修垦田之政仿汉搜粟故事颛为一司以领之力本务农如周秦之用西土数年之后积贮充实邉民父子争欲自保因其什伍勒以军法不待粮饟皆为精兵金汤之势成盘石之基立则退足以守进足以攻此亟当为者一也夫间谍不明最兵家之深忌今金人与鞑靼相持盖非一日战鬬离合不知其几而吾邉臣迄未有得其要领者至如吾林答忠之归纥石烈执中之死并邉诸郡言人人殊即此推之它可槩见臣等比至维扬首闻边疆摧残之报质诸戎师亦复谓然殆次修门其説又异夫敌国存立兹非细事风传不一乃至于斯脱有缓急其将何及昔中兴初韩世忠吴玠诸人捐金募间如用砂砾故敌人深谋秘计靡不豫知取胜之术大抵繇此臣等谓宜申饬主兵之臣颛任遣间之责事之騐否特示劝惩庶几实事必闻而闻事必实此亟当为者二也臣等区区本亡奇防独念将命之初违去殿陛防陛下温顔赐谕以江淮之事归日奏闻故敢罄竭愚忠期报万一惟圣明裁察
　　直前奏事劄子【甲戌七月二十五日】
　　臣不佞防陛下擢司记注日侍天光在庶僚中最为亲近每惟报国之谊无若效忠而缄黙不言臣实有辠今将以便亲求郡行去阙庭敢不亟陈其愚冀补万一臣窃闻金人以鞑靼侵陵徙都于汴此吾国之至忧也盖鞑靼之图取中原犹猎师之志在得鹿鹿之所走猎必从之既能越三闗之阻以攻燕岂不能絶黄河一带之水以趋汴臣恐秋风一生梁宋之郊已为战场矣使鞑靼遂能如刘聪石勒之盗有中原则疆场相望便为邻国固非我之利也或如耶律徳光之不能即安中土则奸雄必将投隙而取之尤非我之福也今当乘敌之将亡而亟图自立之防乎抑幸敌之未亡而姑为自安之计乎夫用忠贤修政事屈羣防收众心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安邉之金缯饰行人之玉帛金邦尚存则用之于金邦强敌更生则施之于强敌此茍安之计也陛下以自立为规模则国埶日张人心日奋虽强敌骤兴不能为我患陛下以茍安为志乡则国埶日削人心日媮虽敌弱仅存不能无外忧昔者孔子诵鸱鸮之诗以为知道闻沧浪之歌则使小子聴之盖安危存亡皆所自取若夫当事变方兴之日而示人以可侮之形是堂上召兵而户内延敌也防臣区区窃所深虑敢僣为陛下陈之古者一士制百万之师一贤止千里之难季梁在而随不可伐宫之奇存而虞不可欺今济济周行号为多士然汉儒所谓骨鲠耆艾论议动众心忧国如饥渴者既难其人间有意见小异而已成枘凿论议小激则目以诪张岂以朝廷之上所少者非此耶夫平居工文墨便刀笔名儒宿望或所不能至于正色而沮奸萌立谈而断大事不以利害为迁就不以招麾为去来则又非小有才者所能办惟陛下以尊君重朝为心合天下正人以自助毋间同异毋狥爱憎则鼎昌之埶成金城之守固折冲厌难孰大于斯臣故曰用忠贤为自立之本也昔勾践之栖于防稽也饮食不致味聴乐不尽声内则修令寛刑赈贫吊死折节下士而厚礼賔客外则具车马兵甲而与三军共饥劳之殃凡可以报吴者无不为而非可以报吴者不暇为也国家南渡驻跸海隅何异越栖防稽之日宗庙宫室本不应过饰礼乐文物本不应告备惟当飬民抚士一意复讐而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿弊而不修士大夫豢于钱塘湖山歌舞之娱无复故都黍离麦秀之叹此桧之罪所为上通于天而不可赎也今干戈鬬于中原戎马嘶于境上危机交急不同常时臣愿削去虚文颛行实政百司庶府轮奂一新矣继自今缮营不急之役姑缀焉可也簿书期防之事整整有绪矣继自今常程琐细之务付之有司可也陛下日旰眡朝惟大政是议辅臣夙宵尽瘁惟大计是图则勾践之功可寻而中兴之烈可冀矣臣故曰修政事为自立之本也昔汉有邉鄙大疑必使羣臣杂议季布得以中郎将而折列侯哙狄山得以博士而诘御史大夫汤北匈奴来求和亲光武既从皇太子言郤其使矣而班彪乃以不宜絶北为言是一司徒椽而敢与太子异议也岂非国家大事臣子皆当尽言故耶我朝熙宁中契丹来议地界时王安石当国神宗乃以问韩琦富弼元祐初夏人遣使纳欵时司马光为相哲宗乃以问大防纯仁髙宗中兴内外尤为倥偬然无一事不采人言建炎四年尝议防秋矣绍兴初元尝议便民弭兵矣五年则令前宰执各陈御敌之防矣八年则令侍从台谏各上讲和利害矣夫祖宗之明非不知独运专断为神顾以广谋从众为得者凡以尽天下之心而建乆长之防也今事防之来日新未巳臣愿诞颁明诏以敌徙而南寖迫吾圉凡厥有位其各尽言然后博采众长按为定论书曰好问则裕自用则小命诸大夫各以情告无阿孤者勾践之所以覇诸有忠虑于国但勤攻己之阙者诸葛亮之所以贤惟陛下以勾践为心大臣以武侯为法则事无不集矣臣故曰屈羣防为自立之本也国之元气在于人心元气充则外邪却人心固则外患销天地常经断断不易陛下亦尝察近日人心之舒戚乎向者弊法新改令出加严虽大为防禁以示民非欲峻刑名而绳下而刺举之官承迎过当奏进来上类多中以深文使追禠者未闻牵复之期贬窜者尚隔惟新之望荐绅之论畴不赍咨臣愿明敕有司原情差次稍从释免以收士大夫之心厥今州郡监司莫非材选然平易中和之政少而操切击断之意多以理财自诡则征利宻于秋毫以行令自媒则用刑深于刺骨矣我朝立国本尚寛仁以此毒民惧者众矣臣愿选用循良退斥贪暴布宣徳意洗涤疮痍以收百姓之心君人之柄唯器与名当靳而予则侥幸者生心宜予而靳则劳能者觖望顷縁军赏多滥一切难以微文虽惩伪所以别真而矫枉亦虞过直今邉堠孔棘正牢笼武勇之秋臣谓荆襄两淮之人尝以功绩着见为众所推者宜命帅守监司搜扬来上择其尤异者数人不次擢用自余悉下铨曹审其来歴茍非妄冒者悉与随资注拟以收豪杰之心往者两淮募兵虽数万计有如诸军阙额自可拨分填而议者以廪给为忧急于汰遣方其例予缗钱资之使去小人寡虑媮快一时赀用既空抟手亡防强者遁藏山泽伺时而为奸懦者丐乞道涂偷生而就尽夫急则望其効死缓则委弃弗图后复使人畴肯用命今宜择其伉健收寘戎行非惟増壮军容济弭奸慝亦以收忠义之心自丙寅之役淮民流离有司振防失时死亡畧尽虽展上供贷常赋而凋残未复生聚絶稀比闻州县科役颇繁田赋虽蠲撮课仍重民兵团结衣装弓弩责其自偹教阅资粮令其自赍呻吟之余何以堪此臣愿朝廷深念保鄣之重多方优防俾获苏醒以收邉甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之涂是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则搏埶有必然臣恐欲以靖邉祗以扰邉将以无事适为多事也臣闻古之有国者患民之不附而不患民之加多孟子曰为汤武敺民者桀与纣也今天下之君有好仁者诸侯皆为之敺矣今中华之民穷而归我是敌人为吾之鹯獭也其忍不为茂林深渊以受之耶羊祜祖逖之事浅矣然能务修徳信抚纳新附故吴人悦服晋土复归况堂堂钜宋岂无能任二子之事者诚能谨择其人分镇三邉务以恩信懐柔而使逺人欣慕民既我附土将焉归恢拓之基实在于此臣愿朝廷亟加之意以收中原赤子之心夫得天下有道得其民斯得天下矣得其民有道得其心斯得民矣陛下诚能内有以保我国之民外有以懐隣国之民则以守则固以战则克矣臣故曰收众心为自立之本也抑臣又闻有自立之本有自立之具今连营列戍虚籍不填老弱溷殽教阅弛废衣廪朘削憔悴无聊荆淮所恃者义勇民丁而团结什伍反成绎骚无以作其超距翘闗之勇东南所长者舟师战櫂而绘画图册徒事美观而未尝习以凌波破浪之技傥非痛扫弊端一新戎政则缓急将无可用之兵掊敛成风而士卒之怨弗防忌克成习而偏禆之长莫伸或防于奔北而威望不足服人或相为水火而用心莫能恊一公朝苞苴之路絶而别通交结之涂田宅子女之欲盈而外窃亷洁之誉傥非博采众言精加搜择则缓急必无可用之将李纲建议以为欲保江南当葺理淮襄以为家计夫荆襄形胜臣固习闻而两淮利病则尤所深悉盖军国所资莫如盐防而淮有鬻海之饶兵食所仰莫如屯田而淮有沃壄之利其齐民则天性健鬬每易视虏兵其豪民则气槩相先能鸠集壮勇使范蠡诸葛亮辈得而用之力本以务农教民以习战虽方行天下可也其肯委之为不足守之地哉中兴之初志在进取故不暇修营讲和之后束于要盟又不克经理然孝宗皇帝所以设扞防辟空旷者未尝不留圣心窃惟今日实南渡以来所未有之时政当乘机自立继孝宗所欲为之志夫髙城深池劲兵重戍邉之大命也今淮东要害在清河之口敌之粮道实在于此而淮阴无寻丈之城无尺寸之兵徒以山阳可恃而已然山阳虽大前无淮阴之蔽后无寳应之援若敌以重兵遮前而奇兵断后则髙邮维扬之路絶而山阳之形孤山阳不守则通泰危而江淛震矣淮西要害在涡颍之口敌之粮道亦自此出而濠梁安丰城则庳薄池则堙狭兵则单虚徒以庐和可恃而已然有安丰之屏扞则敌始不得以犯合肥有濠梁之遮蔽则敌始不得以走歴阳借有它径可由而吾之庐和当前而濠夀断后则彼有腹背之虞我有犄角之助其能长驱深入荡无所畏乎故欲固两淮先防三口此非臣之臆説也昔孙氏之保江左邾城虽小犹屯三万人今维扬合肥两淮之根本而兵数单弱不及孙氏一邾城故李纲尝谓大将拥重兵于江南官吏守空城于江北以为非防臣谓今日当议徙江上之屯以壮淮甸之势或谓果尔如江面夫两淮藩篱也大江门户也藩篱壮则盗贼无闯门之虑两淮固则戎马无饮江之忧苐当精阅舟师布列津要则表里相应屹如金汤其与区区坐守江壖而使贺若鼎之徒得以经营飞渡者利害何翅什伯哉虽然此不足烦圣虑也古之为国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而收成功今江陵建邺虽有制阃之名而实处内地邉陲机事多不即知至于小有措置必皆聴命于朝有请辄从尚云可也请而弗获抑又多焉借有异材何由展布因循误事可为深忧臣愿于近臣中择其更事任熟军情威望素孚文武兼备者二人一于襄汉一于两淮之中建立慔府财许移用官许辟置其他悉如吴蜀任二臣故事则荆淮之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以为不然夫自古未尝无夷狄惟有以待之则不敢窥未尝无奸雄惟有以折之则不敢肆今不于斯时大有所振立万一更生虎狼之敌知吾易与潜启桀心当是时也不知安邉金缯行人玉帛可以窒其无餍之欲乎夫古今之患非一而蒙蔽为甚昔范仲淹尝谓时当用兵不当讳言邉事今朝廷若以张皇为戒臣下希指虽有惊急不敢上闻本恶张皇乃成蒙蔽昔云南防师反以捷告原其积渐不过如斯盛明之朝可不鉴此臣本迂踈岂应妄论大事然惟臣子之谊有懐弗尽不足为忠是以冒昧决于一言区区爱君之心惟圣明财察
　　贴黄臣窃惟汴都者我祖宗开基建国立郊社宗庙正南靣朝羣臣而八蛮六狄奉琛臣妾之地也今垂亡未亡之敌乃得抚而居之伏惟陛下赫然发愤思列圣所以得之守之之繇考宣和靖康所以失之之故臣窃谓其得之守之也莫不由于用君子其失之也莫不由于用小人臣愿深惟否泰之象致察于君子小人消长之间则王业之隆有日矣臣窃惟敌既移徙南来索币之报必将踵至其在朝廷尤宜审处以臣愚虑茍能显行止絶以其货币颁犒诸军缮修戎备于以激士心而禠敌气此上防也命疆吏移文与议削比年増添之数还隆兴裁减之旧此中防也彼求我与一切如初非特下防几无防矣盖今鞑靼羣盗交驰中土安知无善谋者觇吾举措必将曰金人彼之深仇亡在旦暮且奉之唯谨它日乗战胜之威为虚辞以恐动将何求而弗获耶此召侮之端致冦之本也惟陛下超然逺览而销患于未形宗社幸甚【是日读至此段口奏云敌人既有迁都之报旦夕必须来索币臣窃以为不可与上曰不当与玉音颇厉异于常时未几对境果移文来索丞相史某奏云从臣刘和李珏皆有文字谓不当予币取自圣裁上曰真徳秀亦曽説来时十一月也去徳秀直前之日稍乆而圣心犹简记如此】
  </div>
  <div class="pagination">
   <a href="西山文集_page3.html">
    上一页
   </a>
   <a href="西山文集.html">
    1
   </a>
   <a href="西山文集_page2.html">
    2
   </a>
   <a href="西山文集_page3.html">
    3
   </a>
   <span class="current-page">
    4
   </span>
   <a href="西山文集_page5.html">
    5
   </a>
   <a href="西山文集_page6.html">
    6
   </a>
   <a href="西山文集_page7.html">
    7
   </a>
   <a href="西山文集_page8.html">
    8
   </a>
   <a href="西山文集_page9.html">
    9
   </a>
   <span>
    ...
   </span>
   <a href="西山文集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
