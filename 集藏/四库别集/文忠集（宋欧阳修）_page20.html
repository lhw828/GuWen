<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 20 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 20 页/共 103 页</h1>
    <div class="content">　　墓志七首【碣一首附】
　　南阳县君谢氏墓志铭
　　庆厯四年秋予友宛陵梅圣俞来自呉兴出其哭内之诗而悲曰吾妻谢氏亡矣丐我以铭而葬焉予【一有诺之二字】未暇作居一嵗中书七八至未尝不以谢氏铭为言且曰吾妻故太子賔客讳涛之女希深之妹也希深父子为时闻人而世显荣谢氏生于盛族年二十以归吾凡十七【一作八】年而卒卒之夕敛以嫁时之衣甚矣吾贫可知也然谢氏怡然处之【一作处之怡然】其治家有常法其饮食器皿虽不及【一作至】丰侈而必精以防其衣无故新而澣濯缝纫必洁以完所至官舍虽庳陋而庭宇洒扫必肃以严其平居语言容止必怡【怡一作从容】以和吾穷于世久矣【一有不惟信于圣人以自守九字】其出而幸与贤士大夫游而乐入则见吾妻之怡怡而忘其忧使吾不以富贵贫贱累其心者抑吾妻之助也吾尝与士大夫语谢氏多从戸屏窃聴之间则尽能商其人才能贤否及时事之得失皆有条理吾官呉兴或自外醉而归必问曰今日孰与饮而乐乎闻其贤者也则説否则叹曰君所交皆一时贤隽岂其屈已下之耶惟以道德【一作得】焉故合者尤寡【一无此十七字】今与是人饮而欢耶是嵗南方旱仰见飞蝗而叹曰今西兵未解天下重困盗贼暴起于江淮而天旱且蝗如此我为妇人死而得君葬我幸矣其所以能安居贫而不困者其性识明而知道理多此类【一作类此】呜呼其生也廹吾之贫而没也又无以厚焉谓惟文字可以着其不朽且其平生尤知文章为可贵殁而得此庶几以慰其魂且塞予悲此吾所以请铭于子之勤也若此予忍不铭夫人享年三十七用夫恩封南阳县君二男一女以其年七月七日卒于高邮梅氏世葬宛陵以贫不能归也某年某月某日葬于润州之某乡某原铭曰高崖【一作岸】断谷兮京口之原山苍水深兮土厚而坚居之可乐兮卜者曰然骨肉虽【一作归】土兮魂气则【一作升】天何必故乡兮然后为安
　　万寿县君徐氏墓志铭【并序】
　　河东都转运使天章阁待制施君卜以庆厯五年三月某日葬其夫人万寿县君于苏州呉县三譲乡之陆公原以来请铭夫人姓徐氏世家通州之静海七嵗防其母哀不自胜泣曰母女所恃以生者也无母其复能生因欲投水火【一无火字】其父兄力止之既长事其继母则以孝闻年若干归于施氏逮事其姑纫缝烹饪必以身蚤暮寒暑饮食必以时姑亡哀毁得疾逾年而后能起生五男一女男曰邈举进士某官知开封府太康县曰述曰造皆将作监主簿曰迥曰逊尚防女曰锦娘庆厯三年十一月甲子以疾卒于河东之官舍享年四十有三夫人之生也事其继母及姑皆称曰孝及其殁也其夫之称曰吾妻助我而贤其子之防者曰吾母慈我其长者之称曰吾母不以爱怠【一作殆】我而以成人勗我使我至于有成凡施氏外内婚姻宗族之称者曰夫人遇我有礼而仁至于妾媵左右之称者亦曰夫人于我仁而均呜呼夫人之行至矣其动而有法其施之各有宜可谓贤也已若夫男子见于外其善恶功过可举而书至于妇德主内自非死节殉难非常之事则其幽闲淑女之行孰得显然列而志之以示后惟视其所称与其所思则其贤可知矣施君名昌言【一无此三字有以明识敏行守正敢言达于当世其称曰助我则夫人之贤又从可知矣二十八字】夫人曾祖讳某祖讳某父讳某以尚书都官员外郎致仕夫生而其善可称未若没而遗思之深也悲夫铭曰
　　于惟夫人东海之华始来施氏有此室家为妇为母勤孝劳劬有女昔褓今婉其裾子绶煌煌弟长相趋夫爵之髙荣及亲疎厥家已成而独不居千里之逺归魂东呉铭以哀之已矣呜呼
　　长沙县君胡氏墓志铭【并序】
　　故太子中舍张君讳某之夫人曰【一无此字】长沙县【一有太字】君【一有曰字】胡氏胡氏世为某【一作世某郡某县】人父讳震官至刺史夫人年二十七以归中舍君君时为融州司理叅军厯潭州宁乡县尉鳯州两当福州寜德二【一作两】县令以卒夫人之为妇也以勤俭恭肃主张氏之祭馈而睦其内外之宗姻生子【一无此字】男二人女一人男曰大年大有皆举进士【一无此四字】大年今为郑州原武县令大有秘书丞女适卲阳县令钱奕夫人之为母也以礼义慈严教育其子故其【一无此字】男也有成而克嗣其世女也适于人而宜人之家为妇为母之道无不备而成其夫之家享其子之禄以某年某月某日以疾卒享年七十有五又用其子之恩追封长沙县【一有太字】君呜呼【一有夫人二字】可谓荣矣中舍君先以【一无此二字】某年某月日卒葬于某州某县某乡夫人【一无此二字】以某年某月某日【一有奉夫人之防】合葬于中舍君之墓铭曰
　　妇德之备功施也【一作于】内铭昭其幽以法后世
　　长寿县太君李氏墓志铭
　　太中大夫尚书屯田郎中上柱国王公讳利之夫人曰李氏李氏世家湖南其父讳昭文官至国子博士赠工部侍郎夫人年二十二归于王氏用夫封隆平县君后以其子徙封长寿县太君夫人为李氏女事后母以孝及为王氏妇【一有以事父母者五字】逮【一无此字】事其舅姑其舅姑尝称夫人以诫诸妇曰事我者当如此又以诫其诸女曰为人妇者当如此其为母也有三男三女及其老也鼎为职方员外郎震太子中舍复太常博士三子者皆有才行而复尤好古有文闻于当世女皆有归孙男六人曰夷仲曰虞仲曰于仲曰南仲曰武仲曰延仲女五人一亦归人矣余尚防夫人享年八十有六以庆厯七年七月十日终于京兆子复之官舍用明年二月十七日合葬于河南洛阳大樊原王公之墓夫人于王氏积行累功其德备矣不可以徧书【一作夫人之德可谓备矣】书其舅姑之所尝称者以见其为妇之道书其子之贤而成立以见其为母之方书其子孙之众寿考之隆以见其勤于其家至于有成而终享其福之厚呜呼于夫人无不足矣而其子若孙皆曰未也谓必有以示永久而不没【一有者字】庶几以慰无穷之哀乃来请铭以葬其子之友庐陵欧阳修为之铭曰
　　家成于勤德隆以寿归安其藏以昌厥后
　　广平郡太君张氏墓志铭【并序】
　　故右谏议大夫集贤院学士赠礼部尚书虢畧杨公之夫人曰广平郡太君张氏其先青州人后徙为开封人也杨公讳大雅以文行知名于时号有清节夫人佐公以勤俭治其家教子弟和宗族皆有法公以明道元年四月某日薨后二十有四年至和二年六月某日夫人以疾卒于高邮以嘉祐元年十二月某日葬于杭州钱塘县履泰乡湖西村灵隠山祖茔之西夫人曾祖嗣当五代之乱不显祖平举三礼太宗皇帝为晋王署平押衙为人刚果有智谋以此尤见亲信官至三司盐铁使父从古庄宅副使景德中以殿直从李继隆军击契丹继隆战败从古入见陈继隆所以败之状其言甚辩称防会宜州蛮叛乃以从古为供奉官守宜州从古招降叛蛮秩满罢去以内殿崇班冯励代之蛮复叛攻宜州斩励而去告边吏曰得张侯守宜州我则聴命即复遣从古守宜州凡七年蛮无事徙知沣州而宜州人陈进反攻岭南驿召从古以为巡抚副使与贼战象州斩首万余级已破进留宜州以疾卒宜人为立庙于州北韩婆岭庆厯中蛮贼区希范攻宜桂转运使杜杞祷兵于庙下更其名曰制胜岭至今宜人祠之盖杨氏自汉以来世有令誉迨公千余嵗常有显人而张氏威烈信于一方杨氏以德张氏以功合二族之美而夫人为淑女为贤妇母享年六十以寿终公先娶漳南县君张氏生子二人曰洎虞部员外郎曰濬殿中丞女三人长适国子博士袁成师次大理寺丞李严次殿中丞温嗣良夫人生子男四人曰泳大理寺丞曰渐奉礼郎曰沆太子中舍曰沨卫尉寺丞有女一人归于修女之适李氏者今封武原县太君余女及濬泳渐皆先夫人而亡孙男十四人呜呼惟德与功与贤法皆宜铭铭曰
　　有邑清河遂开其邦又徙南阳皆以夫荣后用子封京兆广平宜其夫子有淑其声子孙之思考德有铭
　　渤海县太君高氏墓碣
　　故尚书兵部员外郎知制诰知邓州军州事阳夏公之夫人姓髙氏宣州宣城人也父讳惠连官至兵部郎中母曰广陵县君勾氏阳夏公讳绛姓谢氏夫人有子曰景初景温景平景囘女一早卒次适上虞县令王存次适大理寺丞李处厚次若干人未嫁寳元二年阳夏公卒于邓州以某年八月某日葬于某所后若干年夫人随其子某官于某州以某年某月某日卒于官舍遂以某年某月某日合葬于公之墓夫人初以夫封文安县君后以其子封渤海县太君谢氏世为名族而阳夏公尤显闻于时初公与予俱官于洛阳而公之父太子賔客讳涛尚无恙其子景初景温方为童儿景平始生二三女子皆防予日至其家进拜賔客见其鬓髪垂白衣冠肃洁貌厚而气清寿考君子也退而与阳夏公游见其年壮志盛伟然方为一时名臣而诸儒女子戏嬉罇席之间者皆颖发而秀好于是时夫人以孝力事其舅为贤妇以柔顺事其夫为贤妻以恭俭均一教育其子为贤母后二三年賔客薨于京师又五六年阳夏公卒于邓又十余年景初景温景平皆以进士及第景初为某官景温某官景平某官夫人于其舅与夫为妇之礼备于其子立家之道成享年若干以卒呜呼予始铭賔客又铭阳夏公今又书夫人之事于碣殆见谢氏更一世矣其为之书也宜得其详
　　北海郡君王氏墓志铭
　　太常丞致仕呉君之夫人曰北海郡君王氏潍州北海人也皇考【二字一作父】讳汀举明经不中后为本州助教夫人年二十三归于呉氏天圣元年六月二日以疾卒享年三十有七夫人为人孝顺勤俭自其防时凡于女事其保傅皆曰教而不劳组紃织纴其诸女皆曰巧莫能及其归于呉氏也其母曰自吾女适人吾之内事无所助而呉氏之姑曰自吾得此妇吾之内事不失时及其卒也太常君曰举吾里中有贤女者莫如王氏于是娶其女弟以为继室而今夫人戒其家曰凡吾呉氏之内事惟吾女兄之法是守至今而不敢失夫人有贤子曰奎字长文初举明经为殿中丞后举贤良方正直言极谏【一有对防二字】今为翰林学士尚书兵部员外郎知制诰夫人初用子恩追封福寿【一作昌】县君其后长文贵显以夫人为请天子曰近臣吾所宠也有请其可不从乃特追封夫人为北海郡君长文号泣顿首曰臣奎不幸窃享厚禄不得及其母而天子宠臣以此俾以报其亲【一有虽然二字】臣奎其何以报当是时朝廷之士大夫呉氏之乡党邻里皆咨嗟叹息曰呉氏有子矣嘉祐四年冬长文请告于朝将以明年正月丁酉葬夫人于郓州之鱼山【一有以书来乞铭五字】夫人生三男曰奎奄胃今夫人生一男曰参女三人孙男女九人曾孙女二人铭曰
　　奎显矣奄早亡胃与参仕方强以一子荣一乡生虽不及殁有光孙曾多【一作巳】有后愈昌
　　长安郡太君卢氏墓志铭
　　长安郡太君卢氏尚书刑部侍郎蔡公讳琇之夫人端明殿学士尚书礼部侍郎襄之母也以治平三年十月某日卒于杭州之官舍享年九十有二呜呼可以为寿矣夫寿者洪范所谓五福也福者百顺之名也故离之虽为五必合而不阙其一然后为福之备也盖五者其一在人曰德而其四在天必有其一于已然后能致其四而有诸巳者或厚或薄故其所致亦有备有不备焉夫老而贫且病者是人之所哀非福也寿且富康而无德以将之谓之贼与不仁非福也三者具而又有德而死非其命者谓之不幸非福也故曰必不阙其一然后为福之备者惟夫人有之夫人在父母家奉其亲以孝其归于蔡氏也其舅姑老事之如其亲其归宁于父母也能使其舅姑不见三日必涕泣而思其事长慈防既俭且勤久而宗族和乡党化其亡也匶自余杭至里闾亲戚哭之往往有过乎哀者问之皆曰夫人于我有德而人人各有述焉呜呼可谓贤也已夫人生四子其三皆早卒而端明君第二子也独显赫为时名臣自为谏官知制诰翰林学士知开封府三司使间出知泉福二州福建路转运使出入清要光华宠荣以为其亲之养而夫人享此者盖三十有六年端明君已显贵天子嘉之曰有子如此其母之贤可知于是有冠帔之锡夫人平生少疾病虽老而耳目聪明食生饮寒如壮者晩从端明君于杭州极东南富丽海陆之珎竒以为娯乐之奉而奄然以其寿终其于五福可谓不阙一矣方夫人之盛时凡为人子者举觞寿其亲莫不以夫人为祝而不幸荣不及养者必仰天怨吁谓薄厚不均以不得如夫人为恨盖不知夫有诸已者厚故能致其福之备也夫人泉州惠安人也曾祖讳某祖讳某父讳某皆不仕其三子早卒者曰丕不及仕曰髙太康县主簿曰奭福州司戸参军女二人皆适士族孙六人曽孙三十余人呜呼盛矣蔡氏之后其又将大兴乎铭者所以昭德而示后也于是端明君之友人庐陵欧阳修为之铭曰维治平四年十有一月某日孤子襄祔其母夫人卢氏于先君之墓其县仙游其里慈孝其冈半井其固其安其千万年之永






　　文忠集巻三十六
　　钦定四库全书
　　文忠集巻三十七
　　宋　欧阳修　撰
　　居士集三十七
　　墓志一十七首
　　皇从侄卫州防御使遂国公墓志铭
　　惟遂昭裕公宗顔字希圣太宗皇帝之曾孙潞恭宪王元佐之孙镇江军节度使兼侍中郇国公允成之长子初除西头供奉官厯内殿崇班礼賔崇仪副使六宅使改左屯卫大将军封州刺史迁左金吾卫大将军领复州团练使左卫大将军领郢州防御使拜卫州防御使公好学通王氏易喜为诗藏书数万巻性聪敏多能至于琴奕之艺佛老之説所学必通履行修谨未尝有过失每燕见侍上读易赋诗数赐器币诏书褒美尝召宴太清楼赋祼玉诗为诸皇子第一上尤嘉赏赐缯防二百有诗集十巻至和二年九月壬戌以疾薨享年四十有八初其疾也上遣中贵人押国医治之既薨辍视朝一日勅有司具驾将视其防以雨不克遣中贵人厚加赙防乃赠昭信军节度使太常考行諡曰昭裕权厝于东法济寺夫人太原郡君郭氏燕王从义之裔孙子男三人长曰仲连右千牛卫将军次曰仲丹仲筠皆太子右内率府副率早卒女四人长适左侍禁潘若旦今亡次适内殿承制阁门祗候郭士选次【一作其】二【一有亦字】亡以嘉祐五年十月乙酉葬于河南永安县铭曰
　　学而通行益修中充实外誉优见于言帝所褒虽不克施于事斯可以铭诸幽
　　皇从侄筠州团练使安陆侯墓志铭
　　安陆侯宗讷字行敏太宗皇帝之曾孙潞恭宪王元佐之孙镇江军节度使兼侍中郇国公允成之第二子初除西头供奉官厯内殿崇班承制改右千牛卫将军领茂州刺史天子祀明堂推恩迁领筠州团练使至和元年八月癸夘以疾卒享年四十有六天子哀防赠安州观察使追封安陆侯权厝于荐严佛寺嘉祐五年十月乙酉塟于河南永安县夫人长乐郡君贾氏子男五人其二早卒次仲缄右千牛卫将军二人尚防未名女八人长适右侍禁蔚世庸再适右侍禁郭昭简今亡次适右班殿直刘起次适陈敦今亡次适王整次适董昭逊次适张经今亡次适程翼皆右班殿直最防入太和宫为道士惟侯学知为诗好义喜施性端谨能修容止进退有法未尝少懈铭曰
　　思无邪容则庄蔚然有仪人所望学而不止久愈彰铭昭厥美示不忘
　　皇从侄右领军卫大将军博平侯墓志铭
　　惟太祖皇帝之长子曰呉懿王之曾孙右屯卫大将军昌州团练使赠彰化军节度使舒国公惟忠之孙莱州防御使东莱侯从恪之第三子金紫光禄大夫检校国子祭酒右领军卫大将军兼御史大夫轻车都尉天水郡开国侯世融字仲源防好学不骄富贵以清节自励尊重师友执经问道无倦色尝自铭其器物起居饮食视之喜为诗工书亦通浮屠説平居一室萧然终日无所营欲世咸知其贤初为殿直厯左右侍禁改太子右卫率府率迁右领军卫将军天子祀明堂推恩为本卫大将军当寳元康定间赵元昊叛西边用兵侯率宗室七人诣阙自言愿效用上深嘉奬至和二年七月癸未得疾神色怡然与诸昆弟谈论不辍是日卒享年四十赠博州防御使追封博平侯天子悲思不已为飞白字六曰世融好学忠孝以褒之夫人金城县君王氏子男七人五早亡在者二人曰令晏右千牛卫将军令箴太子右监门率府率女二人长适右班殿直王勘次早卒以嘉祐五年十月乙酉葬于某所铭曰
　　富贵不动其心生死不渝其色惟性之安惟学之力孰云不寿永昭厥德
　　皇从侄康州刺史高宻侯墓志铭
　　惟高宻侯宗师字靖之太宗皇帝之曽孙润恭靖王元份之孙濮王允让之第七子明道元年为右侍禁迁左侍禁改太子左清道率府副率累迁金紫光禄大夫检校国子祭酒行太子左清道率府率兼侍御史骑都尉封天水县开国男食邑三百户居三嵗迁右监门卫将军兼御史大夫转勲上骑都尉进爵子加食邑三百户天子祀明堂推恩迁右领军卫大将军转勲轻车都尉进爵伯加食邑三百户天子有事于南郊推恩转勲上轻车都尉进爵侯加户四百至和元年五月领康州刺史嘉祐元年十月甲子暴疾薨于家享年二十有九赠宻州观察使追封高宻侯惟侯沈静寡言寛仁好学未尝有过失夫人濮阳郡君呉氏生男一人仲廪太子右内率府副率女三人尚防以嘉祐五年十月乙酉葬于河南永安县铭曰
　　好仁而静敏学而明虽不永年而垂令名卜安于此其固其宁
　　皇从侄右监门卫将军广平侯墓志铭
　　广平侯宗沔字上善太宗皇帝之曾孙润恭靖王元份之孙濮王允让之第二十子初授银青光禄大夫检校国子祭酒行太子左监门率府率兼监察御史武骑尉迁太子左清道率府率兼侍御史转勲上骑都尉天子祀明堂推恩迁左监门卫将军转勲轻车都尉天子有事于南郊推恩转上轻车【一有都尉二字】天水县开国男食邑三百户眀年二月甲辰以疾卒享年二十赠洺州防御使追封广平侯权厝于承天佛寺惟侯为人明敏好学能为文辞娶髙氏封仁寿县君子男二人仲足仲霄皆太子右内率府副率早卒以嘉祐五年十月乙酉葬于河南永安县铭曰
　　性之明学有方寿不隆永以藏
　　皇从侄右监门卫将军墓志铭
　　太祖皇帝之长子曰呉懿王德昭之曾孙彰化军节度使舒国公惟忠之孙莱州防御使东莱侯从恪之子曰右监门卫将军赠右武卫大将军世衡字夏卿母曰平原郡夫人米氏世衡生早孤而平原夫人教之以学性沈敏自为童儿不好弄既长好学问通周易孟子喜为诗暇则学射法而已在诸昆为最防而尤以孝悌见称初补殿直改太子右卫副率天子祀明堂推恩拜右监门卫将军累迁至金紫光禄大夫检校国子祭酒兼御史大夫柱国天水县开国伯食邑九百户嘉祐四年六月丙寅以疾卒享年三十有一娶王氏太原县君子男二人令展令持皆率府副率早卒女一人尚防嘉祐五年十月乙酉葬于河南永安县铭曰
　　学问以为文孝悌以为本其华已荣而实斯殒铭以藏之以昭其韫
　　皇从孙右屯卫大将军武当侯墓志铭
　　惟武当侯世宣呉懿王德昭之曾孙彰国军节度使舒国公惟忠之孙武胜军节度观察留后韩国公从蔼之子母曰太宁郡君慕容氏惟侯生于富贵而不习为骄侈少好学喜购古书竒字遇人卑恭事亲孝悌累官至左【题目作右】屯卫大将军嘉祐三年五月己夘以疾卒享年三十有六初娶天水县君王氏再娶金城县君张氏子男六人长曰令铎左千牛卫将军次曰令进令祷令愔皆太子右内率府副率其二防未名以嘉祐五年十月乙酉葬于河南永安县以天水县君祔焉铭曰
　　孝行之本谦德之躬寿胡不隆閟此幽宫
　　安陆侯夫人长乐郡君贾氏墓志铭
　　夫人姓贾氏曾祖廷累赠左神武大将军祖官至四方馆使昭州团练使父德滋前左班殿直夫人以选归于安陆侯宗讷至和元年五月乙夘以疾卒享年三十有六权厝于荐严佛寺以嘉祐五年十月乙酉祔安陆侯以葬铭曰
　　配德惟谐卜藏斯吉其固其安于此幽室
　　雍国太夫人冯氏墓志铭
　　雍国太夫人冯氏者皇兄右千牛卫大将军赠永清军节度观察留后临汝侯惟和之夫人襄州观察使襄阳侯从诲宁国军节度观察留后宣城公从审之母曾祖晖静难军节度使卫王祖继业定国军节度使赠中书令父讷西上閤门使冯氏自卫王仍世守西边有功载国史夫人生将家孝谨柔明动不逾礼以世族选为临汝侯【讳本有公字】之配居十有二年而临汝侯卒夫人居防哀毁真宗嘉其行封谭国夫人以褒宠之夫人益自励衣服饮食务为俭薄居处严洁未尝下堂虽家人亦罕得见喜诵浮屠书皇祐五年正月癸亥以疾卒享年六十有七追封雍国太夫人子男二人从诲从审也女五人长适东头供奉官宋宗顔次早亡次以疾废为比丘尼次适供备库使姚宗望次适西头供奉官宋从政孙男十一人世逺世仪皆大将军世英世坚世及世开世卿世肱皆卫将军世祎世总世仍皆太子率府率重孙九人令驵令晃【一作冕】皆率府率令戈令甲令绩【一作纉】令课令浮令収令佥皆副率以嘉祐五年十月乙酉合葬于临汝侯之墓铭曰
　　世髙勲选贤配进国爵褒行懿加大名由子贵寿考隆铭不坠
　　东莱侯夫人平原郡夫人米氏墓志铭
　　皇从侄故莱州防御使东莱侯从恪之夫人曰平原郡夫人米氏赠太子太师承德之曾孙横海军节度使信之孙内殿崇班阁门祗候继丰之女夫人年十七选配东莱侯累封平阳郡君子男六人长曰世安赠左【一作右】骁卫大将军次曰世融赠博州防御使追封博平侯次曰世昌右屯卫大将军次曰世规右监门卫将军次曰世猷太子右监门率府率早亡次曰世衡赠左武卫大将军女三人长适左侍禁刘希正次适内殿承制王説次适右侍禁陈宗诲孙男十二人皆诸卫将军夫人将家子有贤行东莱之亡诸孤尚防夫人治家训子皆有法皇祐元年二月癸酉以病卒享年五十有一追封平原郡夫人权厝于奉先佛寺以嘉祐五年十月乙酉合葬于东莱侯之墓铭曰
　　门以勲髙配以贤求抚孤教善内德以优永其懿以閟诸幽
　　韩国公夫人太宁郡君慕容氏墓志铭
　　夫人姓慕容氏赠太保章之曾孙赠中书令河南郡王延钊之孙太子率府率德正之女河南王有功于国为时名臣夫人以贤女选为韩国公从蔼之配韩公彰化军节度使舒公之子事其亲以孝而夫人承其夫以顺事其舅姑以礼下其妾媵以仁抚其子无嫡庶以均故其内外宗姻莫不称其能封太宁郡君至和元年正月戊寅以疾卒享年五十有六子男十人长曰世丰赠右骁卫大将军次曰世宣赠均州防御使次曰世凖世雄世本世纲皆诸卫将军次曰世岳世瓞世庸【一作膺】皆太子率府副率女三人长适髙允懐次适张承训次适郑偃皆右侍禁余皆防以嘉祐五年十月乙酉举夫人之防合葬于韩公之墓铭曰
　　承夫以顺为妇以勤逮下以恩爱子以均以成厥家以播其芬
　　右监门卫将军夫人李氏墓志铭
　　惟右监门卫将军世坚之配曰李氏天雄军节度使同中书门下平章事兼侍中赠中书令陇西郡王继勲之曾孙崇仪副使守防之孙东头供奉官舜举之女惟李氏世为将家功在国史余烈遗德是生贤女夫人年十有五以选配世坚惟孝与顺以事其亲以佐其夫惟礼与义以正其躬以全其节归于世坚也凡若干年而世坚卒无子夫人自誓不嫁宗族敦廹其守益坚凡七年当皇祐五年六月庚辰以疾卒于寝享年二十有三以嘉祐五年十月乙酉合葬于世坚之墓铭曰
　　妇徳之休惟先顺柔及其大节有不可夺刻铭幽隂以永芳烈
　　右监门卫将军夫人金堂县君钱氏墓志铭
　　夫人姓钱氏余杭人也曾祖呉越忠懿王俶祖卫州防御使惟渲父文思副使象舆钱氏自五代以来尊中国效臣顺世称其忠子孙蕃昌至今不衰夫人生于盛族孝谨勤俭性巧慧喜字书年十有四以选为右监门卫将军世凖之配封金堂县君嘉祐二年九月庚子以疾卒享年二十有八子男二人令令烜皆太子右内率府副率早亡女三人皆尚防以嘉祐五年十月乙酉葬于永安之原铭曰
　　生宜其室殁安其藏铭昭其休以永不忘
　　右监门卫将军夫人武昌县君郭氏墓志铭【并序】
　　夫人姓郭氏曾祖恕右千牛卫将军祖遵式洛苑使父昭晦【一作诲】左侍禁夫人聪明孝谨能读书史善书画喜浮屠之説以选归于皇从孙右监门卫将军世覃封武昌县君子男四人长曰令辟太子右内率府副率余皆防未赐名夫人以嘉祐二年十一月丁未以疾卒享年三十有三权厝于奉先佛寺以嘉祐五年十月乙酉葬于永安之原铭曰
　　行之修学以明德施于内铭告诸冥
　　右监门卫将军夫人东阳县君郑氏墓志铭
　　夫人姓郑氏曾祖诚赠定国军节度使祖崇勲赠左屯卫将军父从范内殿崇班夫人以选归于皇从孙右监门卫将军世智封东阳县君生子男三人长曰令唐太子右内率府副率早卒次未名卒次令祈太子右内率府副率夫人为人孝谨节俭喜诵浮屠书至和元年八月戊戌以疾卒享年十有九以嘉祐五年十月乙酉葬于永安之原铭曰
　　俭以行其躬孝以事其亲以是贻其子孙
　　右屯卫将军夫人永安县君慕容氏墓志铭
　　永安县君慕容氏者皇从孙赠右屯卫大将军仲謇之配也曾祖隠赠左千牛卫大将军祖兴虢州团练使父守恩左班殿直年十七选为屯卫之配有子二人长曰士洁太子右监门卫率府率早卒次士彠太子右内率府副率女一人尚防夫人以嘉祐三年三月丙戌以疾卒享年二十有五嘉祐五年十月乙酉合葬于仲謇之墓铭曰
　　选以贤配封以夫贵殁而从之永安此位
　　右监门卫将军夫人周氏墓志铭【并序】
　　皇从孙右监门卫将军世哲之夫人曰永安县君周氏曾祖景左领军卫上将军累赠尚书令祖莹天平军节度使宣徽南院使父普西染院使夫人以庆厯五年选为监门之配勤孝柔仁克有妇道生一男曰太子右内率府率令儇女三人皆幼夫人以嘉祐二年二月庚午以疾卒享年二十有九五年十月乙酉葬于河南永安之原铭曰
　　山川既佳日月惟吉惟永其安其藏其宻




　　文忠集巻三十七
　　钦定四库全书
　　文忠集巻三十八
　　宋　欧阳修　撰
　　居士集三十八
　　行状二首
　　尚书户部侍郎赠兵部尚书蔡公行状
　　公讳齐字子思其先洛阳人皇祖以下始着籍于胶东公幼依外舅刘氏能自力为学初作诗已有动人语今相国李公见之大惊谓公之皇考曰儿有大志宜善视之州举进士第一以书荐其里人史防而居其次祥符八年真宗皇帝采贾谊置器之説试礼部所奏士读至公赋有安天下意叹曰此宰相器也凡贡士当赐第者考定必召其髙第数人并见又参择其材质可者然后赐第一及公召见衣冠伟然进对有法天子谓无能过者亟以第一赐之初拜将仕郎将作监丞通判兖州太守【诸本作原】王臻治政严急喜以察尽【一作尽察】为明公务为裁损济之以寛狱讼为之不寃逾年通判潍州民有告某氏刻伪税印为奸利者已逾十年踪迹连蔓至数百人公叹曰尽利于民民无所逃此所谓法出而奸生者邪是为政者之过也为缓其狱得减死者十余人余皆释而不问潍人皆曰公德于我使我自新为善人由是风化大行天禧二年还京师当召试时大臣有用事者意不悦公居数月不得召久而天子记其姓名趣使召试拜著作佐郎直集贤院阶再加为宣德郎勲骑都尉主判三司开拆司赐绯衣银鱼迁右正言阶朝奉郎勲上骑都尉今天子即位迁右司谏真宗新弃天下天子谅隂不言丁晋公用事专权欲邀致公许以知制诰公拒不往益坚已而冦莱公王文康公皆以不附已连黜公归叹曰吾受先帝之知而至于此岂宜为权臣所胁得罪非吾惧也既而晋公败士尝为其用者皆恐惧独公终无所屈未几同修起居注又拜尚书礼部员外郎兼侍御史知杂事判流内铨赐服金紫改三司户部度支二副使转勲轻车都尉借给事中奉使契丹天圣八年拜起居舍人知制诰同知审官院会灵宫判官充翰林学士加侍读学士赐爵汝南县开国子食邑五百户太后修景德寺成诏公为记而宦者罗崇勲主营寺事使人隂谓公曰善为记当得参知政事公故迟之颇久使者数趣终不以进崇勲怒防之太后迁礼部中改龙图阁直学士出为西京留守是时鲁肃简公方参知【一无此字】政事争之太后前卒不能留以亲便求改宻州遭嵗旱除其公田之租数千石【诸本作顷疑顷字讹】又请悉除京东民租弛其盐禁使民得贾海易食以救其饥东人至今赖之皆曰使吾人百万口活而不饥者蔡公也徙南京留守进爵侯增邑户五百为一千阶朝散大夫召还拜右諌议大夫权御史中丞判吏部流内铨迁给事中勲防军增邑五百为千五百户庄献明肃皇太后崩议尊杨太妃为太后垂聴政议决召百官贺公曰天子明圣奉太后十余年今始躬亲万事以慰天下之心岂宜女后相继称制且自古无有固止不追班太妃卒不预政止称太后于宫中复为龙图阁直学士权三司使京师有指荆王为飞语者内侍省得三司小吏鞫之连及数百人上闻之大怒诏公穷治迹其所来无端而上督责愈急有司不知所为京师为之恐动公以为缪妄之説起于小人不足穷治且无以慰安荆王危疑之心奏防论之一夕三上上大悟乃可其奏止笞数人而已中外之情乃安拜枢宻副使进爵公增邑五百为二千南海蛮酋虐其部人部人欵宜州自归者八百余人议者以为叛蛮不可纳宜还其部公独以为蛮去残酷而归有德且以求生宜内之荆湖赐以闲田使自营今纵却之必不复还其【一无此字】部苟散入山谷当为后患争之不能得其后数年蛮果为乱杀将吏十余人宜桂以西皆警朝廷颇以为忧景祐元年迁礼部侍郎参知政事二年赐号推忠佐理功臣进阶正奉大夫勲柱国郭皇后废京师富人陈氏女有色选入宫为后公争之以为不可自辰至已辩论不已上意稍悟遂还其家河决横垅改而北流议者以为当塞公曰水性下而河北地卑顺其所趋以导之可无澶滑壅溃之患而贝博数州得在河南于国家便但理堤防魏州而已从之澶滑果无患契丹祭天于幽州以兵屯界上界上惊搔议者欲发大军以备边公独料其必不动后卒无事公在大位临事不囘无所牵畏而恭谨谦退未尝自伐天下推之为正人搢绅之士倚以为朝廷重三年频表【一有求字】解职不许明年遂罢以戸部侍郎归班改赐推诚保德功臣勲上柱国久之出知颍州寳元二年四月四日以疾卒于官公在颍州闻西方用兵恻然有忧国心自以待罪外邦不得尽其所懐使其弟禀言西事甚详公之卒故吏朱宷至颍颍之吏民见宷【一有号字】泣【一有拜字】于马前指公尝所更厯施为曰此公之迹也其为政有仁恩所至如此平生喜荐士【一有所荐二字】如杨偕郭劝刘随厐籍段少连比比为当世名臣公为人神色明秀须眉如画精学博闻寛大沈黙一言之出终身可复其莅官行已出处始终之大节可考不诬如此谨按赠兵部尚书于今为三品其法当諡敢告有司谨状
　　司封贠外郎许公行状
　　君讳逖字景山世家歙州少仕伪唐为监察御史李氏国除以族北迁献其文若干篇得召试为汲县尉冠氏主簿凡主簿二嵗县民七百人诣京师愿得君为令迁秘书省校书郎知县事数上书论北边事是时赵普为相四方奏防不可其意者悉投二瓮中瓮满輙出而焚之未尝有所肯可独称君为能曰其言与我多合又一嵗徙江华令未行转运使樊知古荐其材拜太仆寺丞磨勘钱帛粮草监永城和籴知海陵监三嵗用监最迁大理寺丞赐绯衣银鱼监泗州排岸司迁赞善大夫监永兴军货务迁太常丞知鼎州州杂蛮蜑喜以攻刼为生少年百余人私自署为名号常伺夜出掠居人居人恶之莫敢指君至而叹曰夫政民之庇也威不先去其恶则惠亦不能及人君政既行盗皆亡入他境约君去乃还迁国子博士奉使两浙江南言茶盐利害省州县之役皆称防出知兴元府大修山河堰堰水旧溉民田四万余顷世传汉萧何所为君行壊堰顾其属曰酂侯方佐汉取天下乃暇为此以溉其农古之圣贤有以利人无不为也今吾岂宜惮一时之劳而废古人万世之利乃率工徒躬治木石石坠伤其左足君益不懈堰成嵗谷大丰得嘉禾十二茎以献迁尚书主客员外郎京西转运使徙荆湖南路荆湖南接谿洞诸蛮嵗出为州县患君曰鸟兽可驯况蛮亦人乎乃召其酋豪谕以祸福诸蛮皆以君言为可信讫三嵗不以蛮事闻朝廷君罢来朝真宗面称其能会有司言荆南久不治真宗拜君度支员外郎知府事荆南钤辖北路兵马于荆湖为大府故常用重人至君特选以材用员外郎自君而始明年迁司封员外郎赐金紫徙知州州居南方之会世之仕宦于南与其死而无归者皆寓其家于州故其子弟杂居民间往往倚权贵恃法得赎出入里巷为不法至或破亡其家君捕其甚者笞之曰此非吏法乃吾代汝父兄教也子弟羞媿自悔稍就学问为善人风俗大化嵗满在道得疾卒于髙邮君少孤事其母兄以孝谨闻常戒其妻事嫂如姑而未尝敢先其兄食衣虽敝兄不易衣不敢易初违命侯遣其弟朝京师君之故友全【一作金一作潘】惟岳当从以其家属托君惟岳果留不返君善抚其家为嫁其女数人李氏国亡君载其家北归京师以还惟岳厯官四十年不问家事好学尤喜孙呉兵法初在伪唐数上书言事得校书郎遂迁御史王师围金陵李氏大将李雄拥兵数万留上江隂持两端李氏患之以为非君不能召雄君走上江以语动雄雄即听命已而李氏以蜡书止雄于溧水君曰此非栅兵之地留之必败乃戒雄曰兵来慎无动待我一夕吾当入白可与公兵俱入城君去王师挑之雄輙出战果败死君至収其余卒千人而去君少慷慨卒能自立于时其孝谨闻于其族其信义着于其友其材能称于其官是皆可书以传谨状

</div>
    <div class="pagination">
<a href="文忠集（宋欧阳修）_page19.html">上一页</a><span>...</span><a href="文忠集（宋欧阳修）_page15.html">15</a><a href="文忠集（宋欧阳修）_page16.html">16</a><a href="文忠集（宋欧阳修）_page17.html">17</a><a href="文忠集（宋欧阳修）_page18.html">18</a><a href="文忠集（宋欧阳修）_page19.html">19</a><span class="current-page">20</span><a href="文忠集（宋欧阳修）_page21.html">21</a><a href="文忠集（宋欧阳修）_page22.html">22</a><a href="文忠集（宋欧阳修）_page23.html">23</a><a href="文忠集（宋欧阳修）_page24.html">24</a><a href="文忠集（宋欧阳修）_page25.html">25</a><span>...</span><a href="文忠集（宋欧阳修）_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
