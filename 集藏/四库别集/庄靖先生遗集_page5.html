<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 5 页/共 28 页</h1>
    <div class="content">和子搢秋晚出郭
和述怀
戏嘲
答子荣
送史邦直入洛
即事
宽张文■〈王巳〉
和窦君瑞
窦子温宅为有力者所夺
子荣途中见忆有先生在世人中龙三十年前到月宫之句依韵谢答
吊曹庆之
吊王德华
赠医郭显道
焦彦昭失中子
读五代史
春温轩
索和长平诸诗友送行韵信笔奉呈君玉闰之资客中一笑
昨晚蒙降临无以为待早赴院谢闻己长往何行之速也因去人寄达少慰客中未伸之志耳
任仲山谈西府事
唐臣满月洗儿索诗故赋
留题靳载之园亭
送郡侯段正卿北行
送参谋刘君祥
杜门
中秋
和乔舜臣韵
郎子云酒熟同李茂卿史正之豪取不许
再赴阳城用前韵别茂卿子云正之
代乐仲和张温甫处督米
清明席上同史正之姚君宝子昂
悼亡
段侯行春显圣观喜雨
寄荅赵公定
姚子昂寿日
又用济之韵赠子昂
为刘益之营中上王怀州
锦堂碧落寿席
答张文玘见戏
和王季文襄阳变后
僧奴
和杨之美韵
和李唐杰韵
悼筹堂
和秦克容来韵　　癸酉榜后寄侄谨甫　　和安斋见寄调祁定之
○小旱云而不雨
阿香谁使送雷声敢望天瓢一滴分恨魃长为周地虐闵尪几被鲁人焚风吹海立垂垂雨泽与山通处处云何事卧龙犹不起得微往见葛陂君　　注山谷得微往从董父餐宁当罪系葛陂渊
复用韵
区区布谷不停声安得银河水半分汤稼未应枯后溉周川岂独旱如焚是谁主当知时雨有底商量出岫云造物不为天下计只将花事了东君
○十六日雨
平地俄惊霹雳声老龙功过此应分不知东海因谁祭却笑西华欲自焚四面蔽亏无日月百神奔走会风云时人那识天公事一溉惟知有巨君　　注郑弘字巨君行春天旱随车致雨　　注后戴卦为西华令县旱积薪以自焚火起而大雨
○王子荣过家上冢
暂令元戎小队行尽驱春色入山城葱葱佳气随轩葢袅袅高风卷旆旌题柱桥边男子志散金闾里故人情贵游前后知多少不使堂虚昼锦名 【 州有昼锦堂】
○用赵之美留别韵 【 五】
把酒离筵且莫辞坐中瓜葛暂相依花从识后常含笑鸟自还时想倦飞往事微茫春梦断故人牢落晓星稀天涯白发禁愁得好在西山不早归　　长短亭中送别时问君东去复何依今宵明月三人共来日红尘一骑飞倾葢莫嫌相见晚断弦惟恨赏音稀天涯尽道还家好笑我虽归似不归　　为君不惜送行诗但恨蒹葭失所依流水尽朝东海去孤云只向太行飞仕途冰炭收心早客路参商见面稀一曲阳关歌未彻声声头上听催归　　遥指东山去恨迟争如莲幕早来依须知宋鹢犹能退有底齐禽尚不飞洛下书生怜我少燕南壮士似君稀主人好客恹恹醉正要髠留肯放归　　平生藏器待何时除却荆州不可依预报行人应鹊噪相将送客有花飞鴈从去后弟兄少莺未来时朋友稀不尽赤心今日话东山无以我公归
○赴山阳　 【 寄君祥济之仲宽子昂】
立马西风不忍行往回只是片时程一年又作半年客百里有如千里情落日寒林上下路淡烟疏竹水边城愿君把酒休惆怅四海由来皆弟兄
○白文举王百一索句送行
世事纷纷乱似麻不堪愁里度年华伤心城郭来家鹤过眼光阴赴壑蛇弹铗歌中成老境班荆话后各天涯何时造物归真宰却覩人间第一花
○承二公宠和复用元韵 【 二】
脱却朝衫着纻麻残年犹复梦京华世情共指鹿为马天意反教龙作蛇白发不公人易老青山有素恨无涯那禁送别东郊外满目离离溅泪花　　有客衡从说蓺麻要教身后见西华若为养得能言鸭未解除他引睡蛇归去稍知闲气味荒唐犹种老生涯眼前浮世凭谁问独倚东风看落花
○重午偶题
龙钟叹我百年身几见山城节物新水荇长如牵翠带石榴半似蹙红巾可怜今日依刘客便是当时吊屈人谁道南来风解愠试从比屋问吾民
○春日
白头不柰隙驹催惯饮屠酥醉后杯百岁无多偏昼短一年将尽又春来东君得地权终在北斗随天柄已回造物却还真宰手众人今后试登台
○和参谋李舜举 【 二】
平步青云感遇初试看倾葢气何如橘皮应笑陈人牓隽永争谈辩士书梦鹿果能谁得鹿知鱼未必子非鱼青山马上多诗句北斗以南名不虚　　一怒王师吊伐初堂堂人物古谁如剑头何患无炊米楯鼻多应有檄书尽道公孙能跃马应怜学士独焚鱼旌旗未度长河水千骑元戎已捣虚
○和东庵孔安道韵 【 二】
拟结闲中一草堂此心安处即吾乡须知见在身为患见说长生药有方老去看书徒引睡愁来得句不成章从前习气都除尽待与高人论坐忘　　淡泊生涯共一堂杖藜踏遍水云乡不妨庐结在人境应念客来从远方三笑可无陶靖节八仙宜得贺知章袖中时出烟霞语习气师兄亦未忘
○和子荣
暂使彭宣到后堂安昌只以醉为乡浮云世事日千变流水生涯天一方老子兴虽如庾亮故人恩不减苏章能消几两寻山屐回首狐丘本未忘
○五舍人生朝
积德高门庆有余来年记得掌中珠清新月窟两枝桂俊逸渥洼千里驹戏自老成看蜡凤志从小异见樗蒲一朝腾踏青云上快覩徐卿第二雏
○筹堂寿日
此生但觉醉乡宽 【 王绩】 谁谓螭犹北海蟠 【 王猛】 处处相迎皆倒屣 【 王粲】 人人共喜欲弹冠 【 王阳】 州应向日悬刀梦 【 王浚】 山试今朝拄笏看 【 王子猷】 仙驭未来缑氏鹤月明吹彻玉笙寒 【 王乔】
乌衣厯厯是名家人物于今比晋多俗论不侵挥麈话 【 王衍】 壮怀都付缺壶歌 【 王大将军】 虽无金埒堪调马 【 王济】 赖有黄庭可换鹅 【 王羲之】 见说长江欲飞渡 【 王浚】 那须冰合望滹沱 【 王霸】
○和子搢中秋
最后宾来举白浮要须同赏桂华秋蛾郎应恨灯无焰娈女能教月再修分外高寒天上阙就中明彻水边楼姮娥不我为生客休把光芒取次收
○和子搢九日谩兴
此身到处贾胡留细雨斜风冷淡秋佳节又从愁里过故乡不似旧时游试拈红叶题诗句强摘黄花泛酒瓯落帽龙山几人在云沉鸟没恨悠悠　　节物催人分外愁干戈眼底未能休丹枫落处吴江冷黄菊开时灞岸秋可是凉风添寂寞更堪缺月照绸缪悠悠今古何须问泪洒牛山亦过忧
○沁园怀古
风波平地难开眼剑戟羣山欲割肠冠葢随时成物故园林何日破天荒摩挲碑石空怀古点检图经为补亡谁是熙熙堂上客近来老子也和光 【 欲复而未】
○和即事
拟将唾手取封侯世事那禁种种愁未可搏他冯妇虎终须享此景升牛但知勿翦甘棠在莫为难图蔓草忧自古贵人天所予定教名字到金瓯
○和新秋
帘卷西山雨乍停自知时节候虫声新凉邂逅如佳客残暑留连似宿酲可见韩檠灯下志且怜班扇箧中情若为解得吾民愠更鼓南风一再行
○寄史正之
往来门下亦风流分得筹堂几许忧刚甚养他横槊马何如了取济川舟人还忌器休投鼠谁为蹊田欲夺牛闻早抽身闲处着不妨仍带醉乡侯
○闻捷音招王德华吴天章等出山
红尘一骑报平安知是元戎小队还且喜好音来汴水仍将旧事问潼关横云自护车箱涧落日空衔箭筈山只恐膏肓归不得早随春色到人闲
○用子荣河桥送别韵
河桥把酒不成欢正是离人去住闲公道几时饶白发世情今日见青山娟娟明月无家对惨惨孤云待我还惭愧殷懃花里鸟一声声送出阳关
○承徐子贤贾仲常张伯英宠和复用韵
天涯杯酒强追欢白发光阴转首闲独夜梦魂千里月暮年心事数重山回肠都为愁将断行脚犹疑债未还傥得一廛休老地柴门今后定牢关
○宿村舍 【 二】
别后曾无一日欢风光都在落花闲眼青羞对门前柳头白相惊雪里山华表鹤来犹是客乌衣燕去不知还森森庭院荒荆棘虎豹窥人夜撼关　　握手亲情有底欢疏篱茅舍两三间尚怜作者千年调那肯分人一半山安得意如张翰适凭谁放取浩然还得君斗酒须防客不怕重门更着关　　注坡云重门着关不为君政恐恶客来仇饷　　怀抱何曾得少欢春愁飞上两眉间一瓢谩酌独清水几屐能穷无尽山见说酒兵长日备 【 江咨议酒犹兵也可千日不用不可一日不备酒可千日不饮不可一饮不醉】 未知诗债几时还须防别后将军御不待寻盟辄斩关　　三两残杯不尽欢强陪年少贵游闲客中未必常为客山上那堪复有山鹤发都从愁里变貂裘直待醉时还一朝却入庞公巿惊倒城门老抱关　　注坡云城门抱关卒怪我此重游
○闵董用之
怪底年来懒下帷似嫌牓尾姓名题一枝自谓乌难借百里谁知凤肯栖颇讶生前徒强项未应老后不然脐试将点检平时友太半佳城在马蹏
○用之次韵复荅
小斋飘雨注风帷门外青山困品题足蹑尽知齐是假胆尝争柰越犹栖任教别后书盈箧嬴得年来气暖脐聊与老农歌帝力一缸村酒荐豚蹏
○夜雨
</div>
    <div class="pagination">
<a href="庄靖先生遗集_page4.html">上一页</a><a href="庄靖先生遗集.html">1</a><a href="庄靖先生遗集_page2.html">2</a><a href="庄靖先生遗集_page3.html">3</a><a href="庄靖先生遗集_page4.html">4</a><span class="current-page">5</span><a href="庄靖先生遗集_page6.html">6</a><a href="庄靖先生遗集_page7.html">7</a><a href="庄靖先生遗集_page8.html">8</a><a href="庄靖先生遗集_page9.html">9</a><a href="庄靖先生遗集_page10.html">10</a><span>...</span><a href="庄靖先生遗集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
