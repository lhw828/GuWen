<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 223 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 223 页/共 296 页
  </h1>
  <div class="content">
   夀秦母殷太夫人八十序
　　当万厯之戊寅正月而方伯秦君子成以母殷太夫人之夀言请也前是甲戌之正月而秦君已六十不佞业赠之言以近拟公之从祖端敏公谓君入而奉太夫人万年之觞出而宴贺客以端敏公其年固夙夜在公矣力不任而始得请以归归而有遗忧于国人间之乐外集而中为之闬君于端敏何让哉则又远而拟之白文公以文公少而赋新井之诗及分洛之日仅聚其妇与其孤甥侄居君今上奉太夫人下抚诸弟其为子者非子而犹子者不待征于族而指以百数矣即毋论端敏公于白公何让哉秦君不以余言非当而觞之今又四嵗而太夫人始称八袠矣问其貌则辅犹有丹色鬓黧不尽白也问其起居则夜犹篝灯执一巻视细也问其服则瑱禅纚之饰也问秦君所戏防则刺鹤而文犀大僚之极也问所戏状则加握丹而鬒犹之乎婴儿也问太夫人之少子与孙则若琅玕列而芝兰芬也其孙曽之稚者差已壮而襁者嵗有益也则胡可以毋觞也夫太夫人之先自布政公至教谕公世世称贵族及其归于秦秦以端敏公故贵也事通叅公以子推封至大僚太夫人品亦如之又贵也晚而方伯君位通显太夫人则益贵也然不以一毫贵色加于人盖十七而归秦朝夕奉膳舅都事公夔夔斋栗矣都事公有寡妹以节称收而养之俾太夫人妇焉太夫人不以非妇故杀妇礼度其未易当意也则委曲而求以意当之五十年一日矣通叅公内刚而外方凡所赖于太夫人剂者非一或束湿以御下则务为持平其间或怒市而色室则务为寛大其指虽以方伯君与其二晜弟之德业未尝不肃于通叅公之范而成于太夫人之和也夫太夫人之所享于方伯君者方伯君为之太夫人之所以享于方伯君者固太夫人自为之则又胡可以毋觞也乃方伯君中怦然以不长有禄养少歉夫太夫人之养于禄者二十年方伯君歴中外称名卿大夫者十一政而始就家食躬致其素封之资以备无方之养不可谓之非禄也且不闻之所谓禄者隽母之匕箸而潘母之板舆乎哉彼其朝楚而暮齐防履修阻虽差胜于靡盬之不遑而大者忧叵测小者虞官讥即一飰有余惴焉安用禄也孰与夫太夫人之饮于堂而恬于寝耶夫禄者不必志志者不必非禄以此夀太夫人又胡可以毋觞也方伯君曰善敬因王生言以觞太夫人
　　潘次公吴媪偕夀九十序
　　潘次公者歙人也而贤有妇吴媪亦贤次公生六嵗而失母所以事后母共谨其母怜而子之已胜冠则从其诸父贾游蜀诸父少之第令受书计居数嵗亡所益防其父亦至蜀次公乃前阴説曰蜀地陿薄不足以骋且夫数蚁而趣一腥所获几何请得分槖装为逺游其父壮次公之为人乃予半槖恣所往次公于是纵游吴越荆楚间俯拾仰取它贳贷不急责息而以时收其赢所摹画辄效赀用益饶间一归省其父防父病而兄伯有公车辟次公乃谢贾精身医药间出应门户斩斩矣而吴媪勤一切佐治生又能明出纳飨祀浆酒毳之事次公有二子壮察其能任游乃叹曰妇孺者吾役也而奈何以吾见役且形神吾自有之终不能为妇孺夺顾谓二子趣装往乃公休矣次公乃徐遨行宗姻间察其甚困者俾轻重受防归而计入更日有所増置业稍稍倾邑矣徽俗既赀相髙而又贤次公且老之郡乡饮推择宾位次公曰不肖乃以齿抗太守庭乎能亡愧诸父老哉益坚辞不行有司为归其爼于是潘翁年九十矣而吴媪以前一嵗亦九十诸里于潘者艶其事争布币酌斗男子祝于庭妇子祝于室而其名好文者族若桓姻若洪凤至征言于不佞以为之颂不佞窃闻其説大都有三其一谓次公虽匿迹贾然有士行与吴媪俱好行德而天报之其二谓谼中人鲜僻好衺嗜陶朱公用老氏之术以忍垢啬予甘澹服约卒之聴子孙之息巨万而身亦仙去次公庶几近之其三稍推本其自以为吴媪生孝庙当御极而次公后之则建元圣德之所沛发为太和之防以笃次公夫妇而不佞之则谓次公之夫妇善而夀也其夀而善也盖两相值而不必两相期也忍垢啬予甘澹服约可夀也不可必也生而孝庙也老而隆万也则亦幸矣然而非以为笃也吾不能悉次公第次公夫妇九十矣天子方孝养两宫数诏有司修仁政行且赐髙年冠服及粟帛胶肉则潘氏之一门而两不亦盛哉二生持此以颂可也
　　又
　　自不佞与伯玉后先解省台而东南乞言之士不走吴则走谼中以相重潘翁之年暨其妇吴姥偕九十诚异矣有伯玉之一言足以将牢醴侈庐壁而为之戚属者又欲荐不佞言以俪伯玉毋乃非当乎而况又欲荐不佞之嗣言以自俪乎哉夫食肉不食马肝未为不知味而必使其属厌之且也潘翁之行与其夫妇所为夀几尽于伯玉而余之言亦佹尽矣夫安能呓呓娓娓以讇辞继也然而诸君子之所以不能已于潘翁而又不容已于不佞言者则尝窃闻之盖夫子之称大德曰必得其夀矣然必先之以得名岂所谓夀者所以永其身而名者所以永其夀也耶夀之所以为永有限而名之所为永无穷诸君子毋亦欲永潘翁夫妇之夀乎而不惮亟亟焉蕲责名于余言而余嚄不敢许也箕子洪范之五福盖首夀而攸好德嫓之而名不与焉有名者不必有德德不立而名且冺矣然则德者又所以永其名者也人富而仁义附焉以世之所称潘翁夫妇好行其德即不能出里闬外要之老氏之所谓三寳曰慈曰俭曰不敢为天下先者以称翁家内外史亦庶几矣然则德安所借名而名安所借言哉无已则有一言以效余勉如潘翁之夫妇既以心画趣时其雍容之得愈于纎啬过当既成而身享其饶当生半矣行且聴子孙而息之抑孟献子有云畜马乘不察于鸡豚公仪休之母以子贵而能防园葵去织妇其所为德虽小要之皆善居富者也卫武公九十五而与其卿大夫士相交儆于国翁与吴姥九十而交相儆于家可乎其最戚者子之壻曰吴鏊序而授之俾母但以名相重焉
　　李母张太夫人夀序
　　太守渔阳李公之莅吾吴也甫一载所而郡事大治属城之大夫相与奉公之德教而布之而独吾州张大夫为之长李公盖有母张太夫人云大夫一日布币而过余请曰某之辱从李公荐剡也又辱游公于郎署间则太夫人诸母矣今者之辱事也则太夫人大母行矣惟是太夫人且七十而以春孟为设帨之辰诸属邑之大夫毋敢以觞豆筐篚请也即某不敢以觞豆筐篚请而尝辱从公之荐又辱从公游郎署间宁无一日之私而执事者忍恝然而靡一言以徼宠于公乎余谢不敏则谓古之为人臣者业以倍亲而致其身于君然幸而值夫伦常之合则出而称人臣入而称人子而靡有憾春秋之世大夫苦于行役而阙共养之职感叹而形之诗曰王事靡盬不遑将母夫非独其子然也至于夙夜无寐尚慎旃哉而母之思殆甚于子矣又其甚也以诸侯之贵而母弗获偕河广之可杭托寄一何迫切也今以李公之贤当昌明宏熈之运甫什褐而太夫人已膺命服矣及其出为二千石而奉板舆以行诸孙之若兰玉者八以左右之吴又为天下首郡其山川之明秀风物之隽媺有非它郡国所敢望者公出而授政于堂皇以既臣职入而拥笏垂鱼奉百嵗之觞以信子道其乐为何如哉吾闻之古之名良二千石而毋得亦名为良者毋如隽不疑与公家景让隽君之谳狱劳其母之潜听而视其当否以损益匕箸景让之杖虞侯人心汹汹劳其母之抶责而后定夫母之得着其良则子所以为良者未尽也今合郡之士民讴谣载道以归李公良而若不知有太夫人者母亦太夫人之义方不在今而公所以承志不在迹也耶如冈如陵世以为善颂祝其大指因欲其上之久有吾民然实欲吾民之久有其上以为袵席地耳今为吾郡民计袵席以久而祝李公孰若以久而祝太夫人俾安我公于治哉大夫曰善乃次其言授简以上李公
　　夀封武部大夫新安陈公七十序
　　当陈君晋卿之以经术名诸生中而余未之识也既余起废天雄而晋卿为开守接之而其温恭闿易使人爽然而自入已稍与之谈则又无所不解已又伺其为守状则又便晳郡政其吏民畏而爱之若春雨膏而秋霜实也窃谓晋卿甫离诸生而老于天下事乃尔意者其有得于家学耶既归而后接其尊人新安公者其状若眇少乃周还晋卿也其顔差老乃秀眉睩晋卿也其语差悃愊乃便便中欵晋卿也夫然后而知晋卿之贤之所自也而余寻待罪郧镇防晋卿以视学政按部过台所相与纵谈尘外事久之乃及姑布子卿术而谓乡前辈有郁老者尝善之晋卿作而言曰固也夫郁老之为相也是尝过其故人饭而値吾某之父在而郁老惊起谓曰吾阅里中人多矣亡逾公者是且为郎而卿大夫父谢曰业明经不售而久弃之何调我为某趋庭而过之是时犹未胜冠也郁老睨而谓吾父曰夫已氏者而何人得非若子乎曰然郁老乃起贺曰勿疑矣夫然后而知公之贵之所自也余笑谓晋卿始者不佞窃知吾子贤知其自新安公贤也夫郁老之知新安公贵知其自吾子贵也郁老得其外而余得其内然所以为相成者一也盖又三嵗所而余还里则新安公之拜大夫爵者且六载而夀亦且七十矣诸与公善而贤之者若而人诸以晋卿贵而公贵者若而人其布币奉爵衿绅溢于堂车马驺从溢于里而余宗人比部君辈乃谓余之习之也请得一言以为夀即余言又何所加于相成者哉今夫木之宁然而乔者桥也其隤然而俯者梓也盖相待者也水发于昆仑之阯滥觞耳滙而为大河润九州而膏万有乃稍稍有称河源者夫匪河何以称源也虽然匪源何以称河也此所谓两相成者也夫郁老之始以公贵而知其子予始以公之贤而知公自今而后愿以晋卿贵而益成公之贤俾公毋虞于室家而日为德于闾左右讴谣而颂祝者相继亦愿以公夀而益成晋卿之贵俾晋卿母虞于温定而专精神一思虑以棫朴多士桢干王国则予言亦岂后郁老而验哉比部君曰善遂举以为公夀
　　奉赠詹事府詹事兼翰林院侍读学士王公暨元配吴淑人荣封序
　　万厯之六年五月天子尊上两宫徽号下制京朝官得推荣所自而太子詹事兼翰林院侍读学士王公元驭之父爱荆公前以元驭封右春坊右谕德矣至是复进封如元驭官而厥配吴宜人亦进为淑人织文之诰颁自尚方天语谆谆所以褒嘉公者非一于是乡之搢绅衿裾相率而艶公之遇以示余余不佞第少尝习掌故家言以青宫之辅师保宾客皆为名美而已其元僚则无如詹事而学士最号为清切罄咳与帝聪通自孝武以前即入秘监握史笔三十年而不得一官毋论其能兼之也即兼之者其视卿佐不百人一二也即百有一二兼之者齿故当非壮亲亦益老而其官又以迫卿相故非日辄迁去未有能防封及其亲者也即以其官官其父足矣未有能生贵其母视父者也其更兼之者自明兴而尚未有一也今爱荆公当其子为谕德时谕德亦往往不待最而迁未有及亲者而天子初上两宫徽号乃首以及公公亦称谕德矣是时公与吴宜人未六十也既甫逾六十而复以再上徽号公遂称詹事而吴宜人称淑人矣凡天子之所隆崇于两宫者再而公夫妇亦再得之然元驭犹以不获亲致觞称贺侈大天子之宠灵为歉上书乞归省天子以亲信臣离左右难之温防不许既迁为少宗伯复乞归省复不许而防公之仲子家驭自客部乞南得司封大夫以便道归诸织文之诰孔翠金花之服章与吴淑人之所谓冠帔珈者咸选而奉之毋论公所受官即公所隆享以程古人亦百不能一也公时语客吾儿成进士甫十六年而父子内外偎被金紫九重之贲下施于九京未有所以报称之而辄上章露其私非计且吾质明而起冠栉读书理人事斗米秤肉不为废囓决何虞旦夕也不佞为公毋论当官者不为私即公亦何尝不为公哉公仁心为质礼行逊出宗族大小几数千指未尝不濡公之泽而守其约姻党闾右人百其面未尝不信公之心而食其惠不为操州邑大夫权而所微指黙相往往得公而称良吏师不欲预里闬事而凡质成请解者往往頼公之调御而不至败今吾吴于天下称多贤士大夫而独太仓有布素风干旄之使夷犹于吾里而不忍去爪牙系搏之吏疾驱过之而不旁问者皆以公也元驭之所为政在洽神人和上下精啓沃提衡万世是非之柄固大家驭之所为政于陪京以考功令饬吏治亦不为小矣语云是亦为政奚其为为政公贵而仁义附焉岂亦素封拥虚器者哉乃从诸搢绅衿裾之请而序以赠公
　　夀中宪大夫健斋冯太公八十序
　　不佞贞往者里居时吾郡司理盖有泰和龙身之云而余得称为治民龙君之徙丞太平则于臬副冯公称属吏而冯公以功行超臬长来治兵吾郡不佞贞则又得称公治民而公所兼署太平自若龙君盖尚犹称属吏而防公之太公封宪副健斋公者年八十龙君念无可以当公意移书谓不佞贞能无一辞以为太公夀龙君业为言冯公之守池也上最获封太公如其官被绯横金髪虽颁而有壮容于是冯公稍迁晋臬复移治太平谋所以迎太公养者太公意不欲曰吾方陶然从里社饮甚快安能日偶坐一铃阁使若冠而夔夔食我且我不出游是以官樊我也我出游而以我溃官又不可冯公计之亡所出移文两台乞休两台坚持之公乃尽遣其妇子与孙以共太公之养其妇代公职内而子代公职外然太公恒以为无所事之躬蚤起后宿饬臧获别勤惰井井家政而以其暇召客饮谈笑谐谑时卜夜至丙诸少年咸自以为不如也太公时时谓人吾二子长者治兵吴郡而少者佐成均教胄子今复叅冬官务矣假令二子俱欲侍吾养吾安能分吾身而两之俾一养吴一养燕中即吾龌龊为儿女子态吾安能日役吾念一之吴一之燕中哉今幸借吾子禄以无虞口腹精意而诲诸孙庶几异日为二子张本亦愿吾二子毋内顾纯心以报天子夫吾子非吾有天子有也报天子即所以报吾老人也龙君之为言乃尔仆虽欲效一言安得致太公而从诸士大夫吏民之后而觞之虽然太公素健视履精神不衰间一策杖而来吾郡听吾原野之歌大冯君所谓聪明贤知惠吏民者已又察其政行条教而嘉之劳苦其治状为进匕箸举觞勺从容东归更十年而若张黼太尉之父入省冯公于三公府司徒司空进牛酒上夀出而问小冯君之政有歌兄弟继踵相因循政如鲁卫德化均者其觞勺加举而匕箸益进岂不为尤大快哉龙君试以余辞进之太公且幡然起色矣
　　又
　　不闻之诗乎曰如山如阜如冈如陵夫以言乎高厚也曰如川之方至以莫不增夫以言乎盛长而不可涯也其亦工于颂矣而未已也又重之曰如南山之夀不骞不崩説者谓其髙厚而悠且久也其亦详于颂矣而余犹以为未已也他诗又有之曰天降时雨山川出云山之高厚而悠且久也川之盛长而不可涯也抑亦其体也盖至于出云而降时雨而山川之用宏矣其所谓用者与体故相为资者也余生束髪而游京国所覩记钜公长者非一人其云行雨施之泽往往膏被九有而未有能探其自者若修吾公之令于池覩其云雨一邑也其佐于某守于某覩其云雨一郡也其分臬于晋治兵于宣歙覩其云雨一道也今者举全吴腹心之地而宇庇之吴之吏民不胜大旱之望于油然沛然之下即一食息畴不愿公之强精神广志虑以长福我吴哉间者知冯公之有太公即一食息畴不愿太公之慎兴居进匕箸衎衎简简以长有我冯公于吴哉吾闻太公家慈谿其山则大隠句余九峯五磊拔地造天径庭碕硊其水则大海为之巨浸支流之所入滙而为姜杜花屿普济永明渟而为湍隠永昌金蛤太公之宏深博大实似之其日夜之所通气肤寸之合崇朝而霈人以云雨之施称冯公而实太公造始之也今者太公慎兴居进匕箸衎衎简简以长有我冯公于吴夫岂惟造始之太公盖成之矣夫人见出云之山川感而后颂之则所谓不骞不崩以莫不増者固其宜哉冯公之泽鲜所不润而其最受润者曰许生某念无以报公而欲得一言以为太公之八十颂余不能尽识浙东之山川因云雨而窥山川之体况乎其若有觌也故不辞其请而次余语授之
　　按察佥事封中宪大夫重庆蹇公七十偕配王恭人夀序
　　嘉靖中余守尚书刑部郎而是时郎司马者为重庆蹇公当是时杨忠愍公继盛论劾幸相父子诸不法而其最大者以十五嵗防冐岭外功下司马而郎周公证之彊先后为幸相所中以大小见法幸相谓公之与二公同署又周公乡人也疑其预之出佥闗西臬已谓公实预之则复文以考功令谪贰蒲州遂进守清源所至有神明声久之复得广东臬而是时剧冦曽一本余皇截大海官军环睨莫敢发而仅欲袭其别部胁从千人以为功公当监其军叹曰诸君奉天子命诛冦一本不诛胁从众也请以它委坐是失军帅指见齮复调得佥滇臬事公前后三徙不离佥臬顾徙地益逺居嵗余入贺万夀便道过其里徘徊桑梓间叹曰吾老矣安能与少年竞蕺蕺薪下积也投劾都御史为公请老公实壮未老也盖荐绅先生籍籍为公称不平以是不佞贞亦窃有闻焉而恨未能一识公比嵗前公之子中丞汝上甫以观察使来饬吴郡兵世贞业在宇下乘间质公事中丞矍然曰微吾子之质固也请言之家大人三徙而不离佥臬未尝见其有几微色曰拙宦何害未老而以老去未尝见其有几微色曰嘉遯何害所佐及莅皆雄州而庐产不小益也曰贫何害不然何以辞于汝王父夫王父者故所授郡守子经不以窭而有所濡染者也居复谓不佞吾无以贻若以不贪岭海千人俘贻若耳吾坐是不得金紫虽然金紫固而物也盖不佞歴官余十政未尝不禀家大人之教而行不佞之获有今日家大人赐也已语稍及深则又谓世尚有知吾家大人者第不知吾母母曰王恭人家世赀倾郡其归家大人也尽徙其千金之槖而出之以佐旦夕甘防又佐诸姑叔婚嫁费槖如洗矣而佐家大人之施不休还吾里而室者亡虑百千数雅不闻啼饥号寒声以归孝弟子惠之称于家大人乃多王恭人力也则又谓世贞天幸不食报吾父母以不佞尝奏绩而家大人有金紫锡维吾母亦与锡焉今者夀差次七十不佞即又幸不以罪去而以量移道蜀不敢希长吏奉弩庶几椎牛酒布武堂下为百嵗觞而先生可无一言之惠未几中丞被特简进今位抚治三辅玺书迫趣之官毋得稽故乃亟谓世贞业不能度卭崃之坂而西矣所请于先生之一言者尚可邮而致也世贞谢不敏乃飏言曰重庆故巴子国蜀之诸郡国巴最为雄蕃其水自涪岷嘉陵而合成巴字最深而秀其山有昆防逾越卧龙来凤最厚而髙山水之高厚深秀钟而为男子则有瓌琦魁特者出其为女子有嬺顺明慈者出而应之且夫山水之高厚深秀而人应之于夀固当余间者复与中丞语及其郡之前喆蹇忠定公义蹇故鲜他姓以蕞尔一城而乃有二蹇乔木阀阅相望忠定公之生以癸卯而今中丞以壬寅相去垂三纪其成进士相隔仅一科忠定公之寛博慎重与中丞之爽亮端直有足相当者第我公之为中丞父与王恭人之为母仁于国良于家非忠定公之父母所敢望也然忠定公之为大冢宰凡三十有四载而其父母皆生受封如其秩崇朗显融与巴之山水相悠久吾闻之活千人者后必封则公之所滋树于前蹇奚譲哉中丞第思所以进于忠定公者而已于是世贞之乡先生闻而曰美哉典而覈其称所以祝公与公夫人者请录之寄中丞俾为夀












　　弇州续稿巻三十三
　　钦定四库全书
　　弇州续稿巻三十四
　　明　王世贞　撰
　　文部
　　夀叙
　　夀节斋魏太公序
　　魏太公者大名之南乐人也有三子长君允贞次君允中季君允孚皆磊落天下名士而自隆庆之戊辰余起家大名治兵使者邹守裒次君文见余异之挟与俱之黄寺堡数以诗相赓和而长君尤渊朗然不肯自标异仅从诸生旅谒而已当是时季君尚防而余偶行部南乐过太公太公方谢巩昌事归其门窦而籧篨伛偻入一室壁立亡胡牀可坐客久之荐茗茗不能熟而亦无茗色与之语恂恂如不能言者已徐伸其理简而隽其貌则望而征为钜人君子窃怪太公之为倅满九载当迁而翛然致其事归前后所莅青州及巩昌皆名郡即不大润屋何至不能具一茗意其人必清若絶俗有胡威羊续之风而徐询之乡人人果称太公为循吏齐秦间有声吾不能尽征其廉覩归时夫妇共一犊车橐不过三四而皆垂也余去大名之五年入领太仆季君已先成进士与防燕邸问太公健饭无恙长君伯仲犹滞诸生每试必甲乙而又二年得京畿荐录次君遂为第一人而长君亦在髙等眀年长君成进士又三年次君复成进士髙第太公之健饭毋恙如故而季君则以济南司理屡被旌异征格于年入为尚书刑部郎未几次君授太常愽士预闻人主礼乐之事而长君复以荆州司理旌异如季君征拜侍御史数上书言事最后言切直忤大臣如贾生得谪归里侍太公时季君以刑部郎请急而次君持节封诸王闗中便道前后亦皆归里侍太公鼎足而养太公时年已七十而加七矣然尚健饭毋恙如故郡邑守令皆因三郎君具牛酒前为夀太公多谢不见里中舍儿亦以斗酒彘肩前夀太公始一再见之其后亦谢不见而日举三郎君觞甚懽也酒酣谓若曹岂以一进士能荣我我垂白岂复借若尚书郎章绂荣为若曹上受天子知而能不负之下不负我所以教若曹者乃荣耳居无何季君以满告北上而大臣亦心愧长君如贾生虽少而通达国体超拜南考功郎独次君犹依依膝前然亦且迫期不得不北盖长君之赴南考功不旬日而走使叩余山中乞言纪一时之盛因驰以慰太公余谓乃公固已言之矣何所复俟余赘虽然余闻之养志之说昉自孟氏顾子舆之贤于其子元仅一饮一食之微而已岂谓防也理春服与六七童冠浴沂咏归而其志仅一饮一食耶必也吾孔子所云立身行道扬名后世以显父母而后谓之孝何者以其为父母志也今天下所艳称有子三人皆能取髙第得美官及亲在而称孝者独闗西王氏与太公而已逺吾所不暇论迩不有宋之陈大夫洪忠宣乎二君皆犹在卿列而各三子陈之为尧佐尧咨皆进士第一而尧叟亦及第洪之为适为遇为迈者皆入制科三等厥后尧叟适拜相尧佐遇领元枢尧咨杖节钺迈冠侍从国史有传而第攷其实则六子者皆中庸人耳太公之视忠宣或少逊而持轨廉禔躬靖要亦有以肩次之若长君次君之为文章为气节而季君之为政术不啻六子埒也虽然气节一端士也文章小技于道未尊而政术亦其粗者进而太上所谓乎摅而业经世之业也发而言垂世之言也审尔毋论陈大夫即忠宣亦何可望我太公哉夫夀太公不以颂太公而归长君兄弟者何太公之所为夀不在太公而在长君兄弟也太公别号节斋其悬弧之辰为仲冬二十日而文成于明年之正月十日奉夀广州司理容山骆翁尊师九十序
　　世贞十五而先司马公延山隂骆翁主宾塾俾受博士家言翁不甚帖帖于训故而操心匠解理刃恢乎有余地焉赏激咏言之下有不假丹铅而为鼓舞者即世贞亦不自知其所以进而翁犹少之时时取左氏司马昌黎河东遗书以开博其识趣而又一日翁为人赋宝刀篇得漠字韵顾谓世贞试押一语世贞应声云少年醉舞洛阳街将军血战黄沙漠翁起而揖且叹曰子必以大雅名世哉吾且拜下风而是时世贞亦不知翁所以许而眀年翁不偶于春官部谒选得广之司理又二年而世贞幸録有司偕计吏以北则耳翁籍籍廉吏声冠五岭而太宰大计吏乃以一蜚语斥翁又四嵗所而世贞守尚书刑部郎与同舎郎沈丈谈而及翁问翁归橐装几何得无以去官邑邑否沈丈曰人谓五岭饶地即骆翁不然三载而不能具陆大夫橐之半而又推其半以予小弱弟其室庐田甽亡益也然日课其儿子诸孙軰读书暇则挟一孺奚丝其钓于若耶之渚得鱼以佐浊醪既酣而歌考槃之章已熙熙自得也世贞乃成一诗以夀翁自是数相闻而又二十年起废浙西部翁渡江东访世贞于钱塘稍一及省中利便已世贞有事山隂报访翁寻请告襄先公事翁又来访世贞墓所是时行且开八袠而靣渥丹宣发儿齿饮防不少衰盖一嵗中凡三见翁而世贞以不能谢世网屡起屡踬车马之迹几天下半始倦而获息盖亦且老而翁则已九十矣有丈夫子三而皆材其长者至有官职然皆不能待以背告而翁愈矍铄饮防尚不衰乡搢绅先生侈其事合乐以飨之而具诗文前为夀世贞窃考之古有道长世则毋若汉唐而汉之言经术者则毋若伏生九十余而为文帝时使太常掌故晁错往济南受尚书唐之言文学者则毋若翁之乡人贺季真八十六而为明皇时秘监告老天子率公卿大臣祖饯于青门而宠以诗仍割鉴湖之半以赐侈伏生者班固氏载之儒林侈季真者宋祁氏志之隠逸盖至于今犹班班焉然伏生为秦博士中更山东诸侯之变其不从坑于骊山殉死于陈下者防一线耳季真少即宦游晚始乞身所谓儿童不相识问客何处来则桑梓之日亡防鉴湖一曲不能不虚天子之赐固也孰与夫翁蚤而蜚誉纵横青衿间中嵗起家郡大吏归而祭酒一乡歴孝武世穆以及今上朝目不亲兵燹厉札稽山镜水之傍朝而日夕而月茂林脩竹一觞一咏者九十年而无为约束稽故之者况去而今翁之日故未涯也其视二君子吾不知其名位何如其所得当不啻胜且倍蓰也已世贞老自废不能如晁大夫一问书于门下然尚能绘图为文与诗而属苍头走之翁所翁试读之以视十五嵗语得小进否
　　光禄署丞少荆王先生五十夀序
　　始赠詹事王翁别号曰友荆其冢子封詹事公曰爱荆而先生亦自称少荆爱荆公有二子曰宗伯元驭学宪家驭少荆先生为爱荆公异母弟顾少于元驭而长于家驭各一嵗友荆公少之俾夷于元驭兄弟以就塾师治博士家言而自度材不能胜元驭兄弟则弗竟治也补太学上舎复有声太学已当就吏部选人輙投牒归而元驭官太史长南北成均青宫銮坡以至贰春官贵用事矣人或谓先生一之北京必当得所欲先生竟弗之北也久之以病不任请得光禄大官署丞署丞为天子从官于法得与监司而下讲均礼而诸监司以元驭兄弟故靡不欲交懽先生先生益自匿有所报谒于守倅间恂恂为共让寒暄之外傍不及私事出入裋褐冯小苍头不知其为官人也当是时爱荆公尚无恙先生移事友荆公者事之不敢以弟礼荐也爱荆弟而接之子而抚之融融怡怡若一身也家居大桥里最为阛阓入门数武萧然无市嚣客至辄饮饮酣辄别不为固留不为餙让有质库三四听其出入不甚责息时时有所施舍当戚友之缓急然匿而不受其名大较以俭常裕以寛得损合而言之仅尔平平故先生之产其视初受如故也识者以爱荆公如髙山大川云雨欱施其巨足覆矣先生如清溪茂林逶迤自然其静足承矣元驭用廉让直道称天下家驭亦差次焉吾以为先生于乡里间毋赢取隂有以成二君子之廉毋上人隂有以成二君子之让毋餙情隂有以成二君子之直试问二君子于天下无弗知者然不能一知先生先生今五十矣饮食衎衎容色鲜腴始者难举子今有诸生诏爵羙而文又连举二雄若兰萌玉葩天之知先生而且厚之故无量哉余虽窃仕进名而里居之日多得托交于爱荆公而于先生过从尤数往往以酒徳见长者晚而就元驭习掩闗不复能就先生饮人或谓先生家有真人乃不甚慕好之为异余谓陶靖节攅眉白莲社而逺公欲得之迫以其去佛理近故范蜀公不佞佛而眉山大苏氏独称之为学佛作家今过先生之居若畏垒而接先生若无懐葛天之民其于道不亦黙际脗契哉又何必黄冠缁衣旦暮焚诵而谓之慕好也客张子闻之曰善持以夀先生
　　夀左司马南明汪公六十序
　　当嘉靖末而今少保左都督戚公元敬为闽大帅今左司马汪公伯玉以御史中丞节监抚之两人相得懽甚左提右挈以成荡平之绩而余方困家难龌龊里居俄而汪公避流言卧谼中而戚公移镇蓟门当北上方舟而过我酤酪击鲜为三日布衣饮饮次相与纵谈皇王帝霸之略隂阳消息之妙探坟索穷六艺下至齐谐虞初之所不载者靡不抵掌而尽之既别去而余私于余弟敬羙曰余岂其梦耶是二夫者抑皆非人也而神也耶夫以汪公握七寸管而挥霍于文苑之塲固甚雄然宁能无萧世诚韬而其治闽师也起痍伤而鼓其气以与獝狂之虏竞覆其全师于鲸没之澨戚公之材武百战百胜以有此貂蝉即能免绛侯椎而恱礼乐敦诗书居然将坛之雅古所称质有文武者吾目中殆无三焉及余亦强起备朝列而汪公再召入賛中枢垂大拜而以亲老请告归养者十余年而戚公积战守勋累加至三孤徒镇南海余亦以病不任后汪公而老于东海之上今年汪公夀六袠戚公走部将裹粮水陆行四千里而乞余一言以为汪公夀其辞大略谓汪公用二亲故屈其经纶之业以共养朝夕后先融怡竟其天年公又得用其间精心吐茹无兵革簿牍之事为之汩没其神盖充然王矣即不佞光虽凭藉天子之宠灵从三孤后然渐老而益移屯非穷边即瘴岭自顾髪种种于犬马之谓何宁能无汪公羡哉夫余处东海戚公处南海惟是风马牛不相及也而不惮走其人以祈余一言为汪公夀即微戚公余敢靳于汪公虽然以余所称于汪公者则不独获究于人伦之懿与康济其身已也夫汪公以千古之业收之于所谓七寸之管整齐而廓大之上本羲姒下则姬孔傍猎于列国先秦之塲而俯踞二京海内之人苟燥发而不废觚翰则必走汪公之庐以取质若方者之就矩圎者之就防而汪公又不惮叩两端而竭吾教夫北地古而疎济南古而棘毘陵晋江畅而今自汪公始折衷焉一代之人文遂跨千载而上皎然若日中天即微戚公辞吾宁以此而易戚公彼哉为戚公之绍者曰若是乎子言之媺也虽然子殆陟太华者阻于青柯坪以为华之胜尽是矣昔夫子六十而耳顺方且东西其辙以思効于齐楚若周召之夹辅其犹在平格之嵗乎夫彼岂不足于立言者彼诚不忍于天下也子尽子之胜而下走乃亦欲尽下走之胜则将奚祝予无以应曰请为两觞觞焉以俟汪公之举
　　夀宗耆大中大夫少葵子八十叙
　　万歴之十三年乙酉吾宗之英曰大中大夫致仕河东都转运盐使少葵子夀八十而以秋九月为悬弧之期前是少葵子之从子詹事府録事定鼎以祝言请吾王故有东西族至是皆悉集马鞍山之阳塘北第东族齿卑而行尊诸少葵子之大父行者皆东族曰不佞少司冦世贞保御氏世望等若而人负屏南向立称诸父者则合东西族曰公乗一敬一纶大有乡进士士骐若而人西向立少葵子东向立稍下称弟而从者尚书刑部郎周绍诸生无逸等若而人皆东向立诸称少葵之子姓若孙者録事定鼎乡进士亮臣及太学某某等若而人前后北向立典客賛客集且坐祝史请致觞曰敢以元正例少者先举録事伛而前曰以仲父光州之阨于宦与吾父仪部之阨于年也则畴与覆露我天笃我叔父以名徳显位重于乡使吾曹亡有公私追集之扰与俯仰累叔父谋口而言择武而履后矩前规从容进止使吾曹肃焉而避其肆衣不累绮肉不再簋夕无傍媵昼无孪子使吾曹恧焉而节其侈天属之尊虽在童龀恒恂恂然其它小大均礼无諐使吾曹慡焉而检其肆若乃诗书之业粗有所绍以亡堕于纨袴则皆叔父赐也少葵子不敢当以质于不佞目之曰信举若觞则举录事等觞刑部郎乃进曰某虽晩不能习吾兄之政第闻之长者言兄始筮为长垣令善其官以不能曲事上人取誉得调而令某邑则益善其官始入南仪部未防而出守广西之林州已调云南之澂江皆在荒徼万里外最后始擢移大省逭利权而又阨白简矣兄之再为令再为守一领盐防数屈而竟伸则以善其官故其若伸而竟屈者则不能屈事上人之效也度兄之所为徳于郡邑逺者垂五十年近亦三纪余而至于今犹有口之而若新者兄之所得志于永年非幸也胡可以废觞也少葵子不敢当以质于不佞不佞复目之曰信举若觞则举尚书郎等觞公乗趣而右稍折而下飏言曰少葵子亦知天之所以厚若乎哉少葵子三十而成进士成进士者五十载而有今日品第三号称上大夫行带金紫而吾侪意若未满谓是五十载者服官四之退处六之而不知少葵子之所谓退处也上以奉封仪部公下以鴈行光州而抚光禄诸弟与群从按察軰融融怡怡与之相终始子孙保之乡里仪之歴耄耋而五官之神眀益畅盖外极夫伦常之盛际而内无怫郁之累心天之所以厚若何如也少葵子益踧踖不敢当而不佞复目之曰信举若觞则举公乗等觞不佞乃谓少葵子而来前扬觯而属之曰不佞少于少葵子二十周而谬以属忝祭酒谓宜习王氏事王之先自汉大夫子阳骏发于琅琊而云仍于江右栉比阀阅车载蝉冕者数百年而今旦复庶防焉独至于笃老称世瑞者屈指一何寥寥也为少葵子数之计独有太保睢陵元公八十五开府仪同三司文贞公八十九大中大夫司谏公八十七前国史检阅知昆山州学正公八十六今并少葵子而五人耳然则贵富易也显闻易也至笃老而称世瑞者非真宰所注积与厚徳之所凝承故不易也少葵子既饮乃反觯不佞曰是酒也愿与公共之于是尽觞与坐者皆觞长者乃歌曰皇之仁溥无垠饮子之醇偕子以长春少者起而和曰皇之泽霈无极沃公之液从公于夀域录事谓祝史曰书之以归公俾永永其示
　　夀钱母计太夫人九十叙
　　当计太夫人年十八而归封侍郎公也侍郎公前已有子今大司冦时年十三云太夫人之事封公毖而饬矣不以齿卑故废为母不以先后故废子大司冦大司冦亦不以小长故废母太夫人闺第之际盖雍雍如也大司冦业成而举进士为吏部司勳郎则太夫人称安人已进考功郎中则太夫人称宜人已进太常卿则称淑人进侍郎则又称淑人盖俱偕侍郎公而最后大司冦以绩上于是独称太夫人后先拜勅者一拜诰者五皆有辞辞皆有令媺而太夫人亦自有子某二孙后大司冦者曰某由胄子应乡荐少曰某为太学生其季亦为诸生彬彬以文行世其家盖至万歴之甲申则太夫人夀九十而大司冦亦八十而加五矣太夫人六珈瑱揥服七命之服而坐于上大司寇拥笏垂鱼服七命之服而拜于下其华发而酡顔则均也杖朝杖国之鸠玉植于左右而却不御则均也匪坐与拜畴从而辨其母子也诸孙之与孙齿者进而觞太夫人退则觞大司冦曰为此春酒以介眉夀朋酒斯飨曰杀羔羊郡邑守令里卿大夫士银青铜墨缤纷步趋于堂之下酒正供酒槁人供食罗氏共鸠外饔共割烹乐师共歌儛盖秩如矣乐作豆陈而犹次且相让曰且不敢与大司冦讲賔主何论太夫人虽然吾闻之古有千金夀而万年酬者是不可以已也故进而觞太夫人退而觞大司寇大司冦不敢当而酹之庭曰虎拜稽首天子万年于是荐绅衿裾之士能操觚者皆为寓歌颂讴记賛说之类以侈之而属余叙其事余窃谓诸称觞而夀者太夫人耳而大司寇乃称天子万年者何归徳于上也其归徳于上者何凡太夫人与大司寇之夀皆上锡之也其称上锡之者何太夫人之妇于封公者五十载而遥母大司寇七十三载而遥自安人极而夫人凡六锡命矣诸贤即有称述讵能如制辞所谓俭能达礼敬严宗鬯贵而不骄美着珩璜者乎亦复能如成子令名佐夫康夀者乎有能如慈和静正眀章淑慎鲍妻范母之风者乎太夫人之徳阃徳也而上知之而又锡之且也髙祖扫八荒辟元始列圣复以至徳滋培之元精太和磅礴于宇内无兵燹疠札蜮蛊之累太夫人与大司寇得以凝承于一家而各保其天年则孰非上锡也君子以是知大司冦之归徳于上也夫天子万年无疆太夫人与大司冦亦无疆余且得而与诸君子乐观其盛哉太学某闻而属于墨以上太夫人
　　夀大叅旸谷王翁七十序
　　旸谷王翁以中二千石秩行臬事治吴四郡兵而余业解郧中节归卧弇园王翁每过之辄徙倚而叹曰不谷长于君九嵗矣而犹刺促簿书不休园之泉石谓此君将色诽我无何以不能事言路当量移遂拂衣还永嘉翁之得量移朝议勉以为言路体而甚贤翁寻从服中起叅南越大省而竟服除翁不肯出人谓翁无竢屈足太宰府诚一露起色且响应翁叹曰毋溷我向者有成言于弇之泉石矣于是大饬治旸湖之圃山水暎带天造吞吾弇者八九而不芥蒂甘果卉木何啻蓰倍次第属余记之且赋之而防余以病不应南少司冦召若有当翁意者余以六十避客泖湖而翁贻我一长歌侑之黄甘三百曰一甘当君一嵗祝也余念无以报翁嵗寻除为万歴之丙戌翁夀七十矣去吾呉且八年而呉之军将士人其思翁如一日相率而诣余曰何以祝我翁已而士人之文而最受知者曹子子念来曰何以祝我翁已而翁之犹子陈将军曰何以祝我翁余谓陈将军所以祝翁者欲长借翁也曹子所以祝翁者以狥知也吴之军将士人所以祝翁者犹觊翁之师帅我也余不佞与有二焉虽然以翁我借则翁且块焉而不居其徳以狥翁知则翁之知黜而无所用觊翁之师帅我翁方散发旸湖之岙征车却而不进者久矣而我何以祝为无已则姑即翁之乡其精英所笃为名山大泽足以当翁者而祝之曰郡之东不有称华盖者乎是帝之所宫第十八者也其洞曰容成真人之所繇真也辅之者不有称积谷者乎其洞曰丹霞真人之所乗蹻也南不有称吹台者乎翁家子晋之所游憇者也其更南不有称大罗者乎则上拟帝都矣其又南不有称大若者乎则列福地矣转而西不有称金丹者乎是仙饵矣北不有称石门石室者乎是仙栖矣永宁之江逶迤澄渟白龙所化迁也西湖之腴环洲玲珑谢监所纪咏也浣纱之潭虽旱不涸五行所注滙也诸所以称名山大泽者开辟以来未之有改也诗不云乎如冈如陵如川之盈以是拟翁将庶几哉曹子从傍曰先生得翁之似矣而犹未既也语云智者乐水仁者乐山又曰智者乐仁者夀王翁仁智人也跬武卿相脱然而弃之达生娯性惟意之师可不谓乐耶其仕再长望邑一为雄郡晋帅大镇所注措皆十世利也不食报而毋防微见顔色仁者泽也亦仁者心也今夫翁踞旸湖之岙仰而得乎山之静頫而得夫水之动云蒸雨润成功不居盖无所不肖似焉而又何疑夀哉余因以曹子语语陈将军曰为我报王翁洞庭苞不逮永嘉逺又以非时不称祝吾文佹且九百言以一言当一嵗王翁不亦隃胜籛铿氏哉陈将军大恱奉而去
　　頥庵张封公八十夀序
　　自古人臣之在国有年至者则人主为之赐杖异笾其极至于袒割问道而宴乐懽防所谓千金夀而万年酬则多出于其子弟戚执华封人之祝偶一见之不闻其有颂賛叙记也毋论六季后先即昌黎河东庐陵眉山其文章徧天下不闻以夀言也余始学为文章守此说盖操觚管者垂二十年而不敢称及夀后稍稍悔之以为仁人孝子非借此无以显扬其亲而畅亲之志且夫他文之可以为亲慰者则何必専夀言而亦何必自三代始然尽絶之乎于是间一二应之盖又垂三十年而余且倦笔墨矣乙酉之冬余以六十感情事非常逃之泖上一切谢客至春禁少解客潘景升自歙走千里而叩门景升故尝从汪伯玉司马游已又从余游其大父府倅翁八十时又尝乞余言以夀者也余意其有所报欲避之景升拜曰固也不佞窃窥先生愫不敢以尺缕浼先生坐定复起拜请曰不佞不敢以言报先生夀也乃不自量欲得先生之一言以夀缮部郎张君之父封公余愕不晓所自则复拜且请曰不佞恒于天下所贤自先生与汪先生外毋如张君而张君之覆露我甚于二先生然张君于文独慕称二先生封公者行年且八十矣所谓显扬其身而畅其志者必二先生言今幸而得之汪先生敢冒昧以请于是出汪先生言而读之其大指称封公少慕范少伯司马子长之事尝泝江流入蜀浮荆湘下金陵陆走雍豫二州览其山川土风人物之盛捐橐借交千里诵声归而折节悉读坟典丘索诸书有丈夫子三授诗三百而谓曰非吾夫子志哉于是缮部君最长则最先以诗显甫歌鹿鸣而封公七十则有司以冠带进公为一御之既成进士拜行人使于四方不辱君命矣行人最公亦称行人旋进今官杭之衡虞材木商旅徳之讴謡载道者四达其最且上公不旦夕益封哉夫汪先生之言云尔质之景升曰信余乃笑谢曰夫夀张公者一汪先生足矣余可无赘也虽然始以汪先生而知有景升今复以汪先生之言而知有张公父子子言缮部慕称及余故不可知然而余实知缮部缮部今相国太原公髙弟也太原公里居时缮部尝再过之辄与余道其气谊学术慷慨世务津津不已也夫以予知缮部吾子又言缮部故知我如汪先生即不敢夸夜光之璧其非无因而至彼眀矣为我语缮部今兹以使事还新喻数百里内守令牛酒日至奉觞觞封公竟可趣入朝毋昵昵作态也赓为谢封公彊精神勤匕箸迟之十年天子修袒割问道之礼舍公奚适哉公名某学者尊之曰颐庵先生
　　乡进士曹茂来先生七十序
　　吾戚执曹先生茂来为诸生仅逾年年二十一而举乡试髙等其文传士林以为可芥拾青紫而数困南宫又病时时夺之防其父宪副公方挂朝籍逺宦万里以家秉累先生先生不废家而其治经术益精宪副公不甚帑于官先生以其小息因时而宻为之防遂至累万金迨宪副之见背时先生有四弱弟乃悉推其庐产库藏分授之而身食其所私蓄而已然有天幸益丰饶先生有子绳武复继举乡荐乃叹曰吾冀得一第为二亲解頥耳今安冀且吾渐老矣焉能与儿軰竞仆仆公车间割吾真以博吾虚耶遂罢去不复应试盖十余年而今七十矣先生素清羸噉粥不能尽一器酒不贰酌肉取知味而已无羙衣鲜缣之餙好治园圃疏池沼种竹木甫成而厌之复徙去凡数治数徙所居不能过三嵗而最后筑室于虎邱之岙乐之其居为最久从者苍头两三人素屏帋帷竹榻棐几间呼其所善唐叟奏箫管先生倚歌而和之小畅即已毋复留连于客罕所延纳遇一二知已匡坐言间卧应之凝尘满席湛如也性好为诗诗多冲澹清逺然以自娱性而已既成则箧之或弃之不以示人人亦无能以诗称者其于出纳计算析秋毫而用义割之所施予虽百金弗恡然不欲以市义称殆如诗也盖先生七十而友人潘君陆君軰过余曰曹先生近有道者哉夫三代而后士之尚气谊廉隅者毋若东京之汉然往往过自谿刻苦节为贞之岩穴业业孜孜老而用之则为杨震陈蕃以所是而弃其身不用则为严光周党以所是而蔵其身夫所弃者身也名不悉弃也所蔵者身也名不悉蔵也然则其于道为近之将无逺也先生少而就制科不汲汲于出晚而谢去不闷闷于处承家而廓不显干誉割弟以腴不彰让迹俭不废施施不责报适不违性亦不使溢诗以自娯不以文隠度世之知先生者不能出里闬然使先生有一二知已能不目之为近道哉吾子里闬中人又先生戚也其可无一言之赠以任知先生余谢曰子言之羙矣至矣何所复借余余故尝覩先生所业老子庄列其于铅椠之际往往挹其精咀其实宜先生之内重而外轻也即不必服饵金石熊经鸟伸而隠然有松乔在虽然以先生之近道若此内重而外轻若此吾与子言皆赘疣也何以赠先生绳武闻而曰是不可失也次而为夀曹先生序
　　萧封公先生七十夀序
　　不佞故游武昌尝以间渡江叩汉阳与诸大夫登晴川之阁而憇焉其烟波灏漾黏天无畔则蜀江前枕汉江北带两水异源而合流其雄杰秀丽之气钟而为人将必有浴日膏世之軰出焉而至仰眺大别凤栖诸山矗立云表屹然巍然沃厚而丰隆则当之者将为长者钜公仁夀而端凝永永不骞以显荣于世既而考之文学掌故家言则自开辟以迄于今垂数千万年而未有称者此何说也盖又七年而得国史撰萧以占先生先生之试礼部遂大魁天下而其射策金马门复见擢第二人及第先生有弟曰以孚亦以进士髙第拜户部郎二先生之名一日而震于人耳咸以二江之胜归之而不佞独曰始基之矣然而未也于是以占先生进而以醇徳媺行斐然流声于簮笔殿陛间盖不欲贾其余以専一世名而以孚则非特用政行显其经术艺文进而与其兄嫓盖自乙酉之秋出主闗西试而闗西之俊髦尽出其门矣眀年以占分试南宫而南宫之俊髦十三出其门矣不佞乃曰兹上臣之道乎哉循此而不已其与二江并著称无难也盖又久之而始得先生之父曰某某公其人所谓长者钜公仁夀而端凝人也小出而为徳于某州归而为徳于里或逺或近或大或小皆足以鼓云雨而滋草木大别凤栖之胜非公其孰当之公以丁亥嵗与其配戴安人俱拜命秩如以孚而以占先生奉天子诏持节封诸王便道归省眀年戊子公夀七十先生出宫锦衣衣公大官挏酒注之百嵗之觞而为公夀畏垒之里守相之干旄与搢绅之冠葢鱼贯鳞次而进璧帛实于堂羔鴈实于庭公快然乐矣先生乃犹有未尽慊者以不得华封人之祝以佐釂而其门人呉司理唐君某昆令吕君某俨然造不佞之门而请曰以占先生吾师也敢徼恵下执事之一言以嗣封人而为先生之父祝夫不佞故不能悬悉公父子然大较尝以大别凤栖诸山拟公而以二江拟二先生今兹之祝也亦愿公之长若兹山与二先生之长若兹江而已静而与山同徳其体也愈久而愈茂动而与江同波其用也寖逺而寖宏夫公之久而茂也乃所以为二先生之逺而宏地也唐君吕君曰执事诚善颂善祝吾闻之先生使事毕必且奉公而造朝夫唐有杨平章嗣复者知贡举后而其父尚书于陵入都嗣复以其门人迎而鲤庭之桃李新隂其诗着自杨汝士者脍炙人口迄于今不衰有如公入朝以占帅南宫之所举士以孚帅闗西之所举士各若而人左右翼而侍公其视嗣复当何如词林之儁如林宁无立言胜汝士者执事亦宁能黙然而已耶不佞颔之曰胥后命请姑以此先





　　弇州续稿巻三十四
　　钦定四库全书
　　弇州续稿巻三十五
　　明　王世贞　撰
　　文部
　　夀序
　　许母张太孺人七十序
　　当万歴之丙子余自郧解节归里而为许母张太孺人六十奉帨之辰许令者故萧山令公旦也余为文夀之大要谓公旦不以失令戚而以得长有太孺人喜太孺人不喜得公旦之禄养而喜以得公旦之志养读者虽谬称说其文辞微谓不佞姑用是为太孺人母子慰耳迨于今十载所太孺人为七十貌不加老而公旦之室庐无所增然日益以葺南亩无所拓然日益以易文日益以成而行日益以立其奉太孺人也簋豆虽无所餙而滫瀡之腴日益以择太孺人之匕箸亦日益以健而后余之文始信乡大夫三老汝康诸君谓余能无一言之嗣以荐太孺人觞余谢不敏则曰向者业尽之且夫夀言非古也夀而及内徳非当也夫一之为甚而我何以再焉计无以拒诸君请敢谓公旦自古能轻去其令于彊仕之嵗依隠为乐名高于天下者毋如陶征士元亮然行年二六慈妣见背镇军之幕复罹继戚竟不能于归去来辞一叙菽水之乐他毋论靡盬之不遑即所歴中外必奉以从若汉之隽不疑唐之李景让母得称慈子得称循然何至论谳而贻垂白忧辍食诮让浙西之政变且酿矣太夫人坐堂皇呼杖而后军情始定夫以仕宦之不已其究至于如此为之母者又安能髙枕而食其养也乃余窃计太孺人日高舂而起所遘非公旦率子妇奉饔醴谈说往事即诸孙曾以次见大者课书小者含饴太孺人何尝一昔不熈熈陶陶哉元亮有五儿而皆不好帋笔为公旦子者进于是矣然则太孺人之畸于人而赢于天也公旦之抑于朝而伸于家也其致一也不蕲贵则不虞贱不侈富则不忧贫此太夫人与公旦之所共知者之乐乃所以为仁者之夀也哉余居距公旦一舍而遥公旦无纤毫之累以干月旦而入余耳是故不终拒诸君之请而授简焉
　　王母陆太孺人八十序
　　世贞之自郧归而陆太夫人七十矣太夫人者吾从季太医吏目瞻美母也乞余一言以为夀巵侑余以媍徳不外着不敢过有所称述第谓瞻美太夫人之甘若养者志也若诚以志而养太夫人则愿若毋勤于名而务于实施不责报意不取快蔽不新成使其居若畏垒之里而葆其真若婴儿之至和以昌滋其后太孺人方斋心佛庐以希无生之妙暇则含饴弄孙举家庭而纳之逍遥熈怡之境不亦快哉瞻美奉余言以荐太夫人巵退而佩之绅葢十年所而太夫人且八十貌固不返少然不加老匕箸虽不益亦不至甚损耳目之识虽渐懈然神眀志虑不衰瞻美之庐产无所拓然益饬治为子至白首然共养益备具乡者吾所称含饴弄孙乃试言之耳非必实有也既而瞻美之媵举一子甫逾晬矣白晳秀眉目美倩姢好轩渠笑恱以投太夫人懐无所不如意太夫人即不欲示怿色恶可得哉且自十年所余皆在里中日能得太夫人与瞻美状则吾瞻美之伯仲叔俱前逝而瞻美为之抚恤孤乳哺其弱者而整齐其强者即无异己子矣妹归晋而贫于我乎居于我乎衣食诸母族之单与媍族之衰不啻若已单衰之也数及宗戚则五服以外论次交好则一面之识无不割腴以哺分纩而温束帛之贺不颛显者絮酒之奠匪为生者始世贞之归里覩赡美誉毁半耳既而不胜誉矣今者乃絶无毁矣语曰富好行其徳又曰人富而仁义附焉瞻美之去富逺而仁义近者则何也其仁义縁性生者也非自势有也是故因瞻美之诸从昆弟子姓乞一觞以夀太夫人而侑之言太夫人有瞻美真无疆哉或曰子之夀夀太夫人也胡以称瞻美也夫瞻美之自力为仁义也乃所以有子也其有子也乃所以怡太夫人而益之夀也太夫人老而听瞻美息之故无述焉若七十以前太夫人之懿行雅操纚纚余彤管矣
　　夀李母张太恭人七十序
　　今观察使李公维桢之饬兵吾州也州人王宗伯元驭以持正忤大相请急归而与余善颇治养生家言言路乘是以中宗伯并及余而两家之弟家驭敬美先后谢闗洛之学政归即余与宗伯幸不遂丽三尺而言路犹龂龂未已一时台察监司守令多自避匿去而余与宗伯窃亦私便其逺我而独李公益相昵每入谒必治蔬糗浊醪噱语不听出而时过我四人者人迭为具欢饮至不辨宾主宗伯间谓李公得无为公累乎公袒其左而曰我不能为吕氏右袒己而曰是言也吾受之吾母张太恭人李公尝寒夜饮至分懽甚忽悚然曰与母期而过之是必我我必且责数我明日谓余膝防朣责数我以一人懽而不念百十人寒使我无面自容当是时太恭人业六十余矣某继姑余亦七十余太恭人奉之恭谨甚诸御下肃而寛治家政谧而理李公乃从容称太恭人之奉吾大母恭谨非一日也其严诲吾亦非一日始王父达州公挟大母之官则先中宪公以太学奉蒸家居矣以内秉授太恭人已而中宪公殁达州公又殁太恭人念仅其姑在葢未尝食息而怠吾大母吾大母亦未尝食息而不甘太恭人之共奉也吾兄弟三人长者未束发而少者甫髫皆颖能读书太恭人爱之甚然不以爱故而废用威之教吾少好与隣儿角力太恭人怒朴之或曰孤儿何忍过湿束之太恭人谢曰使儿有父者吾居慈矣不肖乃悟而折节益治经术以至成进士授中书舍人它舍人皆贵介公子酒食相征逐太恭人意不怿曰而父岂亦卿士耶进而学慎而与毋轻其官既擢御史当出清楚戎太恭人复曰而部大相乡也有以自树毋轻其身果以不能得大相意出守呉兴太恭人从则日夜戒吾曰平而赋详而谳毋轻其民既而迁镇若郡太恭人诲复如之不肖之离孺子于今三十年成进士者半之而幸获免于天子之简书无玷我中宪公则皆太恭人赐也葢李公之政成而部之人颂公者必归教于太恭人祝太恭人者必归贤于公而久之公迁叅浙省事分部金华其又三年金华之政成公拜楚臬长而太恭人亦且七十矣公以书来乞一言之夀以为太恭人觞且曰金华之署浅吾决罚至十以上太恭人必知之诘所由具析中窽乃色喜不则愀然曰得毋残民以逞耶以而之工于吏毋若养叔之射百中而以一不中败之不肖未尝不屏息若负芒刺也赖天之灵得恒侍太恭人不肖可以终免矣世贞乃言曰吾读史王孙贾隽不疑崔暐李景让诸公传以为能树大臣之节与才而不朽其名皆母之贤成之而所谓诸母者不必尽显其孝于其嫜亦不必尽着其节于其夫乃若东海周靑之为妇鲁陶梁髙之为寡陵母苞母之为母所遘防有不忍言者且夫太恭人之始亦艰矣以一防然而上奉厥姑亦也而又称继又以一防然而支持向衰之门户乂以一防然嫠而抚二孺子其长者贤而逝于太恭人手也乃太恭人精志而御之妇而妇嫠而嫠母而母咸秩秩就理及见仲子之贵而身膺冠佩之锡颛鼎釡之飨天所以报太恭人亦不薄哉李公又为言太恭人之为张也其伯祖曰方伯公吉与髙王父教授公皆及事胡居仁先生为理学大儒太恭人得于内外家之懿范居多虽然语所称清白守节一徳不懈者乃其自性生矣姑志余言以复公而属之曰是必伺太恭人怿而后荐不然必且曰未亡人之所不忍闻也敬不举君之觞子且柰何
　　顾母单太夫人八十序
　　维扬顾益卿之以臬副饬兵渔阳也天子材之超为御史中丞抚辽左而益卿逡巡固辞不许益卿之辽左防敌人率诸部落十余万骑入塞益卿出奇计与大帅宁逺伯合逆击之于镇边堡绕出敌西北大败之斩获首级以千计法当封而益卿悉推功宁逺伯诏特擢三品复固辞不许益卿自是数有功数辞赏而是时益卿之友世贞卧弇中微闻其事然不能详而益卿贻一编书见示则前后所辞疏草具在乃至所以储胥辽左者见图说凡十余条其请赈防前后二疏为辽人请命良恳天子念辽为国左臂悯其卒戍之阽危而又材益卿为之朝奏上而夕报可也大司马大司农之协议三相国之平章与益卿相为肺腑士益粟马益刍诸障吏田畯均得续食以回万死之命堞若増而髙隍若浚而深者天子以金汤视益卿而益卿居邑邑念母单太夫人业八十不能为板舆之奉于絶徼之外欲上书归省不忍负天子恩欲留则恐一旦有遗憾以问于世贞世贞曰太夫人固无恙哉毋论太夫人之精彊善匕着当无恙毋论为太夫人之子妇而代益卿子者时太夫人之寒暑饥饱而共奉之当无恙毋论太夫人之诸孙枝若玉而中有郄林之桂以娱太夫人心当无恙吾直以天道论太夫人夫益卿之活辽左数十万人命也天必以益卿仁为太夫人夀也益卿之辞荣锡若浼者彼其中冲然未满也天必以益卿让为太夫人夀也天子方日夜以辽左之固借益卿以数十万人之命借益卿太夫人安则益卿安益卿安则辽左安辽左安则天子之志安天必以太夫人夀为益卿地也夫太夫人之与益卿两相成如此益卿之所以慰太夫人又如此语所称虽有离忧其志乐者太夫人之谓哉宁复有纤芥之憾以为益卿虞前是益卿为郎长安中与故光州守陈贞甫故侍御胡原荆故吏部郎戚世秀布衣王承甫为刎颈交升堂拜母各出酒食为懽而今者独益卿与承甫在诸母独太夫人在于是承甫自为文以夀太夫人而光州之子尔耕来乞余嗣言焉余甥曹子念益卿晩合友也为从臾甚力嗟乎微子念吾固当有言陈生偕诸君称觞太夫人前愿强饭自爱益卿为国柱石更十载而后上书陈情以夀九十老母庶防臣子之道备哉
　　夀王母何太孺人六十序
　　郡诸生王伯栩者今相国季父行也而与余善余三子皆从之游相切劘为文字交所以责备行谊有古人风伯栩少孤有母何太孺人今年六十矣吾三子偕其友曹生陆生軰凡十余曹来请曰伯栩材而数奇不能徼一命之荣以为太孺人重又愧橐装尽不能击鲜酿醇以谢客而娱太孺人惟是夫子之一言伯栩持以飨太孺人如五鼎也以衣被太夫人若翟绂也夫子其惠然许之乎一日伯栩过余余语及之伯栩矍然避席曰不肖以蕞尔书生而徼夫子之恵重太孺人所不敢太孺人防然念以其不幸而拜夫子之恵所不忍虽然当先君子之见背时不肖兄弟甫离稚谓太孺人贫而虞饘粥之不继也不愿受儒愿得受数金以资什一息太孺人恚而啐曰唉孺子误甚即未亡人弃若贾何以见逝者地下若弃而贾亦何以见逝者地下强之就外傅躬机杼资其赢以馔先生酒食诸先生毋不称不肖母贤虽菜羮鲑炙甘之隃刍豢矣夜则自课不肖兄弟书书黙识首尾语以志数或漫过辄觉呵詈继之不肖窃自疑太孺人目不知书何以精察乃尔既而不肖之弟夭独不肖在窃私谓太孺人必加怜我寛我稍自媮佚则复耳太孺人呵詈声矣既而不肖公车之业稍就太孺人为一舒眉谓可借手而报吾君然不肖试于有司不售途道窃叹昔人盛年功名无不一日千里而我何为者甚难太孺人且太孺人以一媮佚故而呵詈继之今者当拜太孺人杖之不暇及归而太孺人色和而意愉曰吾责汝业不责汝命也自是连试辄不售而太孺人亦辄慰勉无防微见顔色昨从诸生頴脱具巾襴谒太孺人于堂太孺人顾色庄曰谓一博士弟子可竟汝耶勉之毋废公车业嗟乎微太孺人是不有不肖也微太孺人之诲即不肖不有今日也微夫子之一言即不肖不有太孺人也余甚嘉其意乃叙以授伯栩使归而诵之太孺人前且与太孺人约异日伯栩取科第负名宦声太孺人为若隽母也者太孺人之勤施予厚宗戚所以示轨端矣伯栩尊其徳而称贤人君子太孺人为若孟母也者吾尚能登其堂举七十之觞
　　夀杨母顾孺人七十序
　　余以三呉之土沃而当末俗则易渝以故好称说媺节姱行冀以小挽其澜而于闺阃之内犹数数焉嵗戌亥之交则为楚观察使李公頥夀其母张太恭人之七十而纪之矣太恭人始事中宪公而寡也上而有舅达州公与余孺人下而抚其三子皆成立而中子为观察使有锡典不三日而吾友杨茂才士选之母顾孺人亦以七十告则其所遘际与行事无不脗合者然其为道益难而味加苦余乃喟然叹曰媺节姱行在吾闾井之间步武不数百如是垂四十年而未有志也乃斤斤其辞于数千里之外是何逺之详而迩之略也国家着甲令诸有子而拜封锡之典者即于格旌弗复旌也非以其贵而故啬之谓为甲阀者易而闾井者难也夫顾孺人者少而归其夫太学淡泉君而舅前溪公与姑浦夫人皆无恙淡泉君好诗书之业与荐绅衿裾还往孺人力穑给之淡泉君用是以无内顾忧而防夭有孤子二甫脱襁褓而茂才犹在孺人腹当是时孺人痛不欲生者数矣既而曰从吾夫易耳谁与立吾二孤者且不忍陨腹中子既免身得茂才躬乳之而孺子牵衣左右索哺则又口哺之以至小长次第遣就外傅茂才尤颖敏遂至成立前是淡泉君所受业独瘠而遗橐以授其中表浦及龚营什一息皆不利中外徭役猬集坐是家大窘孺人拮据应之而朝夕供奉二尊人不替前溪公先逝所以扶侍浦夫人有加而防亦逝议治丧葬仲氏奉政君谓孺人防然也家挫矣强自力任之孺人不可顾其三孺子曰是非二尊人遗气耶安敢委而废大事趣均之成礼而孺人自是益务为俭勤所服缟素不名一丝襚长斋断鱼肉晨昏礼诵不辍而业亦小寛及寛而息之曰可以少行意矣乃急急为散施亡论内外戚属即向之所败淡泉君息者浦与龚皆厚报之人谓得无伤恵乎哉孺人笑曰吾何知恵知为杨氏戚而已葢孺人业六十余遘疠危甚强食者月余而一昔夣神授之食立起以至于今益强逾于壮时呜呼孺人岂不巾帼而丈夫子者哉其少寡而奉舅终次奉姑与李同抚三孤与李同能自树立起家与李同茂才晚达差不如观察然方以文学上公车未可量也而诸孙中外至二十余人则又盛矣余故次其事授茂才而为之歌曰北山之栢巻然鬰青苍兮劲节孤峙冒陨霜兮下有苓珀坚且良兮緜歴改鑚永无疆兮畴其配李惟余杨兮孺人既以举茂才之觞美俗使者当问而采之上太史以为彤管则余小子于乡土亦与有荣焉
　　贺上海令顔侯中起考绩封父仰庄公母范孺人序
　　故事中外臣满三载奏绩无害得封其父母如其秩恩甚鸿也而往者独司理及令尹不得满而迁间不获以封请十余年来久任之说行满易耳然必台剡之荐者再而后与甲令合又多不获以封请当令尹之报台满也台有扼而不许者示殿者也许而不为之疏留者不示最者也所谓不获请者也上虞顔侯中起之令吾上海也甫满而剡之积者非一矣两台迭为之奏留又为之白其最太宰嘉之以故事请天子予之告身阶文林郎而官其父仰庄公如中起母范封孺人于是一邑之士庶懽忻鼔舞喜中起之犹借而仰庄公与范孺人之被恩也其翘然而隽于士者曰临川同守石君曰大理评事顾君曰石阡守陆君太学顾生邑学三朱生相率而叩余山中请一言之贺余谓诸贤诗不云乎岂弟君子民之父母而侯有父母之徳于民民既父母之矣仰庄公之与范孺人则而大父母也毋论愚智其恒情未有不愿父母之贵者也亦未有不愿大父母之贵如父母者也第闻之云间于天下至雄吾呉郡亚也上海割云间之半以为邑又至雄邑也编户十余万嵗赋金谷数十万有奇簿书期防狱讼繇役之繁即而侯分身而治之日且不暇给黠民与吏胥通穴而处互炊而食肩胁傍睨以环攻一人而侯甫释经生之业何所习城旦言以杜彼曹之恣睢焛倐而奏令绩章章如是诸贤曰固也吾侯无所借城旦言第以诚格之而已诚至而明自生诸受讯者万端取侯片语而决胥吏为蛊者亦万端取侯一盼而摄昧爽坐堂皇以次按问某当抵重某当丽轻某当罢去亭午空无人矣稍至下舂车门迹亦稀矣卧阁之中壁立且如洗矣侯于单赤拊循之若慈母而至巨猾大憝不少借即强有力者持之亦不顾相戒避徙去曰侯即寛我三尺法不寛我侯计其邑事治母所复溷令为月旦进诸生与课艺文谈经术诸生人人自喜以为得贤眀师已又念邑久废乗博延耆硕辑之而身任其笔削乗且成则读者逌然诵良史矣夫天子且念侯于上海功旌及其父母而吾上海之士若民敢一日忘父母之报于侯又安敢一日忘父母之欲报于仰庄公范孺人余乃谢曰而侯之二大人已得志于华衮矣毋亦以诗之有颂祝皆为其上者哉吾固以窥诸贤之徳之厚而其辞必有取于北壤岩穴之稿无求于世者以避谀而征信也子姑持吾语以报侯仰庄公少有才行尝起家障尉不竟其用归而与范孺人为徳于闾闬间侯之贤义方之力居多云
　　封侍御若虚甘先生六十序
　　佥浙江按察事甘君以书数千言自通于余若以余为可与征者最后始露其指欲得余之一叙以夀其尊人若虚先生六十而君之寮李大叅维桢与余善为甘君绍而从臾焉余不识甘君然素闻甘君倜傥尚气谊有节士风举进士改庶吉士周旋今吏部郎邹尔瞻于狴犴间脱其厄忤柄国之雄臣而不悔坐出为御史已出为按察佥事脱然致其官而迩者柄臣败始稍稍起固心仪之矣今乃因甘君而知有若虚先生又因甘君之言而知若虚先生之为人余又何辞甘君之言曰先生有父恵州公甫四十而谢郡事归念犹无子祷于神神凭觋而赠公诗有商瞿语解之者曰彼商瞿也四十六而得子岂其祥耶更六年果先生生先生受性神颖然体稍弱恵州公怜之不令就外傅至七龄始手书周子太极图说通书张子西铭授之先生一览辄诵以渐通晓其义少长擅经术工博士家言亡何遂补邑弟子益多读古文奇书骤感呕血疾养疴山中兼习养生业三载病良已时学士邹文庄公颇称东越良知之学先生造而师之凡再试于督学使者王新甫皆髙等然至省试辄不利于是恵州公老矣叔季子子黠而贪自诡有遗产未析讼于郡太守辨其券之伪而谯诃之先生顿首谢府君悉我父廉均且勤防我窃不忍于王父之遗体愿分帑以偿太守髙其谊而许之属圉者一人以不胜置狱雉经死或谓可乗此而快意于彼防子先生叹曰圉者实自经使我借而挟它讐不可况彼防子耶且吾尚欲损帑而偿之今何挟为当先生之见构也恶少年睥睨其傍欲以捭阖自利先生如弗闻谨视之而已及不谷举于乡诸恶少阳亲近欲以观先生先生谨视之自若于是交口颂先生以为长者邑中正察贤推为乡约长先生率先以礼义闾警巷诫以毋蹈不善使先生知日不谷之读中秘书也先生来就养京邸两月余即拂衣归语不谷晚菘早韭山中故不乏何至割汝大官供也既别谆谆戒不谷毋忘而王父恵州公及吾师文庄公之遗轨易谦九二比九五汝左右箴也拜不谷御史封不色喜既不谷罢佥事归不色忤再以佥事名亦不色得曰吾犹故吾若犹故若而已性至孝事嫡母黄安人不以损橐见防微备极志养及安人之属纩而愿生为妇若女可知也先生于文好言两司马于诗好言李杜然至所结撰必匠心缔而发性灵曰某虽不才何至于词林中作椎埋耶吾子视家先生以为何如人而弗恵之一言余既读而返之而之家先生胡慥慥笃行若此夫致孝于嫡母而不以损橐为意孝子之所恒推遗体一线之息而施恵于讐我者又能为之补其隟非徳之至不能也上而恵州公下而侍御君先生材未尝有所逊而不获脱颖于一乡纾志于一命固其穷哉然独先生上而有恵州公下而有侍御君为之啓其端衍其绪又为之彰其媺则亦不可不谓之达也先生生母林硕人八十有三尚健匕箸比闻用事者修前意讁甘君先生必且迎谓君若仍故若吾仍故吾也而已相与举觞而奉万年之酬倡于一堂不亦蒸蒸太和至顺哉甘君节士也必不至餙亲李子信人也必不至餙友而余虽易发多可要于是无腆辞君以为何若
　　封工部郎素轩喻翁八十序
　　喻素轩翁年七十七时世贞以其子杭郡丞邦相请而为之传大概谓翁能不私其力以拮据共养母又能不私其蓄以资季及伯之子而身任其瘠稍有升斗之羡輙捐以予姻族闾比贫不唯无怨而已贵不唯无骄而已而并所谓贫与贵者忘之而游于恬憺和适之天翁葢尝以素名其轩而吾仲敬美及邓太史汝徳皆极口褒賛以为无愧色至于吟咏摅冩能用柴桑之辙而趣元白界人不得以雕虫之技目之余所为传仅仅如是耳而翁絶倒称快以授邦相邦相复奉持珍袭时时悬壁以示知者未防而邦相迁为括苍太守翁往来括苍与洪都之故里者三年矣而翁已夀满八十诸佐邦相治括苍者丞俞君倅钱君司理周君葢尝覩壁间之迹而谓余实得幸于翁父子翁父子实欲得余文于是布币奉书走使千余里而访余山中乞一言以为翁夀毋论余衰懒不称言即有言而向所传翁行事略尽岂能复搆巵辞以希翁之一解顔客曹子念曰毋拒也吾欲有祝于翁吾今者乃悉邦相于括苍括苍之士民实尊爱邦相而称之曰太守我天也其愿长有邦相以宁宇我赤子则必愿长有翁以安邦相于政杭郡之士民耳括苍守之风叹曰使君固尝佐吾杭未获尽骋其用于官而能令人思之若新今者不复望移郡愿且息之而藩而臬而开府杭之大恵固在也然则其长有翁以安邦伯当逾久子念又谓翁家洪都洪都之蔽西山为第十二天柱寳极真天之宫曰梅岭则梅尉学道处也曰鸾冈则洪崕先生骖鸾处也曰鹤岭则王子乔御鹤处也至旌阳真人许君上賔于帝又为之授记于石函以千嵗之后有地仙出焉喻翁岂非其人耶而翁又时往来括苍括苍之治缙云其蔽曰仙都山者黄帝之鼎湖在焉宁无遗丹委液以恵来者吾且以翁之仙不死不得于此必得于彼余谓子念子之初祝不太近情耶其后祝不太逺情耶近情者浅逺情者诞吾所不敢荐吾所知者昔之传喻翁者尔邓先生欲进翁于素之上而翁曰吾安知上吾长保吾素足矣此传语也夫求足于素之上者非真素也入色为素入味为澹入气为冲入声为微要之一素也物与吾接不吾湼也吾与物接不物汩也吾葆吾真不以葆形吾永吾龄不以永名胡者为夀胡以祝称翁当尔而笑嗒然而止子念之荐美而见褫姑次巵辞以授三君子
　　詹事府录事晋所子七十寿叙
　　始詹事府录事晋所子之夀六十也余从弟瞻美乞言以觞之当是时余解郧节归卧弇中忽忽不自觉其嵗之日益后再起佐留钥今年夏六月考绩至淮而拜新命因以其间归里晋所子道迎余而谓曰比大人之夀我屈指于今十年不谷定鼎亦七十矣大人岂有意乎余覩晋所子之发须白且尽矣而双颧尚頳有少容食粥竟三大瓯犹未饱噉肉炙称是谈笑亹亹竟日夕不倦余私心异之因泛问曰子之南畆视昔益乎曰小挫矣家之食指日益而嵗屡不登然不至废粢盛问诸儿壮乎曰赖大人之庆四丈夫子骈游太学读书粗成立矣诸孙防曰是十年之内育者十一曹长者能属文矣凡中外诸子孙男女亡虑数十曹日讯问安否颔之而已每防食釡戞而称不饱南亩之所繇小挫也去青宫久世态不趣薄乎曰守令驺呵犹时时在门乡搢绅衿裾有事必求解有疑必见质吉凶之防以为醵首犬马之齿用祭酒推者数矣一弟捷于乡一从子防于南宫世态当未及也歌者肄乎曰赖大人之庆时时有之然而不以累也向者征艺必征色其后独征艺而已最后艺有征而无角取适情而已余乃曰此子之所以夀也夫子之产小挫者黜机械也其子姓益者天之适也世态不薄者人之适也歌不必色而艺不必角者冺嗜好也然则子将进于道乎宁独夀也当是时余与晋所子相征问而称其弟若辅鼎軰六人称其从子若泰亨軰亦六人从傍听之及余之留京司冦部而合以夀言为请曰庶有以觞我伯兄伯父汉法年七十者授之以玉杖餔之以糜粥杖端餙鸠鸠不噎之鸟也礼大夫七十而悬车致事余去此尚六嵗然衰过甚不能待计发里中自筑一精庐弇之西北隅有白莲菉筠古梅之属环之卒卒不暇文其辞姑叙所征问之略付辅鼎軰觞晋所子且告之曰余旦夕归矣晋所子凭鸠杖而过我我当熟糜粥以待能更为我进三大瓯否
　　宁翁季尊师八十夀叙
　　我宁翁季尊师之七袠也不佞世贞方纳襄汉节里居而诸称翁之弟子者潘子许子軰以不佞之辱在列也州牧张君以不佞之有通家契也后先命之言不佞不能娴于言独举翁之得于天而尽于人者以为翁守方州而良守名郡二千石而良藩臬而良其功徳于民甚厚一宜夀虑楚狱所全活减释数百千人固人人尸祝也二宜夀居平无声酒蒱博之好无肥秾甘脆之奉生不二色至艾而絶之取于造物者廉而足于己者固三宜夀周旋规折旋矩而非有意为之其神不劳而意长裕如四宜夀内而家庭外而闾闬小不获意者置之弗问其忧恚不得乗而琢其真五宜夀不佞既以五宜夀称翁第与之约更十年而得尚从弟子列称觞致不腆之言翁不以为陋而纳之矣既又为翁记所谓澹然庵者乃稍能推见其指而颇精微其说因得翁之所以为夀之根且谓味取于澹未已也必至于无有所谓味者而后谓之澹澹必至于忘而后谓之道庵虽用澹名必至于无可名不佞虽窃为之说必至于无可说而后庶防哉翁又不以为陋书而扁于庵之楣葢又十年而过翁则宣发如故时时见稚鬒齿囓决有声两辅晢泽视听精玲持履趫健谈笑有味神气益王第其庐舎则少敝南亩微损子孙之少者壮而壮者则已老矣八月为悬弧之辰诸生潘子许子軰复谋征言于不佞以为翁夀翁前期谓其子姓倩属曰老久恋世累若曹供养且夫嵗俭而独吾丰帑竭而强吾享恣碪金以足吾匕箸违吾心顺吾口皆非吾所快也夫戚执之间称鴈行者其与存防何而忍以夀为乐去而操一叶之刀隠迹于两髙三竺之间弥月不返守令之羔鴈及门而中却台司之干旄望里而趦趄从者曰可以归矣翁始逡巡归潘子軰复申前请不佞曰师言之谓何而吾敢干之虽然以币饩往非翁意也以讇言往非不佞所有也向者翁之所得于澹者优然而恒有余不见夫终南之深东海劳山之僻其人自少至壮不覩盐酪醯酱何论肥脆美其食安其居老者至数百嵗少亦不下百余嵗也然终其身鹿豕螺蚌而已翁故能极神眀之用而取其敛备芍药之和而餟其漓所谓天下之至味固充然长在也夫任其生而无所知者终南劳山之叟是也以其无涯之智而强有涯之生者服食之徒是也俱非所以拟翁也翁真能进于道者哉不佞少于翁十八嵗名为学道今发之白者与齿堕强尽矣犹不能大杜其徳机而谬见物色以充家庙牺其于道将无仅能言之而已耶夫子奚取焉夫因薄而征厚者野人之芹也汰非而得是者罗什之莲也然则虽以不佞之言荐可也



　　弇州续稿巻三十五
　　钦定四库全书
　　弇州续稿巻三十六
　　明　王世贞　撰
　　文部
　　夀序
　　宪副定山袁公七十夀序
　　当嘉靖中公为礼部郎而余以通家子得侍公邸公抑行而与之为尔汝交戊申之正月十四日公诞辰也暝色敛矣公折简召余至邸舎时陈水部子兼以他事不至独余两人对饮簋豆落落数之不能至十街鼔动张尚宝有功闯而入以一炮置余坐下欲以见惊不能则拉余至有功赐第华灯满堂酒徒接席不能识其人调嘲歌呼卷白畅饮夜分不得醉余三人乗兴踏月至张祠部先生所祠部亦余丈人行也宴客甫散相与大噱呼酒防质眀而后散自是或过公或过有功或过子兼而三君子者亦时时过余已而有功谪子兼分司通州寻视蜀学政而公以久次出守荆州遂星散矣公之入自越州司理司理时甫逾冠而出以荆州则仅逾立矣谳断治赋前后褎然为天下最而荆州之政于调悍王抚攰民有深爱焉岛冦方绎骚温处沿海诸郡县公以才选饬兵其地至则益治戈船训组练曰不尽敌不止士气甫振而公以绳墨吏过严为所中归公之归犹未逾强仕天下之持议者皆为公不平而公固怡然意自若也治室于西山以奉二尊人颇有园池竹木之乐寻移止郡中室不取华苟完而已衣食不取丰足口体而已客至必留留则命博飞叵罗不复辨宾主絶口不谈故时吏治与所以见中之故郡邑嵗时旅见无所居间盖三十年如一日也间谓余燕中故知无复存者独吾两人若长庚之配残月且谬长于若七嵗余日之防何乃筑圹于某山之麓衣以松栢桐槚俾余为志若铭而刻之珉石其刻颇已行世而所谓松栢桐槚者离稚而苍至拱把矣而公尚无恙嘉平之月偶过公公曰上元夫人前一夕而抱送者七十年矣若岂有意乎哉余因举戊申前事公怃然曰不记也相与屈指为戊子凡歴四戊乃前语公荆越之徳政津津犹在人口今贵矣然而不为极也安矣然而不为饶也有贤子孙矣然而不为显也公且恬然于寂寞之乡而无然歆羡无然畔援天之所以报之宁有涯哉公曰快乎子之言异哉吾所闻世乃有先志铭而后颂祝者余更前语曰未也圹之石且泐松柏桐槚之自拱把而合抱而公之朱顔緑瞳犹若故余之颂祝犹若新也繇是而八十而九十而百嵗安能以地下之辞难我公忻然而笑曰请举子之觞
　　呉母林太孺人六十夀叙
  </div>
  <div class="pagination">
   <a href="弇州四部稿_page222.html">
    上一页
   </a>
   <span>
    ...
   </span>
   <a href="弇州四部稿_page218.html">
    218
   </a>
   <a href="弇州四部稿_page219.html">
    219
   </a>
   <a href="弇州四部稿_page220.html">
    220
   </a>
   <a href="弇州四部稿_page221.html">
    221
   </a>
   <a href="弇州四部稿_page222.html">
    222
   </a>
   <span class="current-page">
    223
   </span>
   <a href="弇州四部稿_page224.html">
    224
   </a>
   <a href="弇州四部稿_page225.html">
    225
   </a>
   <a href="弇州四部稿_page226.html">
    226
   </a>
   <a href="弇州四部稿_page227.html">
    227
   </a>
   <a href="弇州四部稿_page228.html">
    228
   </a>
   <span>
    ...
   </span>
   <a href="弇州四部稿_page224.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
