<!DOCTYPE html>
<html>
 <head>
  <meta charset="utf-8"/>
  <title>
   柳宗元集 - 第 21 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳宗元集 - 第 21 页/共 27 页
  </h1>
  <div class="content">
   ○岭南江行   
　　瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，（《博物志》：江南有射工虫，长一二寸，有弩形，气射人，不治则杀人。《毛诗》：为鬼为蜮。陆机疏云：蜮，一名射影。南人将入水，先以瓦石投水中令水浊，然后入。又《春秋》庄公十八年，有蜮。疏云：含沙射人影也。）飓母偏惊旅客船。（《岭表志》云：南海秋风云物有晕如虹者，谓之飓母，必有飓风。《岭南录异记》云：岭峤夏秋雄风曰飓，发日，午至夜半止，仆屋僵树，屋瓦若飞蝶。累年一发，或一岁再三。飓，音具。）从此忧来非一事，岂容华发待流年。   
　　○柳州峒氓   
　　郡城南下接通津，异服殊音不可亲。青箬裹盐归峒客，（楚人谓竹皮曰箬，可以茨舟。峒，山穴也。箬，而灼切。）绿荷包饭趁虚人。（岭南人呼市为虚。盖市之所在，有人则满，无人则虚。而岭南村市满时少，虚时多，故谓之虚。出《青箱纪录》。）鹅毛御腊缝山，（邕管溪洞，不产丝纩，民多以木绵、茆花、鹅毛为被，家家养鹅，二月至十月擘取Й毳，积以御寒。，居例切。）鸡骨占年拜水神。（《汉书·郊祀志》：粤祠鸡卜自此始。李奇曰：持鸡骨如鼠卜。）愁向公庭问重译，（《前汉·纪》：越裳氏重译献白雉。译，音亦。）欲投章甫作文身。（《礼记·儒行》：孔子居鲁，冠章甫之冠。《庄子》：宋人资章甫而适越，越人断发文身，无所用之。）   
　　○酬徐二中丞普宁郡内池馆即事见寄（徐中丞，即前《望秦驿》诗云徐容州者也。按《地理志》，容州普宁郡防御经略。而徐俊为容管经略，当是俊也。然题云“中丞”，考之史不载。）   
　　鸿念旧行，（鸿，公自喻。）虚馆对芳塘。（“芳”，一作“方”。）落日明朱槛，繁花照羽觞。（羽觞，见上诗注。）泉归沧海近，树入楚山长。荣贱俱为累，相期在故乡。   
　　○酬贾鹏山人郡内新栽松寓兴见赠二首（郡内，谓柳州也）   
　　芳朽自为别，（朽，枯也。别，异也。言芳朽各异耳。）无心乃玄功。（玄功，天功。）夭夭日放花，（《诗》：桃之夭夭。）荣耀将安穷？青松遗涧底，（《文选》古诗：离离山上苗，郁郁涧底松。）擢莳兹庭中。（莳，时吏切，别种也。）积雪表明秀，寒花助葱茏。（葱茏，翠色。茏，力工切。）幽贞夙有慕，（《易》：幽人贞吉。《文选》颜延年诗：幼壮困孤介，末暮谢幽贞。谓幽静贞吉之道也。夙，素也。）持以延清风。   
　　无能常闭阁，偶以静见名。奇姿来远山，（奇姿，谓所栽松。）忽似人家生。劲色不改旧，芳心与谁荣？喧卑岂所安，任物非我情。清韵动竽瑟，谐此风中声。   
　　○种柳戏题   
　　柳州柳刺史，种柳柳江边。谈笑为故事，推移成昔年。垂荫当覆地，耸干会参天。好作思人树，（定九年《左传》：思其人犹爱其树。）惭无惠化传。   
　　○柳州二月榕叶落尽偶题（《艺苑雌黄》云：闽广有木名榕。子厚集有《柳州二月榕叶落尽》诗云：“榕叶满庭莺乱啼。”坡诗“卧闻榕叶响长廊”，又云“即今榕叶下亭皋”，即此木也。其木大而多阴，可蔽百牛，故字书有“宽庇广容”之说。）   
　　宦情羁思共凄凄，春半如秋意转迷。山城过雨百花尽，榕叶满庭莺乱啼。（《岭物录异》：榕树，叶如冬青，秋冬不凋，根须缭绕，枝干屈盘。）   
　　○浩初上人见贻绝句欲登仙人山因以酬之（仙人山，在柳州。）   
　　珠树玲珑隔翠微，（珠树，亦言树木之美耳。）病来方外事多违。（方外，谓游方之外。）仙山不属分符客，一任凌空锡杖飞。   
　　○雨中赠仙人山贾山人（贾山人，即前贾鹏也。此山在柳州。）   
　　寒江夜雨声潺潺，（Θ山切，流水声。）晓云遮尽仙人山。遥知玄豹在深处，（《列女传》：陶答子妻曰：南山有玄豹，雾雨十日不下食。）下笑羁绊泥涂间。   
　　○别舍弟宗一（公之从兄弟见于集者，有宗一、宗玄、宗直。）   
　　零落残魂倍黯然，（江淹赋曰：黯然销魂，唯别而已。）双垂别泪越江边。一身去国六千里，万死投荒十二年。（自永贞元年乙酉，至元和十一年丙申也。）桂岭瘴来云似墨，洞庭春尽水如天。欲知此后相思梦，长在荆门郢树烟。（荆郢，宗一将游之处。）   
　　○奉和周二十二丈酬郴州侍郎衡江夜泊得韶州书并附当州生黄茶一封率然成篇代意之作（郴州侍郎，杨於陵也。韶州，即周二十二丈。）   
　　丘山仰德耀，天路下征。（马行貌。）梦喜三刀近，（《晋书》：王为广汉太守，梦悬三刀于其屋梁上，惊觉，意甚恶之。主簿李毅曰：“三刀为州字，明府其临州乎？”）书嫌五载违。凝情江月落，属思岭云飞。会入司徒府，还邀周掾归。（后汉袁安为司徒，辟周荣为掾。）   
　　○殷贤戏批书后寄刘连州并示孟仑二童（公自注云：家有右军书，每纸背庾翼题云：王会稽六纸，二月三十日。按《晋书》：王羲之字逸少，咸康中为右军将军、会稽内史。庚翼为安西将军。《因话录》云：柳柳州书，后生多师效，就中尤长于章草，为时所宝，湖湘以南童稚悉学其书，颇有能者。以此观之，盖有之矣。公与梦得闻问最数，殷贤戏题其书后，故举庾翼事为寄。盖刘家子弟当有学其书者。孟、仑二童必梦得之子。殷贤虽不能详，亦必梦得家子弟也。）   
　　书成欲寄庾安西，纸背应劳手自题。闻道近来诸子弟，临池寻已厌家鸡。（王羲之曾与人书云：张芝临池书，池水尽黑，使人耽之若是，未必后之也。王僧虔论书云：庾征西翼书，少时与右军齐名，右军后进，庚犹不分。在荆州，与都下人书曰：小儿辈贱家鸡，皆学逸少书，须吾还叱之。后山亦尝用此事作诗云：不解征西诸子弟，却怜野鹜厌家鸡。）   
　　○酬家鸡之赠（此梦得酬公前寄刘连州并示孟、仑二童诗也。）刘梦得   
　　日日临池弄小雏，（喻孟、仑也。）还思写论付官奴。（褚遂良撰《右军书目》正书五卷，第一《乐毅论》四十四行，书赐官奴。行书五十八卷，其第十九有与官奴小女书。官奴，羲之女。是时柳未有子，故梦得以此戏之。）柳家新样元和脚，（柳公权，元和间有书名。“元和脚”者，指公权也。补注：《复斋漫录》云：梦得此句，人竟不晓。高子勉举以问山谷，山谷曰：取其制字之新。昔元丰中，晁无咎诗文极有声，陈无己戏之曰：闻道新词能入样，相州红衤颉鄂州花。盖相州衤颉鄂州花也。则柳家新样元和脚者，其亦类此。）且尽姜芽敛手徒。   
　　○重赠二首（此篇公答禹锡前所酬诗也。）   
　　闻道将雏向墨池，刘家还有异同词。（《汉书》：刘向父子俱好古，博见强志，过绝于人。歆以为左丘明亲见夫子，而《公羊》、《谷梁》在七十子后，传闻之与亲见，其详略不同。歆数以难向，向不能非间也。）如今试遣隈墙问，已道世人那得知。（《晋史》：谢安问王献之曰：“君书何如君家尊？”答曰：“固当不同。”安曰：“外论不尔。”答曰：“人那得知。”）   
　　世上悠悠不识真，姜芽尽是捧心人。（《庄子》：西施病心而宾其里，其里之丑人见而美之，归亦捧其心而宾其里。里之富人见之，闭门而不出。宾，扶真切，蹙也。）若道柳家无子弟，往年何事乞西宾？（班固《西都赋》：有西都宾问于东都主人。）   
　　○答前篇（此梦得答公前诗也。）刘梦得   
　　小儿弄笔不能嗔，ネ壁书窗且赏勤。（羲之为会稽内史，子敬七八岁，羲之从后掣其笔不脱，叹曰：“此儿书后当有大名。”子敬出戏，见北馆新白土壁白净，子敬取帚沾泥汁，书方丈二字，观者如堵。ネ壁事本此，ネ，乌卧切。）闻彼梦熊犹未兆，（《诗》：维熊维罴，男子之祥。）女中谁是卫夫人？（卫夫人，名铄，字茂猗，隶书尤善。右军少师之，在书法入妙品。按公墓志云：子男二人，长曰周六，始四岁。盖生于元和十一年。此诗作于周六未生时，柳未有子，故梦得又戏之以卫夫人也。）   
　　○答后篇（刘梦得）   
　　昔日慵工记姓名，（项籍少时，学书不成，季父梁怒之。籍曰：“书足以记姓名而已。”）远劳辛苦写《西京》。（谓写班固《西都赋》也。）近来渐有临池兴，（临池事见上。）为报元常欲抗行。（王右军云：“吾书比之钟繇，当抗行。比张芝，犹雁行也。”繇，字元常。）   
　　○叠前（公又答梦得前所答二诗也。吕、韩本叠前作“重答”。）   
　　小学新翻墨沼波，羡君琼树散枝柯。（琼树枝柯，意以喻梦得子弟。）在家弄土唯娇女，（左思《娇女》诗曰：吾家有娇女，皎皎颇白皙。握笔刊彤管，篆刻未期益。执书爱绨素，诵习矜所获。）空觉庭前鸟迹多。（苍颉观鸟迹，因而遂滋，则谓之字。诗意谓小女学书，其纸散落庭中，觉鸟迹之多也。）   
　　○叠后   
　　事业无成耻艺成，（《礼记》：德成而上，艺成而下。）南宫起草旧连名。（公与梦得尝同为礼部员外郎。）劝君火急添功用，趁取当时二妙声。（《晋书》：卫为尚书令，与尚书郎索靖俱善草书，时人号为一台二妙。“时”字，一本作“初”。）   
　　○铜鱼使赴都寄亲友（公自注云：岭南支郡无纲官，考典帐典等，悉附都府至京。柳州作。）   
　　行尽关山万里余，到时闾井是荒墟。附庸唯有铜鱼使，（《礼记·王制》注：附庸，小城也。附庸者，以国事附于大国。唐武德初，改太守为刺史，加号为使持节，而实无节，但颁铜鱼而已。）此后无因寄远书。   
　　○韩漳州书报彻上人亡因寄二绝（韩漳州，名泰。灵彻，字澄源，会稽人。贞元中游京师，名振辇下。缁流疾之，造飞语，因得罪，贬汀州。会赦归东越，吴、楚间诸侯多宾礼招延之。）   
　　早岁京华听越吟，（越吟事始见上注。刘梦得尝为《灵彻文集序》，纪其行曰：好篇什，从越客严维学为诗。）闻君江海分逾深。他时若写兰亭会，莫画高僧支道林。（王羲之为会稽内史，会稽有佳山水，名士多居之。孙绰、李充、许询、支遁等皆以文义冠世，并筑室东土，与羲之同好。道林，支遁字也。兰亭在会稽山阴县。兰亭修禊，遁与焉，故后人写《修禊图》，遁亦在其列。）   
　　频把琼书出袖中，（《选》诗：置之怀袖中，三岁字不灭。）独吟遗句立秋风。（遗句，谓灵彻诗。）桂江日夜流千里，挥泪何时到甬东。（甬东，地名，在会稽句章县东海洲中。）   
　　○柳州城西北隅种甘树   
　　手种黄甘二百株，春秋新叶遍城隅。（“新”，一本作“枝”。）方同楚客怜皇树，（《楚词》，屈原《橘颂》：后皇嘉树，橘来服兮；受命不迁，生南国兮。王逸注云：言皇天后土，生美橘树，异于众木。来服习南土，便其性也。屈原自喻材德如橘树，亦异于众也。）不学荆门利木奴。（襄阳李衡，种甘橘千株。临死，敕儿曰：“汝母恶吾治家，故穷，然吾州里有千头木奴，不责汝衣食，岁止一匹绢，亦可足用尔。”吴末橘成，岁得绢数千匹。）几岁开花闻喷雪，何人摘实见垂珠？若教坐待成林日，滋味还堪养老夫。   
　　○闻彻上人亡寄侍郎杨丈（彻上人，灵彻也。见上《韩漳州报彻上人亡》诗题注。杨侍郎，於陵也。）   
　　东越高僧还姓汤，（《文选》，惠休上人姓汤。今灵彻亦姓汤，故云还姓汤也。）几时琼触鸣。空花一散不知处，谁采金英与侍郎。（休上人赠鲍照侍郎诗曰：玳枝兮金英，绿叶兮紫茎。不入金玉杯，低采还自荣。想君不相艳，酒上视尘生。当令芳意重，无使盛年倾。）   
　　○段九秀才处见亡友吕衡州书迹（吕衡州，名温。集有《吕衡州诔》云：元和六年八月卒。段九秀才，弘古也。《吕衡州集》亦有《赠段九秀才》诗。公集又有《祭段弘古文》及《墓志》，亦云与吕温游，一本止题作段秀才云云。）   
　　交侣平生意最亲，衡阳往事似分身。袖中忽见三行字，（《选》诗：“置之怀袖中，三岁字不灭。”）拭泪相看是故人。   
　　○柳州寄京中亲故   
　　林邑山联瘴海秋，水向郡前流。（林邑、，并见上注。）劳君远问龙城地，（龙城，柳州郡名。）正北三千到锦州。（锦州，属江南西道，至长安三千五百里。）   
　　○种木槲花   
　　上苑年年重物华，飘零今日在天涯。只应长作龙城守，剩种庭前木槲花。   
　　○摘樱桃赠元居士时在望仙亭南楼与朱道士同处（韩、吕、谢本“时在”已下，并作小字注写。）   
　　海上朱樱赠所思，（《古乐府》有《君子有所思》篇。）楼居况是望仙时。（《史记·封禅书》：公孙卿曰：“仙人好楼居。”“是”吕作“植”。）蓬莱羽客如相访，（蓬莱、方丈、瀛洲，海中三山，仙人居之。）不是偷桃一小儿。（《汉武帝内传》：帝好长生，七夕，西王母降其宫。有顷，索桃七枚，以四枚与帝，自食三枚。时东方朔从殿东厢朱鸟牖中窥母，母谓帝曰：“此窥牖儿尝三来偷吾桃者。”《汉武故事》又云：东都郡献短人。帝呼东方朔，朔至，短人相朔，谓上曰：“西王母种桃，三千年一着子，此儿不良，已三过偷之矣。”言仙人若访元、朱二士，见此樱桃，固非如东方朔偷桃者也。）   
　　○酬曹侍御过象县见寄（象县，柳州县名。）   
　　破额山前碧玉流，骚人遥驻木兰舟。春风无限潇湘意，欲采苹花不自由。（柳恽诗：汀洲采白苹。）   　    　        　    　 
●卷四十三·古今诗 
○法华寺石门精室三十韵（集有《永州法华寺新作西亭记》，云：寺居永州，地最高。） 
　　拘情病幽郁，旷志寄高爽。愿言怀名缁，东峰旦夕仰。始欣云雨霁，尤悦草木长。道同有爱弟，（爱弟，公之弟也。）披拂恣心赏。松溪{穴叫}{穴条}入，（{穴叫}{穴条}，深邃貌。《诗》作“窈窕”。{穴叫}，胡了切。{穴条}，他吊切。）石栈夤缘上。萝葛绵层甍，（萝，女萝，今兔丝是也。甍，谟耕切，屋栋。“葛”一作“茑”，音鸟。《诗》：茑与女萝。）莓苔侵标榜。密林互对耸，绝壁俨双敞。堑峭出蒙笼，墟临氵养。（，高峻貌。氵养，水貌。，为检切，，胡广切，氵养，余两切。又古文漾字。）稍疑地脉断，悠若天梯往。结构罩群崖，回环驱万象。小劫不逾瞬，（《维摩经》：或有众生乐久住世而可度者，菩萨即演七日为一劫。又云：世尊世界名大庄严劫曰庄严，佛寿二十小劫。）大千若在掌。（《维摩经》又云：菩萨断取三千大千世界，如陶家轮，著右掌中，掷过恒河沙世界之外。）体空得化元，观有遗细想。喧烦困蠛蠓，（蠛蠓，小虫也。蠛，音蔑。蠓，母总切。）疲魍魉。（魍，音罔。魉，音两。）寸进谅何营，寻直非所枉。（《孟子》：枉尺直寻者，以利言也。）探奇极遥瞩，穷妙阅清响。理会方在今，神开庶殊曩。兹游苟不嗣，浩气竟谁养？道异诚所希，名宾匪余仗。超摅藉外奖，亻免默有内朗。鉴尔揖古风，（“鉴”，一作“铿”。）终焉乃吾党。潜躯委缰锁，（班固《自叙》曰：贯仁义之羁绊，系系利名之缰锁。缰，音姜，马羁也。）高步谢尘央。（央，倚朗切，亦尘也。）蓄志徒为劳，追踪将焉仿？淹留值颓暮，眷恋睇遐壤，映日雁联轩，翻云波泱漭。（泱漭，大水貌，泱，于党切，漭，莫朗切。）殊风纷已萃，乡路悠且广。羁木畏漂浮，离旌倦摇荡。昔人叹违志，出处今已两。何用期所归，浮图有遗像。幽蹊不盈尺，虚室有函丈。（《礼记》：席间函丈。函，犹容也。）微言信可传，申旦稽吾颡。（申旦，谓旦暮也。）   
　　○游朝阳岩遂登西亭二十韵（永泰元年，元结自道州以事至永州，爱其郭中有水石之异，泊舟寻之，得岩与洞，以其东向，遂以朝阳命名焉。西亭，即法华寺西亭。按《始得西山宴游记》云：元和四年九月二十八日登法华西亭。诗是时作。）   
　　谪弃殊隐沦。（桓谭《新论》曰：天下神人五，一曰神仙，二曰隐沦。）登陟非远郊。所怀缓伊郁，讵欲肩夷巢？（伯夷、巢父，皆遁世者。）高岩瞰清江，幽窟潜神蛟。开旷延阳景，回薄攒林梢。（攒，徂丸切。）西亭构其巅。（巅，音颠。）反宇临呀&lt;广孝&gt;。（呀，张口貌。&lt;广孝&gt;，宫室高貌。呀，虚加切。&lt;广孝&gt;，虚交切。他本或作“呀哮”。）背瞻星辰兴，下见云雨交。惜非吾乡土，得以荫菁茆。（《诗》：苞匦菁茆。荫菁茆，谓为此西亭也。）羁贯去江介，（昭十九年，《谷梁传》：羁贯成童。注：羁贯，谓交午翦发以为饰。“贯”，与“”同。《西都赋》：与江介之湫湄。江介，江之左也。）世仕尚函崤。（《西都赋》：左据函谷二崤之间。函，函谷关。崤，山名也。今俗呼为土崤、石崤，在虢州界。）故墅即沣川，（沣，长安水名，《诗》所谓沣水东注者也。）数亩均肥硗。台馆集荒丘，（“集”一作“葺”。）池塘疏沉坳。（坳，於交切。地不平也。）会有圭组恋，遂贻山林嘲。（《北山移文》：南岳献嘲。）薄躯信无庸，琐屑剧斗筲。（《论语》：斗筲之人，何足算也。）囚居固其宜，厚羞久已包。庭除植蓬艾，巢牖悬萧蛸。（《东山》诗注云：萧蛸，长也。疏云，河内人谓之喜母，俗云喜子是也。）所赖山水客，扁舟柱长梢。（梢，船尾木。）挹流敌清觞，掇野代嘉肴。适道有高言，取乐非弦匏。逍遥屏幽昧，澹薄辞喧呶。（呶，女交切。）晨鸡不余欺，风雨闻。（《诗》：风雨潇潇，鸡鸣。，音胶。）再期永日闲，提挈移中庖。   
　　○湘口馆潇湘二水所会（《九域志》，潇水湘水，在祁阳，皆永州县。此馆当在永州也。）   
　　九疑浚倾奔，（九疑，山名在永州界。）临源委萦回。（临源岭，名九疑临源，潇湘所出。）会合属空旷，（会合，谓合流于湘口馆也。）泓澄停风雷。高馆轩霞表，危楼临山隈。兹辰始霁，（，清也。与“澄”同。）纤云尽褰开。天秋日正中，水碧无尘埃。杳杳渔父吟，叫叫羁鸿哀。境胜岂不豫，虑分固难裁。升高欲自舒，弥使远念来。归流驶且广，（驶，音史，疾也。）泛舟绝沿洄。   
　　○登蒲洲石矶望横江口潭岛深迥斜对香零山（香零山，在永州。）   
　　隐忧倦永夜，凌雾临江津。猿鸣稍已疏，登石娱清沦。日出洲渚静，澄明晶无垠。（晶，精光也。）浮晖翻高禽，沉景照文鳞。双江汇西奔，诡怪潜坤珍。孤山乃北，（孤山，谓香零山。“”，当作“峙”字。）森爽凄灵神。洄潭或动容，岛屿疑摇振。陶埴兹择土，（埴，谓土黏，可作瓦器。）蒲鱼相与邻。信美非所安，（王粲《登楼赋》：虽信美而非吾土兮，曾何足以少留。）羁心屡逡巡。纟结良可解，纡郁亦已伸。（“已”，一作“以”。）高歌返故室，自讠罔非所欣。（讠罔，音网。）   
　　○南涧中题（公永州诸记，自朝阳岩东南水行至袁家渴，自渴西南行不能百步，得石渠，石渠既穷，为石涧。石涧在南。集又有《石涧记》，即此诗所题者也。补注：《笔墨闲录》云：《南涧》诗平淡有天工，在《与崔策登西山》诗上，奇语故也。）   
　　秋气集南间，独游亭午时。回风一萧瑟。林影久参差。始至若有得，稍深遂忘疲。羁禽响幽谷，寒藻舞沦漪。（《诗》：河水清且沦漪。注云：小风水成文转如轮，其状漪然也。）去国魂已游，怀人泪空垂。孤生易为感，失路少所宜。索寞竟何事？徘徊只自知。谁为后来者，当与此心期。（东坡尝题此诗后云，柳子厚南迁后诗，清劲纡徐，大率类此。又云：柳仪曹《南涧》诗，忧中有乐，乐中有忧，盖绝妙古今矣。然老杜云：王侯与蝼蚁，同尽随丘墟。仪曹何忧之深也。）   
　　○游石角过小岭至长乌村（在永州作。）   
　　志适不期贵，道存岂偷生？久忘上封事，（《汉·光武纪》：诏百寮并上封事。注云：宣帝始令群臣得奏封事，以知下情。）复笑升天行。（《古乐府》有《升天行》，谓学仙也。）窜逐宦湘浦，摇心剧悬旌。（《史记·苏秦传》：心摇摇然如悬旌。）始惊陷世议，终欲逃天刑。岁月杀忧栗，慵疏寡将迎。追游疑所爱，（“疑”，一作“款”。）且复舒吾情。石角恣幽步，长乌遂遐征。磴回茂树断，（磴，丁邓切，磴道也。）景晏寒川明。旷望少行人，时闻田鹳鸣。（《诗》：鹳鸣于垤。注：鹳，致雨之鸟。）风篁冒水远，（“冒”，一作“映”。）霜稻侵山平。稍与人事间，益知身世轻。为农信可乐，居宠真虚荣。乔木馀故国，（“馀”，一作“望”，《孟子》：所谓故国者，非有乔木之谓也。）愿言果丹诚。四支反田亩，释志东皋耕。（隋末，王绩字无功，至唐贞观中，为大乐丞，挂冠归田，葛巾联牛，躬耕东皋。每著书，自称东皋子。见吕才《东皋子集序》。“释志”，一本作“泽志”。）   
　　○与崔策登西山（策，字子符，集有《送崔九序》，即此人也。序云：废居八年，崔子幸来觌余。诗盖是时作。）   
　　鹤鸣楚山静，露白秋江晓。连袂度危桥，萦回出林杪。西岑极远目，毫末皆可了。重叠九疑高，微茫洞庭小。迥穷两仪际，高出万象表。驰景泛颓波，遥风递寒┠。（音小，竹名，可以为箭也。）谪居安所习？稍厌从纷扰。生同胥靡遗，（《庄子》：胥靡登高而不惧，遗死生也。）寿等彭铿夭。（彭祖，姓，名铿，寿八百岁。）蹇连困颠踣，愚蒙怯幽眇。非令亲爱疏，谁使心神悄？偶兹遁山水，得以观鱼鸟。吾子幸淹留，缓我愁肠绕。   
　　○构法华寺西亭（集有《永州法华寺新作西亭记》，云：余时谪为永州司马外常员，而心得无事，乃取官之禄秩以为亭。其高且广，盖方丈者二焉。）   
　　窜身楚南极，山水穷险艰。步登最高寺，萧散任疏顽。西垂下斗绝，欲似窥人寰。反如在幽谷，榛翳不可攀。命童恣披翦，葺宇横断山。割如判清浊，飘若升云间。远岫攒众顶，（攒，徂丸切，聚也。）澄江抱清湾。夕照临轩堕，（“照”，一作“阳”。）栖鸟当我还。菡萏溢嘉色，遗清斑。（，竹名。《异物志》曰，，生于水边，长数丈，围一尺五六寸，一节相去六七尺或一丈。庐陵界有之，始兴以南又多。，音云。，音当，“清”，一作“渍”。）神舒屏羁锁，志适忘幽潺。弃逐久枯槁，迨今始开颜。赏心难久留，离念来相关。北望间亲爱，南瞻杂夷蛮。置之勿复道，且寄须臾闲。   
　　○夏夜苦热登西楼   
　　苦热中夜起，登楼独褰衣。山泽凝暑气，星汉甚光辉。火晶燥露滋，野静停风威。探汤汲阴井，（《论语》：见不善如探汤。）炀灶开重扉。（《庄子》：炀者避灶。）凭栏久徨，流汗不可挥。莫辨亭毒意，仰诉与玑。（《笔墨闲录》曰：此以刺当时之政也。）谅非姑射子，静胜安能希？（《庄子》：藐姑射之山，有神人居焉。大浸稽天而不溺，大旱金石流火，山焦而不热。希，望也。《列子》：姑射山在海河洲中，山上有神人焉，吸风饮露，不食五谷。射音亦。）   
　　○觉衰   
　　久知老会至，不谓便见侵。今年宜未衰，稍已来相寻。齿疏发就种，（《左传》：卢蒲曰：“余发如此种种，余奚能为？”种种，发短也。种，音踵。）奔走力不任。咄此可奈何，未必伤我心。彭、聃安在哉？周、孔亦已沉。古称寿圣人，曾不留至今。但愿得美酒，朋友常共斟。是时春向暮，桃李生繁阴。日照天正绿，杳杳归鸿吟。出门呼所亲，扶杖登西林。高歌足自快，《商颂》有遗音。（《庄子》曰：曳纵而歌《商颂》，声满天地，若出金石。）   
　　○游南亭夜还叙志七十韵（诗云：“岷凶既云捕”，元和元年擒西川刘辟也。又云：“喘虏亦已鏖”，二年诛浙西李也。浙西平在十二月，而此诗有“秋月高”之语，其三年秋欤？）   
　　夙抱丘壑尚，率性恣游遨。中为吏役牵，十祀空ぉ劳。（ぉ，音渊，又音绢，忿也，忧悒也。）外曲徇尘辙，私心寄英髦。进乏廊庙器，退非乡曲豪。天命斯不易，鬼责将安逃？屯难果见凌，剥丧宜所遭。神明固浩浩，众口徒嗷嗷。投迹山水地，（谓永州也。）放情咏《离骚》。（屈原《离骚》也。《贾谊传》曰：离，遭也。忧勤曰骚。遭忧而作是辞。）再怀曩岁期，容与驰轻ザ。（音刀，小舟也。）虚馆背山郭，前轩面江皋。重叠间浦溆，（“浦溆”出《楚辞》。溆，音叙，水浦也。）逦迤驱岩{山敖}。（音敖，山多小石也。）积翠浮澹滟，始疑负灵鳌。（《楚辞·天问》：鳌戴山，何以安之？）丛林留冲飚，石砾迎飞涛。旷朗天景霁，樵苏远相号。（樵，取薪也。苏，取草也。《汉书》：樵苏后爨，师不宿饱。左太冲《魏都赋》：樵苏往而无忌。）澄潭涌沉鸥，半壁跳悬猱。（奴刀切，猴属。）鹿鸣验食野，（《诗》：呦呦鹿鸣，食野之苹。）鱼乐知观濠。（庄子与惠子游于濠梁之上，庄子曰：鱼出游从容，是鱼乐也。）孤赏诚所悼，暂欣良足褒。留连俯棂槛，（棂，窗棂。槛，阑也。）注我壶中醪。朵颐进芰实，（《易》：观我朵颐。朵颐，爵也。芰，奇寄切，菱也。）擢手持蟹螯。（《晋书·毕卓传》：左手持蟹螯，右手持酒杯。）炊稻视爨鼎，鲜闻操刀。（“闻”，一作“闵”。）野蔬盈顷筐，（《诗》：采采卷耳，不盈顷筐。顷筐，畚属，易盈之器。）颇杂池沼Ρ。（《左氏》：涧溪沼之毛，Ρ，草也。Ρ，音毛，又去声。）缅慕鼓翁，啸咏哺其糟。（《楚辞·渔父》章：屈原曰：“众人皆醉，惟我独醒。”渔父曰：“众人皆醉，何不其糟而啜其ㄤ？”屈原曰云云。渔父莞尔而笑，鼓而去。鼓柜者，叩船鸣也。，楫也。，音曳。）退想於陵子，三咽资李螬。（《孟子》曰：陈仲子岂不诚廉士哉！处于於陵，三日不食。井上有李，螬食实者过半矣，匍匐往将食之，三咽，然后耳有闻，目有见也。螬，虫名，音曹。）斯道难为偕，沉忧安所韬？曲渚怨鸿鹄，（怨，哀鸣也。）环洲兰{艹皋}。（音高，葛之白花也。）暮景回西岑，北流逝滔滔。徘徊遂昏黑，远火明连艘。（音骚，船之总名也。）木落寒山静，江空秋月高。敛袂戒还徒，善游矜所操。（《列子》曰：吾尝济乎觞深之渊，津人操舟若神，吾问焉，曰：“操舟可学耶？”曰：“善游者数能”。）趣浅戢长，（戢，敛也。）乘深屏轻篙。旷望援深竿，哀歌叩鸣艚。（才荣切，船也。）中川恣超忽，漫若翔且翱。淹泊遂所止，野风自&lt;风蚤&gt;々。（苏曹切。）涧急惊鳞奔，蹊荒饥兽嗥。入门守拘絷，凄戚憎郁陶。慕士情未忘，怀人首徒搔。内顾乃无有，德甚鸿毛。（《诗》：德如毛。，轻也。）名窃久自欺，食浮固云叨。（《坊记》：君子与其使食浮于人也，宁使人浮于食。食，谓禄也。）问牛悲衅钟，（齐宣王坐于堂上，有牵牛而过堂下者，曰：“将以衅钟。”衅者，杀牲以血涂其衅隙。）说彘惊临牢。（《庄子》：祝宗人玄端以临牢，说彘曰：“汝奚恶死，吾将三月豢汝，十日戒，三日斋，藉白茆，加汝肩尻乎雕俎之上，则汝为之乎？”为彘谋曰：“不如食以糟糠，而错之牢之中。”说，音税。）永遁刀笔吏，（《曹参传》：萧何、曹参皆起秦刀笔吏。师古曰：刀所以削书。古者用简牒，故吏皆以刀笔自随。）宁期簿书曹？中兴遂群物，裂壤分。（《左传》：右属。，盛弓矢之器。，居言切。，音皋。）岷凶既云捕，（岷，蜀山名。谓元和元年十月刘辟伏诛。）吴虏亦已鏖。（谓二年十一月李伏诛。《霍去病传》：合短兵，鏖兰皋下。师古曰：鏖，谓苦击而多杀也。鏖，于刀切。）御盛方、虎，（方叔、召虎，周宣王二臣名。）谟明富伊、咎。（谓伊尹、皋陶也。“咎”，与“皋”同。）披山穷木禾，（《山海经》云：昆仑山上有木禾，长五寻，大五围。郭璞云：木禾，馨类者也。）驾海逾蟠桃。（《史记》：东至于蟠木。注：《海外经》曰：东海中有山焉，名曰度索。上有大桃树，蟠屈三千里。）重来越裳雉，（周成王时，越裳氏献白雉，重九译而至。）再返西旅獒。（《书》：西旅献獒。）左右抗槐棘，（《周礼》：左九棘，孤卿大夫位焉。右九棘，公侯伯子男位焉。面三槐，三公位焉。）纵横罗雁羔。（《周礼》：卿执羔，大夫执雁。）三辟咸肆宥，（《左传》：夏有乱政而作《禹刑》，商有乱政而作《汤刑》，周有乱政而作《九刑》。三辟之兴，皆叔世也。肆宥，赦也。《春秋》“肆大眚”是也。）众生均覆焘。（徒刀切，协韵。）安得奉皇灵，在宥解天。（《庄子》：闻在宥天下，不闻治天下。又曰：解其天，堕其天。，音叨。）归诚慰松梓，陈力开蓬蒿，卜室有杜，（汉宣帝尤乐杜、之间。杜、，长安上邑。，音户。）名田占沣涝。（沣水出南。涝水出北。公与许孟容书云：“先墓在城南。”又“城西有数顷田。”其此耶？涝，音劳。）溪近馀基，（溪，在凤翔界。）阿城连故濠。（一作“壕”。）螟蛑愿亲燎，（《诗》：去其螟，及其蟊贼，无害我田稚。田祖有神，秉畀炎火。）荼堇甘自薅。（《诗》：周原无无，堇荼如饴。荼、堇，草名。薅，除草也。薅，呼豪切。）饥食期农耕，寒衣俟蚕缲，及足为温，（甯戚歌曰：“短布单衣，才至。”，胫骨，或曰胁也。，音旰。）满腹宁复饕？（《庄子》：偃鼠饮河，不过满腹。饕，贪财也。饕，音叨。）安将蒯及菅。（《左传》云：虽有丝麻，无弃菅蒯。蒯，古怪切。菅，音奸。）谁慕梁与膏？戈林驱雀，渔泽从酋。（酋，鱼名，饮而不食。酋，音囚。，音刀。）观象嘉素履，（《易·履卦》：素履，往无咎。）陈诗谢干旄。（《诗》：干旄，美好善也。）方托麋鹿群，敢同骐骥槽？处贱无溷浊，固穷匪淫忄舀。（《书》：无即忄舀淫。忄舀，慢也。）踉跄辞束缚，悦怿换煎熬。登年徒负版，（《语》：式负版者。注：负版者，持邦国之图籍。）兴役趋伐。（《周礼》：以鼓鼓役事。，音皋。大鼓也，长丈五尺。）目眩绝浑浑，耳喧息嘈嘈。（音曹，《广雅》云：嘈，卉声也。）兹焉毕馀命，富贵非吾曹。长沙哀纠纟墨，（贾谊为长沙王太傅，作《赋》曰：祸之与福，何异纠纟墨。）汉阴嗤桔槔。（《庄子》：南游于楚，过汉阴，见一丈人，方将为圃畦，凿隧而入井，抱瓮而出灌。子贡曰：“有械于此，凿木为机，后重前轻，挈水若抽，其名为槔。”为圃者忿然而笑曰：“吾非不知，羞而不为也。”）苟伸击壤情，（《逸士传》曰：尧时有壤父，击于康衢。王充《论衡》曰：尧时百姓无事，有五十之民，击壤于途，观者曰：“大哉！尧之德也。”击壤者曰：“尧何力于我也？”）机事息秋毫。（《庄子》：汉阴丈人曰：“有机械者，必有机事。”）海雾多蓊郁，越风饶腥臊。宁唯迫魑魅，所惧齐。（本注：“”，与“蒿”同，《礼记》：蒿凄怆。注云：气也。，音勋。，悲娇切。）知怀褚中，（《左氏传》：知在楚，郑贾人有欲置诸褚中以出既谋之未行，而楚人归之。贾人如晋，知善视之，如实出己。知，音作智莺。）范叔恋绨袍。（《史记》：范睢，字叔，变姓名入秦为相。魏须贾使秦，睢敝衣见贾，贾取一绨袍赐之。及见，睢数其罪，王曰：“公之所以得无死者，以绨袍恋恋，有故人之意，故释公。”绨，音题。）伊人不可期，（伊人，谓褚中、绨袍者。）慷慨徒忉忉。（《诗》：无思远人，劳心忉忉。忉忉，忧心貌。）   
　　○韦道安（公尝为《韦道安传》，集载其题而亡其文今观此诗，则公所以为之传者，亦必指是事无疑也。）   
　　道安本儒士，颇擅弓剑名。二十游太行，暮闻号哭声。疾驱前致问，有叟垂华缨。（《说文》云：缨，冠系也。）言“我故刺史，失职还西京。偶为群盗得，毫缕无余赢。货财足非吝，二女皆娉婷。（娉婷，并平声。）苍皇见驱逐，谁识死与生？便当此殒命，休复事晨征”。一闻激高义，眦裂肝胆横。挂弓问所往，し捷超峥嵘。（し，善走。峥嵘，山峻貌。し，音乔。“し”，一作“趋”。）见盗寒间阴，罗列方忿争。一矢毙酋帅，馀党号且惊。麾令递束缚，纟墨索相拄撑。（纟墨，黑索。）彼姝久褫魄，（《诗》：彼姝者子。谓二女也。张平子《西京赋》：夺气褫魄。褫，惊也。褫，音雉。）刃下俟诛刑。却立不亲授，（《孟子》男女授受不亲，礼也。）谕以从父行。捃收自担肩，转道趋前程。夜发敲石火，山林如昼明。父子更抱持，涕血纷交零。顿首愿归货，纳女称舅甥。（甥，婿也。《孟子》：“帝馆甥于贰室”是也。）道安奋衣去，义重利固轻。师婚古所病，（桓六年《左传》：齐侯欲以文姜妻郑太子忽，忽辞。及其败戎师也，又请妻之。忽曰：“今以君命，奔齐之急而受室以归，是以师婚也，民其谓我何？”遂辞诸郑伯。）合姓非用兵。来事儒术，十载所能逞。（“十”，一作“千”。“逞”，一作“呈”。）慷慨张徐州，（徐泗濠节度使张建封。）朱邸扬前旌。（《选》：朱邸方开。注：朱户。）投躯获所愿，前马出王城。（贞元十三年十月，建封来朝，道安从之。）辕门立奇士，（《项籍传》：羽见诸侯，将入辕门。张晏曰：军行以车为陈，辕相向为门。颜师古曰：《周礼·掌舍》：王行则设车宫辕门也。）淮水秋风生。君侯既即世，（十六年六月，建封卒。）麾下相欹倾。（《项籍传》：戏下骑从者八百余人。师古曰：戏，大将之旗也。麾，许宜切，又许为切。《汉书》通以戏为旌麾，指麾字。）立孤抗王命，钟鼓四野鸣。横溃非所壅，逆节非所婴。举头自引刃，顾义谁顾形。（是月，军中立建封子为兵马留后。观诗意，建封死，军乱，立为留后，而道安自杀。）烈士不忘死，（“忘”，一作“妄”。）所死在忠贞。咄嗟徇权子，翕习犹趋荣。我歌非悼死，所悼时世情！   
　　○哭连州凌员外司马（凌准，字宗一，杭州富阳人。永贞元年十一月，谪连州司马员外置同正员，元和三年卒。注详于志矣。）   
　　废逐人所弃，遂为鬼神欺。才难不其然，（子曰：才难，不其然乎？）卒与大患期。凌人古受氏，（《周官》：凌人为掌冰之官。后因以为氏。）吴世夸雄姿。（《吴志》：凌统，字公绩，事孙权为偏将军。二子列、封。）寂寞富春水，（寂寞，谓统后无其人也。富春，晋世改曰富阳。“寞”，一作“寥”。）英气方在斯。（在斯，谓在准也。“方在斯”，一作“何凋衰也”。）六学诚一贯，（六学，六艺也。）精义穷发挥。（《易·系》：精义入神，以致用也。又曰：发挥於刚柔而生爻。）著书逾十年，幽赜靡不推。（赜，深也。志云：著《后汉春秋》三十馀万言，又著《六经解围人文集》。）天庭高文，万字若波驰。（准年三十，以书干丞相，丞相以闻。试其文，日万言，擢为崇文馆校书郎。）记室征西府，宏谋耀其奇。（建中初，准以金吾兵曹为宁节度使掌书记。泾原之乱，以谋画佐节度使韩游瑰，尝有大功。）轩下东越，列郡苏疲羸。（轩，轻车。宁府丧，准罢职为浙东观察判官，抚循疲人，按验污吏，吏人敬爱。东越，即谓浙东也。，音由。）宛宛凌江羽，来栖翰林枝。（准在浙东，治名闻于上，召为翰林学士。）孝文留弓剑，中外方危疑。抗声促遗诏，定命由陈辞。（贞元二十一年正月，德宗崩，迩臣议秘五日乃下遗诏，准独抗危辞以语同列王亻丕，画其不可者十七八，乃以旦日发丧。）徒隶肃曹官，（“曹”，一作“都”。）征赋参有司。（准自翰林参度支，调发出纳，奸利衰止。）出守乌江浒，（永贞元年九月，准坐王叔文党，出为和州刺史。乌江，即和州也。浒，水涯。）老迁湟水湄。（准由和州降连州司马。湟水，连州也。“老”，一作“左”。）高堂倾故国，葬祭限囚羁。仲叔继幽沦，狂叫唯童儿。（高堂，北堂也。准母卒于家，准不得归。二弟继死。准二子曰夷仲、永仲。）一门既无主，焉用徒生为！举声但呼天，孰知神者谁？泣尽目无见，（准母死哭泣，遂丧其明。）肾伤足不持。溘死委炎荒，（溘，渴答切，奄忽也。）臧获守灵帷。平生负国谴，（“负”，一作“罹”。）骸骨非敢私。盖棺未塞责，（刘毅云：丈夫儿踪迹，不可寻常使混群小中，盖棺事方定矣。）孤凝寒ざ。（音思，轻风也。《选》，音ゼ。）念昔始相遇，腑肠为君知。（“腑”，一作“肺”。）进身齐选择，失路同瑕疵。本期济仁义，今为众所嗤。灭名竟不试，（“竟”，今本作“竞”，误。）世义安可支！（“义”，一作“议”。）恬死百忧尽，苟生万虑滋。顾余九逝魂，与子各何之？我歌诚自恸，非独为君悲！   
　　○旦携谢山人至愚池（《愚溪诗序》云溪有愚池，即此也。）   
　　新沐换轻帻，（《楚词，渔父》篇：新沐者必弹冠。）晓池风露清。自谐尘外意，况与幽人行。霞散众山迥，天高数雁鸣。机心付当路，（《庄子》：有机事者必有机心。《孟子》：夫子当路于齐。）聊适羲皇情。（陶渊明高卧北窗，自号羲皇上人。）   
　　○独觉   
　　觉来窗牖空，寥落雨声晓。良游怨迟暮，末事惊纷扰。为问经世心，（“世”，一作“济”。）古人谁尽了？   
　　○首春逢耕者   
　　南楚春候早，余寒已滋荣。土膏释原野，（《国语》：阳气俱蒸，土膏其动。膏，土润也。）百蛰竞所营。（蛰，直立切，藏也。《庄子》：蛰虫始作。）缀景未及郊，（“缀”，一作“掇”。）穑人先偶耕。园林幽鸟啭，渚泽新泉清。农事诚素务，羁囚阻平生。故池想芜没，遗亩当榛荆。慕隐既有系，图功遂无成。聊从田父言，款曲陈此情。眷然抚耒耜，回首烟云横。   
　　○溪居   
　　久为簪组累，幸此南夷谪。闲依农圃邻，偶似山林客。晓耕翻露草，夜榜响溪石。（榜，孔孟切，进船也。一作“旁”，池畔也，蒲浪切。）来往不逢人，长歌楚天碧。   
　　○夏初雨后寻愚溪（观公前后诸诗序，溪居之胜可见矣。公殁未几，而故址废焉。《刘梦得集》有《伤愚溪》诗三首，其引云：“子厚之谪永州，得胜地，结茆树蔬，为沼，为台榭，目曰愚溪。子厚殁三年，有僧游零陵，告余曰：愚溪无复曩时矣。一闻僧言，悲不能自胜，遂以所闻为七言以寄恨。”附于后。）   
　　悠悠雨初霁，独绕清溪曲。引杖试荒泉，解带围新竹。沉吟亦何事？寂寞固所欲。幸此息营营，啸歌静炎燠。   
　　○伤愚溪三首（刘禹锡）   
　　溪水悠悠春自来，草堂无主燕飞回。隔帘唯见中庭草，一树山榴依旧开。○其二   
　　草圣数行留断壁，木奴千树属邻家。唯见里门通德榜，残阳寂历出樵车。○其三   
　　柳门竹巷依依在，野草青苔日日多。纵有邻人解吹笛，山阳旧侣更谁过！   
　　○入黄溪闻猿（黄溪在永州。下有《从韦使君黄溪祈雨》诗，此篇岂亦其时作耶？）   
　　溪路千里曲，哀猿何处鸣？孤臣泪已尽，虚作断肠声。   
　　○韦使君黄溪祈雨见召从行至祠下口号（时永州刺史韦中丞。《黄溪记》云：溪距州治七十里，由东屯南行六百步至黄神祠。即此也。祠所从来，记具之矣。）   
　　骄阳愆岁事，良牧念畲。（《易》曰：不耕获，不畲。《诗》注：田一岁曰，二岁曰新田，三岁曰畲。）列骑低残月，鸣笳度碧虚。稍穷樵客路，遥驻野人居。谷口寒流净，丛祠古木疏。（《史记》：吴广之次近所傍丛祠中。张晏云：丛，鬼所凭焉。）焚香秋雾湿，奠玉晓光初。巫言报，（，出《礼记》。，思乙切，又许旋切。，音享，又音向。）精诚礼物馀。惠风仍偃草，灵雨会随车。（《诗》：灵雨既零。《注》曰：灵，善也。《后汉》：郑弘为淮阴太守，政不烦苛。天旱行春，随车致雨。）俟罪非真吏，（贾谊谪长沙王太傅，为赋吊屈原，其词曰：恭承嘉惠兮，俟罪长沙。公为永州员外司马，故曰“非真吏”。）翻惭奉简书。（《诗》：岂不怀归，畏此简书。简书，谓韦使君之召。）
  </div>
  <div class="pagination">
   <a href="柳宗元集_page20.html">
    上一页
   </a>
   <span>
    ...
   </span>
   <a href="柳宗元集_page16.html">
    16
   </a>
   <a href="柳宗元集_page17.html">
    17
   </a>
   <a href="柳宗元集_page18.html">
    18
   </a>
   <a href="柳宗元集_page19.html">
    19
   </a>
   <a href="柳宗元集_page20.html">
    20
   </a>
   <span class="current-page">
    21
   </span>
   <a href="柳宗元集_page22.html">
    22
   </a>
   <a href="柳宗元集_page23.html">
    23
   </a>
   <a href="柳宗元集_page24.html">
    24
   </a>
   <a href="柳宗元集_page25.html">
    25
   </a>
   <a href="柳宗元集_page26.html">
    26
   </a>
   <span>
    ...
   </span>
   <a href="柳宗元集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
