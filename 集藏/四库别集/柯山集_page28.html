<!DOCTYPE html>
<html>
<head>
    <meta charset="UTF-8">
    <title>柯山集 - 第 28 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柯山集 - 第 28 页/共 43 页</h1>
    <div class="content">　　秋蚊
　　江城落木已穷秋病客初寒欲袭裘暗室飞蚊犹扑面不知天上火西流
　　冬日
　　忽忽新冬无一旬自怜憔悴楚江濵满前魑魅何曽御尚愧无功作逐臣
　　预作冬至
　　紫坛曽从奠琳琅亲被天人玉冕光今日黄州山下寺五更闻雁满霜林【原注某元祐七年南郊曽与捧皇帝禋帛席左见上冕玉簪白如雪为烛所照出光数尺云】
　　九日登高
　　黄梨丹杮已催寒一月西风积雨干绀滑秋天称行草却凭秋雁作挥翰
　　试墨
　　金案氷净絶尘破寒龙尾縠生纹澄江清浅汀洲静忽有苍螭下吐云
　　防花
　　清寒带雪未成春可得芳菲早向人须遣艶阳归掌握故教桃李及芳辰
　　送穷
　　年年沥酒拜清晨风俗新正竞逐贫不用为文送穷鬼直须图事祝钱神
　　寄陈州朱教授三首
　　殷勤寄语朱夫子僧舍花前亦举觞学舎萧条官职冷不知谁与戴姚黄
　　欲晓山禽百种鸣最怜哑咤是雏莺遥想西湖烟栁色深春风露水边声
　　春雨江干不肯晴大江栎岸转雷霆山头方丈浑无事扫地焚香看佛经
　　送春
　　二年江上见春归【原注子年春在金陵江上】预想重来我未回淹速世间谁料得祗应相遇且衔杯
　　寓寺八首
　　门外清泉浸稻畦西南脩竹作城埤川平林断空明处郤有遥山作翠眉
　　道人钟梵久寂寞倦客弭车聊静便我亦云山闲衲子平生香火旧因縁
　　病卧淮阳太昊城牡丹丛畔过清明那知春暮长江上竹里招提聴晓莺
　　江城梅子青时节嫩紫夭红扫地无脩竹满山连草色郤烦林鸟劝提壶
　　翠眉长好何曽损寄语啼禽漫不闲应为残春足愁恨长疑蹙破镜中山【原注有鸟声如呼翠眉损】
　　平晓春云失半山蒙蒙小雨暗江干寺楼倚徧消残醉只有春愁伴薄寒
　　错落星河没半空江城悲角五更风幽人梦断西雨背壁笼灯到晓红
　　笼灯到晓只微明独拥单衾聴雨声葛幌竹牀清过暑萧然未觉负平生
　　黄葵
　　黄葵贵丽不妖娆一朶新晴槛外高还似迩英临便坐曈昽朝日照天袍
　　聴鸣禽
　　流滞江边鬓已霜又闻春鸟啅朝阳他时北去懐陈迹寒竹疎梅黄土冈
　　晓雨
　　轻隂江上千峯秀小雨墙边百草生惟有春禽慰孤客晓啼浑似故园声
　　黄州酒务税宿房北新种竹戏题于壁
　　异时小杜高眠地几向秋风聴楚江身世浮云那可计试留双竹守寒
　　梅花
　　我爱梅花不忍摘清香却解逐人来风露肌肤随处好不知人世有尘埃
　　分冬
　　莫惊人事浮云变且作吾侪饱饭行白首分冬聊自劝江城今夜一阳生
　　食荠糁
　　论斤上国何曽饱【原注高力士至黔中见荠云两京论斤买五溪无人采】旅食江城日至前常慕藜羮最清好故应不糁媿吾原【原注原宪藜羮不糁】
　　戊寅正月八日早寒
　　浓淡春云夜雨干寂寥庭院裌衣寒无人为发樽前笑但把梅花似旧看
　　正月七日雪晴
　　西融雪飘如雨故与新春作薄寒昨夜雁声浑向北梦魂随去过闗山【原注光蔡之间路名闗山】
　　春蔬
　　新春书剑滞江城又见南蔬入旅羮闗心太昊祠前路小甲连畦带雪晴【原注予有蔬圃在陈州太昊祠南】
　　读秦纪二首
　　烹灭羣雄力未疲赭山射海奋余威谁知传与痴儿子祗得阿房似旧时
　　汲汲威刑继祖龙收功终在望夷宫未应家国归车府郤有山东老沛公
　　偶成
　　许君踏月夜相过此语当时恨已多但愿相逢休怨老不妨白髪聴新歌
　　春日怀淮阳六首
　　西城门外古壕清太昊祠前春草生早晩粗酬身计了长为闲客此间行
　　灵通禅刹古丛林永日惟闻钟梵音阅世兴亡千室佛百年风雨古墙金【原注灵通院石晋末所创有千佛殿壁绘用金】
　　最爱南城汲井园春来蔬甲不胜繁人家断处无鸡犬迟日东风似古原
　　黄巢寨南琵琶沟古原芳草静春流大艑舸舣何处客樯竿西北是神州
　　莽莽郊原带古丘渐渐陇麦散羊牛杏花杨栁春浓处一片青帘慰客愁
　　城中万枝木芍药姚黄一蕚得春多日日踏春浑坐此人间无醉奈渠何










　　柯山集巻二十四
　　钦定四库全书
　　柯山集巻二十五
　　宋　张耒　撰
　　七言絶句
　　上元三絶
　　清晨谒帝大明宫拜赐归来夜过中【原注予在□书近十年每岁上元晨趋大庆迎驾近午驾囘驻辇大庆门上赐茶酒拜谢退率一二同舍择胜纵观至夜分必醉归岁率为常】一梦十年身老矣山城风月作过从
　　沽酒垆边人若市算商亭下浪连天张君官况今如此岂有工夫作醉眠
　　江边灯火似秋萤哀怨山歌不可听自怪今春牢落甚禅房止酒读黄庭
　　二絶句
　　衙斋无事雨初晴山泽有容春向深何物东风吹不散祗应多病谪官心
　　茆檐斜日晓鸡号水满陂塘荠麦高囘首故园空怅望东门归路緑迢迢
　　正月二十五日以小疾在告作三絶是日苦寒
　　黄土冈头荠麦长春阴蔽日午风狂山前梅落无人见只有幽禽啼暗香
　　春色三分有尚多且饶芳草占高坡门前桺色如彭泽争奈陶君止酒何【原注予方以病止酒】
　　见説樱桃已烂开坐愁风雨苦相催自怜华髪伤春客两见飞花未放囘
　　所居有梅一株在堂东荒秽中正月二十六日巳谢矣二首
　　平生常恨逢梅少及对江梅无好诗寂寞荒山少风味直须云鬓插斜枝
　　冷落疎枝寒草冈欲攀先怕踏榛荒异时折处何堪説临水高城倚女墙
　　堂前种二桃诗示秬秸
　　平昔殷勤向物华谁知憔悴客天涯双桃栽罢还惆怅忆得淮阳旧种花
　　春日书事
　　虫飞丝堕两悠飏人意迟迟日共长春草满庭门寂寂数櫺日挂空堂
　　十月十日夕同文安君对月
　　林外霜风作夜声入檐寒月似多情灯前炉畔深杯暖更听昭君出塞行
　　蕲水道中二首
　　蚕老麦枯田舍忙谁令四月雨浪浪未容乌鸟私遗粒鸣蚓跳蛙欲满塲
　　緑野新晴风日凉肩舆细路转重冈桥边野水侵官道旋唤渔舟渡夕阳
　　感庭莎
</div>
    <div class="pagination">
<a href="柯山集_page27.html">上一页</a><span>...</span><a href="柯山集_page23.html">23</a><a href="柯山集_page24.html">24</a><a href="柯山集_page25.html">25</a><a href="柯山集_page26.html">26</a><a href="柯山集_page27.html">27</a><span class="current-page">28</span><a href="柯山集_page29.html">29</a><a href="柯山集_page30.html">30</a><a href="柯山集_page31.html">31</a><a href="柯山集_page32.html">32</a><a href="柯山集_page33.html">33</a><span>...</span><a href="柯山集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
