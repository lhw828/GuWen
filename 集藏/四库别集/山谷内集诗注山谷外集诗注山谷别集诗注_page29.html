<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 29 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 29 页/共 39 页
  </h1>
  <div class="content">
   我观江南山如目不受垢忆食江南薇子独与我厚在北思江山如懐氷雪顔【杜诗试看他时氷雪容】千峯上云雨【列子周穆王篇化人之宫出云之上】岑絶何由攀当时喜文章各有儿子气【汉高五王传朱虚侯章尝入侍燕饮高后儿子畜之】尔来颔须白有儿能拜起【史记三王世家皇子頼天能胜衣趋拜蜀志伊籍传一拜一起未足为劳】读书浩潮海解意开春冰【老子云涣若冰将释春秋序若江河之浸膏泽之润涣然冰释怡然理顺】成山更崇崛【论语譬如为山未成一篑止吾止也】顾我丑邱陵【丑类也】白玉着石中与物本落落【老子不欲琭琭如玉落落如石】泾渭相将流世不名清浊【文选曹子建诗山峯高无极泾渭掦浊清注引毛苌诗云泾渭相入而清浊异】乞言既不易赠言良独难【晋桓伊传为君既不易为臣良独难】右来得道人挂舌屋壁间牧羊金华道载酒太宅【两事见前注】支颐聼晤语【陈国风云可与晤语传灯録天台豊千禅师传居国清寺厨中有二苦竹寒山拾得二人执爨终日晤语潜聼者都不解独与师相亲】愿君喙三尺【见庄子】我行风夜船牕闻逺鸡故人不可见故人心可知【李陵与苏武书人之相知贵相知心】
　　阻风铜陵【铜陵县亦池州唐为铜官县五代改铜陵】
　　顿舟古铜官昼夜风黒洪波崩奔去天地无限隔【文选魏都赋岩冈潭渊限蛮隔夷】船人谨维笮【唐韵笮竹索也老杜桔栢渡诗驾竹为长桥连笮动嫋娜】何暇思挂席【杜诗挂席上南斗】凭江裂嵌空【嵌口衔切太白咏山樽云拥肿寒山木嵌空成酒樽】中有暗水滴洞视不敢前潭潭蛟龙宅【老杜瞿塘诗猱玃髯须古蛟龙窟宅尊】网师登长鳣贾我腥釜鬲【贾谊吊屈原赋横江潭之鳣鲸史记蔡泽传遇夺釡鬲于涂】斑斑被文章突兀喙三尺【老杜画鹘行初惊无拘挛何得立突兀喙三尺见前注】言语竟不通噞喁亦何益【吴都赋云噞喁浮沉】魁梧类长者【左太冲三都赋序风謡歌舞各附其俗魁梧长者莫非其旧魁梧竒伟见张良赞杜诗泉出巨鱼长比人】卒以筌饵得【庄子得鱼而忘筌注积柴水中使鱼依而食一云鱼笱庄子鱼鼈以江湖为浅而穴其中卒所以得之者饵也】浮沉江湖中波友永相失有生甚苦相细大更噉食【楞严经以人食羊羊死为人人死为羊死死生生互来相噉】安得无垢称对榻忘语黙【译梵云维摩罗诘此云浄名又浄无垢称按维摩经时维摩诘黙无言文殊师利叹曰善哉乃至无有文字语言是真入不二法门】
　　阻水泊舟竹山下
　　竹山虫鸟朋友语【朋友语如张衡山王传乃昆弟语除前隙也】讨论隂晴怕风【论语世叔讨论之】丁宁相教防祸机【杜诗便觉莺语太丁宁祸机见前注】草动尘惊忽飞去【陆机豪士赋序风起尘合而祸至常酷】提壶归去意甚真【提壶见前注】桞暗花浓亦半春北风几日铜官县欲过五松无主人【五松山在铜陵西五里太白铜官山诗我爱铜官乐千年未拟还要须回防舞拂尽五松山】
　　池口风留三日
　　孤城三日风吹小市人家只菜蔬【杜诗小市常争米孤城早闭门】水逺山长防属玉【上林赋鸿鹔鹄鸨驾鹅属玉注云属玉似鸭而大长颈赤目苏子羙诗属玉防飞水满塘菰蒲深处浴鸳鸯】身闲心苦一舂锄【尔雅鹭春锄皮日休诗数防舂锄烟防】翁从旁舍来収网【汉高纪高祖适从旁舍来】我适临渊不羡鱼【董仲舒防临渊羡鱼不如退而结网】俛仰之间巳陈迹【王逸少兰亭禊饮序向之所欣俛仰之间已为陈迹】暮牕归了读残书
　　贵池【贵池池州所治县也元注云池人祀昭明为郭西九郎时新覆大舟水死者十二人以为神之威也】
　　横云初抺漆【卢仝月蚀诗云初既犹朦胧既乆如抺漆欧阳文忠诗浮云蔽天众星没举首向空如抹漆】烂漫南纪黒【诗滔滔江汉南国之纪老杜八哀诗相国生南纪】不见九华峰如与亲友隔【池州青阳县有九华山太白改九子山为九华山聨句其序云青阳县南有九子山山高数十丈上有九峰按图征名无所依据予乃削其旧号加以九华之目】忆当秋景明九老对几席何曽闭篷牕卧聼寒滴不食贵池鱼喜寻昭明宅【寰宇记贵池在县北七里按顾野王舆地志云梁昭明太子食此鱼羙遂立名焉】笔砚鼠行尘【世説晋简文为抚军时所坐牀上尘不聼拂见鼠行迹视以为佳】芝菌生铜鬲【釡鬲见前注郭璞曰鼎曲脚音歴诗意谓无祀赛也】思成佳句梦贻我锦数尺【用江淹梦人索锦亊】属者浪吞舟【汉李寻传属者颇有变注云近时也庄子云吞舟之鱼东坡诗黒沙白浪相吞屠】风雹更附益【论语而附益之】老翁哭妇儿相将难再得【白乐天诗有时还后到无处不相将汉外戚传佳人难再得此摘其字】存亡如日月薄蚀行道失【歴家之説谓日光以望时遥夺月光故月食日月同防月掩日故日食日以朔食月食以望不尔谓之薄】流俗暗本源谓神吐其食【左传僖五年若晋取虞而明徳以荐馨香神其吐之乎】神理傥有私邱祷乆以黙【见论语】
　　大雷口阻风【同安志云大雷口属舒州望江县去县三十里】
　　号艣下沧江避风大雷口天与水糢糊【乐天诗平明山雪白糢糊杜诗子章髑髅血糢糊摘此二字】不复知地厚【荀子不临深壑不知地之厚也杜诗坡陀因地厚】谁家上江船【杜诗百丈谁家上水船】狂追雪山走孤村无十室【杜诗孤村春水住论语十室之邑】旅饭困三韭【南史庾杲之贫食惟有韭葅瀹韭生韭见前注】黄芦麋鹿埸【豳风东山云町疃鹿埸】此地广千肘【传灯録尊者在世化导证果最多毎度一人以筹置于石室纵十八肘广十二肘译梵云二尺成一肘四肘成一弓】得禽多文章【当谓雉也】肯顾鱼贯桞【见前注】莽苍天物悲【庄子适莽苍者三餐而反音义云莽苍皆平上二音】雕弓故在手鹿鸣犹念羣【小雅呦呦鹿鸣食野之萍注云鹿得萍呦呦然鸣而相呼家语夫子云关雎兴于鸟而君子羙之取其雌雄之有别鹿鸣兴于兽而君子大之取其得食而相呼】雉媒竟卖友【文选潘安仁射雉赋序云习媒翳之事注曰媒者少养雉子至长狎人能招引野雉也卖友见汉书郦商传賛曰当孝文时天下以郦寄为卖友夫卖友者谓见利而防义也若寄父为功臣而又执刦虽摧吕禄以安社稷谊存君亲可也】商人万斛船挂席上牛斗【挂席见前注】横笛倚柁楼【晋王廙传柁楼长啸神气甚逸】波深苍龙吼失水不能神【楚辞神龙失水而陆居为蝼蚁之所裁退之三星行嗟汝牛与斗汝独不能神】伐葭作城守【汉高祖纪闭城城守注谓守其城也龙之自卫亦若守城焉】欲寄大雷书【鲍明逺文集中有登大雷岸与妹书即此地也太白秋浦寄内云结荷倦水宿郤寄大雷书】徃问长干妇【古乐府有长干曲李太白有四首其间云十四为君妇羞顔未尝开文选吴都赋长干延属注云江东谓冈间为干池州江东】何当楫迎汝【玉台新咏王献之桃叶歌桃叶复挑叶渡江不用楫但渡无所苦我自迎接汝一作楫迎汝】秦淮緑如酒【杜牧诗烟笼寒水月笼沙夜泊秦淮寄酒家刘禹锡诗淮水东邉旧时月夜深还过女墙来此金陵五题也按寰宇记秦淮乃秦所凿在丹阳湖姑孰之界西北流经建康绵亘三百里左传昭十四年有酒如淮有肉如坻】
　　庚寅乙未犹泊大雷口【按国史元豊三年十二月巳丑朔庚寅盖初二日也】
　　广原嘷终风【诗终风且霾】发怒土囊口【宋玉风赋盛怒于土囊之口】万艘萍无根【文选吴都赋浑万艘而既同杜诗舟楫无根蔕】乃知积水厚【庄子逍遥篇水之积也不厚则负大舟也无力】龙鳞火荧荧【子虚赋照烂龙鳞】鞭笞雷霆走【退之诗不如散仙鞭笞鸾鳯终日相追陪杜诗安得鞭雷公】公私连樯休森如束春韭【杜诗夜剪春韭】倚笻蒹葭湾垂杨欲生肘【庄子至乐篇俄而柳生其左肘】雄文酬江山惜无韩与桞【退之子厚】五言呻吟内【杜诗作诗呻吟内墨淡字攲倾】惭愧陶谢手【杜诗焉得思如陶谢手令渠述作与同游】送菜烦邻船【杜诗园官送菜把】买鱼熟溪友【杜诗溪友得钱留白鱼】儿童报晦正画见箕斗【杜诗儿童报急流易豊之九三日中见斗】吾方废书眠【史记乐毅赞未尝不废书而泣也杜诗老困拨书眠】鼻鼾韝囊吼【韝韦囊吹火歩拜功亦作排魏志韩暨作水排説文云鼾鼻息也音旱退之外集有嘲鼾睡诗二首】犹防盗窥家严鼓申夜守治城谢公墩【寰宇记升州江寕县开皇移于冶城唐武徳移白下贞观移还治城六朝事迹谢安墩在半山报寕寺之后基址尚存太白诗冶城访古迹犹存谢安墩介甫诗我名公字偶然同我屋公墩在眼中公去我来墩属我不应墩姓尚随公人言王介甫性好争退居与谢安争墩见诗话】牛渚荡子妇【寰宇记太平州当涂县有牛渚山望夫山皆在县北昔人徃楚累歳不还其妻登此山望夫乃化为石文选右诗昔为娼家女今为荡子妇荡子游不归空牀难独守】何时快登临篙师分牛酒【文选吴都赋篙工楫师杜诗稽留篙师怒后汉耿弇传击牛酾酒】
　　乙未移舟出口【元注云畏风涛复入遂宿焉同行有刘三班善射沙夹遇盗刘手杀三人】
　　江湖吞天胸【杜牧之诗大江吞天去一练横坤抹今言江之吞天如人之胸量阔也子虚赋吞若云梦者八九其于胸中曽不芥蔕吴都赋或吞江而纳汉】蛟龙垂涎口【桞子厚岭南诗山腹晴添象迹潭心日暖长龙涎欧阳公乞致仕表上頼至仁脱臣于鲛鳄垂涎之口】养躯无千金【沈约杂诗坐丧千金躯杜诗王孙善保千金躯】特为亲故厚【自言此身不足惜而临危忧恐为母在故耳】本心非华轩【选诗金张服貂冕许史乘华轩】而与马争走【荀子云君子力如马而不与马争走司马迁答任安书曰太史公牛马走】聘妇缉落毛【昭明太子作渊明集序云或货海东之药草或纺江南之落毛盖用列女传楚老莱妻曰鸟兽之解毛可缉而衣之其遗粒可拾也庾信诗曰防吏观秋水莱妻缉落毛】教儿耨葱韭【庄子徐无鬼篇食芋栗厌葱韭】衣食端须几【渊明诗衣食常须几】将老犹掣肘【家语宓子贱为单父宰辞行请君之近史二人与之俱至官令二史书辄掣其肘书不善则怒之二史辞归鲁报于君君太息曰寡人乱宓子之政而责其善者数矣遽发使告宓子曰自今单父非吾有也从子之制宓子得行其志于是单父治焉】安能诡随人曲折作杞桞【诗民劳云无纵诡随孟子云以杞桞为桮棬】桓公瓮盎瘿【庄子徳充符篇瓮盎大瘿説齐桓公公悦之而视全人其脰肩肩】楚国不手【庄子第一篇宋人有善为不手之药者客得其方以説呉王越有难呉王使之将冬与越人水战大败越人裂地而封之今曰楚国恐误】生涯但如此那问托防友【书盘庚至于防友】乆隂快夜晴天文若科斗村南鬼火寒【杜诗隂房鬼火青壊道哀湍泻】村北风虎吼野人驱鸡豚防落坚纒守刘郎弓石八猛气厌冯妇【孟子曰晋人有冯妇者善抟虎虎负嵎莫之敢撄望见冯妇趋而迎之冯妇攘臂下车众皆悦之其为士者笑之】一试金仆姑【左传庄十一年公以金仆姑射南宫长万注矢名】归饮软臂酒【大唐稽疑云郭子仪自同州归代宗诏大臣就宅作软脚局今挽弓故曰软臂】
　　丙申泊东流县【东流建徳二县皆池州元注云语曰东流速客惊动建徳】
　　前日发大雷真成料虎头【庄子盗跖篇孔子曰邱所谓料虎头编虎须几不免虎口哉】今日伐鼓出【诗采芑伐鼔渊渊】棹歌傲阳侯【战国防塞漏舟而轻阳侯之波则舟覆矣屈原哀郢云陵阳侯之泛滥兮忽翺翔之焉薄太白诗谑浪棹海客喧呼傲阳侯】沧江百折来及此始东流东流防賔客建徳椎羊牛野语尚信然小市黄芦洲惟有采薪翁经营徃来舟槠枥尽斤斧【上林赋沙棠栎槠音歴诸】山童烟愁【孙卿子曰斩伐养长不失时故山林不童公孙宏传山不童泽不涸】
　　书石牛溪旁大石上【同安志云石牛洞在三祖山山谷寺之西北其石状若伏牛因以为名初李伯时画鲁直坐石牛上因此号山谷道人题诗石上所谓青牛驾我山谷路也】
　　郁郁窈窈天官宅【黄庭经云郁郁窈窈真人墟真人即天官也】诸峰排霄帝不隔六时谒天开关钥我身金华牧羊客【见前注】羊眠野草我世间高真众灵思我还石盆之中有甘露青牛驾我山谷路【刘向列仙传李耳字伯阳陈人也生于殷时为周柱下史转为守藏吏积八十余年后周徳衰乃乘青牛车去入大秦西过关关令尹喜知其眞人也乃强使著书作道徳上下经】
　　题山谷大石
　　畏畏【音委】佳佳【音觜】石谷水【庄子齐物篇山林之畏佳注云大风之所扇动也释音云畏于鬼反佳醉鬼反】咚咚隆隆山木风【掦雄解嘲云炎炎者灭隆隆者絶注云隆隆雷声也】炉香四百六十载开山者谁梁寳公【谓寳志也同安志云飞锡泉在三祖山后寳公自金陵飞锡而至以相山谷寺基泉为之涌出遂寓此山今资夀殿有寳公遗像】
　　同苏子平李徳叟登擢秀阁【同安志云擢秀阁在舒州彰法寺乃陈莹中读书处自此登第黄鲁直名而书之城中楼观与城北山水凭栏尽见】
　　筑屋皖公城木末置曲栏【杜诗我行巳水濵我仆犹木末】歳晩对烟景人家橘柚间【李白诗人烟寒橘柚秋色老梧桐】独秀司命峰【同安志司命峰至皖山二里有九天司命真君祠】众口让高寒【退之作刘统军碑云仍世北邉乐其高寒】松竹二乔宅【同安志孙防周瑜得桥公二女今郡城东有佛庐世传为公故宅】雪云三祖山【纂异一本作暮二乔宅孤云三祖山○山谷寺在懐寕县西有三祖僧璨大师塔】衰懐造胜境转觉落笔难苏李工五字属聨不当悭【文选李陵苏武相赠答诗皆五字句以比二子取其同姓】
　　灵泉上【同安志载此诗注云灵泉在皖口中路去州七十里】
　　大灵夀日月化石皖公陂偶无斧斤寻【左传文七年谚所谓庇焉而縦寻斧焉者也】不作宰上碑【王建诗涧底盘陀石渐稀尽向坟前作羊虎灵泉铭有序其略云发皖口而西四十里泉淙淙行山径乱石间坎甃清彻项有大石如引气云云宰上巳见前注】倾首若有谓指泉来自西泉甘崖木老坐歗欲忘归风流裴通直【一作裴髯喜幽事】商略从我嬉【世説啇略先徃名逹】莳梅盈百科洗石出崛竒【文选创阿房之崛竒退之诗心迹两崛竒】更约聘石工镵我灵诗舅弟妙学古【元注云舅弟李徳叟按韩文桞子厚墓志云葬子厚于万年之墓者舅弟卢导舅弟之称盖出于此】亦复古须眉卿家北海公【谓李邕也】笔法可等夷【张良传诸将皆陛下故等夷杜诗雅量涵高逺清襟照等夷】为我书斯文要与斗牛垂
　　从邱十四借韩文二首
　　吏部文章万世吾求善本编窥散帙云牕棐几同安得见邱迟【谢灵运诗防帙问所知太白诗得憇云牕眠王羲之传诣门生家见棐几滑浄因书之南史邱灵鞠传子迟词采丽逸同安今舒州也】
　　中有先君手泽【礼玉藻父没而不能读父之书手泽存焉耳】丹铅防勘书诗【退之秋懐诗不如观文字丹铅事防勘】莫惜借行千里他日还君一鸱【古语借书一痴还书一痴苏黄诗乃作鸱详见胡朝请借书目注】
　　发舒州向皖口道中作寄李徳叟【同安志云皖口镇去州八十里】
　　黒云平屋檐【一作崔嵬云压空李贺诗黒云压城城欲摧】晨夜隔星月晓装商旅前冰底泥活活野人攘畔耕【一作侵畔耕史记帝纪舜耕歴山歴山之人皆让畔文选注云朝子曰歴山农侵畔者舜徃而耕者譲河濵渔者争坻舜徃而渔者譲】蹇马不能滑驼裘惜防茸【左传狐裘防茸】俱落水塘缺孤材小蜗舍【三国志焦先传先尝作小庐形如蜗牛殻故曰蜗牛庐白乐天诗鳯池隔絶三千里蜗舍沉冥十五春】乞火干履韈【汉蒯通传束緼乞火崔浩女仪冬至进履韈于舅姑见初学记】前登极峥嵘【一作高寒】他日飞鸟没寒花委乱草【杜诗寒花隐乱草宿鸟择深枝】耐冻鸣风叶【一作耐冻风叶闲梅莟零乱发】江形篆平沙【退之聨句沙篆印廻平】分派回劲笔髯弟不俱来得句漫剞【一作漫得句竒崛甘泉赋般倕弃其剞劂注云剞曲刀也劂曲凿也劂同音居卫切亦见楚辞】却望同安城惟有松郁郁【选诗郁郁涧底松】遥知浦口晴诸峰见明雪【一作松雪选诗山明望松雪】
　　庭坚得邑太和六舅按节出同安邂逅于皖公溪口风阻留十日对榻夜语因咏谁知风夜复此对牀眠别后觉斯言可念列置十字字为八句寄呈十首【同安郡舒州也有皖公山六舅谓李常字公择也提防淮南西路刑狱提刑司在舒州】
　　鹄白不以乌【庄子天运篇鹄不日浴而白乌不日黔而黒】兰香端为谁【家语兰生深林不以无人而不香】外家秉明徳晚与世参差【退之诗岂敢尚幽独与世寔参差】乖离歳十二【渊明答庞参军诗序云人事好乖便当语离】防靣卒卒期【杜诗主称防靣难司马迁传卒卒无须臾之闲】何言邱底玉稻同一炊【舒州有山一名天柱】
　　沧江无津同济共安危【书防子云若渉大川其无津涯孙子曰同舟济而遇风其相救也如左右手言世路风波也】四海非不广舅甥自相知孔鸾在榛梅【上林赋遒孔鸾促鵕防退之诗明庭集孔鸾以喻公择言处非其地】鹪鹩亦一枝【庄子鹪鹩巢于深林不过一枝此以自喻】千里同明月【见前注】相期不磷缁【韩诗方为金石姿万世无缁磷杜诗但取不磷缁磷缁字出论语】
　　少小长母家拊怜軰诸童食贫走八方【卫国风氓三歳食贫】略巳一老翁【见前注】不能成宅相【晋魏舒传少孤为外家寗氏所养寗氏起宅相宅者云当出贵甥外祖母以盛氏甥小而慧意谓应之舒曰当为外家成此宅相北史邢晏称其甥李绘曰如对珠玉宅相之寄当在此甥李白别从甥高五诗能成吾宅相不减魏阳元】颇似舅固穷【论语君子固穷晋何无忌传桓曰何无忌刘牢之之甥酷似其舅】何以报嘉徳取琴作南风【礼记舜作五之琴以歌南风一作鼓琴歌南风】
　　徳人心寂寥立朝实庄语【庄子天下篇以天下为沉溺而不可与庄语公择熈寕初自太常慱士改右正言论新法通判滑州知鄂湖齐三州徙淮西提刑】虎节坐山城【周礼地官掌节云凡邦国之使节山国用虎节】孤云犹能文章被甥侄孝友谐妇女偃息一亩宫植梅当歌舞【诗北山或偃息在牀儒行云儒有一亩之宫】江都克家才【易防卦子克家】万巻书挿架【退之诗邺侯家多书架挿三万轴】愿言渠出仕从舅问耕稼谁云濒老境【曲礼曰耆指使释文耆至也至老境也】此子即长夜【杜诗短褐即长夜】归欤淼前期莳橘锄甘蔗【元注云江都尉李摅字安诗】
　　曩窥渉世方白驹且场糓【小雅皎皎白驹食我场谷】平生漫歳晚志尚向山木【庄子有山木篇言山中之草木以不材得终其天年焉】返身观小丑【孟子反身而诚乐莫大焉】真成覆车犊【晋书石季龙传快牛为犊子时多能破车汝当小忍之】否臧太磊磊从此更三复【潢郑当时不敢甚斥臧否诗意盖悔其有所评品欲三复白圭也】负薪反羊裘爱表只伤里【魏志明帝破诸葛亮露布曰亮反裘负薪里尽毛殚事本出新序其词曰魏文侯出防见路人反裘而负刍问之对曰臣爱其毛文侯曰若不知其里尽而毛无所恃耶明年东阳上计钱布十部文侯曰此无异夫路人反裘而负刍也民不加众而钱十倍必取之民也】补纫虽云工歳晏安可恃洗心如秋天【易系辞云圣人以此洗心退藏于宻】六合无尘滓【庄子出入六合游乎九州晋防稽王道子戏谢重曰卿强欲滓秽太清耶】浮云风去来在彼不在此【此篇有所讽】
　　阿髯学升堂【徳叟】干母思靡悔【蛊九二干母之蛊】文成艺桃李不言行道兑【大雅绵曰行道兑矣兑成蹊也此用李广赞桃李不言下自成蹊】阿苏妙言语机警欲无对子侄何预人兰玉要可佩【阿苏舅氏防子晋谢传叔父安尝戒约子侄因曰子弟何预人事而正欲其佳曰如芝兰玉树欲其生于堦庭耳】
　　解衣卧相语涛波夜掀牀十年身百忧险阻心巳防【诗我心则降】渉旬风更宿昔烛生光衾帱无端冷明月一船霜【诗小星抱衾与裯注衾被也裯单被也郑云裯牀帐也尔雅帱谓之帐楚辞蒻阿拂壁罗裯张又云翡帷翠帱饰高堂杜诗邂逅无端出饯迟】
　　亲依为日浅【李宻陈情表母孙二人相依为命祖母刘今年九十有六是臣尽节于陛下之日长报刘之日短也】爱不舍我眠【退之示爽诗座中悉亲故谁肯舍汝眠】教我如牧羊更着后者鞭【庄子逹生篇善养生者若牧羊然视其后者而鞭之】得邑迩梅岭开花向春妍【杜诗短日行梅岭】碌碌幸茍免称觞大人前【晋周顗母李氏字络秀顗等并列顕位尝置酒络秀举觞曰吾本渡江托足无所不谓尔等并贵列吾目前嵩起曰伯仁志大而才短名重而识暗非自全之道嵩性抗直亦不容于世惟阿奴碌碌当在阿母目下耳阿奴谟小字也后果如其言大人自言其母也后汉范滂就诛与母诀曰大人割不忍之爱勿増戚戚韩文桞子厚墓志播非人所居而梦得亲在堂吾不忍梦得之穷无词以白其大人汉淮阳王钦传王遇大人益解注云自称其母也】
　　题马当山鲁望亭四首【元注云彭泽旧治所】
　　马当一曲孤烟【按寻阳志马当山江州彭泽县西四十里高八十犬其下无底有庙封为上元水府陆防字鲁望有马当山铭大概言太行吕梁马当合是三险而为一未敌小人方寸之包藏名亭曰鲁望以此故也因画陶元亮等四人】人物于今然【当今人物渺然王逸少帖中语也】不见绕篱黄菊【陶诗采菊东篱下】谁収种秫圭田【一作有地自荒秔稻无人更与酒钱晋书陶潜传潜字元亮为彭泽令在县公田悉令种秫谷曰令吾常醉于酒足矣妻子固请种秔乃使二顷五十亩种秫五十亩种杭圭田见孟子老杜赠郑防云頼有苏司业时时与酒钱】
　　右元亮
　　鲸波横流砥柱【杜诗溟涨鲸波动刘梦得诗世道剧頽波我心如砥柱禹贡砥柱在陜州硖石县熈寕废县为镇隷陜县河水分流包山而过若柱然唐太宗勒铭于此】虎口活国宗臣【庄子盗跖篇几不免虎口哉汉叔孙通传云通自言几不免虎口唐狄仁杰传力劝武后迎庐陵王曰立庐陵王则千秋万歳后常享宗庙三思立庙不祔姑后感悟即日迎王于房州杜诗冀公柱石姿论道邦国治汉萧曹赞为一代之宗臣】小屈歌百里【仁杰甞为来俊臣所诬捕送制狱巳承反减死贬彭泽令人为置生祠】不诬天下归仁【小屈一作少日不诬一作莫言论语一日克巳复礼天下归仁焉】
　　右狄梁公
　　不见鲁公断石谁家为础为杠【鲁公当是贬吉州司马时经行此地有纪行碑石而不存疑其为础以荐柱或为桥梁也孟子云十一月徒杠成注疏引説文云石矼石桥也俗作杠从木】笔法锥沙屋漏心期晓日秋霜【心期见前注】
　　右顔鲁公
　　笠泽道人高古【吴郡图经曰松江一名笠泽陆鲁望居甫里号所注书曰笠泽丛书李白宣城青溪篇山见日高古石容天倾侧】文章白发萧条【一作文章歳寒后雕】欲问勒铭遗墨【即马当铭】应书水府鲛绡【吴都赋泉室潜织而巻绡渊客忼慨而泣珠注云俗传鲛人从水中出曽寓人家积日卖绡绡即孚俞也临去索器泣而出珠满盘以遗主人】
　　右陆鲁望
　　泊大孤山作【元注云庚申十二月作庚申盖元豊三年也是年赴太和有寄李公择诗序云元丰庚申得邑太和此诗当在宫亭湖诗之前大孤山在徳化县东四十五里大江中】
　　汇泽为彭蠡【书禹贡东汇泽为彭蠡】其容化鹍鹏【见庄子第一篇】中流擢寒山正色且无朋【庄子天之苍苍其正色耶诗椒聊硕大无朋退之诗汝岂无朋匹】其下蛟龙卧宫谯珠贝层【屈原九歌紫贝阙兮珠宫谯城也】朝云与暮雨何处防髙陵【髙唐赋旦为朝云暮为行雨】不见凌波韈【洛神赋凌波微歩罗韈生尘】靓妆照澄凝【上林赋靓妆刻饰欧阳归田録江南有大小孤山在江中嶷然独立而世俗转孤为姑江侧有一石矶谓之彭浪矶遂转为彭浪矶云彭浪小姑壻也予过小孤山庙像乃一妇人而敕额为圣母庙岂止俚俗之谬而东坡亦有小姑嫁彭浪之诗今山谷诗中亦用世俗相传之语退之诗凝澄闰隂嘼】空余血食地猿啸枯楠藤髙帆驾天来【退之诗髙浪驾天输不尽】落叶聚秋蝇幽明异礼乐【礼记明则有礼乐幽则有鬼神】忠信岂其慿【白乐天入峡诗一跌无完舟吾生系于此常闻使忠信蛮貊可行矣扬子岂其卿岂其卿】风波浩平陆何况非履氷【诗如履薄氷】安得旷逹士霜晴尝一登【老杜登慈恩寺塔诗自非旷士懐登兹翻百忧】题落星寺四首【山谷真迹前二首题云题落星寺第三首题云题落星寺岚漪轩第四首题云徃与道纯醉卧岚漪轩夜半取笔题壁间又有蜀本石刻前一首题云落星寺僧请题诗而首句作游空天象有霣坠又昼吟作画倚江撼牀作波撼牀蜜房作蜂房牖戸作户牖青云梯几级作虚空更几级瘦藤作一藤而第四首石刻题作醉书落星寺壁时与刘道纯同饮二僧在焉四诗非同时作后人类聚于此故诗语有重复不可指其嵗月】
　　星宫防空何时落【寰宇记落星石在江州庐山东周廻一百五歩髙丈许】着地亦化为寳坊【寳坊见前注落星寺在彭蠡湖中】诗人昼吟山入座【白乐天诗髙堂虚且逈坐卧见江山王禹偁诗随船晓月孤轮白入坐晴山数防青】醉客夜愕江撼牀蜜房各自开牖戸【魏志管辂射覆卦成曰家室倒悬门户众多此蠭窠也杜诗风落收松子天寒割蜜房】蚁穴或梦封侯王【用异闻集淳于棼梦入大槐安国事详见后宿观音院诗注】不知青云梯几级【墨子公输班为云梯以攻宋文选谢灵运诗共登青云梯】更借廋藤寻上方【上方见维摩经杜诗上方楼阁晚】
　　岩岩正俗先生庐【后汉郡国志庐州郡寻阳注云释慧逺庐山记曰寻阳南濵宫亭湖有匡俗先生者出殷周之际隠遁潜居时人谓其所止为仙人之庐而命焉匡俗字君平寻阳记匡俗先生庐在徳化县南三十里】其下宫亭水所都【荆州记宫亭即彭蠡湖也】北辰九阙隔云雨【尔雅北极谓之北辰九闗见楚辞】南极一星在江湖【杜诗南极一星朝北斗】相黏蚝山作居室【退之初南食云蚝相黏为山百十各自生岭表録异云蚝即牡蛎也初生海岛邉如拳石渐长有髙一二丈者杂爼云介虫中惟牡蛎是咸水中生】窍凿混沌无完肤【庄子应帝王篇儵与忽谋报浑沌之徳曰人皆有七窍以聴视息此独无有尝试凿之日凿一窍七日而浑沌死】万鼔舂撞夜涛涌【退之泷吏诗险恶不可状船石相舂撞】骊龙莫睡失明珠【见前注】落星开士深结屋【楞严经云竝其同伴十六开士杜诗独在深崖结茅屋】龙阁老翁来赋诗【元注云寺僧择隆作晏坐小轩为落星之胜处龙阁老爷当谓李公择南康军建昌人庐山亦在南康境内必有赋咏按元祐三年八月丙子御史中丞李常充龙图直学士其赋诗当在此前】小藏山客坐乆【庄子大宗诗篇藏舟于壑藏山于泽】长江接天帆到迟燕寝清香与世隔【韦应物诗燕寝凝清香】画图妙絶【一作絶笔】无人知【元注云僧隆画甚富而寒山拾得画最妙】蜂房各自开戸牖处处煮茶藤一枝北风吹倒落星寺吾与伯伦俱醉眠【晋刘伶字伯伦以况刘道纯】螟蛉蜾蠃但痴坐【刘伶酒徳颂云二豪侍侧焉如蜾蠃之与螟蛉蜾蠃螟蛉本出诗又见掦子】夜寒南北斗垂天【元注云戏题落星寺壁时与刘道纯俱饮二僧在焉】






　　山谷外集诗注巻八
　　钦定四库全书
　　山谷外集诗注巻九
　　宋　黄庭坚　撰
　　史　容　注
　　玉京轩【元注云玉京山在炉峯下落星寺僧开轩对之○按慕异蜀本云苍山其下白玉京广成安期来访过紫云黄雾镇关雷驱不祥电挥扫上有千年来归之白鹤下有万世不凋之瑶草野僧云卧对开轩炉香霏霏日杲果稻田衲子非黄冠一鉢安巢若飞鸟莫见仙人乞玉泉问取紫霄耶舍老又山客有真迹跋语云将旦起坐复得长句怱怱就竹舆不暇写嵗行一周道纯巳凋落为之陨涕故书遗超上人可刻石于吾二人醉处他日有与予友及道纯好事者尚徘徊碑侧元祐六年大寒黄庭坚书自元祐逆数元丰葢庚申嵗一周也】
　　苍山其下白玉京五城十二楼【史记封禅书方士有言黄帝时为五城十二楼以候神人命曰迎年太白诗云天上白玉京十二楼五城】郁仪结邻常杲杲【黄庭经云郁仪结邻善相保注云郁仪奔日之仙结邻奔月之仙毛诗杲杲出日】紫云黄雾鏁闗【文选王简栖碑云关幽键】雷驱不祥电挥扫【韩文送李厯归盘谷序云鬼神守护兮阿禁不祥老杜诗去秋羣胡反不得无电挥】上有千年来归之白鹤【续搜神记辽东华表柱有鹤歌曰有鸟有鸟丁令威去家千嵗今来归城郭犹是人民非何不学仙冡累累】下有万世不凋之瑶草【江淹香炉峯诗瑶草正翕赩注云玉芝也老杜诗方期拾瑶草李太白诗上有无花之古树下有伤心之春草】野僧云卧对开轩【杜诗云卧衣裳冷】一鉢安巢若飞鸟【传灯録有道吾和尚一鉢歌】北风巻沙过夜枕底鲸波撼蓬岛【太白诗白波连山倒蓬壶又云海鲸东蹙百川囬】个中即是地行仙但使心闲自难老【楞严经第八巻有十仙种名地行仙其一也】
　　过致政屯田刘公隠庐【刘涣字凝之筠州人举进士为頴上令以刚直不屈弃官家于庐山之阳时年五十欧阳公为作庐山髙按蜀本拜刘凝之画像诗置之崇寕元年时山谷自荆入岳遵陆至萍乡囬途自筠阳豫章山行由东林太平观至江州初不经南康且道纯巳卒于元祐前而诗中有少子似公贤之句则是诗作于元豊无疑】
　　儿时拜公牀【后汉马援传甞有疾梁松来侯之独拜牀下又厐公传注诸葛孔明每至徳公家独拜牀下】眼碧眉紫烟【祖庭事苑初祖逹磨眼有绀青之色故称祖曰碧眼】舍前架茅茨炉香坐僧禅女奴煮甖粟【杜诗童子能煎甖粟汤】石盆泻机泉【退之聫句云机舂潺湲力庄子天地篇凿木为机后重前轻挈水若抽其名为橰】今来扫门巷【杜诗三年门巷空】竹间翁蜕蝉【退之谢自然诗入门无所见冠屦同蜕蝉】堂堂列五老【寰宇记云五老峯在庐山东髙崖突出如五人相逐罗列之状】胜失江山石盆烂黄土茅斋薪壊椽女奴为民妻又瘗蒿里园【汉武五子传广陵厉王歌曰蒿里召兮郭门阅注云死人里也】当年笑语地华屋转朱栏【曺子建诗生存华屋处】课儿种松子伞盖上参天【文选曺子建诗荆棘上参天】投防数去日木行天再环【尚书考灵耀云嵗星木精也嵗星十二嵗一周天自儿时拜公牀至是二十四年矣恐是山谷儿时甞拜凝之至元豊庚申嵗过其隠庐盖天再环矣山谷时年三十六则拜凝之时年十二必少时自豫章至南康也】先生古人风鐡胆石肺肝【皮日休称宋广平鐡肠石心见日休桃花赋序文选曺子建三良诗哀哉伤肺肝】眼前不可意壮日挂其冠觧衣庐君峯【按世説言逺公在庐山事引豫章旧志曰庐俗字君孝本姓匡夏禹苖裔野王助汉定天下野王亡军中汉封俗鄢阳男食邑于兹印曰庐君故世谓庐山又引逺法师庐山记有匡俗先生庐】洗耳瀑布源【庄子尧譲天下于许由巢父闻之而洗其耳李白庐山瀑布诗云日照香炉生紫烟遥看瀑布挂长川飞流直下三千尺疑是银河落九天】雾豹藏文章惊世时一斑【见前注】众人初易之久逺乃见难【退之答李翺书及之而后知履之而后难耳】忆昔子政在为翁数觧顔【刘向字子政以比道原也道原名恕字凝之子列子云老啇始一觧顔而笑】五兵森武库【周礼夏官司兵五盾注戈殳防酋矛夷矛晋杜预传号曰杜武库言其无所不有也道原博学强记裴楷传目钟防云如观武库森森但见矛防在前】河汉落舌端【庄子第一篇肩吾问于连叔曰吾闻言于接舆吾惊怖其言犹河汉而无极也韩诗外传君子避三端避文士之笔端避武士之锋端避辩士之舌端】王阳已富贵尘冠不肯弹【汉书王吉字子阳与贡禹为友世称王阳在位贡禹弹冠道原与王介甫有旧介甫欲引道原修三司条例辞不就因言宜恢张尧舜之道不应以财利为先介甫不能用亦未之怒也及吕诲得罪知邓州道原见介甫曰公所以致人言盖亦有所未思因为条陈所更法令不合众心者宜复其旧则议论自息介甫怒遂与之絶道原以亲老遂告归南康乞监酒税以就养】呻吟刋十史凡例墨新干【道原着十国纪年四十二巻杜预春秋经传集觧序云其发凡以言例皆经国之常制又云修丘明之传以释经经之条贯必出于传传之义例总归诸凡老杜八哀诗赠李邕云各沟深望还森然起凡例】宰木忽拱把【庄子人间世云宋有荆氏者宜楸柏桑其拱把而上者求狙猴之杙者斩之宰木见前注】相望风隧寒【左传隠元年頴考叔曰若阙地及泉隧而相见其谁曰不然注云隧若今延道】百楹书万巻少子似翁贤【少子谓道纯也】
　　夀圣观道士黄至明开小隠轩太守徐公为题曰快轩庭坚集句咏之【洪觉范冷斋夜话云山谷在星渚赋道士快轩诗防笔立就其畧曰吟诗作赋北里万言不及一杯水愿得青天化作一张纸想见其髙韵气摩云霄也觉范安知此为何人语而遽评品也星渚即落星湾已见前注山谷以集句为百家衣而此篇专取太白一家畧间他人数言以成章也太白古风云金华牧羊儿乃是紫阳客襄阳歌云鸬鷀杓鹦鹉杯百年三万六千日一日湏倾三百杯清风明月不用一钱买玉山自倒非人推蜀道难云砅崖转石万壑雷寒夜独酌云吟诗作赋北里万言不直一杯水山中对酌云两人对酌山花开一杯一杯复一杯庐山謡云庐山秀出南斗傍银河倒挂三石梁送窦明府云有长鲸白齿若灵山选诗云桂水日千里因之平生懐古乐府罗敷行使君东南来五马立踟蹰吕洞宾诗云一粒粟中藏世界二升锉内煮乾坤】
　　金华牧羊儿一粒粟中藏世界使君从南来清风明月不用一钱买鸬鷀杓鹦鹉杯一杯一杯复一杯玉山自倒非人推卢山秀出南斗傍登髙送逺形神开银河倒挂三石梁砯崖转石万壑雷吟诗作赋北里安得青天化作一张纸有长鲸白齿若雪山我愿因之寄千里
　　驻舆遣人寻访后山陈徳方家
　　江雨蒙蒙作小寒雪飘五老髪毛斑【五老峯见前注】城中咫尺云横栈独立前山望后山
　　题李夫人偃竹【李夫人山谷之姨母公择之妹善临松竹木石见米芾画史】
　　孤根偃蹇非傲世【唐杜审言传恃才髙以傲世】劲节癯枝万壑风闺中白髪翰墨手落笔乃与天同功【唐李贺诗笔补造化天无功】次韵章禹直开元寺观画壁兼简李徳素【禹直字嗣功甞以书上言新法羁管洪州详诗中语意山谷未赴太和家居时作】
　　丹青古藏壁风雨饱侵食拂尘开藻鉴【老杜诗持衡留藻鉴】志士泪霑臆【老杜云人生有情涙霑臆】灵山逺飞来不可以智测【安灵隠山有飞来峯晏元献舆地志云晋咸和元年西天僧慧理曰此是中天竺国灵鹫山之小岭不知何年飞来】龙神湛囬向【楞严经有十回向】拥卫立劔防依稀呉生手旌旆畧可识【老杜云昼手看前軰吴生逺擅场又曰冕旒俱秀发旌旆尽飞扬又云依稀橘奴迹】鸿蒙挿楼殿【张衡思赋逾鸿蒙于岩冥兮贯倒景而髙厉老杜灵湫作云东山蒙鸿宫殿居上头又岳麓山道林二寺行云殿聊挿入赤沙湖】毫髪数动植【周礼大司徒其动物宜毛物其植物宜早物杜诗直欲数秋毫】广林瞻二圣有众拱万亿【诗云万亿及秭】飞行凑六合【庄子六合之内圣人论而不议六合之外圣人存而不论】揽取着一席人人开生面【老杜丹青引凌烟功臣少顔色前事下笔开生面】絶妙推心得【庄子得之心应之手世説曺娥碑题云絶妙好辞】李天机深【庄子大宗师篇其嗜欲深者其天机浅杜诗刘侯天机精】指防目所及【杜诗指防虗无是征路】三生石上梦【甘泽謡记图泽事云图泽歌曰三生石上旧精魂赏月吟风不要论惭愧情人逺相访此身虽异性长存】天乐鸣我侧【太白登瓦官阁诗漫漫雨花落嘈嘈天乐鸣又东林寺诗天香生虗空天乐鸣不歇】幽寻前日事【退之诗幽寻事随去】晦明忽复易章生南溟鹏【荘子北溟有鱼化而为鸟其名为鹏海运则将徙于南溟】笼槛鎻六翮【韩诗外传鸿鹄一举千里所恃者六翮耳】能同寂寞游浊酒聊放适【文选嵇叔夜书浊酒一杯弹琴一曲志愿毕矣】西风叶萧萧蟋蟀依墙壁【月令季夏蟋蟀居壁】家无万金产【退之诗指渠相贺言此是万金产】四邻碪声急【杜诗白帝城髙急暮碪】藜傲鼎食【见前注退之送恵师云囊无一金资翻为富者贫】蓝缕亦山立【左传宣十二年筚路蓝缕乐记缌干而山立玉藻山立时行言虽贫而不动如山也】并船有歌妹粉白眉黛黒【淮南子云粉白黛黒韩文云粉白黛緑】期公开顔笑醉语杂翰墨不湏谈俗事祗令人气塞【淳化帖王羲之书云而艰疾若此令人短气唐书田令孜矫诏杀孟昭国闻者气塞而不敢言此言丰之政】
　　丰城【元注云亭上有李卫公劔池赋世父长善石隄记○丰城乃洪州属邑洪今为隆兴府】
　　丰城邑岩岩【诗云太山岩岩】水种六万户石隄眠长虹【朝野佥载赵州石桥望之如初月出云长虹饮涧】辍棹日沈雾【杜诗翳翳月沈雾晖晖星近楼】令君政有声新亭延客歩泪落石父碑【晋羊祐防阳百姓于岘山立碑望其碑者莫不流涕杜预因名堕泪碑】心倾文饶赋【李徳裕字文饶有劔池赋云丙辰孟夏予届途豊城弭擑江渚闻埋劔之地则有池存焉感人亡劔去因为此赋云】忆昔両神兵【周亚夫传兵事上神密张景阳七命注曰劔能威天下故谓之神兵南史沈庆之传文帝北侵庆之防分旬日内外整办时皆谓神兵杜诗近贺中兴主神兵动朔方】埋玉思武库【晋庾亮传埋玉树于土中武库见前注】寒光射汉津【尔雅析木谓之津箕斗之间汉津也】两贤纡一顾张公拆中台【杜诗星拆台冲地注中台星拆张华见诛】木拱孔章墓不能从儿嬉【退之送张道士诗又不媚笑语不能伴儿嬉】嵗晩龙蛇去空余寒泉泓因雨长蛙鲋铅刀藏寳室万世同此度【张华传斗牛之闲常有紫气华邀豫章雷焕问之焕曰寳劔之精上彻于天在豫章豊城即补焕为豊城令焕到县掘狱基入地四丈余得一石函中有双剑并刻题一曰龙泉一曰太阿送一与华留一自佩华誎失剑所在焕卒子华特劔行经延平津剑怱于腰间跃出堕水使人入水取之但见两龙各长数丈华少子韪以中台星拆劝华逊位华不从而难作雷焕子孔章见水经贑水注篇末用贾谊赋莫耶为钝铅刀为铦之意离骚经云何不改此度也】
　　上萧家峡
　　玉笥峯前几百家山明松雪水明沙【文选顔延年诗庭见野隂山昏明望松雪】趂虗人集春蔬好桑菌竹萌烟蕨芽【一作趂虗人在烟中语荷条归来有蕨芽桞子厚桞州诗云青箬裹□归洞客绿荷包饭趂虗人元注云虗市也寰宇记吉州卢陵县玉笥山道书福地记云此山地肥美宜谷辟兵桑菌桑椹也诗食我桑椹尔雅笋竹萌山谷甞有诗云蕨芽已作小儿拳】
　　何萧二族
　　西汉功名相国多南朝人物数诸何【相国谓萧何也南史何尚之传庐江灊人子孙弟侄附传者八人】向来富贵喧天地亦有文章在涧阿【涧阿见前注】
　　魏夫人坛
　　独扫蛾眉作逺山【卓文君眉色不加黛饰常如逺山杜诗淡扫蛾眉朝至尊】春风瑶草照朱顔【李白诗相期拾瑶草】我来欲问许玉斧二十四峯如髻鬟【寰宇记抚州临川县西北六里二百歩有魏夫人坛神仙内传夫人晋司徒舒之女传法于护军长史许穆穆子玉斧皆升仙韦应物緑华歌云世滛浊兮不可降胡不来兮玉斧家】
　　隠梅福处
　　吴门不作南昌尉上疏归来朝市空【渊明诗一世异朝市】笑拂岩花问尘世故人子是国师公【汉书梅福字子真九江夀春人寰宇记洪州南昌县有梅福池福叹曰生为我酷仕为我梏形为我辱智为我毒于是弃南昌尉去妻子入洪崖山得道为神仙代代有人或于玉笥山中逄见诗意谓梅福与刘向皆仕元成间数上疏直諌亦畧相似而向之子歆改名秀王莾篡位歆为国师后事皆在莽传】
　　萧子云宅
　　郁木坑头春鸟呼云迷帝子在时居风流扫地无寻处只有寒藤学草书【南史齐髙帝孙子云字景乔善草自云效钟元常王逸少而防变字体出为东阳太守百济国使人至建业求书逢子云为郡维舟将发望船三十许歩行幷行前子云遣问之答曰待中尺牍之美逺流海外今日所求唯在名迹子云停船三日书三十纸与之获金货数百万玉笥山记曰萧子云来栖止有人谓曰东北有洞曰都木坑水自东注可以久居子云遂徙家居之后全家隠洞中不知所之其地名都木岩也大歴初有道士谢修通居此山囚千年后遇人引行见宅基遂结庵居之长庆初入都木坑见一宅重扉湏史有青衣童子招修通入见一人紫绶峩冠佩劔立堂之左一人碧绶素简立堂之右童子曰左者萧君右者梅君即梅福也此记详见太平御览郁木坑头当作都木坑扫地见前注】
　　避秦十人
　　九真承诏上龙胡【史记封禅书有龙垂胡髯下迎黄帝上骑羣臣从者七十余人按汉金日防传捽胡投莽何罗殿下注胡颈也尚书序云承诏作传】尽是骊山所送徒惟有邓公留不去松根搘鼎煮菖蒲【汉髙纪为县送徒骊山】
　　黄雀
　　牛大垂天且割烹【庄子逍遥篇其翼若垂天之云以割烹要汤见孟子】细防黄雀莫贪生头颅虽复行万里【卿头颅方行万里见袁绍传王荆公甞用此事作二十字送吕望之赴临江云黄雀有头颅长行万里余想因君出守暂得免苞苴】犹和盐梅傅説羮【和羮见尚书説命】
　　到官归志浩然二絶句【到官盖初至太和也此后皆太和所作】
　　雨洗风吹桃李净【刘梦得诗桃花净尽菜花开】松声聒尽鸟惊春满船明月从此去本是江湖寂寞人
　　鸟乌未觉常先晓笋蕨登盘始见春【晓鵶未鸣而先起因见笋蕨始知春深言作邑之劳如此也】敛手还他能者作从来刀笔不如人【汉曺参传起秦刀笔吏师古曰刀所以削书古者用简牒故吏皆以刀笔自随也陈汤传挫于刀笔师古曰刀笔谓吏】
　　题吉州承天院清凉轩
　　菩萨清凉月【东坡诗亦如诃佛丹霞老却向清凉礼白毫注清凉山万菩萨所在】逰于毕竟空【维摩经云无戯论毕竟空故楞严经若离明暗见毕竟空】我观诸境尽心与古人同僧髪侵眉白桃花映竹红傥来寻祖意展手似家风【传灯录南岳譲禅师问嵩山安如何是祖师西来意安曰如何不问自已意】
　　次韵答杨子闻见赠
　　金盘厌饫五候鲭【五矦鲭见前注】玉壶浇泼郎官清【国史补云酒则郢之富水乌程之若下荣阳之土窟春剑南之烧春京城之虾蟆陵郎官清李白诗玉壶美酒清若空】长安市上醉不起【老杜云李白一斗诗百篇长安市上酒家眠】左右明妆夺目精【杨炯少室山庙碑光照耀兮夺目退之李花诗云静濯明妆有所奉目精见前注】结交贤豪多杜陵【班孟坚西都赋云乡曲豪举逰侠之雄连交合众驰鹜乎其中若乃观其四郊浮逰近县则南望杜霸北眺五陵英俊之域绂冕所兴注云宣帝杜陵文帝霸陵】桃李成蹊卧落英【上林赋垂条扶疏落英□纚】黄绶今为白下令【元注云太和县古白下○汉朱博传云刺史不察黄绶师古曰丞尉职卑皆黄绶】苍顔只使古人惊督邮小吏皆趋版【晋陶潜传潜为彭泽令素简贵不私事上官郡遣督邮至县吏白应束带见之潜叹曰吾不能为五斗米折腰拳拳事乡里小人觧印去县趋版谓执手版而趋手版见前注退之诗勿嫌法官未登朝犹胜赤县长趋尹趋字盖取此义】阳春白雪分吞声【李白古风郢客呤白雪遗响飞青天徒劳歌此曲举世谁能传试为郢人唱和者乃数千声吞何足道叹息空凄然江淹恨赋叹不饮恨而吞声鮀明逺和行路难心非木石岂无感吞声踯躅不敢言杜诗吞声踯躅涕泪零】杨君青云贵公子【刘伶酒徳颂云贵介公子】叹嗟簿领困书生【刘公干诗沉迷簿领书李善曰簿领谓文簿而记録之庄子注曰领録也】赠我新诗甚髙妙泪斑枯笛月边横【述异记舜苍梧二妃泪下沾竹文悉为之斑唐髙骈题二妃庙当时珠泪垂多少直到如今竹尚斑】文章不直一杯水【太白云吟诗作赋北里爲言不直一杯水】老矣忍与时人争江城歌舞聊得醉但愿数有美酒倾莫要朱金纒防我陆沈世上贵无名【杨子注言纡朱怀金之乐老子曰无名万物之始又曰道常无名李白诗含光流世贵无名何用孤髙比月明】
　　闻致政胡朝请多藏书以诗借书目
　　万事不理问伯始【万事不理问伯始天下中庸有胡公见后汉胡广传广字伯始】借甚声名南郡胡【名声借甚见陆贾传胡广南郡华容人】逺孙白头坐郎省【蔡质汉宫典职云尚书郎省中以胡粉涂壁】乞身归来犹好书手抄万巻未阁笔【典略王粲才阮髙□每朝廷奏议卿相阁笔不敢措手唐刘知几传云阁笔相视含毫不防】心醉六经还荷鉏【列子见之而心醉见列子中説云心若醉六经目若营四海常林性好学带经耕鉏】愿公借我藏书目时送一鸱开鏁鱼【古语借书一痴还书一痴或谓痴当作瓻説文云瓻音絺注酒器按集云瓻字注云古以借书借书餽酒一瓻还书亦餽酒一瓻独苏黄诗乃作防东坡云不持丙防酒肯借一车书山谷又有诗云莫惜偕行千里他日还君一鸱秦少游亦云知续春明退朝録借观当奉一防还盖用扬雄酒箴防夷滑稽殷大如壶尽日盛酒人复借酤师古曰革囊盛酒也芝田録云门钥必以鱼者取其不瞑目守夜之义李义山诗鹢舟系両岸鱼钥啓重关】
　　戏赠南安倅桞朝散
  </div>
  <div class="pagination">
   <a href="山谷内集诗注山谷外集诗注山谷别集诗注_page28.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page24.html">
    24
   </a>
   <a href="山谷内集诗注山谷外集诗注山谷别集诗注_page25.html">
    25
   </a>
   <a href="山谷内集诗注山谷外集诗注山谷别集诗注_page26.html">
    26
   </a>
   <a href="山谷内集诗注山谷外集诗注山谷别集诗注_page27.html">
    27
   </a>
   <a href="山谷内集诗注山谷外集诗注山谷别集诗注_page28.html">
    28
   </a>
   <span class="current-page">
    29
   </span>
   <a href="山谷内集诗注山谷外集诗注山谷别集诗注_page30.html">
    30
   </a>
   <a href="山谷内集诗注山谷外集诗注山谷别集诗注_page31.html">
    31
   </a>
   <a href="山谷内集诗注山谷外集诗注山谷别集诗注_page32.html">
    32
   </a>
   <a href="山谷内集诗注山谷外集诗注山谷别集诗注_page33.html">
    33
   </a>
   <a href="山谷内集诗注山谷外集诗注山谷别集诗注_page34.html">
    34
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
