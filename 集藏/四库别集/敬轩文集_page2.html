<!DOCTYPE html>
<html>
<head>
    <meta charset="UTF-8">
    <title>敬轩文集 - 第 2 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 2 页/共 33 页</h1>
    <div class="content">　　祷雨效韩体
　　盛夏将几月亢旱何赫炎山泽不通气水雷更深潜毕亦无所为徒闻挂银蟾丰隆久喑黙列缺寜窥觇蝼蚁闭深穴老蛟遯幽潭凡此众隂类畏避何安恬而独哆口箕簸扬助飞廉微云稍欲布驱逐无毫纎隂气歘将合极力故搅挦蓬蓬太虚内日夕恣并兼既迎望舒辔复送羲和骖遂使平田中百物如烧燖吏民纷祈祷土梗空巍岩击鼓神弗闻旱气转觉添焚巫果何计暴尫信虚谈我欲欵上帝上诉箕风谗狂吹既清息长舌亦收缄得使隂阳和坐见雨露霑枯槁总滋遂沛泽皆濡淹室家合饱足儿女无諵諵永荷神力慈式歌大化覃抱此虽自竒临期复凝瞻
　　翫一斋为栁克新赋
　　静观一理大寥閴竟难言惟于流行际特达见本根胡为岐路杂灵妙日已昏圣发曽子濓溪啓程昆后哲总超悟殊途集同门吾友展禽裔古道性所敦乃作翫一斋游处资操存极力屏羣欲笃志收竒勲敛兹义理微芟彼枝叶繁始知千万绪无不会心源了此匪为易仰视有苍
　　舞阳阻雨留宿
　　清晓发昆阳緑野散朝旭夹道禾黍长泥潦淹马足东行得平冈舞阳忽在目入自西郭门两街喜多竹爽气拂征衣清风戞鸣玉便觉人境偏似有太古俗阻雨留宪台倏忽经再宿永日览图书清宵散华烛念此居处崇内顾王程速敢不勉忠勤而胡遂安欲比邑足名贤王【常】韩【韶】炳相续明发登前途回首忆髙躅
　　宿信阳慈氏寺有懐赵侍御二首
　　禅室絶清洒夜景何寥寥白月堕檐隙凉飚拂林梢有客不能寐起坐心劳焦所懐同心友相去一何遥开门望天宇露冷河汉髙恨无双羽翰奋飞共游遨秉烛遂至旦诗成还独謡
　　山寺月皎皎流光入帘帷神清不成寐起视夜何其天汉渐回转参斗亦西移庭草繁露林竹生凉飔抚景念良友在天一涯会面曽几日成此逺别离冉冉易寒暑悠悠隔山陂岂无他人好中情讵能知所愿得懽晤以慰平生思
　　舟行野湖中
　　湖水与天平波涛亦何壮我舟驾长风逺破万里浪玉节方在斯百怪谁敢傍明登岳阳楼八荒应在望
　　叠前
　　少小心好竒斯游嵗方壮云帆拂遥天画舫压髙浪青山歴歴过可见不可傍明泊洞庭湖还当极遐望
　　龙阳山行遇雨二首
　　楚山饶古木楚水绕竒石林霏暗不开石濑泻何急久行路欲迷岚雨互蒸湿陟降童仆劳竟日未遑息向晚落叶多揽辔更驻立
　　嵗晚山行深山中水重叠丛篁夹溪桥桥断横槎接隂雨竟连朝云林黯一色虚风忽泠然萧萧坠黄叶抚景复何为内顾逺游客
　　宿山亭
　　山深邮舎孤入门晚色静四顾足乔林萧萧北风劲向夕起重霏窻户倏已暝燃松代秉烛明暗光靡定草草具杯酌何暇梨菓饤乃知山林趣足发逺游兴天明登前山清风满萝迳
　　潇湘八景
　　余少时闻潇湘八景之清致而未得一游也今年冬来湖南始得亲歴而详览之遂为八诗以写其趣
　　山市晴岚
　　雨来万壑昏雨过千岫出晴旭楚人家蛾眉昼生緑看看如有情余光逺相逐
　　洞庭秋月
　　西风浄晚烟天水逺相接琼楼玉宇深炯炯涵虚白夜久风露寒一曲湘灵瑟
　　平沙落雁
　　霜清秋水落风过人迹平飞飞随阳鸟相呼下寒汀向夕聚俦侣月映芦花明
　　烟寺晚钟
　　夕照下山门清音出烟雾暝壑一僧还侧伫寻归路月上楚天寛霜落洞庭树
　　潇湘夜雨
　　两岸丛篁湿一夕波浪生孤灯蓬底宿江雨篷背鸣南来北徃客同听不同情
　　江村暮雪
　　落落渔樵家苍苍起烟雾岸滑移钓舟沙平失归路似有凌波人盈盈月中去
　　渔村落照
　　钓艇收晚缗归鸦集疎栁天风吹彩霞明月映江口孤村一笛横万虑复何有
　　逺浦帆归
　　翩翩投极浦漠漠背残照水栅歌竹枝清风激幽调归舟渐觉稀错莫尚凝眺
　　微恙不出
　　客居养微疴久与人事疎早起无所为盥栉读我书我书有真味寜比膏与腴膏腴常有厌真味谅难如自得复谁告抚心但踌躇
　　泊舟贻溪宿阳楼山下三首
　　泊舟清江浒肩舆渡廻溪微迳入丛篠蒙笼行欲迷转步忽开旷溪田间髙卑傍水野航小连林茅屋低适遂情景豁寜觉人俗非山堂稍曛黒防防子规啼
　　草堂傍溪谷潇洒无尘埃隠几流水去开牖青山来客情既虚静逺目何旷哉弭节得周览外虑仍侵懐村落日已暝山氓犹未回念此不能寐逺抱殊难裁
　　窈窕入清溪侧迳何纡曲鱼梁截奔流雪濑漱寒玉空翠湿人衣雾雨满新竹路穷上野航前登得平陆日暮烟火迷似向桃源宿
　　舟中闻蝉
　　扁舟泛湘水水碧风日晴适有异郷感忽闻众蝉鸣凄切篁竹茂断续枫林青家园旧喜听客里难为情时节知已易逺游心绪惊因念众儿女依依候门庭虽云悯中私尤当顾王程
　　湘江舟中
　　湛湛湘水緑夹岸丛篁多挽舟逆水上南风起微波嘉此晴霄景逍遥翫江沱沙渚旷缅邈云岫纷嵯峩逺目为舒畅客意将如何濯缨吾所爱聊为扣舷歌
　　至襄城
　　襄城古名邑山水殊清妍我游适已再入境心欣然宪府絶潇洒乃在城东偏停骖得所止景静俗虑捐修竹满堂后翠栢当庭前攀折将有赠聊比志节坚念之不能已长謡遂成篇
　　望诸葛草庐
　　我行迫王程访古少暇日晓出南阳门马渡消河急举目眺西冈林木半苍碧有祠中岩峩云是孔明室使我心慨然揽辔久瞻立忆当炎祚衰四海皆横溢奸豪竞虎呑孰知顺与逆公时独悠然放歌聊自适及来耕隆中日以老所益髙视千古人管乐自俦匹有时发中懐长啸独抱膝寜知卧龙姿还为冰鉴识贤哉刘豫州三顾何汲汲问以当世事指掌皆歴歴自兹出茅庐鱼水情尤宻后来大业兴益见前筹力公心果何如是欲靖羣贼复汉还旧都志愿乃终毕奈何逢厄运终匪智能及五夜星陨营三军泪沾臆至今五大原悲风尚萧瑟遂使英雄士遗恨无终极今来望公庐咫尺不暂即园井定依然遗像想犹昔平林寒烟长峦带古色所贵贤者居孰不仰遗迹鞭马复南行廻想犹未释朗诵出师表沈思八阵石浩浩天壤间竒才难再得他年拟重来更当展良觌
　　襄阳道中
　　晓醉新野县午入襄阳境迢逓冈坂长曲折溪流静入村竹青青便觉异风景惟时霜雪繁嵗晏北风冷中私且拨捐壮观极驰骋日暮临汉江穷源思方永扁舟过须臾波涛任奔猛逺行足险夷吾心良独省
　　登岘山
　　停舟汉水滨跨马陟岘首汉北渺川原汉南足林薮山水两廻环地气蓄不走城北一掌中名胜良不偶红楼杳难即粉堞粲可取虚白瞰逺沙疎翠俯髙栁栁外居人家向背各开牖美哉风景竒诗兴浓于酒下马复山行遗垒髙培塿嵗久悉荒残战骨亦枯朽缅思前代争南北此枢纽典午窥并呑元宋竭攻守兵连歴嵗时良田生宿莽力屈或不支乃为强者有而虽富土疆竟莫絶稂莠明运开万方稽颡惟恐后浩浩江汉间一洗旧昏垢诗传二南俗人享百年夀乃知皇力尊泽及生灵厚小臣职观风登览匪外诱所愿歌升平弥亿万年久
　　岘山羊公祠
　　岘首羊公祠周围带草莽重是古名卿舎舟聊一上雪消江路滑气暖神扉敞扪碑澁藓痕搴帷缀蛛网字隠不可读风流犹在想想当公昔年跨马此登赏顾彼山常存身灭足怅怏寜知千载余公名蔽天壤遂使山増辉过者悉瞻仰足明仁厚泽不与时世徃我来复何为作诗踵遗响
　　游习家池
　　谷口一迳入苍山四边开中有习池水水碧无纎埃泉源初喷薄交流遂潆洄飞鸟镜中度行云天外来微风一荡拂林影久徘徊寒光空心性俯翫何悠哉爱此不能去载歌写中懐
　　游君山寺
　　为爱湖中山遂寻山下路跻攀转幽防涧谷亦回互石蹬足莓苔青林杂烟雾前林如有穷岚岭乍分布招提压重湖千里周一顾孤峯四无根形气自依附山僧复导我窈窕更徐步疎篱野蔓悬老圃寒泉注径转山房深重与絶境遇白云檐外生清风竹间度庭花杂无名嵗晏色犹故澄心得妙观忘言契良晤爱此林壑清遂薄尘俗务重来待何时尚子毕嫁娶
　　洞庭遇雨
　　孤舟行何迟嵗晚洞庭雨跳波乱明珠随风飏细缕云雾失君山波浪连呉楚莫唱斑竹枝别思满南浦
　　青草湖即事
　　洞庭方始过青草又相续水落湖地寛冬暖草芽緑游目解孤闷即事忘拘束舣棹观鱼罶援弓射鸿鹄取笑复何为聊尔徇人俗
　　雨后临双池
　　时雨夜来歇双沼朝欲平香草何琐杂芊蔚绕岸生修竹泻风露圆荷贴青萍顾此好修客览彼众物荣徘徊抚雕槛徙倚当素屏采掇终有赠缅焉起深诚
　　杂咏六首
　　岩岩泰山石霭霭石上云须防遍八极霖雨竟朝曛功成不言利收敛不盈分致此岂云逺举目窥嶙峋溶溶緑池水上有嘉树林白鸟来何方集此清池浔毛羽粲霜雪和鸣激流音可见不可即徒劳观者心一举冲青天虞罗谅难寻
　　江汉岂云广一苇可以航山岳岂云大吾将陟周行淇水有菉竹澧浦多兰芳既自抱孤节还应发幽香合并会有时逺抱非俗量
　　皇天无私厚一雨万物滋朝树膏沐庶草纷凄其青阳舒景曜谷风扇和熙逺游涉献嵗寜不感良时惟山有竒石惟水有涟漪吾心谅谁告耿耿徒自知悠悠世间物邂逅贵有时后来安刘者徃日吹箫儿向非附青云汨没将何为苍苍霜雪干岂无大厦姿山深少蹊迳匠石慎所遗
　　古剑匪新器古瑟匪新音虽无适俗态知已在所寻充子佩服美感子淡泊心韫匵固有待无闷良可钦
　　新笋
　　方池锦萍满花草被四阿生意一何盛新笋池上多緑苔已穿透粉箨方包罗锐若毛遂頴森如羽林戈朝翫夕已髙旧竹时复过相期保坚节嵗寒心靡他
　　会同院中
　　会同古峦服市邑何萧条霜台絶清僻道院无俗嚣芳草滋新茸髙栁垂长条石砌满苔色可以慰逍遥行翳凉景肃顾望白云迢尘羁岂能绁何用山林招
　　溆浦杂咏三首
　　山县孟冬交草木尽黄落官署何严严寒雨洒寥廓读书三十年志愿常异豁栢府既先登宪节复早握蛮荒过三秋征科愧才弱所愿采兰芷聊以比葵藿深念方在兹无欲自欣乐
　　辰沅异风土十月足霪雨竟日复通宵清响彻乌府久客厌闻之晏坐黙不语经世志未酬读书心独苦徃事感中懐良辰复谁许悠悠付深期取适自容与
　　溆浦絶小邑昔无名士游我何秉宪节来此乃淹留庭前髙木落屋背荒山秋公防静苔色风雨寒飕飕离别感时节得无念中州深衷如可致过是非所求
　　山馆
　　税驾日亭午爱此山馆清藩篱翳嘉木但闻幽鸟鸣开门逺翠来白云望中生便觉臞者肥似有战胜情野蔬足充餐作诗纪兹行
　　渡双溪
　　双溪始合流崖渚遂经复洄潭一镜平秋影空寒緑野渡得孤航山家带乔木适意方自兹前呵戒僮仆抚景重悠然谁能和斯曲
　　沅州元夜
　　五溪古荒服连延列边墉自从啓明运便已变华风民俗竞佳节适与中州同我来一何久三见春灯红窃食饱官廪曽无分寸功岂不愧伐檀还应感飞蓬今夕复何夕列炬当庭中行翳修竹枝吟对梅花丛翫此嵗寒物舒我天游踪言归即当归挂席湖江东
　　赠赵彬
　　黔中山水竒产物亦秀异丹砂色光炯黄金质精粹碧舂石汰淘汞炼土腾萃其他楩楠樟挺特皆伟器因念上天公造物无私智不应山水灵而独钟斯类朅来客沅州果惬向所意赵子生其间不与凡猥厠神完骨亦清最得二五秘卓从少小日即负逺大志蛮荒乏师友买书自从事子集圣贤文左右悉堆置抽览无停晷一一欲强记昼诵声聒邻夜讽响穿市寒暑忘冷热饥渇失滋味停蓄才思深驰骋笔锋利出语动惊人缙绅悉推避勤苦凡防年锐气久仍肆迩来加敛收精识亦超诣雅欲求本根不独夸文字我昔从先人壮游满天地邂逅多贤豪殊趋各同志谈论随有得皆足饬昧稚自忝台阁官遂揽湖襄辔方惧过不闻深恐德将坠忽于僻逺中得子喜不寐我愚借子砭我失任子刺所以爱子心诚实不虚伪观彼物怪瑰时尚亟搜致况贤治之祯尤为国上瑞四门方洞开四目方逺视明堂要梁栋法驾用骐骥子当寜厥需会起靡天翅
　　题太极图
　　大小圈十个都在一圈上如是究竟言一圈也无象
　　古诗十二首
　　爰初辟清浊悠悠千万年三坟既已失古道茫昧然神圣既有作人文渐开宣义轩御元极尧虞运中天粲粲河洛秘宻宻精一传太和良自兹功竟难言万理如何即寤叹窥遗编
　　窈然观化始本自同一初圣者惟其性大道蟠皇舆云何千古后岐路如锱铢西学外形器宗畅清虚滔天势方涨捧土诚为愚不有诸老力生民竟为鱼寄语后来人慎莫迷所趋
　　行鸿畅逺泽鸣条沛时雨白旄一以麾九鼎奠中土三后同一功休明谅难伍云何王风頺故宫满禾黍大雅遂寥寥遗音独凄楚悠哉复悠哉白云在髙阜
　　水火非无功焦溺亦由此所以天机千载莫能理君子得其操小人迷所止四海岂不遥发轫良自迩泰山岂不髙举足不逾咫薫风惬民心簧竹荡人耳善恶反手间胡不慎其始
　　七百卜公旦万世期咸嬴岂不同所愿天道有亏盈岐山麟凤集函谷虎豹争趋舎乃如此大运焉得并蓬莱舟始泛博浪车已惊遂使三秦士不独骊山坑已矣勿复言九宇皆炎精
　　霭霭商山云招之正徘徊防鸿一以纵毕弋胡为哉寜知羸豕壮蹢躅多毒猜沈沈辟谷子为谋一何乖向非平勃力炎灵遂如灰独有周南篇歌之有好懐
　　山空魍魉出天黒鸱鸟鸣姬辙既东迈岐路殊纵横青牛适西域大鹏抵南溟谈天竟何益刺股徒首兵纷纷险谲辈琐琐难具名有若迷方客甘心棘与荆不有仁义篇何由覩天明
　　吾意六籍外尚多古人书一朝秦熖裂焚荡无遗余掇拾煨烬者补缀诚区区讹缺固已多尽信寜非愚独有羣圣心昭哉难翳如多谢宋诸老万世开迷途
　　季子多黄金张仪富秦土腐防争饥鸢鹿豕竞贪虎周道久已非王纲如缀缕岩岩养气翁鸣凤独髙举圆方遍九州周览无定所天飚激和音云汉濯文羽大道今依然捭阖安足数
　　日月自有明隂阳自有行万物纷变化人事更衰荣云胡道术裂瞑目谈丹经泛海竟茫然楼居亦虚名自古良若兹扰扰将何营
</div>
    <div class="pagination">
<a href="敬轩文集.html">上一页</a><a href="敬轩文集.html">1</a><span class="current-page">2</span><a href="敬轩文集_page3.html">3</a><a href="敬轩文集_page4.html">4</a><a href="敬轩文集_page5.html">5</a><a href="敬轩文集_page6.html">6</a><a href="敬轩文集_page7.html">7</a><span>...</span><a href="敬轩文集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
