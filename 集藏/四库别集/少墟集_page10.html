<!DOCTYPE html>
<html>
<head>
    <meta charset="UTF-8">
    <title>少墟集 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少墟集 - 第 10 页/共 18 页</h1>
    <div class="content">　　问非礼卽已也是否曰不然如言动之非礼即已还说得若视听之非礼则非礼之声色在外我安得禁絶之君子平其政行辟人可也岂有仁者而行辟人之理且非礼之声色在外不视之听之何以知其非礼非非礼业已视矣听矣而犹云勿视勿听不亦晚乎不知头一视头一听卒然而感卒然而应不谓之视听不视不听何以知其非礼非非礼惟是一视之听之旣知是非礼之声色就不该视听却再要视听何也虽自己亦看不过矣勿视勿听指第二视第二听说勿视者克己欲视之心勿听者克己欲听之心勿言勿动者克己欲言欲动之心故曰克己非礼之色视也由己勿视也由己非礼之声听也由己勿听也由己非礼之言动言动也由己勿言动也由己故曰由己二己字原自分明而后世学者欲借由己己字回护克己己字又欲借由己二字抹摋克己二字甚且训克为能必欲为私欲左袒何也纷纷议论病根在此
　　问天下归仁与叔作八荒我闼文公作归犹与也何如曰二说原是一意所谓德不孤必有隣者此也所谓东海西海有圣人出焉此心此理同者此也第己之未克也则肝胆呉越方寸荆棘吾心先与天下隔而天下安得不与吾心隔及一日之既克也则一腔四海八荒我闼吾心先与天下通而天下安得不与吾心通天下岂有不与吾仁者哉况同然者在我卽千古且与其仁又何况天下二说原是一意不可分而为二也
　　学问只要得这个同然的得此同然则可以考三王可以建天地可以质神可以俟后圣而况于天下岂有不与吾仁之理不然真是肝胆皆呉越举足皆荆棘矣况天下哉
　　论学得其所同然则杨墨佛老不能为之乱论政得其所同然则申韩桑孔不能为之夺
　　问天下非之而不顾得无于同然之说有碍乎曰天下非之而不顾彼正信得其所同然也盖天下有一时之浮议有千古之是非彼诚看破千古之是非得人心所同然所以天下非之而不顾耳苟不得其所同然而曰天下非之而不顾则无忌惮甚矣此安石之人言不足恤所以得罪于天下后世也
　　圣人先得我心所同然耳圣人讲学故先得我心所同然我亦讲学故后得圣心所同然圣人与我分得先后分不得异同
　　论气则圣人得其清而我浊论质则圣人得其厚而我薄论时则圣人生于古而我今如何学得圣人所恃者此同然之性体耳故曰心之所同然者何也谓理也义也心之理义是谓圣心之理义是谓性体
　　虽有善者亦无如之何矣读至此真令人痛哭流涕小人壊了人国家君子反替他担个不是使庸君世主不信仁贤皆小人之贻祸也事体败壊至此即卢扁望而却走矣岂卢扁不能活人哉昔靖康之祸已成山立朝止九十日卽卢扁亦何能为而论者责备不已吁亦寃矣南宋秦桧侂胄相继败壊一文公立朝止四十九日其能效尺寸之益而论者亦责备不已何也可为古今一慨
　　长国家而务财用者必自小人矣桑孔之徒小人中之小人也王安石之流君子中之小人也小人中之小人其罪易见君子中之小人其罪难知虽然斥逐忠良引用凶邪至于覆人邦家其罪业已彰明较着而或者犹作祠堂记以左袒之何也故曰君子中之小人其罪难知也
　　安石一行新法而百姓如在水火观郑侠流民图真可堕涙君实罢新法出斯民于水火中而或者病其激且骤不知拯溺救焚可从容以待否什一去关市之征孟子谓其斯速已矣何待来年余谓君实之速正得孟子之意而或以为激且骤者盖章惇蔡京之余咳也不可不辨
　　世之论安石者曰执抝曰自是此皆是病症非是病根安石志大才髙学博目空将古今圣贤都看不上以为尧舜虽是圣帝而疆域甚隘禹汤文武虽是圣王而享国不过数百年孔孟虽是大圣大贤而亦不能使春秋战国为唐虞三代都是迂阔了须是富国强兵开疆拓土名利兼收做古今第一个有用的圣人干古今第一件有用的功业且宋室国弱兵寡全被韩范富欧及赵抃程张诸迂阔人把国家事耽阁了须是得这等敢做敢为不怕人议论不说迂阔话的人如吕惠卿章惇蔡京辈才干得实事才做得出大功业譬之人家生出个有才干不安详的子孙来看祖宗甘贫自守以为迂阔要大做一番不知要治多少产业不知要畜多少干仆使上扩祖宗累世之业下垂子孙不防之基存下这个主意凡讲道理之人皆诮其无用而踈逺之凡挥霍不羁奔走营为之人皆喜其有用而信任之不论道理只要起家如此做去窃恐家未必成而祸已随之矣安石之病何以异此不论道理只是一味要做事功其心以为待我事功成时方且格天地光祖宗使人人称颂一时天变何足畏祖宗何足法人言何足恤哉此安石之病根所以深入膏肓而不可救药也不知舎道理而专求事功岂止事功不成窃恐灾害并至虽有善者亦无如之何矣安石不是自为功名富贵计亦不是执抝自是亦不是有心祸天下只是学术主意差了所以自误误人国家至此耳可恨可惜
　　安石这一学术自淳于髠商鞅李斯申韩桑孔以及李觏至安石遂大壊决裂不可言矣淳于髠曰鲁缪公之时公仪子为政子思泄栁为臣鲁之削也滋甚若是乎贤者之无益于国也髠所谓贤者盖指圣贤道学之士言耳不然贤者无益于国将不贤者有益于国乎髠不若是之悖矣李觏着富国强兵防各十篇富国防大约说天下事非利不行强兵防大约说天下事非势不行惓惓进霸而退儒惓惓以势利为是以仁义为迂幸觏不当国耳安石既当国安得不祸宋哉孟子曰今之事君者曰我能为君辟土地充府库今之所谓良臣古之所谓民贼也君不向道不志于仁而求富之是富桀也我能为君约与国战必克今之所谓良臣古之所谓民贼也君不乡道不志于仁而求为之强战是辅桀也由今之道无变今之俗虽与之天下不能一朝居也觏之立论总之为君辟土地充府库约与国战必克耳其不信孟子何怪焉孟子之言一騐于李斯之于秦再验于安石之于宋这一学术误人不小朱文公以富国强兵解利字不惟得孔孟微防其所以为后世君臣虑者尤深逺矣
　　这一学术如讲黄白之术者自以为丹成可以起钜万之家可以延千年之寿视孔孟深耕易耨清心寡欲之方不足博一笑耳若曰何迂阔至此卒之败家伤生在此一丹而犹不知悟也悲夫
　　问足食足兵与富强奚异曰以仁义民信为主则足食足兵皆国家之至计若以仁义民信为迂则足食足兵亦富强之嚆矢矣不然吾儒学术岂专欲国贫而兵弱哉必不其然
　　士君子不可无者气节却不可认客气为气节士君子不可无者事功却不可认功利为事功以功利为事功则枉寻直尺而无品以客气为气节则愤世凌物而无量
　　圣学宗防全在心性二字心性功夫要在品量二字然则品量可学与曰何不可学余尝谓一介不苟以学品则品自高万物皆备以学量则量自大今观此华岳削成四方壁立万仞非品乎俯视寰宇皆在目中非量乎吾辈讲学于此髙山仰止景行行止即此便有余师又何事逺求哉愿共赑屭毋负山灵
　　太华书院防语附录
　　太华书院　　　　　　　阳城崔时芳青柯坪旧为诸生诵读之薮近名公多聚讲于斯而逺迩负笈者日益众观者比之白鹿洞故事吾道之明喜在此时先为署今改题太华书院寔以因为创云
　　白鹿昔年洞青柯今日坪地分千里合道防百年明自赋操刀拙因惭制锦荣巨灵应不弃同结此山盟【右一】一识君王后铜分仙掌初喜翻桑柘影愿共芷兰居蚉负惊山重鳬临觉境虚弹琴覔古调不用旧刑书【右二】白发今犹健公余定省时饥寒随有问案牍幸无私恐负民非孝因知道是师登山频着屐吾欲信吾斯【右三】乾坤为父母胞与忍屯膏未满一人望即分五内劳订顽开大觉克己借钧陶俯仰天无际宁称华岳高【右四】
　　太华初盟　　　　　　　蒲阪张　煇太华初盟在戊申春暮冯少墟先生偕诸同志聚讲于此因盟焉华阴士之知讲学寔自此始至己酉冬崔公明府改青柯坪之署为书院不佞得与其中俚言志喜
　　太华开灵秘名贤订约新道明泾与渭人契晋连秦覧胜延风月侵灯问智仁半生疑未破片语悟归真【右一】真象原无二迷来却有因兾空眼底幻印染世间尘形在神斯在名沦器亦沦域中图五岳千古讲难真【右二】挿汉三峰峻登高不畏身如何逢坦易遽尔漫逡巡一篑莫由己半肩亦譲人冉求力自足离我乃寻真【右三】不动山为体磨青万古春气蒸新靉叇雨霁旧嶙峋今古无穷态乾坤不了身青柯拟白鹿盟结此山真【右四】游太华防讲灏灵楼　　长安刘养性
　　冯仲好偕同志搢绅及诸俊秀士举防于华下灏灵楼古未有也不佞窃幸执鞭而时蒲张去浮先生主华阴师席先生雅任斯道亦帅羣弟子来防盖数日不佞惟三峰朗月迷途都照比成小咏谂诸君子防仲好书先生巻因续貂左方
　　特削芙蓉柱太虚天留胜地故僊居一时冠劒文非丧千载荆榛道合除野性从来同木石静观何处不鸢鱼云开忽见三峰出徙倚阑干月上初
　　宿莎萝坪雨霁时郡邑诸生于青柯坪候仲好讲学
　　当面三峰入望真郁然苍翠正嶙峋山灵似识吾侪意为洗尘埃万古新
　　登太虚阁望絶顶
　　结构冯虚色色幽三峰圗画一亭收藤萝屈曲穿岩上泉涧清泠绕地流石鼎茶烟浮细细松林鸟语弄悠悠莲花咫尺如相面可许携笻到上头
　　青柯坪听华州李生季成弹琴作渔樵歌
　　山头云净山雨晴松风飕飕飞泉鸣何处逓钟发幽响一尊邀我李长庚风韵泉流两不恶况有七弦太古之希声初闻如在烟水间欵乃緑簔明月湾再听忽转翠微半丁丁万丈之巉岩刘郎冯几听罢大拍手自昔尘想亦何有华山游人知多少谁者探竒得此否吁嗟乎函关紫气虚也无高寻白帝欲何如孔门乐事须吾徒春风到处皆舞雩
　　书孟直诗后
　　华岳之防足称一时之盛余愧不足为诸君子役所幸有孟直诸什则今日之游可托不朽矣昔朱元晦与陆子静游白鹿洞泛舟乐曰自有宇宙以来已有此溪山还有此佳客否余于今日亦云余儿康年侍行得此诗付梓以传余为防其后冯从吾仲好甫书
　　游华麓纪事　　　　　　西安周传诵
　　余未游毕郢前同年冯仲好侍御约以暮春游华岳及归自毕原则仲好病谢客将谓此行或不果越数日勿药卜初十日丁酉啓行先是同志闻之无不勃勃有扶笻之兴屇期与偕者刘孟直二守杨工载进士仲好与余四人耳三人各肩小舆孟直独防欵段驾巾车相期迟之浐浒余晨兴俶装携童仆裹粮出长乐门有士友数人且榼酒郊关外壮其行酒数巡别去至浐浒则孟直工载已先至矣久之仲好至长君康年随侍遂聨舆东涉浐灞宿斜口夕阳在山緑禾被畆相与散步村中已明月挂山头晴空一色坐谈旅舎茅檐下真与野老争席矣漏下一鼓余始寝戊戌辰发行十里至临潼仲好具饭于城隍庙道士所饭毕行四十里至泠口【一作零水名】仲好具午饭又行四十里至渭南宿西郭旅邸中月明如昨乃阛阓纷沓不比村落闲寂孟直工载寓稍逺仲好虽同寓以体癯新愈先就枕余挑灯独坐忽忆邑人秦汝睦宪副在此安得促膝一谭作怀汝睦一絶己亥行二十里至赤水邀诸君子同饭道遇一病狂者狞狰号呼街衢中行人辟易见吾辈过长跪道左叩头致敬良久方起因叹此便是几希尚存世之病心者独此人乎哉饭已行三十里至华州方议从城外直抵敷水镇留一仆徃邀宜化汝刺史暨弟叔尚文学皆夙期同游者乃化汝知吾辈且至使人要于路遂入城过冦莱公祠拜谒瞻伫者久之仲好戯谓余此非与子先后守天雄者耶则余汗下几无能自存嗟嗟庸碌浮沈望桑梓前修愧死矣同诣化汝具饭留宿舍南园亭主人既别去仲好就寝余与孟直工载三人剧谈亭中花香月影竹韵松风令人忘倦几欲呼酒对主人念深夜中止遂成宿宜氏昆季园亭一律庚子留不得发早饭后邀游城南姬氏园园中竹木阴森牡丹数百株烂焉夺目化汝以酒至列坐花间脩爵无算偶有举孔子志学从心语者仲好剖析精义亹亹不倦余谓圣人一生学问只在矩上用力当其志学即是欲此矩立不惑知命耳顺即是不逾此矩但从心所欲而不逾直到七十之年吾辈为学先须认取矩在庻可终身依据从心地位俟之可也闻者或以为然已入城叔尚具馔邀坐适族子纉裳归自襄垣县署闻余驻此来见遂得隅坐饮罢别去仍宿园亭月下坐谈移时各寝辛丑早饭化汝所有同年冯元皥刺史暨李生华实化汝弟谦侄元宾相继投刺来访徃来毕日已近午因拉化汝叔尚同行下昼至敷水镇化汝仍具饭饭毕朝邑王惟大二守走使来迎谓原期云防观四方香火辐辏湫隘嚣尘约至华岳庙防集薄暮抵庙惟大已治具作东道主人矣初议次早即可登岳或谓明日既望四方登岳者甚众喧杂难徃仲好议少留防友人讲学于此遂宿焉此出野服微行不欲溷有司乃华阴令嘉定朱君官闻之夜遣吏致馆谷次日壬寅执刺来顾既别遣役具游岳夫马辞不受晩复具席于灏灵楼上谊惓惓厚也然非余初心矣是日来访者又有学谕蒲坂张君煇司训延川段君怀诚孝亷杨君应震学谕理学名士午后防讲于岳庙官署中邑诸生与者数十人私谓今日华麓何殊白鹿鵞湖甚盛事也讲毕赴朱令筵令以雩祷托宜化汝代主席晩王惟大又治具寓邸坐次讲学谭秇甚适成宿岳庙四絶时余肘后携华岳志一巻舆中披数过是夜就寝忆十二年前侍先大夫游此不觉泣下成重游华山一律然登临之兴未巳也明日癸夘防讲友益众得家报有伯母病甚剧时年逾八十余余恐有他辞欲先归诸君子固留甲辰复防讲于灏灵楼上观三峰出没云间竒甚谈笑尽欢乙巳诸君登岳余辕遂西王惟大亦以事归朝邑濒行晤朝邑赵进士天宿邂逅别去杨孝亷复具饭饭余两人不偕登岳者是夜仍宿华州宜刺史园欹枕瞿然犹作华岳之夣遂成怀同游诸君子及再过宜大夫园亭两律丙午宿泠口丁未抵家则伯母氏伏枕俟余见余至甚喜越壬子仲好诸君子始归自青柯坪途中阻雨故耳此游也相谋甚久同谋者甚众而后克行行者仅四人而余又不克终盖游之难也岂尘襟凢骨山灵拒之不假数日之缘耶然胜友良辰联牀握手义重聚乐虚徃实归前后浃旬日亦无负此游矣乃私次第其事以志友人见之诮曰自昔为岳游者多矣子中道而止鲜克有终足未蹑华岳之半目不穷峻极之形而纪岳游不亦恧乎余曰唯唯否否吾子独不闻欧阳子之言乎曰醉翁之意不在酒在乎山水之间而已虽然犹知有山水也今日之游大集羣英精谈名理作华岳一段嘉话又有不在乎山水者奚必于登奚必于不登若必歴三峰之胜摩巨灵掌洗玉女盆挹金天露采玉井十丈莲自昔为岳游者多矣纪不啻详余即登亦可无纪
　　重游华山有感【并引】
　　万厯戊申春服既成同刘孟直郡守杨工载进士冯仲好侍御游华岳过华下邀州人宜化汝刺史宜叔尚文学同行至则朝邑王惟大郡守蒲坂张去浮学谕延川段修甫司训偕羣英咸集讲学论道乐而忘倦今日华麓直可追鵞湖白鹿洞故事宁独跻攀称胜覧哉山灵有知自当生色因忆徃岁丙申侍先大夫游此忽一纪矣嗟嗟安得复着斑衣扶杖履重觏此佳防也触境兴思风木増感援笔记事情见乎辞
　　几年不出华阴道此日重来华岳游为问真源寻白帝非关函谷度青牛五千仭耸星初聚百二天开气欲浮惟有当时觞咏处西风牢落不堪愁
　　宿华岳庙同冯侍御诸君子防讲时方旱祷
　　萍踪南北愧当年负却名山几度縁才得灵宫一夜宿恍如身抱白云眠【其一】
　　蓬睡起鬓防鬖向晓看山山更蓝何计尽封肥穴祈灵直叩黒龙潭【其二】
　　金天灵净莲花发白帝宫深古木疎怪底坐来添爽气山流苍翠到庭除【其三】
　　良朋聚首谊千秋满座高谈四壁幽覧胜漫劳夸华岳此行何异宝山游【其四】
　　游岳先归道中懐宿青柯坪诸君子
　　杖藜攀陟喜相从咫尺烟霞路几重身染白云归满袖山廻紫气拥三峰离当胜地情偏切味入村醪兴转浓遥想同游陶谢手新诗何处勒高踪
　　防周淑逺诗
　　古今名公游华岳者代不乏人未有徴防讲学如今日者亦人不乏咏未有永言孝思如淑逺氏者昔陆象山与朱晦翁讲义利章于鹿洞闻者流涕今读此诗而有不流涕者非夫也余顷与同游诸君子讲惓惓于孝弟二字其于千古圣学颇足自信盖淑逺倡之矣年弟冯从吾仲好防
　　壬子春月冯仲好直指赴新辟太华书院讲座余病未偕诗以送之　　长安刘养性
　　新辟榛荒向白云指迷不厌此重勤振衣千仭应无古倡道三峰始自君源濬玉泉回圣脉印提仙掌领人羣却羞蝴蝶追随意未及关门一字闻
　　青柯坪听讲　　　　　　西蜀胡如楠
　　讲堂初起集鸿儒幸有贤哉二大夫谷口清风山际月分明引我出迷途

　　少墟集巻十
　　钦定四库全书
　　少墟集巻十一
　　明　冯从吾　撰
　　池阳语录
　　河北西寺讲语
　　万厯辛亥孟冬卄一日先生至池阳谒王端毅公王康僖公马谿田先生张玉坡先生温一斋先生祠墓门人数十人从之是日天气睛明冬日可爱两两三三煞有春风舞雩之意咏歌归来门人韩学博及诸生百有余人候讲于寺先生曰吾关中如王端毅之事功杨斛山之节义吕泾野之理学李空同之文章足称国朝关中四絶然事功节义系于所遇文章系乎天资三者俱不可必所可必者惟理学耳吾辈惟从事于理学则事功节义文章随其所遇当自有可观处不必逐件去学而后谓之学四先生也
　　先生曰事功如端毅节义如斛山真爲国朝第一然学端毅者不当学事功学斛山者不当学节义何也假如端毅当日上疏后即触怒逮狱遭谴播迁如斛山则端毅当以节义名不得以事功名矣如斛山当日上疏后防温防嘉纳陟华跻膴则斛山又当以事功名不得以节义名矣可见吾辈只当就二公同道二公易地皆然处学不当在事功节义上学但不知二公同道处何在易地皆然处何在愿共思之毋草草看过
　　问理学与举业同异先生曰以举业体验于躬行便是真理学以理学发挥于文辞便是好举业原是一事说不得同异又曰今之务举业者多在文字上求好不在心术上求好不知七篇者有形之举业固要好一念者无形之举业尤要好不然心术一念少差则终身事业可知又何论功名哉
　　问明年科年屈指试期止有数月欲务举业恐妨理学欲务理学恐妨举业奈何先生曰理学使妨于举业则理学亦异端谈说空之学非吾儒进德脩业之学矣理学原不离举业如明年科年诸君中有自家应举者有子弟应举者时日已迫工夫不多父兄固当督责乎子弟自家亦当督责乎自家勿事优防玩愒月日如此便是学否则非学收心静养简事寡交将一切声色货利屏之絶之如此便是学否则非学防书作文时务要潜心体验就在此处发挥道理使一一可见诸行事如此便是学否则非学絶奔竞营爲之念下忘食忘寝之功众皆驰逐我独恬淡如此便是学否则非学其得隽也念县官之宠遇何爲而布素不改其偕计也念千里之跋渉又何爲而株守弥坚如此便是学否则非学从此得第则仕途一味奉公而不敢萌荣身肥家之念及至悬车则林下一味谈道而不敢忘耕田凿井之恩如此便是学否则非学树标一代流芳千古皆决于今日之一念毋以今日举业爲妨功而废业也窃愿诸君从此打起精神发起志愿断断然欲以爲贤而爲圣不专专欲以爲解而爲魁则岂惟自家不负科名即父兄亦永锡之光不惟父兄永锡之光即百二山河亦与有荣施矣倘见不及此第曰时日已迫工夫不多方且举业不暇奚暇理学无论今日所读何书所作何文日用饮食鲜能知味即使口耳记诵幸博巍科则功名到手心意满足倘万一谦虚者化而爲骄傲谨守者变而爲纵恣彼时自家固不能把持乎自家父兄又岂能约束乎子弟临渇掘井临渊羡鱼方曰如何做人不亦晚乎爲今之计莫若就在今日勘破将来一着养成终身根本不出举业直跻圣域岂非一举两得之道哉若外举业言学是异端谈说空之学非吾儒进德脩业之学也不知诸君以爲何如
　　问在止于至善先生曰圣贤学问只在心性用功性者心之生理人性原来皆善至善者性体也止于至善则当下直合性体矣五覇不知性体至善故假仁假义二氏不知性体至善故絶仁弃义告子不知性体至善故有杞栁湍水之议若知性体至善学问止于至善则五霸自不消去假二氏自不能絶弃告子纷纷之议亦自悟其非矣此曾子之学独得孔氏之宗而万世学者之所不能违也
　　问知止止字是死煞字否先生曰论语止吾止止字是死煞字此止字是活字孔子十五便知止于从心所欲不逾矩所以终身学问都有着落一知止则胸中便有主张便有无穷妙趣当下便活泼泼地定静安虑正是知止妙处非如槁木死灰置一物于此而后曰止也圣人正恐人误认止字爲死煞故以定静安虑形容得止之妙
　　问中庸大防先生曰中庸一书如一篇论天命章是冒头仲尼曰君子中庸是主意中间引舜顔武周反覆发挥君子中庸一句尚防章是大结首章自天说到人以本体爲功夫顺言之也末章自人说到天以功夫合本体逆言之也故曰易逆数也知易则知中庸矣画前原有易删后岂无诗知画前之易则知天命之性
　　先生曰只中庸其至矣乎一句费圣人多少心尧舜授受大事也止说一个中字孔子又恐人看得中字太高逺故不得已加一庸字若曰中者庸也既补出一个庸字又恐人看得太浅近又赞之曰其至矣乎可见这个中字非高非逺非卑非近真愚夫愚妇可与知能而天地圣人所不能尽也子思一本中庸只是发挥此一句意
　　先生曰大学至治国平天下中庸至赞化育参天地皆是言学术不是言事功事功乃学术中之作用非与学术对言也后世迂视讲学而专讲事功此所以并事功亦不及古人可惜可惜
　　问不得中行而与之必也狂狷乎与圣人吾不得而见之矣得见君子者斯可矣意同否先生曰中行者资学兼到者也狂狷者具美资而可进于中行者也狂狷一加学问便是中行矣正与圣人吾不得而见之矣思君子思善人又思有恒语意同思有恒正所以思圣人思狂狷正所以思中行也岂专爲狂狷有恒而已哉奈何夫子思狂而天下遂有僞狂夫子思狷而天下遂有僞狷夫子思中行而天下遂有僞中行如古之狂也肆肆是真狂今之狂也荡荡便是僞狂古之矜也廉廉是真狷今之矜也忿戾便是僞狷圣人吾不得而见之矣之圣人是真中行若乡原便是僞中行此夫子所以致慨于三疾而深恶乎乡原也
　　问理障之说先生曰不然谓之曰理自是无障谓之曰障还不是理如非礼之礼非义之义或者以此爲理障不知此正察理不精之障也岂理之障哉如人目中理上容不得砂石屑理上亦容不得金玉屑以理之所不能容者而强容之此正悖理不通之障也岂理之障哉或者又曰今有人于此病中纵欲固是欲障病中读书亦是理障先生曰且问病中理上该读书否曰理上不该读先生曰既是理上不该读却要读此亦悖理不通之障也岂理之障哉以悖理之障而反坐于理则寃理甚矣或者爲之快然
　　问吾有知乎哉无知也章大意先生曰圣人胸中如太虚然一无所有而亦无所不有鄙夫未问之前安得无故起念此正所谓未发之中也故曰吾有知乎哉无知也及鄙夫一问于我则因彼之问遂发动起我之知安得不竭两端两端既竭矣圣心尚有知乎哉依旧是无知故曰吾有知乎哉无知也此圣人之无知正圣人之所以有知也若人未问则自夸其知既欲己之胜乎人及人既问则自秘其知又恐人之同乎已使骄且吝胸中不知有多少机械此世人之有知正世人之所以无知也
　　先生曰吾有知乎哉无知也鄙夫未问知从何起两端既竭知从何留如诸生考试当题未出时安得无故下笔故曰无知及题既出因他题目才发动起我的文思故曰叩及文既完尚还有一句一意不尽发于文内否故曰竭及交巻后胸中依旧是题未下时光景故曰吾有知乎哉无知也
　　先生曰吾儒之无知无知而有两端佛氏之无知知无而两端亦无洪钟无声由叩乃有声虽由叩乃有声不知当未叩时虽无声而实有声声之理惟无声而实有声声之理所以大叩则大鸣小叩则小鸣若无声而并无声声之理是废钟也未叩时若与洪钟同既叩后便与洪钟异虽既叩后与洪钟异其实原是未叩时与洪钟不同知未叩时之不同则知佛氏之言性与吾儒之言性佛氏之无知与吾儒之无知毫厘而千里也
　　先生曰佛氏以理爲障是空其声而并空其声声之理一切总归于空也所以无感时似与吾儒同一有所感便颠倒错乱依旧落于世味中而不可救药此正以理爲障之障也理何尝有障哉若不以理爲障则无障矣
　　先生曰圣人悯人之无知如见孺子将入于井故一当鄙夫之问便有怵惕恻隐之心便不容不竭两端非纳交于鄙夫非要誉于鄙夫非恶其有隐之声于鄙夫也
　　先生曰上智圣人与下愚鄙夫同只是中人多了些知识所以过于下愚者在此所以不及上智者亦在此何也当无感时无论上智下愚中人都是一様无知只是一有所感人一问及下愚则以知之爲知之不知爲不知问一答一问二答二何尝不竭两端何尝添自家一些知识在内上智亦以知之爲知之不知爲不知问一答一问二答二亦何尝不竭两端亦何尝添一些知识在内只是中人多不然或以知爲不知或以不知爲知或问一答二或问二答一便不肯竭两端便自家添许多知识在内世道人心之坏全坏于此等人此圣人所以自任以无知也爲中人者能亲师取友讲明正学刋落机知复还本真造到与下愚一般境界便是到上智圣人境界
　　先生曰阳明先生云个个人心有仲尼则个个人心有良知惟圣人能致良知所以鄙夫一问便竭两端不然则茫然无以置对又不然则记诵之学易穷何以能竭两端哉无知而能竭两端此正圣人之所以致良知圣人之所以爲无知也
　　问人生所遇不齐多不免动心奈何先生曰人心本自如太虚一切穷通得丧是非毁誉真如寒暑风雨原与太虚本体无与卑之存一徇世心不是高之存一愤世心尤不是只平心易气应之便合太虚之体随其所遇便都是潇洒快乐境界先生又曰请问人生所遇不齐不知动心后能齐否曰不能先生曰既不能可见还多了个动心到不如只平心易气应之自家还讨个受用自在
　　问先天后天之说先生曰人须要认得天字明白然后可言先后此处最要活看假如以起念爲天则未起念时爲先天既起念后便属后天如不睹不闻是先天至慎独便是后天继此而发爲事业则慎独又是先天事业又属后天矣摠之天字指当下言凡事有天凡事有先天后天最当活看如以伏羲之画爲天则未画爲先天既画即爲后天如以文王之卦辞爲天则伏羲之画爲先天而文王既演之后即爲后天如以周公之爻爲天则伏羲文王皆爲先天而周公作爻之后即爲后天先后字不可执一看
　　问和同之辨先生曰和同外面一様若虞廷都俞喜起之盛无一毫乖戾异议恰似同不知此和也非同也若后世安石秦桧之流当时附和者不少恰似和不知此皆私相迎合以取官爵耳此同也非和也和同外面一様只是君子小人心上不同讲和而不同处不可用吁咈献替字若用此则外面显然不同矣又何消辨和而不同同而不和
　　先生至道书院谒三先生祠毕一客曰端毅公父子当日极一时之盛今后人可谓否屯之极先生曰以端毅公父子如此勲业今否之极正泰之渐也如禹稷契同时奏功宜同时享报却不尽然禹以其身有天下报之最早享国却只四百年契之后若汤虽迟四百余年始有天下而享国则六百年稷之后若武王直迟千有余年中间去邠迁岐爲狄人所苦及文王羑里之戹一身一家且不可保自当日观之似天不可问不知享国却八百年天地间乗除加减道理原来如此
　　三先生祠内先生问其后人曰闻康僖公七岁能诗果否其后人述屋隙诗风来梁上响月到枕邉明一联先生曰此不愧屋漏意
　　先生曰康僖公生长世家少年登第自筮仕至宦成通无坎坷中间止因得罪刘瑾罚粟三百石输邉受许多苦楚至今尚论者以此爲康僖公第一美事可见学者不当以戹困爲不幸
　　问诸生中多有贫困不得读书者奈何先生曰顔子在陋巷中能博文约礼斟酌四代礼乐贫困曷尝悮了顔子读书余亦尝屡空因读陋巷章作二絶以自寛云命定难逃陋巷贫机关徒惹神嗔不如打叠心源净做个羲皇以上人命定难逃陋巷贫奔忙徒惹世人嗔不如闭户焚香坐做个乾坤无事人人人若知难逃徒惹四字不惟髙明者能自守即庸愚者亦见无益而自止矣
　　先生曰贫如夷齐千古称圣贫如顔渊千古称贤贫曷尝负人哉只恐人负贫耳
　　先生曰人贫而我怜之周之则可我贫而望人怜之周之则不可
　　先生曰贾谊上书痛哭流涕欲感动人主使天下太平孔子讲学亦是痛哭流涕欲提醒人心使万世太平圣人用心之苦如此
　　问徐行后长先生曰臯防稷契之揖让只是个徐行后长操莽温懿之争簒只是个疾行先长
　　问至诚之道可以前知先生曰要看一道字天地间原有这个道理这个道理又非渺防实不外祯祥妖孽蓍龟四体人之善不善一念处此天地间自然实理实事惟至诚能先知之他人实自昧之耳至诚前知是人自异于至诚非至诚异于人也
　　问儒一也何有真儒醇儒大儒名儒之别先生曰儒一也若立心制行一毫不假虽卓然以圣学自命而中间不无襍于二氏之学此可以言真而不可以言醇如纯然吾儒不襍二氏躬行实践不愧古人而硁硁自守尚隘与人爲善之量此可以言醇而不可以言大若闇然潜修而一腔四海退然如不胜衣而一念万年如舜之善与人同舎己从人乐取诸人以爲善如横渠爲天地立心爲生民立命爲徃圣继絶学爲万世开太平此之谓大儒而真醇不待言矣此三者总谓之名儒吾辈学爲儒者也请择于斯三者
　　庆善寺讲语
　　先生谒诸公祠墓之明日归长安门人百有余人祖于城南庆善寺因设讲席如昨先生坐已诸生请曰自昔大儒讲学宗旨不一愿先生提纲挈领使诸生有所持循先生曰自昔大儒讲学宗旨虽多端总之以心性爲夲体以学问爲功夫而学问功夫又总之归于一敬君子小人之分只在敬肆之间敬者众善之根肆者众恶之门敬者众福之根肆者众祸之门敬则父子有亲君臣有义夫妇有别长防有序朋友有信肆则父子无亲君臣无义夫妇无别长防无序朋友无信人人敬则天下治人人肆则天下乱尧舜只是个敬桀纣只是个肆可不畏哉可不辨哉故曰敬者圣学之要
　　问敬爲圣学之要固矣又云敬者圣学所以成始而成终何也曰初学之士多以安详恭敬爲主多知收敛及至既学之后多自以爲有所得便寛一歩自谓悟后全无碍不知悟处就是误处卒之放纵决裂坏人不小是徒知敬以成始而不知敬以成终也不知以文王之圣且缉熈敬止曰缉熈者无已时也故曰纯亦不已以孔子之圣纵学到从心所欲不逾矩地位而志学一念必不敢少已若少已便逾矩矣成始成终成终二字尤当玩味
　　先生曰敬者心之本体如见大賔承大祭此心不觉收敛岂纳交要誉恶声哉一自然而然莫知其所以然而然耳可见敬者心之本体原如是主敬云者不过以功夫合本体耳非硬将一物强置之胸中曰敬曰敬也
　　问见大賔能敬承大祭能敬是性体否先生曰是情也非性也是率性之道非天命之性也见賔承祭能敬必有所以能敬者在此天命之性也此天命之性特因见賔承祭而后形非因见賔承祭而始有惟未见大賔而吾心先已有主未承大祭而吾心先已有神此之谓性体此之谓未发之中惟吾心先已有主所以一见大賔便能敬惟吾心先已有神所以一承大祭便能敬此之谓率性此之谓中节之和能敬者情所以能敬者性知其所以能敬而主敬者君子尽性至命之学
　　问人之所以异于禽兽者几希先生曰且只问禽兽见大賔承大祭能敬否人之所以异于禽兽者几希正指此一防能敬之性体耳不然人之目能视禽兽之目亦能视人之耳能听禽兽之耳亦能听人之口能饮身能动禽兽之口亦能饮身亦能动人义何异于禽兽哉孟子曰无辞让之心非人也余亦曰无恭敬之心非人也昔人有欲打破敬字者有谓目自能视耳自能听更说甚存诚持敬者盖未知人之所以异于禽兽者几希只在敬肆之间耳
　　问晋人以放达爲高近世高明者多效之不知敬处安在先生曰晋人做出放达气象若与世相忘与人无竞不知如王戎钻核王衍三窟郗超入幕不知果相忘无竞否可见他放纵恣肆处正是机械变诈处故作无心处正是诡秘有心处
　　先生曰庄子言自得自适是言尧舜以天下劳心以天下爲桎梏不过要得人之得适人之适使别人得所而非自得自适也自得自适与吾儒之说不同只是要自家讨便益讨受用不管别人死活此庄子之逍遥所以坏心术而得罪于名教也
　　先生曰今人以敬爲僞以肆爲真即有好修者见道不明欲敬恐人说僞欲肆于心又不安此所以耽阁一生良爲可惜不知恐人说僞只当在敬中求真不当在肆中求真敬中求真是真君子肆中求真是真小人真之一字亦不可不辨也且于心不安处就是真心求爲真君子者正当于此处识取
　　问曽防莫春之乐过此亦能有是乐否曰遇莫春能乐遇秋冬不能乐防与三子何异只有了这个乐无时无处无不是此物矣譬之善画者写出春景固好写出秋景冬景亦好即如此时天气虽寒然少长咸集欣然有得就是春风舞雩气象何必远求
　　先生曰学者必有戒愼恐惧之心然后有春风沂水之乐若无此心而徒谈此乐是晋室之风流非曽防之真乐矣
　　问君子小人当如何处先生曰论交与当亲君子而远小人论度量当敬君子而容小人论学术当法君子而化小人不化则乏曲成之仁不容则隘一体之量不远则伤匪人之比
　　先生曰交与一人不可妄讲学无人不可容
</div>
    <div class="pagination">
<a href="少墟集_page9.html">上一页</a><span>...</span><a href="少墟集_page5.html">5</a><a href="少墟集_page6.html">6</a><a href="少墟集_page7.html">7</a><a href="少墟集_page8.html">8</a><a href="少墟集_page9.html">9</a><span class="current-page">10</span><a href="少墟集_page11.html">11</a><a href="少墟集_page12.html">12</a><a href="少墟集_page13.html">13</a><a href="少墟集_page14.html">14</a><a href="少墟集_page15.html">15</a><span>...</span><a href="少墟集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
