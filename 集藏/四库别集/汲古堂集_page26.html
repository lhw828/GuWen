<!DOCTYPE html>
<html>
<head>
    <meta charset="UTF-8">
    <title>汲古堂集 - 第 26 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 26 页/共 64 页</h1>
    <div class="content">　　尔祖秘书书绝伦有唐开国诙宗臣人间巳失汝南帖仅存枕卧饶风神逸游飞动乍邪正海水起伏浮奫沦世绵祀积墨池涸代兴谁复扬清尘千载云孙有之子博工籀篆兼行真太宗拳毛骨巳朽又见渥洼生翠麟江流下委遡嶓冡轮扁畴云终斲轮曾闻伯施称五绝不独书翰垂千春愿言下帷恣探讨好似播殖先菑新况君策名左右史温栗之器为席珍圣人东封纪鸿烈有待椽笔书贞珉 

　　○赠王昭敬文学 

　　封胡羯末乌衣秀淮水金刀卜灵冑鸣珂旧里接华阳奕叶金绯映先后昔君大父参知公黄发中朝首耆旧勋畧应将太傅齐声华宁让安丰右三吴辄解玉麐符五湖便拂烟波袖藻井金铺借日悬杏阁芝台象云构征歌促舞乐当年投辖留宾错昏昼登临却杖俨飞仙到处山灵为奔奏巳看民社荐藻苹更见学宫光俎豆百不试一世巳惊惜者共嗟才未究尚留未尽迟君来天路乘时鹓羽簉况君少具千仞仪苞彩葳甤出于鷇愿言勤下广川帷泰山之石穿飞溜马蹏踏花应有期一日长安待驰骤 

　　○憩灵峯洞饮寺僧新烹龙湫顶新茶因忆岁在壬寅予集茅孝若斋中遍试松萝虎邱洞山诸茶品遂作歌寄怀孝若 

　　鴈顶东南天一柱上有天池宿雷雨夜半光飞一缕霞海色金银日初吐仙茶盘攫于其巅雪囓霜饕枝干古石根濈濈养灵芬云表瀼瀼滋玉醹挼烟掇露出万峯禀性高寒味清苦山僧军持汲白泉活火新烹香泼乳玉华甫歃灵气通一洗人间几尘土粉枪末旗殊失真凤饼龙团何足数白茅珍品说洪州紫笋嘉名传顾渚宁知此地种更奇僻远未登鸿渐谱啜罢临风忆旧游天末相思独延伫呼龙欲载小茅君斲氷共向云中煮 

　　汲古堂集卷之十一 


　　●汲古堂集卷之十二 

　　东瓯何白无咎着 

　　七言古体 

　　◆七言古体 

　　古别离答邓太素孝廉 
　　同杨木父写山水图予分景得龙湫分诗得七言古体 
　　夜饮龙君御盐官署中醉后放歌寄君超长公时君超使来有书相闻 
　　武林客舍口占寄陈计部公衡 
　　送王笙台应试南畿时乃叔致虚丈客游金陵并此奉寄 
　　答钱功父 
　　丹阳舟中别王涵虚北上 
　　送龙溪吴吉先太学之岭南席口占 
　　委羽山房歌为林叔度赋 
　　郝仲舆使君寄示对酒自挽歌并写山水障子及玉卮一枚见贻山囱披图被酒遂和章 
　　木父老兄以书抵予云秋色甚佳思与故人握手一回相见一回老殊念念也予读之怅然因足成篇用寄木父 
　　寿徐复初先生五十徐诙予仲子妇翁也 
　　程鸿胪墨苑歌 
　　送陈行之游姑熟谒余郡守 
　　寄寿高行之参戎五十 
　　东吴袁无华征君投诗见赠岁暮将返娄江歌以奉答 
　　李将军歌 
　　送陆明府入许明府乃祖嘉靖间以名进士出守东瓯有政绩祠在孤屿 
　　题一清泉图送关别驾入计 
　　王玉淙先生与内君偕寿予写大罗山图并作歌为赠 
　　登天台华顶寻王右军墨池 
　　从华顶下趋石梁王?大道中二十五里皆五色杜鹃花蔽天绚日衣袂间红紫历乱俱若鲛绡龙锦荧荧不定真平生奇观也大呌作歌 
　　送关别驾擢滇中北胜州守 
　　西台反招辞登严滩白云原吊谢翱羽并序 
　　戏赠吴下周生生能以径寸竹管及桃核沉檀香屑雕镂花鸟人物工巧若神 
　　吴翰宇以双松见赠移置山亝歌以为谢 
　　送庄明府入计 
　　补洛伽僧净如来自故人张叔弢所重阳前三日过访予山中时予病初起净如将有蓟门之游出卷索赠口占以复 
　　三溪钓叟图歌赠陈入素文学 
　　题玉洞桃花万树春图寿麻城李太公 
　　题周东村松泉高逸图寿艮峯姜翁七十 
　　项懋德水部奉使归利兹当还朝过访东渚山中言别诗以奉赠时懋德往七闽省觐尊公月山先生广文邸中方归 
　　仙门图歌为王昭采赋 
　　吕元辉太学碧澄阁歌 

　　○古别离答邓太素孝廉 

　　断蓬飘扬靡定时黄丝历乱不可治两物双情有如此我今与子行见之风波奄忽与子别瞥若搏猋荡回雪我指石门谷口云子乘彭蠡洲前月寸心未信隔千秋云月何关两地悠月至安知非石镜云来或恐是龙湫只今何人不忘故诸侯拥篲皆浮慕濯足须临沧海流投缗且挂珊瑚树行行离恨不须嗟去去迷津未有涯好遣鸿书飞泽国莫教龙镜落霜华 

　　○同杨木父写山水图予分景得龙湫分诗得七言古体 

　　断厓崚嶒几千尺一片铁花淡无色阿谁玩王?大太好奇云是巨灵之所擘中有喷薄飞来泉殷殷雷霆起空寂玉龙夭矫出幽宫玉鳞银甲纷狼籍回飙吹作满壑云青天淋漓雨萧瑟须臾斜照开石林赤霞倒影光相射鲛人明珠落万盘天孙绡衣裁五色姑射僊人氷雪容笑蹑紫烟下空碧山人大呌称绝奇万壑冥冥去无迹吴绡剪得挂君堂时有风雷生四壁 

　　○夜饮龙君御盐官署中醉后放歌寄君超长公时君超使来有书相闻 

　　君家住南楚余家住东越余谓阿龙故自超尔爱幼舆能作达握手容成太玉天赤城霞气沧江月相逢何意即相违瓯海湘流芳讯稀闭门五见岁星改梦中思结春云飞前年闻结燕台辙策名未上黄金阙愁看烽火达甘泉夜歌饮马长城窟按节能令易水寒开函自雪昆吾铁田禾公子东归时尺素寄予来越绝故情远意笃绸缪锦字瑶函半漫灭君家爱弟金门僊一官弃置东南天夜深剪烛命尊酒共谈夙昔心茫然眼中贫交复谁是梦隔容辉四千里回鴈峯前使者来求旧犹然问踦履寥落天南一寄书烟空渺渺独愁予秋色布帆吾巳办思君兼忆武昌鱼 

　　○武林客舍口占寄陈计部公衡 

　　灵胥祠下寒潮白葛洪陂上晴霞碧钱唐客舍醉不醒梦中疑踏金陵陌漫郎官署如马曹朝来但饱西山色平生不惯水衡钱一片秦淮清半壁江上夷猷思转孤渡江云去与愁俱稍待秋风苏病骨共赊明月莫筲湖 

　　○送王笙台应试南畿时乃叔致虚丈客游金陵并此奉寄 

　　君携缑岭绿玉笙子晋台前吹月明鱼龙起舞波岳立濯足万里观蓬瀛十年未荐南宫籍天上云门人不识青袍复向金陵游巳见声华动京国京国遥怜旧游处城头晓色钟山树杨花如雪扑金尊醉里春风三十度振藻看君夙有声翩翩词赋轶西京谈经应夺诸儒席粲事谁先六馆英江左乌衣况名族定向云津筞高足时论琅琊不乏贤也知王湛非痴叔 

　　○答钱功父 

　　钱郎隐居吴苑西绕门碧涧摇虹霓虚堂湿翠如可扫焚香晏坐疑林栖阿翁攻画兼攻文钱郎攻文不攻画人间但购赤县图手泽唯存邺侯架稽古还看世业传好奇间有门人借 【 功父尊公磬室先生博雅君子也手录书数百卷以画掩其才】 怜君绳武更为箕先世遗编如啖蔗吟成五字不干时握有一珠堪照夜墨林万卷聊婆娑富贵荣名知奈何君言去岁渡伊洛雪里駈车临渭河餔糜何如对妻子衡门安得愁风波嗟余坎懔亦如此末路何人托知已戴逵未卜剡溪居闵叔仍为安邑累当垆不供姹女钱迷方空乞侏儒米櫑具无光豪士怜歌声欲绝雄心死仆痡裘敝征马疲梦里青山二千里西游更问鲁朱家五月还浮江上槎水面弹丸龙子国云中睥睨马驮沙 【 时予将渡江访朱氏】 临歧送我歌黄鹤羽声激扬风穆穆搴洲倘和越人篇东来好倩双鱼腹 

　　○丹阳舟中别王涵虚北上 

　　怜君少炼黄金骨登晨名列虚皇阙夜半琼波涌紫房春午玉壶浮綘雪游戏人间识者稀廿年碧海未言归太白山光犹在掌帝青云气欲生衣去年拄杖登?岳吹篴遥随缑岭鹤呼吸真疑帝座通步虚时向天门落云床夜宿清微宫凌晨足蹑香炉峯灵文五千阐灵秘羣山七十开芙蓉瑶编能辨古苔字芝检更发金泥封 【 王君以甲什岁住武当注道德经】 朅来买药长安陌肘后鞶囊飞入石方瞳烱烱绿??觔生玩世何妨头半白三竺秋清喜遇君毘陵江上复离羣他年共访陶都水真诰岩前卧白云 

　　○送龙溪吴吉先太学之岭南席口占 

　　冶城城头昼飞雪长千市上无行辙肠断江南梦未归泪添客里同伤别怜君历落佳公子不游狗马游文史弱冠词名埒子安眼底文章归阿士珠含涨海月为胎日浴漳江霞散绮黄金结客不言贫泰山一诺詶知巳偶骑款叚客燕台忽逐飞鸿渡淮水淮水东头旧僧舍宾从憧憧多俗驾逢君词组倾寸心痛饮悲歌每深夜可怜腊尽未还家象郡龙溪天一涯君到罗浮望明月梦中定忆赋梅花 

　　○委羽山房歌为林叔度赋 

　　刘根骑骥云中行游戏?洲过赤城东逢若士卷龟壳南邀子晋吹鹅笙羽衣忽随片云堕此地长留委羽名委羽山窅何许中有九真开九府灵根出地蟠沧溟寒绿扫空拂天姥岩扃石户若为通芝盖桂旗纷可覩林郎早具度世表十三学道思冲举师事浮邱称鹤奴鹤背僊风吹六铢紫房莲脆凝丹髓碧奈花开近白榆掉头不飳壶公山炼药于焉曾闭关忽向淮南攀桂树无端长句落人间紫芝白石迥幽意红尘赤日愁朱颜笑我朱颜忽巳槁对君日暮伤怀抱何人更遇绥岭桃有客曾飧闇河枣山中人兮归去来愿分片石吾将老 

　　○郝仲舆使君寄示对酒自挽歌并写山水障子及玉卮一枚见贻山囱披图被酒遂和章 

　　读君楚狂歌试君玉叵罗一酌耳为热再酌颜为酡西飞白日东流波我今不饮如君何为君赓歌出金石白杨飒飒悲风多浮云一点等尧舜千秋富贵俱么■〈麻外骨内〉阿房万户羣蠭课咸阳一炬流萤过嬴颠刘蹶不须臾蛮触方酣槐穴破金粟堆平鸟雀呼罗荐香消螾蝼贺即令服药求神仙逍遥何似壶中天即令佞佛皈极乐快意须参米汁禅眼前何必辨清浊杯底宜寻真圣贤安能冷坐黑山下乃与娑毘外道同作缘玉座金舆笁贵甚牛羊落日空陵寝夜台寂寞无酒垆白骨有知那得饮花间有鸟名提壶何可人不如鸟乎有田但种金钗秫有地须栽长颈葫君不见郝仲子昔排高议金门里杞人忧天愁欲死正谏谲谏徒为尔凤凰在野鸮在市日暮骑驴汉江涘驴背一笑拍手歌方晤昨非今日是楚人善怨惟屈平胡为乎局天蹐地称独醒怀沙自沉非正命江鱼不醉犹含腥君能一破楚人俗不读离骚饮醽醁茗艼还从荷插游升沉不问垂帘卜画得青山当酒钱无用呼儿卖黄犊 

　　○木父老兄以书抵予云秋色甚佳思与故人握手一回相见一回老殊念念也予读之怅然因足成篇用寄木父 

　　一回相见一回老开函恻恻伤怀抱岂无末契托后生转念故人携手好思君咫尺限河梁盈盈一水蒹葭渺昔予绮岁君壮年身与生驹鬬轻矫雄谈颇觉四座倾鲸饮真令百川倒遥怜揽胜坐天狮俯窥下界飞云鸟峯头岸帻碍斗杓雪里题诗行树杪醉卧不知沧海春狂歌每见晨星皛流光荏苒廿载余去日几何?发缟谁从伏枥赏权奇空自唤人看騕褭君公牛侩溷屠沽长卿犊鼻参佣保闲投白社称净名研食仅能营一饱短章长句矢口成醉墨生绡随意扫聊因当下自为娱未论身后人争宝予亦穷愁懒著书莫问名山藏副草世间爱染渐破除方外襟期足探讨泥沾落絮罢颠狂霜入枯藤去缠绕莫辞频过趁樵风林下放言倾绿醥河伯无为海若口?虽蒙庄大笑彭铿夭 

</div>
    <div class="pagination">
<a href="汲古堂集_page25.html">上一页</a><span>...</span><a href="汲古堂集_page21.html">21</a><a href="汲古堂集_page22.html">22</a><a href="汲古堂集_page23.html">23</a><a href="汲古堂集_page24.html">24</a><a href="汲古堂集_page25.html">25</a><span class="current-page">26</span><a href="汲古堂集_page27.html">27</a><a href="汲古堂集_page28.html">28</a><a href="汲古堂集_page29.html">29</a><a href="汲古堂集_page30.html">30</a><a href="汲古堂集_page31.html">31</a><span>...</span><a href="汲古堂集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
