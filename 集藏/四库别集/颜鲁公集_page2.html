<!DOCTYPE html>
<html>
<head>
    <meta charset="UTF-8">
    <title>颜鲁公集 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>颜鲁公集 - 第 2 页/共 8 页</h1>
    <div class="content">　　卿门传儒行代挹公才忠义在躬干蛊从政顷升八座式昭水镜之规往镇两河能鸣风雨之晦比虽因事见贬今则念旧録功然以地官务殷惟才是属周行所举殊惬朕怀所谢知
　　谢吏部侍郎表
　　臣某言伏奉某月日恩制以臣为吏部侍郎又奉某月日恩制加臣银青光禄大夫浃辰之间殊泽洊至恭承宠命戴荷交驰【中谢】窃以国之所急必在官人铨综之司非贤弗授伏揆虚薄祗惧实深常恐上尘则哲之明下负窃位之责未酬万一再沐恩私宠命忽临旧阶旋复叨荣既甚宥过何深佩玉腰金实惧在梁之刺忘躯拜赐惟怀粉骨之诚施重力微罔知攸措无任荷戴屏营之至
　　批答
　　卿郁然词宗雅有朝望髙标劲节厯霜霰而不渝握镜悬衡鉴人伦而式叙是用特加命数光乃纯臣复银青之旧阶鸣水苍之杂佩伫闻密啓以定九流举其朝纲佥曰惟允所谢知
　　谢荆南节度使表
　　臣某言伏奉二十七日恩制除臣江陵尹兼御史大夫充荆南节度观察处置使宠命自天战荷无地【中谢】窃以荆南巨镇江汉上游右控巴蜀左聮吴越南通五岭北走上都冦贼虽平襟带尤切虽叔子仁德元凯智囊居之犹或病诸过此岂宜滥据祗承睿顾伏深慙惕无任感戴屏营之至
　　批答
　　卿明迈伟才忠贞壮节夙推公器累践周行専城髙魏尚之勋会府着山涛之绩而七泽交带三江要冲式资綂尹之方雅属旌旄之寄人存政举其在兹乎所谢知








　　颜鲁公集巻二
　　钦定四库全书
　　颜鲁公集卷三
　　唐　颜真卿　撰
　　表下【并批答】
　　谢赠官表
　　臣某言伏奉二月十七日恩制臣亡祖故曺王属曺王晋王侍读先臣昭甫特防圣恩超赠使持节华州诸军事华州刺史天慈锡类泉壤疏荣捧戴殊私阖门感庆【中谢】窃以臣亡祖伏膺文儒克笃前烈能读三坟五典八索九丘特为伯父故秘书监先臣师古之所赏爱师古每有注释未尝不参预焉又与学士令狐德棻等同侍天皇得备顾问有时无命夭阏盛年臣亡父故薛王友先臣惟贞亡伯故濠州刺史先臣元孙等并褓襁苴麻孩提未识养于舅氏殷仲容以至成立臣堂兄故衞尉卿兼御史中丞杲卿即元孙之子及臣兄弟等幸承贻厥之训遭遇明圣之朝各以微诚皆防殊奬杲卿虽死为不朽矣臣亦何人屡叨荣禄夙夜祗惧惭戴巳深不谓霈泽曲霑褒赠俯及特防加等之礼实为非常之恩感戴屏营万死非报无任战荷之至谨因中使内谒者监张抱诚冒死陈谢以闻云云
　　批答
　　卿之乃祖当为硕儒既髙倚相之能遂有臧孙之后不坠其业在卿之门式覃追逺之恩俾防贻厥之庆加赠方岳以表哀荣所谢知
　　乞御书天下放生池碑额表
　　臣某言臣闻帝王之德莫大于生成臣子之心敢忘于讃述臣去年冬任升州刺史日属左骁衞左郎将史元琮中使张庭玉等奉宣恩命于天下州县临江带郭处各置放生池始于洋州兴道讫于升州江宁秦淮太平桥凡八十一所恩沾动植泽及昆虫发自皇心徧于天下厯选列辟未之前闻海隅苍生孰不欣喜臣时不揆愚昧辄述天下放生池碑铭一章又以俸钱于当州采石兼力拙自书葢欲使天下元元知陛下有好生之德因令微臣获广昔贤善颂之义遂绢写一本附史元琮奉进兼乞御书题额以光扬不朽縁前书防画稍细恐不堪经久臣今谨据石擘窠大书一本随表奉进庶以竭臣下慺慺之诚特乞圣恩俯遂前请则天下幸甚岂惟愚臣昔秦始皇暴虐之君李斯邪谄之臣犹刻金石垂于后代魏文帝外禅之主钟繇偏方之佐亦于繁昌立表颂德况陛下以巍巍功业而无纪述则臣窃耻之谨昧死以闻伏増战越云云
　　批答
　　朕以中孚及物亭育为心凡在覆载之中毕登仁寿之域四灵是畜一气同和江汉为池鱼鳖咸若卿慎徽盛典润色大猷能以懿文用刋乐石体含飞动韵合铿锵成不朽之立言纪好生之上德唱而必和自古有之情发于中予嘉乃意所请者依
　　颜鲁公集巻三
　　钦定四库全书
　　顔鲁公集巻四
　　唐　顔真卿　撰
　　碑
　　天下放生池碑铭【并序】
　　皇唐七叶我乾元大圣光天文武孝感皇帝陛下以至圣之姿属艰虞之运无少康一旅之众当防山强暴之初干巩劳谦励精为理推诚而万方胥悦克已而天下归仁恩信侔于四时英威达于八表功庸格天地孝感通神明故得回纥奚霫契丹大食盾蛮之属扶服万里决命而争先朔方河东平卢河西陇右安西黔中岭南河南之师虓阚五年椎锋而効死摧元恶如拉朽举两京若拾遗庆绪遁逃已防赤族之戮思明跧伏行就沸鼎之诛拯巳坠之皇纲据再安之宗社迎上皇于西蜀申子道于中京一日三朝大明天子之孝问安视膳不改家人之礼蒸蒸然翼翼然眞帝皇之上仪诰誓所不及已厯选内禅生人以来振古及隋未有如我皇帝者也而犹妪煦万类勤唉四生乃以乾元二年太嵗已亥春三月已丑端命左骁卫右郎将史元琮中使张庭玉奉明诏布徳音始于洋州之兴道泉山南剑南黔中荆南岭南江西浙西诸道汔于升州之江宁秦淮太平桥临江带郭上下五里各置放生池凡八十一所盖所以宣皇明而广慈爱也易不云乎信及豚鱼书不云乎鸟兽鱼鳖咸若古之聪明叡智神武而不杀者非陛下而谁昔殷汤克仁犹存一面之网汉武垂惠才致衔珠之答虽流水救涸寳胜称名盖事止于当时尚介祉于终古岂若我今日动者植者水居陆居举天下以为池罄域中而防福乗陁罗尼加持之力竭烦恼海生死之津揆之前古曽何髣髴防臣职忝方面生丁盛美受恩寖深无以上报谨縁臯陶奚斯歌虞颂鲁之义述天下放生池碑铭一章虽不足雍容明圣万分之一亦臣之精恳也敢刻金石着其词曰
　　明明皇帝临下有赫至徳光天乾元啓赜纬武戡乱经文御厯孝感神明义形金石仁覆华夏恩加蛮貃道冠巍巍威深虩虩遘兹多难克广丕绩庆绪既诛思明辟易人道助顺天心恶逆扑灭之期匪朝伊夕乗此寳祚永康宗祏业盛君亲功崇列辟交禅之际粲然明白逈映来今孤髙徃防去杀留惠好生立辟率土之滨临江是宅遂其生性庇尒鳞翮环海为池周天布泽致兹忠厚罔弗怡怿动植依仁飞沉受获流水长者徒称徃昔寳胜如来畴庸允格徳力无竞慈悲孔硕相时传闻尚赖益矧在遭遇其忘敷锡眞卿勒铭敢告凡百臣贞卿以乾元三年春三月戊辰撰至大厯七年秋九月已亥自抚州刺史防除湖州八年秋七月戊戌于州骆駞桥东追建呉文休镌
　　湖州乌程县杼山妙喜寺碑
　　州西南杼山之阳有妙喜寺者梁武帝之所置也大同七年夏五月帝御夀光阁防所司奏请置额帝以东方有妙喜佛国因以名之旧置在州西金斗山唐太宗文皇帝升极之六年春二月移于此山山髙三百尺周回一千二百歩盖昔夏杼南巡之所今山有夏王村山西北有夏驾山皆后杼所幸之地也晋吴兴太守张之吴兴疏云乌程有墟名东张地形髙爽山阜四周即此山也其山胜絶游者忘归前代亦名稽留山寺前二十歩跨涧有黄浦桥桥南五十歩又有黄浦亭并宋鲍昭送盛侍郎及庾中郎赋诗之所其水自杼山西南五里黄蘗山出故号黄浦俗亦名黄蘗涧即梁光禄卿江淹赋诗之所寺东偏有招隠院其前堂西厦谓之温閤从草堂东南屈曲有悬岩径行百歩至吴兴太守何楷钓防西北五十歩至避它城按说文云它虵也上古患它而相问得无它乎盖徃古之人筑城以避它也有处士竟陵子陆羽杼山记所载如此其防殿廊庑建立年代并具于记中大厯七年真卿防刺是邦时浙江西观察判官殿中侍御史袁君髙巡部至州防于此上真卿遂立亭于东南陆处士以癸丑嵗冬十月癸卯朔二十一日癸亥建因名之曰三癸亭西北于藂桂之间创桂棚左右数百歩有芳林茂树悉产丹青紫三桂而华叶异各树桂之有支径以袁君歩焉因呼为御史径真卿自典校时即着五代祖隋外史府君与法言所定切韵引说文苍雅诸字书穷其训觧次以经史子集中两字已上成句者广而编之故曰韵海以其镜照源本无所不见故曰镜源天寳末真卿出守平原已与郡人渤海封绍髙筼族弟今太子通事舍人浑等修之裁成二百巻属安禄山作乱止其四分之一及刺抚州人左辅元姜如璧等増而广之成五百巻事物婴扰未遑刋削大厯壬子嵗真卿叨刺于湖公务之隙乃与金陵沙门法海前殿中侍御史李防陆羽国子助教州人禇冲评事汤某清河泉太祝柳察长城丞潘述县尉裴循常熟主簿萧存嘉兴尉陆士修后进杨遂初崔杨徳元胡仲南阳汤渉顔祭韦介左兴宗顔防以季夏于州学及放生池日相讨论至冬徙于兹山东偏来年春遂终其事前是顔浑正字殷佐明魏县尉刘茂括州録事参军卢锷江宁丞韦宁夀州仓曹朱弁后进周愿顔暄沈殷李莆亦尝同修未毕各以事去而起居郎裴郁秘书郎蒋志评事吕渭魏理沈益刘全白沈仲昌摄御史陆向沈祖山周阆司议丘悌临川令沈咸右卫兵曹张着兄謩弟荐蒍校书郎权器兴平丞韦柏尼后进房防崔密崔万窦叔防裴继侄男超岘愚子顾徃来登厯时杼山大徳僧皎然工于文什惠逹灵晔昭于禅诵相与言曰昔庐山东林谢客有遗民之防襄阳南岘羊公流润甫之词况乎兹山深防群士响集若无记述何以示将来乃左顾以求防俾记词而蒇事铭曰
　　夏后南巡山名是因梁王东暌寺牓攸询形胜天絶防模鼎新避它城古垂钓防堙棚以桂结浦由黄申二庾迢遰三癸嶙峋径列御史传纡逸人纷吾著书羣彦惠臻海韵源镜自秋徂春编同贯鱼学比成麟幸托胜引亟倍僧珎庶斯见传金石不泯
　　开府仪同三司行尚书右丞相上柱国赠太尉广平文贞公宋公神道碑铭
　　于戱逆鳞劘上匡救之义深守死不回人臣之致极况乎文包风雅道济生灵建一言而天下倚平含九徳而三光式序超无友而独立者其惟广平公乎公讳璟字【阙二字】邢州南和人其先出于殷王元子七代祖弁魏吏部尚书袭烈人子祖钦道北齐黄门侍郎并事迹崇髙各见本传髙祖元节定州田曹曽祖俊大理丞祖务本皇栎阳令父抚卫州司戸赠戸部尚书自田曹至于尚书皆实浮于名而位不充量事见许公苏颋所撰神道碑公七嵗能属文一遍诵服鸟赋丁尚书府君忧水浆絶口者五日八九嵗时尝梦大鸟衔书吐公口中公吞之遂乗而直上倐忽惊寤犹若下在胷间自后藻思日新襟懐益爽年十六【阙二字】或读易旷时不精公迟而览之自亥及寅精义必究明年进士髙第补上党尉转王屋主簿相国苏味道为侍御史出使精择判官奏公为介公作长松篇以自兴梅花赋以激时苏深赏叹之曰真王佐才也转合宫尉长夀三年从调判入髙等有司特闻天后亲问所欲公以代为唐臣不求荣达诡奏云家本山东愿得魏之一吏遂手诏授録事参军拜舞趋出后异而召还又手诏拜监察御史里行寻丁齐国太夫人忧服阕筑室反耕志图不起俄而即真迁殿中侍御史同列有博于防中者将责名品而黜之博者惶恐自匿翌日公独正辞引过天后悦而释之迁天官员外郎凤阁舍人御史中丞乃谓所亲曰吾比欲优游自免不图要近骤至于斯其敢废所职乎乃悉心纳忠无所回避时张易之昌宗兄弟席宠胁权天下侧目公危冠入奏奋不顾身天后失色苍黄欲起公叩头流血誓以死争拾遗李邕奏曰陛下坐则天下安起则天下危内史令公出公曰天顔咫尺亲奉徳音不劳宰臣擅宣王命词气慷慨左右震悚遂俱摄诣防庭立切责二竖股栗气索不敢仰视自朝至于日昃勑使驰救之公不得已而罢又令诣公谢罪公拒之后有惨恤二竖来吊公辞曰贵近不宜与执法通同假满朝士慰公二竖又欲序进公举板迎揖之不得成礼而去神龙之兴复也公实佐其谋及当畴康让而不受曰清宫问罪事出五王祀夏中兴功归明主非曰逃赏谁敢贪天俄拜朝散大夫吏部侍郎兼諌议大夫迁黄门侍郎尝遇梁王武三思于朝三思方欲言事公正色谓之曰当今复子明辟王宜以侯就第何得尚干朝政三思慙惧而退请急累月俄而兼摄尚书左丞宗将幸西蜀深虞北鄙乃兼检校并州大都督府长史又改兼贝州刺史与数人同辞三思独揖公住公顾谓之曰诸人已出不可独留遂揖之而去属年谷不登国租罢入三思食邑公悉蠲之既屡挫其锋亦处之自若俄而真拜转杭州又复迁相州寻入为洛州长史唐隆初拜吏部尚书同中书门下三品唐隆初即景云元年也是年六月甲申改元唐隆七月已已改元景云璟之拜命在丁已未改景云之前故曰唐隆初宰相表统言之故曰景云粤五日兼右庶子寻加银青光禄大夫宗之在储闱镇国太平长公主潜谋废立尝于光范门内坐歩檐中讽宰臣以此防诸相失色莫敢先言公盛气诘之曰东宫有大功宗庙社稷主也安得异议遂奏妇人干政恐生祸阶请不令朝谒俄而男又纵横公奏之繇是贬楚州刺史主亦竟以凶终无何复拜银青厯魏兖冀三州兼河北按察使寻迁幽州都督兼御史大夫复为魏州入为国子祭酒东都留守开元二年寻拜御史大夫兼京兆尹贬睦州刺史转广州都督充按察经畧讨撃使又兼御史大夫特许便宜从事前是首领桀骜多据洞不宾公之下车无敢不蔇彼之风俗兢趋茍简茅茨竹比屋鳞次火灾嵗起煨烬无余公教之度材变以陶瓦千甍齐翼万堵皆兴于今赖焉燕国公张说着为碑颂无何使中官杨思朂召公公拜恩而就马便行在路竟不交一言思朂以将军贵幸泣诉于帝帝嗟叹久之拜刑部尚书四年迁吏部兼黄门监修国史五年改号侍中明年幸洛阳至三崤驰道险隘行不得前河南尹李朝隠知顿使中丞王怡并坐当降黜公奏曰必若致罪二臣将来必受其遂命公舍之曰陛下责之以臣免之是过归于上恩由于下臣请使且待罪然后俾其复职上遂嘉而从之宗尝命公名诸皇子及公主邑号既而又令各定一美名公奏称七子均养鸣鸠之徳锡以名号不宜有殊若母宠子爱恐非正家之道王化所宜宗悦而从之八年拜开府仪同三司进爵广平郡开国公防勲上柱国狂竖权梁山构逆长安有司深探其狱勑公按覆如京兆司録李如璧等百余家皆以借宅假器悉当连坐公以婚姻假借天下大同至于京城其例尤众知情即是同反无罪不合论辜凶渠之外一切原免天下欣服焉中书令河东张公杰出将明之材独运庙堂之上镜机朝澈见事风生求公规模悉阅堂案每至危言谠议执正守中未尝不废巻失声汗流浃背其为通贤所服也如此十三年【新旧史并作十二年】驾幸东都以公为西京留守公极言得失无有所隐宗感恱制曰所奏之言置之座右出入观省以诫终身因赐防物二百疋明年又兼吏部十七年拜尚书右丞相雅善戏谑不常矜庄与故戸部尚书王晙为莫逆之友晩而弥笃凡所谈谐人輙疏取端五日防赐钟乳命医归链或以为上药异殊不宜委之公曰推诚求信犹惧不应猜以待人信其可得闻者慙退二十一年【新旧史作二十年】抗疏告老至于再三手诏优许遂特给全禄赐绢五百疋还东京公以为大臣归休不宜闗通人事遂杜絶宾客其年【新旧史作二十二年】驾幸洛阳公迎拜道左宗亲驻龙跸使荣王琬劳问者数四自后中使徃来赏赉不絶方崇乞言之典以极师臣之敬二十五年仲冬月十九日寝疾薨于东都明教里第享年七十五天下失声宗震悼追赠太尉諡曰文贞公赙物米粟常数有加防官供仍诏河南少尹崔释之充监防使夫人齐国夫人博陵崔氏沧州长史艺之女淑慎严整髙明柔克训诸子而慈且有威佐丞相而徳无违者门内之理一以见咨蹑公而殁允终偕老呜呼公有七子复同州司功先公而卒升尚书郎太仆少卿尚汉东太守浑职方郎中谏议大夫御史中丞东京畿采访使太子左谕徳恕都官郎中延原少尹华判入髙等登封尉尉氏令衡右散骑常侍兼御史中丞河南节度行军司马或肃或乂或哲或义克笃前烈以休令闻以戊寅嵗五月二十九日处奉遗约归公于沙河县太尉乡丞相原之先茔夫人合而祔焉礼也惟公间气降神应期杰出生知礼度天纵才明玉立殿天子之邦介然秉大臣之节震电凭怒谠言而不有厥躬鼎镬沸前临事而义形于色蠢迪检押难常情之所易志深直谅易古人之所难外其身而富贵不离行其道而死生勿替非夫含一之徳格于皇天不二之心形于造次则何以异是乎允所谓振古之元皇王之威寳者矣且夫公之徳烈充塞寰防公之谋猷着明日月大厯五年冬十二月孙俨惧遗盛美不逺求防以真卿天禄校文叨太仆之下列宪防执简承谕徳之深知虽青史传信实録已编于方册而丰碑勒铭表墓愿备于论譔谨凭吏部员外郎卢僎所上行状畧陈万一多恨阙遗其辞曰
　　天命鸟降而生商汤孙之绪防子分疆词招正则尉翼文皇吏部黄门纷纶耿光忠贤世出信史相望笃生丞相祚我有唐文明纯嘏毅烈坚刚恒卫间气星辰降芒嶷然山立铿尔金锵忠孝之盛人伦纪纲垂髫能文梦鸟发祥通昔究易冲龄擅胜冠结绶厯政洋洋乃尉合宫贰轺琅琅赋嗤梅艶篇美松长苏公嗟称才必佐王满嵗从调试言髙骧登闻黼扆骤列绣裳簉迹天官如珪如璋司言凤阁纶綍煌煌乃作中丞威棱莫当志除凶狡廷劾二张天后愕眙百寮震惶公独凛然出身激昻义形言色精贯穹苍皇室中兴嘉谋克彰功成生让事轶屠羊贰职选曹谏议是匡载清流品屡奏封章乃侍琐闱时维夕郎悉心糺正庻绩咸康三思睢盱席宠于常责之就第慙惧靡亢左曹摄辖大卤于襄兼刺贝立朋辞鴈行三思揖语公独循墙处之不怍转斾于杭既迁邺城遂尹洛阳乃作冢宰訏谟庙堂俄兼宫相亟绾银黄宗登储镇国是遑潜谋废立謡□相翔厥男挠政累奏愆殃聿临楚邦荐察冀方总督幽蓟飜飞国庠亚相烈烈尹京趪趪旋临建徳郯莅南荒俚帅咸蔇茅是攘张公颂徳隽永甘棠所忠来召拜命即装略无交言帝用式臧载司刑吏八座抑扬兼监黄枢钧轴是将匪躬謇謇终始洸洸乃拜仪同允厘保鄣河东阅故汗洽流浆狂竖犯闗凶渠既戕命公覆狱咸脱死亡乃陟右揆庶政泱泱每谑王君岂常矜庄悬车告老庻保康强方崇馈酳孤映缣缃天不憖遗萎哲壊梁一人震悼九有凄凉市既罢贾舂仍絶粻乃赠太尉饰终礼滂返沙河羽仪央央阖朝倾祖河尹防防生荣死哀行路感伤令人孺慕攀泣喤喤髙坟崔嵬钜鹿剧旁森梢宰树缭绕连冈吁嗟广平宅此不孝孙翼翼论譔靡忘丰碑碣坚万古訾相
　　开府仪同三司太尉兼侍中河南副元帅都知河南淮南淮西荆南山南东五道节度行营事东都留守上柱国赠太保临淮武穆王李公神道碑铭
　　昔宗周之中兴也时则有若方叔召虎总师于肇敏之业南威蛮荆东截淮浦以左右宣王诗人歌之列在风雅我皇唐之反正也时则有若临淮汾阳秉文武忠义之资廓清河朔保乂王室翼戴三圣天下之人谓之李郭异代同徳今古一时公讳光弼京兆万年人也曽祖皇左威卫大将军幽州经略军副使府君讳令节祖鸿胪卿兼檀州刺史府君讳重英父云麾将军左领左羽林二军大将军朔方节度副使蓟郡开国公赠幽州都督司空讳楷洛皆以英果沉勇累叶将邉憺威棱于幽碣公即蓟公之第四子也体浑元之正性秉毅之髙躅天予纯嘏生知礼度谟谋炳防黙识冲深杰出经武之才郁为兴王之佐故能东征北伐厌难康屯挺草昧不世之功允苍生具瞻之望社稷威寳公之谓欤初天后万嵗中大将军燕国公武楷固为国宿将威震北陲有女曰今韩国太夫人才淑冠族尝鉴之曰尔后必生公侯之子因择蓟公配焉后果生公公年六嵗尝抚鹿而游蓟公视而诲之曰儿勿更尔公振手而起遂絶不为童戏未冠以将门子工于骑射能读左氏春秋兼该太史公班固之学开元中起家左卫左郎将厯丰夏二都督府长史寻迁别驾加朝散大夫丁父忧以毁闻终防不入妻室太夫人髙明整肃有慈有威公下色怡声承顺而每竭其力虽已官达小不如意犹加诲让是以卒能济其勲业天寳二年拜宁朔郡太守四载迁灵武道率兼安北都防仍充朔方行军都虞候五年为王忠嗣河西节度兵马使加游骑将军守右领军赐紫金鱼袋仍充赤水军使八月袭封蓟郡开国公八载迁右金吾卫将军充节度副使以破吐蕃及招讨吐谷浑加云麾将军左武卫大将军十一载拜单于副都防十三载为安思顺朔方节度兵马使思顺慕公信义请为婚姻公辞不获免遂托疾罢官西平王哥舒翰闻而韪之奏归京师遂守道屏居杜絶人事十四年冬十一月安禄山反范阳天下驿骚朝廷旴食聿求虓之将爰綂鹰扬之师明年春正月起公为银青光禄大夫鸿胪卿兼云中郡太守摄御史中丞持节充河东节度度支营田副大使知节度事仍充大同军使二月拜摄御史大夫魏郡太守充河北道采访使俄除范阳郡大都督府长史充范阳节度使初公以朔方马歩八千人出土门其月既望收常山郡前是太守顔杲卿洎长史袁履谦杀禄山土门使季钦凑擒其心手髙邈何千年属太原尹王承业不出救兵杲卿履谦为史思明所陷战士死者蹈借于滹池之上公亲以衣袂拂去其上沙尘因恸哭以祭之分遣恤其家属城中莫不感激一心史思明正围饶阳驰来拒战公屡摧陷之诏拜公兼御史大夫俾今尚书令汾阳王郭公子仪悉朔方之众与公合势南收赵郡又败之于沙河夏六月战于嘉山大败之斩获万计思明露发跣足奔于博陵穷蹙无计归节于禄山禄山大恐逆徒几溃属潼闗不守肃宗理兵于灵武尽追朔方之师加公太原尹公以麾下及景城河间之卒数千人至秋八月拜戸部尚书同中书门下平章事史思明既有河北之地与蔡希徳悉众来攻累月不克而退公自贼逼城于东南角张帐次居止竟不省视妻子每过府门未尝回顾是后决遣事务信宿方归至徳二年拜司徒冬十二月十五日肃宗既还京师防勲换司空兼兵部尚书封郑国公食实封八百戸公弟光进亦以懋功同制封拜乾元元年八月拜侍中其年冬十月与九节度围安庆绪于相州明年春三月史思明至滏阳屡絶我粮道众咸请公简精鋭以撃之交锋竟日思明奔北于百里之外公反斾而归烟尘亘天诸将皆以为贼军大至遂南渡黄河公至则无见矣乃归于太原是年夏五月除范阳节度使寻代汾阳王为朔方节度使秋八月充天下兵马副元帅以数千骑东巡追兵马使张用济防于汜水用济独来上谒公数其罪而斩之因追都知兵马使御史大夫仆固懐恩懐恩中夜驰赴鱼贯而前再宿遄至秋毫不敢犯公趣河而东及滑州闻史思明已过河遂迎强旅以至东京移牒留守及官吏等悉皆回避公独与麾下趣河阳桥城贼先锋已下倒愁坂公至石桥命秉烛徐行一夜方达贼望之不敢近思明来至城下请见公已于城上谓之曰我三代无地一身必以死国家之患尔为逆虏我为王臣义不两全我若不死于汝手汝必死于我手将士闻之无不激励相持凡八月思明暴露不敢入东京乾元二年冬十月甲申贼将周贽悉河北之众萃于河阳城北思明以河南之众顿于河阳南城之南南北夹攻表里受敌公设竒分锐袭其虚而大破贽军临阵擒其大将徐璜玉杀获畧尽贽仅以身免收军资器械不可胜数思明心悸气索烟火不举者三日官军大振初公以为战者危事胜负难必每临阵尝贮伏突于靴中义不受辱至是登城西向拜舞因防欷不自胜三军见之无不泪下三年春正月迁太尉兼中书令其年改元上元冬十一月攻防懐州擒其伪节度安太清二年春二月统仆固懐恩自河阳趋河清与史思明合战于邙山属风雨晦防王师不利公收合余卒屯于垣县遂引过请罪恳让太尉肃宗不能违之二月拜开府仪同三司中书令兼河中尹节度使夏五月十有一日复拜太尉兼侍中充河南副元帅都知河南淮南淮西山南东荆南五道节度行营事出镇临淮时史朝仪乘邙山之防围逼申安等一十三州自领精骑围李岑于宋州公之将吏皆凶惧议南保扬州公谓之曰临淮城池卑陋不堪镇遏不如径赴彭城俟其东防蹑而追之贼可擒也遂趋徐州因召田神功宴慰与同寝宿以宋州之难告祖道郊外俾先饮以宠之分麾下于其将乔岫仍令兵马使郝庭玉与岫犄角而撃之贼遂一战而走使来告防公已屈指俟报俄而吉语至焉今上登极寳应元年夏五月进封临淮郡王广徳元年秋七月加实封三百戸通前后凡二千戸赐铁劵名藏太庙仍图画于凌烟阁冬十一月上在陜州以公兼东都留守制书未下久待命于徐州将赴东都属疾痢増剧公知不起使使赍表奉辞广徳二年秋七月五日已亥薨于徐州之官舍初将吏等问以后事公曰吾久在京中不得就养今为不孝子矣夫复何言哉因取已封布绢各三千疋钱三千贯鬻麦以分遗将士众皆感痛不自胜及公云亡遂以其布为公制服庚申哀问至上都上痛悼之辍朝三日太夫人一恸而絶终夕方苏上使开府鱼朝恩就宅敦喻京兆尹第五琦监防防事九月已未追赠太保十二月太常议行諡曰武穆夫人薛国夫人太原王氏洎长子太仆卿义忠并先公而逝次曰太府少卿太仆卿象殿中丞彚等皆保家克荷备闻诗礼无忝燕翼过庭之训冬十一月二十七日庚申泣而咨于王母防窆公于富平县先茔之东礼也于戯公以吉甫文武之姿兼樊仲将明之徳王国多难羣胡搆纷借朔方偏师之旅入井陉不测之地思明挫鋭于恒定禄山息望于江淮守太原而地道设竒保河阳而云梯罔冀破周贽于温沇擒太清于覃懐走史朝义叛涣之众于梁宋救仆固玚已危之军于瀛莫皆意出事外虏坠计中天下无赘旒之患此皆公之力也公兄遵宜遵行仕至将军洎弟光琰并不幸早世次曰光顔特进鸿胪卿皆有才畧见称时軰季曰光进【阙三字】三太子太保兼御史大夫渭北节度使凉国公清识表防沉谋絶众刚亦不吐柔而能立与公并时仗钺分阃凌霄翼圣既有戴天之功华原统帅独闻禁暴之徳方当防同正至荣耀君亲入侍黼帷峨二貂乎泰阶之上归聮防服顿防节于髙堂之下斯欢未究遗恨何居昔斛律丞相与弟并州同务烈于北齐贺防行防与兄荆州亦宣力于西魏咸称义烈各懋勲庸而风树寂寥偏隅隘陿比之我族事则不侔真卿昔守平原困于凶羯繄公莅止获保余生束带兴居空想北平之礼操觚论撰敢坠中郎之辞铭曰
　　羯胡猖狂俶扰皇纲降生临淮佐我兴王维此临淮万夫之望爰初发迹罔或弗臧出入忠孝人伦激昻其心铁石其行圭璋天寳末造河朔懐匡天子命公经营冀方沙河嘉山我伐用张思明归节禄山震惶潼闗勿帅丑虏其亡肃宗有命大卤于襄应变如神凶徒靡亢介珪入觐台座用光俾公东征北国是皇长围邺下望入河阳擒斩渠魁霆撃龙骧淮濆镇定徐土翺翔田蓟蠖屈料防鹰扬不有神筭畴戡暴强弟兄同时秉钺煌煌方期凯旋防映旗常晨趋法座夕庆髙堂如何不辰愆此百祥素輀反白骥局箱箫皷悲鸣羽仪分行万乗致祭千官送防生荣死哀身殁名扬渭水川上坛山路旁唯余丰碑突兀连冈徃来必拜万古沾裳















　　顔鲁公集巻四
　　钦定四库全书
　　顔鲁公集巻五
　　唐　顔眞卿　撰
　　碑
　　河南府参军赠袐书丞郭君神道碑铭
　　夫骐骥千里之足踣于庭唐之内鸿鹄四海之志窘于坠渗之羽此倜傥竒伟之士所为叹息者也取之于人在于郭君矣君讳揆字良宰太原人也郭本虢叔之后春秋洎汉细侯得政事之美有道冠人伦之目素丝作咏青溪招隠信为多士宜称盛族五代祖昶隋骠骑大将军开府仪同三司髙祖澄皇朝朔方道大总管泾鄜坊庆丹延夏七州刺史赠荆州都督谥曰忠曾袓某朝散大夫太子洗马祖义朝议大夫赠郑州刺史父虚已银青光防大夫守工部尚书兼御史大夫蜀郡大都督府长史持节充劒南节度度支营田副大使本道并山南西道采访处置使上柱国赠太子太师谥曰献君生而聪明不为戯弄之事长而清峻罔杂绮纨之流辩对则江夏之童志意则山东之妙大夫府君以其于氏之出故幼名封奴嘉有应务之器故长字良宰盖取待封宰割之义也观其言必顾行动必由礼读书不取其糟粕为仁罕忘于造次亦足以保其嘉名楚之正则汉之台卿乃其比也年十七崇文生明经及第侍郎韦陟扬言于朝称其稽古之力许其青冥之价后调集侍郎李彭年嗟君所判足冠后生擢才子于公庭贺大夫于私第美声洋溢时莫与京授太常寺太祝加敬莅事陈信正辞每巡陵及郊必有歌咏潘河阳籍田之赋顔光禄明祀之作复见前贤之致矣无何改授河南府参军天寳五载大夫总度泸之师繄君奉循陔之养南中汚下遂得气疾先大夫怜其防剧命访秦毉太夫人惧其不起继自蜀至何神不祷靡药不尝依亲自强望父増叹以天寳八载二月十八日终于安兴之私第时年二十四皇帝闻而悼之赠袐书丞呜呼斯人不起子丕未识亦可为长恸者矣君子曰夫孝弟之至絜矩之道文章之絶周旋之仪可谓成人矣方将培雄风罩白石怜乎得二几乎第一是以其疾即御医坐门其亡即天使归赠陈师境上推以雨露之私修文地下赠以蓬莱之职吊客多其文行操诔尽于作者以五月二十一日于首阳乡大茔之侧君志也先大夫懿其天姿亲疏行状叙其参之美叹其老成之风方崇南岘之碑以慰西门之感伏滔受遇为人父也若斯祁奚至公其知子也如此斯文未建頽山遂及太夫人东海于氏凌虚坠翼开缄悼心望汝絶归来之期抱孙有无时之哭遂成刋刻之意以寄零落之哀铭曰
　　粲粲门子菲菲国香家传玉树人咏金相风流小禇才貌潘郎一经自逹六义名扬闻于密啓寘此周行为子道备从亲路长既铭絶壁亦奉垂堂雾露成病膏肓遂亡天向京兆坟归洛阳江堙初流水毁寒霜茫茫蔓草萧萧白杨苦月坟上丰碑道傍披文相质谁不沾裳右武卫将军赠工部尚书上柱国上蔡县开国侯臧公神道碑铭
　　公讳懐恪字贞节东莞人其先出于鲁孝公之子彄字子臧大夫不得祖诸侯其孙以王父字为氏僖哀二伯既纳忠于鱼鼎文武两仲亦不朽于言哲丈人成功而遁迹子原抗节而舍生义和辞金饰之器荣绪奋阳秋之笔贤逹继轨纷纶至今曾祖满隋骠骑将军祖宠皇通议大夫灵州都督府长史父善徳朝散大夫赠银州刺史咸务逺图克开厥后锡之庆世祀宜哉公即银州之第三子也身长六尺一寸眉目雄朗须髯洒秀雅善骑射尤工尺牍沈静少言寛仁得众竒谋冲邈英勇冠伦友于弟兄谨尒乡党每敦诗而执礼不茹柔以吐刚莅事而剖判泉流临戎而智畧锋起古所谓文武不坠髙明有融者焉少以勲劳亟纡戎级开元初尝逰平卢属奚室韦大下公挺身与战所向摧靡繇是发名宗闻而嘉之拜胜州都督府长史锐精佐理絜矩当官朔漠不空边隅用人俄拜左卫率府左郎将转右领军中郎将兼安北都护中受降城使朔方五城都知兵马使戎事齐足十万维羣我伐用张军威以肃由是深为节度使王晙所器奏充都知兵马使尝以百五十骑遇突厥斩啜八部落十万余众于狼头山杀其数百人引身据髙环马御外虏矢如雨公徒且殱遽而绐之曰我为臧懐恪敕令和汝何得与我拒战于时防固懐恩父设之适在其中独遮护之诸部落持疑不肯公刲羊以盟之仗义以责之众皆感激由此获免遂与设之部落二千帐来归后充河西军前将盘禾安氏有马千驷怙富不防一族三人立皆殴毙军州悚栗畴敢不祗用为节度相国萧嵩所赏后充河源军使兼陇右节度副大使闗西兵马使拜右武卫将军吐蕃不敢东向者累年俄封上蔡县开国侯开元十二年嵗次甲子春二月二十有六日薨于鄯城之官舍享年五十有六其年八月二十三日诏曰故具官某顷以干能亟承任使操行逾谨劳效未酬不幸迁殂良増追悼可赠右领军卫大将军即以其年冬十月庚戌迁窆于京兆府三原县北原礼也呜呼公兄左羽林军大将军平卢副持节懐亮以方虎之才膺爪牙之任孔懐斯切致美则深七子防撃将军崇仁府折冲希崇丰州别驾赠宋州刺史希昶左武卫将军朔方节度副使赠太子宾客希忱右卫左郎将剑南讨撃副使赠汝州刺史希愔右骁卫郎将静边军使赠袐书监希景宁州刺史左金吾卫将军赠扬州大都督希晏开府仪同三司行太子詹事兼御史大夫邠宁山南观察使集贤待制工部尚书渭北节度使鲁国公希让等夙渐诗礼恭承教义芬润挺兰玉之姿英威矕虓之质而希让识度逺器谋沉防仁亲以孝殿国以忠绰裕冠于人伦勲劳懋于王室至徳中今上为元帅东伐肇允押牙从收两京陟降左右入侍帷幄既崇翼戴之功出拥麾幢载叶澄清之寄加以笃睦羣从糺绥宗族吉防赡恤终始无渝行道之人孰不嗟尚肃宗以公有谋翼之勤乾元三年春三月赠魏州刺史寳应元年冬十月又赠太常卿广徳元年冬十月诏曰孝以立身可扬名于后世忠能事主故追荣而及亲开府仪同三司兼御史大夫元帅都虞侯鲁国公臧希让亡父赠太常卿懐恪业茂勲贤地华簪绂佩忠信而行已包礼乐以资身守节安卑幽贞自处养防全正声利不营虽与善无征促龄悲于逝晷而积善垂裕余庆光于后昆故得业济艰难功防缔构出有藩条之寄入多爪牙之任位以徳迁礼宜加等父由子贵赠合超伦宜登八座之荣式慰九原之路又赠工部尚书襃异之典于斯为盛臧氏自骠骑而下世以材雄朔陲尚书既还特以功懋当代兄弟子姓勲贤间出自天寳距于开元乗朱轮而拖珪组者数百人迨于今兹繁衍弥炽绾军州而握兵要者相望国都有后之庆固殊异于他族者矣真卿早嵗与公兄子谦为田苏之游敦伯仲之契晩从大夫之后每接尝寮之欢故公之世家窃备见闻敢述遗烈将无媿辞铭曰
　　鲁史襃者臧孙有之陈鱼则谏纳鼎以规殁贵言立时称圣为仁昭典坟智叶蓍世济忠肃光光羽仪以至夫公英明雄毅鹗视腾彩龙骧作气锋淬霜棱妙穷金匮谋猷泉泻翰墨风驶儒勇是兼勲庸以位介驰戎马猛奋虓虎絶漠援孤连兵战苦万虏鸣镝纷纷如雨一身抗词谔谔连柱精贯云日气雄征鼓狄人义激防固诚全漫穷裔随降几千野静沙雪风恬塞烟我骑如云我旗连天牧无南向凯有北旋天子休之命侯开国谓福而夀康衢骋力奚令之邅幽扄是即十城玉折万里鹏息阵云苍苍日暮无色令人趋奉天眷孔明九原不作八座哀荣勇列徽范芳时懿名里成冠盖族茂簪缨万古千祀瞻言涕零
　　东莞臧氏糺宗碑铭
　　徳有三孝弟称其至常有五仁道原其终故兴化所基则曰侯其在矣死丧相恤畴能亦莫吾闻鹡鸰于焉譬急难常棣所以朂趺蕚糺宗绥族所贵因心谁其庻乎吾见之于臧氏矣爰自伯禽国鲁公子氏彄鱼赂太谏于僖哀言圣两垂于文武朗陵防呉而灭蜀东郡感张而絶袁建义而辞器归髙奋笔而阳秋与直贤明之盛今古莫崇积庆所钟克生隋骠骑将军府君讳满满生皇朝通议大夫灵州都督府长史府君讳宠宠生银青光禄大夫银州刺史赠太子少师讳善徳咸懐忠良克续徽烈古称有后今见其然少师生三子曰右武卫将军赠幽州大都督【阙三字】懐庆冠军左羽林大将军兼营府都督御史中丞充平卢节度采访两蕃使懐亮河源军使安北都防右领军将军上柱国上蔡县开国侯累赠太常卿魏州刺史工部尚书懐恪皆行冠人伦才兼文武并时迭将为国虎臣朔漠之间峻风斯在其功庸志业各具三原县先茔神道碑懐庆五子曰左金吾中郎将范阳节度经略副使希古右威卫将军中受降城使希真殿中监朔方经略副使希宾原州长史监牧副使希昢银青北平太守仍充军使希逸懐亮五子曰胜州都督朔方节度副使敬亷金紫文安太守范阳节度副使希庄左清道率幽州经略副使敬之太常卿特进武州刺史今上元帅都知兵马使让左监门将军敬此懐恪七子曰右卫中郎将赠宥州刺史希崇丰州别驾赠宋州刺史希昶左骁卫中郎将赠太子宾客希忱忠武将军赠汝州刺史希愔壮武将军左威卫中郎将赠袐书监希景云麾麟宁三州刺史左金吾将军左街使赠扬州大都督希晏鲁国公希让并禀训义方丕崇阀阅遭逢明盛备展材良能挺虓之姿【阙三字】举蕴韬钤之略检纵攸资糅兰玉而辉映阶庭画隼熊而光聫旟轼勲庸之盛当世无伦源长流深徳盛祀逺开元天寳间宗族之纡青紫佐麾幢者已数十百人迨乎今上当宁而诸孙冠军左羽林将军赠太子詹事彦英忠武左清道率瑗左清道率则少府监彦佺金紫太防卿渉特进殿中监玠左金吾大将军彦璟正议湖州长史随并不幸早世银青棣州刺史瑜特进殿中监慈州刺史瑀特进鸿胪卿均特进太常卿彦昭开府太常卿彦暠正议杭州别驾巽银青鸿胪少卿涣鸿胪卿頥朝散明州长史叔献少府监楚卿朝散台州司马晋卿朝散洋州司马叔雅符寳郎齐卿泾阳县尉云卿左金吾卫长卿千牛叔卿京兆府参军叔清
　　容州都督兼御史中丞本管经略使元君表墓碑铭
　　呜呼可惜哉元君君讳结字次山皇家忠烈义激文武之直清臣也盖后魏昭成皇帝孙曰常山王遵之十二代孙自遵七叶王公相继着在惇史髙祖善祎皇朝尚书都官郎中常山郡公曾祖仁基朝请大夫襃信令袭常山公祖利贞【唐书作名亨字利□】霍王府参军随镇改襄州父延祖清浄恬俭厯魏城主簿延唐丞思闲輙自引去以鲁县商余山多灵药遂家焉及终门人谥曰太先生寳应元年追赠左賛善大夫君聪悟宏逹倜傥而不羁十七始知书乃受学于宗兄徳秀常着说楚赋三篇中行子苏源明骇之曰子居今而作真淳之语难哉然世自浇浮何伤元子天寳十二载举进士作文编礼部侍郎阳浚曰一第污元子耳有司得元子是赖遂登髙第及羯胡首乱逃难于猗玕洞因招集邻里二百余家奔襄阳宗异而征之值君移居瀼溪乃寝乾元二年李光弼拒史思明于河阳肃宗欲幸河东闻君有谋略虚懐召问君悉陈兵势献时议二篇上大恱曰卿果破朕忧遂停乃拜君右金吾兵曹摄监察御史充山南东道节度参谋仍于唐邓汝蔡等州招辑义军山棚髙晃等率五千余人一时归附大压贼境于是思明挫锐不敢南侵前是泌南战士积骨者君悉收瘗刻石立表命之曰哀丘将吏感焉无不勇励玺书频降威望日隆时张瑾杀史翽于襄州遣使请罪君为闻奏特防嘉纳乃眞拜君监察仍授部将张逺洎田瀛等十数人将军属荆南有专杀者吕諲为节度使諲辞以无兵上曰元结有兵在泌阳乃拜君水部员外郎兼殿中侍御史充諲节度判官君起家十月超拜至此时论荣之属道士申泰芝诬湖南防御使厐承鼎谋反并判官呉□宜等皆被决杀推官严郢坐流俾君按覆君建明承鼎获免者百余家及諲卒淮西节度使王仲鼎为贼所擒裴茂与来瑱交恶逺近危惧莫敢谁何君知节度观察使事经八月境内晏然今上登极节度使留后者例加封邑君逊让不授遂归养亲特防襃奬乃拜著作郎遂家于武昌之樊口着自释以见意其畧曰少习静于商余山着元子十巻兵起逃难于猗玕洞着猗玕子三篇将家瀼滨乃自称浪士着浪说七篇及为郎时人以浪者亦漫为官乎遂见呼为漫郎着漫记七篇及家樊上渔者戯谓之聱叟嵗余上以君居贫起家为道州刺史州为西原贼所陷人十无一戸才满千君下车行古人之政二年间归者万余家贼亦懐不敢来犯既受代百姓诣阙请立生祠仍乞再留观察使奏课第一转容府都督兼侍御史本管经略使仍请礼部侍郎张谓作甘棠以美之容府自艰虞以来所管皆固拒山谷君单军入洞亲自抚谕六旬而收复八州丁陈郡太夫人忧百姓诣使请留大厯四年夏四月拜左金吾卫将军兼御史中丞管使如故君矢死陈乞者再三优诏襃许七年正月朝京师上深礼重方加位秩不幸遇疾中使临问者相望夏四月庚午薨于永崇坊之旅馆春秋五十朝野震悼焉二子以明能世其业名虽着而官未立以其年冬十一月壬寅防君于鲁山青岭泉陂原礼也呜呼君其心古其行古其言古躬是三者而身重于今虽拥旌麾幢总戎于五岭之下弥纶秉宪对越于九天之上不为不遇然以君之才之徳之美竟不得专政方面登翼太阶不能感激为之太息也君雅好山水闻有胜絶未尝不枉路登览而铭賛之感中行见知之恩及亡至今分宅以恤其子其不偷也多此类中书舍人杨炎常衮皆作碑志以抒君之志业故吏大厯令刘衮江华令瞿令问故将张满赵温张协王进等感念旧恩送哭以终丧竭资鬻石愿垂美以述诚真卿不敏常忝次山风义之末尚存防徃敢废无媿之辞铭曰
　　次山斌斌王之荩臣义烈刚劲忠和俭勤炳文华国孔武寕屯率性方直秉心眞纯见危不挠临难遗身明允全徳今之古人奈何清贤素志莫申羣士立表垂声不泯








　　顔鲁公集巻五
　　钦定四库全书
　　顔鲁公集卷六
　　唐　顔眞卿　撰
　　碑
　　特进行左金吾卫大将军上柱国清河郡开国公赠开府仪同三司兼夏州都督康公神道碑
　　竭诚奉主之谓忠率义忘躬之谓勇忠勇不犯则名登于明堂子仕教忠之谓慈战阵能勇之谓孝孝慈有裕则道存乎方册兼此四者其惟清河公之族乎公讳阿义屈逹于姓康氏柳城人其先世为北蕃十二姓之贵种曾祖颉利部落都督祖染可汗驸马都知兵马使父颉利发墨啜可汗卫衙官知部落都督皆有功烈称于北陲公即衙官之子也正直忠鲠以信行闻为国人所敬长于谋略工骑射其弓十钧二十三为阿史那颉佚施黙啜等九可汗宰相秉心颛一立言无二不吐刚以茹柔必蹈道而履义可汗每有过失未曾不极言切谏蕃人中重焉以比国家之丞相宋璟初黙啜弟防悉密时勤尝擎药弑可汗公窃而藏之密持示黙啜黙啜大怒将诛之公以为请但令归于部落黙啜知公至忠繇是益加亲信同列四人莫与公比其后公以孤直屡见疑譛遂请退归可汗察公非罪寻复追为宰相先是毗伽可汗小杀为其大臣梅录啜所毒小杀觉之尽灭其党既卒国人立其子伊然可汗无何病卒又立其弟登利可汗华言登利犹可报也其母曒欲谷之女与其小臣饫斯逵干预国政登利从叔父因左杀右杀东西分掌其兵马登利与其母诱斩右杀尽并其众左杀惧及乃攻杀登利自立为乌苏米施可汗防悉密撃败之脱身遁走国中大乱天寳元年公与四男及右杀妻子黙啜之孙勃徳支持勒毗伽可汗女大洛公主伊然可汗小妻余塞匐登利可汗女余烛公主及阿布思阿史徳等部落五千余帐并驼马羊牛二十余万欵塞归朝朔方节度使王斛斯具以上闻秋八月至京师宗俾先谒太庙仍于殿庭引见御花蕚楼以宴之仍赋诗用纪其事拜公左威卫中郎将属范阳节度使安禄山潜懐异图庻为巳用密奏公充部落都督仍为其先锋使公既不得已僶俛从之四载以破契丹功迁右威卫将军俄拜范阳经略副使五载又破契丹功居多拜左武卫大将军仍充节度副使宗嘉之玺书慰勉盈溢箧笥十四载冬十一月九日甲子安禄山反范阳公以天子有命陷身凶逆举家见质自防莫由既至东归公泣血吁天次于寤寐欲与诸子逃归国家为贼邢州刺史康节所告遂被收系傔奏被诛者二十余人公之四子各奔于外贼恐众情不安贳之而后出至徳二年阖门二百余口被安庆绪胁至安阳属今上为天下兵马元帅统今尚书今汾阳王郭子仪朔方之师诸节度回纥之众东收二京公率四子及孙侄等十余人冐死南奔至汲郡为从者所告家人殱焉二子没野波英俊挺身行前二子屈须弥施英正持满殿后没野波妻阿史那氏为公控马登于西山至髙平界遇贼蔡希徳以精骑三百遮路邀撃没野波英俊马奔之先杀四十余人生擒四人冬十有一月七日投今上行营至焉帝闻而嘉之欲以开府仪同三司处公仍加实封公固辞乃受因以为金吾卫大将军加特进増封清河郡开国公食邑三百户防勲【阙十二字】卫大将军【阙二字】卿【阙三字】射【阙四字】开府仪同三司太常卿殿前衙前射生兵马俄加上柱国姑臧县开国子没野波云麾将军左金吾卫大将军上柱国射生散骑常侍骠骑大将军左武卫大将军兼鸿胪上上柱国殿前射生使清河郡开国公英俊等官秩各有差因留公及屈须弥施英正供奉射生以没野波英俊勇冠三军并令东随故太尉李光弼于太原后邺郡瓦阵官军与安庆绪相逼王思礼为其所败贼势既盛太尉与思礼相顾气索没野波英俊勃然奋怒遂直抵薄河当锋击之杀获二千余人贼众方退太尉诸公覩而骇之赏杂防百尺并以转分麾下一无所纳三军钦羡焉没野波居常谦谨临事勇鋭战则先锋前无强敌捉生逰奕所向必摧九节度之围安阳也史思明悉众来救没野波以十五骑过河逆撃之并马刺倒者数人生擒数十人后撃懐州思明又自来救爽之际侵轶柴篱没野波领甲骑三十御之贼军王子人一时摧败眞卿之弃平原也没野波为贼骑将缓防不追及闻渡河然始奔蹑是以得脱于难平原人至今称之英俊瞪视耽耽姿气雄果发劲矢持大枪嶷然万众之中左右驰突无不辟易而退尝随太尉讨思明于河阳贼骁骑万余于中阐城索闘将莫敢应者英俊挺身奔撃之应枪落者二十余人英俊被抢刺颊贯喉而出摆首而去之犹杀二人而还太尉壮焉遂以从父兄子妻之故天下之言勇者以没野波英俊兄弟为称首广徳元年上幸陜州公之诸子皆当扈从公以体貌瓌硕难于举动方与之死诀没野波妻为公介马扶奔华州公虑不免谓左右曰我若为贼所得无累我儿子乎汝曹何不杀我众人感惧叫然皆哭遂竭力舁公至于行在上深嗟赏之方极尊荣以终宴喜上天不惠以二年青龙甲辰冬十有一月二十日甲寅感肺疾薨于上都胜业坊之私第春秋七十有五亲事左右莫不厘面截耳以哭初凌霄之难公实援立浐水之屯公亲总统上之反正父子从焉帝畴厥功遂有开府仪同三司兼夏州都督之赠夫人清河郡太夫人交河石氏左卫中郎将珍之孙左金吾卫大将军三奴之女温敏淑慎柔明端雅有女师母仪之徳克懋于家不幸遘疾以天寳十五载春三月八日先公而薨永泰元年春二月十日壬申与公合祔于万年县之长乐原礼也呜呼公以沉果之姿抗英威之志降精昴宿炳粹天街忠肃表于生知义勇形于造次属国家多难沦胥以痛壮一心而来事我君贯四时不改柯易叶义方恳到相携于契阔之中臣节激昻三见于危亡之际天子感焉既受腹心之托禁旅资焉俱列爪牙之地勲庸克茂声问攸归丛防衣于玉帐之前罗五防于一门之内不其盛矣昔萧相国举宗佐命金日防七叶珥貂望古俦今可谓同徳其孤等勿穷孺慕靡所寘哀聿求不腆之辞庻播无疆之美铭曰
　　北方之强欤十有二姓强哉矫部落之雄者康执兵柄缅乎特进诞生兮实登邦政徳不扰曒女灭国兮乌苏不竟愠羣小三滨九死兮举族致命丹心曒一门万石兮彰厥诚敬皇恩暸生为忠臣兮后有余庆其不夭家有孝子兮严亲翊圣王之爪乃立丰碑兮百代遗咏鸿名表忠孝之际兮于斯为盛逺图窅
　　金紫光禄大夫守太子太傅兼宗正卿赠司空上柱国陇西郡开国公李公神道碑
　　昔周武以二公股肱王室然而允厘西土师保万人者其惟召公乎汉室以二傅羽翼储宫然而亮采东朝仪刑百辟者其惟萧傅乎则九徳之师六行之傅亲贤既美亦何代无其人哉陇西公才为国之垣翰位为天之喉舌徳为朝之元老行为帝之信臣盖所谓宗室之间生士林之杰出者也公讳齐物字道用陇西成纪人自若水导其灵源而圣人作髙丘峻其曾搆而才子生元为宋帝之先兴圣有勤王之举盛徳弥于百祀灵根固于千叶太祖景皇帝功髙佐魏庆始封唐家崇八柱之勲地半三分之业亦犹殷人之祖契周室之宗文公即景皇帝之五代孙也郑王亮之孙淮安王神通之曾孙淮安王皇朝开府仪同三司尚书左防射赠司空盘石开府介圭锡瑞尚周之晋郑西汉之间平祖孝锐盐州刺史父璟陇州司仓赠农太守并清白贻范仁贤继轨连华公族济美专城公禀干刚之正性体坤顺之中徳爰自岐嶷特钟美秀俨然王公之量郁有台鼎之姿固已超等夷而出羣萃矣神龙初起家左右千牛备身厯尚辇直长许州司马华州司兵时方振防势巳飞腾此则江汉之滥觞嵩华之覆篑也丁太夫人忧公有至性毁瘠过礼扶杖于家哭不絶声者累月倚庐于墓衣不解帯者终丧天子特降玺书就庐慰勉非常之泽近古未闻服阕授鸿胪丞除尚辇奉御迁北都军器监事太原为一都之雄镇军器掌五库之禁兵故干没之赃一征百万缮完之利费省巨亿少尹严挺之连奏课最擢拜长安令陆海殷凑五方浩剧公以威禁暴以恕用刑邑里之人陶然大化迁将作少匠殿中少监太府少卿懐陜二州刺史虽汉之宗室不典三河而周之懿亲先分二陜惟良之寄实在于公尝以黄河经砥柱之艰有覆舟之患遂奏疏九派凿三门属役而坚冰大合兴功而烈火潜炽不愆于素若有神焉人皆以公至诚之所感也又于石获古铭曰平陆遂以名县焉宗异之赐貂裘一领绢三百疋特加银青光禄大夫鸿胪卿并公之先陇州府君专城之赠上尝赐公玉尺一诏曰谓之尺度可以裁成卿实多能故为此赐识者知公必将金玉王度代天之工岂唯从容九列而已拜河南尹仍水陆运使属左相李公适之尚书裴公寛京兆尹韩公朝宗与公为飞语所中公遂贬竟陵郡太守时陆羽鸿渐随师郡中说公下车召人吏口之曰官吏有簠簋不修者僧道有戒律不精者百姓有泛驾蹶防者未至之前一无所问而今而后义不相容数年间一境丕变熈然若羲皇之代矣哀孤重老有隐逸奴道者常骑马于里巷之中亲自恤问量移安康即日上道老幼遮拥不得发者三辰转汉阳蕲春其政如一公虚中自牧接下愈恭与物尽推诚之心正身无气焰之忌每上春行令大戸阅农轻裹糇粮重烦县道化流江汉如时雨焉故郡厯数四课事第一去思之感人到于今称之天寳末征拜将作监重授鸿胪卿纵壑巨鳞还防旧浦凌风劲翮俄返故林时国忠包藏于内【下阙】
　　中散大夫京兆尹汉阳郡太守赠太子少保鲜于公神道碑铭
　　公讳向字仲通以字行渔阳人也其先出于殷太师周武王封于朝鲜子仲食邑于于因而受氏汉有京兆尹襃襃十二世孙康后魏秦州刺史直阁将军武威郡公忠于本朝为齐神武所害康孙匡賛隋冠氏长义宁初通议大夫匡賛生士简士迪并早孤为叔父隆州刺史匡绍所育因家于新政士简士迪皆魁岸英伟以财雄巴蜀招徕宾客名动当时郡中惮之呼为北虏士简生令征公之父也倜傥豪杰多竒画尝倾万金之产周济天下士大夫与妻兄著作郎广汉严从洎殿中侍御史何千里俱以气槩相髙不肯仕官竟以夀终天寳九年赠遂宁郡太守广徳元年又赠太常卿公少好侠以鹰犬射猎自娱轻财尚气果于然诺年二十余尚未知书太常切责之县南有离堆山斗入嘉陵江形胜峻絶公乃慷慨发愤屏弃人事凿石搆室以居焉励精为学至以鍼钩其脸使不得睡读书好观大畧颇工文而不好为之开元二十年年近四十举乡贡进士髙第二十六载调补益州新都尉视事二十日谢病去二十七年长史张宥奏充剑南采访支使宥方谋防安戎独与公计画幕中之事一以咨公司马章仇兼琼恶之及代宥节度乃移郡收公月余仍释之俄令摄判使事监越隽兵马复奏充采访支使尽护叩南军事首尾二载冐暑渡泸者凡一十八度公秉操坚忮吏人望而畏之改授新繁尉充山南西道采访支使顷之云南蛮动琼请公徃以便宜从事公戮其尤害者数人蛮夏慴服山南盗贼旧多光火公察其名居悉倾巢穴人到于今赖焉俄拜左卫兵曹例迁也琼以两道采访节度使务悉以委公无何摄监察御史充剑南山南两道山泽使迁大理评事充西山督察使五载戸部侍郎兼御史大夫郭公虚已代琼节制郭以庻务一皆仗公公素懐感激竭诚受委故幕府之事无遗谞焉六载拜监察御史公诛羌豪董哥罗等数十人以靖八州之地郭公将图弱水西之八国奏公入觐宗骇异之即日拜尚书屯田员外郎兼侍御史蜀郡司马剑南行军司马既略三河收其八国长驱至故洪州与哥舒翰陇右官军相遇于横岭鸣鼓而还及郭公云亡恸哭之曰公亡矣吾无为为善乎初郭公对天休每荐公有文武之材堪方面之寄至是遂拜公为蜀郡大都督府长史兼御史中丞持节充剑南节度副大使公当大任既竭丹诚射讨吐蕃摩弥城防之改洪州为保宁都防府堑弱水为蕃汉之界收戸数十万辟土千余里属恩敕命召祗赴京师至临臯驿上令中贵人劳问赐甲第一区又锡名马兼供御馔俄拜司农卿将不逺而复十一载拜京兆尹公威名素重处理刚严公初善执事者后为所忌十二载遂贬邵阳郡司马灌园筑室以山泉琴酒自娯赋诗百余篇俄移汉阳郡太守下车闭閤唯读经以自适不幸感疾以十三载闰十有一月十有五日终于官舍春秋六十有二十五载春正月归葬于新政县嘉陵江之西岸先茔寳应元年追赠卫尉卿广徳元年又赠太子少保公凡着坤枢十巻文集十巻并为好事者所传于戯公负不羁之才懐当世之志方及知命始擢一第从宦十年超登四岳防身巴江之下自致青云之上非夫珪璋特达圣贤相遭则何以凌厉沈浮若斯之速既而吉凶糺纒庆吊相随天睠排于贼臣雄图屈于促景有足悲矣有子六人仲曰赠左金吾卫郎将昊随公陷于西二河力战而殁季曰前乡贡明经晃神清才秀先公而卒伯曰壁州刺史昱克笃孝行见称衣冠公之捐馆也万里迎丧泝湍而皲瘃防险叚子章之称乱也阖门逃贼安亲而晨夕板舆叔曰万州刺史炅雅有父风颇精吏道肃宗之幸凤翔也竭诚幕府以佐公家今上之命庶僚也由华原之政骤登省闼作牧万州政绩尤异有诏迁秘书少监寻又改牧巴州幼曰青城尉晏雅曰成都府参军景皆保家之主亦着令闻公弟晋字叔明笃厚温敏少以任侠闻事公以悌称与朋以信着好读书而不为章句精吏道而尤擅循良再为法官三秉天宪二登郎署一宰洛阳从其兄之讨南蛮也两军交战仗忠信而必使其间佐宁国之如回纥也絶域奉辞布皇明而皆得要领肃宗襃异擢拜商州刺史无何超迁京兆尹不十年而兄弟相代论者伟之永泰二年秋八月有诏自太子左庻子复拜为卭州刺史兼御史中丞卭南八州都防御观察等使眞卿与公同在御史亡兄国子司业允南弟今江陵少尹允臧又与少尹同时台省既接通家之欢载敦世亲之好以为徂谢永久所存者徽猷陵谷虽迁不朽者金石铭功篆美敢坠所闻其词曰洪范垂休系殷封周鲜于身繇派渔阳兮世掌汉厯子孙舄奕代有丕绩洎定襄兮冠氏促龄二孙夙丁随官不宁肇定疆兮嘉陵淼淼云台矫矫降生京兆为龙光兮有武有文刚严不羣克懋鸿勲制惟梁兮既靖巴蜀既清辇毂日闻啓沃播周行兮结友不终孤我深衷如彼飞虫反予戕兮邵阳典午汉阳纡组孰云心苦坦行藏兮天不憖遗哲人其萎反江湄怛其伤兮此令有裕教忠有素天介景祚炽而昌兮三世尹京二子专城一门载荣余庆彰兮丰碑巍巍盛业晖晖举世是希与天长兮



</div>
    <div class="pagination">
<a href="颜鲁公集.html">上一页</a><a href="颜鲁公集.html">1</a><span class="current-page">2</span><a href="颜鲁公集_page3.html">3</a><a href="颜鲁公集_page4.html">4</a><a href="颜鲁公集_page5.html">5</a><a href="颜鲁公集_page6.html">6</a><a href="颜鲁公集_page7.html">7</a><a href="颜鲁公集_page8.html">8</a><a href="颜鲁公集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
