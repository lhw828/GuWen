<!DOCTYPE html>
<html>
<head>
    <meta charset="UTF-8">
    <title>宛陵集 - 第 61 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 61 页/共 63 页</h1>
    <div class="content">










　　宛陵集巻五十八
　　钦定四库全书
　　宛陵集卷五十九　　　　宋　梅尧臣撰
　　阳武王安之寄石榴
　　安榴若拳石中蕴丹砂粒割之珠落盘不待蛟人泣旧友大河濵作宰实畿邑严霜百果熟为赠忽我及始时童稚娇争取防猿集老夫所食微何暇更収拾聊荅君意勤作诗恨短涩
　　寄致仕余少卿
　　仕苦恋朝廷多为老所逼朝廷虽爱贤不欲竭其力君归颇得宜湖上遂偃息男能智自谟孙亦俛就职人事当置之自可乐胷臆
　　和吴冲卿学士冬日私居事
　　人知何晏宅近住白杨头车马不还往诗书多蓄収风庭吹落叶霜树立鸣鸠颇与市朝逺闭门凡几秋
　　和吴冲卿藏菜
　　霜前收美菜欲以御冬时备乏且増品挑亲那复思菖葅嗜西伯姜食语宣尼未免效流俗竟将罂盎为
　　依韵和王景彞学士紫宸仲冬早谒
　　朝开阊阖九重深望拜珠旒照玉簪霜气稍廻龙陛峻日光微转凤楼阴庭中细仗穿旗脚案外薰炉对殿心我预千官少禆补欲将歌颂播尧音
　　依韵荅景彞谢予访其居
　　日暮乗羸马因过太史家竹窗谈脱麈槐树暝栖鸦邦瘁稽前咏人亡起彼嗟夜分归不寐犹照角巾斜【其日闻石昌言卒】
　　哀石昌言舍人三首【十一月二日】
　　朔日望顔色衣冠朝帝阍西灵未生魄东岱已收魂吊哭新居啓封题旧箧存善人吾不见何可问乾坤圣贤无不死夀夭复何云唯有名常在其余理莫分朝荣金玉宝暮殒蕙兰焚今日寝门哭绪言长絶君贾谊过秦毕相如谕蜀归二人名既大一日命何微痟似乌常渴灾成鵩不飞百年今已矣冰结泪霑衣
　　郑州王宻谏潄玉斋
　　渠渠梁照日泯泯水分京激作飞岩势流为杂佩声图书无近迹草树有冬荣景落人闲处漂花出古城
　　书李学士北使集后
　　苏武艰穷只四篇五言风格到今传节旄尽落都无咏枉在胡中十九年
　　送李学士河东转运
　　重持使者节北上太行行未注螭头笔来赒塞下兵朱轓邦伯至黄绶县官迎腊雪临闗宻宵烽出明山川壮汾晋戎马说幽幷此部多才俊其人不易轻
　　次韵和吴仲庶苗蔡二村墅闲居
　　闻说江南庾子山卜居泉石爱孱顔古来得丧何须问世上荣枯只等闲髙阙浮云徒有恋夕阳飞鸟亦知还予贫不及三君子老愧朝绅进退闲
　　送良玉上人还昆山
　　来衣茶色袍归变椹色服孤舟洞庭去落日松江宿水烟晦琴徽山月上岩屋野童遥相迎风叶鸣橡槲
　　依韵和宋次道学士紫宸早谒
　　陆生声誉在云间来预簪裾谒帝顔冠劒有容夔与禼文章全盛马兼班耽耽玉宇龙纒栋蔼蔼金铺兽齧环却出常衙殿前过防衣风动自相攀
　　和次道省中初直
　　江南太守归夜直省中闱霜气冷侵被月光斜入扉官奴休执烛侍史正薰衣展转不成寐幽怀吟更微去年宋中道自洺州以书令魏殊来谒予魏遂托主第后辞归予因中道之兄次道有孔雀赋以送魏生
　　置从南海桄榔林笼入西州鹦鹉地耸冠翕翼脩尾张鳞鳞团花金缕翠一身灿烂文章多引声笙竽奈逺何五侯池馆不可恋桂树深枝自有窠凤皇楼头饶燕雀入屋穿帘非尔乐非尔乐去何之北方佳人或歌咢
　　依韵和宋中道见寄
　　歳在涒滩初别子子遒广平裨郡理廉颇台倾有遗址今逢四方弓久弛时不用兵皆乐乡念我贫居天子庠抱经临案空循行貌垢不洗顔苍苍得时少壮相揄扬独行无侣心浶浪肠如辘轳转井牀内饥外寒肤粟芒若此煎炒何心肠王都浩浩多球琅怀珉安可争焜煌旧朋升腾皆俊良殁不发语生括囊巍巍尧舜开明堂大调金石来凤皇鸳鸯戢翼方在梁福禄其宜无不臧已甘老死填沟隍僵尸阖棺犹目张仲尼生世尚徨徨岂能强聒争跄跄未由见子举以觞北望大河衣袂攘牵牛横汉不服箱欲往乗车无可当天驷有星名曰房又欲乗马行幽荒牛虽蹄莹马眼光既不我驾路阻长我怀炳炳何日忘半夜揽琴弹履霜冩意缄辞无鴈将低云作雪正苍茫
　　雷逸老以仿石鼓文见遗因呈祭酒吴公
　　石鼔作自周宣王宣王发愤搜岐阳我车我马攻既良射夫其同弓矢张舫舟又渔鱮鲂何以贯之维栁杨从官执笔言成章书在鼓腰镌刻藏歴秦汉魏下及唐无人着眼来形相村童戏坐老死丧世复一世如鸟翔唯阅元和韩侍郎始得纸本歌且详欲以氊衣归上庠天官媕阿駞肯将传至我朝一鼔亡九鼔缺剥文失行近人偶见安碓牀亡鼔作臼刳中央心喜遗篆犹在以臼易臼庸何伤以石补空恐舂粱神物防合居一方雷氏有子胡而长日模月仿志暮强聚完辨舛经星霜四百六十飞凤皇书成大轴緑锦装偏斜曲直筋骨藏携之谒我巧趋跄我无别识心傍偟虽与乃父非故乡少与乃父同杯觞老向太学鬓已苍乐子好古亲缣箱谁能千载师史仓勤此冷淡何肝肠而今祭酒禆圣皇五经新石立两廊我欲效韩非痴狂载致出闗无所障至宝宜列孔子堂固胜朽版堆屋墙然须雷生往度量登车裹护今相当诚非急务须纪纲太平得有朝廷光山水大字辇已甞于此岂不同粃糠海隅异兽乘舟航连日道路费刍粮又与兹器殊柔刚感慨作诗聊激昂愿因谏疏投皁囊夜观奎壁正吐芒天有河鼔亦焜煌持比负鼎干成汤
　　和宋次道奠石昌言舍人
　　金羁白马晓朝天嘒管行车暮已传上帝楼成何遽召青霄路絶不应还飘阶陨叶声凄若隔幕孤灯夜寂然来奠一觞空湛湛却思平昔泪涟涟
　　和王景彞寄吕缙叔
　　白尽髭须史未成不知能赋易登瀛三冬足用腐儒饱千里从看跛鼈行知有清名在公议自无余力到髙闳磻溪八十犹垂钓祖例推来亦后生
　　依韵和宋次道荅弟中道喜还朝
　　白首谬陪兄弟间阿连初喜客儿还池塘梦句君能得咳唾成珠我未闲陋巷闭门谁扣扣茂林飞鸟自班班归来又接同袍防月下朱闳不用闗
　　依韵和荅王安之因石榴诗见赠
　　当年仕宦忘其卑朝出饮酒夜赋诗伊川嵩室恣游览烂熳徧歴焉有遗是时交朋最为盛连值三相更保厘谢公主盟文变古欧阳才大何可涯我于其闲不量力岂异鹏抟蒿鷃随见君弟兄入太学俊誉籍籍闻一时而今两鬓各已白偶因赠酬言及斯升沈是非休要问百歳欢乐谁能期
　　阳武王安之寄兔鱼
　　原上一双兔河中两尾鱼兔皮空被褐鱼腹不藏书长跪置逺意故人情何如二物本潜伏谁言罝网疎峥嵘岁亦晚将驾归吾庐
　　依韵和王景彞对雪
　　天雪霰成先暴集地中阳复已如期穿林陡觉萦风急入袖初惊学舞迟楼上温貂方贳酒竹闲寒雀未辞枝平眀君向螭头立玉座炉烟细细时
　　依韵和荅永叔洗儿歌
　　夜梦有人衣帔蜺水边授我黄儿【生男前一夕梦道士赠一枚】仰看星宿正离离玉魁东指生斗威明朝我妇忽在蓐乃生男子实秀眉自磨丹砂调白蜜辟恶辟邪无宝犀我慙暮年又举息不可不令朋友知开封大尹怜最厚持酒作歌来庆之画盆香水洗且喜老驹未必能千里卢仝一生常困穷亦有添丁是其子
　　重送祖择之北使
　　文章世徳已能传得桂髙枝二十年持节欲同苏武劲下帷曽似董君贤衣裘莫厌风霜重鞍马寜辞嵗月緜一过范阳应感槩归来图画彼山川
　　题老人泉寄苏眀允
　　泉上有老人隠见不可常苏子居其间饮水乐未央渊中必有鱼与子自徜徉渊中苟无鱼子特翫沧浪日月不知老家有雏凤皇百鸟戢羽翼不敢言文章去为仲尼叹出为盛时祥方今天子圣无滞彼泉
　　景彞率和唐崇徽公主手痕诗
　　两壁美人虹已収苍崖纎手藓痕秋和亲只道能稽古沉略从来不解羞汉月眀明掌中照边尘漠漠指间防昭君殁后更多恨弹作琵琶曲未休
　　观黄介夫寺丞所収邱潜画牛
　　邱画吴牛希戴嵩吴牛角偃弯如弓老牯望牸犊望母母下平坡离牧童牧童吹笛坡头坐古树萧骚叶战风黄君买画都城中不惜满贯穿青铜卖从谁家不肖子传自几世贤卿翁今时贵人所尚同竟借观玩题纸穷纸穷磊落见墨妙东府西枢三四公应识古人丹青迹愿推此意佐国论况乃圣徳同尧聦
　　题嘉兴永乐院檇李亭
　　土化吴王甲骨朽越王兵五月菖蒲草千年檇李城蒲根蛙怒嚎城上乌夜鸣吴越灭已久客心空屏营落日孤亭闲悠悠钟磬声
　　吴冲卿鼔契【犹是唐时契有司尝欲冒耕上不许】
　　暮契出朝契归出入未尝逢日晖雄雌曽不离钟室百年刓弊知者稀时移世异不改易俗眼厌旧君前非君王万年千年夀独怜古器与众违昨日霜华厚如雪百官冻鞾朝紫微吴王偷就温漏火始一识之増叹唏不知逄逄六街鼓自此发号通帝闱人闲钟鼓有多少多少乱鸣谁肯讥
　　江邻几寄羊羓【去歳为翊造者】
　　细肋胡羊卧苑沙长春宫使踏霜羓蒺蔾苗尽初蕃息苜蓿盘空莫叹嗟自乏良谋甘更鄙犹能大嚼快无涯磨刀为削朝霞片时引清杯兴转嘉
　　周仲章都官示巻因以赠之
　　赭白西北来本是天马种朝秦暮至吴嵩华如歴冢伯乐曽未逢垂头牧青陇今朝顾我鸣振鬣耳耸耸声生秋风悲已丧荆轲勇谁牵驾鸾车髙蹑云势拥




　　宛陵集巻五十九
　　钦定四库全书
　　宛陵集巻六十　　　　　宋　梅尧臣　撰
　　览翠亭记
　　郡城非要冲无劳送还往官局非冗委无文书迫切山商征材巨木腐积区区规规袭不为宴处久矣始是太守邵公于后园池防作亭春日使州民游遨予命之曰共乐其后别乗黄君于灵济崖上作亭防饮予命之曰重梅今节度推官李君亦于廨舍南城头作亭以观山川以集嘉賔予命之曰览翠夫临髙逺眎心意之快也晴澄雨昏峰岭之颠也心意快而笑歌发峰岭明而气象归其近则草树之烟緜溪水之澄鲜衔鳞翩来的的有光埽黛侍侧妩妩发秀有趣若此乐亦由人何则景虽常存人不常暇暇不计其事简计其善决乐不计其得时计其善适能处是而览者岂不暇不适者哉吾不信也
　　林和靖先生诗集序
　　天圣中闻宁海西湖之上有林君崭崭有声若髙峰瀑泉望之可爱即之逾清挹之甘洁而不厌也是时予因适防稽还访于雪中其谈道孔孟也其语近世之文韩李也其顺物玩情为之诗则平淡防美读之令人忘百事也其辞主乎静正不主乎刺讥然后知趣尚博逺寄适于诗尔君在咸平景徳间已有大闻防天子修封禅未及诏聘故终老而不得施用于时凡贵人钜公一来相遇无不语合慕仰低回不忍去君既老朝廷不欲强起之而令长吏歳时劳问及其殁也諡曰和靖先生先生少时多病不娶无子诸孙大年能掇拾所为诗请予为序先生讳逋字君复年六十一其诗时人贵重甚于宝玉先生未尝自贵也就辄弃之故所存百无一二焉呜呼惜哉
　　红鹦鹉赋
　　相国彭城公尹洛之二年客有献红鹦鹉笼之甚固复以重环絷其足遂感而赋云
　　蹏而毛翼而羽以形以色别类而聚或啸或呼逺人而处在鸟能言有曰鹦鹉产乎西陇之层峦巢于乔木之危端其性惠其貌安与禽兽异为笼槛观吾谓此鸟曽不若尺鷃之翻翻复有异于是者故得以粗论吾昔窥尔族喙丹而緑今览尔躯体具而朱何天生尔之乖邪俾尔为尔类尚或弗取况尔殊尔众不其甚与何者徒欲谨其守固其枢加以坚鏁置以深庐虽使饮琼乳啄雕胡以充饥渴铸南金饰明珠以为闗闭又奚得于乌鸢之与鸡雏吾是知异不如常慧不如愚已乎已乎
　　述酿赋
　　少居楚郷楚多酿者故觕识酒之然夫酒之作也必良其器必香其泉法式具举酸败罕旃取有丰约味有醲泊则曰圣曰贤和神怿气积日弥年自时厥后兹道寝隳昔饮其醇今饮其醨昔也熙熙终日不乱舒畅四肢今也冥冥迷魂倒魄不知其醒吾观于世未始达此夫以天下为垆甖兆庶为粱米君臣为麯糱道徳为酒醴酣仁漱义四海熏和莫知所以逮乎率土浇弊材不授矣君臣乖异法不施矣道徳遂薄酒弗饴矣餔诈啜伪昏然而无归矣安得涤其具更其术时其物清其室然后渍以椒桂侑以枨橘吾将霑醉乎穷日
　　灵乌赋
　　乌之为灵者何噫岂独是乌也夫人之灵大者贤小者智兽之灵大者麟小者驹虫之灵大者龙小者鸟之灵大者凤小者乌贤不时而用智给给兮为世所趋麟不时而出驹流汗兮扰扰于修涂龙不时而见七十二钻兮宁自保其坚躯凤不时而鸣乌鵶鵶兮招唾骂于邑闾乌兮事将兆而献忠人反谓尔多凶凶不本于尔尔又安能凶凶人自凶尔告之凶是以为凶尔之不告兮凶岂能吉告而先知兮谓凶从尔出胡不若凤之时鸣人不怪兮不惊自神而刳殻驹负骏而死行智骛能而日役体劬劬兮丧精乌兮尔灵吾今语汝庶或汝听结尔舌兮钤尔喙尔饮啄兮尔自遂同翶翔兮八九子勿噪啼兮勿睥睨往来城头无尔累
　　南有嘉茗赋
　　南有山原兮不凿不营乃产嘉茗兮嚻此众氓土膏脉动兮雷始发声万木之气未通兮此巳吐乎纤萌一之日雀舌露掇而制之以奉乎王庭二之日鸟喙长撷而焙之以备乎公卿三之日枪旗耸搴而炕之将求乎利嬴四之日嫩茎茂团而范之来充乎赋征当此时也女废蚕织男废农耕夜不得息昼不得停取之由一叶而至一掬输之若百谷之赴巨溟华夷蛮貊固日饮而无厌冨贵贫贱不时啜而不宁所以小民冒险而竞鬻孰谓峻法之与严刑呜呼古者圣人为之丝枲絺绤而民始衣播之禾麰菽粟而民不饥畜之牛羊犬豕而甘脆不遗调之辛酸咸苦而五味适宜造之酒醴而燕飨之树之果蔬而荐羞之于兹可谓备矣何彼茗无一胜焉而竞进于今之时抑非近世之人体惰不勤饱食粱肉坐以生疾借以灵荈而消腑胃之宿陈若然则斯茗也不得不谓之无益于尔身无功于尔民也哉
　　鸤鸠赋
　　时人谓防鶨痴拙禽也兹禽虽痴且拙犹能以喙写心布于辨音者焉曰我智不如燕鴈识气之早晚随阳而来知社而返勇不如雕鹘鹰鹯恣搏击于秋天下无全物落不空拳惠不如鹦鹉鸜鹆入崇堂兮荫夏屋事言语以如人饵果粱而饫腹巧不如女匠挂巢室于枝上畏风雨之漂摇紩茅莠而密壮年不如鹳鹤絜羽毛于寥廓希霖雨而鸣垤和气类而靡爵兹五者实无有于羣鸟分驯驯于林表痴亦诚多拙亦不少虽不能趍暄之时亦毛翮而自持虽不能决爪吻之利亦饮啄而自遂虽不能弄防舌之辩亦呼鸣而自善虽不能理窠之完亦栖处而自安虽不能适变赴情亦随宜而自宁噫唯痴与拙天之所生若此而巳矣又乌足为之重轻
　　麈尾赋
</div>
    <div class="pagination">
<a href="宛陵集_page60.html">上一页</a><span>...</span><a href="宛陵集_page56.html">56</a><a href="宛陵集_page57.html">57</a><a href="宛陵集_page58.html">58</a><a href="宛陵集_page59.html">59</a><a href="宛陵集_page60.html">60</a><span class="current-page">61</span><a href="宛陵集_page62.html">62</a><a href="宛陵集_page63.html">63</a><a href="宛陵集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
