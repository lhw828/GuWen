<!DOCTYPE html>
<html>
<head>
    <meta charset="UTF-8">
    <title>遗山集 - 第 46 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 46 页/共 86 页</h1>
    <div class="content">　　衰年那与世相关，苦被诗魔不放闲。好个旧家长乐老，无才无德只痴顽！

　　山村风雨扇头

　　总为诗翁发兴新，直教画笔亦通神。莫嫌风雨无多景，截断黄尘亦可人。

　　跋萧师鹭鸶败荷扇头徐荣之画。

　　萧萧烟景带霜华，公子风标浪自夸。可道浣花诗境好，鵁鶄鸂鶒满晴沙。

　　袁显之扇头

　　双鹭联拳只办愁，枯荷折苇更穷秋。风流绿影红香底，好个鸳鸯百自由！

　　赠司天王子正二首

　　惯见河边织女机，枯槎八月未成归。栖迟零落今如此，枉却星翁比少微。

　　天容海色本澄清，万古东方有启明。七十七年强健在，不妨林下看升平！

　　工部赵侍郎下世日作

　　鹤骨翛然卧石林，情知合眼即仙乡。安时处顺吾儒事，枉却《南华》说坐忘。

　　跋邪律浩然山水卷

　　六月三泉松桂寒，西风蚤晚送归鞍。无因料理黄尘了，只得青山纸上看。

　　贞燕二首

　　杏梁双宿复双飞，海国争教只影归？想得秋风渐凉冷，谢家儿女亦依依。

　　污洁难将一类推，旧家红线可无疑。豚鱼自是诗家语，轻拟庭闱恐未宜！

　　杨秘监雪谷蚤行图

　　息轩画笔老龙眠，雪谷冰桥自一天。六月高楼汗如雨，岂知方外有诗仙？

　　杜莘老夏日汾亭横轴

　　杜侯老笔尧民意，黄阁清风有故家。庸俗纷纷小儿女，枉教尘土涴烟霞。

　　武元直秋江罢钓

　　暮山明月晓溪云，今古仙凡此地分。醉后狂歌问渔叟：“残年何计得随君？”

　　张彦远江行八咏图奉使时所见。

　　楚山平浸楚江流，放眼江山得意秋。一寸霜毫九云梦，合教轰醉岳阳楼。

　　题冯漕缓之硕人在涧横轴胡先生画。

　　见说云霄意气豪，几回揽镜惜颠毛。不争画得林泉好，转使山人索价高。

　　题刑公达寒梅冻雀图

　　褐衣相媚不胜情，只许乾晖画得成。却被诗人笑寒乞，一枝风雪可怜生。

　　秀隐君山水

　　乌鞵踏破软红尘，未信溪山下笔亲。图上风烟看潇洒，画家亦有魏夫人。

　　同梅溪赋秋日海棠二首

　　锦水休惊散彩霞，换根元自有灵砂。琼枝不逐秋风老，自是人间日易斜。

　　翠袖红妆又一新，秋风秋露发清真。丹青写入梅溪笔，桃李从今不算春。

　　梁氏先人手书

　　玄虬飞跳九天门，秦火惊看片纸存。耆旧风流知未减，青衫还见读书孙。

　　蓟北杜国宝以真定教官李进之所撰大父中宪公及其先人帅府从事行状见示用题三绝其后

　　总道清流解致君，白袍唐日已纷纷。科名屈杀渔阳老，章甫何人不惠文！

　　儿戏将军百不知，枉将壁垒付安危。论功才得盐山令，堂上奇兵果是谁？

　　堂掾谈经见蚤成，诸郎难弟复难兄。长留北海文章在，千古《云麾》有姓名。

　　赠訾子野高士三章

　　仙翁高弟独君优，胸次清明辨九流。我是愚溪一愚叟，不妨同醉訾家洲。

　　月旦今谁许与陈？乍贤乍佞日纷纭。鸢肩燕颔非吾事，一片灵台欲付君。

　　虚名玉表或珉中，薄命何堪与共功！东国人伦要真识，好将传与黑头公。

　　戏相师

　　珥貂簪笔起锄犂，何必人人贯伏犀。胸次九流君自了，看来唯少醉如泥。

　　留赠丹阳王炼师三章

　　信得人间比梦间，一卮芳酒且开颜。当时笑伴今谁在？诗客凄凉饭颗山！

　　烂醉玄都有旧期，百年人事不胜悲。桃花一簇开无主，留著东风与兔葵。

　　敝尽貂裘白发新，京华旅食记前身。仙翁相见休相笑，同是邯郸枕上人。

</div>
    <div class="pagination">
<a href="遗山集_page45.html">上一页</a><span>...</span><a href="遗山集_page41.html">41</a><a href="遗山集_page42.html">42</a><a href="遗山集_page43.html">43</a><a href="遗山集_page44.html">44</a><a href="遗山集_page45.html">45</a><span class="current-page">46</span><a href="遗山集_page47.html">47</a><a href="遗山集_page48.html">48</a><a href="遗山集_page49.html">49</a><a href="遗山集_page50.html">50</a><a href="遗山集_page51.html">51</a><span>...</span><a href="遗山集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
