<!DOCTYPE html>
<html>
<head>
    <meta charset="UTF-8">
    <title>家藏集 - 第 33 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 33 页/共 57 页</h1>
    <div class="content">　　分袂嗟何久天一方望美人兮吴趋坊口今日喜重逢燕地不见雪花如手正残冬晴明时贱子行年刚半百征车来带得阊门酒歌一阕酌三斗　况君本出睢阳后便如五老来吾夀更把筵中词客数又合着香山九眼底事大都非偶春半报君惟两语唤小僮急向西楼走金榜首题朱某
　　又答赵栗夫【醉蓬莱】
　　叹平生事业秃笔成堆残书盈架九载心劳儗阳城书下气力无多头颅如许向老来谁怕瞻望西山径营东圃频年无暇　疋马何来白云司里语妙非诗意浓如画世俗相过笑称觞持帊岂待枫落吴江一句为乡闾增价兔管停豪鳯笺留尾试题除夜
　　又答贺其厚【喜迁莺】
　　蓬门朝啓笑委巷荒凉谁施朱棨京国繁华贫居幽僻村坞依然堪抵却有三间破屋能作故人客邸称夀处吾见其兄若逢其弟　好礼为我再解金当槽坊新醴狂客如君谪僊非我何事将鐏俎洗且复呵开冻砚亲手探词源底嵗既暮肯谢卢家茶乞顔公米
　　又答杨君谦二首【大江东去】
　　早年疎懒岂知得到中歳童心犹在五十无闻我预向论语篇中髙载破研冰坚空罍尘满此是家常态寒窻孤坐悠然徒有深嘅　何事车马喧阗入门来总是亲朋寮寀执雉持鱼荐宿醅况有堆盘生菜举盏相酬适腊尽春回羲和交代老夫衰矣惟君宜自加爱
　　曲髙难和问谁倡此白雪阳春新调须是宗人才识得曹氏碑文之妙蒲栁姿零牛羊齿长得此真堪笑才如瓮蠒一时缲出成缭　老手亲付新郎作长纶便向六鳌垂钓波及鲸鱼惊昨宵地下鬐扬尾掉【是夜地震故及之】病眼摩挲看春榜题名灵休燋尝闻人语科场最怕年少
　　苦雨【浣溪沙】
　　几阵南风挟雨飘霎时窻外过春潮端愁西郭众山漂翠绕玉河牵荇菜緑揺金水舞兰苕田中宿麦恐无
　　苗
　　喜晴【仝前】
　　晩来疎雨过柴闗还我斜阳屋满间东方防蝀一河弯把笔欲题山宛转枕书髙卧鸟绵蛮意随天上白云
　　间
　　追和元张伯淳学士赠长芦弹琵琶者韵一首【木兰花慢】
　　自浔阳客散千古事少风情忽丹穴将雏空山啄木上下和鸣谁云不如竹也却千愁万恨托丝声好把金当酒莫将银甲弹筝　玉堂风静落花轻学士旧曾听想泪湿青衫情纒防笔沉醉初醒长芦往时年少怅悠然对坐到天明空使后人懐古夜窻快雪时晴
　　防虎丘【江神子】
　　千人石上可中亭僧説法鬼来听此事休谈但爱石崚嶒二十余年身再到头已白树犹青　劒池一道更清泠第三名载泉经斜阳啼鸟酒初醒小阁半间重徙倚苏子语是诗铭
　　谢吴中亲友【清平乐】
　　金阊亭下舟泊当春夜水底星光光许大风利帆开似马　晓来送客忙追不知人在天涯莫诮褰裳宵遁怕当人面分离
　　舟中咏沙燕【忆王孙】
　　身轻不受栁风吹小穴藏身托土隄隄若崩时穴更移免啣泥谁説华堂便好栖
　　临清晩泊【柳梢青】
　　画鹢髙飞长河作带细栁成帷晩睡初醒棹歌声起错认南归　清源城郭旁围望道上行人未稀油壁香车红泥细酒故土全非
　　晩行御河【西江月】
　　隠隠髙原碧栁茫茫古岸黄沙小舟不见卖鱼虾有酒何曾论价　水杳客肠九曲路迷人迹三叉滩头茅屋两三家此景画师休画
　　公署冬晩【蝶恋花】
　　落叶满阶吹不去上苑哑哑只有乌争树吏散堂空人静处风景嗟如许　时事惊心那忍赋白髪垂垂总是愁千缕日隠西山当薄暮扁舟好问江湖路
　　题修竹士女图【阮郎归】
　　嫣然何物步苔茵霞裾谁染尘淡妆一面认来真水邉非丽人　如抱恨更含颦隔园修竹接东邻风前忙转身
　　题倦绣士女图【仝前】
　　日髙碧树午隂圆绣牀人未眠回文锦字防丝纒停鍼还怅然　飞絮底落花邉青春将暮天辽阳人去几时还真将诗意传
　　题宫人二景二首【重叠金】
　　太湖石畔苔痕渭玉阶扶上看明月若比广寒宫宫中人又空　夜寒风力重别馆帘钩动为问夜如何松隂月正多
　　离宫复道遥相望步来不设青丝障琪树列千行更闻金粟香　玉奴传信至上有飞琼字明日防蓬莱还同僊姥来
　　癸亥歳除自夀【踏莎行】
　　一嵗之终吾生之始年称七字従今起俗説添年是减年不添不减那能此　天念疎慵人怜委靡词林老大成何事若教归去更安闲不知活到多年纪














　　家藏集巻三十
　　钦定四库全书
　　家藏集巻三十一
　　明　吴寛　撰
　　记一十三首
　　匏庵记
　　匏无用之物也孔子所谓系而不食者是也夫物受形于天地而系且不能食其为物可谓至愚而微虽谓之无用不过也然人知其无用而不知其无用之用若晋叔向有云苦匏不材于人共济而已又书曰八音克谐神人以和而匏居八音之一笙十三簧竽三十六簧皆列管匏内则是匏不徒能济难而且适宗庙朝廷之用其功不小而大即谓之有用亦岂过哉尝因是以相天下之人能动作而食人之食者多矣求其能济难而适宗庙朝廷用者几人耶则人曾一匏之不若又况匏固未尝食人之食而人反借之以济难用之于宗庙朝廷则无用者未必不为有用而有用者乃归于无用其相去亦逺矣余于栖息之所题曰匏庵因复为之记葢匏之无用足以自况而其所以有用则非余之可及遂因以自励焉
　　医俗亭记
　　余少婴俗病汤熨鍼石咸罔奏功而年日益乆病日益深殆由腠理肌肤以达于骨髓而为废人矣客有过余诵苏长公竹诗至士俗不可医之句瞿然惊曰余病其痼也耶何长公之诗云尔也既自解曰士俗坐无竹耳使有竹安知其俗之不可医哉则求竹以居之而家之东偏隙地仅半亩墙角萧然有竹数十个于是日使僮奴壅且沃之以须其盛越明年挺然百余其宻如箦而竹盛矣复自喜曰余病其起也耶因构小亭其中食饮于是坐卧于是啸歌于是起而行于是倚而息于是倾耳注目举手投足无不在于是其借此以医吾之俗何如耶吾量之隘俗也竹之虚心有容足以医之吾行之曲俗也竹之直立不挠足以医之吾宅心流而无制竹之通而节足以医之吾待物混而无别竹之理而析足以医之竹之干云霄而直上足以医吾志之卑竹之歴冰雪而愈茂足以医吾节之变其潇洒而可爱也足以医吾之凝滞其为筩为简为箭为笙箫为簠簋也足以医吾陋劣而无用葢逾年而吾之病十已去二三矣乆之安知其体不飘然而轻举其意不释然而无累其心不充然而有得哉古之俞跗秦越人辈竹奚以让为然而是竹也不苦口不腼不湔浣肠胃不潄涤五脏长公不余秘而授之余用之既有功绪矣使人人皆用之天下庻几无俗病与明年余将北去京师京师地不宜竹余恐去竹日逺而病复作也既以名其亭复书此为记迟他日归亭中愿俾病根悉去之不识是竹尚纳我否
　　佩韦记
　　以物治物者有矣未闻以物治人者也以人治人者有矣未闻以人治于物者也诗曰他山之石可以攻玉所谓以物治物者也书曰民心罔中惟尔之中所谓以人治于人者也独西门豹有取于韦至佩之以自警其殆以物治人而人治于物者与葢君子观天下之物茍有益于己者虽贱且微不之弃若韦之为物非若象犀珠玉瑚木难之足贵重也其材不过履而己黻鞸而己决拾而己但其性缓有似乎人性之不及豹所以取之与夫道以中为贵过与不及不足以云道豹之性卞急过乎中者也故有取于韦是以其不及而济吾之过也箕子衍三徳之畴有曰髙明柔克髙明刚而过中者也克之以柔所以济乎刚而适其中也豹其能自克者与其巧于取物而善于治己者与豹之后有唐栁子厚尝赋佩韦葢亦有见于此矣今周京元基则又以佩韦自号元基其慕豹与其慕子厚与豹固良吏史迁独以其一事出于俳遂寘于滑稽之列固非也然称其治邺民不敢欺则亦刚果彊察其性未克变也子厚急于仕进党于叔文以污其身卒被谴谪则亦未知所谓缓者也斯二人者果足慕乎求足慕者在孔门得一人曰仲由氏其为人勇于为善虽父兄有所不顾则性之卞急者孰有出于仲由者乎故夫子尝退之能使令名无穷元基尚慕斯人乎急于义而缓于利急于实而缓于名急于责己而缓于责人庻几得缓急之宜以适厥中不亦善慕古人者乎其或不务出此则所谓突梯滑稽如脂如韦以洁楹者吾何取于佩韦哉
　　陋清閤记
　　京师民数嵗滋地一亩率居什伯家往往牀案相依庖厠相接其室宇湫隘至不能伸首出气王侯第宅则又穷极壮丽朱门洞开画防森列所藏者唯狗马玉帛而己二者人胥以为病海虞凌君季行官于京师家城之东南委巷中余尝造焉引余入一閤崇广仅丈许织筠为门连楮为幕中设一榻自琴册棊砚之外无他物余方侨居民家坐而乐之欲遂忘去季行曰吾治兹閤有年矣子将何以名之余曰噫先生之居若公子之茍完然非小人之近市若叔孙之必葺然无大人之髙堂陋矣清哉其兹閤也夫葢木不加雕土不加饰不已陋乎俗不能容尘不能入不已清乎合而名之曰陋清不已宜乎季行曰善己丑三月晦日记
　　耻庵记
　　胡君彦超佳士也余得其为人已乆南宫之试始见而获交焉君间以其所号耻庵者乞为之记余未暇以为来南都同在太学又以耻庵记为请余始欲为之然而不得其所以名庵之意何也耻之于人不一也古之人不若人则耻之声闻过情则耻之二者君尝有之乎吾以所见者言去年秋当大比就试京闱者几三千人而君以第六人荐人之不若君者则多矣君何为而耻及今年太学私试君复在第一时与试者亦数百人人之不若君者亦多矣君何为而耻岂真以声闻之过情耶则君之为人吾尝知之其问学充矣而自视若虚其文词妙矣而自处若拙未尝以矜能衒名也然凡试士其侪輙相谓曰彦超吾所知今之试名氏前列者非彦超而谁己而皆验则声闻之不过情也亦审矣君又何为而耻窃惑之他日以告彦超彦超曰岂谓是哉虽然亦是之谓也夫自科举之学兴而词章之学废自词章之学盛而后圣贤之学微其非一日矣吾不暇逺引他郡婺吾土也请以婺言何如前乎此者若王子充若宋景濓若胡仲申若栁道传若黄晋卿若吴立夫诸君子其言卓然为一世之所宗吾尚能若其人矣乎然此固以词章之学言也等而上之若许白云若金仁山若王鲁斋若何北山若吕东莱诸君子其道卓然为百世之所宗吾尚能若其人矣乎固不若也则吾为乡人者何为而不耻乎夫圣贤之学本也学者之所先也词章之学末也学者学之而不汲汲焉者也士而不为圣贤之学己足耻又况科举之学又词章之末者乎其学愈若人则其耻愈甚其声闻之逺近其耻之大小以之吾独何为而不耻乎余闻其言而媿之叹曰君可谓知耻者矣然吾闻耻不若人者终若人若人则无耻矣余固不知耻者因君之言而耻焉则君之教我者不既多乎请以君之言为记
　　甘节堂记
　　妇人之于夫曰柔而已矣曰顺而已矣若曰贞曰烈者非其徳之常也妇人而有贞烈之行者是固妇人之不幸也亦其夫之幸也其家之幸也葢一家之中有父母焉吾夫为子而养之于上吾唯承之于下焉耳有男女焉吾夫为父而教之于前吾惟佐之于后焉耳能养者孝能教者慈孝与慈美徳也吾夫之所得专也吾能分其美而已吾之所得专者固所谓柔与顺也柔与顺二者无所用之而独专夫孝与慈之徳以获乎贞烈之名是固妇人之不幸也亦其夫之幸也其家之幸也义兴李君恪之卒其配蒋氏方盛年一时誓欲从君于地下既自叹曰死吾志也亦吾职也顾有所不可死者夫不吾托家不吾系虽死可也夫吾托家吾系而死之吾之志则行矣职则尽矣如夫何如家何且吾为今日李氏一担夫也以所负荷者重而一息肩则两物从而委之地矣故吾质虽薄足虽弱亦惟尽吾力而已耳于是养其舅遁庵翁以孝闻教其子震业成领京闱荐第二乡人以蒋氏之善处生也取易之语题其堂曰甘节震与余同业胄监相好甚间语及其母之事至于呜咽流涕而不能已他日因请记其所谓甘节堂者余复之曰诗有之泛泛栢舟在彼中流妇人之所自誓也蓼蓼者莪匪莪伊蒿孝子之所自伤也子之母氏之贤无俟余言人其以栢舟之人与之矣而子固可谓善受教者蓼莪之篇具在简编则愿子终身诵之以无防母氏之贤
　　静逸斋记
　　防稽徐先生之丞国学也作斋庐于其私第之左题曰静逸命寛宜有记寛既谢不敏且有惑焉葢天子建官于国学曰祭酒曰司业曰丞皆尊官也祭酒司业坐堂上临诸生传道而授业以教不以政然教或不可以一众也丞始以政辅之是故鼓钟以严其节惟丞夏楚以收其威惟丞月书而季考惟丞徳行艺仪之劝相惟丞丞之职亦重矣烦矣是将纷纷焉扰扰焉惟政之施不暇求先生之所谓静逸者无有也然以寛之游于门下者余二年矣见先生之所施如一日诸生之游于门下者不啻数百人矣见先生之所御如一人其从容闲暇若无所事事则又有所谓静逸者滋惑焉以是无以应命葢既乆乃有省曰先生之静逸其在内而不在外以本而不以末乎何谓内与本心是己何谓外与末身是己心之静逸寛不能言也而先儒周子尝言之其曰圣人定之以仁义中正而主静至论学之要曰无欲也无欲则静虚静则有似乎拙故其着拙赋有曰拙者逸论静逸者尽于此矣而以身言则是老氏之无为也无劳也夫以无为为静譬若木之槁焉其不畅茂若逸矣然则朽腐而不可用也以无欲为静譬若水之止焉其不流动固逸矣然则清洌可以鉴也故心可以言静而身不可以言静心可以言逸而身不可以言逸况乎心者身之主也静者动之体也逸者劳之本也心茍静则以静制动其动也若静心茍逸则以逸待劳其劳也若逸此先生之居乎其职所以从容闲暇若无所事事者也噫若先生者其得周子之言者乎其善学圣人者乎以是为记寛亦庻几知先生者乎
　　重建延緑亭记
　　成化八年七月吴郡大风雨鹿冠老人杜先生延緑亭壊焉明日雨霁先生曵杖逰于园中茅茨既摧梁木亦折垣墉且阤竹树尽偃顾而叹曰噫嘻亭壊矣殆天意耶虽然独不有人力乎二子启咨知其意遂相与召匠氏筑之既成邀先生坐于亭上则摧者完折者固阤者立偃者起葢不日而旧观还矣先生喜曰天意殆欲新吾亭耶他日乃以书来京师谓寛宜有记寛闻大道之世烈风不崇朝骤雨不终日而昔者之风雨也胡为乎来哉果天耶亦由人耶吾何从而问耶问之人则人非天也恶乎知问之天则天非人也恶乎答既足以惑亦可以忧葢余之居于是而去吴下也逺虽未尝目击其变顾其事理有可得而推者故尝以先生之一亭观之则四野之外弱夫贫妇其绳枢瓮牖岂无有不胜其震凌而相对以怨咨者乎又以先生之一亭前后推之垣墉阤矣则疆畎之欲修也劳乎力竹树偃矣则禾稼之不登也乏乎食而弱夫贫妇又岂无不胜其沮洳而相对以怨咨者乎当此之时亦有如先生之二子筑而新之者乎是固可忧也夫先生隠者也一亭而已不暇此忧而余亦不敢以此告然而未可知也杜少陵茅屋为秋风所破歌有安得广厦大庇寒士之语先生少陵后人也而老于诗为其后学其学则遇其变独不忧其忧乎因书以论于先生不识以为何如
　　重建觉山寺记
　　由京师东走七百里有关屹然当其冲关之北大抵山也入山而行石路危峻林薄宻凢四十余里始得觉山山之麓有禅寺在焉寺之建相传自唐既兴而复废皆莫能考其嵗月入国朝其废如故虎狼得以穴其上狐豕得以室其傍而人之迹于斯絶矣顾荒茅野榛中独其遗址依然犹存有髙僧曰悟定者杖锡来关中知其处曰甘澹泊而安岑寂者吾侪之分也是山于吾独宜遂入居之结草以为庵累石以为牀遗外身世若独有所得者未几旁近之民皆翕然髙其道化其徳而持金帛以施之者家至视其金帛既无所于用遂谋复旧防爰市美材召大匠择日兴功功未及半而定化去矣其弟子本清谓其师之志不可以不继也乃益为复旧之举清为人淳朴而无伪颛静以有为而人之助其费者如其师凢其门庐诸殿各有位置緫若干楹寺成羣峯后抱逺岫前峙势若屏几而寺之宅其间又若人之负而慿之也寺之东北有泉出于石罅色白而味甘汲之不竭凢僧之日饮于此取给焉山为寺而秀泉为寺而清而人之迹为寺而多葢遂为一大丛林矣寺未有记于是清徒步来京师介余同年友萧君文明求为之曰兹寺之废而兴其嵗月无亦使后人之莫能考也余不之拒夫佛法起于西域而入于中国炽于都邑而延于边徼行之者非一日学之者非一人其势必不能反之于彼而絶之于此矣然就彼佛言之其始亦唯澹泊之甘岑寂之安以成其道也而都邑者固朝市祖社之所在臣民人神之所止佛既不欲居学佛者且不可居而其徒乃欲髙其宫广其庭以与吾人争寻常之地于此岂非妄哉有能逺引而去像设其佛于深山大谷之间枕石饮泉以求其所谓道者而居之则彼之居既得其所而吾党之士亦讵肯穷追而深过之哉此悟定师徒觉山寺之建所以可取而余于其寺之记所为以不拒也寺之重建始于正统十年之十月毕于成化六年之十一月记之日为八年之九月戊申云
　　汤隂县儒学修建记
　　古之民有四曰士曰农曰工曰商而已四民各有其业所聚亦各有其处农聚于野工聚于肆商聚于市而士则聚于学故求菽粟者适乎野而得以农之所聚也求什器者适乎肆而得以工之所聚也求货财者适乎市而得以商之所聚也至于学则道徳之所从出观法道徳者适乎学而得非以士之所聚也乎夫简一郡一邑之俊秀而教之一堂之上所习者尧舜禹汤文武周公孔子之法所讲者父子君臣夫妇长防朋友之理所诵者易诗书春秋礼乐之文非若农工商贾之为业比也是故学校兴然后道徳明道徳明然后风俗成风俗成然后礼乐可作而天下治矣皇明有天下余百年文教大行士类益盛自国都以达于郡邑莫不有学汤隂彰徳之属邑也邑令尚侯令邑之五年政既益善民安物丰邑有学建自国初规制甚陋乆且倾圯凢师生之讲习于是者弗便防宪副临海陈公奉敇提督学政河南侯以其事白之公曰是令之职也其亟图之爰出公钱若干万撤而重建之若大成殿若防门若明伦堂若东西斋若庖厨之类次第以成余则仍旧而加新之工始于成化某年月日毕于某年月日太学生尚宣故学之诸生也于是走京师致教谕某君之言而因余同年李君鐩请记其事其言曰邑自有学以来士之游于斯者日众而领乡荐登科甲者仅仅可数今幸侯之此举工甫毕是年领乡荐者得三人明年春甲科得一人皆侯之功也愿书之余闻其言曰诺哉夫学校道徳之所从出而为人所观法者也国有学为一国之所观法郡有学为一郡之所观法邑有学为一邑之所观法今侯之为此举也邑之人犹有争讼者乎犹有越人于货者乎犹有出谇语反唇以相稽者乎无之是侯之功也且学校者古有之今亦有之古之学校养士以明道徳后世学校养士以取科第是果同乎虽然游于斯者不曰所习者尧舜禹汤文武周公孔子之法乎所讲者父子君臣夫妇长防朋友之理乎所诵者易诗书春秋礼乐之文乎夫然则后世之学校明道徳者其心也取科第者其迹也夫以道徳为科第庻几无沗为学校而足为人之观法此则凢为士而游于斯者之所当知也
　　太康县修学记
　　国之所以立者天子与公卿大夫百执事之人共治之也而所谓公卿大夫百执事之人非夫人可以冐而为之皆贤才论定而官之者也夫贤才之生有用之之时必有取之之法有取之之法必有养之之地自今日观之征聘不出于上荐举不行于下上之欲用其人者皆取之于场屋下之欲为人所用者亦由于是而已矣上之欲取其人者皆养之于学校下之欲为人所取者亦由于是而已矣则学校者固场屋之地也尝考之古人设为此者或以之养老而寓其礼于俎豆之陈或以之习射而寓其礼于弓矢之发或以之受成献馘而寓其礼于军旅之讲所谓穷理正心修己治人之术一皆寓于此当是时取人之法虽以纳言而登庸之必射侯以明其心术虽以六艺而宾兴之必徳行以考其根本人才之出所以彬彬乎其盛者由其取之养之者有道也世道之有古今若四时之序其温燠凉寒不能不为之变者顾其遗制如受成献馘虽不复举而养老有酒习射有圃犹未至于尽亡特所以取士者势不能与古一辙耳今天子即位之初慨然欲兴学校变风俗如尧舜三代之时诏复宪臣提学仍赐之玺书以重其行乃于八年之春临轩策士惓惓焉犹以学校虽兴而风俗浮靡为虑宪臣之钦若于下者固不遑宁处天下之士亦有感激而兴起者矣按察副使临海陈公尝以监察御史提学南方一时风教为天下最及是超擢仍畀以学政往莅河南公移昔尝教人者教之所至入学宫临诸生示之以躬俾自畏慕间取朱子小学书及冠祭之礼之大者令诵习之他条约不也若夫舍宇之不葺器数之不备者曰此有司之失职也则颇督责之开封之属县有太康太康有学在县治之北隅其兴创嵗月县有志可考宣徳以来为河水所圯且其制卑陋弗称县令崔夀尝修宣圣殿及两庑他未暇以为成化六年古曹王珣以进士来知县事首以修复为己任曰此固吾之职也乃集士民谕以相助众欢然从之乃计材用拓基址凢门堂斋庐悉易其旧殿庑之故修者则更设圣贤像及祭器其中以其余材建敷教堂囷馆为宪臣考业之所缭以周垣树以绰楔焕然为一方伟观工始于八年之六月毕于明年之三月防王侯更治他县去而易水田畯来代临视惟谨于是学之师生不忘侯之功使来请文以为记夫学校养士之地也设为之者非虚器而修饰之者非美观诚欲士之来游于斯者进修于斯讲习于斯以为上之人所取所用之资也故士譬若谷粟然有谷粟而无仓廪储之固腐烂而不可食然仓廪既完而所储者或稊稗糠粃亦何用哉此今日木石瓦甓之费斧斤版筑之劳宪臣之所督责县令之所犇趋者不在乎所养之地而在乎所养之人也而今而后凢游于斯者仰焉而视俯焉而思升其堂则思游心于髙明正大之域立其庭则思置身于平直真实之地以倡风俗以成贤才以为国家之用以答天子之意其必自此始也
　　汤溪县儒学记
　　成化庚寅嵗知金华府李侯嗣以其地曰汤溪者民居成聚而阻山带水服役于上者弗便乞割龙游兰谿金华遂昌四傍近县之裔别为县以便其民白之藩臬奏请于朝复乞畀之令以治既得请仍以汤溪名县越明年胙城宋君约来知县事君至无所出政为创廨宇以居未几即有事于学校曰此有司之首务也其可以后乃相地于县治北之二里曰官山嵗壬辰之秋功始兴凢为明伦堂为东西斋为庖为射圃亭为师生之舍若干楹又以学必有庙为大成殿为两庑为宰牲房若干楹门墙深严堦庭髙广凢所创建举皆如法又明年甲午之春而功告完遂选民之俊秀者充其中而置书籍缮器用以为其诵习之资侯既嘉令之有为又谓学成矣不可无师儒以教复奏请之命且下则具书与图托进士胡君超谒予文以为记胡君汤溪之人而余之同年友也其言曰始宋君承李侯之指而建此学以县之设凢以便民而已使所以兴作而敛其财用其力则是便之者未及而困之者已至甚非所以为民父母之意顾县多大山长林凢木石之费既取给于是至于辇载版筑之劳不免役及乎民而所役亦必措置以酬其直故财不告乏力不告穷而卒成其事皆贤守令之善意也幸书之以告后人余曰然哉虽然贤守令之意尤有善于此者试一言之葢民之生莫不有欲欲不能皆足也于是有争夺之心莫不有性性不能皆纯也于是有弃暴之心此有天下国家者必施之治与教以处其民治所以定其欲使不至于相凌教所以复其性使不至于相失二者不能偏废者也然古之居其位者未尝不以一人之身而兼二者之责后世始分而二之虽曰分而二之而教之者未尝不頼于治之者作兴而成全之也自世之为郡县者多俗吏不务出此率留意于簿书筐箧之间徴求趋走之际视学校之已设者尚不之省而况慨然创建思所以作兴而成全者乎此贤守令之善意所可书者也今夫汤溪之有学为之守令者意既出此而其人民亦皆有所遭遇矣则为之师儒者独不思所以教之然欲教之尤宜谨之何也汤溪县之新者也汤溪之民民之新者也为新民者譬若防子然始而训告之以正言指示之以正事则其听受之余自然一言一行皆趋于正乆之将习与性成而终为贤人君子之归以之用于天下国家无弗可者矣夫有人民而不能教之不义未教而遽责其人不仁故吾之记是学于守令既与之矣尤不能无望于为师儒者
　　武冈州重修儒学记
　　士之有志于学者讽诵乎诗书讨论乎礼乐考求乎典章察识乎人品微而为性命精而为道徳大而为彞伦广而为事物必学之无所不知无所不能斯其为士也唯士之职如此故人亦以是责望之有所不知不能则相与笑以为非士而士亦曰吾不知不能吾之过也然为学之道未易以言譬之于筑筑者必有桢榦舍桢榦而欲其墙之立无是理者于是有文以学有艺以游而文艺之制立矣士而求此不啻己足抑其说之浩博茫然探索不知要领故又譬之瞽及于阶席有弗之知过在相者之不告耳于是有师以导有友以辅而师友之道立矣文艺既具师友既得使无所处之地是又贾人之不于市工人之不于肆未见其物之售而业之精者此学校之设非所以为处学者之地乎夫士有志于学求其道之在我者而已在我者且不暇为力乌暇计其身之所处耶曾子曰君子所贵乎道者三动容貌斯逺暴慢矣正顔色斯近信矣出词气斯逺鄙倍矣笾豆之事则有司存葢学校之设岂特笾豆之事之小者哉其兴其废士何庸心亦有司者任之耳武冈为湖南一大州州有学旧在城南兴贤门外宋崇宁绍兴凢两迁筑遭元季兵火乃燬国朝洪武庚戌仍即旧址筑之其功视前为备景泰间益加修建顾其地尝为豪彊所侵终其规模弗称州学佥按察司事邵君分廵湖南既为复所侵地并用官帑白金市傍近隙地以广其址于是佥都御史吴公方廵抚湖襄宪副严君亦以提学至遂以兴修之役委知州事李侯复初同知州事戴侯某乃计财用召工役期成厥功功成殿庑深严堂皇髙敞厨库斋庐之类皆为一新崇垣外缭广庭中甃以及祭器文籍亦无不备居者曰安观者曰美经始于成化壬辰秋某月落成于明年冬十月他日州守倅与其学之师生谋谓是举不可以不记使来请文于余嗟夫有司之职尽矣游于斯而学焉者独不思所以免过乎



　　家藏集巻三十一
　　钦定四库全书
　　家藏集巻三十二
　　明　吴寛　撰
　　记一十二首
　　西溪草堂记
　　由华亭东行二十里而近得芥泾焉泾本水名吴人以溪为泾故曰芥泾縁溪居民百余家有田可耕有圃可种有矶可钓有市可贾有舟楫可通有桥梁可度有仙宫佛庐可游赏而憇息介其间乔木蓊郁逺若云屯下见周垣髙宇隠隠焉渠渠焉者戴氏之所居也戴故宦家至彦文府君与其子声伯国初坐法谪迁淮西居四年始释而回自号复乐声伯生二子曰廷奉廷礼皆以文学称于乡廷奉生一子曰南京考功郎中景元廷礼生二子曰陈州守景升中书舍人景晖其后裔事儒业举进士复相继继有之故邑人皆推戴氏不特为一乡一里之望也一日中书君告余曰始吾前人之罹患而归也如劳而息如病而差此复乐所由号者今吾借前人之徳大君之恩际世亨嘉列官禁近初未尝有忧也何有于复乐亦如未尝劳且病也何有于息何有于差哉吾之幸既多顾于老氏止足之戒窃尝闻之往嵗命儿子佑筑草堂于故居之偏隙地之上以为逸老之计堂成而溪水环其西因名曰西溪草堂愿为我记之余与景晖生隣郡仕同朝而贤其人乆矣既不复辞则为述其居止之美家世之盛归于其所以筑堂之意乃复为之说曰书云峻宇诗咏夏屋若草堂者不丰不侈不华不美虽田夫野老皆能办之何贵于天下乎葢堂不足贵也而贵其人昔之筑是堂而称于世者杜子美之于浣花白乐天之于庐山仅仅一二而已二公之人品固皆足为斯堂增重然子美生当乱离漂泊之际不免有秋风所破之叹况其困于无赀盻盻然望王録事成之庐山之奇秀虽甲于天下然乐天以左迁而来亦筑于覊穷流落之日且切切然弟妹婚嫁未毕司马嵗秩未满以为出处行止不得自遂未必获终老于斯是皆不能无憾者也若景晖之忠信文雅其为人己自足贵而亨嘉禁近又有如其所自幸者则西溪之景物视浣花庐山虽不知其何如而其堂中主人之忧乐有可得而知矣夫緑野堂他人不宜取为己有在子孙宜世守之可也是堂也为戴氏子孙者涂之茨之汛之扫之日必葺之百世之后有过之者指曰此景晖所尝归休者也所以使人消贪饕之心免殆辱之累者不在兹堂乎堂凢三楹崇若干尺广若干尺溪水由松江而来汇于此南流为黄浦东南入于海
　　义乌陈氏祠堂记
　　义乌陈氏之长曰惟防者既揔家政将作祠堂于所居婺溪之上以奉其先世也谋于族人曰堂不难于作难者神主之位次欲其当乎义而不失乎礼也若之何于是其从子樵进曰礼之欲议尚矣与其议于家孰若仿诸人惟麟溪郑氏世号义门天下之观礼者皆自逺而来况吾与之隣壤者哉盍一往观之既观而归则告诸叔父曰樵已得郑氏之礼之意矣葢郑氏生同族而居不同堂而食故死同祠而入不同椟而祭固事亡如事存之道也吾家生不同居然而嵗时有防男女异席宜为寝室以安神主夫妇共椟祭则迁主于堂男女类序其文共书一版但各见其所继之宗世满则祧之是亦事亡如事存之道也是亦郑氏之意也惟防曰然诸侄若文橚等乃各量田出其粟五之一以相厥事凢为寝室五楹间中祀其六世祖贤八府君为不祧之主自其考庸一府君而下左昭右穆位次秩然堂为间如寝之数又轩其前间如堂之数以为子孙奉祀之位其两傍又为庑二十二楹间上以祀各宗庻母左次扁曰神储积粟以供祀事右次扁曰义储积粟以备修葺宰牲有庖藏器有库缭以周垣固以髙门工起于成化六年九月二十一日越十二月九日告成防其邑乡贡进士王君允达之上京师具书始末托以请记夫礼之制何本本于人情而制也惟其本于人情而制故议礼之家可以迁徙而无一定之说若祭之为礼礼之尤重者也古之祭者有尊卑贵贱之分故所祭有亲疎多寡之数祭法曰王七庙诸侯五庙大夫二庙官师一庙士庻无庙无庙则伤乎人情而孝子孝孙无所致其报本追逺之心于是世之大儒君子立为世数以祭之或以三世或以四世或及其始祖至考亭朱子辑为家礼一书然后其说始定而郑氏累世同居本支益盛神主位次犹病家礼之不可行也遂少变之然岂求异于儒先哉葢人情之不得已也若夫陈氏生既不同族而居至于事亡之际其礼因复少变之又岂求异于他人哉葢亦人情之不得已也故儒先之祭莫不以宗子为重郑氏陈氏变之者因合祭而特变其位次耳于家法则自若也然皆惜其不及就正朱子立为常法以通行天下耳余嘉惟防之好礼而重允达之请也特为记之以俟后世之君子云
　　长洲县学田记
　　古之圣人制器以利天下之用播谷以充天下之食其于生民之虑至矣若夫建人极惇天伦使君君臣臣父父子子兄兄弟弟夫夫妇妇各安其位而不相乖争得以用其用食其食于庐居族处之间者虽尧舜禹汤文武皆与有功然而数圣人当君师之责君亿兆之上其道固然也孔子穷而在下无其责也而功则过之有若所谓自生民以来未有盛于孔子者也夫功之大者其报同是故一器之制工人不敢忘其巧一谷之播农夫不敢忘其勤是皆有祀焉以报之而况功之在乎日用彞伦之内者宋周元公所谓宜乎万世无穷王祀夫子者也今天下皆有学学皆有庙以祀夫子至其门人与汉唐宋元以来诸贤凢有功斯道者皆得从祀然其粢盛牲币一惟临事取具于民未有置田以特共其事者长洲苏之首邑也近嵗有司陿陋其学既并其庙新而大之顾统于郡中嵗时祀事县大夫与师生不得专意荐享馨香弗闻肥腯弗陈殿庑寥寥位特虚设邑人华嵒氏既遣其子河入学为弟子员且曰长洲与吴学并列郡城彼有田以充朔望释菜之费繄此独无非甚阙典乃告于教谕四明陈君愿割长稔私田二十亩籍于学嵗可得米四十斛以充之君曰善为白于邑令阳曲赵君君亦曰善于是陈君恐其乆而或废也书来属余记其事嗟夫夫子之道如天其日月之照临雨露之霑濡风霆之皷动于万物者随处而是一田之入不足以盛其祀事一祀之修不足以彰其大功葢虽欲报之有不可得而报者而嵒复为此举岂有助于尊崇之意哉夫亦尽其心而已则其为人与世之好施予止于资浮屠老子以妄希利益者贤愚可知矣长洲余父母邦也去之数年庙学改建固欲拭目以观况有若嵒之好徳若此可辞无记嵒字维瞻本常之无锡人为南齐孝子寳之后今占籍长洲世緫乡赋乡人以为贤云
　　义乌县重修永慕庙记
　　世道升于唐虞三代之时逮春秋战国而降至于秦极矣其浇风薄俗见于贾生之告汉文帝者可考顔孝子生其时顾独以孝称至以名其县其为人岂所谓特立之士与或曰秦都西北而孝子生东南其恶政不足以被之殆不然夫东南之人亦多矣独称孝子其必有过人者故唐虞三代之时有驩兜飞亷之属犹秦之世有孝子皆不随世升降者也是故于孝子一人可以见天性可以识人心其事异其行难其功大宜其自秦至今县人庙祀之而不忘也初孝子未有庙宋端平三年丞相乔行简始为奏请而赐名永慕既而兵部郎康植稍创之又二十余年县令李补乃大兴厥功庙制始备且自为之记元末庙废入国朝若县令李玉丞刘杰皆尝修葺乆而复废废而重修加于旧制则今县令东筦方君俊之功为多君将为是举既斥俸金倡其县人一时好义者知之争以财力来助后四月为成化十年冬季董役者亟以完告乡贡进士王君允达将乐令吴君吉甫皆县人也喜君知所为政相与求文记其事于是庙之役讫矣方君亦以母忧去矣后之为县者遽无所施其功矣然予闻孝子事以葬亲故羣乌啣土助之伤吻遂闻于世今庙左有坟巍然相去数十武宋魏文靖公了翁固尝大书六字表之余恐里之无知者不有反畚其土以充版筑陶埏者乎不有操斧斤以伐其木纵牛羊以践其地者乎畚之伐之践之则伤孝子之心矣若然虽则栋宇完美将舍之而不居牺牲肥而黍稷馨将吐之而不食矣其亦封其坟崇其垣固其门而谨视之然后孝子之心安安则有庙必居有祭必享而方君之功始为不负矣用书此以告后之为县者
　　义乌王氏新建忠文公庙记
　　唐昌黎韩氏以文章妙天下歴千百年鲜有及之者岂其下笔刋落陈言卓然成家足以耸动乎人哉其气充其理直其言达而畅也固宜方镇州之乱王庭凑围牛元翼于深州穆宗诏愈宣慰其军且戒愈度事可否无必入愈奋曰安有受君命而滞留自顾者遂疾驱入之当是时庭凑操刃逆愈甲士林立愈以寡弱之质直婴其锋顾乃厉声开说将士闻之震掉失措气沮而语塞卒之不劳一旅不失一镞服庭凑而出元翼愈之功也故尝窃论韩氏之文之妙由其所养者充所守者直而其名至于今称之者非徒以其文而以其人也皇明初兴以文章用于时者多婺产若学士宋公景濓待制王公子充尤称杰然者二公之在馆阁日惟以文章为事人以文士目之乆矣一旦王公奉使西南夷而伏节以死然后知公之学有用也葢髙皇帝以神武取天下号为无敌独云南恃其崄逺未下乃洪武五年以公使其地佥谓公文士不宜蹈不测之强敌公受诏不顾既至见其主梁王其臣达尔玛谕之再三初皆有降意己而犹豫留公不遣公持节必俟降之乃返防元之后裔有使云南闻纳我使让梁王王出公俾自当之公引天命国势为词其言甚壮且曰我逺使来誓为国死不能为若屈元使怒梁王恐遂死公后八年大兵竟平其地而郡县之又后为正统六年朝廷始赠公学士谥忠文以报其死节云呜呼公之为文学乎韩者也其为使亦同乎韩者也而其事之成否身之存亡则有幸不幸之分焉然公不可谓不幸者故姑即并时宋公较之当二公以文章见用其名寔相伯仲宋公之位差显然身见其子若孙皆死于法既老不能免川蜀之行而其故居在金华者莽焉荆棘过者怜之若公则没于王事其气节伟然且官有赠行有諡而其子孙皆贤而有文能守其田庐又有为庙于家以祀公如其曾孙今进士汶者此所以为公幸也王氏初居义乌邑中后南迁十里曰青岩山则自公始公之子国子博士绅尝与其兄绶谋作家庙不果仅即堂之夹室以展祀事博士之子处士稌仍其旧室既卑隘嵗乆将压汶始克为之乃择正寝之东为屋三间中奉公为百世不迁之祖子孙列祔右男左女秩如也垣门堦庭髙固整广不陋不侈于礼为宜工始于成化十一年八月十三日明年十一月二十八日讫功汶复割田倡其族人以供粢盛之费乃以书告其友吴寛曰家庙之制未称吾尊祖之意若庖湢斋戒燕饮之所皆所宜为而未为者吾一人之力不足也虽然吾志有在终当为之幸子为文刻之庙中以识吾志寛感君之好礼不复辞让辄为书之是庙也凢以奉王氏先世而独详于忠文公者葢公王氏百世不迁之祖也为百世不迁之祖则享百世不迁之祀夫世至于百逺矣后人能如汶之贤则可不然有能知其故而思所以尊祖者乎固宜详书以告是亦汶之志也
</div>
    <div class="pagination">
<a href="家藏集_page32.html">上一页</a><span>...</span><a href="家藏集_page28.html">28</a><a href="家藏集_page29.html">29</a><a href="家藏集_page30.html">30</a><a href="家藏集_page31.html">31</a><a href="家藏集_page32.html">32</a><span class="current-page">33</span><a href="家藏集_page34.html">34</a><a href="家藏集_page35.html">35</a><a href="家藏集_page36.html">36</a><a href="家藏集_page37.html">37</a><a href="家藏集_page38.html">38</a><span>...</span><a href="家藏集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
