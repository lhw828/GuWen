<!DOCTYPE html>
<html>
<head>
    <meta charset="UTF-8">
    <title>寄鹤斋选集 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄鹤斋选集 - 第 5 页/共 14 页</h1>
    <div class="content">　　入山一以深，遂生古薇蕨；釆之无所贻，食之甘如鳜。孟春草木多，生机常泼泼；回首望乡闾，棘荆生庭闼。居者罹忧患，去者为蹙额；何为溷世人，盗泉以疗渴！
　　章甫适越邦，衣裳居裸国；虽不相往来，未免相疑惑。南山有雾豹，非时长晦匿；知几有哲人，焉可被时识！时世日以非，浮光日以昃；故里等殊方，瀛海同荒僰。去去勿复迟，前山足登陟！
　　检疫叹
　　睢盱海东国，其俗与人殊；暴殄待人物，行与疫鬼俱。检疫入人家，横将老幼驱。刀圭及鍼药，刲剖死人肤；云欲免传染，须焚死者躯。到处人惶惶，有病应受俘；不许在家养，病院非虚拘。或有讳病人，一死如偷窬；亦有无病人，羸黄以病诬。封守死者家，禁锢七日逾。彼谓行善政，防患无不孚；将彼作疠看，自是愚人愚。愚人死犹可，检疫呼杀我！疫死柔于水，检死暴于火；水火两无情，万物为么么。
　　猛虎行二章
　　林际腥风来，茫茫天地黑；路人皆走藏，喑呜群动息。不知何妖魅，有牙兼有翼；或疑为天狗，化作狼与蜮。攫人靡孑遗，充作饥肠食；食人亦何求，聊为造化贼。朝出吮人皮，夕作齚人腊；路旁蝇蚁盈，纷横肩与骼。邱山何累累，云是死者馘；一见猛兽蹄，行人丧精魄！
　　城邑人所居，于菟聚其处；髑髅纷满前，攫人遂人去。士女觳觫行，纤纤倍忧虑。咆烋入市廛，磨牙为刀锯；搏噬无瘦肥，跳踉无餍饫。室有死人头，途有殷血淤；不闻啼哭声，有声将来觑。岂真天地昏，欲将人类除！且储弓与刀，禽生勿犹豫！
　　望蓬莱山有悼
　　海上蓬莱山，自是神仙闼。琼瑶削作台，琳琅排作阙；仙人凌云出，望之心目豁。谁知阅沧桑，仙山亦轇轕！沦汨苍茫中，滔滔海水阔；残破不可知，中流剩一发。日出照深渊，黤■〈黑駦〉见仿佛；既作妖螭居，复变鬼狐窟。人类想无存，苕嶢枯髅骨。时或洪流涨，浮沈见凹凸；可叹蓬莱峰，年年海底没！海底何所有？鼋鼍来窸窣；海中何所见？鲸鲵弄溟渤。海屋添筹翁，声噫气复郁；日与鬼蜮邻，频年无一物。
　　书后柬张汝东
　　昔年哭君兄，君侄才弁髦；别来今几载，君侄如我高。门前松柏树，垂垂添须绦；伊昔倚松人，墓草长蓬蒿！言之心为摧，泪比鹿门涛。当时同应试，气欲吞巨鳌；岂料到今朝，末路如斯遭！君兄已不知，君泪应滔滔；生离与死别，秋风为怒号。时事况已矣，身世随鸿毛；背中无六翮，安能万里翱！死者在黄泉，有时共号咷；剑缺徐君树，笔挫班超毫。凄风习习来，仰首望星旄；不见故人面，常想故人袍。倘见君兄子，勖之古贤豪！
　　暴雨险涨纪事
　　日没江河翻，狂涛天上泻；急电催迅雷，冲飙万瓦下。雨箭穿飓风，石壁不受射。路人急奔豚，不知为旦夜；道途水接天，无处认桥跨。匉訇山石声，举目无完舍。予坐读书斋，但见屋有罅；积潦难出门，淋漓无枕藉。三日见晴空，如囚得援赦；开户逢行人，半多求屋借。由来二百年，未闻此叹诧。连村或水浮，沮洳无塘坝；亦多付漂流，鸡犬人物化。川涨陷邱陵，田畴没■〈禾罢〉稏。屈指百里间，荒芜忽如乍；窃疑造物心，年年不宽假！疠疫与兵凶，更番成迭驾；盗贼夷狄横，兼将奇灾嫁。静思浩劫中，在在足惊怕；盲风怪雨来，何敢生诅骂！六月且披裘，时序无冬夏；放怀作诗歌，泪随风雨罢。
　　送梁子嘉先生归粤长歌
　　西风海上来，江湖秋已疏；天涯远游子，日色冷菰蒲。蒲帆天外去，忽忽浪花粗；行客悲不已，远望绝平芜。故乡在何处？回首水云区；岭南近如何？未得一纸书。衣锦滞他方，富贵亦唏嘘！况为失路人，不如归乡闾。我送先生行，欲挽先生裾。先生昔来时，台海金汤如；班生从戎幕，曾见海氛袪。维时法兰西，遂为强弩余；兵气倏忽消，辐辏纷舟车。先生半隐宦，拓地开菑畲。台阳富山海，山人亦足鱼；先生于山中，永以爱吾庐。谁知浩劫兴，割地等商于；欃枪无人扫，千里为邱墟。先生攘袂起，有愤不得摅；朝廷有子兰，枉哭申包胥！仓皇戎马间，南北行趑趄；越海去复来，囊橐无宿储。不见汉衣冠，所遇多駏驉，关津不易过，寄迹嗟籧篨！当年华屋处，再过无人居；伏莽时时起，十室九室虚。沧海扬尘后，无复返其初；先生长太息，决计问归途。君家粤东路，地即古番禺；亦曾遭英夷，夺去海膏腴。伊昔林文忠，至死三叹吁！有计不得行，谋国误奸诬。虎门铸大错，筹策至今纡；茫茫五虎洋，万国来揶揄。汪、黄今再生，遗祸遍海隅；粤海虽粗安，虢亡行及虞。今日广州潮，轮舶环郡郛；山海失岩阻，黔首其挛拘。君归亦何乐，聊为妻孥娱；我思祸乱中，素志不可渝。祖生中流楫，气足吞羯奴。西夷侮我甚，谓我无良图；瓜分指中夏，囊括鼓咙胡。我笑夷人眼，咫尺见糊馍；岂识中华势，衰乃盛之符。君归求黄石，慎保千金躯！见说粤西峤，胜、广已蠕蠕；草寇启汉、唐，此岂为之驱！可怜兵燹灾，到处无或殊。君地与毗连，曷胜望苍梧！滔滔郁林水，须虑走湛卢；官军成铅刀，不足张威弧。我辈何从计？不禁碎唾壶。时事且勿悲，请为君歌呼！去年见君面，一拜识眉须；嶙嶙耸傲骨，回异风尘趋。逢人辄面质，不为时俗谀。诗文在正声，瑰异过璠瑜；我读「钓龙歌」，高调入云衢。稽康广陵散，不道今未无。有作皆唐调，绝不为喁吁；伤时生感喟，杜诗与泪俱。平生复萧索，阅历貔生貙。愧我非终童，未能弃关繻；空送先生去，不共先生徂。秋风吹远道，落叶客身孤；东西马首瞻，怅惘失朝餔。遥遥沧海上，帆片有云铺；一去难复逢，望君眼亦枯！粤山千万重，君去飞舳舻。
　　再送梁子嘉先生三首
　　十载寓台湾，四载经危乱；寇氛及台南，行客中肠断。故旧与新知，存者不及半；先生亦且行，舣舟于海岸。海有函谷关，鸣鸡度待旦；回首望东洋，洋轮来汗漫。
　　君入台南城，相逢无一识；短衣脚不袜，衣垢面黧黑。访旧过军门，阍人先作色；及与刘帅谈，共争问消息。往事那堪追，人去来何益！徘徊异域间，不如复归得！
　　昨日先生书，言归及秋余；今秋已将尽，难驻先生车。凉风起天末，木落声徐徐；沧海日已深，故园日已疏。作客虽云乐，未若在家舒；何以远送君，白云近所居！
　　雨后述事
　　春深草木苏，万物思雨泽；勾萌欲发生，原野资膏液。连旬无雨云，生意咸欲息！年来况歉荒，粒米等圭璧。一金八、九升，携囊难告籴；雨膏复不行，嗸嗸安求食！去年征敛苛，不念民饥色；今春迫征期，无地为逋客。不知上天心，何以处苍赤？此邦硕鼠多，民物皆不惜！天苟为旱灾，彼且啗人腊；时事无一堪，言之填胸膈！昨夜闻迅雷，不觉喜跳踢；天有爱物怀，一雨救穷厄。大者如倾盆，细者亦滴滴；可怜未多时，不及起枯塉！水源乏雨滋，末流不洋溢；慰情却胜无，此际可多得？我作喜雨诗，农夫有忧戚；救死尚未能，税敛来相迫。安得兼雨金，万民皆悦怿！
　　有所思，效玉台体十首（选一）
　　我读「玉台诗」，芬芳沁我肠；诗人逸兴多，香草托旁徨。芍药思渺渺，蒹葭水苍苍；千古作寓言，美人在西方。西方竟何许？求之见荒唐。昨云晤宓女，旋觉梦王嫱：所居必金室，所倚必雕梁；一鬟千万值，一身百宝妆。我诗亦此意，意与美人长。
　　在阿罩雾同林十偶眺
　　一路看山来，山尽是君屋；翬革罗峰恋，清华湛水木。入君书室中，琅环迳重复；沧桑存灵光，变迁忘陵谷。与君为清游，亭台藏山腹；登临望大墩，芜城蔽林麓。炎峰接远天，夕阳满平陆。
　　哀鸿篇五首
　　芦塞腾霜威，大地填杀气；饥鹰搏击来，征鸿何处避！嗸嗸向南山，复逢矰缴绁；肃肃起秋声，飘飘洒毛血。爰集在中泽，俛仰且偷生；黍稻四野空，飞啄又安营？我作哀鸿诗，未终泪盈把；长距凌云霄，弱肉风尘下。
　　闻说云□地，今年遭屠杀；垂翅落机中，破脑不得脱。家室既摧残，脂膏亦剥割；造化岂不仁，生物付夭阏！哀哀群羽毛，振触难为活；凌空思奋飞，樊笼终有括。中或失其群，饥鸣徒嘎嘎；被絷啼向人，相视犹胡越。
　　今秋乃亢旱，郁风致恒阳；禾粱半枯黑，草木纷萎黄。鸿雁欲求食，四野如穷荒；一粒即珠玉，未可升斗量。接饭无所投，饥乌处处翔；何以弋者流，缘株罝罟张！残物以谋饱，人心胡不良！寄语矰弋人，哀鸿已无肠！戒杀犹未得，须为倾太仓！
　　更有澎湖路，沧桑海忽枯；三十六峰屿，一旦焦为卢。水咸不得雨，即雨草不苏；鸿雁来何为？泽中徒叫呼！岂有食可谋，更无田可芜！往年海为耕，无食且饱鱼；嗟哉鱼不得，啼血摧胸臆！造物不孳生，吾为汝恻恻！
　　恻恻复恻恻，鸠形兼菜色；城狐杂社鼠，日攒太仓食。太仓日以盈，狐鼠日以生；哀鸿自嗸嗸，岂有利爪争！西风满地来，四野闻悲声；昔日随阳鸟，今日刀俎鲭。罗网多杀机，天地为阴阬；我闻造化心，孵育靡不宁。五雀与六燕，安有滋重轻！闻我哀鸿诗，应为心怦怦！
　　王君友竹索题简端
　　相闻不相识，日日望新城（君新竹县人）；每逢北人至，辄询君姓名。君家在何处？迢迢新竹路。忆昔承平年，驱车城外度；可惜迟闻君，彼时未回顾！一自丧乱初，始得君素书；知君诗学好，展卷再欷歔！灰烬兵燹中，播土扬琼琚！伤心各凄恻，将诗慰离索；卷里起秋声，中有胡笳拍。陆公昔乱离，哀音鸣郁噫；至今呼望帝，千载有余悲。杜陵不可作，愿君长咏诗！
　　陈生匄题琴砚图
　　中郎绿绮琴，衰汉流沙漠；米家海岳砚，宣和尤虏掠：名士所宝储，乱世等残箨。当日席上珍，此日泥中蓄。子女与玉帛，同时填沟壑；况是玩好间，何足铸金错！莫怪名士身，自视常丑恶！何来陈元龙，意气独磊落！有琴不破碎，有砚不唾辱；兵燹出劫灰，灵光存殿阁。一弹再三叹，摩挲风云作；不知是何世，高唱回风曲！兴到走龙蛇，谁能为缚束！逍遥闲中趣，几忘有荼毒；照影绘为图，人苦我自乐。我愿同之游，赏音看挥霍；他日留名山，知有辽东鹤！
　　座上赋赠林十
　　南风送君来，复欲送君去；溪口茫茫云，山头重重树。去年见君时，莺啼花满路；今年君来过，落花乱无数。麦秋风正凉，相逢各道故。君今隐芦墩（葫芦墩，君所寄耕之地），为农老朝暮。入山虽不深，避俗已得趣：课芸即为诗，劝耕亦寻句。种秫三十区，陶家备酒具；竹林有阿咸，时来相亲附。每于畎亩中，白云聚朋屦。君诗学襄阳，令人生遐慕；携家鹿门山，青年竟高步。缔交我独初，谈心坦怀布；昔日入中原，邮书当面晤。航海去复回，屈身为井鲋；功名付悠悠，不食甘匏瓠。即今离乱余，寓公随处寓；云山异昔时，人物无孑煦。鞭扑马牛忙，催敲鸡犬惧；竭泽苦猎渔，挈瓶艰挹注。读书最萧条，无以供租赋；况又干戈年，时时求委输！兵连与祸挐，乾坤纷鼓铸；壮士孰为牺，吾徒皆守兔。桃源不可期，栗里君小住；今日偶逍遥，行踪冲罩雾（罩雾，里名）。迢递到鹿溪，轻车来如骛（日本于火车之外，又有轻便车）；向余索诗编，吟声出韶濩。理乱了不闻，忧乐复何顾！相对两诗囚，书城搜积蠹。高歌十宜楼（时在十宜楼上），「南华」生解悟；明朝送君行，报余须尺素！
　　题施梅樵祖母像
　　梅樵父讳家珍，为鹿钜族；以贡生交通府、县，豪一方。偶以地方事，失邑令李嘉棠意；与施藻修（即施菼原名）同受诬，谓其嗾使施九段作乱。中丞刘省三遽揭之奏章，乃亡命遁；后没于泉州。事稍定，梅樵（名天鹤）出应彰化试，以县案首入泮；然其事卒莫雪也。故于题像中及之。
　　台湾昔盛时，母家方繁丽；爱子趋堂隅，名孙绕阶陛（去声）。灼灼鸣珂坊，前儓而后隶；结交刺史侯，豪宗开戟第。母也居华闺，绮罗供娄曳。林下夫人风，城中慕高髻；富贵博欢颜，经营由贤裔。如何原涉家，忽为尹君弊！亡命走江湖，埋名局天地；叹息酷吏威，顿使名门替！母也居梓枌，闾日倚垂涕；阅历及沧桑，流离满尘世。洛市经战场，泰山作刀砺；王母独崔岿，天孙为拱卫；始觉皇娲年，崦嵫景未逝。翼起有贤孙，簪缨又克继；祖妣痛音容，丹青存髲髢。昨日素车帷，汉仪备葬祭；追远生孝思，慨僾写真谛。想见君先子，黄泉含笑睇！
　　·七言古体
　　澎湖失守纪事
　　停战遣使纪事
　　割地议和记事
　　外国保护纪事
　　追述去冬时事
　　绿林行
　　洋关行
　　公医行
　　公娼行
　　清洁行
　　闻客述施孝廉仁思双妾殉节事有感
　　诗函报林十，适又渡海，歌以寄之
　　哀罗山
　　哀苗山
　　钓龙台歌，和梁先生子嘉
　　叩阍辞
　　中秋暴风纪事
　　斗米叹
　　估客行
　　答林幼春并怀林十及梁钝庵
　　吊梁钝庵（子嘉）
　　留声器
　　幼春邀过罩雾，喜晤其叔林十
　　写山谷诗；幼春有赠，即次其韵
　　戒烟长歌
　　题邱菽园「星洲选诗图」
　　有感放歌二首
　　赋赠丁茂才锡勳从内兄
　　寄赠施悦秋先生（菼）长歌
　　闻东西战事感赋
　　春寒，林仲偕从弟过鹿，酒中述游迹并庚子在京时事；歌以寄之
　　吊从内兄丁锡勳茂才
　　村家夏日即事
　　倏忽寒暑，壮士迟暮，感愤身世，赋之
　　感愤时事，再赋
　　澎湖失守纪事
　　杀气阴风北斗高，轰轰雷霆殷海涛（澎湖炮声震及台湾）；仰首但见天周遭，哄耳群惊海煎熬。千里逝水闻滔滔，出地霹雳讙蛟鳌；电音驿至报胜仗，明朝溃卒随波逃（澎湖失守之越日，抚军电信有「我军极勇，倭人已遁」语。又越日，而澎败卒至）。依稀败耗人未信，溃卒登岸如蝟毛；市中咆喊虎怒号，战阵驱来羊一牢。呜呼四万义军同日死，陈涛之罪千秋指！今日战士望风奔，保全首领走而已。争诧西洋炮火神，中国炮火日日新；军不训练弃与敌，城垒有炮奈无人！岁未、月卯、日庚午，蓬莱海岱生烟尘；春风吹浪作号泣，鲸鲵小丑抉龙鳞。汉廷元老筹妙策，议和遣使出天津。
　　停战遣使纪事
　　汉武射蛟临海岱，海水沸起蛟龙背；昆明习战战士多，楼船百万皆鹳鹅。海战虽失陆战兴，大冶堇山可铸兵；又况燕云森壮士，一朝众志自成城。君不见范阳鼙鼓动地来，李、郭壁垒风云开；金人马足中原播，宗、岳、韩、刘（刘錡）一战破。国家练军祸乱秋，志士义旗有同仇；升平安坐谈韬略，临时或付流水流。田单即墨犹保燕，长城万里夫何忧！堪恨停战沮士气，楚人之鬼越人禨；百万锋鋩忽藏韬，战士坐甲空歔欷！闻道使者出东洋，无从得见东倭王；丧邦辱国此为甚，丛神土偶盈庙廊！更闻上相欲亲使，包羞忍耻成何事！幄帷画虎付虚空，肉袒牵羊甘跋踬。积重如今竟难回，几时疆土可重恢？沧海日到榑桑暗，阳阿曦发心为灰！ 
　　割地议和记事
　　万里金瓯浑不缺，谁道千钧系一发！艰危一旅可重兴，何为遽把皇图割？今日以和保都城，恃和狎敌鼎且倾。胜败兵家有常事，数败一胜势可争；今日未尝为血战，激使好战谁敢轻！犬戎在昔陷西京，宣王亲整六师征；我朝三辅奠磐石，山海关外兵连营。大帅养重不励士，坐使越甲吾君鸣；下国尚耻城下盟，大国上相亲行成。重重海陆失岩阻，战守无计和无名；公孙用刺真下策，裴相不死非尊荣！辽阳自曩钟王气，台屿于今成蓬瀛；一朝蹙国数千里，奥蔽尽撤将焉撑！嗟予头埋足又蹶，叩阍无从效曹刿！眼见岛夷竟得天，心痛中华长失岁！沈沦身世付伧荒，分裂乾坤销猛锐；仓海君无博浪锥，衔石今后同精卫！
　　外国保护纪事
　　君不见山人委肉饲饿虎，空望豺虎守门户？急时篱下暂相依，终见攫人充饥肚！又不见苑监驱狼牧羊群，一狼能使千羊奔？弱肉强食既悬绝，系援凭藉何由存！堂堂中国不自强，忍言扶持借西洋！假令吴、楚保周、鲁，徒取戎狄笑禹、汤！我思康熙、乾隆全盛时，彼时早已侈西夷；讋伏天威供职贡，闭关屏绝无一辞。飞车奇肱皆悚惕，呼毒古莽任鞭笞。降至后人乃积弱，弱势非由力不足；但夕苟延上下睽，遂使燕安生鸩毒。文恬武嬉无所筹，有兵、有将如赘疣；昔贤大法弃不用，西人机巧奚足收！九夷八蛮迫宇下，四皇六帝王可假。中华有气久不扬，今且灭裂无风雅；强借兵威护吾疆，长使山川颜如赭。
　　追述去冬时事
　　时十一月岁乙未，台山北海如波沸；遗民义气薄云霄，欲转汉天回汉地。骤似雄风吹雨来，复似怒潮挟沙至；重重夜袭台北城，惊杀倭兵失梦寐。城头半夜起狼烟，城外连天列象燧；倭酋持枪尽欲狂，倭卒寻刀起如醉。越日彼族元□天，不成拜贺不就次；电达全台皆戒严，火急三军齐结驷。延城驱出领袖人，束以覉绁防生事；是乃逢迎趋利徒，岂有才情能树帜！狐疑鼠窜空怔营，维时外间尚无意；彼族杀气犹未降，压阵冲锋出大帅。天使遗民成国殇，二、三首雄中炮踬；雄徒四散登于山，可哀良善遭斩劓！冬风惨惨吹哭声，阴雨凄凄飘肉■〈骨比〉；平民庐舍数千家，灰烬之中无位置。逃亡耕夫诈诱归，复以一坑除芒刺。是时我正丧所生，倚门夜泣皋鱼泪；闻之意惨心复摧，不能哀吟亦酸鼻。年来衔石不能填，叹息海天出蝄魅；呜呼七哀兮，哀不尽风云气！
　　绿林行
　　东洋兵气森如霜，破敌无声如虎狼；一拳海上黑丸地，地窄不足供回翔。数军弹压有余势，狰狞恶貌惊洪荒。谁知绿林多豪客，小丑不量出跳梁；昼在山场夜城郭，凌空蔽日如飞蝗。一指障目无泰山，劫夺民家穿营房；洋兵瑟缩不敢出，有如猛虎畏群羊。四围鸣炮声汹汹，两傍列炬光煌煌；小寇由来过大敌，正正旗鼓阵堂堂。入室横行无所惧，往复倒橐又翻囊；委蛇欲退不遽退，辄向营头鸣数枪。行人复说大坪山，白日出劫洋兵行；初谓一吼噤万窍，谁知满身生烂疮！南北烟尘复四起，兵且难行况善良！呜呼绿林客，恨不为国出宣力！
　　洋关行
　　海风琅琅海水高，西油东布千百艘；载以宝筏三五篙，未到鹿门皆逋逃。关吏狞狞如鬼号，背上火枪腰铁刀；下水挽筏牵上岸，充作公货饶尔曹。商人瞠视两眼如巨鳌，泣诉不可得，关吏瞋尔言罗嘈；吮尔皮血盬尔膏，东头有虎千百牢。
　　公医行
　　东人以官来作医，生者、死者医不知；推门入室验病人，瘦黑肥黄皆药之。食药而死须湔肠，剖腹看脏浇以汤；食药不死病在床，驱入病院身频量，以身短长量药方。十人入院九人僵，僵者闻之火彭彭。闻说台北路，健者出行弱者藏；不知彼王为仁惠，老幼渡海人成行。
　　公娼行
　　华人以娼为败风，东人以娼作奉公；王家征税夜夜同，公娼厅事明灯红。插花盈头发一蓬，花布裹身舞氋氃；贴腰作褥系腰后，人各一端摇玲珑。比目交颈记点钟，无遮、无碍雌与雄；从此烟花添故事，不须羞涩如吴侬。
　　清洁行
　　西人、□人重清洁，风景当前谁破裂！洒扫庭除三尺能，何劳官吏鞭棰折！中华此为奴仆事，外洋当作官箴设；朝呼扫地愁马蹄，暮呼扫地怨车辙。忽闻汹汹剥啄声，巷居妇孺啼呜咽！闲来我过兵火场，粪土如山永不灭；又尝看杀沐浴房，男女裸游同猥亵。借问清洁人，谁如曳尾鳌？
　　闻客述施孝廉仁思双妾殉节事有感
　　东海扬波海水浅，纵跨双虹行亦蹇；麻姑有憾方平知，大风吹海海难转。天荒地老一身愁，况有雪霜随风卷；儿女恨与英雄终，石烂海枯泪长满。忆昨乙未丁苦辛，青衫红粉俱灰尘；施君并挈西施去，一舸云烟远避秦。谁知浩劫出儒坑，竟作人间一陈人；世乱已拌名节轻，何期两美殉君身！君之侠骨肝胆粗，家无■〈石詹〉石掷樗蒲；利刀时断纷縕絮，豪气能驱霹雳符。挥金买得石崇婢，明灯净簟时相娱。辛卯之秋折桂树，花枝复把黄金铸；武昌有妓惜别离，新起朱楼藏娇住。阿娇未煖玉楼中，忽然海上生悲风；铁马金戈破空至，官军报道陷鸡笼！维时我闻心亦碎，书生无从伸长喙；君言当事能慨慷，时事已非出肝肺。归来对泣有红颜，座上无声惨不欢；见说携家亦航海，两美争先为凤攀。七月七夕二日后，不堪回首望蓬山！彰城既失君亦行，辽东有鹤去不还；辽东有鹤去不还，三年君付一梦看。蓬头婢子泪潸潸，吞阿芙蓉弃人寰。谁道邯郸妾，学步不辞艰；嘱子堂上婆，回死君怀间。君不见坡仙谪去朝云决，少游死去讴者绝？君并得之双玉玦；丈夫无成亦快哉，浩浩闽天积雪！
　　诗函报林十，适又渡海，歌以寄之
　　去年烽火起，君去罩雾里；雾山一一高，君视等鸿毛。航海一去寻乐土，温陵旧是晋时浦；晋人携家江畔居，当时亦避羯奴苦。文物衣冠犹俨然，城郭襟海带云烟；忆昔伧荒已千载，得君覉旅又三年。今年台地烽偶熄，君潜渡海问田宅；山川虽是景物非，疑忌之邦君遁迹。得君诗函报君书，君已不滞回风裾；一帆波起随急櫂，四山月出空精庐。望君在何处，天长迷海曙；一纸搁山中，无由追日驭。我向此邦依，何殊荆棘据；闻君挈眷欲重来，叹息故巢难去去！作短歌，小名署——是「弃生」，甘执御。从今富贵功名非吾知，惟望文辞诗卷人间着！作诗与子且自吟，泪滴青山犹昔心（罩雾，即所居里）。
</div>
    <div class="pagination">
<a href="寄鹤斋选集_page4.html">上一页</a><a href="寄鹤斋选集.html">1</a><a href="寄鹤斋选集_page2.html">2</a><a href="寄鹤斋选集_page3.html">3</a><a href="寄鹤斋选集_page4.html">4</a><span class="current-page">5</span><a href="寄鹤斋选集_page6.html">6</a><a href="寄鹤斋选集_page7.html">7</a><a href="寄鹤斋选集_page8.html">8</a><a href="寄鹤斋选集_page9.html">9</a><a href="寄鹤斋选集_page10.html">10</a><span>...</span><a href="寄鹤斋选集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
