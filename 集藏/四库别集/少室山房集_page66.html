<!DOCTYPE html>
<html>
<head>
    <meta charset="UTF-8">
    <title>少室山房集 - 第 66 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 66 页/共 89 页</h1>
    <div class="content">　　石磴岧嶤挂紫烟芙蓉万朶石羊眠寻仙不用卢敖杖双跨虬龙入洞天【洞名双龙】
　　中巘干霄
　　鸟道千盘压翠微中峯突兀锁烟霏天风两袖扪萝上不道金丹白日飞
　　三山环壁
　　十尺幽轩锁碧桃三山罗列画屏高登临忽忆吾家近万仞扶桑压巨鳌
　　片石飞云
　　萧然行槖赋归农琴鹤斋前但故踪莫道岭南无长物罗浮携得最高峯
　　山亭樵语
　　万籁无声昼寂寥小亭徐坐看花飘前山何处来人语一片归云下晚樵
　　读方侨山人集二絶【有序】
　　方侨山人太古从子也学五言律有清韵如霜清渔艇集雨暗客帆收野水通泉脉山云露石根藤交山寺僻溪截野桥横细草幽縁径新篁宻蔽檐晓树笼云暗寒山带雪竒湿含鸠雨细香赚蝶风轻等句率晚唐余味视从父可谓青氷第才具不多耳尧治又侨之犹子既从汪王两司马乞太古传与铭复裒侨遗草刻之而惧其传之弗永也索余题二絶其后云
　　廿载寒溪曳短笻何人携酒日相从林中偶遇飞觞客把臂无劳覔仲容
　　尚记蝉声过别枝韶卿亦与谢翺期【方干有句云蝉曳残声过别枝方鳯宋末婺人字韶卿】流风莫叹诸方尽五字重吟铁马诗【山人有题铁马诗颇可观】
　　再送吴师入洛四絶句
　　翩翩行斾逐西风十郡材官指顾中屈指大廷推第一河南宁羡汉吴公
　　珠履三千各赋才向来门客尽邹枚高牙大纛鸣鞭去白日遥登古吹台
　　二室东西并拂天中天楼阁拟云烟抽毫絶顶嵩峯上一线黄河坠槛前
　　七圣襄城驾不遥三花紫气拂轻霄遥知问道崆峒后卤簿相催入圣朝
　　客有至自吴门者传周公瑕媵人将就馆喜而为诗询之
　　台深铜雀锁斜阳高唱将雏待鳯凰筵上不须重顾曲吴门今是老周郎
　　叶明府校士钱塘五絶余邑方大有秋故末首并及焉
　　曙色兰隂照锦袍飞樯遥下越门涛高秋棘院抡文夜万树天香入彩毫
　　明远高楼百尺悬寒光遥夜动龙泉由来宝剑司空识紫气行看北斗连
　　紫绶绯袍焕陆离画堂灯火彻帘时湖头十里秋风色两袖天葩上玉墀
　　嶫双高上紫氛迢遥三竺架青云雄飞好趂仙鳬翼一顾能空万马羣
　　处处黄云足稻粱家家秋色贺登场东南竹箭三千尺更逐伶伦到上阳
　　日暮风起仲嘉戴一布帽复落赋此嘲之兼呈汪司马
　　谷口天风起暮笳笙歌催客咽流霞亦知阃内非宣武布帽何须落仲嘉
　　访汪士能不値吴生畱饮狭斜席中漫兴二絶
　　潭水桃花闭緑萝一尊其奈片云何何时更发青莲兴饱听汪郎白雪歌
　　满蹊花色绣平沙自在娇莺唤落霞莫笑杜陵衣尽典曲江还醉四娘家
　　又戏作寄汪六
　　漫诧莲花似六郎须髯如防太昻藏若为骑鹤扬州去十万朱提照画堂【汪适以防计入郡】
　　晨发题壁
　　春风一笑引流霞占尽扬州十万家惆怅碧桃何处落银屏珠箔寄天涯
　　为沈生题扇【沈生善歌余使习司马大雅堂四剧诗以朂之】
　　清夜琵琶搊落梅香山司马玉山頺若为长恨歌成诵一曲千金意未回
　　夜同汪六吴三过城西酒楼巨觥飞白堕数十巡旋取余所携金华更酌小奚拨阮二防子歌弋阳潦倒申旦乃别俳语一絶纪之
　　潦倒垆头作酒狂青衫重入少年场那堪醉忆琅琊语满酌金华听弋阳
　　杨孝亷邀游河西酒楼歌者持扇乞书
　　垂栁垂杨千万条春风畱客董娇娆他时怕唱清江曲二十年前旧板桥【戏用唐人原句】
　　即事
　　萧萧风雨坐莓苔百罚深杯未拟囘莫怪桃花闭春涧刘郎今度是重来
　　歌者屡召不至汪生狂发据高座剧谈水浒传奚童弹筝佐之四席并倾余赋一絶赏之
　　琥珀蒲桃白玉缸巫山红袖隔纱窻不知谁发汪伦兴象板牙筹说宋江
　　赠吴美成
　　崇兰满室坐飞香十二楼头白玉堂自是宣和词赋手莫将年少诧周郎
　　睡起作
　　綉衾霞褥卧徘徊啼尽天鸡唤不回无限悲欢十年事一宵齐向梦中来
　　岩镇遇雨宿汪士能斋头櫽括唐人絶句作续惆怅诗十二章【止成二首而止】
　　骑鹤吹箫空月明乱山风雨闭荒城那曾一觉扬州梦赢得青楼薄幸名
　　仙源何处覔琼浆万朶飞红乱夕阳莫怪桃花贪结子芳菲元不为刘郎
　　答汪仲淹
　　寒雨巫山闭楚台七香俄载阿香来不因宋玉能相挠日日行云未肯回
　　又分得花字代歌者答
　　胡麻何处问仙家忽有明妆出乱霞自是刘郎重到晩莫将风雨怨桃花
　　司马公既命片云矣更谓余命一字忆公高唐记神女小字瑶姬请遂辍以字之公笑曰可并为赋一絶句
　　仙姬环佩下瑶台【戏借用传竒语】握手桃花万树开日暮巫山行雨去莫教人拟片云来
　　翌日吴肇成招同司马洎诸君浮筏遇雨泊梁下有挈歌姬赵某至左手三指爪皆长六寸余司马记中所谓邯郸才人者也
　　方平遥驻五云车勾引麻姑出绛霞莫向蔡郎矜指爪夜深畱取拨琵琶【席中方演琵琶伎适赵姓亦竒】
　　緑发红顔照舞衣门前车马未全稀若为湖上参禅去长爪铮铮法雨飞
　　别汪仲淹二首
　　痛饮狂歌夜不休华堂风雨促离愁相思何处偏惆怅三月桃花病倚楼
　　篮笋扶携出钓矶河梁别泪乱吹衣不堪重执汪伦手潭水桃花扑面飞
　　别汪士能二首
　　野店相逢匹马黄画楼红烛照霓裳虬髯自是前生貌莫向扶余作国王【是夕适奏张伯起红拂传竒】
　　緑酒银灯露未晞红妆深夜舞明妃无论车笠他年事已共咸阳作布衣
　　邦相卧病金华寄讯二絶时余亦伏枕山荘
　　八咏楼空月色饶青衫憔悴沈郎腰西风露白金盘冷咫尺恩波下绛霄
　　挟策归来似转蓬卧弹长铗送飞鸿金华旧是寻仙地可道双旌驻葛洪
　　同祝逊父叶叔明诸子登大云山
　　万井楼台夕照间青烟明灭锁林峦凭谁冩寄中原客一片关仝画里山
　　是夕赵汝元祝无殊同游市中观灯
　　荧煌灯烛照山城携手春风入画行歌罢落梅清吹合恍疑笙鹤在蓬瀛
　　祝太学昆季过双树园不值
　　三径蓬蒿昼不开落花长日锁苍苔何因看竹西邻去忽报羊求二仲来
　　雪中二祝生携酒过访
　　四山晴雪照疎櫺片片兰隂入座青试问成都携酒客几人能过太亭
　　将游新安叶明府传送人舟即席赋谢二絶
　　竹箭春江二月流桃花红映木兰舟聊因叶县神明宰一借仙鳬瀫水头
　　宁国新都一水间朝游白岳暮黄山乘风坐啸天门上遥指双鳬入汉关
　　张元春为余作书斋四图各系以诗
　　金华三洞
　　万仞朝真天际头双龙飞瀑望堪愁何如坐对王维画四壁青山尽意游
　　少室三花
　　三花晴色际天开尚忆当年二李才【李渤李荃】莫笑书生长寂寞碧油车引上元来【封陟事见广记】
　　二酉山房
　　海外徒闻二酉山昆仑圃隔人寰生绡拂拭高堂上彷佛曾驱八骏还
　　兰隂精舍
　　溪上秋兰带暮春万峯晴色照嶙峋他年莫使阎侯见认作僧繇第二身
　　春日送高生楚游
　　云涨平湖緑满堤片帆朝挂武陵西春山尽日无人见万壑飞花杜宇啼
　　方山人章叶二太学过集
　　龙门何客曳长裾年少翩翩各起予不是元龙豪气尽十年湖海断来书
　　同胡孟弢王永叔李季宣游曲中戏为二絶
　　十年沽酒共持螯沦落长安气尚豪银烛綉帘春似海夜深重奏鬰轮袍
　　蒲萄新緑照人明急管防弦四坐倾莫道春明能久住朝来仍别润娘行
　　同房仲过云间舟中听赵五叔远夜歌作
　　楼船明月夜如霜一曲清歌赵五郎贪听阳关第三叠不知行色在吴阊
　　潘张两生小饮舟中时童子阿四侍侧众以黄四娘呼之余赋一絶
</div>
    <div class="pagination">
<a href="少室山房集_page65.html">上一页</a><span>...</span><a href="少室山房集_page61.html">61</a><a href="少室山房集_page62.html">62</a><a href="少室山房集_page63.html">63</a><a href="少室山房集_page64.html">64</a><a href="少室山房集_page65.html">65</a><span class="current-page">66</span><a href="少室山房集_page67.html">67</a><a href="少室山房集_page68.html">68</a><a href="少室山房集_page69.html">69</a><a href="少室山房集_page70.html">70</a><a href="少室山房集_page71.html">71</a><span>...</span><a href="少室山房集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
