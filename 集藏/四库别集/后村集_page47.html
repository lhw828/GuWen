<!DOCTYPE html>
<html>
 <head>
  <meta charset="utf-8"/>
  <title>
   后村集 - 第 47 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后村集 - 第 47 页/共 47 页
  </h1>
  <div class="content">
   某丙申去国独荷尚书与洪文端明聫骑访别嵗月易逝昔未知命今耳顺矣张公九尺之身翰林万丈之文何尝一日不在心目杨右司在郡时每欲附拜尺书又念得罪少公而登门未已虽合于善论将不吾与强而附之然恐非君子上交不謟之义况传云亲戚不悦不敢外交近者不获不敢求逺窃意尚书笃于友爱非但某不当自通而已前和髙词末章所谓洗空者即是采用退之聴琴之语韩与頴师岂尝有纎芥哉妄意谓尚书乐府之妙不异頴师之琴实无他肠粤自髙牙大纛作屏洪都相距仅三百里岂不欲修书札问专城瑟缩至今犹前志也敢谓大君子髙懐旷度超出古今精笔妙墨俯逮卑晚捧得惊喜如蔡邕之得论衡辩才之获褉帖而今而后尚书既无訑訑而拒之色某安敢不源源而来乎端平从官皆已秉事枢惟尚书犹以直学士临大方面向者尚恐当轴未相孚果山既相道同志合声应气求窃意旦夕必间两社矣某宦情薄亲年髙去春为范社二公好语牵挽一动非所乐也自去春屡告果山力求清漳以便养亲已有陶铸消息矣闻直翁辞越亦求此州遂失指拟臬事书考又逾两月已除陈叔方为代但此距永嘉千余里猝未能至天气尚触奔走其何以堪凡人皆有剂量某门防入仕内至郎监外至麾节剂量极矣更求毫芒之益是干没无已时嗜进无止法也以此力辞入奏不足陈于尚书之前比闻令嗣知丞不起妙年玉树脆折上恼慈抱诚何以堪然斯文命脉系于元身更望玩老易齐彭殇使之渐逺渐忘可也
　　与郑邵武
　　畴昔亲炙每闻余论谓他日必官君瑞明府之子以报大监罔极之恩某与子敬左司闻而叹伏迩来不意此説稍断续莫晓其故岂以君瑞既殁而寒盟耶阁下为人磊磊落落不忍如此意者妇人女子有以动摇之耶或宗族亲戚有来破之者耶吾辈处大事当断诸心岂可谋于人阁下之官受于大监能为此举止只是常情非卓行万一不能然阁下许多英风谊概晩节扫地尽矣当大监奏任阁下时君瑞虽已登科下面犹有三子舍子任弟是托孤于贤弟矣今大监直下遂无齿仕版者手足之情宁不一动心又忆君瑞在时事叔父如事父今叔父以他人为子孙而摈大监子孙于门墙之外某心犹觉不安于阁下心安乎知此事始末惟子敬与不肖子敬逝矣非不肖谁启阁下者传曰使死者复生生者不愧其言然死者无复生之理生者见有死者之时吾辈夀非金石此事不早定他日阁下何以见大监某何以见君瑞于地下哉去冬运管顾兄席上曽开其端阁下颇自感悟别后不知又作如何商量凡人夺嫡谋宗无所不施其智巧若不以大义自裁断而囿于他人智巧之内未有不颠倒错乱者曷不隠之于初心采之于公论乎又闻令嗣新除学士力主君瑞一房葢其才虽不足以望严君而其徳宜为正人之子矣敢拜手为阁下有子贺惟阁下反复愚言而处分焉此事于立孙无相妨华屋良田与吾之孙独以一命与吾兄之孙两得其所矣某言之阁下行之人必曰潜夫景辅之益友也以道义相期有过必规某不能言之阁下不能行之人必曰潜夫景辅之狎友也平时酒食防戱相追逐而已如景辅晩节何不觉因书悉吐露之知我罪我席藁以俟
　　荅南雄翁教授
　　仆端平初为郎与直翁侍郎徐公同舍相好也南来得侍郎书诵足下及河源令君之贤侍郎素强直不轻许可不待覩面固已心敬矣便风辱书陈义甚髙委教甚富益叹侍郎取友之端而恨仆纳交之不早也人情喜面防虽至亲骨肉间犹有隠情足下于仆风牛马不相及而意气倾倒攻瑕指疵慨然以订顽砭愚自任推足下之心将以其美诸身者而淑诸人也仆虽懦怯敢不佩服然足下所以教我是也其所以自处非也自昔圣贤著书立言者多矣曰百世以俟圣而不惑曰后有子云必好太是当时之人皆不足以知必复有圣贤者出然后知之知不知圣贤之书与言自若也今足下之诗幽然以深其文囦然以长而又颇自贵重知者尚寡足下以知者之寡也遂有望当世责时人之意望知者可也又望不知者焉责故交可也又责素昧者焉足下论著如此意其中必有充焉自得者而又据科第为师儒曰不遇何至遽效阮籍之恸唐衢之哭哉向使足下徒歩取拜相白衣入翰林其足乐乎否也仆他无以愈人但遭诗祸以来心仕进其后复出非心思巧力所能致也然惩艾益深谨嘿益甚天真益斵防足下当责其栖栖为佞而反讥其皦皦难全乎噫足下所责乃故我非今我也仆立朝逐于朝补郡逐于郡起废乗使者车仅数月尔所得俸赐斤斤然事育之不足何以致珠履而供车鱼乎足下引四贤之事以相勉彼皆立名誉建事功于当世者之所为也仆力不任此故当付议论于当世尔况黄巻之中皆吾师友四海之内皆吾兄弟仆之学何尝独而党何尝乎闻当撤棘倘肯过访不惜面商确也
　　荅林公掞监场
　　仆与足下同里闬又与贤氷翁南宫舍人接交防闻俊声仰下风之日多矣顾壮老不相谋鋭惰不同调常欲亲炙而不敢自去嵗至今足下以所着易学及诗文教诏之者三以书开晓之者亦三时先亲已病仆之方寸已乱曽未一酬荅而大祸至血气摧伤性灵颠错十事九忘不可以人理责而足下尚复不弃励以前辈居防讲学之事诚足下待朋友之厚望朋友之切然仆岂其人哉昔人有云人言当指实宁可面防仆少时读书粗了治乱成败未尝穷经析理为文字多谐世趋俗而少古意前诸老过聴荷圣上误知猥以文史叨进用及侍迩英力以不通经辞廹于威命每一进讲面汗心愧然后知学力如弓分寸不可勉强也足下之所以诲仆者易学也诗文也仆于易或未能分其句读岂能索其精防哉理学至伊川数学至汉上亦云至矣然考亭已防与二家异鹤山又防与攷亭异南塘虚斋皆求新义于诸儒未之外皆以其説陈之旃厦虽贵为侍从加以明主称制临决而承学之士未之能信然则足下之诗纵使南塘虚斋见之明主之力皆恐未能剖凿一世之聋瞽统一羣儒之议论如仆庸琐何足以赞美其万一乎诸文惟有韵无韵之作为近古偶俪为俗似不必苦求工然不工又不可读先朝孙明复胡安定俱以经为人师曷尝有一篇文字行世哉攷亭论荆公东坡门人取吕吉甫而不取秦少防辈其説以为吉甫犹防经书少防翰墨而已足下既为易学占得地位已髙而又欲求工于文无乃反自狭小自卑陋乎足下又条易学数端俾区别以对若主司防进士之为者仆闻程氏将没自言易传只説得七分足下以程氏之传为然耶当补其三分之未者可也以为未然耶当自为一书藏之名山百世以俟圣可也上起郑康成王辅嗣韩康伯下至鹤山南塘虚斋诸家之説当以程氏传为凖可也兹事体大他日足下学成书传仆此膝虽不屈于他人将为足下屈矣
　　后村集巻四十七
　　钦定四库全书
　　后村集巻四十八　　　　宋　刘克庄　撰行状
　　有宋朝请大夫直秘阁主管亳州明道宫林公行状
　　曽祖格故将作盐簿赠通议大夫
　　祖遹故龙图阁直学士赠少师
　　父埏故奉直大夫除知沅州赠金紫光禄大夫
　　公讳瑑字景良世为福清人学士忠节着于朝廷沅州清徳称于州里公少入太学与兄靖安令君璟今容州使君同中淳熈十一年进士第而公胪唱第四场屋以为盛事教授鄂州旧例从州家丐猪羊税钱助养士公曰事不可愧耶谢不取节缩浮费更有余力増田差干办江西转运司公事丁母卓夫人忧服阕差干办浙西提刑司公事丁沅州忧服阕干办两浙转运司公事运使沈公作賔精于吏职特重公事非公书拟不下笔公详审清介秉法据理虽贵无敢干以私者秩满得防待掌故阙执政面谕欲越次先除公谢不愿既归四年不通问执政怒超用他人久之除主管吏部架阁文字嘉定初元除国子正迁武学博士诸王宫大小学教授轮对歴疏庙堂除授宫掖请谒之病且言臣待罪班行更化前后皆所目击不知今日立政用人尽出于公乎抑犹未免于私乎其视前日有以异乎抑无以大相逺乎臣观今世自上至下由内达外茍可遂私靡所不至良由陛下真诚有余刚断不足名为更化而实未尝更化始欲善治而终不可善治别劄言民生憔悴极矣散内帑之储省掖庭之费裁戚畹之横恩滥赏覈貂珰之营缮应奉以裕民可乎又言今日之财不在官不在民独积于赃吏之家破数十赃吏之家可活数百万之民矣宁皇嘉纳改国子博士请外出知兴化军世吏所谓击断操切之术一不用专以教化拊循为主时楮令初变愚民坐减落官吏坐奉行不防获罪者众前守縁此罢去告讦繁兴公下令曰贸易未受价者未为行用告者以骗论已受价则予者受者俱坐罪如诏书于是无告楮者常平使者令民间各以产髙下藏楮于家而委官防撞焉公曰民未孚也请为期既而屡寛其期及撞防又使吏户摘语之民得以为备比去不刑一人楮价自増郡多名刹主僧例以货取名曰实封寺偶阙僧干没其谷以佐经费名曰拘桩惟公与秘监叶公禾不实封不拘桩而郡计沛然催科至寛县令不识诃问细民不识追呼又取三县夏税一钱至六十钱户全蠲之第三至第五等户减半第一第二等户减三之一寺院减五之一以樽钱代输他人蠲租者不过阁畸零为美观惟公于未催之前预为约束民被实惠待吏民以君子长者未尝设机械两造情伪一览洞鉴书判典严切中隠伏然其末卒归于忠厚悖理之事梗化之民或接乎前应之以静胜之以定终无忿怒之意有挟懐私而来者见公容色辞气莫不爽然自失而去郡人爱公如父母前后太守莫能及差知全州其治如莆下车甫两月除提防广西刑狱公事足疾力辞新命全人闻公当去皆嗟惜一日有峒猺数軰黧老矣造廷云云公使译其语曰好知州难得愿公奏天子勿去公慰谕遣之改知袁州于是疾愈而袁人将辂公矣公曰辞逺节得近麾可乎力请祠主管成都府玉局观既满再任改建康府崇禧观绍兴府鸿禧观公素清约视荣利如粪土歴二郡生业不长尺寸居室茍完无广厦突兀之想田园仅足无牙筹筭计之入宅前篱援畧成门径舍后花木初分行列公处之怡然万钟五不与易也朝廷每欲妆用常患公不可致今上御极召赴行在再辞再不允公又言臣进无补事功退无预世教直縁拙恙归卧山林衰悴之余不任朝谒惟圣朝哀怜上知不可夺除直秘阁主管亳州明道宫训词曰尔端靖老成近俾来归而抗章三四尚亲医药其以延阁珍祠遂尔恬养夫饬身谨行为郡亷平者朕眷眷如此则贪刻躁竞之习亦可少愧矣明道祠满诏再任公旧患足痬时作时愈绍定二年二月疾动至秋不愈食益少力益衰终日黙坐无惰容顾子孙满前无媮语疾革屏粥药者累日正襟拱手神闲意定以至于殁九月三十日也年七十一积阶至朝请大夫公负髙科着美誉而恬澹耻趋奉韬晦无表暴故策名二十余年为掌故学官去国防二十年始复召卒不至故志业不尽见于世每谓人不可有势不可有名平生不喜为要官曰势之所在不愿交闻人曰名之所在其立意如此公学贯千载文章典丽条达顾不肯以文名手藁皆焚弃惟廷试防与奏篇偶存又有通鉴记纂若干巻凡前世大节目大议论悉着于编兼采司马公范太史胡致堂诸家之评傅以已意自奉至薄笥无新衣庖无盛馔特喜施予族戚蒙頼晩食祠禄嵗取百千别贮之更五任得千缗置义田百斛以赡贫宗公兄弟四人靖安海丰二令君先殁公与容州使君秀眉黄髪消摇里闬时人以方二疏公临终家人问所欲言公曰无一事但恐戚吾兄耳娶宜人黄氏温陵人通直郎轻之女防孤随母聂夫人依兵部侍郎简肃林公简肃为人劲峭独与宜人语多合意甚竒之择配得公尤相賔敬宜人识度髙深达义趣蔬食素饰安于淡薄事姑舅至孝倾槖奉小姑奁具无吝色先公二十年卒于清逺里福胜山之原二子公遇迪功郎监潭州南岳庙公选孙男四人曰观曰仝曰合曰新一女适承议郎新通判潮州军州事刘克荘自宜人逝二子朝夕侍公出入坐起跬歩不离侧家庭讲肄意有所合辄喜曰天下至乐不出闺门之内公遇使调宁化尉不忍去其亲自乞岳祠孝谨恬退其家法然也二子将以是年十二月初八日奉公合葬哭谓克荘子盍论次先人遗事乎克荘亦哭曰丈人植立髙望实重宜属笔于能言者二子曰此先人意也克荘遂不敢辞初公年弭七秩坚悍不衰自克荘悼亡公追念贤女始衰始病悲夫尚忍言之然二十年翁壻知公深者宜莫如我状所述公出处去就言议风防皆质之当世公论参以乡闾闻见后之君子庶有攷焉谨状
　　宋故朝奉大夫直寳谟阁前淮南路总运判官提防淮东刑狱兼知贞州寺丞方公行状曽祖渊
　　祖宪文林郎南恩州阳江令累赠朝议大夫父崧卿朝请大夫京西转运判官累赠宣奉大夫
　　公讳信孺字孚若系出河南繇琡而下代有闻人琡自固始迁莆田至金紫公廷范六子皆贵显而少监公仁岳之后最蕃公其八世孙也生有异质襁抱中能诵书九嵗落笔属文京西公守庐陵公犹丱角周丞相杨诚斋见而惊曰天才也以郊恩补将仕郎京西服阕授番禺县尉诸公争致之幕下才望倾一府盗有刼海贾者公曰防子敢尔自挐舟徃盗方聚沙上分掳获见尉至皇骇欲趋舟取械公先使人负盗舟去矣悉缚上府不轶一人秩满改承务郎丁嫡母叶硕人忧服阕知萧山县丞浙东帅钱公象祖提刑傅公伯成被防措置庆元海道檄公徃来区画悉有条理二公亟称于朝差兼淮东随军转运属官未防复还萧山先是权臣首事既得泗州谓中原可长驱及诸将溃归敌倾国大入淮汉骚动朝廷悔悟防敌亦厌兵驻军濠州先遣韩元靓来和议有萌芽矣督帅枢宻丘公崈一再令帐下壮士遗敌书最后陈璧君玉徃皆至濠而返终莫得其要领近臣多荐公可专对有防赴都堂禀议开禧三年正月三日也既至谕以使事公曰多事之际不敢以母老辞但开衅自我敌问首谋当何以对权臣然起谢借公朝奉郎枢宻院检详文字充知枢宻院参谋官持督帅知院张公岩书通问金国行省元帅府公驰至濠金帅赫舍哩子仁在焉止客于狱露两环守絶其薪水官属或洒涕公叱曰汝泪大辱国金画五事要我公曰返俘归币可也缚送首谋于古无例称藩割地臣子不忍言敌愠曰不望生还耶公曰某来时已寘死生祸福于度外矣论辨甚久子仁不能难遂至汴见金左丞相都元帅完顔宗浩浩以天狱二字榜传舍曰此非濠州比公曰事须商防何至以威脇人宗浩使二省厐赵者来持五説如初且以无故兴师咎我公曰本朝不旋踵追悔所以敛兵纳和浩曰正为无兵可敛公曰岂无淝水八千之众浩曰防送事既无例姑置称藩割地莫有故事否公曰惟靖康尝割三镇绍兴以东朝之故暂屈已今日顾可引用耶此事不独小臣不敢言行府亦不敢奏时逆曦以蜀附金厐赵服公雄辨有张仪舌在西蜀唇亡之诮公请面见丞相决大事宗浩坐幄中陈兵见公使人传谕云五事不从旌旗南指楼船东下矣公欲稍前白事宗浩曰事止此无可议者遽授报书期公再来决和战四月公至在所诏公通问宣劳转三秩御劄令侍从两省台諌条奏所以报金者众议还俘获罪首谋増币五万如绍兴公再徃厐赵来迎金闻曦诛气颇索然犹执初词公曰本朝诸臣已谓増币为卑屈况名分地界哉金问其故公曰议者以曲全胜负较之皆云本朝兴兵在去年四月若诒书诱曦去年三月也若虽得滁濠等州我不得泗涟水乎若夸胥浦桥之胜我不有鳯凰山之防乎若谓我攻宿夀不下若围庐和楚竟何得乎且五事已从其三犹过执不见聴不过再交兵耳杨行宻尚能以数州之地自立本朝幅员万里江东将相岂久下人者厐赵见公慷慨忠烈始防露其情曰称藩不从当以叔为伯地亦不必割嵗币外别致犒军钱可也公揣金技止此力执不许宻与厐赵约定数事如遣使草誓之内厐赵取公手记为信宗浩面授公书六月复命再转三秩用王抃例差充通谢国信所参议官奉国书誓草及许谢百万缗至汴金尽变前説易二省差领客厐赵不复来矣宗浩怒曰所画事未从何遽以誓书使名来面责公不曲折建白且有诛戮禁锢语公不为动一日使甲士拥公庭下荅状公曰待行人如此耶宗浩遽谢公归馆二省差来曰此事非犒军钱可了别出画定事目公曰正縁嵗币不可再増故以通谢钱代之今得此复彼某有头璧俱碎而已二人曰厐赵误公公曰丞相误厐赵又曰丞相欲留公等公曰辱命归亦死不若死于此议不决防蜀兵取散闗敌益疑讲和非庙堂意且屡讦权臣无书公犹冀事成移私觌书帖若权臣遗宗浩者九月公还自劾待罪朝廷谓公失事体夺三秩临江军居住公自春至秋三徃返炎沙烈日僵尸满野公仗节转仄虫蛆臭腐间傔从道毙相属公神闲意定自若始受命入白太安人曰王事不可辞愿勿以儿为忧公知金有内顾忧虽黾勉出兵与我相持而力屈情见势不能久所求皆拒不予直欲以口舌弭兵又每讦首谋意指权臣公但以邓友龙辈为对金恨公不少屈慴故其议壊于垂成而王公柟出使矣公虽贬方奉使之名满天下时年才三十至临江以诗酒自娯江湖士友慕公盛名多裹粮从防明年和议成与金礼币函送权臣首皆公昔持不可者王公既以功擢用奏记庙堂云方某辨折金人于彊项未易告语之时及柟徃权臣诛矣事皆勉从矣方某当其难柟当其易每至军前金必问方某安在且谓暑行者三不委顿车上已可伏矣公论所在金人亦不能揜诏公自便除通判肇庆府复奉议郎峝防窃发经畧司檄公督捕雄韶而诸台辟知新州未上有防令同廖提刑徳明措置收捕就知韶州首封崇张曲江余襄公墓时江湖属邑多燬于贼惟韶境晏然禽赤水峝贼首戮之又谋募乡导捣巢穴布置已定朝廷用招降之説而止转承议郎移知临江军以尝谪居辞知道州郡有不检士十辈号十虎力能使监司逐太守公下车立窜首恶饰濓溪祠作太史阁与莱公楼对寻元次山遗迹表暴之除提防广西刑狱阅蜀郡滞狱有逾百十年不决者有一事株连数十家者公件画条析以闻诏下一日破械纵数百千人始杨公方按部以风力自任疑南官例有赃擿无虚日守令窜系尤众公攷罪虚实多奏释之单马行部内访民疾苦荒镇恶县无停驿处张幙野宿以为常足迹未及者海外四郡耳转朝奉郎除转运判官绍熈间京西公实持漕节定盐法改客贩为官船奏罢嵗觧鄂靖钱十一万缗广民徳之及公践世职父老即永宁寺西庑祠京西公文人词客俱有歌咏纪述焉公深知盐荚利害撙干裁损自出新智漕计沛然以之新学宫増士廪创类试院又蠲诸郡盐逋三十六万缗曰此皆积压日前官吏失陥之数葢有身死家破子若孙拘系未脱者椓伐国家元气多矣吾蠲此钱所以广圣恩承先志也遇僚属有恩意嵗举先寒后贵要虽小校裨将皆能得其欢心有不幸者公必归其防与孥焉弭节四年再摄帅阃威信行于一方除提防湖北刑狱未行召赴行在奏事入对除大理丞于是边事复动除淮西转运判官未行改淮东兼提刑知真州始至视州城曰是中惟官寺营廐库廪耳民旅皆居江下城谁与守请筑翼城圗上不报尝登髙览望知城西北当风寒即北山匮水焉缭以石隄广六里长二十里决之则西北可为海身率畚筑旬日匮成设醲赏谍敌覈郡兵新旗帜金鼓増弩礟治蔺石渠闸深壕堑髙羊马墙日不暇给然賔客觞咏之乐亦不废郡人先惩开禧事多聚保沙上公携百口奉太安人居官淮民复业日众醝盐之利倍増减官私屋赁直十之三徙瘗战骨三十七窖于髙阜军民感奋转朝散郎敌入盱眙防骑出没天长六合间公乗小车慰拊令民勿清野帅司移文报扬州已乗陴公方就寝鼻息如雷通判求檄携家渡江公劾其摇众客曰公以死守是也如夀母何公曰吾母虽惫殊有昔人伏劔之风制帅尚书李公珏趋扬州督师公夜乗小舟掀舞巨浪防于黄天荡中秉炬剧谈谓盱眙拥重兵闭壁不出扬楚坚坐自保彼深入不足怪又言敌顿兵月余过城不攻掠野无获方且夕出剽民牛岂复昔日之敌哉诚得尺寸柄号召诸将愿身为士卒先彼可一战平也李公击节曰君言差强人意将檄公督战敌拔寨去矣山东始内附公抗言豪杰不可以虚名驾驭英雄不可以弱势填压宜选有威望重臣将精兵数万开幕府山东以主制客重驭轻磨以嵗月翦荆棘为沃野化盗贼为耕农不特外包山东内固江北而两河固在吾目中矣朝廷未遑也归附人李全新立功遗以金盌战袍舟载麦防酒壶饟其众节制司疑公挠权公又论劾豪吏所亲多谏止公正色荅曰彼以势此以理吾买草屦行矣既而防惎交起诏别与州郡后省駮奏公徙家沙上以为民望遣馈山东是谓侵官降三秩免归时公家固在城内未尝徙也其后敌薄仪真守将水匮兵退城全翼城竟筑山东河北建节制镇抚大使皆如公言公先卜第城南至是奉母居焉中堂作复阁扁以诗境凿田为夀湖中累海石为山环植荷桞松菊间着茅亭木栈徜徉其间若与世相忘者差主管华州云台观叙承议郎寳赦授朝奉郎祠满改建康府崇禧观公气禀素强初得疾觉大以宻拌棃橘浆盌饮之繇是胃弱恶食或劝迎医旁郡公曰吾贫至此岂复有人葠赀卧阁八旬神情不少衰病革赋诗数章手执如意顾小史张武侯像屏间又舆入太安人卧内呜咽问起居以嘉定壬午腊月二十有六日卒年四十六朝廷嗟惜转朝奉大夫直寳谟阁致仕人知君相待公之厚而悲公之不及见也安人叶氏丞相正简公孙贤淑有志操素羸治公后事哀瘠不能起后半月卒太安人林氏公生母也悼念儿妇阅五月又卒二子左钺廸功郎徳庆府司法参军左绳文林郎昌化军司户兼録参孙一人左钺等将以癸未十一月三日壬寅奉公及太安人安人之防合葬于侯山公自号紫帽山人又曰好庵处葢紫帽之第三峯而好庵扁墓庐云公美姿容性踈豁豪爽防及交辛稼轩陈同父诸贤安公素不识公面一见握手如旧晩开宣幕辟公参谋不就与李公璧吴公猎傅公伯成尤善公才髙事方横冲决他人莫敢措手公谈笑直前当之常慕王景畧刘穆之李文饶为人及摈不用防手怡然亦无郁郁不平之意自改秩终其身不乞怜易服色澹于荣利如此人视公若磊落宏放而公内行极饬事母尽孝粥药必亲太安人苦风痹常自扶掖卧起黙祷于天愿减筭十年益母夀事兄如事父疎姻逺族皆收防贫不能防葬嫁娶者倾槖助之素不喜治生视金帛如粪土出疆时流民环绕公以千万尽散赐金与之尤好士所至从者如云闲居累年家无儋石而食客常满门苍头庐尔多散而之它仅存侍妾数人后亦辞去嵗饥犹斥卖书画煑糜粥施棺以惠流殍属纩叶安人鬻冠珥乃克殓公有山水癖好逰罗浮一月忘归既探禹穴观黄河度桂岭浮沅湘登衡岳而渉洞庭彭蠡矣由淮东归度暑庐阜与黄寺丞干李司直燔纵逰南北两山豪墨淋漓天下有山水处镵刻殆徧道泉与真公徳秀留公元刚登九日山距城二十里西淙瀑泉千丈蜚落云杪公见之大喜曰此岂减雁荡开先而千百年无人知者即募壮夫平险通道絶顶银河观下为玉虹亭曰吾老于此矣匹马一童兴至即徃一月中率半宿瀑上公贯穿羣书为文未尝起草初若不入思细视皆平夷妥帖无斧凿防尝从山隂陆公防问书陆公为大书诗境二字龙泉叶公适靳许可晩有文星直莆中之句葢为公陈郎中孔硕见公近作曰渐趋平澹矣平澹诗之极致所谓中庸不可能者有南海百咏南冠萃稿南辕拾稿曲江啸咏九疑漫编桂林丙三集击编好庵防戱集皆板行出岭后诗文三巻夀湖稿一巻通问语録三巻藏于家克荘少小亲公晩受公荐公退居克荘亦奉祠日相从于荒原断涧之濵归自岭外公自危惙尚揽衣起坐相劳苦因泣下数行诀曰以后事累子葬有日左钺请状公之行克荘曰公门生故吏多宜择所付辞既不获念公被选使金先君为枢属实预其议淮东事顷防江淮幕府目击广右事闻之桂州父老故详着之以俟君子焉谨状














　　后村集巻四十八
　　钦定四库全书
　　后村集巻四十九　　　　宋　刘克庄　撰行状
　　有宋龙圗学士光禄大夫致仕赠开府仪同三司傅公行状
　　曽祖裕之故朝议大夫赠太子太保
　　妣庐陵郡夫人钱氏
　　祖察故朝散郎吏部员外郎赠徴猷阁待制累赠太师諡忠肃
　　妣齐国夫人赵氏
　　考自得故朝奉大夫直秘阁累赠太傅妣秦国夫人李氏
　　公讳伯成字景初其先自大名徙郓髙伯祖献简公再徙孟之济源至忠肃公死节宣和中原离隔傅氏流寓泉之晋江家焉公防凝重不妄戏笑方秦丞相擅国太傅与客拥炉语及时事公忽指炉曰是非尝炎炎者耶客皆惊异年十二秦国疾革然臂祈哀居防摧毁齐国拊而教之公发愤自厉与兄枢宻同卧起防书至夜半未休齐国常扣窓语之曰宿火于某所有煨芋或饼饵在焉太傅守莆参政龚公茂良年尚少太傅命诸子从防既而龚公仕于泉每访公兄弟萧寺视其寝处怃然曰人不堪其忧及观其文则又欣然曰咄咄逼人矣尤为乡先生寺丞黄公某所称隆兴初元与枢宻聨名擢第调福州连江尉试中教官教授明州以年未壮不欲以师自居日与诸生论质徃复后多成材魁多士登朝著名馆阁者相望也秩满入都梁丞相语公曰君盍为祭酒属适某以乡嫌闻史太师欲荐君此可以进拟矣公逊谢乞教授南外宗学首以语孟中庸大学次以他经子史立为次序俾士诵习其尤秀者别创大雅斋居之以荐者改宣教郎知福州闽清县丁太傅忧服阕改连江县东湖聚九溪之水溉田余二千顷嵗久堤壊公即下流南港伐石为新堤三百尺迄今防其利罢海错之馈禁官买之价以身为凖寓公宗姓莫敢异者连帅监司相继上公治行有防赴堂审寻令待院辖阙于是名在公上者十余人留丞相将越次出命公固辞逾年始主管官告院建言逺方陈乞磨勘为吏邀留中间嵗月弃不可用被受少缓或妨奏荐请以马逓法计讣书于告背俾为被受月日士大夫便之至今除司农寺簿两拜疏请光宗过重华宫除将作监丞韩胄挤赵丞相去国吕祖俭以上书贬党论渐起公谏宁宗曰陛下践祚之初忠谠者未褒狂妄者或谴小大之臣震惕恐惧臣愿兼聴逺览毋使下窃直谏之名上有罪言之谤又奏淳熈之末并任两相引用人材各有向背至于今日彼此相攻不极不已夫天下之势犹操舟平则行偏则侧前日之势有所偏今日之势有所激激而已甚臣恐前日之舟偏于左今日之舟复偏于右也前对日有折简谕公行进用矣冀于奏篇少婉其辞公曰此言何为至于我哉迄上前疏以亲嫌改太府寺丞出知漳州治以律已爱民为本推朱文公遗意而遵行之始创恵民局以革机之俗由郡南门至漳浦为桥三十五治道千二百丈郡人磨崖甘棠道旁以纪其惠二费一出于所却例巻知抚州未至除湖北提举常平茶盐事旧以义仓钱佐用度公曰此岂使者公帑耶一无所取梁兴者故岳侯军官至横行遥刺死无子鄂州以户絶法没入之公为立后以其赀分给诸女军中感悦辰守慕容绘以韩胄姻援贪恣不法公将按治有泄其事者改成都路提防刑狱公事华容饥既易节犹廪委寓士董君道隆亟徃赡赈民免流徙宪地寓于嘉定地接蛮夷虚恨部族在峨眉县羊山大江之南并江省地尚多土丁耕种时遭剽掠而控扼之寨乃在江北不能援一日土丁追杀蛮之犯境者七人制司逮捕甚急公遗书曰是为蛮报讐也制司就以诿公乃相要害创寨栅三所以防江南耕者蛮不复为患雅州不以时支军士粮防为变公摄漕事本司钱檄邻郡倅支散且戮为首人然后劾其守臣因考见郡计匮乏之因为请于朝焉召对言国家中兴仅有天下之半而飬兵数十万民力矣山东西将相所出之地皆非我有人才不如昔矣谓宜勤而抚之飬而用之以备缓急而牧飬之吏聚敛干进贪黩营私者有以伤陛下之民力议论之臣好恶不公是非不明者有以壊陛下之人才臣愿选择良吏以培固根本擢用端人以保全士类又言蜀自行钱引贯收头钱三十绍兴初増至三十八今増至六十四矣莫若减损其数或谓所赢二百万缗军之费出焉非可遽减臣尝防一界兊引二千三百余万实收头钱一百五十三万销折不计者又六七万今若减半再嵗一兑总所嵗折三十四万若总计之臣能节浮费嵗认若干朝廷给度牒以补若干则当兑之年引价不至甚低矣上嘉纳除工部郎时权臣将开边语尚秘宻公轮对首言天下之势譬如乗舟中兴且八十年外而望之舟若坚好嵗月既久罅漏寖多茍安朝夕犹惧覆败乃欲徼幸圗古人之所难臣则未之知也行都大火延及相府同舍郎相率唁相君有以为偶然者公正色曰天意如此官师相与规警之时也乃以为偶然耶贪相色动诏求直言公陈三事一曰失民心火灾之余商贾已困官市民物乃不与直前尹曰姑俟有余后尹曰非我所市版曹所当给者亦复展转嵗月非御人于国门而夺其货乎二曰隳军政方今诸将非由才进例以贿取臣在蜀道则闻闗外之军以掊克而防变道建康则闻御前屯驻之兵以掊克而多死何以责士卒用命乎三曰启边衅分命重臣大发钱粟人情汹汹臣固知朝廷无轻举之议然恐邀功者有包藏之心持才者起迎合之意陛下与大臣不察而聴之则天下岌乎殆矣于是应诏者鲜从臣亦未有请对者公极言朝廷无骨鲠之老班列习媕婀之俗一时从臣感愧其言除右司郎官初公受李文简公焘之荐与其仲子参政璧防素厚李方直舍人院公谓李边事至重外传将出元枢宣威江淮有诸李曰有之公曰用兵之法当审彼已内治不立何暇外圗若预此谋非独一身一家利害舍人宜深思所以为家国计者李感悟既而元枢不果行兵议亦暂止一日贪相为僧缄讼牒求拟判公堂白其不可苏师旦方承宻防公屡却其私情贵近皆不悦除司农卿湖广总领始至宻院咨日具先上防以曹徐盗边境骚动令预为备襄鄂戎帅徃徃遣忠义人出境夺战马杀吏民公为庙堂言探报未必皆然为天下者惟信与义大义茍未能伸莫若守信待时今兵财俱困而妄动以疑敌某实忧之有刑余董逵者聚党跳河为敌袭逐公抗言国家既未能灭敌不宜轻败盟约盗由我境彼则有词乞戒将帅无生事继与江陵帅侍郎刘公甲聫名论之不报复为长书反覆谏止而邓友龙以摇动国是劾公罢矣后籍权臣家公书尚存权臣题异议二字于其首起家除浙东提防刑狱公事越多富贾贿交权要公犯法前帅尝一盐商之奸遽除边郡公既摄帅不为动遂竟其狱时调兵戍边所至剽夺余姚令至阖户不敢出公行部适至捕黥其猖乱者余批驿劵遣之自此徃来帖然又镋手投募幕府误涅其手背其徒哗噪公呼官吏诘责叱吏下曰黥汝以谢哗者少止犹以误涅为言公笑谓曰当改为方胜取胜之义皆欣然列拜于庭朝廷方忧海道命公与制阃协力备御公条上便宜数事除直龙圗阁知庆元府兼沿海制置先是团聚民兵以教海舟无巨细皆拘集户然一灯以戒夜公曰此徒烦扰何益散民兵还保伍纵海舟之不及丈尺者罢然灯民情大悦谍告敌抽邓州兵至賔州与髙丽相掎角堂帖令遣间探公言邓州在襄阳賔州与黄龙府相去辽絶必敌扬此虚声欲使襄阳弛备髙丽隔巨海万里之外虚实难知但当谨固封守或言权臣有异圗公曰彼首兴兵端兵败方谋身不暇安有此同官有请缮壁垒寓公有乞统民兵当要害者公一镇之以靖后果如所料嘉定改元召对一论前日失于战今日失于和小使虽返邀求尚多陛下不获已悉从之矣使和议成犹可以纾一时之急否则虚帑藏以资敌人驱降附以絶来者非计也为今之策虽以和为主宜日日为战守之备二论权臣之初畏人议已意所欲为天下虽知其非而举朝莫不以为是及其久也是非颠倒而不自知竟以此败臣愿陛下与二三大臣以前事为师以至公为心则是非明而利害审矣三论本朝治效之盛夐絶前古非独帝道之隆亦有内助焉惟是彤史既废罕有纪述乞命儒学之臣于本传之外博采文书所载先后懿美以为后范上皆首肯除大府卿充殿试详定官寻除权户部侍郎贪相贬曲江诏没其赀有司并録其行槖公闻之曰已甚矣请给还之版曹比较之法率用新钱填旧欠嵗额既紊殿最非实又经总制钱额有重轻催有难易建越鄞常负殿台秀常居最乞实诸郡实之额纽计分数增而行赏罚焉朝廷从之四川总领所乞以金银收回九十界钱引六百万仍令起赴封桩库公言蜀自兵兴财竭宜桩留以备缓急经筵进故事引夏侯胜燕见宣帝乞用儒臣出入禁中应对顾问初公自鄞召鄞人或来见曰谏坡之命将出矣公曰昔闻之梁丞相台谏若与庙堂异议则天下事无一可为若某居言路事求其是固不敢立异倘欲如近世言官穿鼻之为者某有去尔冀其以此语达庙堂而其人不可达也除左谏议大夫公谓谏官以拾遗补过为职今弹摘细碎官失其守莫此为甚首论更化期年前皆在此犹大病方瘳所以致病者不能尽去他证或生莫之能疗矣又言禁中赐予间或过差俭于身而侈于人与不俭一也愿爱惜内帑以佐边用史丞相弥逺初拜麻词有昆命元之语倪尚书思方帅闽以为不当用乞帖麻御史劾倪公罢之公因对及其事上曰倪思过当者再公曰思固过当但恐摧抑太过遂塞言路乞明诏台谏侍从竭尽底蕴勿以思为戒髙似孙尝献胄九诗皆有锡字公论其有无君之心丁常任以尝谏用兵牵复公言常任始结曽觌后附苏师旦前日之议非真知兵之不可用受教于师旦尔李参政摘居抚州公言胄之诛璧与有力不酬近功乃追前罪他日负衅之臣不容以功赎过矣公之未为谏官也尝言弥逺谋诛韩胄事不遂其家先破韩诛而史代之也诸公要相协和共济国事若立党相挤必有胜负非国之福又劝钱丞相象祖安危大事当以死争小小差殊何必乖异及拜大坡朝士有善公者来曰宜先摇左揆之客公荅以不敢章公良能为中司以二相不咸有所左右公不乐其如此益坚壁或致右揆之意云旦夕除执政矣公叹曰吾岂倾人以为利且可以官职饵者哉遂力论朋党之曰此以此为善孰肯甘于奸党彼以彼为君子孰肯安于小人今在朝之士与四方宣力之臣其进用固非一辙臣愿陛下公聴并观不以某人所荐为贤某人所引为不肖畧所从于既徃责实效于方来可也又乞催修后范黄侍郎度出知福州上疏留之阉人吴回坐与胄分盗夀慈宫寳物贬赀产入安边所俄有防给还其孙俊卿公争曰汉斥石显实并妻子徙归故乡俊卿罪人子孙不宜侍禁中赀产宜勿复给疏入改权吏部侍郎辞不拜以集英殿修撰知建宁府边民之流徙者军伍之逃亡者赈恤区画各得其所钱楮中半之令既行复令以三七分支遣公曰他费犹可如兵何乞以一色见镪给诸军又请纲运全觧防子至今行之蔡聘君元定谪道州归塟建阳雪其于朝诏赠以初品官陞寳谟阁待制知镇江府全活饥民瘗藏野殍不可胜数制司欲移焦山防江军于团山石碑公谓虚此实彼利害等耳包港居焦团之中不若以两寨之兵迭戍焉制司不能夺团山寨兵素与海盗为地公亷知姓名防郡都试捕而鞫之无一逸去者狱具请贷其死黥诸军提刑刘公爚防客至郡宻语公曰待制赵公希怿荐公于东宫矣公曩在连江赵公为郡户掾雅敬公既别不相闻者数十年至是莫知所以相荐者因慨然曰吾平生出处有本末今老矣越明年当致仕其何以荐为哉请祠至再三进焕章阁待制提举太平兴国宫嘉定四年也八年召赴行在再辞不获行至莆拜疏曰臣病不能进矣除寳谟阁直学士提举玉龙万夀宫十年告老不获提举鸿庆宫十二年复请老进显谟阁直学士通奉大夫致仕今上御极陞直学士致仕予祠锡带公因辞免力进昭明天常扶持人极之説曰陛下思大舜事亲之心常若于不及推帝尧睦族之仁益求其未尽天下将靡然从之岂待加惠一二耄耋之臣而后知劝哉疏累上最后独拜进职之命诏进一官允所请寳庆改元御笔傅某杨简皆先朝耆旧朕所简记召赴行在令所在州军以礼优遣寻除寳文阁学士提举祐神观奉朝请虽力以老病辞而爱君忧国之念不少衰闻评事胡梦昱坐论事贬蹙然语所亲曰庆元初吕祖俭之谪吾为小臣犹尝抗论今蒙国恩叨窃至此吾而不言谁当言者遂封上曰陛下比诏内外大小之臣有所见闻极陈毋隠且命之曰言或过直毋悼后患臣欲条世务少裨万一而耄及智昏莫知所言忽闻小臣有以上疏削籍投荒者诏墨方新遽反初意孰不惊骇夫论事而加之窜逐求言而继以威怒传播天下岂能人人知所言事但以谓应诏上封之故转相告语箝口结舌臣恐陛下不复闻天下事矣方今内无良吏田里怨咨外无名将边陲危急而又亷耻道防风俗益媮贿赂流行公私俱困谓宜君臣上下忧边恤民以弭祸乱奈何今日某人言事未防而斥之明日某人言事未防而又斥之甚则如上疏者以共工驩兜之刑加之矣昔韩愈论后世人主奉佛运祚短促宪宗大怒将抵以死自崔羣裴度以至戚里诸贵皆为愈言止贬潮州寻复内职今上疏者么麽非可愈比然在列之臣无一为言者万一死于瘴疠陛下与大臣有杀谏者之谤垂之史册有累圣治臣垂尽之年与斯人相去若风马牛之不相及独以受恩优异効其瞽言不报累辞新命至二年六月除龙圗阁学士转一官提举鸿庆宫复辞公年虽髙饮食起居皆无异独耳聴差重尔每称人之善不啻如已出语及奸人误国小人害君子词色俱厉不少假借闻朝廷行一善事则喜悦寝食有味或不如意则忧愤黙坐竟日达旦卒以此致疾属纩索纸笔自草遗表始述遭遇末陈时事畧曰在廷鲜骨鲠之士持论乏重厚之人雷霆多震惊之威雨露少沾濡之泽慇懃恻怛之意未孚于中外安靖和平之福未集于家邦遂使既退者虽佚而多忧茍容者贪荣而竞骛为此不已究将若何伏愿陛下深思王业之至艰不以天位而为乐独观万化博谋羣臣上言者明辨其是非献计者先审其趋向退防旌直进善斥奸淑慝彰而人知劝惩上下孚而事无壅蔽必羣心之耸动随上意以作兴内治既修外虞可弭臣形神久瘁药石罔功将即夜台犹慕尸谏草毕亟命缮写时荅诏下盥栉更衣将力疾抵拜因发免椟遗表既衣朝服觉瞑不支就寝犹口授别亲旧书稿遂不起八月十二日也年八十四诏依前龙圗阁学士光禄大夫致仕赠开府仪同三司傅氏自献简以论谏显忠肃以节义着太傅以髙才称公袭忠孝之嫡传备家庭之全美而又受学于朱文公常以君亲为重利禄为轻策名三十年始登朝列富贵在前未尝少贬以求合为都司总饷以沮边议去为諌议又以忤贵近去自嘉定辛未至寳庆丙戌杜门却扫者十有五年晩被聘召正张禹孔光顾惜子孙不敢斥言王氏之日也公方歴疏时宰政极论纲常伦纪毅然以不訾之躯犯不测之祸欲以救迁客炎荒之厄非独不为身计亦不为子孙计矣至于遗表词气慷慨神明不乱岂非宏毅忠壮鞠躬尽力而死生祸福之变皆不以入其心欤公有至性言及先大夫辄流涕太傅赠官台司公捧告墓下号恸防絶嵗时荐享如临其上筋力既衰拜跪犹自力奏荐先从子后诸孙族有零丁孤苦者皆收字而经纪之常谓世俗多厚妻党若父族知亲睦者尚一二至母族则不复顾矣故公于赵李二家恩义弥笃平生亷俭歴官五纪始营数椽于祖居之右自为上梁文曰田里交驩尺地倍买邻之费子孙可守一椽皆赋禄之余人以为实録小圃植竹千个杂以花卉扁曰竹隠池可泛舟堂可读书幅巾筇杖与邻曲亲旧徜徉其间晏如也公博极羣书为文师外大父云龛李公温润条鬯晩笔尤健有文集若干巻奏议若干巻手记朝家故实前軰事迹曰耄至若干巻藏于家所荐多知名士朝廷或未拔擢有屡荐而不已者娶某国夫人王氏皆礼部尚书大寳之女子男三人某某官次某某官女二人知浔州王彦广故通判绍兴府连三益其壻也孙男六人某某孙女三人某官某官其壻也某年月日诸塟公于南安县金鸡乡崇顺里苏岭原门人陈宓已志其圹某复摭其言行之大者以告太史氏谨状

　　后村集巻四十九
　　钦定四库全书
　　后村集巻五十　　　　　　宋　刘克庄　撰行状
　　宋资政殿学士赠银青光禄大夫真公行状曽祖【阙】赠太子太保
　　妣陈氏赠咸宁郡夫人
　　祖京赠太子少傅
　　妣周氏赠始兴郡夫人
　　父嵩赠太子少师
　　妣吴氏赠缙云郡夫人
　　公讳徳秀字希元浦城县迁阳镇人四嵗受书立成诵入小学夜归尝寘书枕旁灯膏所薰帐皆墨色羣儿休沐聚戏公并记其书巻兼熟之矣宫师薨吴夫人力贫躬织絍持家公得一意于学弱冠再贡于乡擢庆元已未乙科调南劔州判官孜孜职业不以髙第胜流自居中开禧乙丑博学宏词科闽帅萧尚书逵罗致幕下陈相自强家盛暑讼人索僦荆公判其牍曰丞相方忧邉思职顾屑屑及此乎时金华李公诚之莆田陈公宓皆仕于福唐公与游甚驩逾嵗以太学正召嘉定改元迁博士为礼部防检试巻官楼公钥倪公思方典举独异待公楼公尽告以文献之传且许其致逺倪公为言立朝行已本末甚详公终身佩服焉轮对言为国者当示人以难犯不可示人以易窥増币函首敌将闚我又言庆元以来柄臣颛制立为名字以沮天下之善者有二曰好异曰好名士大夫志于利禄靡然从之以慷慨敢言为卖直以清修自好为不情流之极至于北伐举朝趋和而争之者不数人今既更化当先破尚同之习召试学士院奏篇言古今之变非兵财之足虑而国势人心之可忧宜防近习用事杜小人复进以维持国势拯淮民流徙以系属人心除秘书省正字为御试编排官兼玉牒检讨官迁校书郎轮对言暴风雨雹荧惑蝗蝻之异因条上四説汉初元延光间暴风翼奉以为左右邪臣史臣以为亲防曲直不分之验今名虽好忠实则喜佞灾异所縁而起也隂气之精凝而为雹刘向以为隂脇阳孔彦季以为隂乗阳之应今一二诏防或从中出致异之原其或在是荧惑南方为礼为视礼亏视失则罚见意者事防未尽察邪正未尽知乎春秋桓公五年螽汉光和元年蝗説者以为贪虐取民蔡邕以为贪苛所致意者赃吏尚多苞苴未戢乎兼沂王府教授每因诵説迪以正理兼学士院权直迁秘书郎轮对言近畿州县水灾以类求之内而女谒近习外而兵戈盗贼隂盛阳防之证更化未防俊贤耆艾引去相踵善良之士寝不自安敌焰未张不早扑灭及其旣炽乃尽力而谋去之世岂有毙千万人于干戈而天不为之变者惟开公道窒旁蹊以抑小人道长之渐选良牧励战士以挫羣盗方张之鋭又言天下有不可冺没之理万世犹一日者公议是也自昔虽甚无道之世能使公议不行于天下不能使公议不存于人心胄用事能颠倒是非于一时终不免为世大僇何者公议天道也侂胄违之则违天矣故善为国者畏公议如畏天则人佐之天助之迁著作佐郎始公登朝同进有相惎者每防公以謟时相获骤迁公恬然无竞其人后为时相所厌将除公言职使逐去之公力辞不就刘尚书爚闻而叹伏曰不过迟作从官十年尔兼礼部郎官轮对言星变修徳行政者本也禬禳祈请者末也间者内廷屡蒇醮事举末遗本未足格天又言金人有渐衰之势三可为中国忧者二万一敌遂不竞莫或余毒上恬下嬉则忧不在敌而在我设或彼之仇敌邀我夹攻豪杰四起奉我为主从之则有宣和结约之当戒张防内附之可惩如将保固江淮闭境自守彼方云扰我欲堵安以此为谋尤非易事议者谓敌国之衰即吾国之利抑不思五单于之争汉尝获其利矣拓拔氏河南之警反为萧梁之害何耶时余公奉使至琢州以燕城被围约回始知金人有内顾之忧除军器少监陞擢直学士院轮对言雷雨损动太庙鸱吻而避朝损膳仅举故事然犹歴旬浃而后行甫信宿而遽已以此动人犹且不可况于天乎除起居舍人戚畹进封王爵公适当制庙堂谕意令及去凶之事公不从而以建储为中宫功故均庆后族且有亶为异渥夐掩前闻之语既告廷复草奏曰汉世贤戚无出樊宏隂兴右者宏之言曰富贵盈溢未有能终兴亦云富贵有极人当知止二人之言外族所当鉴也许侍郎奕时兼琐闼遂援夐掩前闻一语以为词臣之笔如此是本朝前此所无也许公竟以此去戚畹以公名重屡对客愿一识面公正色拒之直前奏事言自顷傅伯成以谏官论事去蔡防学以词臣论事去邹应龙许奕又继以封驳论事去人之常情易媮难勉彼见数人者非能大有矫拂已皆不容故宁黙黙以自全不肯譊譊以贾祸侍从之臣未闻有以已见求对者集议则阁笔相视不措一词喑黙如此岂国之福又言陛下延纳羣臣有礼咨访罕闻玉音记注所书寂寥无防臣愿昕朝赐封时出圣训又言古者大事谋及庶人而楮币盐钞更张独决于庙朝又言唐宪宗以忠直用李藩以循黙去郑絪明主所当法也当时宰臣裴垍尤奬尽言拾遗孤独郁等因迁致谢垍独责严休复曰君异夫二人孜孜献纳者休复大慙大臣所当法也又言新楮初行虽有违令佑籍之文然当籍者必闻于朝以俟报可毋得专行今州县奉行过当有一夫坐罪而并籍昆弟之财有亏陌四钱而没入百万之资至于科富室之钱拘盐商之舟以产髙下配民藏楮皆出于朝廷约束之外臣闽人也所谓家产满千钱藏劵五十闽中之新令也夫产满千钱田仅百畆安有余赀可以市劵往往鬻田宅以应令凡若此类宜悉蠲罢兼太常少卿直前奏事言敌势日衰此天命离合之机国家多事之始必也君臣上下皆以祈天永命为心刘向有言祥多者其国安异众者其国危臣谓不然祥多而恃未必不危异众而戒未必不安今嵗以来二月飞雪六月积隂地震水溢妖星陨流而况重以震霆之异昔景祐五年雷发孟春下诏求言陛下自视何如仁宗冬雷之警甚于孟春而求言之诏未颁宜思所以通下情召和气者此祈天永命之一事也三代而下治体纯粹莫如我朝立国不以力胜仁理财不以利伤义御民不以权易信用人不以才胜德社稷长逺赖此而已陛下圣德谦冲未尝轻改成宪窃虑或者患国末强而欲振以威刑患财用未丰而欲益以聚敛谓诚信不如权谲谓忠厚不如刻深有一于兹皆伐国之斧蠧民之螟螣也惟陛下察截截之谝言守闷闷之家法此祈天永命之二事也唐制非叛不籍其家今闾巷细民小有诖误辄没其赀羣情嚣嚣不自聊赖弱者至父子相随赴井而毙强者至欲剚刃守臣以自快宜思所以收人心解天意者此祈天永命之三事也安富防贫王者之政而郡县往往疾视富民多方破坏不尽不止有余之家窘于科敛摧于告讦皆蒿然有不自存之态賖贷路穷贫民益困愿沛然下诏戒饬有司此祈天永命之四事也艺祖立奏案之法以革藩侯之専杀范祖禹谓国家以仁继仁哀矜于民率用中典为百三十年太平之本陛下仁恕同符祖宗臣所欲将顺者三一自今非重辟无轻下大理二寺官宜参用儒者三酌情处断所以重帅权非战阵毋得用便宜斩戮军兴一切之政非平世所可行宜制其萌以杜藩镇之祸此祈天永命之五事也追命居住视古流放之刑其在圣朝未尝轻用比縁官吏玩令间或举行举刺之官或乖审谨按劾来上未尽至公愿诏有司博参物论湔涤其可贷者此祈天永命之六事也又言蜀居上流为东南之首宜预蓄人材以备缓急时相当国既久言路徧寘私人耆旧尽去都司胡薛之徒始用事钞法楮令既行告讦繁兴吏民坐新书抵罪者众公首上是奏直声动朝野立螭数月数犯顔造膝天下想闻其风采故老袁公燮柴公中行与庶僚之敢言者数人稍稍和之时相始不乐都司尤切齿然籍没之产以渐给还士大夫停废迁徙者亦稍稍牵复公发之也时相患公与左史李公数论事于是二公俱出疆公为金国贺登位使从臣中有以公亲留行者不听至盱眙留两月凡两淮山川险易士卒勇怯守将贤否边民疾苦皆览观诹访识之于册慨然有为国经理之志尝谓茍得自见平地可使为至险旷土可使为良田弱兵可使为精兵惜不及用也金移文止贺使还朝入对言边事有深可虑者三亟当为者二欲移沿江列屯于两淮而增募舟师以扼江面缮城池楼橹大修垦田之政又言塞外相争战鬬离合不知其几而吾俱罔闻知宜饬边臣捐金募间时朝论方事茍安谓公张皇乞补外不允直前奏事言女真徙汴我忧方深自立之防无出于用忠贤修政事屈羣防收众心而已今济周行号为多士然意见小异已成枘凿议论小激目以诪张夫平居工文墨便刀笔名儒宿望或所不能至于正色折奸萌立谈断大事则又非小有才者所能办惟陛下以尊君重朝为心合天下正人以自助南渡驻跸何异越栖防稽而秦桧乃以议和粉饰太平士大夫豢于钱塘湖山歌舞之娱无复故都黍离麦秀之叹此桧之罪所以上通于天而不可赎也今危机交急不同常时宜罢不急之营缮畧常程之细务惟大计是圗则勾践之功可寻汉有边鄙大疑必使羣臣杂议熈宁议地界建炎议防秋或访旧弼或令侍从台谏各上利害今敌徙而南宜诏有位皆得尽言然后博采众长按为定论国之元气在于人心宜选循吏革虐政以收百姓之心拔用荆淮尝立功之人以收豪杰之心已募复散之卒择其健者分配戎行以收忠义之心蠲科调以收边甿之心推恩信以收中原遗黎之心所谓自立之本也昔李纲建议欲保江南当葺理淮襄为家计孔明守汉中陆逊守荆渚皆付以事权不从中御愿于近臣中择二人于荆淮建立幕府如吴蜀任二臣故事所谓自立之具也又言敌必邀嵗帛臣窃以为不可与上曰不当与未防对境果来索从臣刘爚李珏皆主不与上曰真某之论亦然时相方以爵禄笼天下士至有声望旧人折节营进反为所薄公慨然谓刘公爚曰吾徒须汲汲引去使庙堂知世有不肯为从官之人遂力请郡时相曰禁涂在尔胡为去也公荅曰老亲生长田间但知太守之乐不知从官之荣除秘阁修撰江东转运副使时山东乱离朝廷犹与女真通聘而士大夫多言五福在吴公朝辞论国耻不可敌势不可轻幸安之谋不可恃导防之言不可聴至公之论不可忽金陵旱蝗留守适卧病公乞蠲阁二税大讲荒政约常平使者李公道传公议李公至自池阳合词乞分所部九郡委三司公自领太平广徳李公宣池徽谯提刑令宪南康饶信而建康以属帅防留守殁总饷摄事公力从臾之于是建康奉行如列城分画既定通选一路僚属籍人户为五等甲乙出米丙自食丁粜而戊济之朝廷捐米数十万石守令以使者切于为民躬履阡陌家至户到父老叹息以为刘枢宻荒政之后所未见也公素与李公志同道合谓谯卿可与为善虽南康三郡区画精力不逮然所及亦不少惟金陵甫讲行新留守至竟不发粟而总饷自赈城中户口焉时广徳旱甚公再至其郡请以拨到百万仓米万石救一郡之民且易粜为济未报公与守臣魏岘议以便宜发廪委教官林庠赈给而别疏待罪竣事而还百姓数千人送公至道傍丛泣谢曰此皆嘉定辛未饿死者防公我辈相随入此矣黄池民旅讼镇官史弥忠倚势不法公令寻医而去当涂郡更创大斛废司农斛力不用公索而毁之新徽守林琰为台谏无亷声宁国守张忠恕规匿赈济米公两劾之忠恕罢代以陈广夀公言宣民遭前守之虐自李道传承摄方有生意今忠恕甫去广夀实来所谓逐虎逢狼也广夀之命遂寝公虽不容于朝犹以忠实恳恻为时相所重虽积忤未至疏斥惟都司数人目为迂儒试以事必败及至江东益有民誉小人无所售其喙遂有旱伤本轻监司好名赈赡太优之语时相不能无惑自此申请遂落落矣魏岘始与公共发廪俄为都司所嗾劾罢林庠以撼公公上章自明朝廷悟与岘宫观庠干官都司怒无所泄径从省中奏罢徽守詹阜民以撼李公道传而李召还矣江东二年凡下车例册及台阃戎司之餽以至太夫人诞日诸司所奉夀礼皆不入私槖専储之以助赈施公虽在外援欧阳修自禁林出漕河北上疏论兵故事附奏言金辽启衅在政和之四年其灭辽也在宣和之七年今天下之势无以异于政宣之时臣尝论政宣致祸其失有十京黼蛊上心一也贯俅壊军政二也简忽天变三也以言为讳论水灾者贬谪谏花石者屏斥四也老成鸿硕不以奸党废则以邪説斥五也台省馆殿非奴事奄尹即翼附权臣之人六也边臣掩覆敌至不知七也改盐钞法科免夫钱八也阉腐董师九也徇敌国之欲召侮取轻十也陛下忧勤恭俭无愧仁祖之风而羣臣盘乐怠傲乃有宣和之习臣恐后之视今犹今视昔又三数年来谋国者不惟长筭遂有三误敌既播越犹使吾宋臣子拜仇敌于祖宗殿廷之下一也嵗币不遣是矣然不正其词而诿曰漕渠干涸二也上流制阃榜拒流民来者勦杀西州揔戎程彦晖一家于黒谷山三也积此三误而吾国之威灵气索然矣误于前者不可悔应于后者犹可为愿朝廷无再误而已昔孙氏典午氏皆能以江表自立国家带甲百万江汉为池岂下吴晋而中外有司忠诚愤激者少委靡頺惰者多一闻赤白囊至相顾失色不知所为少定则又恬然矣国家平时尊宠士大夫一旦有急未见有毅然以戮力王室自任者此臣之所以大惧也时议以西掖召还都司尤忌公者宻泄其语以相钩致公曰某虽不肖决不由匪人以进乃上此奏除右文殿修撰知泉州郡以畨舶为命然商人畏重征苦官吏和买至者絶少公镌税额戒官吏毋得买一物虽诸台委倅属市物必申州始得奉行是年舶至者十有八明年二十有四又明年三十有六征税之入犹及绍熈旧额秋苖令民执概两造示姓名使自诣然惟王公十朋与公能行之海贼王子清赵郎以十八艘横行巨浸刼晋江县围头湾距州仅百余里公调左翼军捕逐拨发官王太夀力战无援与队将秦淮等六人死之公为文以且请赠典于朝出宿中和堂讨贼弥厉或言沿江诸港澳民兵可用而同安管下烈屿其尤也公议选官劝谕寓客寳谟储公用自请行得民兵四百舟三十二与官军掎角并授之簿侯处厚曰官民一体有功并论逐贼至漳浦境内沙淘洋败之获大舟四贼首六赵郎者在焉子清逸去诛羣贼于教场设王太夀位令其子剖心以祭磔者三人诛死者二十余人胁从者破械纵去赵郎自称直徽猷阁子防孙希郤也毙于狱子清寻为台州杜门廵检所擒诏以贼平増一秩公委僚属徧行海濵审视形势创修沿海诸砦増屯砦者复教水军严定廵逻地分后皆可行左翼军受守臣节制公所请也时相生日四方争献珍异公大书开诚心布公道集众思广忠益十二字以饷且将以书曰丞相勤身辅政而中外之心未孚屈已受言而士大夫之情犹不能以自竭愿因某之言考武侯之为勉其未至则功业日盛福禄日隆不报泉多大家或席贵患苦闾里公严绳其仆而雅责其主皆媿之而不敢怨始至郡之先达有田讼闻公语自愧焚其契不复争曽公从龙贻书寓里曰此人视宰执如小儿宜谨避之傅公伯成方退居公每诣之必移日虚心问政受其规戒傅公亦以世道期之除集英殿修撰知隆兴府江西安抚前政积寛稍矫以严尤留意军政尝谓边徼外患盗贼内忧皆不可忽遽条五事可为十一郡长久之利一令属城各仿豫章于禁军内团结其强壮者别为营且乞推行之于八路二抽江州水军行船十之三分屯兴国之富池等处抽鄂州水军十之三屯武昌县三缮豫章城四总管钤辖阙于统制中选差州钤将副则取诸统领以下之知兵者五通广盐于贑南安以弭汀贑盐子之害属藁未上以吴夫人忧去官明年蕲黄失守陞武昌县为夀昌军其后盗起南安延蔓三道竭国力讨之数载始平人乃伏公先见公尝言所歴诸镇惟江西惠利未有大及吾民若有遗恨葢开府仅数月云公性笃孝吴夫人尝疾病公祈天而愈醮谢之词有曰愿损臣以延母龄炉薫之烬未销囊药之功已应其除泉守也告词以蔡忠惠公襄便亲为比公至郡刻蔡公上夀仪于石嵗时率家人奉觞为夀如其仪州民有母年百者为立夀母坊及执防毁瘠柴立侍妾尽遣去给事左右惟老兵苍头饮量旧无筭自此终身饮不过濡口服阕除寳谟阁待制知潭州湖南安抚使再辞不允次对又不允赴镇诏赐金带以亷仁公勤四事励其僚以周元公胡文定公父子朱张二先生学术源流勉其士长沙自南渡初民自醖酒而税于官其法简便至刘公珙讨郴冦増新兵始量从官卖稍分醖户之利辛帅弃疾创飞虎一军博求利源奏改为酤给事中芮公煇持不可而寝至赵帅善恭又焉曹公彦约修复旧法至安枢宻丙又焉公奏自彦约行税法每嵗净息率不下八万余缗视昔之无大相过而不和籴不抑配不捜捕薪水之费官吏之给皆十去其七而一定之息踵门而至何惮不为诏可其奏潭人懽呼旧例秋苖斛面外有所谓捧撮米者日増月益前帅定増为一斗既増而捧撮如故每三撮取七升公并革去之朝廷嵗降度牒和籴州配之县县配之民率三四户受一牒昻其价以市米每斛比市直仅四之三公乞免降度牒不许则遣人货于都城而自任其折阅所籴十一防米贵遽止以他米补其数明年奏请罢籴嵗春夏郡民艰食竭公家之力赈赡既而曰此浅惠耳郡有折粳米钱本正苖也后折钱佐郡用阙米则输本色合正耗五万余石公别贮之名惠民仓嵗嵗出籴仿张公咏成都之法什伍其民以相保受有丽于罪毁劵住籴保受同之因寓教养魏公了翁记焉又以撙节钱易谷于总所得八万石益以他谷为九万五千石散于十二县置社仓百所其敛散息耗之法一依朱文公所立条约且上其事朝廷皆从之着为令又创慈防仓立两义阡教诸军习射月再按试前帅以官钱付亲兵回易又拨东西两荘令军中自佃公捐其租息凡营中病者死未葬者孕者嫁若娶者给散有差定王台遽一郡最髙处向时元夕帅漕张饮其上诸营家掲一灯竿杪灿若万星数夕乃止公榜罢之置赡军典库知夀昌军朱槖建请飞虎军永戍夀昌且欲并致其家口公力争之朝廷不能夺江华县贼苏师军去州十里杀人巢穴接贺州公檄广西共讨平之武冈守司马遵不得军情卒蒋宗等倡乱公劾去遵使佥判叶莫摄郡事授以方畧乱卒伏诛今上登极召赴行在未至除中书舍人兼侍读改礼部侍郎兼直学士院兼修国史实録院修撰辞免不允以寳庆初元正旦发长沙过家乞郡不允给告一月六月辛丑入对上迎劳曰久闻卿名公奏三劄一修子道正家道立君道畧曰三纲五常者扶持宇宙之栋奠安生民之柱石人而无此冠裳而禽犊矣国而无此中夏而蛮貊矣晋废三纲而刘石之变兴唐废三纲而安史之难作我朝立国根本仁义先正名臣或以为家法最善或以为大纲甚正陛下初膺大寳不幸处天伦之变有所未尽流闻四方所损非浅霅川之变非济邸本志前有避匿之迹后闻讨捕之谋情状灼然本末可考愿诏有司讨论雍熈追封秦邸舍罪恤故事斟酌而行之虽济王未有子息然兴灭继絶在陛下耳上曰朝廷待济王可谓至矣公奏陛下友爱之心可谓无所不至但谓此事处置尽善臣未敢仰承圣训观舜所以处象则陛下不及舜明甚大抵人主当以二帝三王为师秦汉以下人君举动不皆合理难以为法上曰亦是一时仓猝公奏此已往之咎臣所以言者欲陛下益进学修徳以掩前失二乞收人心畧曰太平兴国中秦邸事作太子太师王溥等议于朝堂者七十有四人然后有诏裁决以大事不可轻也康定庆厯简求西帅必取当世第一流宰相吕夷简至忘仇荐进以重任不可轻也往者霅川之狱未闻有参聴于槐棘之下者又如淮蜀二阃之除皆出佥论所期之外天下之事非一家所私何惜不与众共此收人心之一事也赏罚均平则人莫得而议今有功罪同而赏罚异者朝廷之于天下当如天地之于万物栽培倾覆付之无心可使一毫私意介其间哉此收人心之二事也当干淳间有位于朝以馈遗及门为耻受任于外以苞苴入都为羞今薰染成风恬不知怪果欲息天下之谤莫若反其物罪其人则心迹暴白此收人心之三事也治世气象欲其寛裕不欲其廹蹙曩者以讹言之籍有讥呵之令焉讥呵则已甚矣甚至于流窜焉杀僇焉都城之民摇手相戒宜觧宻网逹下情此收人心之四事也三言朝廷之上敏鋭之士多于老成政事之才富于经术虽尝以耆艾褒傅伯成杨简以儒学褒柴中行以恬退用赵蕃刘宰然前之三臣止加异数未闻聘召至于亮直敢言如陈宓徐侨皆未防记録愿处伯成简于内祠置中行于经幄擢宓侨于言地又奏华发旧徳之臣不独人主頼其益朝列新进之士亦有所矜式伯成简皆年逾八十纵使召之不至必能因囊封进忠言又奏长人之官抚字不闻叨懫日甚上曰如何无一亷者又问何以革之公奏此在朝廷用舍黜陟之间示人以意上又问卿曽见有何亷吏以袁守赵防夫对御笔擢防夫直秘阁与监司差遣公手劄谢上因言崔与之帅蜀杨长儒帅闽皆有亷声臣不能一时悉数以对乞广加咨访始公在道犹未闻济邸之讣以书达时相谓必有寡闻浅见之人托纳忠除患之説以误朝廷者不可不致察时相既恶闻其言至范村使左史杨迈来见问所欲言又遣所亲谕以勿及甲申之事公但唯唯洎入国门都人聚观皆以手加额益见忌矣辞内制者四从之上移御清燕公因进读奏此髙孝二祖储神燕闲之地也仰瞻楹桷俯视堦墀当若二祖实临其上又言陛下前所居处宻迩东朝未敢遽当人主之奉也今宫阁之仪浸备以一心而受众攻未有不浸滛而蠧蚀者上曰当察于防芒公奏惟学惟敬可存养此心惟亲近君子可维持此心葢理欲相为消长笃志于学则圣贤虽逺常若与之从容防处天下之乐何以过此上曰朕在宫中无他嗜好止是观书又奏古者终防不处于内宜防防谨独见先帝于羮墙向者日侍慈明今其见有时宜益隆孝养又奏先帝视朝常在夘辰之间臣侍螭陛下二年实所亲见陛下视朝差晩上皆嘉纳读寳训睦亲门至涪陵公廷美卒具陈其所以然因奏太宗于秦王矜怜悯恻曲尽其至陛下所当法又诵太宗圣训曰同气之亲不忍致于法又曰以廷美之恶岂当如此但骨肉之情有所不忍观此则亲亲之恩不可以有罪废上颔之宁考小祥诏羣臣服纯吉公争于朝曰自汉文短防至我阜陵独出宸断衰服三年朝衣朝冠皆以大布三代以下葢未之有惜当时辅臣礼官不能并定臣下执防之礼此千载无穷恨也迨绍熈甲寅阜陵上賔从臣罗防等建议乞令羣臣于易月之后朝防治事权用公服黒带朔望时节朝临奉慰皆衰服行事大祥始除有诏从之侂胄务反庆元初政光宗之防复以小祥从吉以防要诸书考之羣臣禫除从吉旧制也后易以升祔绍兴易以小祥甲寅易以大祥二百余年之间其制四变皆由近而之逺非自逺而之近也侂胄变甲寅之制是自逺而之近自厚而之薄可乎哉先帝临御三十年恩同天地臣子号恸泣血未足泄哀带不以金鞓不以红佩不以鱼鞍韀不以文绣此于羣臣何所损朝仪何所妨即诏行在职事官大祥从吉诸路依已降行公既屡进鲠言上虚心开纳时相以其负人望有主眷屡诱怵以祸福使附已公不为动乃与其党谋逐公给舍王暨盛章缴驳济邸赠典且请追议其罪公便杜门求去殿中侍御史莫泽疏语稍见侵公自请绌责章三上不允竟以泽疏除焕章阁待制提举玉隆宫辞不允以谏议大夫朱瑞常疏落职罢祠监察御史梁成大疏降三官先是右正言李知孝论公首唱邪説以其章镂榜播告天下迨成大请加窜责上曰仲尼不为已甚时相虽怒不测公竟获里居上保全之也初从臣惟魏公了翁庶僚惟洪攷功咨防胡评事梦昱与公议论畧同时相折简言路曰礼侍强辩不已洪魏和之胡尤无状故论列交上胡贬象台公与洪公皆逐而魏公亦有靖州之行矣公归修西山读书记以六经语孟之言为主荀扬诸子附焉诸老先生之言为觧经而者附本章之注甲记曰性命道徳之理学问知行之要凡二十有七巻乙记曰人君为治之本人臣辅治之法凡二十有二巻丙记曰经邦立国之制临政治人之方其书惟兵政一门先成丁记曰出处语黙之道辞受取舍之宜凡二巻公自退居究心此书博览精思手抄日数千言丛藁如山尝谓门人曰人君为治一门告君之书也以范唐鉴为法如有用我执此以徃又曰他日得逹乙览死无憾矣又曰吾兵政一门古无此书天下方多事所以汲汲辑成之又取周程以来诸老先生之文摘其闗大体切于日用彚次成编名诸老先生集畧凡七十有八巻又以后世文辞多变欲学者识其源流之正集録春秋内外传止唐元和长庆之文以明义理切世用为主后世辞虽工亦不録其目有四曰词命曰议论曰叙事曰诗赋名文章正宗凡二十余巻盗起汀邵势蔓延数郡公虽闲居为仓漕二使者言陈仓部韡有文武才必办此贼二使者言于朝其后荡平闽冦本公谋起陈公之力也绍定辛夘庆夀恩复寳谟阁待制玉隆祠明年除徽猷阁待制知泉州再辞不允迎者塞洛阳桥深村百嵗之老亦扶杖而出城中欢声动地公晓士民曰太守去此十四五年虽泉山一草一木亦时入思再叨郡寄衰病本不能出念泉人相爱之深黾勉此来欲为此邦兴利除害复还乐土之旧而已谓官僚曰某前帅长沙尝以亷仁公勤勉同官今所当勉无出于此令属邑各以崇风教清狱犴平赋税禁苛扰四条掲之坐右海冦犯境遣左翼军将官具旺破走之先是诸邑二税或预借至六七年永春徳化二邑又燬于冦公入境首禁预借诸邑有累月不觧一钱者郡计赤立不可为或咎寛恤太骤公谓民困如此救之当如解倒悬吾宁以一身代其苦不以此为悔也僚属又鲜能任事无细大必躬亲之每据案决讼自夘至申未已或劝啬养精神以当大任公谓郡计凋无力惠此民仅有政平讼理二事可勉茍有不加意即为不治之州矣建炎初置南外宗正司宗子仅三百余人令漕司与本州均任其责朝廷嵗给祠牒五十助焉乾道又益三十焉后属籍日増漕司止按旧额余不复问祠牒亦不复给绍定末宗至三千三百余又每嵗钱米本州自备十四万余缗而一司官属与宗学养士尚不与焉公奏郡不可为矣虽有才健之守智力无所施不过预借重催或抑都保代输或估籍无罪泉民憔悴为日已久惟朝廷哀怜诏嵗给祠牒六十防故相死上始亲政除显谟阁待制知福州福建安抚使明日诏嵗赐泉州祠牒増四十焉七宫宗子为佛事以祝圣夀公喜曰温陵庶防可为矣以端平初元正月赴镇戒属部无滥刑横敛无徇私黩货毋通闗节慎任胥吏州仓受输斛取糜钱三百公减去六之五罢市令司毋得以官价市物革闽县里正督赋之害建福兴泉四郡贵籴乞回籴百万仓米十五万硕赈粜不俟报先福州常平米均粜下三州劔州常平米粜建州民未及饥食已沛然及上可其奏运吴粟补之海偷比嵗从横岛屿之民凛不自保公预于险要増兵船给粮戒励隅总厥后黠酋相踵禽殄襄阃方与北兵攻灭蔡城遣吏奉露布圗上八陵而江淮有进取潼闗黄河之议公忧之封上曰自有载籍以来与北边共事者未尝无祸而况移江淮甲兵以守无用之空城运江淮金谷以治不耕之废壤富庶之效未期根本之立见臣之所以甚惧也新元以来进退用舍多协物情正涂方开善类吐气倘能持以坚忍守以兢畏奸声乱色不汩清明幸臣懿戚不窃威福庙堂常公而无私台谏有直而无枉则庆厯元祐之治指日可致若乃释乐成之业而冀难必之功聴所喜之言而忘立致之患此又臣之所甚惜也愿陛下审之重之毋使臣窃知言之名四月除权户部尚书与庙堂书曰比者一二言事官之除识者以为四十年来所未有然正直之士不无矫拂太甚人情将有所不堪乗不堪之情以激其不平之忿刚劲不如软熟违忤不如承顺其意将有时而移矣可不惧哉昔赵中令有颛权之毁韩忠献有跋扈之劾文潞公有交结之谤三相勲徳巍然曽不以是而少损若蔡若秦秉国之时则无此矣今天下孰不知丞相用心其何訾议之有万一草茅山野语言之发或失拣择适所以増光徳美又何伤焉时诸贤已尽收召公尚留外服上见羣臣屡问公安否而庙堂寄声尤宻公谢曰前帅半年而去郡计已费支吾若某又忽忽而去此州益疮痍矣士大夫行志奚分中外愿假数月俾得展尽力辞不允丞相复书曰闻公素发私誓济物愿亟就道以副中外之望六月三山邦人竞为彩旗以送自谯门至舟次弥望数里不絶公歴一节四麾治以教化为先辟贡院増学畬江东祠范忠宣公长沙新贾傅庙晋谯王祠温陵祠朱文公及林公攅苏公缄于学而绌其不当祠者三山迎聘耆儒月临讲席所至必捜访人物天下士鲜不及门其所荐拔后为名公卿者不可胜数再辞新命不允九月已酉入对上曰卿去国十年每切思贤时襄阃代去江淮出师取三京王师果溃于洛阳退守泗州公奏三劄一言今中原无主政是上天鉴观四方为民择主之时若能修徳格天天必命陛下为中原之主否则天命将归之他人臣向在先帝陈祈天永命之戒其説出于召公然反覆召诰一篇纲目曰敬徳曰小民而已传曰敬者徳之聚仪狄之酒南威之色盘防弋射之娱禽兽狗马之玩有一于此皆足害敬其可不戒此祈天永命之一也天之视聴因民之视聴民心之向背即天心之向背权臣之末货贿公行诛求既广民不堪命大盗相挻而起頼陛下布端平之诏一洗而新之然窒贿道而贿进者尚存惩赃吏而赃多者漏网江淮军兴调度骚然宜戒郡邑掊克停边阃科调此祈天永命之二也易曰天之所助者顺人之所助者信皇天厌乱久矣陛下倘能敬徳以迓续休命中原终为吾有若徒以力求之而不反其本天意难测臣实忧之二言进取有二难用兵莫急于人才今举世所属曽不数人一难也臣嘉定中尝乞经理垦田积谷而权臣视以迂濶塞下之备枵然一旦举兵乃漕浙米由江入淮汴既久堙又湏陆运劳费甚于登天二难也夫此二难皆权臣玩愒之罪非今日措置之失然承三十年之欲整治之非十年不能此正诸葛亮闭闗息民之时也愿以收敛靠实为主又言今日之事势犹以和扁继庸医作壊之后一药之误代为庸医受责矣竞业戒谨尤当百倍三言战守之论不同同于为国元祐中廪廪向治惟羣贤自相矛盾小人得乗之愿平心商防以前事为戒每奏上辄称善公言士大夫狃于旧习上曰往往革面而未革心公乞选监司郡守上曰闻卿所至视民如子公巽谢又言恢复名义甚正但故相不曽做得工夫上曰昨读卿所上封事可见忠诚别疏进大学衍义曰近世大儒朱熹所为章句或问备矣臣不佞思所以羽翼是书首之以帝王为治之序者见尧舜禹汤文武之为治莫不自身心始也次之以帝王为学之本者见尧舜禹汤文武之为学亦莫不自身心始也此其纲也首之以明道术辨人材审治体察人情者致知格物之要也次之以崇敬畏戒逸欲者诚意正心之要也又次之以谨言动正威仪者修身之要也又次之以重妃配严内治定国本教戚属者齐家之要也每条之中首之以圣贤之典训次之以古今之事迹诸儒有明之论者録之臣愚一得之见亦窃附焉辄因召对以献因奏权臣之时欺罔成习讲筵官亦然臣记一日讲官讲易辄为奸言臣深不平欲辟之又恐纷争伤事体退而自咎若使程頥朱熹当此必与之辩上愕然公奏陛下须做致知格物工夫于天下义理无不通晓则奸罔之言自不敢进臣于是时便欲纂集此书上裨圣学縁去国不果闲居八年方克成书上喜甚曰此书便可进入衍义即乙记中人君为治一门以唐鉴为法者上又问福建盐法公奏此致防之本也福盐遡流至劔邵又自邵遡流至汀既杂且贵所以汀人每私贩广盐以其自潮梅来者颇近且洁白而亷故也贩者千百为羣皆挟兵械官不能禁名曰盐子实与盗无异臣叨闽帅深欲更张縁事属漕司方与漕臣袁甫商防而臣与甫皆召还遂不及为公自三山过家醮于仙逰山其词云既不敢矫激而近名亦不敢低徊而徇利惟厚集精诚庶防于感悟而宻陈忠益冀见之施行奏篇既出或疑其激烈不及前时公笑曰吾老矣岂更效后生求声名直须纯意国事期于有济矣然至于啓沃经帷弥缝庙论则外廷固有不及知者乙夘除翰林学士知制诰兼侍读再辞不允北朝遣王檝来通问公言不可恃此缓于修备十月乙亥进读大学章句从公请也上曰自此望卿启廸毋或有隠又问北使来闻外议颇纷纷公奏兵交使在其间今或欲却絶或欲拘留皆不可行但当以礼遣之万一露遂和之意却不可信已夘进读知至而后意诚章公奏非待知至方诚其意大学必以知为首者须了然见天下之理此为善此为恶此为正此为邪则私意邪念自不敢发愿陛下自今对儒臣论经史与大臣议政事若省阅章奏之际圣意有所未安不妨反覆论难考究须见得义理分晓可否利害明白方是格物方能致知上大悦曰卿所进衍义便就今日进读公念进本已入禁中而经筵无别本即以未办为对俄有内侍捧进本第一第二帙而前上曰已在此矣公再拜谢时以比司马公自读通鉴云既展巻读毕上问楮价日低皆是监司郡守不留意公奏物少则贵多则贱少减印造可也恐有以严刑峻法为言者切不可用上欣然聴纳王檝言其国欲和公谓和之一字易于溺人逺则宣和近则金人皆殷鉴也檝离穹庐已久所得国主之语在吾国未进兵之前我既进兵在彼岂复更守前説自古未有受人之兵而不报者檝与刘溥邹伸之诸人之语不无捏合惟其间有云丞相耶律楚材曽上平南之防与王檝议不合又云李寔献防北朝劝其先谋犯蜀顺流下窥江南凡此却似实语今朝廷于其语之渉虚者勿遽轻信于其语之近实者深念而亟图之时边臣尚欲深入公言是以前日之败为未足而又求败也又欲覊糜泗宿涟海夀亳蔡息唐邓诸郡公言新复之疆如的然可守尚恐敌由他道捣吾腹心虽能块守数城无救于败况未必可守乎又言淮西退师防失最多防蔽不言宜早覈实填补甲申进读明徳新民二条因及顾諟二字古注谓常目在之朱熹深取其説陛下若知天无时不鉴观人主虽欲一事不敬一念之邪自不可得又言陛下初惩赃吏戒苞苴一时悚动未防又复玩弛未能作新士大夫何以新民北使久留公进吴越故事以讽畧曰言词之甘藏锋刅于饴蜜也礼貌之卑设机穽于康荘也敛兵逺去鸷鸟将击之形也委地不争芳饵致鱼之术也上曰此説极是十一月癸夘进读格物致知章言前日轻举止见得理之一偏此物未格知未至之故也今若一向退沮自安又堕一偏须知前日不合轻敌今亦不可畏敌论诚意章引诗人称文王之徳曰不显亦临无射亦保汉成帝临朝若神其在宫中则湛于酒色委政外家惟陛下法文王而鉴成帝焉辛亥进读忿章引朱氏语上曰如此须如槁木死可也公曰不然圣人不能无喜怒哀乐但要因事而不可先有此横在胷中若都无此四者则此心遂为无用之物释老之学也论卫荘公唐明皇事曰荘公疎贤妃而昵嬖人明皇逺正后而昵艳妃卒召祸乱愿以二君为鉴上亦动色癸丑进读修身在正其心章曰前玉音有槁木死之问臣退思之心当如明镜止水不当如槁木死灰鉴明水止体虽静可以鉴物是静中涵动体中藏用人心之妙正如此若槁木不可生死不可然是乃无用之物矣心者所以具众理应万事委之无用可乎论继絶世公条陈古今甚悉末引汉宣帝封昌邑王贺诏曰骨肉之恩析而不殊言虽有离析而无可絶之道臣恐同姓近亲岂无絶世而不祀者惟陛下访问为置后焉已未兼修国史实録院修撰壬戌进读因言兵兴之后三陲戍守方严当此大冬隆烈之时穷闾委巷有饥冻切肤之惨极边絶塞有风沙眯目之悲愿择良吏贤将以拊绥之癸亥以已见求对言敌国讐我之深其思报也必力举兵愈缓则其为计愈工我方创艾前事幸其真有爱我之情岂不误哉愿自强以立国毋自沮以畏敌又言檝挟金使例册自随小使敢尔他日使介果至何以待之又闻檝求金翠以媚其妻妾若从所请何异故相以侈服遗逆全之妻而冀其不叛也上笑曰此语极是末又奏乞用艺祖孝宗阅武故事以作士气及遴拣朝士通明详练者数人分治边事凡三边山川险要将帅能否士卒众寡粮储虚实各令讨论庙堂择而行焉因言先朝内帑专佐军费近台臣李鸣复郎官郑寅各论此事乞行其言置局考覈为犒师之备十一月丁丑进读毕乞御宸翰谕边臣饬备因言神宗留意边事夜御灯火作书赐边臣上曰髙宗孝宗亦如此公奏孝宗于民事亦然臣歴数郡皆有孝宗亲笔石刻或问麦禾或问曽无雨雪或问街市有无遗弃婴儿孝宗一念止在生灵故勤勤访问愿陛下以为法辛夘进读大学末章引董仲舒之言曰皇皇求仁义大夫之意也皇皇求财利庶人之意也易曰负且乗致冦至乗车君子之事也负担小人之事也居君子之位而为小人之行故相弥逺事也位冠百司而鬻卖朝廷之官爵贵极人臣而攘夺平民之赀产贪风扇于上污俗成于下举世之人皆趋于利平居则欺君以自售张禹孔光之于汉是也有难则卖国以自全华歆陈羣之附魏张文尉杨渉辈之从梁是也甚者不夺不餍如莽操之所为故大学于末章明义利之分孟子于首篇严义利之辨惟明主在上亟思有以返之又奏已见论致夀之道五一无逸则夀二亲贤则夀三以孝奉先则夀四仁则夀五有徳则夀末言仙经万巻不如诵无逸之一篇道家千言岂如玩静夀之两语时近天基节故公有此疏二年元日太史占风有兵起之兆公言襄黄升杨制阃衅隙浸萌此大可虑宜勉以亷蔺李郭之事又言河北州郡非北兵北将不可守宜抽回南兵厥后邳徐诸郡失守唐邓亦继叛卒如公言丙辰进读奏已见言风起干位月犯太白皆为兵象王嘉有言应天以实不以文夫无不敬思无邪陛下笔之宥坐者也若敬焉而有以害之正焉而有以汩之虽玉音时发于口金书日接于目非实也用人聴言陛下尝诏之百辟者也若礼之而所緼不及究容之而所陈不尽施虽防龙之武日接于庭凤凰之鸣日闻于耳非实也惟陛下本之心修之身推之于事无一非实而去其所谓文具观美者又乞命两判近臣或两省都司官二三人防详端平以来奏议掇其要语各从其凡闗于君徳帝学者进入禁中闗于朝政边防者送三省宻院继今臣下章奏悉从此法陛下与大臣择焉上嘉奬之又曰近观卿所上致夀劄子可见爱君与张九龄同意又曰士大夫少任责者公曰亦是不曽分委之以事又问有称职者否奏曰词臣中惟臣衰退如赵汝谈洪咨防吴泳皆称职又台谏亦多称职上曰卿真心体国朕所嘉叹又曰烦卿典领文闱清宿收实才公逊谢又曰科举之极矣如传义挟书不可不革又曰致君泽民卿之素志俟典举毕当大用卿欲退上留者三既归得防宣谕卿所论张九龄事甚契朕心今已御书九龄进金镜事一轴赐卿公奉表谢已未差知礼部贡举公先有劄子论文乞专以醇正质直取士其渉防怪者黜之是嵗场屋始严空疎不学者多望风而去挟书絶少公旦起必焚香祷天愿得忠良平实之士豪杰俊异之才考校必合论策以观器识其间有讽切时贤者公批其巻云诸贤当为法受责向时知举皆先立已见定髙下去取惟公使参详检防各自伸其见然后徐徐蔽以议论之公所取多老成实学困于场屋者拆号同侍郎咨防王殿院遂奏事乞于科举之外访求遗逸三月戊戌感疾谒告乙已除参知政事同提举编修勅令经武要畧再辞免不允诏曰汉御史大夫吉当封病上忧之夏侯胜谓必瘉果然后遂至相朕之贤卿甚于宣帝之徳吉也卿其亲医药自厚且先即舍拜命少间可就车朕遣黄门召见卿矣乞祠御笔再给一月已丑三乞祠辛夘除资政殿学士提举万夀观兼侍读辞不允五月甲午疾亟乞谢事自中大夫转一官守资政殿学士致仕是夕薨年五十八公气体素强然勤劳平日不能自逸非穷理著书即忧念世事晩守泉福劬悴滋甚触暑趋召道中刋修衍义虽闭户服药举笔流汗不以为疲礼闱攷阅数觉头旋初不经意出院賔客云集新进士来谒人人与为礼得疾之日犹对客至暮二鼓后风忽作病中犹梦与郑左司寅论楮币既而小愈延讲官徐君清叟至卧内令于上前求去上固留之且屡对大臣讲读官问公疾今何如忧见玉色丞相数遣人谕上防公感上眷遇故不敢决去每指心言曰天知此心无一防富贵之念属疾两月日常冠带坐起易箦犹神爽不乱遗表闻赠银青光禄大夫上震悼辍朝士大夫无亲踈逺近莫不相吊都人往往失声痛惜如元祐之防洓水公也防归八月壬寅葬于县南十五里珠林配建安郡夫人杨氏大中大夫圭之女公方丱角太中公竒其风骨许以夫人归焉翁婿恩义甚笃后同擢第夫人尤贤先公二十四年卒子志道承事郎新监南劔州税务孙某公内行卓至于伦纪最隆奏荐先弟后子弟徳林犹子似道覆道皆公所任也自豫章归未有居室先筑精舍以奉先茔作睦亭自记之曰凡人所为薄于宗族者以其不知所出之本一也诚知其出之本一则虽由衰焉而功自功焉而缌由缌焉而至于无服之亲譬之巨木百围枝叶虽疎而根榦则一岂容以异观哉事嫠姊廪孤甥里中老病乏絶待公举防者常数十人律已清苦虽贵无余赀自长沙归始得粤山新居又越数年防廊乃具学易斋共极堂俱卑朴无华饰负郭薄产皆出玉堂俸赐后出藩入从无所増益常以亷俭诲子作楮衾铭焉公少以文词独行中朝所草大诏令温厚尔雅尤为楼公钥重立螭以后言议出处动闗世道谏书传四方名节暴当世三十年间天下莫不以为社稷之荩臣道徳之宿老故于其为学士也惟恐其不秉政既得政惟恐其不久于位皆曰道之将行斯世之欲平治矣而天遽夺之乌虖悲夫公博极羣书而积勤不已望临一代而执谦愈甚闻人之善忻悦奨谕自以为不及也闻人不善颦蹙叹息犹冀其能改也故君子宗之小人亦信伏焉尝以穷理致用四字勉学者有新第者请益公曰读好书做好人而已每谓其徒曰一生短千载长不欠名位止欠徳业公之学本于诚敬因孟子夜气之说而知旦昼所为其本在夜故操存之功于夜尤严必斋必肃如临君师作夜气箴焉中年犹谓戒谨恐惧之意多而优防泮奂之意少乙酉退闲探道专一始觉清通和乐八牎玲珑常曰天壤之间横陈错布无非至理虽有道者不待窥牖而灿然毕睹然自学者言之则见山而悟静夀观水而知有本风雨霜露接乎吾前则天道至教亦昭昭焉可睹也晩集圣贤之语为心而发者曰心经作賛焉畧曰意必之萌云巻席撤子谅之生春嘘物茁葢公之所造至是深逺矣其记矩堂之言曰始吾患于已者之不忠也故立朝不敢不以父事吾君患长人者之不仁也故居官不敢不以子视吾民尝以掾属事台府矣其情不吾察吾患焉故为长吏必思所以通下情尝以监司临所部矣其令不吾行吾病焉故虽帅一道而于使者之道未尝忽私居而挠公府吾尝不平之故于其所寓不敢以毫发干焉大家而侵细民吾尝不直之故于乡党邻里虽无以厚之而亦不敢伤之也公之直内以方外如此自出身事主忠国爱民纒绵固结不以进退易虑每谓近代名卿如了翁梁溪皆以得防荣辱为虚幻而以济时及物为真实自泉而福则恨不得尽力以谢泉人自福造朝又恨未有以及一路天子将举国以听之矣而公则曰谏行言听虽为从臣可也忘身徇国终始如一非至诚而能若是乎公生后于朱文公而自谓受先生罔极之赐资深守固异説不能入晩嵗论文尤尚义理本教化于古今之作视其格言名论多者取焉若徒华藻而于义无所当者不録也所著书外有西山甲集若干巻对越集若干巻翰林词草二巻其政事则有江东救荒録若干巻清源杂志若干巻星沙杂志若干巻公既薨上思之不置御笔令有司议论以闻于是志道次年谱来曰治命也子必毋辞乃剟其闗系当世安危治乱之大者着于篇上之太常若夫公之嘉言懿行善政遗爱葢有不胜书者门人髙第散在四方各有记载云谨状











　　后村集巻五十
  </div>
  <div class="pagination">
   <a href="后村集_page46.html">
    上一页
   </a>
   <span>
    ...
   </span>
   <a href="后村集_page42.html">
    42
   </a>
   <a href="后村集_page43.html">
    43
   </a>
   <a href="后村集_page44.html">
    44
   </a>
   <a href="后村集_page45.html">
    45
   </a>
   <a href="后村集_page46.html">
    46
   </a>
   <span class="current-page">
    47
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
