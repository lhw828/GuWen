<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 295 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 295 页/共 296 页</h1>
    <div class="content">　　又
　　喻兰溪人来得足下手书及丝葛之贶念我深矣新诗朗朗咏之令人神王仆初拟八月入茅屋三时清斋与比丘道人共行迳已授产儿辈生平所好古典籍法墨名畵之类悉不留阿堵中文字结习与生平故人亦不免一刺独足下未识面为恨耳信如来札所谕有叔夜千里驾尚当于团焦穴一窦对语信宿也仙师化在旦夕世外之冗遂不减尘中不克覼缕外芙蓉幄一顶戈扇二握庶足下帷帐明月懐袖微风若与不佞相晤也谂方校讐宋太史诗此公亦何幸然不免令足下神瞀耳一笑
　　又
　　两日前奉师龛入观未暇寻三田主人仅拟息肩华胥以苏病骨而足下所成昙阳登真篇已及令人两腋习习有飞动意又家弟西防似不以一学使为重得足下六篇重耳气色髙华真足扑太华三芙蓉挹瓣中沆瀣近亡论李本寜不知仲黙于鳞前亦有之否仆老矣拟办两青鞋作西归津梁计不意中道为易迁宫所要然闗一窍大较非异足下仙材也能有意捐夙障从我防乎
　　又
　　毎念海内才子如兄辱推挹以为确然国士如兄而至今不获一见寜非缺防世界也以书及诗授子念南而失之复以诗及书授子念北而又失之古所谓万里比邻者独于兄乎不然何也兹舍弟之江右复以扇诗及书币往盖三易矣八月间当削迹遯世得亡与兄竟为神交之人哉有叔夜千里驾幸蚤图之至望
　　又
　　足下聚书三万巻揷架不减邺侯日枕席坐卧其中世间事无足上眉尖胸次者以仆所见当今博洽士陈晦伯可称无二然不无书簏之恨杨用修颇以缀属称而踈卤百出防检不堪自李献吉戒人读书当令此道弥厄海内故不乏隽流才一篇一叶有味便厌薄六代以还即晋唐诸史髙阁束之矧其余者自分此生已矣何意晩嵗从少年中得足下家弟毎啧啧足下过目不忘髫丱时读书几与身等今已学亡不窥浸浸有防视百代意而独稍降心于仆噫足下故刘子政张茂先軰也仆非其人讵敢当剡谿一棹何日来东倾筐倒庋与足下连床作十日语望之望之
　　又
　　向者一月内所致两书悉达其见寄五言律十章近作数种俱领教足下诗大抵格调髙古音节鸿鬯目中所见自屠青浦外鲜偶者即老将非十万卒慿坚城当之未易支也唯歌行汹汹不无才多之虑小加裁损乃惬中耳仆年事转暮日求蔵身挫名而不可得绮语作障不减追逋所尤可恨以此身付齿舌以此日耗酧酢念竒人如足下非一促膝晤言寓托千古亦缺防世界也殷无美有父防恐偕计便亦须入吊之当扫弇园片石以俟舍弟将入觐可同行否尊公在滇想自佳外拙诗二章书扇头请正曹子念亦足下意中士也因其谒永嘉王使君聊尔相闻不一
　　又
　　喻兰溪邦相人来辱长笺见诲副以衣履新诗种种启之如龙泉太阿乍出匣霜风肃然不能矘盼仆遂得见懐及防仙十二章即异日跨一蹇防芙蓉城出槖装以骄毛僊翁张洪崕先生不亦大幸哉苐仆之此举正为挫名避思朝夕焚埽冀小忏绮语宿憯耳而过为贤豪长者描饰之又动迦叶定中蹈舞习恐终成堕落奈何奈何所命绿萝馆集序足下方如日升川盈岂仆一语所能定仆亦何自破笔研戒以世人理待足下而足下意似不可已且虑后世有两竒不相值之叹故勉而命笔仆于交防少所推仅于鳞耳有足下于鳞不为死也气色髙华声调爽俊而纵横防防有挥斥八极凌厉千古意仆三十年中所接如足下真耳目中无两所望者思西京未雕之质平原才多之戒而已邦相无一毫俗吏态防览倡和令人慨想临川之美足可纸贵见除目尊君已复故物苐碧鸡万里不虞初平羊作石耶一笑一笑新暑未剧加飡自爱
　　又
　　辱损致全集瓌竒防丽变幻纵横真足推倒一世仆向为足下作序仅覩计偕岩栖二种中诸体尚未备故末以西京建安相朂今读卧防诸作古诗乐府已深入汉人壸奥平处尚可驰骛公干仲宣不知曹氏兄弟为何如耳歌行如赠汪司马等篇才思滚滚不减信阳而送沈纯父七百言气骨铮铮并驰北地尤为当行近体自是当世所推于鳞外首称独步可也仆老境何幸获此大观使旋附致不一
　　又
　　生平交友垂尽何意凿坏之日复接海内贤豪如足下于愿足矣恨肺病方深不能竟所倾吐然与足下神交十余年彼此邮筒所致肝膈底里亡不具陈所少者惟一靣耳今足下俨然而命千里之驾且云以仆故勉为公车一出即握手片言固贤于十年众也以仆而观足下诗必大家文必名家苐体气清羸宜稍节泛酧驰骛之作四十以后必须讲求出世住世学问仆今未有所得不能相告也欲作魏茂权太常书亦以病不果夜来嗫嚅一律为饯而方寸冲冲迄未能就俟儿子北上致之
　　又
　　久不见竒男子得足下一顾遂愈头风属其时尚惙惙不获大倾倒为恨虽然针芥相投固不在尔顷也足下河东赋久已就吹嘘上天此其际矣纵公车令不尔而以场屋相困出嚢底亦足了之知无落夹也华阳碣石间四方豪儁云集足下便为登坛大帅中兴诸将建节亡若岳侯之年少者艳羡艳羡倘小毕经生业障结伍制军约束旗鼔正嘉隆之业自此而三宇宙间一大快也鞭弭中原遂有人否以报老夫属儿子北上手笔记存不一
　　又
　　仆有书附舍弟去而足下书附喻令之使来计其日不相逺昔人所谓神交信非偶矣计舍弟与二贤登髙酾酒赋诗一时之盛苐坐中不无少一人否仆于世故一切抹摋不愿与贤豪相接八月闭闗虽謦欬不落人耳矣如何如何初暑愁霖强饭自爱不一
　　又
　　得手札以家弟一归为快暮年兄弟差获聚首诚如所言仆既举体皆凡事渠亦方治老农老圃业何敢上希皇民伯仲也阳春馆之作必须了此而后焚笔硏苐兴不易发何如必欲役丹元子为之有所未敢也一笑
　　又
　　损致新刻真如山隂道上雪后行令人应接不暇惟谬以鄙言冠之不免佛头抛粪耳仆于足下非不极倾向而气吃词屑不足以发近却乘兴为足下作得阳春馆廿絶句或可赎兹序罪耳久已付子念不谓尚作殷洪乔使还附致不一
　　又
　　使者来伏承尊甫先生杖履无恙足下日防雏亲侧为乐不可言山房清燕门无杂賔日坐卧四部书中防目千秋恣意万巻孝标士深殆难为前加以春秋甚富稍益嵗年震旦中将遂无竹素可窥者奈何仆尝谓嘉之际诸公秇业亡不斐然惟博综一途寥寥絶响仅一杨用修而讹戾坌出余益下风恐遂成国朝大缺防今既得元瑞不虞此矣宇宙鸿业将来足下一人望之朂之仆老矣师丹多忘沈约耄昏何能以五鹿之角岳岳公前也尊翁先生传据足下原草防定成篇不能于意外描写如太史之传万石君班椽之传龚渤海缘迩来小有证验方在斥虑惮于吮毫耳蹄枣种种拜领勿笑老饕迩信阳王内翰致古铜缶一自言得之冢中贮水加冽希世珍也昔人云异物须归异人仆得之无所用聊以侑柬不宣
　　又
　　张幼于来致足下哭家弟七言律十六章及寄防五言律十六章髙华防鬯整栗沈深而用事用意变幻百出描写如生可谓当代絶倡岂直今人不能为即古人未易也仆尝谓元瑞诗纪律森严则岳武穆多多益善则韩淮隂至年少登坛防内风靡非太原公子不足当之家弟生平所推毂仅于鳞与吾元瑞今已矣人琴俱亡不胜感恸宜足下过于用情方图梓其遗集幸为作一叙毋忘鄙言
　　又
　　仆故有秇苑巵言是四十前未定之书于鳞尝谓中多俊语英防欺人意似不满仆亦服之苐渠所弃取却未尽快人意得足下诗薮则古今谈秇家尽废矣方对客草草不一
　　又
　　仆于文章本不能入解而谬为诸贤所诱轻于操管生与人齿吻偕晩途学道又不能守绮语戒轻于操管乃至上累师真下累良友老衰无味姓名复螫人齿吻方欲搏颊唶指以自惩创而足下更诱之不已岂必欲盐车我耶足下所与论隲千载前后诚隽语仆尚称病未能四诗歌之喜气浸淫满大宅尺牍乐府拟古霍然而起屦及于窒皇矣急取维摩不二法门作小转首乃得解始知闼婆奏乐迦叶定中起舞非虚事也十九首最难言离之则虞落节前軰俱所不免合之则虞捧心于鳞亦微用为累足下加之矣唯在更刓锋巧露其质木而已阳春馆额并十六咏仆不能夷犹其间亦须受足下一寄但日来已断苦思俟其自来毋为日可也足下麈尾恐不能佳偶得一柄奉佐谈津不一不一
　　又
　　山中良晤殆匪偶然别后时时于松竹葱蒨间輙念风雅而嬾放杜门不能得严江之棹通咫尺问衰病残人不堪笔研新正朔日于大士前誓断此缘然尚矻矻了残嵗逋而除命两至虽寒灰无复火念而上辞疏草辞启无益竿尺日有三四往返殊令人厌苦奈何奈何弇园胜赏奄有一时豪杰真足千古诸贤怯于先鸣得郢雪倡之不虞寡和矣二酉山房日与作者揖逊念之神王见委记系嵗前靣许必不敢负苐小寛我俟兴至即命笔也蔵书目序非不感兄见推亦寜无标榜之畏幸且秘之去嵗已作得末五子篇今录上亦用心赏心期可也助甫中丞近有书至意服兄而甚易长卿大海从鱼跃长空任鸟飞二语甚有味尊公长者而推兄之爱勤勤不已过庭之余为我道谢不一
　　又
　　家人自处州归者得足下手书具悉此曹子忌足下大似蜉蝣撼树若仆则逃名之不暇而暇惜雌黄之口乎哉浙中一同人传足下非常者初亦为骇然既而谂其妄也仆今年六十死人口者不知其几而竟无恙然后来必须一实也呵呵漳南顔生逾三千里而来谒其文慕古而未达诗则逺矣无以酧之令谒足下为小加罏防可也
　　又
　　足下书凡三及矣其寄示诗薮者又再矣始而胡运副来时值大暑病河鱼且哭亡弟无虚晷一行见客即为客所困流汗送迎褦襶报谒凌晨出门薄暮始归归不暇问食且踞虎子委顿欲絶矣以故于胡君处欲作一诗送之不能其作足下报书尤不能盖报足下书非可据案立就故也后得一书知以诗薮序为急第三书亦如之足下于诗缘世定格缘格定品以故秩然经纬而至于本性之情穷极窈因常究变曲尽刿剔昔人所谓上下三千年纵横一万里前无古人后无继者殆非虚也足下意以此序非仆不可仆生平不自爱其文即三家之社如君家钉铰者亦且应之而今得遂以巵语为诗薮前驱岂非至幸极快虽然兄説之尽矣何所复赘且足下于有明作者虽极为假借以彰一代之盛然犹不尽惜雌黄而至仆独过垂饰奨几遂超何李之乘许及亡弟亦在鴈行窃惧世人之笑我以我互相标榜也虽然仆岂敢以拙而避足下之工又岂敢以嫌而孤足下之望旦夕必须一搦管露其丑秽足下病稍间即脱稿上记室也今年长夏如坐炽罏中悼逝忧生荼苦百绪而东南操觚之客无不以诗为贽噫吁亦盛矣大抵肤响粗备精理不足且庙堂之上往往讳言此事伯玉不登启事明卿永絶荐剡本寜厌厌苫块长卿茂吴逐逐衣食他遂无一振者大抵诸君亦微有以取之然何至使清朝右文之意如扫也此当有任其责者足下自爱公车之事当与儿軰共之不朽大业则唯足下是寄仆旦暮人耳无能为矣尊公万福闻老蚌生珠甚为慰心事然须顾惜蚌胎两英物当益长成相见未期北望怅然不一不一
　　又
　　前得足下书始能一报荅然谓公车已至长杨邸故付邮筒寄之豚儿所昨忽覩苍头接足下黯澹片纸乃知扶病抵洲病益甚日啜粥不尽一器甚为悬情及览书辞见托作传且谓病恐不可起须此文而瞑酸楚宛笃使人肠寸寸折虽然足下年未强仕虚恬少欲何恙不已而虑至此剧也恐拂病者意敬为作传且驰一介相慰问足下自爱勉进匕箸鹢首且南归见二尊人顔色防稚子畅其忧思行且愈矣诗薮少迟当为草序足下不朽大业已就天下万世知有胡元瑞矣夀夭穷达一付之度外达磨惠能黄蘖赵州语不可轻放过也雅贶祗领足下至此尚能为故人衣食念乎薄意附侑不一
　　黎吏部【故人惟敬子】
　　贞自丙子纳节丘壑自放戊寅再辱无意人世因获方外之证屏处蜗庐交防尽废虽以公之清标令望如威鳯祥麟世所快覩而贞托在世契之末既无繇一奉清尘又不获通咫尺之问惟是尊公长者辱在肺腑残嵗尚蒙记存并笔三字焕若神明五月从家弟所得欧桢伯虞部寄朱王孙刻所撰梦记齿及不谷方以为竒而防尾则云三日而逝真梦楹之奠矣尊公文彩艺能操行标格大率与吾吴文待诏伯仲诗并禄位过之夀则少让此老有芙蓉城消息矣寜能不日望尊公作寮宷也贞亦善病病辄羸削草一奠章数倦数乙都不成语然而脱稿久矣鳞羽为虞适得戚少保便附上副以瓣香布素幸为奉之几筵尊公全集曽付梓人否刻成见寄一部以留吾子孙也
　　沈嘉则
　　昨有姑布生求谒顾冲庵托足下先容贪欲得足下信为发数行计已达矣比从朱君所得累纸文义灿然且以仆所草拙序为谢而以朱君传为托窃自惟一念之误落讇语障笔研受役垂老矻矻不休深自厌之而不能脱也乃于足下故所愿为执鞭者即有所讃述恨其未尽何郑重乃尔曹君文亦须撰无但足下绍介即其人长者而著作多尔雅不至令我曲笔也苐舍弟初归人事波及甫解褦襶即勇杯勺脱稿须在中秋夜不免更烦苍头一来耳所示佳章领诲并海鰕之贶以佐酒即当念足下耳薄物附忱不一
　　又
　　自仆入圜后少能与客相闻然至如足下故不受客例也厨人扰扰当是王宗伯烹露葵烧笋蕨作賔头卢供耳质明而一苍头以足下刺进即驰讯家弟所艗首西矣得书知复出甬计旦夕过由拳能与长卿偕访否威明虽善称病寜为赵壹此间苦竹不深必不至作张廌有把臂入林而已言路伎俩渐穷猥用宗伯塞白遂谤及灵真仆齿牙余涊也复何足道正忧此曹生作善星比丘耳子念迫桂玉不免逺防张将军诗为兠鍪揜却埋之丰城非足下谁为出之余不多及
　　又
　　昨冬偕戚少保与足下髙防时觉奕奕神王春时闻足下嵗杪举一防又嗣得一雌不胜喜跃男子长贫不为害所不可缺者此事耳足下以何日过吴中当浮大白相称快也甬中人来齮龁屠长卿至不可闻闻足下以大义持之因而抵牾大厦拉攞非一木所支朋友中不可无此段事徐吴江入防矣偶便附此容修贺不一
　　周公瑕
　　昨有数行及先师像防绵捧去不得报言恐去力浮沈耳黄庭内景校讐颇精计足下欣然便为捉笔两藏妙典及近代名手几满一簏箱独少压巻者异日欲结蕋珠宫一大缘勿谓道人习气未除也承叔寳犹在人间而不能握管意兴败尽梅花屋两日当甚佳翠禽啁啾恼足下清梦莫更又以为蕚绿华否
　　又
　　得教具悉念存之切公筑室避喧数十里外春日如小年风气清淑于绿隂红雨中焚香燕坐乘兴对邓尉山色防笔写黄庭贻王元美故人间第一快事何缘似一叶舟兀兀了此私所未解勿谓仆以贪心作挑鬬语廹促能事也吴君诚佳士其如得之晩何月来避客苦竹以公书勉见之仅落穆数语而别耳殊无以慰其意也
　　又
　　仆自昨秋冬时感霜露小恙耳而为乡里应酧所困病羸削至春三月而始知就医六月病疟三日良已又七日食微不能谨右腹掣痛如直塘所苦且作汗五日良已则腹羸削今大有起色矣苐不遇枚叔发陈琳檄耳肖甫昨有一札云伯玉已至钱唐而不相及以为恨一得代则呼青雀相尾访我弇中将使我投杖而曲跃乎今得公札信然公念我至又推食食我苐果饵过丰不无破山人例也中秋后先月色佳甚明圣之防公与伯玉作赵武屈到而羣诗人捧盘敦以从诚大竒事足下所言坐骂者何人虽然此湖久为丝竹粉黛所溷何异武安侯第今其主者戚大将军部曲耳尚不敢望田丞相焉能使坐客无灌夫也公有意于偕肖甫伯玉而过我弇园目界虽小根脚自大一觞一咏足令公肺腑楚楚也昨伯起集成刻仆所草序而烦公大笔如白鹿皮荐苍璧愧不可言中有三误字已报伯起改订之矣余不一
　　张幼于
　　新凉方有髙阳客日跌宕杯斚间而使者持古阿罗汉像至几欲下拜以米汁供之即日逃禅室成可移奉矣新集见委商定不佞何能为役苐窃窥足下此畨识解比旧殊异百尺竿头上一步人也五七言近体皆佳而七言尤自铮铮态度都雅音徽清媺时造真境七言古絶似髙岑而间有费力处押仄韵少操吴音诸铭思古调得周家三昧杂文齐梁而上能以东京之质御之不作近代歌头曲尾祭文甚藻竒而押韵亦不免操吴音此或白璧之小瑕也更似宜撰五言古一二章压巻端何如见传戴仲徳雉经且骇且惜得无为厠鬼所引耶不然非有魏齐之迫岂以一公子难见而遽授首也然此子自谓相法星命不能过三年有一瞽者云戴君内恕耳恐不能过一年其术何神也蔡孝亷既许西馆便当来贽迎之半月后可发泛彭蠡登匡庐亦何异洞庭家山水也弇园泉石殢人纵除目下得一小镇当不以此地易之姜司成汪司马故是庙廊之器岂闗仆菰芦人耶足下自厪我軰胸次耳
　　又
　　得书及明卿分韵四章者佳而排律尤整丽谂且买舟诣白下就明卿何必减郭生之于羊叔子也仆自入观来足迹不能一出城独以送伯玉肖甫至清洋口而止与明卿蝉缓夜乃抵玉龙桥宿归不免就佛前忏悔何能作吴阊防也子与遗集为其门人汪生郭生所佚诸诗及尺牍祭文之类可四五巻逺不作李长吉近不作康徳涵而遘负心汉乃尔宜与足下相倡酧之有所失也石湖名胜当与防人共之昔固非足下有今亦岂徐氏物异日质之范致能当相与拊掌大笑足下见仆弇园记防否一切勘破人人抟沙事事嚼防耳新茗拜贶附谢
　　又
　　仆业已得请专一壑矣即不敢希补劓之隟成一家言或庶几抱卵之工小遂所慕而城居与嚣尘接衣裾麕集殆无已时不扰扰墨逋则徴逐书邮以故匿迹旧里幸有苦竹畆许剪茅其阳长日宴坐一室如土狗木鸡日进三盌糜佐少盐蔬晩酌亦不过一二合使余线息而已不谓尚存故人齿录娓娓慰借隠嚢綦履觉竟陵之饷子晳尚为侈也所云百谷以数行见排耳报语不中噉书又拙恶不足换羊肉如何家弟不免复罣世网与足下相对时当不言酒食阿鼻苦袁宗伯见寄一疏草为御史解难故自超如姜司防二君子出必有以自见不至作仆冺冺腐草虽然饥而食则之如不饥者虽刍豢亦嚼防耳足下既时时相亲亦闻其鼻息否
　　张伯起
　　昨以不能具主礼又不获展三载契濶以是歉然足下大雅故当不置方寸也金吾举体金吾司空满口司空虽见惯者不能不呕哕乃忍使叔度周旋其间乎仆近驱儿子出复窜入观中而尚不免竿尺之累二尺蒲团面生衣矣佳集尚未及尽展俟家弟自松陵归即付之若穅秕之导必不敢作隔嵗逋也次君得一防南阳朱邸父子皆才人其子子厚尤可念也仰止足下甚亦有以慰藉之否
　　又
　　残嵗受役贵客却作朱修之面孔不能与足下旗鼔相当盖至今犹恨之吴中如足下不肯就公车文子騑甫得佐大郡视若敝屣真桐乡一丝也令长平冠军里中儿愧死矣春寒甚忽忽拥炉几与笔研讐近始得舒勉效佳集珠玉之导久不措意工拙既成读之不知何语足下为我藏拙可也仲君越防恐不能大快出门十步外无孟尝信陵不如足下抱膝为佳耳
　　王百谷
　　春来数从防客得足下手教旋闻有遣樊之耗所传非一不敢转致问今始悉之蒙示诸篇至古离别令傍人一读尚堪涕零何况作者项王防山盖世不能割情虞兮足下此段抑何忍也苐使不唤江郎魇覆水可再收今已矣其斥雌顔竣勿见徐以净名观处之天女当自来侍耳孤愤诗曲尽时变见赠之作奕奕有神致未能一一拈讃欲成奉荅奉慰两章方对客不及下笔少选驰一介报谢却有所致也黄雀名醖拜贶当佐茂世半日拍浮矣辱委畵防不免汚茧却上
　　又
　　仆自东徙于竿牍都废然至读足下一札数行輙用洒然于灵府中下一沆瀣也比益清胜章生称两郎君俱防泮甚慰甚慰邹彦吉眼中安刄致此断断却尽为家弟作巢窟不尔何地可着除目耶屠长卿虽过作达苐罚作鼓吏必不敢仍操渔阳挝何至遂削籍可叹可叹所覩家弟白首见招小畅耳文苑中一段蒙气尚未豁天日也足下所称李本寜固自宜尔楚衣偻行少年固已尾之一着朝士服即揽其袪矣仆在人口过活一世晩始小自由解弢隳以了余日木食草衣觉轻肥之瞠后此味愿与足下共之闻谈思重日驾艖符纵饮吴市槖中装尚可作万人供何至如足下云负郭不能半苏季子审尔即使日噉脱粟仅堪活七人半耳呵呵
　　又
　　扇头二律精切婉丽于烟霞中作情事语我世尊虽开不二法门不能不为破顔也仆本羊肠服箱欵段疲极思息借此以逃诸贤不察以为类有小得者毎一循省若负芒刺春来多香火客罗雀之门剥啄不已公结语莫种五陵花微防宛然仆方苦之终须被髪入山耳朱在明云公乃虞及桂玉甚讶之读五库书翫古金石丹青亦足自饱必不至作原思赵壹也吴生诚佳士如来谕所恨得之晩仆转从儿曹丐衣食度日贵人竿尺尽废何以慰之
　　又
　　扶病与公相见惙惙如不能续语公殆季梁我矣别后渐自能起小辅以药食览镜欣然觉形神复亲公知之当为一快也久旱将雨公所谓北牗晩凉西山爽气故自佳尚未及田家停桔橰浊酒相命计嵗功之为亲切也何观察所致新刻不足言独仆旧于周氏录得游山记四钜册久滞渠架今始归我怳如见故人矣章生旧携一札书云致李使君者不言是何人今知是观察即达之矣扇头絶句附去非敢相诮欲公于方寸中覔普陀落伽真境耳一笑
　　又
　　二诗具见风人之致至及屠孟卿则忽戄然怜之与恨政当各半耳仆六时晏坐澹然无营足下嘲我未能遽焚君苗笔研笔研故当焚但世无士衡以此二物得小延苐令生尘若史云釜可也吴幼安乃能念仆但仆腼顔偷生言及悬弧膓寸寸磔安敢当贺即足下以孤山例访我虽谢客尚能具浊醪脱粟以待不然者索我东海云气中矣
　　又
　　自春徂夏得足下书凡十余纸而不能一荅报缘以足下书绍者一见而目为筌蹄絶去不复顾膏盲之嬾当亦任之知不谓我薄也迩来贱体颇健但山妻暴感末疾頼盛三从鬼门夺回今尚是牀褥中物瞥见儿女忧悴之状令人忽忽鲜生趣知足下有意外事处仲终是英防不与季伦同趣何时过我当以抟沙一观销之今年宗伯用御史言先君子得沾上恩仆可借手地下附闻不一
　　又
　　夏中出门见皂衣人致足下一书及食物二种寻令人迹之不可得矣闻足下近有微恙旋已勿药周郎发矣何不泛轻舠出京口指燕矶而上穷秣陵花月之胜乎仆自二月失计别猿鹤日就笼槛方欲起冶城之鐡以铸错而前閠十九日忽得亡弟讣骇痛絶倒次日遂成疾觉疾转甚今尚在汤药间念昨冬贤兄奄逝足下损瘦至不可识认然足下深友于之痛而仆则兼知己之感足下唯伤逝之悲而仆则兼忧生之恨且仆长于亡弟十年矣余日之几何乃遘此事痛唯亡弟名行粗立雕虫之技着于宇内中嵗颇収循吏之绩晩节顿悟无生之防三儿崭然仅一小者未见头角耳所恨年不配徳位未称才流唁盈朝含轸同志已矣独兾得足下一诔或小传耳仆过圣诞后当上书乞骸归归即料理塟事俟行状脱草方敢踵门拜请兹则未敢也病中欲成一奠语尚不能仅得廿四絶句辞不伦类聊附足下一读之伏枕口授不一
　　又
　　得足下手书知近有霜露之恙旋已平善长卿一赋能腐毫而聘茂陵女宜其消渇也足下倚马千言故未至损灵府然造物善妬才多以尤物中之幸自消息勿落彼度内仆长于亡弟十年尚鼔棹苦海与鲸鲵作敌耶业上书乞骸骨足下当我于枫桥烟雨间矣马叅军佳人也而未足妬乃亦夺之遗槖萧然几无以殓仆亦小效脱骖之赙渠遗言娓娓以志铭见托须足下先状之故尔谈叅军病卧旅邸大是辽落今似可起矣仆亦再过之不能如刘丹阳甘轻薄尹足下何自有三至之疑乎传街中盛行谋野集乃不以相寄无虑中郎谈进也一笑












　　弇州续稿巻二百六
　　钦定四库全书
　　弇州续稿巻二百七
　　明　王世贞　撰
　　文部
　　书牍
　　荅王少卿
　　昨春吴瑞谷来以其所撰集求序去而谒刘子威知其必针芥合也果然矣今读足下集序则贤金玉皆其门人也而瓣香乃在子威子威序足下集时露嚄唶夫足下于瑞谷有出蓝之美于子威有当心之嗜一伯牙而得二钟期何所复借不佞而卒收之也足下文追琢太始于聫缀摹写当推独步大约古句十四古字十六篇法虽小逊时时叅伍少须于元精真机中更一番陶冶蹊迳应自絶矣仆笔研宿障老未尽祛受役于人无足道者子威人便附此不悉
</div>
    <div class="pagination">
<a href="弇州四部稿_page294.html">上一页</a><span>...</span><a href="弇州四部稿_page290.html">290</a><a href="弇州四部稿_page291.html">291</a><a href="弇州四部稿_page292.html">292</a><a href="弇州四部稿_page293.html">293</a><a href="弇州四部稿_page294.html">294</a><span class="current-page">295</span><a href="弇州四部稿_page296.html">296</a><a href="弇州四部稿_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
