<!DOCTYPE html>
<html>
<head>
    <meta charset="UTF-8">
    <title>东里集 - 第 86 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 86 页/共 87 页</h1>
    <div class="content">　　一各处总兵镇守官等处自宣德十年正月初十日以前有勑旨采取及造办买办一应进用物件悉皆停罢
　　一今后鹰犬及珍禽异兽等物不许进献
　　一自今各处总兵镇守备御等官并不许指以进奉为名擅自打围飞放蹂践禾稼扰害军民违者罪之
　　一民匠比先为因在逃编发武功三卫充当军匠者待营造山陵毕日仍充民匠就于在京居住依例轮班
　　一各处平民有被人挟讐妄报为匠及医士厨役等项名色幷妄指同名同姓为军者虽见有该部文书坐取有司即与审勘开豁不许一槩朦胧妄报违者罪之
　　一府州县官有廉谨公正能恤民者亲临上司宜以礼待仍具其政绩来闻以凭陞擢
　　一凢诏书内寛恤恩典及合行政务有司当一一遵行不可作疑生事刁蹬失信于下违者必罪不宥宣德十年二月初十日
　　太皇太后谕二兄书
　　太皇太后致书长兄彭城伯张防三兄都督张升吾起于寒防叨防国恩荣及祖宗显受褒宠诸兄嗣膺重爵厚禄合门富贵与功臣等此皆列圣天地之赐也顾岂常有汗马之劳哉夫受非分之福宜存非分之虞古之人有言知足不辱知止不殆可不思保全永逺之道哉吾不幸仁宗皇帝早逝长子宣宗皇帝又继逝矣今长孙皇帝以防冲嗣大寳内间保持辅翼实系于吾夙夜兢兢如执玉如捧盈不遑宁处惧弗堪负荷上负宗庙圣灵及辱我先人因念外家欲令皆善二兄同气至亲可不体吾之此心哉尚其循礼度脩恭俭以率子孙家人俾咸慎蹈毋作愆过庶以光国家之荣命而吾先人之祀亦永有依赖矣勉之哉勉之哉二兄自今惟朝朔望公朝有攻议悉勿预闻惟二兄其亮之宣德十年二月十五日
　　勑谕吏部都察院因灾考察官员
　　朕自嗣位以来夙夜惓惓上体皇天仁民之德广施寛恤之政而今万物长育之时天乆不雨又间有水潦蝗蝻深轸朕心防厥所由咸谓牧守之官未尽得人贪虐暴刻所在有之及命官考察又或狥私防于科徴巧于谄事者率以为熊勤于抚守廉介自守者以为不称公道不眀人怨弗恤所为如此何望和气之应尔典铨选之官任风纪之职独不思为国家生民虑乎今直府州县官从吏部遣官及廵按御史考察务在广询细民不许徧狥粮里长老人扶同之言以昩至公若考察得实贤才者悉留在职具名奏闻不才者就起送吏部照例发遣其布政司按察司堂上官从吏部都察院考察属官从廵按御史按察司考察今后方面及郡守有阙仍遵皇考宣宗皇帝勑防举保不许故违有犯赃罪倂坐举者尔等其钦承之用副朕恤民求治之意故谕宣德十年四月二十六日
　　勅谕行在吏部选举御史县令
　　勅谕行在吏部风宪者朝廷耳目之所寄纲纪之所由振也在外按察司缺官已有推举之令在内监察御史尚多缺人今后令在京三品以上官各举一员除见任县令不举外其余尔吏部精加体访必得廉洁公正眀达事体详慎平恕具名奏授如授官之后但犯贪淫暴刻及庸懦阘茸并罪举者凢亲民之官县令最切必得其人庶民乃安自今各处知县有缺令在京各衙门四品官及国子监翰林院堂上官各部郎中员外郎六科掌科给事中各道掌道御史各举一员尔吏部亦精加体访必得廉洁公平寛厚爱民者具奏除授如授官之后但犯贪淫暴刻及罢软不胜任并罪举者盖荐举虽命庶官而选任专委吏部必公必明必审必慎毋茍徇私情纵容滥举以取罪愆庶几副朕求贤图治之心钦哉故谕正统元年十一月二十六日
　　勅谕文武羣臣脩政事守祖法
　　朕祗承天命统御天下亦惟文武羣臣相与协恭用臻至理夫所治天民所相天工其大经大法皆祖宗建置永笃钦承罔敢逾越惟尔羣臣执德以廉为要防者发之公而政得其平治人以仁为本仁者施之厚而下得其所忠以奉国敬以勤事古之良臣率由斯道其朂之哉尔克由斯道尚慎乃终有或违者务改厥行庶熙汝绩用永嘉誉其朂之哉尔不恭命而熊者或惰违者益肆眀有国法幽有鬼神可不戒欤钦哉毋怠故谕正统二年正月初四日
　　勅谕公侯伯五府六部都察院等衙门正官因灾脩政
　　朕恭嗣大统夙夜祗勤惟天惟祖宗付托之重不敢怠逸比年以来停罢一切徴敛除逋负薄刑罚所冀四方咸遂生息今嵗以来灾沴数见京畿尤甚自三月至五月亢阳不雨甚伤农麦五月中至六月连雨不止河决隄防渰没田稼城中倾塌官民庐舎亦有压溺死者深用兢惕洪范咎徴皆由人事盖朕不德之所致也其听纳之弗审欤谗佞之弗识欤政事之臣有颇僻欤辅弼之臣失其职欤何灾异特甚乎近也循省厥由用图善政尔等皆与国同体岂当黙黙坐视而弗思弗勉乎自今其体朕心以敬天爱人为心毋懈夙夜夫持防戒贪者善身之本致公絶私者善政之要勿谓可欺神鉴孔昭勿谓无害天应可畏钦哉朂哉往务善政庶几以回天意以固宗社生民之福尔亦尚有利哉所有合行事宜条示于后该载未尽者悉具奏闻故谕
　　一吏部擢用官员宜精选贤才者任之或罢輭无能或老疾不堪平昔行止不端谨者悉皆罢去承差知印吏典人等亦宜精详考察贤否但是贪汚及庸懦无能并不谙行移者悉皆罢去不许循私滥用糜廪费禄
　　一各衙门文职官员洪武年间量事繁简设官理办俱有定额永乐年间为因营建北京事务繁多所以额外增注自朕即位以来一切不急之务悉皆停之而冗官或以微事占身坐食俸禄况北京运粮艰难亦宜撙节自今悉照洪武年间诸司职掌官额选其防能者存留其余悉送吏部改除如无缺员照依永乐年间事例放回宁家有缺员挨次取用
　　一朝廷简任贤良共造民福方面官及府州县正官已令大臣及五品以上官保举从吏部审察然后用之保举者必须考其实行审察者必须处以至公敢有狥人投托以公废私以不肖为贤举主及吏部官皆治以罪自今在京在外官员未及两考者不许举保违者罪之
　　一凢实徴一应钱粮虽有定额然各处水旱灾伤不一当体念民情差人踏防眀白具奏开豁不许固执及畏干系展转行移因循不决贻患于民
　　一正统二年十二月终以前拖欠一应钱粮等物已有诏书悉皆蠲免今闻各处官司指以起解报数在官为由一槩追徴甚至有以宣德年间拖欠者亦行追防致使小民穷窘逃移失所户部即为申眀不许重徴如有粮里实于小民徴过未起运者即令如数给还违者罪之
　　一永乐年间因钞法不通令民照口数纳钞支与官盐近年钞法通行民纳盐钞如旧盐课司十年五年无盐支给民人纳钞艰难宜减半收钞以苏民力及宣德年间亦因钞法令收阘房及车辆钞贯今钞法已通悉减半征收
　　一各衙门买办造办及追征一应物件应优免而未优免深为民害者一一追防具奏定夺
　　一各处有解纳纻丝布绢顔料等项者随即辨验收纳不许刁蹬留难仍查逓年追纳物件未完及系急用者一一条奏定夺
　　一各处管军头目防干者少贪虐者多以致军政不脩徃徃军受其害逃窜数多是致城堡乏人守备其见在管军头目务令廵按御史及所在按察司官遴选堪任者用之其余不堪用者令其就于本卫守城带操以听调用勿令管事庶几军不逃亡城守有备
　　一军职官员洪武年间各卫所皆有定员今为军职官多额外添注如沿海沿边少粮卫分百姓运粮艰难今后多余军职止许于有粮去处添注庶几供给利便无粮去处不许添注
　　一在外卫所操练军士头目多不用心并无实效都察院其行各处廵按御史按察司官严加操练务要征调得用若仍前怠慢无实效者并风宪官一体论罪各处城池頽塌者亦督令于农闲时月军民相兼脩筑不许违悮
　　一管军头目及在外各卫指挥千百户多不用心抚恤军士或尅减月粮或占据私役或纵容在外办纳月钱或横加虐害骗要财物以致军士逃窜队伍空缺甚非朝廷抚养军士之意今后再不悛改听监察御史给事中体访的实具奏拿问
　　一三法司锦衣卫见监重囚中间或有鍜链成狱或以文案为据而其情有可矜法有可疑者具奏定夺今后问囚犯人及在外问成解来犯人伸诉寃枉或调送别衙门或多官防审须要从公推问实情不许狥私拷打逼勒招认符合前问官吏自已推托利害以致寃枉人违者必罪不赦
　　一今后一切祥瑞有应称贺者止行在京衙门不必行移各王府在外文武官及土官衙门即今见有来进祯祥表文者礼部即行文沿途止之庶免劳人
　　一做工人匠务要抚恤得人役公当勿令失所一各衙门一应公文当依程限完结凢解军解囚一应差使人员到来所司即为查理眀白发遣回还不许迁延刁蹬今后敢有仍前作弊刁蹬留难者御史给事中体访具奏其司务幷首领官吏并治以罪不恕
　　一五军都督府堂上官多不用心整理军政亦不行用心打防文书一应行移纵容首领官吏通同作弊遇有袭职替职及公干等项人员到来刁蹬留难百般需索以致人难自今不改前非听监察御史廵察具奏拿问
　　一都察院为朝廷耳目风纪之司必能考察百僚扶植善良纠正奸邪伸理寃枉然后为称若不能持正秉公而任情恣意阿附以致贤否混淆贪防不辨寃枉不伸者祖宗之法具在朕不尔私
　　一朝廷置给事中出纳命令封驳章奏举正欺弊职任最清要自今宜体朝廷选用之心必公必正必防必勤知无不言言则必当务存大体以扶善抑恶使百官有司知所敬畏然后必能尽职而依阿从事茍且度日废弃职掌或狥私交通肆为欺弊负国家之任使者事发必罪不宥
　　一在京在外官员皆受国家职任凢公正廉勤者陞迁贪虐怠慢者黜罢朝廷自有公论自今各宜勉力以仁义存心以公勤从事若不能自勉专务背公营私阿附投托贿赂交通朋比为非者国典具在悔将难追
　　一凢军民一切利病及今可以济时恤患除奸革弊之事诸人直言无隐正统四年六月二十二日兖国复圣公新庙之碑
　　朕惟圣贤之生皆天以为世道生民计非偶然也虽天处之有不同而圣贤求所以仰副天之意者则一心也孔子之道原于天而承于尧舜禹汤文武周公孔子不得位则惓惓于推眀斯道立教垂世以副天之意盖周公而后必有孔子而后帝王之道眀君臣父子之位正尊卑内外贵贱之辨着虽斯理在人心皆固有之然非得孔子之教则不能以皆眀眀之有浅深世道所以有盛衰之不齐也向微孔子之教斯世斯人几何其不沦于夷狄禽兽此孔子之道所以为天下国家者不可以一日无也三千之徒孔子独称顔子好学独告以帝王为治之大法使孔子居尧舜之位则顔子稷契之伦也圣贤之不得位与年皆天也而使之得以为天地立心为生民立命为万世开太平有以仰副天之意亦天也君子曰圣人之蕴防顔子殆不可见发圣人之蕴教万世无穷者顔子也嗟乎孔子其太和元气顔子其四时之春乎非春其何以见太和之发育也曲阜故有孔顔庙祀我皇曾祖太宗文皇帝既新孔庙而亲制文书石朕嗣统之七年爰新顔庙有司请文书石并系以诗曰巍巍宣圣道配乾坤化流天下光阐人文矣兖国刚眀纯粹荡荡圣域深造精诣爰勤四勿以复天理以居广居进进无止大经大本一出于天惟圣诚眀顔得其全礼乐之授王佐之期鳯鸟不至圣贤侧防作范立教永淑来世报德暨功代谨秩祀东瞻鲁邦生之所都神灵在天亦时来居既作新庙爰祗祀事弼佑皇眀千万亿嵗正统六年十一月初四日
　　观天之器铭
　　粤自大圣体天施政敬天以心观天以器厥器伊何璇玑玉衡玑象天体衡审天行历世更代垂四千防沿袭有作其制寝备即器而观六合外仪阳经隂纬方位可稽中仪三辰黄赤二道日月暨星运行可考内仪四游横箫中贯南北东西低昂旋转简仪之作爰代玑衡制约用密疏朗而精外有浑仪反而观诸上防下矩度数方隅别有直表其崇八尺分至气序考景咸得悬象在天器具厥体测验推歩术含至理昔作今述为制弥既眀且悉用将无穷惟君勤民事天首务民不失宁天其予顾政纯于仁天道以正勒铭斯器以励予敬
　　新建庙学之碑
　　皇天仁爱下民必简命圣人君之师之圣人得位则兼君师之事如伏羲神农黄帝尧舜禹汤文武是已不得乎位则专师之事以立教垂范孔子是已兼君师者道施于当时专师事者教被于后世然非得孔子立教则虽前有伏羲神农黄帝尧舜禹汤文武世莫之知矣故曰自生民以来未有盛于孔子孔子之功万世之功也孔子所为教其道仁义道德其事父子君臣尊卑内外其器易诗书春秋礼乐皆本于天也凡为天下国家者诚能纯用孔子之道则天地以位万物以育彼其名为用孔子之道而效不至焉者信用之弗笃加有异术邪説间之也我国家自太祖髙皇帝太宗文皇帝暨我皇祖皇考圣圣相承恭天成命颛颛焉一惟孔子之道是尊于凢施政敷教取人理民一惟孔子之道是用不杂他术自国都至于四方郡邑海隅边徼靡不建学设教崇祀先师海外蕃国及蛮夷酋长皆仰慕德化遣子入学盖历世以来尊上孔子未有如我祖宗之世之盛者也朕以凉德祗承天序钦惟古昔之大典祖宗垂统之盛心夙夜孜孜图惟善继北京故有学在宫城之艮隅庳隘弗称乃正统八年秋命有司撤而新之左庙右学高广靓深所以奉眀灵居来学凢百所需靡不悉备材出素具役不及民眀年春成朕躬释奠于先师循古典也退即学之彛伦堂命儒臣讲经公卿大夫及百执事之臣逢掖之士兵卫之师拱侍而听殆以万计而有司请如故事纪其成于碑嗟夫孔子之道为天下国家者不可一日以阙学校之教于化民育材者不可一日以怠矧京师首善之地所系之重且大乎敬书诸贞石昭示我后人俾咸务钦承用丕显皇眀治化之盛与天地日月相为悠乆云正统九年三月初一日















　　东里别集巻一
　　钦定四库全书巻
　　东里别集巻二　　　　　明　杨士竒　撰圣谕録
　　三朝圣谕録序
　　太宗皇帝初正大统故翰林之臣不及十数人诏吏部及翰林举文学行谊才识之士授职其中士竒首膺简擢赐五品服肇建内阁简七人专典宻务皆进官士竒与焉属时几务孔殷常旦及午百官奏事退内阁之臣造扆前进呈文字商几宻承顾问率漏下十数刻始退既建储简翰林之臣兼辅导士竒与焉旦上前奏事退必造东朝叅侍经幄车驾北廵简内阁二人辅监国士竒与焉仁宗皇帝宣宗皇帝嗣位所以宠任士竒者始终皆如永乐士竒祗事三圣三十有三年宠愈厚而官愈进负乘之愧夙夜靡寜呜呼三圣逺矣当时共事之臣或亡或退独士竒今年七十有八衰病昏耄犹滥玷朝行未已也诚孝昭皇后上仙梓宫归葬士竒奉命祗送旬乃竣事其每旦展敬三陵之下追念旧恩五内摧痛因记忆榻前所得玉防之详者辑而録之厘为三巻永乐居首洪熈次之宣徳又次之葢计平生所得此殆有之一二而潦倒荒迷非惟不能悉述亦不能悉记也有疑之者曰廷陛之宻可存于私乎辄应之曰吾惟懔乎虑泯吾君之盛美是惧而遑他防哉不观于古乎欧阳文忠公着奏事録及濮议司马文正公着手録具记当时君臣问对之辞委曲而详尽所以着一代明良契合之盛事葢昔之大臣君子往往皆然义之所不能已也况臣之所録有圣徳焉有圣训焉有特恩焉臣惟惧録之不能详也而奚暇他防哉疑者既释敬号曰圣谕録云正统壬戌冬十二月乙卯臣杨士竒谨序
　　圣谕録上【十三条】
　　永乐二年六月一日进呈文华殿大学士讲义上览毕称善因曰先儒谓尧典克明峻徳一章一部大学皆具臣对曰诚如圣谕尧舜禹汤文武数圣人凡脩诸躬施于家国天下者皆大学之理上曰孟子道性善必举尧舜尔等于讲説道理处必举前古为证庶几明白易入又曰帝王之学贵切已实用讲説之际一切浮泛无益之语勿用
　　永乐二年饶州府士人朱季支献所著书专斥濓洛闗闽之説肆其丑诋上览之怒甚曰此儒之贼也时礼部尚书李至刚翰林学士解缙侍读胡广侍讲杨士竒侍侧上以其书示之观毕缙对曰惑世诬民莫甚于此至刚曰不罪之无以示儆宜杖之摈之遐裔士竒曰当燬其所著书庶几不误后人广曰闻其人已七十燬书示儆足矣上曰谤先贤毁正道非常之罪治之可拘常例耶即勅行人押季支还饶州防布政司府县官及乡之士人明谕其罪笞以示罚而搜检其家所著书防众焚之乂谕诸臣曰除恶不可不尽悉燬所著书最是永乐二年一日进呈勅边将藁上曰武臣边将不谙文理只用直言俗説使之通晓庶不悮事他日编入实録却用文
　　永乐五年冬广东布政徐竒进香至京师载岭南土物将遗诸大臣及侍臣之任事者有得竒所列单目以进者上阅之既明日早御西角门翰林诸臣奏事退特召臣士竒还令赴西角楼遣中官赍竒单目示之已而复召至榻前问曰何独无尔名对曰竒前为都给事中与翰林六科官皆隣居相往来于臣亦然今单目无臣名者葢竒初赴广东众皆作诗文赠之而臣以病未作土物之馈葢答诗文耳上曰尔时不病亦赋诗否对曰必赋则今单目亦必有名上曰其以遗诸大臣何意对曰臣在下未尝闻大臣有受外臣馈赠者此亦竒不能卓立任已意而为之然终未知受否且臣观单目内土物不过藤枕藤簟苏合香丸之类皆微物非重货必无他意上曰汝言是即取单目付中官令燬之一无所问上复谕臣曰为臣当戒私交为士当务清谨臣叩首曰谨遵圣训
　　永乐五年冬一日胡广独于武英门进呈文字上览之称善再三既从容问曰杨士竒文学于今难得而黄淮数不容之何也对曰淮有政事才士竒文学胜且简静无势利心葢因解缙重士竒及臣而轻淮故淮有憾上曰朕知汝亦不容于淮惟朕不为所惑广叩首既退与臣言上恩如此当子孙世世不敢忘葢自是吾二人待淮愈谨矣
　　永乐六年六月礼部尚书郑赐卒先是礼部职务繁伙赐为侍郎赵羾所间忧郁且有疾奏对屡失措上厌之是日早遽以讣闻召翰林诸臣问曰未尝闻赐病岂其自尽乎众未对臣进曰臣观赐有病数日但惶惧不敢退即便安求医药昨日晚臣与赐同立右顺门外赐体力不支仆地旁人怪其鼻口之气有嘘无吸臣遽令其属官扶出午门外上不俟臣语竟即谕翰林诸臣曰赐本君子顾才不足耳其撰祭文遣官祭之又命工部予棺其晚臣与黄淮奏事退上召臣还谕曰早来微汝言几误疑赐自今有事但直言勿隠
　　永乐六年冬廵狩北京诏书命臣士竒视草上览之再三喜曰简当更勿改易其择日书之颁下又曰试与诸尚书观之诸尚书皆称善独兵部刘隽私于士竒曰请以有字易自字如何士竒曰善即以告于众众曰义无相逺不足易且上既善之矣士竒独以闻请易之黄淮于上前执不足易臣曰于国家大体当用隽言上顾士竒曰从汝从汝明日谕胡广曰杨士竒能服善难得永乐九年三月一日翰林诸臣奏事右顺门退特召臣士竒还上问曰汝辅监国久东宫所行果如何对曰孝敬上曰试言其事对曰于事宗庙甚防凡笾豆之类皆亲阅视一日当时享偶头风作医言当汗殿下曰汗即不敢莅祭左右有言可遣人代者殿下曰上以命我我又遣人乎及期遂亲莅祭祭毕还未至宫遍体汗不药而愈每尚膳进御用物诣行在皆一一阅过然后缄识遣行不辄信任下人自车驾北征恒切懐忧不遑寜居日中昃始食及勅使至始释然寛慰上曰此亦子道之当然对曰古圣贤亦皆尽其当然者上曰闻辅臣中独尔能持直道不见忤否对曰臣性愚戅殿下恒见容纳然殿下天资甚高非众人所能及或有过未尝不知知之未尝不悔而速改之且殿下最用心处在以爱人为本将来宗庙社稷之寄允不负陛下付托上甚喜命尚饍赐酒馔
　　永乐十一年十二月二十八日鸿胪寺奏习正旦贺仪上召礼部翰林院官问曰正旦日食百官贺礼可行乎尚书吕震对曰日食与朝贺之时先后不相妨侍郎仪智曰纵然同日免贺为当上顾问翰林诸臣古有日食行贺礼否黄淮杨荣金幼孜皆未有对臣士竒对曰日食天变之大者前代元正日食多不受朝宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有自契丹回者具言是日罢宴仁宗深悔今免贺诚当上曰君子爱人以徳不以姑息其免贺及宴仍赐百官节钞上于敬天致诚必求当理未尝茍狥人言大率类此
　　永乐十一年十二月一日独于武英门进呈勅藁毕上从容问曰汝今兼东宫何官对曰左谕徳上曰吾尝察之独胡广与汝所行不忝东宫官胡广今兼何职对曰左春坊大学士上曰好又曰吾闻诸留守官内汝与黄淮遇事肯言然闻东宫有从有不从对曰殿下推诚待下遇臣等有言必自斟酌如言当理无不听纳如未当亦不曲从上曰如此甚好
　　永乐十四年十一月周王橚楚王桢相继来朝例次日谒孝陵周王先至适遇节上命东宫皇太孙及小皇孙陪谒已出东华门上遽召翰林臣时杨荣金幼孜及士竒皆至上问曰二王东宫太孙及小皇孙谒陵展敬之位如何朕意虽略定尔三人试言之杨金未有对上顾问臣对曰周楚二王属尊当列稍前两傍东宫殿下列稍后居中皇太孙殿下亦居中列于东宫殿下之后诸皇孙与皇太孙同班而分列两傍上曰尔所言有据乎对曰宋儒朱熹家礼大约如此上曰吾未尝熟家礼但据已见书其位次遂出片楮宸翰所书位次正与臣所言合然下有六字未书授笔命臣足之遂遣鸿胪丞周升驰赍赴陵俾率行之少顷升复命以宸翰进上以授臣葢上天资甚高所意见暗合古人多类此
　　一日东宫殿下传上命召吏部翰林院官令举老成正大儒者侍皇太孙讲读明日东宫殿下特召尚书蹇义及臣士竒问已得人否义对曰臣两人共举礼部侍郎仪智然众鲜知之议尚未决殿下曰往者吾举李继鼎大误后悔无及智甚端正但觉老矣臣对曰虽颇老然起家学官道理明执守正精神不衰目前廷臣中老成正大未见其比是日午朝上顾问东宫曰太孙处侍讲读已得人否对曰已举礼部侍郎仪智然议尚未决上喜曰此得人矣虽老识朝廷大体能直言不阿向之元正日食吕震等皆欲行贺礼惟此老与杨士竒言宜免贺朕从之仪智可用遂召礼部翰林诸臣谕曰仪智甚好朕知之令侍太孙讲读葢上于臣下有片言之善皆记忆不忘
　　永乐十四年上在北京颇闻高煦有异志驿召隆平侯张信询之上犹未信车驾遂还南京以问皇太子对曰人言未可辄信且父皇在上当未敢有此心一日翰林诸臣奏事退上召士竒还问曰汝与蹇义在此汉府事皆当悉知昨日询义固辞不知不肯言汝当为朕言之乂曰如朕未有知汝辈虑有离间之罪朕即知矣汝何虑对曰臣与义同事东宫殿下外人固无敢与臣等言虽间有言者亦百之一二乂多出臆度非见实迹此固不敢辄对陛下言然汉王始受册封国云南不肯行复改过青州乂坚不行今知朝廷将徙都北京惟欲留守南京此天下之人疑其心亦岂待事有实迹哉惟陛下早善处置使有定所用全父子之恩以贻永世之利上黙然起还宫后数日上得高煦私造兵器及皮船教习水战及僣乘舆服物挟私击死无罪官民纵护卫官军京城内外刼掠悉有实迹大怒褫其冠带絷之西华门内东宫殿下叩头恳为救解乃免上命翰林条示其罪且曰若此所为将来必不静朕今削两护卫处之山东乐安州葢去北京甚迩即其作祸可朝发而夕擒也
　　圣谕録中【二十四条】
　　永乐二年七月翰林侍读学士王达讲干之四举储贰为説讲毕殿下召问臣士竒经指于此必无储贰之説达不含讥否臣士竒对曰讲臣非正道不陈岂敢含讥此出宋儒胡瑗之説殿下云对我言此常人得此爻亦举此説乎对曰殿下此问最好因举程子云凡卦中六爻人人有用圣贤有圣贤用众人有众人用君有君用臣有臣用无所不通又举王昭素对宋太祖之言以对殿下悦又对曰今翰林春坊诸臣分撰诸经讲义有上防命内阁之臣阅过有未当处悉与改正然后呈御览允当然后以讲内阁解缙专阅书胡广阅诗金幼孜阅春秋臣士竒阅易昨日进呈此条上问储贰説有据否臣士竒对以胡瑗之説上甚喜葢讲臣非有据不敢妄出意见殿下喜自是讲义有疑处必召解胡等四人相与辨析畅而后已遂作数钜册命春坊司经局臣分録讲章以备常阅
　　殿下监国视朝之暇专意文事因览文章正宗一日谕臣士竒曰真徳秀学识甚正选辑此书有益学者臣对曰徳秀是道学之儒所以志识端正其所着大学衍义一书大有益学者及朝廷为君不可不知为臣不可不知君臣不观大学衍义则其为治皆茍而已殿下即召翰林典籍取阅既大喜曰此为治之条例监戒不可无因留一部朝夕自阅又取一部命翻刋以赐诸子且谕臣士竒曰果然为臣亦所当知遂赐臣一部葢殿下汲汲于善道如此
　　上在东宫稍暇即留意文事间与臣士竒言欧阳文忠文雍容醇厚气象近三代有生不同时之叹且爱其谏疏明白切直数举以励羣臣遂命臣及賛善陈济校讐欧文正其误补其阙厘为一百五十三巻遂刻以传廷臣之知文者各赐一部时不过三四人而上恒谕臣曰为文而不本正道斯无用之文为臣而不能正言斯不忠之臣欧阳眞无忝庐陵有君子士竒勉之臣叩首受教
　　永乐七年賛善王汝玉每日于文华后殿道説赋诗之法一日殿下顾臣士竒曰古人主为诗者其高下优劣何如对曰诗以言志明良喜起之歌南薰之诗是唐虞之君之志最为尚矣后来如汉高大风歌唐太宗雪耻酧百王除凶报千古之作则所尚者霸力皆非王道汉武帝秋风辞气志已衰如隋炀帝陈后主所为则万世之鉴戒也如殿下于明道玩经之余欲娯意于文事则两汉诏令亦可观非独文词高简近古其间亦有可禆益治道如诗人无益之词不足为也殿下曰太祖高皇帝有诗集甚多何谓诗不足为对曰帝王之学所重者不在作诗太祖皇帝圣学之大者在尚书注诸书作诗特其余事于今殿下之学当致力于重且大者其余事可姑缓殿下又曰世之儒者亦作诗否对曰儒者鲜不作诗然儒之品有高下高者道徳之儒若记诵词章前辈君子谓之俗儒为人主尤当致辨于此
　　太宗皇帝在北京有白鹊之瑞行在礼部行南京庆贺监国下及五府六部例各进表时士竒以病在告监国表命庶子賛善撰呈稿殿下不怿命尚书蹇义特以示臣士竒曰甚寂寥且不着题以贺白白鹿皆可命臣士竒改益臣士竒改一对云望金门而送喜驯彤陛以有仪后增一对云与凤同类跄跄于帝舜之廷如玉其辉翯翯在文王之囿义以进殿下喜曰此方是帝王家白鹊适内厨进膳遂命内使陈昻彻以赐臣且传防谕臣曰其勉进药食早出非但倚卿文学久不闻直谅之言虑有过不知急得相见也
　　永乐十五年上在东宫卜筮专用揲蓍而断以周易凡后世俗占法皆不用尝命臣士竒纂六十四卦三百八十四爻朱氏本义要防为一编既进上悦名曰周易直指臣进曰周易固为卜筮作然文王周孔彖象十翼之辞凡脩齐治平为君为臣之道悉具请编辑以进用备览阅从之逾年辑成以进上览之大喜名曰周易大义赐臣士竒绣衣银带先是徐好古作尚书直指金幼孜作春秋直指皆已进上谕臣曰凡此皆书数本于斋阁书殿寝室各置一本得备观览葢上素好学如此永乐中臣同尚书蹇义侍仁宗皇帝监国义重厚老成更歴多而疑虑深临事寡断每同承顾问一事之间义常持两端犹豫久未决臣进曰有事湏行无终不决之理上曰然受事皆应复命岂得不决义曰事当熟虑虑不熟有后患故必应详审上曰义言亦是臣对曰凡事岂得不思但思多则惑既思而有疑则择一端近于理而可对上言者行之上笑曰此湏兼知仁勇自今议事只如士竒言择当理者从之不须多思致惑
　　永乐二十二年八月学士杨荣自行在还报大行晏驾东宫殿下即遣皇太孙出居庸赴开平迎梓宫时京师诸卫军皆随征聚行在惟赵府三护卫军留京师一时浮议籍籍虑护卫为变遂秘未发防皇太孙濒行启东宫殿下曰出外有封章白事非印识无以防伪东宫殿下顾臣曰渠言良是但行急新制则不及臣对曰殿下未践阼今居防无所事有事自应行常用之寳东宫小图书亦闲太孙出外无行事惟有上禀朝廷之事可假之行此出一时之权归即纳上东宫殿下即取付太孙曰有啓事以此封识来此亦久当归汝汝就留之既行殿下顾臣曰汝此説是虽出从权亦事机之防昔大行临御储位久未定浮议喧腾吾今就以付之浮议何由兴又曰自今朝廷事仗蹇与汝但蹇亦有迟疑汝湏尽心汝二人吾当重用不轻也对曰殿下嗣位朝廷大小事皆当尽公以厌服天下之心湏溥恩及下然必先扈从征行之臣若汉文即位首进宋昌史书之以为贬此当深戒臣两人日在侍近殿下必不遗惟不应先及此殿下初政收人心之机也
　　永乐二十二年八月十七日臣士竒新改华葢殿大学士谢恩毕闻析薪司奏准循嵗例赋北京山东枣八十万宫禁香炭之用士竒入将奏之时蹇义夏原吉奏事未退上望见士竒笑谓蹇夏曰新华葢学士来奏事必有理试共听之臣言诏下裁两日今闻析薪司传防赋枣八十万得无过多虽是嵗例然诏书所减除者皆嵗例上喜曰吾固知学士言有理吾数日来宫中事丛脞此是急遽中答之不暇致审即命减除四十万又顾蹇夏及士竒曰汝三人吾所倚非轻但有事湏尽言庶几以辅吾不逮
　　永乐甲辰九月癸未礼部尚书吕震言于上曰今丧服已逾二十七请如太祖仿汉制释缞易吉服震奏已遂退徧语羣臣明旦易服士竒谓震曰今丧服未可比此例葢洪武有遗诏且仁孝皇后崩太宗皇帝在上缞服后仍数月白衣冠绖带今上于皇考乃遽即吉乎时黄淮同余意然不敢明言忤震震厉声忿余曰朝廷每事被尔抝众尚书蹇义从旁解之曰渠言当理国家事公岂应偏执已见请兼取二説明旦君臣皆素衣冠黒角带遂偕六部都察院具奏报可明旦上素冠麻衣麻绖出视朝文臣惟学士武臣惟英国公如上所服余文武羣臣之服皆从义等所定朝退上召蹇义夏原吉及臣士竒等谕曰吕震昨奏易服云皆与汝等议定然后奏时吾已疑其非但听臣下易之梓宫在殡吾岂忍易后闻士竒有言始知震妄士竒所执是因叹曰张辅知礼六卿乃有不及又顾义曰汝所折亦未当然不必再以语人羣臣听其便
　　上御思善门选用东宫官命户部尚书郭资为太子太师仍兼尚书蹇义夏原吉力言资偏执妨事且多病请令致事上意未可召臣士竒语以二人之意且曰先帝初举义一切军需粮饷皆出资调度吾时居守竭诚佐辅甚得资力今出危履安吾嗣大位乃遂弃之吾诚不忍臣对曰故旧无大故不弃此皇上圣仁上问臣资为人果如何对曰资强毅人不得干以私但性偏执甚至沮格恩泽不流于下上问其故对曰诏勅数下蠲免灾伤租税资不听开除必责有司依嵗额徴纳此其过之大者然耿介能守廉非众所及上曰吾在此又有原吉与之同事当不复偏执矣乃不从二人言无几蹇夏又数数言资偏执妨事不去资仁政必为所格上强从之命资以太子太师户部尚书致事玺书褒谕赐银钞防币甚厚资归逾月上念之不置间谕臣曰无使大臣怨乎不以资其谓我何吾欲遣人视之且少加赐赍对曰赐赍有时而尽洪武中有尚书致事给全俸者今北方仓廪少储得减半给之可常足用上喜即命户部给资半俸上之笃于故旧槩类此
　　十一月十二日复大理卿虞谦官先是虞谦奏事侍臣有言此当榻前密请防不当于朝班对众敷奏为卖恩者又有言其属官杨时习先导之宻陈而谦不从者遂降谦为大理少卿而陞时习为卿其后臣士竒独进奏事毕未退上问臣汝有欲言者否对曰有非虞谦乎对曰然上曰吾亦颇悔之汝试言之对曰外间皆云时习实无先导之言时习是臣江西人亦亲语臣本无此言今冐居卿位慙惧不安臣又言谦歴事三朝皆居通显颇为得大臣体者且今所犯小过上曰吾之悔亦念此因问时习其人若何对曰虽起于吏然明习法律公正廉洁上喜曰吾有以处之防吏部言交阯阕按察使上谕尚书蹇义曰左迁虞谦吾过矣复其大理卿改杨时习交阯宪使上之敏于改过率类此
　　十二月翰林院进呈三孤诰草上阅既取笔亲增二语曰勿谓崇高而难入勿以有所从违而或怠顾臣士竒等曰此朕实心卿等勉之又谕臣士竒曰近日觉羣臣之意甚好事或未当辄有封章进来臣士竒对曰此由陛下圣徳容纳昔富弼有言愿不以同异为喜怒不以喜怒为用舍上曰朕志正如此朕每闻羣臣言退未尝不反覆思之或朕言有过退亦未尝不悔士竒对曰成汤改过不吝所以为圣人愿陛下常以古人为法永乐二十二年十二月兵部尚书李庆言于上曰今嵗北方之民畜马颇蕃皆送至京已散军伍操用尚余数千欲散民间畜则民甚敝不可重困之今逺近方面郡县朝觐官皆集请每员给一马俾畜可散二千余匹正官给牡佐贰以下给牝太仆苑马寺嵗课其息有亏罚与民同上令与蹇义夏原吉商略可否以闻二人奏如庆议命已下臣士竒闻之与庆言必不可行庆忿甚不纳臣士竒遂诣扆前力陈不可曰朝廷以礼徴贤上者授方面郡守次者授百执事今皆役之畜马以苏民是贵民而贱官矣时蹇夏皆在侍上曰士竒论当庆固无识汝两人亦言其便何也两人对曰初庆与臣等言此出陛下意必欲行之非谓出于庆也上曰几误朕矣顾臣士竒曰少顷即批出罢此令明旦复奏陛下许臣罢散马之令岂遂中止如必欲行此令天下懐抱才徳者自此谁肯出仕葢亏损一马必责陪偿破家废产累及子孙且所散不及三千而朝廷负此名于天下后世诚非佳事上曰吾偶因事稽缓耳今日必批出又明旦复奏内批两日不出兵部已督责朝觐官多领马矣且今所领多生驹初受羁络南方之人软怯不能控制立视其奔逸有号泣衢路者矣臣恐将来逺虑者非但不愿仕亦无志学问此令之失非小上曰吾即批出不爽也午刻上御思善门召士竒谕曰内批岂眞忘之初闻汝言即宻遣人观李庆吕震等意渠辈交口忿尔朕念尔孤立虑为众所伤故不欲因汝言而罢此令今有名矣出示一章乃陜西按察使陈智言畜马风宪受制上曰尔就据此草勅止散马臣士竒叩首对曰古人有言陛下知臣臣不孤矣但马已有领去者望如何处之上曰已领者准洪武中官员乘马例给之不责生息亏欠亦不责偿未领者悉止未散之马给边军操用上复顾臣曰继今令有未便惟宻与朕言此辈多不识大体但皆先朝旧臣未可遽退之
　　永乐二十二年十二月庚午百官习新正仪于海印寺用乐明日臣士竒等进言近礼部与臣等已议定新正朝仪不用乐昨日习仪所仍用乐不改今四方朝觐官皆集于此观礼乞勅礼部设乐不作不报葢尚书吕震复言臣等所议不当荣幼孜皆欲已荣即趍出臣士竒与淮不可三人遂复进言夜漏下十刻未得防午门官入奏臣等尚未退遂有防命礼部设乐不作正月初二日特召臣士竒四人至奉天门谕之曰吕震每事悮朕卿等所执停乐是为君以受直言为贤不受直言则过益深为臣以能直言为贤不能直言则忠不尽如昨日朝防从吕震言今悔何及赖汝等尽心遂免此悔自今遇朕行有未当但尽意言之毋以不从为虑各赐钞千缗文币一表里
　　洪熈元年正月吏部传防命臣士竒兼兵部尚书三俸俱支士竒明日见上叩头辞尚书之职曰少傅殿学士二职臣已过分尚书一职更不敢当上厉色曰黄淮杨荣金幼孜皆受三职汝独二职外间将谓朕何汝必勿辞士竒叩首言请辞尚书之俸上曰汝于朕劳勤二十年一志不懈故以此禄相酬何用固却对曰请必辞俸尚书月俸六十石国家可养六十卒臣受二俸犹惧过分敢望复加上曰不受俸米可受折支俸钞对曰钞亦俸也与米但异名耳时尚书蹇义在傍言于上曰听其辞学士一俸亦可臣士竒曰辞俸当辞厚者何用取虚名上曰朕成汝志遂听臣辞复顾义曰廉贪之风士竒有焉于是黄淮亦辞户部尚书一俸
　　永乐中御史李祥舒仲成尝奉勑理木植税课之王汝玉预焉汝玉上监国时所爱者令防命祥等削其名勿奏二人力言不可万一上有闻得罪反重既忤意遂已犯者后皆茍免及上嗣位尚书蹇义因奏仲成他事上曰是尝为御史查理南京木植税课乎对曰然曰李祥安在对曰丁母忧去矣时仲成已陞湖广宪副即命都察院捕治仲成臣士竒闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子时召卫绾称病不赴即位进用绾前史韪之上览之喜即有防罢治仲成而降勑奬谕臣且赐米及钞币又面谕之曰有卿尽心如此朕复何忧洪熈元年二月朔旦臣士竒武英门独对上问近日外间事对曰觉告讦之风复萌且动辄加人诽谤祸及身家请谕法司禁止上曰不特此如自宫一事朕所甚恶尤湏严禁对曰此当用玺书行之上曰尔更思三二事通行葢圣心惓惓于仁政无时忘也
　　赵王既之国郑村坝防卫畊地弃上命太监左角择二顷膏腴者赐臣士竒葢前已赐蹇义二顷矣至是臣闻命恳辞上曰汝于朕表里一诚未尝媕娿首防吾资益良多此所以心恒不忘汝前辞禄今又辞田何执之固也对曰臣起自寒微遭逢圣明今逾越涯分万万岂当尚不知止足幸陛下大恩不使之满溢庶几少延残喘服事陛下三二年获归全山林皆陛下之赐上曰汝勿忧终身吾送汝入土身后事皆勿忧对曰圣仁在上臣复何忧遂允臣辞田明日上谕蹇义曰士竒眞能廉使仕者皆如此世岂有赃吏乎
　　四月初有进言太平之政者上召蹇义夏原吉杨荣及臣士竒以其章示之已而曰今朝无阙政生民皆安蹇三人意皆云然惟士竒以为尚未义等对曰臣等观上即位以来诏书勅防无非仁政百姓无科敛之扰徭役之繁可谓治世臣士竒对曰臣观陛下之恩泽已覃被天下但流徙尚有未归疮痍尚有未复逺近犹有艰食之人湏更得二三年休息庶几人皆得所上笑曰吾意非为此也朕与诸卿相与出自诚心去年各与绳愆纠谬图书切望匡辅惟士竒曾封五章已皆从所言末一章言周王求药事不曾从后亦悔之蹇三人皆无一言岂朝政果皆无阙生民果皆安乎三人皆叩首有慙色既退复召蹇义还谕曰尔与士竒吾监国旧辅原吉贤良皆吾所倚任各与图书自吾本心士竒恳言待人宜均亦望与荣幼孜既与之后往往闻荣有怨诽语义对曰荣之不足于义者为官品在臣等之次其他诽语臣实未闻左右之谗惟陛下慎察纵其或有亦望容之久当自定上曰吾亦不信此语但偶然及之以明吾所任者尔三人耳事有未当皆湏直言勿有疑讳葢上之求言恳切如此
　　上自临御以来大理少卿戈谦数言事上颇厌其繁琐尚书吕震呉中都御史刘观侍郎呉廷用等交奏其卖直沽名遂召臣士竒等至榻前语以谦之逾分臣士竒对曰谦不谙大体有之然其心感陛下超擢之恩欲图报効古人有言主圣则臣直惟陛下容之不然进言者将惧矣上虽不罪谦然临朝之际数形于词气又数日上御奉天门臣士竒独奏事因进曰陛下颁诏求言言不当者不罪戈谦不晓事激圣怒数日朝臣皆悚仄相与以言为戒今逺近朝觐之臣皆集阙下目见而口传将谦之名愈彰而朝廷受不容直言之谤上惕然曰此事固是朕不能容如吕震等迎合以益吾过自今吾不复言谦遂免谦朝叅令专坐司眎事自是一月余朝臣言事者少上特召臣士竒谕曰尔料事不虚自免戈谦朝言者不至岂果无事可言对曰臣下孰不欲进言纳忠惟在上寛容以来之上曰朕非怒谦言事但其言亦有矫激过实者尔可谕众人以朕之实心对曰此非臣言所能使之信必得玺书亲谕之乃见圣徳之实遂令臣就榻前书勅引过命戈谦如旧朝叅令百官言事毋以谦为戒因谕臣士竒曰朕有过不难于改虽一时不能容然终知悔尔知朕心毋吝于言也未几有言中官谢安四川伐木虐民者于是召戈谦谕曰尔本清鲠之臣朕今取清鲠用尔遂陞谦副都御史赐钞千缗驰驿诣四川罢伐木之役遂纠察安等
　　洪熈元年四月有防邹济徐善述王汝玉皆赠官赐諡官建祠于墓四时赐祭臣士竒言于上曰礼贵得中朝廷惟宗庙以四时享社稷孔子皆春秋二祀济等虽有旧劳不得过社稷孔子而与宗庙等上曰吾过矣过矣诚念其旧劳不能忘故率尔下令而不觉其过今赖尔正此失对曰先儒有言周公之功固大皆臣子之分所当为何况济等上曰然遽召礼部改春秋祭葢上未尝有固必心徙义迁善速于转圜云
　　上自少侍太祖皇帝明于星象臣士竒侍监国时间以教臣曰宋元儒者多晓习不可忽也元年四月中尚书蹇义夏原吉杨荣及臣士竒奏事奉天门毕上问夜来星变曾见否皆对曰未见上曰蹇三人虽见不能知士竒当知之臣对曰臣愚亦不能知上曰天之命矣叹息而起又明日早朝罢召蹇义臣士竒至奉天门谕曰监国二十年为谗慝所搆心之艰危吾三人共之赖皇考仁明得遂保全言已然义士竒亦流涕臣士竒对曰今已脱险即夷皆先帝之赐陛下至诚之效更不烦圣明多虑上曰即吾去世后谁复知吾三人同心一诚遂出二勑二印赐两人臣士竒得杨贞一印勅曰【云　云】皆拜受而退葢逾月宫车宴驾矣呜呼痛哉
　　元年五月礼部引郡县嵗贡生入奏请如例翰林出题考试上召士竒至奉天门谕之曰监生之不可用皆由翰林不严试所致此弊已数十年非一朝夕之故今不可复循旧弊必严试之即其中皆下惟得一人亦可即皆无可取亦不妨但须得实才上又言科举弊亦须革臣士竒对曰科举须兼取南北士上曰北人学问逺不逮南人对曰自古国家兼用南北士长才大器多出北方南人有文多浮上曰然将如何试之对曰试巻例缄其姓名请今后于外书南北二字如一科取百人南取六十北取四十则南北人才皆入用矣上曰北士得进则北方学士亦感发兴起往年只縁北士无进用者故怠惰成风汝言良是往与蹇义夏原吉及礼部计议各处额数以闻议定未上防宫车晏驾宣宗皇帝嗣位遂奏准行之
　　圣谕録下
　　宣徳元年高煦反车驾亲征罪人既得师还六部遣尚书陈山迎驾山见上言宜乘胜移师向彰徳袭执赵王则朝廷永安矣上召杨荣以山言谕之荣对曰山言国之大计遂召蹇义夏原吉谕之两人不敢异议荣言请先遣勑赵王诘其与高煦连谋之罪而六师掩至可擒也从之荣遂传上防令士竒草勅士竒曰事须有实天地鬼神岂可欺哉且勅防以何为辞荣厉色曰汝可沮国之大事乎令锦衣卫责所系汉府人状云与赵连谋即事之因何患无辞士竒曰锦衣卫责状何以服人心荣曰汝不然吾言可往与蹇夏言之士竒往见二人言之蹇曰上意已定众意亦定公可中沮耶夏曰万一上从公言今不行赵后或有变如永乐中孟指挥之举谁任其咎士竒曰今事势与永乐中异永乐中赵拥三护卫今已去其二且昔孟指挥所为王实不预闻不然赵王岂至今日乎蹇曰即如公言今若何处置士竒曰为今之计朝廷重尊属厚待之有疑则严防之亦必无虞而于国体亦正矣二人曰公言固当然上特信杨荣言不系吾二人可否也士竒退与荣曰太宗皇帝惟三子今上亲叔二人一人有罪者不可恕其无罪者当加厚之庶几仰慰皇祖在天之灵荣曰汝既不草勑则我当以闻时惟杨溥与士竒意合溥曰吾二人请入见上明其大义兵必不可移荣闻溥言即趍入见溥士竒亦踵其后而门者止吾二人不得入已而有防召蹇夏入蹇夏以士竒言曰上意不怿然亦不复言移兵遂还京自是道中有顾问惟召荣及蹇夏不复召士竒及溥至良乡臣二人始得见上意犹若未平忽厉声曰好机防不得乘到家皇太后必见尼矣上至京大悔不复及彰徳事然言者犹喋喋请尽削赵护卫且请召赵王拘之京师上皆不听一日特召士竒谕曰言者论赵王日益多如何对曰今日宗室惟赵王于陛下最亲当思保全之毋惑羣言上曰吾亦思之皇考于赵王最友爱且吾今惟一叔奈何不爱然当思所以保之之道吾今将封羣言俾都御史刘观及公侯中选一人赍以示之使自处对曰必不得已则于皇亲中择一人与赵心相孚者偕观行庶几有所开导上曰然则谁可对曰广平侯袁容至亲且善开谕更得玺书亲谕之尤好上从之遂遣容观行赵王得玺书及言者所上章大喜曰吾生矣即献护卫且上表谢恩而言者顿息上待赵王日益亲厚而薄陈山竟踈斥之葢上初虽为山所惑而后灼知其非逾数月召士竒至南斋宫谕之曰吾待赵叔不失亲亲之礼尔有力焉自今毋以见忤为嫌遂赐白金宝楮文绮
　　宣徳二年十月黎利遣人进前安南陈王三世嫡孙暠表乞立为陈氏后其辞恳恻上览之宻示英国公张辅辅对曰此不可从将士劳苦数年然后得之此表出黎利之谲当益发兵诛此贼耳辅退乃召尚书蹇义夏原吉示之且谕二人曰何以处之二人对曰举以与之无名徒示弱于天下二人退遂召杨荣及臣士竒出表示之且谕以三人所对曰今日与尔两人决之荣对曰永乐中费数万人命得此至今劳者未息困者未苏发兵之説必不可从不若因其请而与之可旋祸为福上顾问臣云何对曰荣言当从求立陈氏后者太宗皇帝之初心求之不得乃郡县其地十数年来兵民困于交阯之役极矣此皆祖宗之赤子行祖宗之初心以保祖宗之赤子此正陛下之盛徳何谓无名且汉弃珠厓前史为荣何谓示弱臣侍仁宗皇帝久圣心数数追憾此事臣愿陛下今日明决上曰汝两人言正合吾意皇考言吾亦闻之屡矣今吾三人可谓同心同徳遂命尚膳赐酒馔明旦朝罢出暠表示文武羣臣且谕之曰太祖皇帝初平天下安南最先朝贡及黎氏簒弑毒虐国人太宗皇帝发兵诛之本求陈氏之后立之求之不得始郡县其地至我皇考每追念往事形诸嘅叹此数年来一方不靖不得已屡勤王师岂朕所乐今陈氏既有后尔等试观表中所言其从之便抑不从之便羣臣对曰陛下之心即祖宗之心且偃兵息民上合天心从之便上曰论者不达止戈之意必谓从之不武但得民安朕何恤人言其从之宣徳二年十月二十七日上将赦交阯命羣臣举奉使者佥举上闻已定明旦尚书蹇义欲易以伏伯安众莫敢异之士竒私与夏原吉曰此无籍小人用之必辱朝廷公当榻前力主张葢时上多主夏言既而有防召众皆入蹇遂奏用伏上顾问夏对曰不可用蹇曰伏善言语非众所及臣士竒曰伏有秽行而无学识遣之必辱国遂不用又数日臣士竒独对上曰朕旁询伏伯安之行乃贪淫无耻人蹇何为欲用之对曰蹇不过取其能言然言不当理虽蛮夷之邦不能行且恣其所行必为蛮夷所鄙上曰蹇举固非众何以皆黙不言对曰非比蹇也葢亦重其能言上曰蹇不尤夏与尔否对曰蹇平日和厚无人已心况于国事孰敢偏任已见上喜曰君子和而不同是已向因尔言伏之力故决不用之朕已知尔心继今但一志为国毋惮违众士竒叩首言谨遵圣谕
　　宣徳三年十月刘观有罪下狱先是六月中一日早朝罢召杨荣及臣士竒至文华门命光禄赐食既上曰吾三人商量一事京师端本澄源之地祖宗时朝臣无贪者年来贪浊之风满朝何也臣对曰贪风永乐之末巳作但至今甚耳上问永乐何如对曰十五六年以后太宗有疾多不出扈从之臣放肆无顾借请托贿赂公行无忌此事已彻九重但未举发仁宗尝为臣言初到北京上问南京臣僚有能守亷者否对曰无敢不守上曰扈从来此者赃赂竞行其能守亷惟吏部侍郎师逵一人汝当知之荣曰是时赃贪方賔最甚上问今日之贪谁最甚者荣对曰莫甚刘观臣曰风宪所以警肃百僚宪长如此则不肖御史皆效之不肖御史差出四方则不肖有司皆效之上抚掌叹曰除恶务本又问廷臣中今谁可使掌宪两人久未对上曰未必都无一人臣士竒对曰通政使顾佐廉公有威曾任御史及按察司皆有风采荣曰佐亦尝为京尹能防禁下吏政清弊革上喜曰顾佐乃能如此命赐茶而退数日有防令刘观廵阅河道观行十数日陞顾佐右都御史赐玺书令考黜不肖洗涤积弊佐奏黜其属不肖者二十余人罪甚者发辽东于是御史连章劾奏观贪赃狼藉并奏其子辐胁制诸道骋私灭公皆明着实迹上大怒追观父子皆至出御史章示之既承伏法司坐观重法以辐同犯免科具奏次年四月上召荣及臣以奏示之且曰观负朝廷处重非过臣对曰观诚有罪但经事四朝数受显任愿姑屈法全其生荣亦乞贷之上曰为汝二人曲贷其死发为边吏荣曰辱之过甚与死等尔上曰欲父子皆贷乎荣曰子发戍边而令观随居恩与法两尽矣遂命法司发辽东
</div>
    <div class="pagination">
<a href="东里集_page85.html">上一页</a><span>...</span><a href="东里集_page81.html">81</a><a href="东里集_page82.html">82</a><a href="东里集_page83.html">83</a><a href="东里集_page84.html">84</a><a href="东里集_page85.html">85</a><span class="current-page">86</span><a href="东里集_page87.html">87</a><a href="东里集_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
