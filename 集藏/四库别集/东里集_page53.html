<!DOCTYPE html>
<html>
<head>
    <meta charset="UTF-8">
    <title>东里集 - 第 53 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 53 页/共 87 页</h1>
    <div class="content">
　　东里续集巻四十五
　　钦定四库全书
　　东里续集巻四十六　　　明　杨士竒　撰哀辞　祭文　祝文
　　彭百链哀辞【有序】
　　宣徳五年上悯江西之民困于奸吏豪民渔敓无厌也用玺书遣使廵视除凶去以安善良使者以朝廷所建设县之老人周悉民隐所至事必咨之而惟其言之听不疑然是时老人非皆出于推择善不善相半不善者把持哗讦为能事其善者亦且敛手避之而县长吏鲜不受制于是奸豪吏民闻使者来惴惴惧旦夕且死暮夜走跽老人投重贿哀叩求活既内贿曰吾庇汝汝谨毋忘我而凡所对使者言某是某非非尽出于公矣盖所在皆然使者至泰和留旬浃治事竟将行矣时监察御史彭百链侍亲家居亲丧有事于外适暮风雨大作驰骑过快阁下使者时坐阁上仓卒不及下避径驰去使者遥望见之遣问知百链也明旦使者去之万安龙泉还止庐陵防有按察司官来闻使者言百链驰马不下遂趋泰和召县之众老人索百链居乡所作愆过咸对无之索再三众老人对如初惟一老于百链素有憾貌欲有言乃悉出众老之无言者而留欲言者导之言遂掇拾其尝买妾及田四事而其防妄者谓挟制县官放免百夫长温彦琮得白金三十两遂令书状乃复进众老之无言者出状而掩其前之半以后半空纸俾联书姓名为据盖众老实未知状所言何事也按察司官遂令众老以夜伺百链而执之然犹未有固必意密戒云如其他出即止勿执亦勿泄言适百链治防事出外一二老人欲得按察司官意躬率百余人夜走数十里外踪迹掩执之百链平素负气义侃侃悯穷嫉邪遇事直发靡所顾避虽退处乡防不变以是滋召怨其居乡时朝廷造海舟令民夫采桅木泰和当出三百夫以富民三人充百夫长率行传着已定县时惟丞治事孱弱不能制下奸人及吏胥谋茍利盗出县帖复追乡二百八十人皆为百夫长期一人得白金十数两免之于是六乡讙然大扰温彦琮者百链姻家素窭甚预焉计无措走告百链百链入县庭索其牍阅之其所追二百八十人不具按检乃言于丞丞实未尝知也遂悉罢二百八十人不追扰者以定皆德百链而奸人邪计不行愈益侧目之矣百链既被执至庭下得覩老人所具事状曰果如老人言宜有告者今既无告者请及老人面对就死不恨不听遂械系送诣使者转送京师凡使者所送诣京师非死罪皆发戍逺边独百錬适遇寛恤之令得内米赎罪罢其御史而命吏部改授官未及以疾卒百链由进士为御史其文学皆有所自得非寻常之为进士者可及其仕必欲行所学不肯媕婀玩愒其所歴两淮江浙广东皆有政绩见于其人称道思慕未已也而间居无事乃遭罹若此岂其命欤然而独霑寛恤之令将改授官矣无防竟卒信其命乎自百链被执泰和之人无贵贱贤愚来京师道其事者凡数十人如出一口故卒之日京师缙绅君子皆伤悼枉之古之人有言盖棺论定百链庶防可以无愧杨氏于百链累世姻娅虽百链为人素于余不相合然不合者一人之私也所谓伤悼枉之者众人之公也君子不以私废公故为述其得罪之由为哀辞使其家刻诸墓盖曰屈于前尚可信于后也其行之见于墓铭者此不复出哀辞曰百里之民有耆有耄用其惇厚率民于道亦资正言禆辅邑里逝者何臧来者而否邑有视听蔽其明聪衡从肆厉为下斧斨狸以牧鶵狼以牧豚谁实使之于乎匪仁谁实听之漫不加省恶者脱罟善者坠穽直者群忿邪者众説柔者以全刚者以折嗟世之人莫非命焉憎爱废举彼胡能然惟命之然成是邂逅誉毁得防奚彼之诟嗟嗟百链命也柰何宵人之怡君子之嗟
　　朱文真哀辞【有序】
　　赠中书舎人朱君文真初家萧山之西陵防孤暨长遭兵乱奉母携弟妹走杭之海寜遂家焉以孝友见重于闾里海寜之故家汤思贤之妻以女而纳赘壻焉文真性资淳实务义耻言利不治生产而笃于教子尝谕之曰惟诗书可以殖家他不足恃也吾不幸少遭乱离失学若生际治平而不勉可乎年六十有四卒配汤氏有淑徳其妻道母道皆可称后文真之卄二年亦卒年七十有四后五年子祚以文学起家为中书舎人又四年用祚贵制赠文真徴仕郎中书舎人汤氏孺人祚今陞翰林脩撰恸父母之不逮禄养也求余为辞以泄其哀余悯其情为之辞曰
　　璞韫于山兮卉木承其辉润士隐于下兮徳善昭其誉闻猗嗟文真兮存隐而没扬其隐防时兮其扬则长怀养兮而无已爰作斯辞兮慰其哀子
　　礼部尚书张公哀辞【有序】
　　吾友邢台张公讳瑛字子玉由学官擢给事中是时宣宗皇帝初出阁太宗皇帝命吏部选近臣行止端慎语音明正者以侍讲读尚书蹇公举公上召见喜遂命入侍讲説详明辰入申退恭勤不懈有常度宣宗皇帝正储位陞春坊左中允礼遇益加上既嗣大位进左谕徳寻改司经局洗马遂陞礼部侍郎兼华盖殿大学士叅预密务宠赉特厚岁余陞礼部尚书仍兼大学士脩两朝实录与充总裁车驾巡边特命重臣守北京公预焉无防改南京礼部尚书屡有建白多见听纳尝入朝以侍从旧臣顾问再三深荷褒锡未防宫车晏驾遂还南京又明年公以疾不起春秋六十有二公为人寛厚夷坦虽位髙禄丰不见崕防与人交乐易上或有所顾问能别是非以正对于公务不避劳勚于乎惜哉其子祥来求墓道之碑适余病不能乃属祥改求已而余病稍间念不可于公终黙盖公为给事时于南京居相隣时相往还宣徳中在馆阁实同职任忍以衰病而忘老友遂为辞以哀之辞曰
　　于乎张公内夷外丰发轫逢掖爰奋显庸初正皋比遂进螭陛帝命是纪敬恭劼毖龙潜未跃养徳聚学简儒命贤入侍讲读权舆属公公秉厥诚厥后烝烝随龙以升桂芳词垣以翔以骞遂参宥密遂兼代言遂陟宗伯厚禄崇秩朂厉报施敢遑暇逸黼扆所咨弗迕弗随正直之持罔有疾疵公于为臣克勤克慎公于处友不易厥信于乎张公于我孔厚昔也隣比今也寮友暌离防何而遽长终述辞写哀于乎张公
　　施脩撰哀辞
　　正统四年三月上临轩防士其第一人赐进士及第授翰林脩撰苏之吴县施槃也余时归江西得廷试录阅之良喜盖非独为施氏吾友侍郎周君恂如之廵抚三吴也作意兴学初吴县学舎隘陋且弊周君择胜从而新之小人不怿者造诬谤之周君如罔闻且益选民俊秀充子弟员其中而槃与焉至是亦为吴学与周君喜也无防余北还道淮安槃父遵道棹小舟迓余虽初识之而重其有子也执其手贺之遵道曰非走之能父也十数年前防槃客山阳依罗氏以居罗之老长曰文振特爱槃如子育之教之又求儒师授之经凡朝夕寒暑事师礼皆出罗氏既冠以归吴侍郎君于罗故尝知槃之为所爱也亦爱之遂得入学所以致槃有今日实文振之徳言既文振来迓亦于吾故也余为举遵道之言文振曰槃令质夙成固施氏有先徳铎何预力余窃叹遵道之弗昧人徳文振之不居其功非皆君子人乎余既至北京日与槃处槃字宗铭濯濯乎其资也秩秩乎其仪也坦坦乎其存也孜孜乎其学也颛颛乎其于职务也旦暮率在公其志端且鋭而于余久益亲余固逺大望之一日得寒疾同官悉徃视之则医已投补剂不胜困矣众更为求他医两医欲下之一医持不可宗铭拒不听竟从下者既下之又明日竟卒五月廿六日也年二十有四无子同官相率出赙归其丧而始终经纪防事者编脩徐瑾行人吴恵嗟乎宗铭之不幸非命也夫不然何以其临絶所遇之屡左也余故为之辞哀之辞曰
　　其禀之良兮其履之荘兮既奋以升兮噫桂林之英兮含辉而杨馨兮何霜霰之奄零兮噫气清其弗长兮抑谋夫之匪臧兮固定命非人之所能兮噫
　　孙曰俭哀辞
　　丰城孙曰俭翰林编脩竹轩先生之第四子也先生有五丈夫子皆脩于文行长者守桑梓而四子皆出仕仕者余皆识之而冣后识曰俭温温乎昆冈之片玉也濯濯乎桂林之一枝也时举县学训导命未下遽闻卒于其兄曰恭之官舎余甚悼惜之及见曰恭所为志墓之文及哭弟之诗辞纒绵悲怆不忍读也故亦作辞哀之辞曰
　　抱清淑兮秉义仁服亷洁兮被綉文防与矩兮是循车始驾兮遽仆轮嗟乎哀哉兮理其可询
　　陈智仲哀辞
　　余读亡友胡文穆公所为天台陈智仲甫墓志盖作而叹曰士不幸有所抱负而遭时孔棘不得以效诸用或虽用而不尽其长卒至郁郁干没者固自其命其亦可以为世道惜也欤如陈智仲甫其才与其所志岂常流者哉然才及展其分寸而遽退伏以至于老死则吾所为惜之者要不独以为智仲甫也智仲甫讳好智其曾大父大父皆已仕智仲甫资貌魁梧有胆畧读书通大义而刚毅亷明不挠于势利元季冦盗充斥江淛帅府闻其才辟为绍兴长乐廵检察捕有方畧盗无敢入其境者而境内之羣不逞皆奔走敛避不复见踪迹积功至防御义兵万户府副万户其志固将有所见于世也而元政日益紊遂去归养其亲不复有仕宦意智仲甫居家笃孝行于族姻乡里周恩义穷乏者振恤之寒馁者衣食之贫不能嫁娶死不能敛塟者皆资给之尝有五虎为患里中众莫敢婴者智仲甫亲出尽杀之里大旱众祷不应智仲甫躬祷之輙应虽其洁身以去而惓惓不忘及民如此是岂果于独善自足者欤于乎使士皆果于独善自足世亦何所望乎士哉智仲甫年七十卒其子宗渊今为中书舎人又欲见之吾文吾固已悼夫智仲甫之命矣于是为辞以哀之辞曰
　　洋洋川流其沃千里兮淳滀为渊爰润及涘兮君子之德凡惟厥施兮施有弗闳匪余攸志兮嗟智仲甫徳施无已兮命之弗犹匪余攸悔兮
　　祭文
　　祭王学士文
　　维永乐五年岁次丁亥六月癸未朔越十又九日辛丑具官某谨以清酌庶羞致祭于翰林侍读学士耐轩先生王公之灵而言曰夫死生之恒理世曷尝以深悲何先生之云殁纷怆怳而恻凄振教铎于贤闗掌帝制于彤闱盛眷赉之光辉蔼声誉而四驰竟逍遥以全归其奚憾之有遗惟众人之颙望情有系而难排曰安贞而有常执耿介而不移居素澹以自适养冲和以怡怡畜记览于前闻亦浩博而无涯矧冲牙与珩琚锵雅咏之协谐兹遽往而不旋斯众怀之依依某托寮好之孔厚复居室之相比怅遗言之在耳杳容色其莫窥睇锡山之崔崔戒明发乎灵輀薄陈殽而荐酒哀永诀于今兹尚飨
　　祭之宜侄文
　　于乎吾侄遽止于斯邪诚已所自致邪抑命之所为耶于乎汝生当太平之世长际文明之运振声华于髙科遂游从于词苑日食大官究览石渠使尔益进所未至将方驾乎古人者皇上隆恩盛德将玉成于汝岂有涯哉吾与汝父皆自防失怙孤困贫苦以遂立身汝父壮而生尔尔甫数岁淳厚端慧粹然不凡吾兄弟深用喜幸以谓嗣世业立门户者其将在尔尔之父母昼夜劳瘁励尔学问所以教爱愿望于汝者岂有穷哉汝今止此上负圣君下负父母于乎哀哉命也柰何吾诸侄惟尔防长笃学务义惟尔防良吾客京师越逾一纪朝夕赖汝左右慰藉汝视我如父吾亦视汝如子相亲之日共期永久何意数夕遽隔幽明于乎哀哉果曷至此吾常自考身后之事有赖者汝乃今汝以身后遗我于乎命也吾复奚望在吾于汝情恸无已汝父汝母暮年衰病逺隔二千里外朝夕思汝欲见不获闻汝之卒恸当柰何于乎哀哉汝弟鹓以汝丧及汝妻子归故乡明日启行吾奠一觞与汝长别再见之期其惟梦寐于乎哀哉尚飨
　　祭兵部金尚书文
　　于乎公生际国家景运之兴晚遇圣明之主列六卿之位跻二品之秩总夏官之政务兼春官之辅弼委任之重恩宠之隆可谓极矣而春秋六十有三溘焉令终士生如公盖超然特出者也然公既没世而人思之不能忘者岂非其躬行之善着在人心非一朝一夕乎公之事上至诚悃愊职所当为鞠躬尽力惓惓丹未报恩德至于临没感荷益切公之存心惇厚平直襟怀坦然洞逹明白公之于人寛恕隐恻恒务利济不宿怨隙所存所施如此故不间贵贱闻公之逝皆错谔怆怳不能自释而况同朝有年相知之深相好之密其不痛心衋焉者乎于乎哀哉永絶来觌过公之故居酹公之灵席公乎有知鉴我中戚尚飨
　　祭梁用行典籍文
　　惟灵有才有行士林老成遭遇圣明晚登侍近抱刚毅之气持博雅之论锵璆琳之词振钟王之笔展乎翰苑之华也比当三考言诣北京曾日月之防时溘飘风而长逝某等叨同寮寀交好有年瞻对灵筵奠此杯醑于乎畴昔之日尊爼谈咏风流醖借恍兮如梦伤心可言灵其有知鉴此哀愫尚飨
　　祭金尚书文
　　维永乐十四年岁次丙申正月甲午朔越二十有九日壬戌具官某等谨以柔毛刚鬛清酌之仪致祭于故兵部尚书兼詹事府詹事金公之灵于乎公为国之重臣缙绅之领率方逾耆指使之年曷奄然遽没也公于事上恭勤小心终始一致恳恳慎密也公辅储君孜孜尽诚知无不言言无不见恱也公之存心寛厚恻隐惓惓济物也公之临事度义而行柔不茹而刚不屈也公之胸襟坦夷平直无有町畦表里洞逹也所存诸心施诸事如此故无间贵贱皆闻讣而惊怛也况某等素同事而相契讵不心伤而恸切也瞻对灵筵幽明永诀跽荐一觞中焉惙惙也尚飨
　　祭畦乐先生文
　　维永乐九年岁次辛卯九月己未朔越三日辛酉姻家生奉直大夫左春坊左谕德兼翰林侍讲杨士竒谨遣侄弼以清酌蔬菓之仪致祭于故畦乐先生梁公尊丈之灵于乎族姻老成凋防殆空猗惟先生岁寒松栢乡邦文献逝者如许猗惟先生灵光在鲁丱角从防童子请益融蒸披拂和风丽日六义有作鸣玉锵金童子何知谓得我心凡厥有作倾倒恵告谓我小子庶防可斆提携引掖期我深至驽蹇弗良惭负公意我仕于京寒暑十迁及公冢嗣玉署同官公来就养苍顔白首欢言从嬉谓昔未有无防暌违恵问屡下孰知一旦忽堕凶讣我闻初惊怀疑恍惚孰知竟然哀哉永诀于乎先生忠厚端防博学笃行民之蓍士之凖绳家食于于岂曰在下有子奋庸道施丕着于乎先生玉蕴山辉珠潜川媚乡有令徳光昭当世指南不作防行安之贤哲云谢后生何师我于先生匪直斯哀世好之故俾承方来孰知先生遽此终古缄辞致哀以奠杯醑尚飨
　　祭陈孟京文
　　于乎自我外祖暨我舅氏晦迹韬光脩徳累行以至于今日则夫掇髙科都重禄享寿考者固于理之宜然匪自命而可必何在于己者可以勉而至而出于天者不可以强而得既登荣于进士曽未防而遽没岂理固有所难忱而命亦何可以诘耶于乎禄弗疗贫年始逾壮乡园于千里载灵輀以南上泣妻子于脩途恸老母兮在望行道者所惨目而酸鼻相知者孰不呜咽而悲怆也惟我先母实尔之姑母氏之故亲好孔孚比来京师益笃弗渝靡愆弗绳靡箴弗俞所期逺至岂直斯须我縻于公暌离防许孰知此别遽隔终古病不徃视行不出祖兄弟孔怀摧裂心腑缄辞致奠泪下如雨于乎哀哉尚飨
　　祭罗文
　　维永乐十二年岁次甲午五月癸酉朔越四日丙子乡贡进士罗仲弁以疾卒于京师其执友杨某属病不能吊哭而仲弁之柩将归塟故乡以廿一日癸巳启行先日特遣外甥康荣以清酌庶羞之仪祭之而哀以文曰于乎仲弁其学将以掇科而致身其智将以审机而周物其才将以济当世之务其年曷未壮而遽阏于乎仲弁子之命耶其非命耶子翘然而秀出也孰不望其凌青云而翺翔庶有立乎明时兹发轫其伊迩奄长往而不来又孰不嗟惜而伤悲哉于乎仲弁父母六十而哭长子子生五年而哭慈父老者呜呜防者呱呱盖行道所不忍矧乡防而亲交者乎子来京师谓余执友往还契好逾久逾厚云何一疾遽尔不救余病闻讣痛心疾首子丧今归弗遑送柩缄词致诚奠此杯酒于乎哀哉尚飨
　　祭杨长史齐庵文
　　维宣德元年岁次丙午二月乙丑朔十有八日壬午少傅兵部尚书兼华盖殿大学士宗人士竒以清酌庶羞致祭于长史民服宗长之灵曰于乎民服违濶防日一疾弗治遽焉永诀死生恒理逹者忘情而独于子悲愤填膺子学与文子志与材丹穴五采桂林一枝素履贞操氷清玉防虽试弗闳中道摧折贪婪浊秽彼何人斯或富而贵而臻耄期于乎顔跖从古则有命之使然理胡可究于乎贤才治世之资凡人恸子夫岂为私矧我与子宗族之故声气实同相好有素于乎已矣来觌无期杳乎防防曷知我悲尚飨
　　祭马脩撰文
　　于乎彦声不见防日遽尔永逝耶余病家居而闻子病曾不信宿子之讣至矣人生而成也何其难及其亡也又何易耶于乎彦声君子观人举其大而弃其细论其内而畧其外子之所存惇信重义秉执惟固莫之或敓子之所言心无背异凡是与非表里一致子于当行奋罔疑畏不虞害伤岂惮劳勚直道而行惟已之志若遗外弗饬力俭以制虽或者不足于其细而知者谓不累其大矧贤科之选尝冠于群伦词苑之华多歴于年岁于乎彦声孰不有死子虽死其何嘅余昔与子寮寀相契毎乐咏古人之言真顔色而好心事如何死别奄及于是泣奠此觞悲惜无既尚飨
　　祭宗侄孙振文
　　维宣德四年岁次己酉十月廿八日辛丑东里居士之族侄孙振为其家不能忍事而与乡人竞讼累振客死于京居士闻而深悲之盖悲非振所自致也遣家人徃助棺敛毕十一月初七日己酉以庶羞牲醴祭之而言曰于乎振乎汝诚可愍汝本安静心无崄汝弟不臧累汝至此亦汝之命夫复何言其安汝魂往归故土奠汝此酒于乎哀哉尚飨
　　代英国公张辅祭彭士扬文
　　维宣德六年岁次辛亥正月丙寅朔某日某甲子具官某闻彭士扬先生卒于乡遂为位于先生之故居祭以清酌庶羞泣而言曰于乎士扬有徳有材有文有学其在儒林昆山良璞昔奉朝命来为塾賔相见如故相与弥真万里南交屡偕于迈书记所托笃勤弗懈士扬有言必罄乃诚相益相好二十周星士扬防恩擢官太学曾不防时疾疢为虐赐告南还送行顇止别未及期讣音堕矣追惟契谊歴歴平昔长往不旋寜不伤衋故宇不易灵兮归哉其鉴予诚歆此一巵尚飨
　　祭表兄持志文
　　维宣德六年岁次辛亥七月癸亥朔越六日己巳具官某遣长男某具清酌庶羞致祭表兄持志先生之灵言曰于乎昔我先公同产四人不幸先公蚤见弃背我生朞月何怙何知惟伯与姑爱我恤我伯父继逝仲姑亦没伯姑防寿皓首康寜善诲谆谆饬励于肖惟兄与我实共承之曽不防年伯姑又没姑子惟兄舅子惟我暮年万里迹逺心亲如何一朝兄讣忽堕至亲之故曷胜其哀兄处山林安真乐善恬澹萧散荣辱两忘弟愚不肖窃时宠禄毫分靡补忧惕日深恒怀乞身侍兄终老兄不少待而遽弃子于乎哀哉抱憾何及缄词致奠用写中情尚飨
　　祭兵部许尚书文
　　于乎许公发身儒科歴事三圣爰自螭陛陞佐鸿胪遂贰司空积有年歳孜孜奉职恭勤小心逺而南交近而乡国秉轺宣徳劳绩孔多简在上心进大司马命书之下舆论翕归夏官得贤邦政攸系如何逾岁奄告长终于乎许公坦易之资和厚之度闿疏练逹有让有容爱公重公在人无间矧于余軰相与尤亲交好之情僚属之义遽成永诀岂胜伤悲瞻对灵筵奠此杯醑追惟平昔于乎哀哉灵其有知鉴此中恳尚飨
　　祭封少保黄思恭文
　　维公德性端和操履诚笃韫蓄弗施如玉在椟有伟令子遭时奋庸歴事累朝褒封及公孤卿之秩殿学之职公实兼之宠荣隆极一品之禄望百之年玉带锦衣白石清泉令子归侍辉光桑梓天下颙瞻荣公父子一咲全归焜煌天恩俯仰千载如公防人某等昔于令子尝同寮寀公朝南京屡亲手裁自时暌违十年于今引领东瓯恒劳我心讣音遽来哀哉终古缄辞致奠陨涕如雨尚飨
　　祭王行敏文
　　于乎乡邦近俗益靡少不事长而悖慢弗恭富不恤贫而贪噬无已凡耆艾之尊道德之师坐视恬漠嘿无一辞仁欤义欤胡寜忍兹于乎稼轩仁者之勇今而云亡寜不一恸稼轩之言理自心出惟正是好惟邪是嫉不以私比不为势屈仗义持公径情直发乡有稼轩尚畏公义自今则无薄俗则肆稼轩之行有孝有弟稼轩之才足与为治而寜韬巻弗奋以仕兰塘之幽有田有庐诗书与居耕耨为徒不渉荣辱岂识忧虞春秋六十翛然全归在世无怍没奚憾为某等契好素深暌离则久闻讣惊怆永絶来觏寓辞致哀奠此杯酒尚飨
　　祭王原采文
　　维正统六年岁在辛酉九月甲午朔越十有六日己酉庐陵杨士竒敬遣清酌庶羞致祭于故翰林脩撰静学先生王公原采之墓于乎先生之学圣贤是师先生之行纲常允持先生之心金石其贞先生之志霜雪其明浩然归全乘云翩翩我怀先生崇山长川桐川之藏既固且深遥致觞奠神乎其歆
　　祭兄嫂康孺人文
　　维年月日某甲子具官某谨遣长子稷以柔毛刚鬛清酌之仪致祭于从兄嫂康氏孺人之灵而言曰呜呼孺人之贤有德有仪自归吾兄雍睦以只事长字防外内咸宜惟兄与嫂植家艰劬爰始来居理荒薙芜有田有庐化瘠为腴子孙暨曾一堂欢聚吾兄春秋八十有五孺人今同诸福皆具呜呼我母谢世兄与嫂尊兄之笃我贫贱弟昆兄亡仰嫂如兄之存自我别家歴四十春比岁始归归仅四旬拜违三嵗讣音遽闻呜呼兄嫂俱逝家无老长往事畴训后生何仰寄奠此觞庶其来飨
　　代老妻祭梁学录妻严氏文
　　维年月日夫人郭氏特遣侄罗升男杨导以清酌庶羞致祭于孺人严氏颙娘之灵曰呜呼孺人馆阁校勘之裔国子学正之孙亲藩纪善之冢妇学录叔荘之令嫔资禀之淑蹈履之循隆孝敬于下堂敦雍睦于族姻谓宜永龄福祉尚殷何其就禄桥门甫及一旬溘焉婴疾遂殒厥身梁严暨杨累叶故亲方幸兹之来集曷幽明之遽分闻讣惊愕感悼酸辛陈词致奠闻乎不闻呜呼尚飨
　　祝文
　　告先师心吾先生文
　　维年月日门人外从孙具官杨士竒谨遣外侄孙陈清昭告于先师外伯祖心吾先生母舅孔硕先生及弟孟洁庶吉士曰士竒不天防罹孤苦仰赖先生恩训庶用有成中心藏之没齿不昧侄年尝许以女某妻长孙昱深契所愿而年蚤世未及定盟陈杨婚姻连续累代矧在师门又重母党百年之好敢忘敬承爰循年志盟定今日伏惟明灵俯鉴祐之谨告
　　告先祠文
　　维永乐十年歳次壬辰四月乙卯朔越六日庚申孝孙具官某敢昭告于先祖考妣之灵曰惟我伯祖公辰府君实我先考谕德府君之所从出主伯祖之祀者自我伯父知事府君至我兄仲殷先生虽有承继匪得其人某泝惟源本夙夜忧勤兹者仰赖祖考积德今年二月十四日生第二子名之曰种敬以为兄仲殷后上承我伯祖府君之祀传系无穷谨用祭告伏惟尊灵永佑相之
　　北京赐第迁神主祝文
　　维宣德六年歳次辛亥二月丙申朔二十有二日丁巳孝男少傅兵部尚书兼华盖殿大学士士竒敢昭告于先考少傅兼华盖殿大学士府君尊灵先妣夫人尊灵曰士竒不孝奉祀之室弗底于严神用靡寜惕焉为惧兹循礼典外寝之东祗洁几筵是日之良恭迁神主伏惟尊灵永妥于斯以享以佑庇我后人仍以亡妻夫人严氏祔先妣夫人之下谨告
　　初归祭告家庙祝文
　　维正统四年岁次己未三月己酉朔越十三日辛酉孝孙具官士竒敢昭告于髙曽祖考妣尊灵曰小子不淑仰荷祖考积德累仁庆泽遐被叨禄于朝三十九年无补于时受恩惭悚今年七十有五陈乞致事皇上大德俯念旧人不忍捐弃特勅还乡展墓仍前共职兹者恭谒先祠追逺之诚不胜感怆敢以防牲粢盛醴齐祗脩明荐以诸伯叔祖伯叔祖母伯叔伯叔母暨兄祔食尚飨
　　辞庙祝文
　　维年月日孝孙具官士竒敢昭告于髙曾祖考妣尊灵曰钦奉上命归展先墓恭已毕事弗敢滞淹兹当北旋明日启行心念逺违不胜悲怆伏惟尊灵永笃庇佑俾全忠孝庶防无忝敬伸祭告伏惟鉴之谨告
　　焚黄告庙祝文
　　维正统七年岁次壬戌十月【阙】　朔十一日【阙】　孝曾孙光禄大夫柱国少师兵部尚书兼华盖殿大学士士竒谨昭告于三代考妣尊灵曰士竒才鲜德薄仰荷列圣洪恩擢置近侍逾四十年位崇禄厚皆本于先祖考妣积德垂庆之所被及今者复防皇上大恩亲赐诰命仍赐诰加赠曾祖祖考皆光禄大夫柱国少师兵部尚书大学士皆如故特恩追赠伯祖辰斋府君光禄大夫柱国少师兵部尚书兼华盖殿大学士伯祖妣严氏夫人曾祖妣祖妣先妣及亡妻今继室郭氏皆复赐夫人诰命光荣之重倍万恒品恭惟尊灵歆兹天宠永贲无极重念士竒今年七十有八义未得退而益就眊惛伏惟尊慈昭垂庇佑俾予小子无蹈愆过庶防克终为臣之分以不忝先世谨告
　　廖氏妇旌节门代奕孙告庙文
　　维正统七年嵗次壬戌月日孝孙奕敢昭告于髙曾考妣先祖先考尊灵曰奕不孝不天生甫再期弟奂甫期慈父弃背零丁孤苦仰赖祖父祖母暨母廖氏抚育教训逾三十年惟母廖氏志操坚贞同于金石有司上闻钦防皇恩特赐旌表今日之吉树表于门感恩懽愉倍万恒品皆由祖考积庆敷遗用克臻兹谨用祭告伏惟鉴佑谨告


　　东里续集巻四十六
　　钦定四库全书
　　东里续集巻四十七　　　明　杨士竒　撰书　启　手简
　　与朱与言书
　　某来承政务之暇钧起处多福良慰怀思且具道足下所以爱厚之意尤非寻常面交茍为从臾者所可跂及铭感尤深但所怪自北而南者籍籍誉道某人有辅翼之功某人有荐引之徳某善政出某人某善令出某人而都无片语及仆若欲勉进于仆者甚善甚善当敬佩服仆素闇劣学术智识一无可取其不能分毫有益于时者仆诚自知不待人言彼言者之不见及亦仆实事不足怪不足怪但人之流言智者察焉今皇上仁圣大徳日新两宫圣人体天之心行天之道以覆育天下过于汉明徳宋宣仁逺矣故凡今一切仁施义举皆出于上虽政事之臣一不过奉行朝命而已况仆之闇劣又非处政事之地其能有所效乎而亦匪独仆为然矣如必曰某事某人之功某事某人之徳孔子云吾谁欺欺天乎欺天而窃天之功不有阳责必有阴诛吾为之懔懔惧矣若彼媚灶小人传虗张妄获罪于天诛责又当甚焉其不我及诚我之幸然彼妄愚譬之蒙瞽伥伥防行亦可悯恻古谓尔有嘉谋嘉猷则入告于君尔乃顺之于外曰我君之徳此臣职之当然也王文正韩忠献荐人未尝自言人莫之知王沂公为相范文正曰明扬士类在公独少沂公曰恩若已出怨将谁归欧阳文忠以为名言书之简册此皆大臣君子实有其事尚推而弗居况实无之而敢窃冐哉此妄愚之人所可悯恻者也仆之实无天日临鉴不敢自欺顾残疾之躯今年七十有二无禆于世而尚玷班行不圗引退夙夜自思深用愧赧但以躬受三朝厚恩今皇上新嗣大寳念其旧人抚存加厚故未敢即言退者大义之所系也然久病且衰亦终不能少效分寸岂敢久孤宠禄且区区此心已非一日宣徳九年仆时六十有九尝豫陈致仕之情先帝笑曰未可遽言致仕朕来春还南京亦命卿乡里一行时窃幸喜谓赐归有渐退即豫作归田词四首今录奉观之亦可知其素志也感足下厚意不觉烦聒惟心照小儿旦夕遣归先墓事尤乞指教不具
　　与仲亨兄书
　　奂来辱恵书兼审髙年纳福之胜慰恱无限某虽幸茍安但老景侵廹日甚一日而欲退未能耳兹因奂归颛有奉凟陈年存日与稷契厚其第二女子许配长孙昱未定盟而年即世惟陈杨世婚姻家而某受外氏恩甚厚今不敢以没存异心欲昭告海桑先生孔硕先生而定盟言尊兄陈氏宗老又杨氏亲戚之长烦与年之子一言而主张之祝文及薄资以具祭告之仪者皆附奂纳上千万留意侍教未期惟善保以迓寿福
　　与萧孟亷书
　　仆初归承过访昨经仙里又辱力疾出迓于道爱厚之私感刻感刻颛此奉谢且有凟事寒家先墓一所在四十六都梅塘之上其地旧名杨家山至今土人称其处为杨家地下盖宋咸淳七年所塟也有石刻表识具存仆四十年前屡陪寒宗老长展省周歴此山先茔前后悉无附塟者昨日重造墓下则见廹近墓之两旁不逺尺许皆有新墓其左则不肖子孙曰表曰褒者塟其父之望已责褒迁厝矣其右则询诸墓隣知为令先君鹏举先生之藏即敬下拜既而窃叹先生之存也恒爱我以君子之道今其没也我不能以君子之道报之俛黙愧汗弗能已矣盖又窃闻初非其家之欲然也大扺惑于俗巫邪説而为富贵利逹之谋夫鹏举先生之家其富贵利逹所自有者盖其积善累仁相承徳义非一世矣天道固应厚报之也何待地理哉如必曰地理能富贵利逹人则杨曽余廖之子孙皆为侯为王皆富过晋楚矣此其最足徴也又闻坟近老者云数有相地人过此盘旋审视而与人言惟古墓一穴合塟法两旁新附者皆乖戾其中也不胜弊矣仆昨目睹褒所发其父之藏为水蚁丛蚀其棺且尽其遗骸又有不忍言者然则鹏举先生之藏其吉与否亦可推见孝子慈孙独能不动于心乎仆于使府承累世交契之厚且比年加有重姻叠娅之好或者有谓仆于斯事可以不问夫先祖之藏数百年至此一旦阨于侵廹而不寜为其后者目击不问天地鬼神临之在上不孝之罪孰大焉况鹏举先生平素清介之操明于玉雪一毫非义不取也一毫非理不处也没而有灵其不能安于此必也此固孝子慈孙之心所宜仰体也盖区区之诚内为先祖谋外亦为鹏举先生虑临楮不胜惓惓切希鉴在垂示答焉不具
　　与萧季广书
　　仆于名门托交令伯运副公及令尊府皆以君子之道相厚中心存之迨今不忘昨日见贤昆仲犹见令尊府伯仲也岂胜感怀但梅塘先墓之侧运副公之藏于先祖有甚不安者亦知运副公岂能安乎岂独杨氏之子孙之不能槩于中盖坟隣之老亲见其事者亦相与窃议于傍而叹杨氏子孙之不能正也季广于孟廉至亲兄弟岂当坐视不仗义一言使运副公与吾祖皆得安于地下两家子孙皆得防福季广之阴徳厚矣片楮草草惟季广念之不具
　　再与萧孟廉书
　　前书之凟诚出中情所不获已惟是祖宗一念之重非有他也幸甚不罪惟此坟之祖西昌一县杨氏同宗者非独仆一之祖也千万垂念且昨闻之坟隣之老者言屡有相地者过之盘旋审视而与人言惟中旧坟合古塟法其左右两坟新附者皆乖盭无益有损所言人人皆同昨日仆目睹之望之藏脗合斯人之言矣令先公之藏又安知其不合斯人之言乎则仆之言固内为先祖亦外为令先公虑也因侯车行再此致凟
　　与李昌祺书
　　奉别极久怀仰弥积缅惟致政以来燕处髙闲灵台明净神相多吉大江之西一人瑞也视仆仆焉衰朽之躯驰驱尘俗而不得息者霄壤悬絶岂非清闲之福天固不轻以畀人哉小儿来承不鄙弃赐之髙丈重以善诲感刻感刻兹因太守陈君行専此奉谢兼有琐凟儿曹近日收集鄙文数篇区区妄意欲干阁下一序冠于巻首以示后之子孙计四十年斯文交契之深必所不靳诚得数语增重于端尤深感厚胥晤未期千万若时加爱不具
　　示梁壻叔济书
　　自乡邑来者具悉贤夫妇父子清安甚慰老怀但两岁失馆则非所望于叔济也古称教学有三益不馆则废三益矣四民皆有一业士不馆则无业矣谚有恒言家有千缗不若一日进一文计叔济之资产未必充岁给也虽日进可也如曰比来无好事东家徒馆无益吾尝闻前軰言先待制壮年时馆于后荘罗宅岁得谷五十石而已馆其家七八年始往贑州馆谢氏塾又数年乃入仕盖先贤皆如此近来为士者不务自进其学而意气自满与人相处不能谦和忍耐一语不合抱忿径去不顾以此往往不终一岁之淹大扺有学有徳者必不为此而为此者率皆无实学负虗气之人也叔济戒之戒之近得兖州书浩然不平之气吾始不能不疑然内询于家人外询于亲戚乡里之在此者皆云叔济无此事叔济素非如此等人吾意已释然此书不可不一示叔济有则改之无则更加恭谨以全贤叔侄亲爱之意也池州黄令之举实自我尼之时以叔济之学未堪此职恐致人轻侮无益有损故也又以池州荒寂之乡虽有学不可居不若布衣教乡馆有益且乐也此实老人忠爱之心期足下逺大非有他也是时兖州来此崇髙已被收未尝相见亦未尝一识黄令叔济如不能释于心只可以罪老夫不可归怨贤叔也继自今老夫亦不敢妄有尼矣致意组娘老夫爱子之心一也别无他意但望儿女皆为好人贫富不必计较也贤夫妇居家和辑兄弟娣姒教子读书敬老慈防好待臧获切不可偏听一人之言以伤至亲之情也
　　与蒋吾望书
　　托好庆门数年亲亲之谊属以道逺未遑面叙用切耿耿辰下秋清缅维养髙林泉有相之道尊动履多福某叨庇如常但国恩深厚不能有分寸裨益而老病日加寝食怀愧他皆无足为道承索令先处士君墓文草率塞责専用奉纳甚愧皋缓也今遣小女随令嗣归某虽窃禄于时然贫素之家无改故常以是资装百罔一备世德之门必不为诮但小女托在名家全仗亲家母夫人训教使之成立不忝盛宗某与有荣焉敬此以逹下情伏希照亮胥晤未期惟若时善调茂膺寿福不具
　　与南浦禅师书
　　日昨恵访兼辱清供属以在公弗及延接感愧感愧发覩新刻蒲庵集尤感用心此老于前軰诗僧中才华丰腴天机精熟有冠冕佩玉之风序所谓出于千百人之上盖格论也斯文士夫多所喜玩南浦师能使之有传比于建一禅刹造一津梁功徳不减矣恨老疾目昏不能详阅聊为正误数字奉去改刻之后便可印行曾约题数语于后三二日藁成即送纳也
　　为萧子冲贺尹彦璟启
　　兹审久峩冠豸新翥舄鳬金榜焜煌四海仰文章之贵玉堂清切九重知述作之才入台府而百辟霜寒拥轺车则八闽山动又辍纪纲之任逺膺师帅之行固然骥足非百里可淹或者鹏抟假六月而息升堂拜家庆艳绣衣防服之光下车入里门行白髪苍顔之后某叨聨姻好与有光荣盖龙洲二百岁复见此人亦萤牕三十年以至今日大官大邑谅何小于郑侨为下为民矧习闻于伊尹菲仪为贺茹纳是祈
</div>
    <div class="pagination">
<a href="东里集_page52.html">上一页</a><span>...</span><a href="东里集_page48.html">48</a><a href="东里集_page49.html">49</a><a href="东里集_page50.html">50</a><a href="东里集_page51.html">51</a><a href="东里集_page52.html">52</a><span class="current-page">53</span><a href="东里集_page54.html">54</a><a href="东里集_page55.html">55</a><a href="东里集_page56.html">56</a><a href="东里集_page57.html">57</a><a href="东里集_page58.html">58</a><span>...</span><a href="东里集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
