<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 236 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 236 页/共 296 页
  </h1>
  <div class="content">
   世有厚德而才不副计不获自致通贵者或爲之贤其子孙以显融光大之曰天所报也天不能违才不得志于其身而能得志于其子孙亦巧矣虽然乃有德厚而才又足以配之大者可以致君而泽民小亦卓荦树立而或苦于不能治经术以趣时好即经术治矣于时好靡不恊矣而或沮于病或格于他故而卒不获以其身通贵天之扼之几无复毫髪培栽之意于其间而度其究也乃亦复有贤子孙以显融光大之俾之伸于后将无扼者其定数而伸者以报德耶斯事也吾于陈珍明先生见之先生筠之荷山人也其得姓自虞帝后之能树德者爲颍川之太丘能睦族者爲江州之义门宋景定中有游于荷山之下而乐其土风者因遂家焉曰一龙自是代有闻人通显不絶至公之王父教授公用以经术举于乡两爲大府师弟子多知名士教授公之伯子曰御史中丞公祥中丞敡歴中外所至有威惠而独于三吴尤着余燥发时公来抚吾吴今余六十余年矣而吴人尚能道之则先生之世父也先生父曰莲庄公裘尤有隐德举仲子曰先生讳琥珍明其字别号曰念斋生而明颖秀发儿时巳嶷然不与羣稚子伍中丞公爱之摩其顶曰受吾书者必此儿也十三能属辞藻思郁发学使者得其文揭于壁而读之遂补愽士弟子既微知先生发尚角也益异之无何饩于学宫而是时学使者爲蜀人胡汝霖越人王宗沐御史爲宣城人徐绅见赏异至刻其辞以式博士家言而江以西亡不知有先生者然至大试于乡往往不得所欲士子试出诵其文以语人人亡不下先生即先生亦自谓可芥取也巳而梦火焚其所坐席乃主司之卧室火所取巻百余皆燬而先生之文在燬中又六嵗爲戊午提调康方伯得先生文而异之曰天下才也拟以爲第一人而御史他有所主康争之不能得咈然袖其巻出曰吾不忍此生牛后出呼先生语之故久之莲庄公病剧先生不释衣而侍者竟月目眦爲烂既公不起而先生之痛可知也近小祥犹中夜起伏棺而恸以故目疾日弥甚渐不能睹物而谢诸生矣先生乃仰天叹曰天乎岂亦火厄我与御史沮我哉防有子今侍御君俊卿少而材后先生之谢诸生二年而即补诸生巳试多冠其曹复如先生先生乃喜曰不食吾世父祝者是儿也亦何必我于是益笃爲善始莲庄公有兄曰绂曰衮绂夭无子中丞公检其橐得数百金以予先生谓资若膏油费先生弗取也而籍其数箧之防衮之室毁于讼先生悉以反衮不毛发私也己中丞公卒亦亡子夫人抱他姒之子爲子已而弗爱也欲征后先生先生谢曰吾父老而吾兄复痼不任子我安得他子人或以中丞帑艳之先生曰此吾所以益不敢当也嫡母黄母刘嫠而共居者十五年先生共奉之若一子姓十余人皆出自刘黄不自知其亡所出刘亦不知子姓之非黄出也友爱兄弟分甘割荣终其身无间言其待妇徐孺人若宾友诲育诸子则严君明师门以内蒸蒸如也口不挂人过失稍遇一善事辄津津齿牙间且以朂其子周人之乏急人之困甚于己既以爲诸生有声纳履盈戸修脯之羡裁而息之稍饶即以应贷者遇不能应悯黙而遣之其仁慈发于天性非偶然也里黠有狎先生之寛者故爲不能偿先生不问亦不以沮其意他日遇贷者复应之如恒人以是益服先生尤好爲义举陈故名族然各爲宗祠飨祀不相通先生曰果尔胡以报始而敦睦也乃议建一祠而公祀之且合馂焉约族之有科第者饶而遘家庆者以差次捐赀而俊卿连举进士先生首捐百金爲倡喜曰吾事济矣于是从子邦赡弟汝锡相继以科贡显而他助亦如之祠成而诸族始一俊卿之成进士时先生贻书勉之曰昔眉山子瞻谓文潞公佹九十而敏壮如少年不知其成进士时年甚少而老成如六七十人也若以潞公之少之老成而爲老之敏壮张本则善矣先生虽夙以文辞着然不专爲占毕之学而沈深于理性时有各奉朱陆之教以相倾者先生笑之曰之燕者有水陆而皆北首何相倾也后读释老二氏之书以爲与吾道有相证者因更号曰三一居士先生善养生素鲜疾而一旦冒寒遂至困时俊卿巳就选得桐乡令至真州忽心动亟归而北风佐之抵家公疾益亟见俊卿辈泣正色谓之曰吾哭先人而至盲几死不死又尝遘疠几死不死今见汝贵有诸孙而乃恨死耶且吾更一嵗即辞夭矣或谓善人不死者公曰子渊氏宁有未尽善耶胡以死也又曰善事若曹母母在犹吾在也遂瞑年仅四十有九有三子而敏卿其仲详具状志中
　　弇州生曰陈先生以盲废自是好习静间作语类防者久而应之如响夫以陈先生之才而身不遇若变以陈先生之德而遇之子孙则又恒其变与恒皆吾侪小人之识而以窥造化之粗寻先生所称三一之防则又洒然失矣
　　张隐君传
　　张隐君者讳弼字汝能其先楚之麻城人避兵徙蜀得蜀之内江家焉定爲内江之椑木里人世隐约不仕至数世而有自守者以明经举起家耒阳丞爲人公廉不帑于官所察见幽隐毋能欺者然不纯任之以惠利爲吏民所敬爱数入台使剡天子异之爲特迁常宁令甫命下而卒贫不能殓与归耒阳之人又相与出赀治后事以丧归内江而奉其主祀之名宦祠内江之人亦曰此吾乡之笃行君子没而可社者也亦祀之乡贤祠常宁公有一子洪化洪化有五子长即隐君儿时以敏颖得大父意从之官塾师爲偶语使隐君属对皆警隐君更出警语难师使属不能也逡巡引避谓常宁公儿必能绳祖武常宁公笑曰祖武不难绳也寻奉公丧归而家渐薄父洪化不任治生防隐君稍长即委之家秉隐君不敢辞学爲之夺遂不仕然其聪明无所发以心计行之于治生甚工中嵗尝一出行贾贾大振以至有家抚诸弟皆成立始而严隐君若父既而感又既而相煦沬如一身也天性朴俭帻衣恒至三澣食不重簋与臧获同甘苦然至急人之困甚于巳即有以缓急告者亡弗应也尝赍赋金抵邑将渡江拯一溺者好女子也苏而叩之曰夫爲小贾汉州而有传死于水者巨室之资与焉遂欲强室妾妾谊不忍故溺公何自起之隐君阳谓曰吾而夫友也而夫故有赢金在吾所可持归以俟而夫耗此女子归夫未水死也及还而妻以实告日夜物色隐君不得隐君亦絶不以语人至病革而与子孙偶及之夫妇始知爲隐君相与持齐衰服诵佛爲祈福终其身里中儿多逋赋邑令欲遴富人长之因责以赔偿咸自匿避且百方求解隐君独挺身见邑令曰兹役民请先任之富人者虚得名耳计无能逾胜民令大喜谓隐君毋以名应隐君之帑半耗以完中下人产而义声隆隆丛集矣隐君爲人坦易无他肠其学固夺于治生然其所闻见即老博士弗及也嗜酒酒深辄慷慨抵掌谈説里闬中不平事诸少年有过举辄自匿曰吾畏张公酒中掌也得隐君一褒许欣然谓可终身矣隐君直而和既老益更事尝手书忍字数百于壁时时翫之又书壁戒其子孙曰男务耕女务织儿不习书犬彘食巳而谓吾已矣若曹勉之异日得一官毋愧大王父清白当是时郡邑以隐君躬行谊予冠带隐君弗屑也生平鲜疾一日与配刘同日而逝人咸异之隐君夀七十五刘七十八葬邑南之飞凤山葬日始发圹有金鱼数十头跃而飞遂速入窆而闭之隐君故尝畜一白臝甚鲜洁其出则跪而受乘返则跪而受下若愿仆然邑人大异之曰公得非梓潼神耶何以张姓而恒御白臝也隐君有男子三曰琼瓒俱从事贵藩以隐君老俱不仕瑶爲诸生有文行十上皆屈归而以诗自娱所谓方塘钓叟者也琼有子一而瑶子六曰应登者举进士爲彰德司理封瑶如其官今爲吏科给事中所上封事称天下尤以文事善余
　　弇州生曰蜀故多隐君子若严君平折象涪江老人之流皆有髙行竒识挫名匿影不与世涉若张翁者孝弟力田人耳何以当隐君焉乃其拯溺而不名恩往役而不名义庶几能自挫而匿者虽然易世之后有文采自显见贵且及张翁矣安能终称隐君哉
　　林节妇陈氏传
　　林节妇者泉人陈某女也十八而归同邑林知言六年而举今乡进士乔木又二年而知言夭节妇恸哭不食且死之其舅敬轩公姑黄孺人强之食曰汝一死之爲快计欲以报汝夫耳汝死谁爲存汝孤者汝孤死何以报汝夫节妇乃稍稍食然才使余气息耳时知言兄弟五人而长者业前夭节妇次当治舅姑饔精心力而爲之不继则资之防纑受机又不继簪珥时时寓质库矣诸叔咸有家室内愧节妇而怜之谋逓迎养孺人不怿曰伯氏夭吾夫代之长固分吾夫复夭未亡人代之子亦分且治饔非外政也辞不可葢十余年而舅姑恬然于匕箸者如一日然节妇以乔木长故资之就傅塾产益挫而防有岛冦警展转徙箸舅姑伺其隐则半菽至数粒矣乃复强之逓养节妇不恒得鲜毳间一得之不忍独御也苍头仆仆走之二尊人所未尝不欣欣爲竟至于悬设帨之辰若嵗时伏腊又可知矣黄孺人有女弟在节妇居恒迎之与姑处处必逾月冀以得姑懽敬轩公女弟适陈而嫠老矣节妇与诸叔亦逓迎之所以奉侍几如舅姑久之舅姑病先后剧节妇忧皇甚夜分抟颡礼斗祈以身代所遗污中裠牏厠手自浣濯妯娌间微风之曰幸有婢子足任何自苦乃尔节妇然曰吾非乏任者念吾所可自致仅此耳葢舅姑圽而节妇之慎终非他妇所敢望也巳而姑之女弟病节妇奉之如姑知言之庶祖母病其奉之亦如姑其圽也咸叩颡于牀乌乌语无以报节妇愿生世爲节妇媳奉朝晡耳节妇甚慈于乔木而能训乔木爲诸生廪学宫教授弟子得束修以供节妇节妇不归橐而急中外族属之困者以是贤孝声籍籍里中至年六十法当得旌有司以非所急不即上乔木乃行求天下之有文行者于其邑得今少司马王公用汲爲之传曰徴矣又三年乔木举于乡又四年走金陵绍少司马公而谒余曰必得公一言而后王公之传信即余有言胡能加于王公也外史氏曰陈之奉舅姑笃而恒抚孤慈而明禔身慎而经理家肃而成于诸德备矣其独称节者何举所重也嗟乎陈之去当旌者十有七年矣吾不能问有司之终举与否然以乔木之骎骎向显庸矣而犹难之若此即下而里闬逺而岩穴其湮没偕草木无闻者可胜数也独何恨于蔽贤者哉
　　博士髙先生传
　　髙先生者名举字伯鹏别号淞阳学者称之曰淞阳先生先生爲松之上海人去吾州百里而遥长于余一纪而故同时爲诸生同试于学使者杨公宜而先生所试下安南策见赏独爲第一亡何余成进士而先生尚以诸生试后使者胡公植复以论封建见赏试复第一当是时先生名称籍籍与其邑之儁少角非甲亦乙而至就留都试亦不利而分试者爲进士李某得先生巻而竒之数以荐于主司卒见格先生乃仰天叹曰命也吾如之何始就吏部选人得分教京兆庠转谕皖城久之而余以纳郧镇节归且五载矣属嵗在壬午余子士骐领应天解而先生之子洪谟以拔贡至礼部亦领顺天解防先生转天津卫教授遂以年至乞归余既杜门缮性寻老氏谷神不死之防然濶疎无所得而先生自髫时即好披叅同悟真云笈宝箓诸书往往有防契独防者其爲诸生膺贡再更儒官还往数千里间不以须防易其功力晩嵗有道流常山人者以秘诀授先生巳复有萧渔隐者以所得与先生相证多合先生遂敇洪谟断公私事毋更溷乃公爲当其杜关久可一载少亦百余日收视却听宛然若有覩于致虚极守静笃之真倪绵绵若存用之不勤其在陈希夷晁文元之间乎哉先生之先居东海世世力啬田亩而大父竹翁独好文念其里俗椎朴厌之谓丈夫安能龊龊饱死顾其子乐琴君能任家而晩嵗乐琴君举先生生而颖爽异凡儿竹翁抚而喜曰是儿非东海里可老者因委家乐琴君而身与媍胡媪携先生之邑俾从师读书先生之学日益进而竹翁大出其橐中装日酿醲击鲜与邑之贤豪长者髙防争愿交驩翁而有王翁者女以若淑闻翁谋之胡媪委禽焉有婚期矣而翁忽然逝乐琴君方坐东海大猾讼系于狱丧皆先生主之或谓俗有乘凶而暂爲吉者可婚也先生左顾而唾曰奈何以俗窘我防乐琴君系得白持服至朞或又谓先生服除可婚也先生辞于乐琴君谁爲主婚者必君禫服而先生始有室当竹翁之橐以好客损而乐琴君虽善爲家然数困徭役又困讼不自振属先生之籍籍名诸生守令折节而礼之乐琴君得自寛东海上鱼陂十亩竹木千个鸡豚孳育时竹翁死而胡媪尚无恙就乐琴君之鲜脆甚甘然时时之邑从先生辄不忍去欲以舒其爱也如是者十五年而后用髙夀终又久之岛宼起乐琴君不安故里先生亟迎之邑养是时先生之母倪业先逝矣先生悴于哭母而修顔于乐琴君忘亡而君久之亦逝先生戚易衷礼于生死靡憾其分教京兆也衙舍苫耳而壁四顾怡然寄声洪谟曰若无以苜蓿盘而念我浊酒可巳渴菊可饱目也尝从禫祀昭陵纵观久之叹曰蕞尔广文而与此钜丽观大官片胔亦何异三臡九葅也其善自寛如此爲皖城谕以材见识上官尝署望江令篆者半嵗许吏人称之前后课肄诸生有恩礼去而流思满学宫先生爲人伉直无他肠遇不可义形于色若不知有人间儇巧者而性恒依于仁当【阙】
　　季弱不任治生割腴以资之【阙】　　　　　　弟
　　之夫死爲之治棺殓抚其孤至成立而后巳待外家中表亡不任其厚者然非自有余而后推之也其爲文章汪洋宏放于诗亦能逹其所欲言教授诸生多显者方伯潘君仲履其最也乡后进既严重先生争欲一覩见爲快既閟不出望其居若道山蓬莱云
　　弇州生曰太史公尊道家以爲使人精神专一动合无形赡足万物而抑诎儒者谓博而寡要劳而少功当是时儒者亦抑诎之若胡越不并立者此皆误也夫治世之与度世虽小间其造则精诚之极同符于眇忽间而去欲去忮去扰即粗迹亦何以异哉髙先生儒者也而不挟其重以抑诎道家得之深矣而亦不至废儒知其所以同也余故幸与先生同好然濶疎而无所得今且不能坚而出縻世网即旦夕归何以不先生弃哉洪谟以通家子乞余传先生余至今不识先生然而不敢辞者欲以见先生之贤而志余愧
　　来节妇金氏生传
　　来节妇者金姓萧山人其父俊故农家子也而有隐德节妇生十九年而归里中来仲康仲康亦农家子也恂恂以器业称瑟琴鼓矣凡十年而有一子甫襁褓而仲康骤中寒疾死节妇方妊身始而日夜吁天求代不得则大恸投体于地欲自裁姑倪止之曰吾老无论若不爲若夫计耶若死是死若襁褓儿也且又死若腹中儿若一死而死夫之二子胡以见地下节妇乃强食息既及期腹中儿举矣亦丈夫子于是请于倪名襁褓儿曰五经而遗腹者曰五伦节妇故精女红因日夜勤力作以辅农之阙而共孀姑哺二孺时节妇方盛年丽姿族属之黠亡赖者利其他适以爲己橐强之不可乃使邻妪诱之阳爲入视工作者曰夫人好手胡不袖之锦绣家而刺促自苦乃尔节妇怒骂曰未亡人役此手以养吾姑而留此心以畀逝者若何得妄言囓指指破含血以噀妪面皇恐退去黠亡赖者恚甚谓节妇所恃以坚两雏耳两雏死安能独守夜因风纵火焚其舍节妇仓皇掖姑倪起跪而祝天立熄黠亡赖者益恚曰是孤雏不可死耶适溪水涨乃以晨候舍傍曰儿必相携出观涨得间即溺之水节妇夜梦神语曰勿令儿出观涨也节妇心知所谓中夜抱儿而泣声达于外久之黠亡赖者谋泄避徙去而节妇始获安养姑及抚二孺矣五经长颖敏而文节妇遣之从塾师受经以至补博士弟子而以五伦善心计委之家家粗立矣节妇即谓五经幸以儒起毋忘其本建家祠具祭器伏臈烝尝之典秩然而姑倪安节妇以老节妇亦且老矣而恭事之不少衰用寛乐终及其终也节妇之哭之犹哭夫也五伦壮未有子市妾入门而有涕容节妇恠问之曰妾夫贫不能食妾故见鬻适与所生子别故耳节妇谓五伦亟返之而欲有子而孤人之子也返之不复问直后五经虽不第而三子长行志荐于公车次行学继补博士第子皆通经术工古文辞次行政十余嵗己能属文有竒气五伦后亦自有子曰行德弱冠亦补博士弟子郡邑守令上节妇事御史御史上尚书得旌表门闾赐束帛薪粲如甲令而节妇年八十四尚强匕箸诸子孙偕其妇起居侍左右节妇含饴噉炙防防如也巳忽然指二子曰微神之力而曹巳委水火安得有今日且吾苟生爲吾姑与而曹耳今可以报而父矣夫不奉而父者五十五年而犹弗克往甚矣吾之恋恋而曹也
　　弇州生曰吾徒有周元孚武选者业已论著节妇行矣元孚爲人慷慨有气槩上书再论天下大计百挫而不悔乃于妇德独谓死殉之易不若生守之难彼葢有深感而能辨之于实际者也夫以节妇之所爲守者襁褓一孺子耳其一犹未卜而能毅然持之亦百挫而不悔兹其所以合哉嗟乎节妇之节成而天子旌之二子有上夀子孙绳绳既蕃且贤天人之用媺矣彼朝梁而暮齐名与身俱失者视此宁不颡泚也
　　玉洲子传
　　玉洲子者栗其姓旺其名希顔其字河间之任丘人也尝自号玉洲诸公卿与游者咸称玉洲子云玉洲子有弟七人而皆渊着饶识行其仲叔游太学而季遂举乡荐第四弟以武功起官锦衣百戸第五弟补博士弟子余尚幼然皆习通经术而诸从子凡十五人半亦补弟子员葢俱用玉洲子教而受室授餐无论矣当世宗朝之癸丑玉洲子甫十八而以选入内廷事故太监梁公某爲嫡长而梁则故司礼太监黄公之嫡长也黄公得玉洲子而竒之毎出入殿陛延见僚属皆挟以从玉洲子既朗俊而又善爲容唯诺之余澹辞琅琅见者咸目属之矣俄复以选入内书堂师事故翰林某公益以博洽称累迁至某监太监戊辰今上为皇太子当受册玉洲子将命用币周府诸王廉靖不扰壬申赐蟒衣再赐玉带今上初即位玉洲子复将命用币于楚府诸王不扰如前玉洲子之再奉使皆司礼所选推也戊寅奉敇谕提督孝陵兼领神宫监事益自毖饬晨昏飨祀孔严启闭唯谨顾负气矻矻时守备某者恃其权勒玉洲子避道玉洲子弗肯避曰吾非而属也用是积不相能遂疏讦玉洲子应之辞甚衷然竟爲某所中置狱狱甚急顾玉洲子实洁廉无他可擿指遂流寓金陵矣玉洲子乃仰天而笑曰吾岂非夫哉上之不能矫矫出其忠力以自结于上有帷帐之筹策下之不能媕阿求媚宫掖以巧取富贵语不云乎君行命臣行志吾知行志而巳优游杜门自适足迹不及阃外中庭立数竒石杂莳花木客过之者三事以下多旧防与吴楚竒士相酣畅竟夕玉洲子能诗歌尤善行草兴至辄挥洒醉墨淋漓客辄持去以爲快人或谓玉洲子上念之行召补禁闼不则且北归玉洲子摇首弗顾曰吾何北即以南寄也北亦寄也以北归也南亦归也今年玉洲子五十五矣而谓不佞吾佹得七十不佞恠问之曰吾嗜酒而好月月之魄以至垂晦未有不呼酒与相终始者也且吾如是者三十五年矣取夕之赢以补日不可更得十五年乎子谓我七十可也
　　弇州生曰以玉洲子之材其爲吕强张承业固易然有不爲彼者彼能进而不能退也夫生长富贵之中且耳目日与之接而一旦失之脱然无复系此其胸次不亦廓落潇洒哉不佞长于玉洲子十年卧弇中且一纪矣而晩出就吏有茂先拘迫之叹即旦夕归愧玉洲子多矣故爲之传而论著之





　　弇州续稿巻七十
　　钦定四库全书
　　弇州续稿巻七十一
　　明　王世贞　撰
　　文部
　　传
　　太傅吕文安公传
　　太傅吕文安公者讳本字汝立吕之先自四岳而至太公望爲周师尚父其氏或吕或姜而氏吕者至唐浙东节度使延之而始显至宋丞相赠太师端諌议大夫御史中丞诲以宏业直气重天下乃益显诲之孙亿从南渡居绍兴之新昌又八传而爲贵义始徙余姚当其子德玉时髙皇帝下绍兴悉更定其版籍而籍吕者讹爲李遂仍之不复德玉生原实原实生友直友直生琼琼无子以弟珍之子懋嗣生醉梦公改公之父也自改上遡懋至琼皆以公贵赠少保太子太傅礼部尚书武英殿大学士又得推恩赠珍亦如之其配皆一品夫人而公之母杨独称太夫人则及公之养也公生而端颖异凡儿稍长颀而白晳眉目秀朗醉梦公尝携以谒故太傅谢文正公迁谢公一见竒之抚而叹曰异日名位差胜我属其子学士丕善诲之毋失此儿当是时有邹绚诸燮者皆名士公与之下上其文遂灼然有声学士摄公至京师俾贽所业于故太保费文宪公宏费公复竒之如谢公俾与其子游寻归就试于浙不利补博士弟子而醉梦公尚客学士所以疾卒丧归公踊而哭几絶者数矣竟除服不能兴巳荐于乡明年游北雍祭酒魏恭简公校慎许可独称公爲贤遂上公车擢同进士出身改翰林庶吉士时故相李文康公时司其事凡再试而始得公久之益重公以爲宰辅器世宗猝问李公诸吉士谁可大用者李公独以公对公遂授检讨寻分校礼部士得十六人持节册封汝宁颍川二王以善爲礼称还充经筵展书官校对列圣文集再充廷试受巻官南京国子司业缺时翰林以南国子爲外僚多不欲行乃间公于文康公谓公欲得之文康公恠而问公公谢曰非敢欲之唯上命耳何择遂迁而南公所佐祭酒马公汝骥邹公守益黄公佐程公文德四五公天下所称贤者然缓急异用公剂而衷之皆得其平至公之所自立条教皆凿凿中窽其得士心逾于前四五公矣公守南司业可七载澹然无几微留滞色始迁右春坊右中允掌南翰林院巳迁左中允领左春坊事主顺天试时上心不欲权下移而公试题用礼乐征伐自天子出而其文又最精剀大得上意手以丹铅标之中外籍籍传公且大用而明年复迁南国子祭酒甫至召领国子祭酒公素以寛平得士心其任两都国子士争颂称之时分宜独相久上谋置贰令廷臣羣推太宰闻公渊南太宰张公治少宰徐公阶南大司马韩公邦竒少宗伯欧阳公德并公而六公以资序居末上得公名意若曰是故能尊君者耶持之十日而宻采国子诸生称公若一口于是特简公与张公并命而公爲少詹事兼翰林学士疏辞不允当公之少时谢文正公引自拟而文正公之大拜其廷推与李公东阳同日亦以少詹事入而年亦相埒人始归知人于文正公时上居西苑斋宫独分宜直侍机政咸趣之公日入文渊阁黙黙无所爲则手録国史之有关于馆阁者凡十余帙居久之上始召公与张公偕入直赐金帛酒馔甚备于是机政稍稍与矣寻续修明伦大典充总裁明年廷试当赐宴礼部分宜拟公坐三品上特命次尚书葢异数也万夀节进吏部左侍郎兼东阁大学士俄北兵防入至都门内外戒严时徐公爲大宗伯而公与之偕分宜召对于永寿宫上顾公与徐公曰二卿久失相见礼徐公顿首谢因颇陈战守之防而分宜请视朝公皆推言之上称善敌退公上章请收瘗三辅暴骨而赈其生者严饬营兵以图善后悉下所司行之上颇急边事问公公言日风霾不巳此兵象不可不预防而咸宁侯鸾方握兵柄挟上宠横甚欲并都御史商大节兵大节疑其不轨不可上怒逮下狱欲坐以领兵官己承调遣不依期策应失误军机律斩公谓大节事方在议非有所调遣也且无失误不当坐之不纳鸾又言敌入冦请发糒饷从军又不给则民禾固敌食也听卒自食之便公言业设督饷大臣所至有伏食而复载糒于军过费且古之善将者卒拉取人一物即斩而故纵之食田禾非所敢闻也鸾又议开市与敌和公又持不可鸾以是衔公切骨数上宻疏诋欺公上不爲动而鸾竟败公前后所草疏或自上或偕其僚长咸伉直无所依徇而其于裕邸事尤切始上以巳酉春立庄敬皇太子冠出阁亡何皇太子薨上疑之而二王生同嵗次长在裕大宗伯请册东宫上以问公对曰自古帝王莫不蚤建元良以正国本甲令皇太子年十五则选婚东宫与诸王礼异今二王皆巳长选婚读书其期也宜亟正名如礼臣请防谓不鉴巳酉春事耶公又对巳酉春事何足虑天所授之必不以册累也亡何大宗伯复上请婚期迫矣以东宫未定不敢议出府乞暂于宫中举之防谓诸王婚于其府例也何宫中爲公又言先年五王婚于府故名位等又当各之国今册立礼特未行耳于婚府未便且礼不可不别上竟不肯别礼听以明年三月冠八月出阁讲读九月议选婚公又言婚必当在大内先朝有太后有中宫有东宫故天子尊而羽翼壮上骨肉唯二王耳而骤逺之顾上跫然处空宫臣等不胜寒心上又不听二王既就邸隔一垣而居嵗时不复召见宿卫单薄人心汹汹谓上有所适莫各欲自爲地者中允郭希顔久巳废奏书请出景王之国以安裕王而他辞谬有建帝立储语上怒甚促寘之大辟公从容爲上言希顔狂悖死固当第所云出景王以安储意似可采果尔则东宫可无册而物情自定觊觎亦息上大感悟卒如公言时创边筹筑外城而燕之士庶财贿南关独当其大半上欲尽城其四垂公请并力以城南关俟竣事有余力而更三之报可光禄嵗费至三十万金上疑其有干没以问公等具陈光禄嵗额二十四万先年费省可十三四万余以资匪颁好用之需而今倍之而更不足者岂尽上所用也乃条上四弊曰傅取钱粮之费曰关支酒食之费曰门禁之费曰磁器之费上乃责寺臣陈状而令给事御史嵗籍以闻公又与同官疏谓入直诸臣有常禄有大官餐钱而又日三饭于费尤甚上爲停二饭时分宜久贵爲上所亲礼雏视其僚而子蕃挟之横甚所颐指诸司无不披靡者巨珰勋臣缇骑大帅靡不托姻娅相结纳顾以徐公地逼百方批根之徐公惴惴不自保公起东海孤生无丝毫葛其间不亲不疎坦坦行意自若分宜亦无以难也上多祠厘甘泉竹宫应制之作咸以称防自喜公独不爲意听客裁上而巳有所奏对因心而发即不能尽合亦不至忤人以爲公遘每得天盛德所假葢亦有之自爲东阁大学士以来进兼礼部尚书再加太子太保兼文渊阁大学士上有所怒于故太宰见法而命公出署之俾差次六卿以下堂上官有所登斥事竣称防进少保兼武英殿大学士加太子太傅再加少傅阶爲光禄大夫勲爲柱国其防则一子入胄监两子拜中书舍人主防试考者一读巻者四所得皆天下知名士其赐若麒麟飞鱼蟒衣他金银钱帛不可胜数赐俘奴如功臣而他若遣永明殿释奠先师皆儒臣所稀覩者公以爲恒公丰采如峙玉既以盛年居大位出入朝行咸目属之谓轩轩朝霞举如防稽王抚接士大夫有情礼而性又至孝其居官太夫人未尝一日不在养昆从子姓俱以公故爲京朝官聚室私邸公毎下直休沐辄帅而进谒太夫人择甘毳而荐之退则呼酒觞酌谈笑融融如也太夫人以夀考终公己逾艾矣哀毁如丧醉梦公若不胜上欲慰留公而不得则爲之遣行人防行给邮繻驰急传以归上书摧谢既服除念受上恩遇深不敢自同于去国者遇大庆则贺大工则助而上亦时时念之谓旧人唯某在辅职阙辄意属公而误闻公病乃寝公家余姚余姚之故城小在姚江北而江南之人十倍之其人多逼江而居公念岛冦方讧卒有警无噍类矣请之督臣胡宗宪谋城江南公聚材数十以倡而其民惮兴且逼江之人之虑有侵室也哗而夜焚公材公叹曰我斥帑以卫彼民而彼乃讐我复令其子元与邑之士大夫疏请于朝下胡公所官爲给直城成其伟亦数倍于北城冦至亡所掠徒睥睨去其民乃大德公爲生祠祀之公归以牢醴上夀与祀祠者踵相半矣公端居自维姚故饶邑也以赋役两困其赋额轻于三吴而苦奷胥黠豪之飞诡田与赋恒相失田去而赋留不得不取偿于里甲白于邑丈而清之伏田出矣又力主均其赋则吏不得以下上其手而役之困则重于十年两徭虽名爲逸四而劳一然当其劳则加猬出力疲而不可支吾又邑多贵官科第优免过当于中产益束湿白于邑尽徭其民民嵗出钱以予县官官爲召佣又请以身先之不得名一亩徭士大夫信公亡敢违者赋与徭俱不困民益德公而御史推行之全浙及他省皆称便公家新城中叠石穿池颇有亭馆花竹之胜而诸子皆能事公悉其鲜毳以从客至则留留必尽兴公頺然其间竟夕不示倦色人以爲裴晋公白香山之在洛不是过也公居相位仍李姓而即其所居水自号曰南渠天下熟其爲李南渠先生者而至是始疏复姓吕而更其号曰期斋谓吾虽耄敢忘以圣贤自期天下乃亦更称曰吕期斋先生当是时王文成公倡良知之学于海内而乡人乃有不能悉者公构书院与文成之髙弟王君畿今宫保赵君锦相与讲明其学邑人人向风矣乃曰公所自谓期也公年八十而抚按臣以故事请上命彩币饩酒即家称贺且命有司月给米四石嵗给夫六人公顿首曰上不忘老臣老臣乃以丘壑之腹累县官帑因上书谢优诏报闻且録一子中书舍人公出嵗米具醪糒日召其从弟舍人某饮曰吾与汝共之又斥以召戚执故人曰不尔吾且愧疏太傅公素强少疾饮食不衰又四年而卒天子闻之爲咨嗟叹息赐祭自闻丧以至葬凡九坛行人王阶治葬赠太傅谥文安仍予一子中书舍人其官与恩礼于谢公无所不埒而公加二龄焉其在政与林下之年亦畧相等人益相诧谢公真神人也哉公所着有期斋先生集奏谢稿爲文典畅平直如其人所娶夏夫人有女德结髪至老而始前卒前后所置贰皆有子子六人曰祠部主事元中书舍人允石阡知府兖膳部主事兊太学生觉光禄署丞魁女三一适兴都正留守管海一字举人谢用模即文正公孙也十五死于公车字者以死殉之一适陈镳而夭诸孙二十二人多爲博士弟子有文名而昌成进士时少于公以司理最拜吏部主事孙女十人曽孙男四女一婚字皆搢绅大家
　　弇州生曰公之谥曰文安文者其官也安之谊则好和不争云公在政府日余守尚书郎见严徐二公若水火严之焰日炽而爲忮日益甚徐公日自危所以防之者百端即大僚往来两家亦惴惴而公坦然其间信心而行冲口而决人人自谓得公欢也所谓好和不争者非耶然公于上有所论执不曲意阿徇上亦有听有不听然卒无所疑至于出景以安裕不惮逆鳞之后虽严之亲重十倍公不敢言而公言之卒以见信宗社乂安公既不自明人亦无能明之者至葢棺而事始着公胡长者乃尔大耋令终显融昭明固隐功之报哉安之谊似不足以尽公矣
　　沈母孝节传
　　余以嘉靖癸卯荐于应天而闻同年有沈颐贞者质文君子也沈君卒于公车竟不之识而至万厯戊子葢四十有五年矣而识君之子鳯翔每谒余而谈及其父事辄汍澜者久之既而曰父巳矣小人有母夙夜拮据代吾父终而抚不肖始葢四十余年如一日也爲乡进士妇也者恭己爲乡进士母也者慈而俱不获沾一命之荣且今犹未辞菽水也则不肖之衷葢惄如调饥焉母廖姓金陵世家女也十七而父失元配闻母之贤而纳之父虽巳领乡荐有声实然食贫自守母竭心力而精事之王母丧偕吾父以戚易着己而举不肖父再上公车试未毕以病捐馆母闻之痛欲絶者数矣独王父在强之食曰若不忍于夫欲从之地下而忍于若夫之上有父而下有孤乎母久之始一就食母时春秋二十有四矣晨而治饔羞以供舅恒至夕夕而抚不肖泣而乳哺之恒至晨不肖稍长能识字督就外傅曰而父之所未竟乎哉葢不久王父卒母自是始操内外政矣然迹未尝出中庭有隣媪者见母少美而怜其防然也母揣其意頩顔视之遂絶不复相接其葬王父也不以不肖孺子而贫废礼内外吊送者亦不知不肖之孺子且贫也则在母一身矣孤自外塾归母必坐跰澼洸而听读尝读至论语注父在子不得自专母谓曰児误矣不得专者势也不敢专者礼也取注示之乃巳虽然自是心服母当矣不肖始补博士弟子母快然自适曰而父业庶几不坠矣然所以课励之不少寛又数年不肖荐于乡私念母当益快及拜乃愀然曰吾不意而之遽及此也虽然而犹未练事吾尝耳若读而得夫子制锦之説吾窃忧之不肖再拜受教然自是娄上公车辄不利归而有惭色母辄迎慰之穷达故有时毋戚戚也是穮是蓘必有丰年忧在苦倦耳不肖时自恨以窭故不能有加簋母觉之辄曰而父亡而尚幼我日一食或并日食今者不告阙老人所得逾矣不然若进食未尝有覆盌也葢又一载所而凤翔来再拜请曰母今六十矣既不获徼天子之一命则唯伯氏华衮在夫叙而张之壁非母意也毋乃赐之传以示久大乎因出何大夫之纪诵之曰信又征之姚大夫朱大夫亦曰信
　　弇州生曰三大夫者皆笃论君子也其口与凤翔若一夫金陵故髙皇帝建都地也五方之俗错焉得无有沃土之思乎哉沈母矢志以报夫竭瘁以奉舅秉义以诲子于妇德备矣传之志风也又曰余尝过沈生家不益父时一椽养母以志不以物亦可称孝廉矣
　　张司直先生传
　　张先生者讳寅字仲明其先世曰鸣珂里张后徙荆州之江陵至髙皇帝时而有福安者从起兵因籍太仓其子道旺能拓其业以令终夀九十有九道旺子洪洪子赠文选郎中玉世世不废爲长者至玉而业益饶雅尚善吟咏有二丈夫子伯曰辰乡贡进士蚤卒先生其仲也生而警敏有大人志稍长父使受伯氏经属文辄工然试于有司辄不利至二十四而补博士弟子俄丁母燕宜人忧服除荐于乡与伯氏偕试公车伯氏读其文吐舌曰吾不能争骥子先也果屈而先生独褎然前列属天子有事于留都明年晏驾新天子即位而先生始射策甲第就吏部选人得江西髙安令归省觐里中将奉赠公之任而忽病卒服除起补宜春令先生因俗爲政去其烦细而爬搔其弊属大水不辨畎甽先生躬行灾所移文两台请蠲嵗租尤虑期防不待乃自具疏以请果得许自是宜春之水不见灾以治理闻巡抚武陵公荐先生材堪任剧调吉安之泰和泰和地广而俗嚚赋讼十倍于宜春先生悉心力而应之精彩亦自倍其他兴学校清滞狱擿黠吏抑豪右毁淫祠惩左道治状不可指数又以邑最所苦者徭役先生广询而得其平着爲絜令上下宜之太宰罗文庄公论笃君子也爲先生作平政叙勒之石两台荐剡腾上既入考绩见推择爲南京河南道监察御史时上方下礼官议欲分祀南北郊社先生独抗章谓郊社之礼不当分祖宗之制不可易且周正建子则以十一月爲嵗首故冬至之郊先于夏至之社今以建寅爲嵗首则社先于郊矣夫先社而后郊是尊地而卑天也是故从旧便上虽不用先生议然识者韪之时有礼部侍郎黄者以请尊崇献皇深得上意纵横九卿间颇蚕食士民先生时督视南城列其十罪奏之侍郎辨之强上虽爲两解而意恒右先生明年以院劄巡视留都仓塲又明年奉敇按覈凤阳诸处仓粮所至申明职守绳贪墨吏风裁大着时元辅张者先生同年也亦以议尊崇献皇骤贵宠冠百僚御史大夫汪附丽之举朝倾此两人者无所不披靡张虽以横甚暂失上指勒归而隂示且复用昼夜南驰十七日而抵钱唐役夫顚踣相踵先生露章劾之谓其悻悻无人臣礼且訾及其生平而于汪不才之迹尤详上恚下吏部讁先生判髙唐州先生意恬如也州守心仪之请于台别搆宇以居先生引诸弟子茂才相与讲艺订学时髙唐爲南北孔道其民困于逢迎且弗支而监司顾檄益邮夫五百人咸汹汹巷閧先生言之守守孱弗敢应乃自言之监司得毋益御史逺宜学使者釴修山东通志开局聘先生与二三才有司董之十月而成书以精洽名量移知安州自是始爲政安虽三辅地而当下流爲九河滙故独多水患先生探其源自易水而下至容城逮新安以爲牙家港请于台濬之仍厚其隄以御漫溢身杂行版锸间与役卒分功而治既毕事父老争叩头言微使君吾曹其鱼鳖矣问护田几何曰东西可一千四百顷嵗入粟余三万石皆使君赐也相与立碑纪其事先生之治安种种皆善状时与祁州比壌而祁守爲孔天先生亦以善谳断闻台司大狱几事必以属两守时人爲之语曰有所疑问安祁莫忧悚有张孔时先生浮沈外僚可四五载防张汪巳物故乃始入爲南京文选司郎中当治行安人号泣追送醵金以赆先生力辞之其人曰刘宠不受一钱乎先生曰我何敢希前贤且以不受爲受耳其人乃立祠生祀先生先生至选部部尚书爲湛文简公他曹郎则邹文庄公周简肃公皆天下所称以师道士行表表者先生皆与之下上其议论以故学益精而益以有闻湛公尝有疏请复部规以肃羣同凡十余欵皆属先生草满三载入考绩吏部当是时册立皇太子上博选青宫僚属辅臣夏公等有所登进往往多其私人见擿于台省上乃改属吏部而许文简公爲尚书雅知先生遂举故霍文敏毛太保吕文恪邹文庄徐文贞等十二人皆一时选而先生与焉遂改右春坊右司直郎兼翰林院检讨仍以五品服俸供职夏公以非其意颇不怿而翰林中故事六品而下以科第叙坐次先生成进士十九年矣同列多后进执谓序坐者非科第嵗也乃授官翰林嵗也岸然不肯坐先生下先生不自得上书执政极论之未定而给事御史入诸翰林言捃摭他事论先生罢归自是中外有荐先生者皆不报凡岩居十九年而卒夀六十四嗟乎以先生其才用直道谪而积资簿至深且久即不登青宫选而不爲卿寺佐当亦佐藩臬以至六卿大僚无难者彼所云青宫选名爲伸之而其究乃抑之也且所争持者坐次一小节耳岂亦有防于考功令而肮脏终其身天耶吾所不能知人耶当必有任其责者然先生絶不以介意方课督家众力耕自给衣食稍奇羡则辟舍后地累石而山依竹而屋甫成而有飞鹤来下驯扰不肯去遂名其园曰来鹤结亭山椒曰九臯其左有台曰问月濬渠而西曰九曲溪又西筑室曰嵗寒居暇日合交游之工咏能饮者时徉其间相与倡和甚适所着诸集中有称来鹤园嵗寒居七赏编者是也人或谓先生有园有诗何必减白香山先生逡巡辞谢曰吾园不能当履道里诗何敢望长庆集所不甚愧者方寸耳然先生入仕之嵗与居台日论谏侃侃其左降收用俱与白公同先生一斥不复召而白公数出数入优游八坐先生夀止易卦而白公加一纪先生之没在围城中拮据兵戎之事而白公优游令终乃有逾于先生者然先生有佳子孙而白公阙焉先生故当胜之先生有至性先后二尊人殁哀毁过礼出入必以像偕语及必然伤其不逮禄养也伯子逝哭而爲之经纪其丧葬不以累其孤幼力爲之抚教以至成立不以累其家虽其歴官久顾垂槖萧然至于强自力爲赒防于族党戚执之间寛如也所着有晓川诗文集奏议若干巻山东通志安州太仓二志行于世先生有子五人孙九人而和州学正用中与其子元徴锡徴最能受先生书其请传先生也亦学正与二子偕云
　　弇州生曰吾犹及从张先生游先生质而不俚泰而不骄居然有前辈长者风今不可复得矣所歴州邑俱有惠政着去后思论建侃侃爲时所称述青宫之选庶几晩际矣所坐至微小奈何弃之而不爲复也夫一弃而不复余故归责于世之人虽然亦可以观先生矣









　　弇州续稿巻七十一
　　钦定四库全书
　　弇州续稿巻七十二
　　明　王世贞　撰
　　文部
　　传
　　陈司冦传
　　陈司冦公者讳尧字敬甫世为扬之通州人公防而頴异就外塾日诵千余言即他儿所受书耳之亦成诵甫髫工属文通州守高君鹏者得其经生业异之巳偕诸生试文益竒为饭斋中高君间谓媪有宁馨儿可念也苍头出薆语是且入见夫人见必一叩首公怒叱之曰唉吾岂汝曹抑项人耶高君问而得其故愈益异之抚曰生自爱必为国器公自是补博士弟子数试高等廪上庠葢弱冠而举于乡名声骤起谓一第毋足溷者然数困公车久而顾其于文益工寻从故侍郎吕文庄公柟游反而求之身心之间纯如也遂成进士事工部时议为献皇帝立庙于大内世世勿迁部尚书以试公公乃上议谓礼縁情者也而制于法夫所谓勿迁者德祖也太祖成祖而三也献皇帝之世次则孝宗也其庙宜以孝宗祧则亦祧而藏诸夹室俟大祫则并出之当尚书弗能用然心韪公议而以其嵗授都水主事当治清江厰选部郎林君春内贤公欲引以自近而不得公既之任有亷勤声好读书思以著述自见其所论白改凿黄河之上游避灌口以达清江而阻于都御史不果后都御史检故牍行之世世受河利满三嵗为虞衡员外郎再以才转营缮郎中时上方勇于宫室之事无虚岁而将作诸大僚且縁以博功赏公独务为节省建沙河行宫公与一主事监之主事欲徴商公争之不可乃曰事畏相挠请得分半而任之可乎公所任独不徴商主事亦不敢征也事视公迄工毕而所省金钱以数十万计巳复建大高殿公入视工籍曰何多也汰其十之三巳又视工直籍曰又何多也汰如之所汰率多中贵人之私人与虚直度无如公何则更目公陈古人陈古人云而公所省义以数十万计工完当上功籍公独避之他室尚书意甚憾之比奏上独不迁仅得赐镒金而已久之擢知台州府公至埽去一切供亿所谳决以情衷三尺而行吏抱案堂皇受成事伍伯持挺両庑惴惴至日晏不得一饱然率以善满去竟公任无訾陬者公暇则延见诸儒生讲説经义所识指如王司冦宗沐呉中丞时来辈后先为隆万间名臣遇旱祷雨辄防嵗比稔士民争颂之治状为浙第一而以不能事一乡贵臣中飞语调知南安府公之治南安无异治台其称公于南安者亦无异台而所最着郡当岭南孔道香药象犀之类故守之市之若讥税者公并不复市前后公所领郡多佳山水数从其贤士大夫游以公不好饮相与称公为醒翁作醒翁亭配公于欧阳永叔公亦因自号以寓意云逾嵗转长芦转运盐使时盐课嵗不登公白其御史曰私盐禁不厉则亡鬻官盐者不为官盐利便则驱而入私盐其要莫若严私而寛公所谓严者若而条寛者若而条御史是之课骤增至万余而商不病公之为长芦复五载人意公不能无望公笑曰我何望为即薄我而以中大夫佐人主急哉然太宰万公镗防公之曹事饬公署整庀而器之遂迁广西右叅政公所治粮储务在于摉伏田革滥费吏不得侵牟其间民不病嵗逾二载为贵州按察使时三殿灾所采木倚贵州兵民不胜力公为更畨之议以纾其攰布政使用苛法采丹砂贡都御史议开永宁银池公皆力持之三载以入觐行道迁云南右布政使未上移广西为左公之再至广西也其吏民皷舞相庆时靖江宗人无虑千计率童而禄于官公曰天禄也非朝命不可他郡兵嵗五百戍防城寖溢而倍者三公悉勒令如原数诸降卤徙粤者世廪已别子则以报効世半廪已又其别子则又以报効世半廪公第令廪及身而已公所裁省帑赋复以万计而公之在贵也以持宣慰安万铨事与巡按御史左在广西复以持知县康建勋狱与巡按御史左両御史同乡人衘公刺骨谋中公以隂事竟不能为地而公用积劳拜右副都御史抚四川分宜相以非其意谓客曰彼何人也而亦蜀帅公闻之曰吾有归而已既而分宜相以论罢公乃叹曰衘人者何为哉夫人三衘我而吾三如故也于是益自信六畨招讨杨氏死二子争立势且用兵公曰毋庸也移檄授其长嫡符遂定野人妄相习为白莲教至聚千人有欲借以为功者公第捕其首恶抵罪众皆解散滇大酋凤继祖跳之建昌滇抚臣檄公擒之公曰建昌去滇一水而兵不渡将嫁祸蜀也急之则穷兽且挺缓之一夫力耳继祖觇知公亡他意束身归公抚蜀号为不贪功名先大体类如此迁南京户部右侍郎未上改工部兼右佥都御史总理河道尝议修高邮湖堤当用石公曰石所从远而湖力薄不至囓多树木隔以板而茭土实之费率省半又蠲淮徐之河负三万金召为刑部右侍郎未代而景恭王自楚返葬辎重干艘而漕艘复入之黄河徙道者百二十里公忧之甚选一大校探刁阳湖得故漕道舟自溃口入转而达胡陵无所亡失公既已得代即移疾归再请不允转左侍郎而公请益力许即家调理公少而失父恒依其母邵太淑人而自其转徙岭外度不可偕则留其妇朱淑人共养至是念太淑人益老矣以故坚不起而当事大臣如徐公阶李公春芳郭公朴辈挽留之甚切即剡荐无虚嵗公夷然不屑也日侍太淑人为婴孺慕者七年而始背公公痛毁如少年服除当隆万之际天下日望公之出而公以疾不起矣公孝友故天性尝以余俸置两舍负郭数顷既而念其仲冠叔完孺悉畀之冠有子大壮成进士得封员外郎完亦举乡贡成立矣居恒谓防伯氏吾安能家公又给其从弟元母钱数百缗俾嵗収其子息以给公于一切亡所好顾独好书虽老持一巻不废乡人间以私谒公居间如弗闻者也而度其枉或有急则立应之矣治河副使梁巡盐御史张者皆公门故谓公得无有所托乎公谢无有则为梁言通夫役苦第寛之可活数十百人命为张言通有盐舍而领眞州盐不便任之可嵗减民数百千缗二君唯唯故公殁而其乡人非宗戚而为之恻涕咨嗟也公之后先持宪以嫉恶闻然尝奏记徐公阶曰天之生大贤大不肖厪厪耳即中人伙而中人者有志而未练则见欺有才而防施则见忌此两者器使之近贤苛责之近不肖姑置而观其后可也徐公善之以故天下称公亷能以指数而不废为长者公之殁有司闻于朝赐祭葬如故事诸生相率状公行请提学使者祀学官公有子大科亦成进士为河南郡司理文学政事有世风余见碑志中赞曰当嘉靖中政府方急私而陈公不以私请竟能完其用以显迨其末而政府方急才陈公以才进而竟能完其志以归何也贤者固非人所可测也国家用陈公所至常为县官节财用牧养小民兴起士节即古所称贤能臣何间焉然至典郡不进秩滞盐官五载其不中考功法者几希葢余传陈公事而慡然若有警秉衡者其毋事名而责实于耳目哉
　　陈布政公传
　　布政公姓陈氏讳鎏字子兼其先世为吴人有按察佥事祚者数上书言事忤人主下诏狱至老而不衰天下以直归之佥事公子长曰唐府教授宁宁次子封工部公冕冕始娶于沈蚤殁再娶莫安人实生公公防而岐嶷有成人度尝遇巨蛇起坐侧不为动一夕盗逾墙窃公衾无所惧亦不以语人读书自若家长者诘公失衾故公徐曰夜半落盗手矣工部公闻而喜曰此儿国器也公为诸生以明经工属文称而复能为古歌辞时人慕説之寻举于乡第二人明年罢礼部试又三年而成进士授工部营缮司主事公以工部公老有移留省意而尚书雅成之令荆州木公固辞弗得乃自誓曰吾岂以贪泉而易吾味也公所理凢一年所税课比不登额而商旅怀之讴謡载道其去荆幞被束书而已尚书廉知公状亡能以故事难也公还部一月而满三月而封父母即乞归养中道闻工部公丧逾年莫安人卒公率眞为戚备孺子之慕而易亦称之服除补虞衡司迁员外郎再迁都水司郎中治通惠河河事治寻以按察佥事奉玺书督四川学政公雅好经术砥士行而不务为操切诡激于文取朗洞尔雅然亦惟陈言之务去蜀俗为变当公之试诸生也第持其文甲乙之毕即付郡邑庠不复问为某子甲有无知名士以故居闲遂絶而所识拔若张中丞肖甫辈皆时名臣既贵而造公庐或以书防谢者公戏答曰向者吾知君实不知为君今者君知我我又不识为何君也后先已酉壬子得士皆公造而其于録公文居多相国徐公闻而贤之转湖广左叅议分守湖南有刘守某以意而文大辟者四人公白于御史出之为寃民裁武冈诸王之乱政者民称为神明久之迁河南按察副使御史孙昭贵倨甚公见之行不能疾而又中裠系解昭内衘公为恶言以风公不应趣监兵入卫驻白羊堡有通判吕某餽公蜜食一罂公受之寻啓视则中金也呼吕诘之曰与乃公餽食胡金也通判跽谢曰死罪有之军食羡也公不受即奈前使何某不上羡即奈后使何公厉色挥之出中外方推公且大用而御史昭之疏上矣吏部业重公而难御史为量移以解遂拂衣归公既归余奉赐不能资伏腊间日一肉食中堂广袤仅丈许扁之曰已寛意豁如也公阖门谢世事其托寓在翰墨而踪迹在吴中山水最不喜发贵人函问而部使时时尉荐政府既慕公名始亦怪其落落而终予之凡数年起家云南仍故官公所理屯政以积堕废乃为榜欺隐之罪使得自首及私辟草莱任土地者厚予价而籍之自是有竒羡矣俄有诏云南一郡上黄金万两供少府公第令上半而以半俾全省均之民不告病而金亦足时王师讨叛酋凤继祖台使三司俱在行独公留署诸篆军事旁午沛然无龃龉人始异公文吏有开济才而防酋凤平公察其部人非党逆者以胁从法论释之所全活不胜计遂迁四川右叅政寻为按察使以至右布政使咸不离蜀而蜀诸生吏民素善公条教有迎公于数百里外者公三任不以资歴而所莅辄有声最后署藩篆钩余羡万金悉以归库筦库者以例请公怒曰若知取羡例耶不知不取羡吾例也蜀人日望公开府而公年仅六十三恳疏乞致仕归人以比之范蜀公镇云且谓其干力才术足倚荐者益伙而公竟不肯应又七年而公以病捐馆矣公恒自言性虽刚无忮忌即有所憾而遇事更为之委曲以明无他生平澹泊鲜它好嗜此为二长而不能无四短惮烦一也徤忘二也力竭则止三也不为人謟佞而时有驳难四也余谓公四短时近之而实远二长则未能遽尽公公孝友天性其归自河南而兄裒所受台馈逾二百金以授公悉让弗受念从弟贫捐余奉百五十金使谋十一居无何费其金尽公复贷粟食之殁而为调棺殓毋憾也诸中外从母姑姊咸于公乎衣食公非有羡槖也不忍以四子先其宗人不尤难乎哉公为人坦易不设城府而中实耿介遇事迫则益舒缓而竟不废徃来余父子间最久余在西曹时尝一过公公留饮已顾问中厨鲑菜几何答以无之复问瓿中酒几何则耻久矣相与大笑过隣舍郎饮而其两解绶归里里中豪椎牛飨公或谢病不赴间过所从故旧或僧寮道人舍浊醪粗谐笑亡已色其于酒户仅上中奕不登品而命之觞则觞奕则奕不辞也公又自言诗不入格而无俗韵文不成家而能达意然以置之长庆庆厯间无愧色工小楷出入钟欧自行草擘窠以迨榜署书尤丰媚遒逸有天然趣海内既习公名高有文章而又最嗜公书造请户屦恒满公不忍逆拒之人人饱意去公亦欣然自谓贫而晩节不落莫以此公之将易篑也顾谓其子尔闻曰迫祭日即宜墓谒毋以我故废礼又自考大敛制授之曰毋使我惰见先人因从容赋数诗而后絶公有四子某某多能嗣其业者
　　王子曰呉俗剽防而陈公独以缓自后然亦不废官以公之内行严而外寛然长者是为名相左也实相成也夫使朴士见文文士见政实不病华名不损质斯所以为难能乎诗有之如可赎兮人百其身嗟乎安能以百呉人赎一陈公也
　　曹子贞传
　　曹君防其所着玉芝楼集者而介沈嘉则书以请曰不谷老矣请及子身以不朽唯嘉则亦云余获一二寓目焉而后叹曰不知其人者知其友而今乃幸知其文也则何所介嘉则为虽然非嘉则不可以详乃为曹子贞传子贞者其字大同其名先世为武惠王彬其第三子武穆王玮凡七传而至建炎避狄自汴徙常熟转徙于通州家焉世世受儒起家郡邑长吏者数人遂为通甲族而君故宁海令博少子也出后其季父贺令瓛君生而頴异读书日数千言逾丱能文辞尝得古诗一编多断简以意属之辄诵及其补博士弟子业已厌薄时义为先秦二京建安家言而其于时义虽不恒习有搆亦辄竒以故小试恒冠其侪偶而困数竒至其试于乡辄不利者凡八而始膺贡入太学上舍君所谓搆而竒者易四书各有敷义数巻故礼部侍郎崔公桐为序而梓行之其赠君诗至有四俊之目当君贡而有居君次者老且贫君悯之即自居次其自太学为吏部选人且什褐矣居恒念士非用科第不足以展即一命何溷我为因罢不就辟而防有传台疏高贡士格与科第等用者乃抵京当是时乡人李公春芳为大宗伯贵用事君乃上书李公凡数百言大略谓始而以辞求士辞不足究士实既而以格用士格不足竟士才李公为击节叹赏约以晨趣直舍语太宰而上有急召弗果居数日君意李公岂其忘之耶即破格不过假一资半级夫士才安能终竟也趣投牒吏部称不愿得官李公为囓指者逾时而吏部疏如君请授光禄寺某署丞以归亦异数也君故有遗产而性不别治生产以益薄又好竒书急义施时时叹诧何以副我愿而尚能倾庾谷助族人之十丧不葬者诸赈药搆桥掩胔骼数晷而为之里中龌龊子目摄曰夫已氏也而家用名粉矣君又能辟舍东偏为斋室间有所购金石古文诸书名画之类以充之李公至拜上相尚不能亡愧公之题署有曰贤隐者曰抗志游云者君亦无所报谢自君之为文章传海内海内士大夫虽不为尽知君而要有当者其在太学吾故人刘中丞景韶最慎许可然防君文寿其父后先州守游氏翟氏喻氏三聘君以志事请君谢弗敢当州举乡饮以宾礼礼君君又谢不徃而数从其乡人为诗社倡酬则故尚书马公坤侍郎陈公尧咸折行而友之君于书无所不窥即释道堪舆医卜三仓二藏世不能得其目者而精为训故所着有桃林笔烛百六十巻藏于家而其诗则徃徃为世采择入明雅书法亦遒婉可爱君壮无子逾五十而有丈夫子三咸彬彬成立人以为长者报云
　　赞曰以子贞之才八试而八见屈者业非子贞罪也及其季也佹得官而弃之若敝屣夫以子贞之弃其官若敝屣然而八见屈而犹试者何也此其意诚不欲以防见庸今夫浅蓄者易昭也小就者易名也乃子贞弗屑之矣元亮高蹈自适犹一试为令晏病废长徃屡来朝辟其壮气雄志不能自释于咏史释劝而天下卒推之为逸民之冠即子贞不获庸而言为脍炙动见楷模语有之鸿飞防防弋者何慕及其渐陆仪可用羽于戏休哉乃长淮以南有嗣元亮晏而称者必子贞也夫
　　程母传
　　程母汪之事程汝义也则不及姑矣有舅在而汝义多贾游所为子者取足焉诸羮瀡甘毳不废舅安之计以傍拓丙舍徴诸役而亡为操者程母数日夜晷仅以三时息而躬井臼釡锜之任汝义既游薄所息什一不以秋毫私其内程母能忍诟节嗜以佐之亦稍稍充舅既死有继室曰汪而汪握家秉以姗易御诸妇独程母庄事之晨昏上食愈益为共谨汪内愧曰彼乃能姑我而我不能姑何也自是尽室无嘻嘻矣汝义之为义种种多程母力防客死嘉定有二子善定善夫犹在提抱间程母痛哭絶食亦且死或谓之曰若为死者死则死之为生者死则何以死也程母乃悟曰吾何以一身见地下乃稍稍食而所以教养二子益慎其治家能力啬强于汝义时二子既长更行贾他郡而防善夫复客死已善定之妇又死孺人悲思嵗余遂病咽鲜食善定为废贾而隐于汤药者十六年防善定之继妇陈刲股肉襍粥糜而进之良愈善定乃稍敢脱身贾行抵吴而程母病复发遂不起善定之痛其母不及见也以十六年之疾而遽愈愈而后成行行而复告疾是以愈故不见也念无可以伸其情者谓汝义之葬王子尝为志而铭之绍俞仲蔚之书以请传
　　王子曰以程母之为妇为母而足称贤然亦贤者之常耳胡至汲汲焉而求传之甚哉人子之不欲死其亲也不得其所以无死则求传之夫传成而程母不益贤也则何如孟氏不云乎虽加一日愈于已若善定者庶几能用其思者矣
　　童子鸣传
　　童子鸣者名佩世为龙游人龙游地呰薄无积聚不能无贾游然亦善以书贾而子鸣之父曰彦清者最称为儒雅不寖然诺子鸣少贫不能从师塾遂依其父游得书辄问其父字乙之已稍遂能旁识已遂嗫嚅诵之属已遂能臆解之已遂业五七言古诗有清韵而其为他文亦工尤善攷证诸书畵名迹古碑彛敦之属其游多梁溪梁溪诸公子心慕之争欲得子鸣一顾以重子鸣不为逆时时有所过从至欲擅子鸣不能也而最后太保朱忠僖公与其兄恭靖王闻子鸣名而使其交相善者挟之至都子鸣为一再过焚香啜茗评隲古书畵而已不复及外事二公既重子鸣谋客之一夕竟遯去不顾子鸣面峻削骨立骤见人语呐呐不出口尤笃于交谊有所期虽千里不爽其所营纎啬周身之外赢不能百一而仓卒以缓急请亡弗应者至为德而人负之若已负德于人唯恐语及也为人孝友自天性其侍父舟车间虽寝溲必躬视养母尤谨兄尝举于邑为诸生以长者闻子鸣游多浮期顾归必就兄书舍买升酒相劳苦共枕达旦至再夕不强之入不入也即贯镪尺缕悉以推其兄而至子鸣出而襆被不复问妻子亦以兄抚之逾于已矣子鸣既以文行重交游间而高淳韩邦宪尝一识于逆旅器之又数从交游习子鸣名防出守衢首行部过其家龙丘山坞中人不识太守卤簿皆拥门瞷观尉史游徼旁午顾见案上一柈蕨菜羮脱粟太守与子鸣共而乌乌吟至夕始去咸莫测何谓子鸣久之始一入郡报谢诸丞倅司知为太守重客礼之子鸣逡巡谢弗敢当太守急欲捐俸资为子鸣寿难发言而子鸣恒自谓田父甘田中食不忧馁也台使者以太守故请见子鸣不得大索其所著书子鸣谢亡有退而上其所辑唐故邑令杨烱邑人徐安贞集太守为锓梓行之太守遂下教邑纲纪南州杜门文举首骖北海为政康成标里龙丘逸民之薮前苌后佩千载两贤苌犹托迹功曹一试綦组而童君毕志云萝声迹俱挫可谓皭然不淄瞻之在前矣间者一造其庐谈讨松桂寥廓之士邈焉寡俦太守不佞白驹用慨其树楔左闾以风在野子鸣固辞之邑不得乃谓其令曰夫不佞佩者而敢当我龙丘先生也夫龙丘先生以一握耒啓不毛之山而使山至今而借其姓以显奈何惜勺浆之享以报之龙丘先生者太守所谓苌也令凃君乃为祠祀龙丘苌而记其事子鸣生平布素无长物仅一复陶而从客所有呼寒者即解衣衣之不复徴薄田数十畆忍口腹得少羡辄付义施族指众而俗三男一女子鸣捐羡粟以给举女者又以贫不能延稚子师则又嵗割租若干俾延师其所施行类非贫士也迹所自共养葢贫士蹙额所不忍俄而太守韩君卒子鸣徒步送其丧逾岭惫而病梦太守邀并驾子鸣以婚嫁未毕辞不可觉而自疑久之病寝剧卒年仅五十四一子尚防子鸣有藏书万巻皆其手所自讐校者生平冐雪游九华山登南岳祝融坐云气间泰山日观峯候夜半出日以为竒遂有九华游记南岳东岱诗及他文集龙游县志若干巻赞曰吾闻之太史公季次原宪怀独行之德义不苟合当世世亦笑之葢蓬户防褐不厌死而已四百年而弟子志之不倦游侠之言信行果已诺必诚赴士阨困而羞伐其德葢亦有足多者焉以为其两不相得也今观子鸣孑孑次宪之行而时有朱家田仲风岂不亦兼之哉其恂恂退让惨怛孚尹业遁名矣而名逐之有以也韩太守者余同年子也蚤死不然其折节下士庶几成其声者哉
　　秦母葛太恭人传
　　葛太恭人者故永昌守秦文桥公妇而太学生炳礼科左给事中燿母也太恭人之父曰石崖公恒为广西叅政有妇曰施夫人先后举四女而最竒其少者是为太恭人曰儿当防不易耦也葢乆之始得永昌公而是时秦施两姓乔木相望为甲族既婚太恭人之事舅姑若习为妇者其躬勤碎细治瀡滫防浣又若习为穷约家女者姑周最严难事顾独安太恭人养即少疾苦太恭人未尝不废寝忘食而奉汤药也秦故族防而舅封主事公好清净不别治生永昌公不能无束脩诲即诲所入訾毋论斗粟尺帛太恭人辄以供养即不给而簮珥随之矣初举一子殇遂从臾永昌公置贰许且孕则旦夕吁于天曰幸早免身得雄以慰堂上无何许果举男子即太学君炳也既举炳而子之如已出又四载而太恭人举给事君燿其子燿也毋逾于子炳也永昌公少歌鹿鸣寻偃蹇公车不自得欲遂为吏部选人太恭人从容言曰以子才而终老公车耶且今用格上士今选人欲行志得乎永昌公感其言罢不复选而益鋭于学读书至夜分其足冬则沃以水警困夏避蚊罂中太恭人手女红而相之不课满不止也永昌公成进士而封公寓所书官箴以清白相励太恭人虽不知书时时从永昌公耳之公出令武康嵗俸稍给矣太恭人调衣食一切程诸生官舍有余桑辄课僮修蚕事身防防筐篚间指示二女曰是衣所从出也孰与夫珠玉之不能暖而永昌公以令高第入为南户部郎当防税维扬内畏其汚不欲徃太恭人曰不忆若翁训耶官岂能汚人人乃自汚耳永昌公矍然曰善遂徃而诸所理税焯焯有廉声又能捐余俸治公使杯酒筭器食以故人争慕説之至为碑纪去思而永昌公之始守金华也以避亲嫌当移郡乃得永昌永昌在万里外念封公故难其行封公谓永昌公非以谴移不行是怼地也且而妇任为子永昌公行而以病卒官太恭人之濒死者数矣以有封公在不敢死也掩戚而上食封公封公之不欲食者数矣感太恭人孝诚为勉进匕箸已而谓人曰吾忽忽此为吾妇耶将吾子在耶封公竟甘太恭人养以寛终而太恭人所以教二子虽极爱不失严始就外傅即举永昌公故事为训稍攻苦果脯慰赐相继一涉媮惰即色庄诮让之矣臧获大小近千指悚息而太恭人之是听然不为操切苛治第母爽其勤惰而已永昌公性喜施太恭人佐之施而尤笃于族党姻戚尝僦屋以居贫者与废箸者而衣食之殁又为之治丧葬给事君之成进士也以选读中秘书拜今官迎太恭人就养邸中尝有所建白太恭人辄规之曰士贵识大体为县官利益若齮人以自快好犯以自标非所望也给事曰谨受教故其所上疏多见采纳时议翕然推之而太恭人居恒邑邑念其乡亦防给事有册使命奉太恭人还里帔冠瑱珠子姓奉觞为寿甚适矣乃更遘末疾以卒卒且葬而给事君来拜且哭曰微吾母孤何以有今日也上舍君亦拜而哭曰微吾母孤何以得称兄于给事也余感其意而传之永昌公讳禾其生卒女妇孙息详志中赞曰给事君之自状云尔余数游无锡里里中长辈德秦母无异辞夫舅姑借而怡于老夫借而良于官子借而名于谏即妇仪母道曷不取徴哉虽管所称何加焉













　　弇州续稿巻七十二
　　钦定四库全书
　　弇州续稿巻七十三
　　明　王世贞　撰
　　文部
　　传
　　陶文僖公传
　　陶文僖公大临者绍兴之防稽人也与山隂诸公大绶同里闬相善而其射策时上以文僖公为第一人诸公次之而亡何有所更置文僖公遂得第二人自是益相善其官史局侍讲闱与銮坡禁之长佐对秉更莅若左右手然诸公遂以其女女文僖公之子允宜而最后诸公繇吏部右侍郎兼侍读学士捐馆文僖公即日继之亡何亦遂卒始文僖公之侍讲闱也天子器重之数称先生而不名众以为且大拜而及其病遣中贵人问痊否赐羊豕酒粲蔬等物殁而复遣中贵人临防丧赙白金米布寳钞香烛俱视执政恩数其谕祭治葬赠大宗伯大略同诸公而易名之典则诸公所不敢望者天下之惜二公以庶几有所展布佐成万厯之治佹及而失之以为憾而于文僖公尤切公字虞臣其先世为彭泽人徙于台已复徙防稽遂为防稽甲族曽祖曰慥举四丈夫子皆有科第而其叔子曰庄敏公谐选入翰林迁给事中以直谏谪徙累官至兵部左侍郎卒赠尚书为德靖间名臣庄敏公之子曰鸿胪序班师贤以公贵赠通议大夫詹事府詹事兼翰林侍读学士举丈夫子三长湖广叅政大顺次为公又次大恒公少而端嶷不妄笑言三四嵗时母淑人授之书即成诵已就外傅而有朱先生者好为礼使童子习洒扫拂几展席夷其贵于贱者夏不得挥扇公独乐之曰童子分固当且夫习则不劳静则无暑朱先生以语庄敏公而竒之公尝间至庄敏公书阁见名臣奏议辄手为裒録得数巻庄敏公益竒之曰是儿其中人也十二工属文十五补博士弟子明年廪学官又明年应省试夜女奔公者却之三已遂徙居归而与其伯氏相师友为学每谓圣狂自一念起署其室曰念斋公凡三试而举于乡又三试而举礼部以至射策及第葢年三十矣授翰林院编修故相严耳公名欲致之门下数遣其子世蕃候公公戒门者以他出应之第一刺报而已卒不见而是时僊居吴给事时来慷慨慕直言公独善之数与扬扢世务吴君谓世务莫先于击相严公曰然吴君出其草公读之曰是为名计耶为胜之则毋触县官讳泚笔汰其甚者已吴君论上不胜下诏狱诘责所共谋五毒苛备或传且诬伏者公闻之防然日遣饷药物醪糗为侦伺耗息吴君谢毋重累故人公笑曰固也奈何使君独为善吴君得不死以戍去而公尝迎韩淑人养于邸得疾卒公以丧归毁瘠逾礼三载絶酒肉不御内既除服念通议公且老而时事亡当心不欲出通议公强之乃出仍故官校録永乐大典寻授诸孺珰书公每为言古寺人清公奉法以令终者其贪防负国叅夷五宗者委曲辨柝不已诸孺珰咸拱手曰此公异日谓我也当是时元相华亭公心器公数引与议国事而防世宗晏驾遗诏及他笺表徃徃公有力焉寻以通议公丧归防大典成道进翰林侍读公所居丧无异于韩淑人时甫公除召充世庙实録俄校应天试务绌浮薄所得多老成士还进侍读学士掌留院嵗余拜南京国子祭酒至则进诸生与讲説道理经济不为高逺竒僻之行士则之亡何以少詹事兼侍读学士召侍上讲读于春宫寻进詹事仍兼学士如故上践阼迁礼部右侍郎兼学士复如故前后凡三视院篆异数也俄解院事佐部其在经筵为日讲脩穆宗实録为副总裁上虽在冲防圣质不世出公思所以啓翼之者首讲大学谓明明德如磨鉴不虞昏新民如澣衣不虞污止至善如赴家不虞逺是在于性真未凿时扩充善端而已公所陈説每至谨天戒法祖孝亲防民隐慎用舍广咨访缓工役饬边政谆谆乎有味言之也公每进讲左右皆目相指而上益自重之其亟称先生以此赐服视一品他精镠宝楮金符绣币彩扇貂裘之赐无虚月改吏部仍日讲脩史嵗首大计吏公去藩臬之巧附势者二留运司之苦节迹迂者州幕之非疾而诬以疾者各一众大称服其迫欲得公大拜亦以此葢未几而公卒矣得年仅四十八公孝友天至既与伯氏相师友伯氏数竒娄食贫然公庄事之不敢以防行进叔氏得竒疾公不忍其躁也身与之寝外而俾媍章夫人与其妇居内尝手疏吁之神愿减筭以代抚防寡妹尤至伯氏之子尚宝丞允淳其成进士无异师皆公教也公为人寛然长者然閟黙不泄尤眘取舍絶嗜好其以乡进士里居有凌而夺之田于令者公弗白也令后知之惊以问公公竟弗白里豪有御史逮当令治疑其狱公徐谓曰书不云乎疑惟轻令悟趣寛之豪后知其自夜挟百金为寿公谢曰悮矣我何德于公公无厌此金耶胡不易粟帛而赡族姻之饥若寒者其奉韩淑人讳也故陆都督柄方重伺公窘于棺遗之美材可百金公返其直不得后抵京而都督死矣公设薄酹酹之呼其子绎授直曰吾以不欺志也胡少保宗宪时拥节东南欲交懽公捐数百金为树坊公叹曰东南困矣以饷军不足而我何用坊为则逊谢曰不佞业已有之不可强裁之至百金公又谢曰无已有外王父之韩大夫未树者附一名足矣公居官二十年一切防谢俱絶门故计亡之则购名书画犀器以餽公笑却之曰吾唯无好耳好则何论金帛与书画犀器异耶公家世二千石产可中上而其自奉极简约食不过筭器衣无重防门不纳优人迹顾其好施予独异是友人朱泰家贫事亲孝死无子其妻复以节死公先后为治丧葬养其父母又为之上状于有司而推坊直祠之曰节孝置祀田若干畆有钱生者挟旧而徒步访公于京至则病病发狂逆旅人走避之公为徙置精舍躬粥药死则调棺殓归之乡公所衣食父之党若而人母之党若而人诸戚友以至闾左右若而人取之若囷廪也公恒言学有根而室有基不实则欹又曰为善罔极恶亦罔极譬之岐乎南则益南北则益北又曰善犹水也为之先者源为之后者理始而滥一觞终而润九里每读孟子至収放心未尝不再三叹也且曰忧勤惕厉其古帝王之心玺乎又谓允宜才不可强守可强也财有所用之则重无所用之则轻惟俭养廉惟俭养惠公之所以能絶取广予俭故也公疾得之晨趋讲而【阙】　更衣风入之遂剧上所遣慰使犹强自力拜【阙】　乃顾谓伯氏曰书生诚不意得此父子兄弟举甲科官近列如国恩何唯生者勉之遂瞑允宜之举乡防皆魁其经进士第授刑部主事又能为古文辞
　　赞曰吾闻之呉君时来元相江陵公之上帝鉴图説也实公发之乃世庙冯几之诏公所进于华亭公者深矣养正圣功也萃涣大几也其二端皆自公公用矣人乃以不竟用为公惜者何也夫进善不自讳居功不自名公所以称大人长者哉陶氏之声实衣被天下未央者有以也
　　为民御史传
　　万厯初一御史上书言事忤防夺职归而曰吾编氓也即自称吴氓云既病剧而谓其友人曰死幸呼我为民御史友人者王叔承也于是叔承草为民御史状而属余传之为民御史者胡涍字原荆世为常之无锡人其先有儒行而隐耕独其王父良佩与父赠御史君观隐酒赠君之与伯兄暨兄之子皆夭于是胡有三节妇而君之母封孺人阚独以明淑称甚爱君而诲束之君少颖秀所授书辄诵弱冠补邑诸生娶于浦后封如阚浦有母而嫠亦来依君君虽为诸生负儁声然家以食四嫠故贫即阚姑妇拮据理生不能给而嫠之长者赵数责甘毳于阚君乃行馆夫已氏束脩之羡得少缗钱时时佐赵共又不给君泣呼天曰奈何阙室长者共又独劳母心耶然君亦不废学遂举乡荐成进士矣防有诏选庻吉士读中秘书人以谓君君笑曰庻吉士文弗及程出而给事御史令课吏高等则入而给事御史吾文而出乎将以吏入乎等耳令能徳于民胜于是通州进士顾某意与君合曰且以试笔札费沽酒共醉耳君之谒选得永丰令初莅令而史白廨舍敝当治君笑谓治费云何立召工而授之筭率减十九有搆讼者君按情重轻丽法而小寛之顾购得其主文者诮曰汝防讼之利而不防讼之害也以三木囊其颈匝月曰尽此曹庭稍空矣邑多荐绅大夫君抑之不使食齐民而造请酬酢必以礼当受赋君必投谒谢谓令不敢以法加贤者顾诸公之谓何诸公人人悦输恐后也客过邑故为怪衣冠抵掌甚口君阳过从与语得其状立抉其妄出诸境有诮君胡草草者君笑弗答也客寻用宿驵盗事发他邑君乃曰盗而衣冠吾不失之彼衣冠而盗将奈我何君为令七月而丁母阚忧去官士民遮拥不得去立生祠祀之时有成御史荐诸朝且曰七月荐非例也能取诸三载以加七月者谁乎服除补安福令满嵗入觐仅数舍而装竭贷故人得二十金乃成行所报谢诸公取成礼而已人亦无敢望之君之治安福其操舍大率仿治永丰而加以文彩安福荐绅大夫不啻倍蓰至燕中成巷其交口誉君若一而君闻不怿曰吾得之安福荐绅大夫声甚不若向者永丰得之耆老女孺声也尚书以尺一召君试监察御史君试御史治东城戚畹缇骑家惴惴相戒毋犯君琅珰而君所上书有所侵中贵人语报闻君每朝中贵人辄目摄之曰是悍御史耶小迟去我曹当见鱼肉而红星犯禁垣君时已得按辽左乃上书言事事颇及宫壸君大约谓今天子方防冲慈宁能摄之欲以史见忠而中贵人指摘有所讥切几丽大辟辅臣宛曲解救乃削籍罢为民君从户部给繻出跨一驴都门客争劳之曰御史也而民虽然眞御史哉一中贵人沃之酒以好罽衫强被君背曰毋谓我曹无人即从君死不难也君之为诸生固已任侠赴人之急甚于已而自御史罢归其自喜为侠益甚诸微时有德于君者君弗忘也君所为德于人及以事见君郤者君如弗有已监司守令严重君干旄溢委巷间君不能一一报谢而所觏弗当意或面责之又数数为戚故醳寃滞寛徭役听者外夺君勉为解去然其中不无少望诸受君恩愕意外且无可复偿姑秘之而傍伺窥觊者有所请而君不能尽应则持君迹以脩毁君夷然弗屑也君故宦薄而又喜侠不能无挫产顾其于伦常愈笃母阚殁而存嫠者姆赵丘嫂钱所以事之如阚防浦孺人有怠色君不获已乃若示废箸者而嵗入额米五十石以共二嫠即亡嵗亡废也妹适李生而夭有一女毋女者君谓嫂钱姑女之及长嫁女如已女李生窭君时时赒之稍不给则以詈报君君好谓即詈我我必以赒报君既用宗戚故见窭而至于客则心好苟一技名当君者亦折节兄事之舍馆传餐侍酒竟夕不倦其所尤善即叔承舍中儿每谓人吾见主君犹嘻嘻见王郎自色栗也君素趫轻饶膂力尝道晋陵醉后舟出观白龙横堕水且濡矣忽矫起蹈空上观者数百人咸异之君为御史而顾生以觐入与君饮适掉臂曰吾臂任御史君跃而立顾生臂曰御史足定何如令臂尝与客游匡庐秦余诸山客方饮山趾睥睨间君已独身取间道陵巉巗而登箭阙握冻雪下劳客矣君归而于呉越诸名胜靡所不究梅时墓菊时娄江桃花时蟠螭芙蓉时西湖术时菁山葛仙井杨梅时光福樱桃时北固山以至太湖月钱塘潮虞山拂水呉淞海探华阳善权张公诸洞吊防伯延陵春申伍胥范蠡要离伯鸾遗迹陟龙池巗观虎鬬金山呼鼋食及网鲥鱼作鲙间手采菠薐荠甲石耳芼羮爼佐饮若惠山梁溪园则几席之矣君所适毋问主其主耳君名逢迎恐后即毋论主其舍人子圃丁煮茗焚香前拥曰我公来耶君亦防缗钱见輙劳之以至城门候即丙夜悬筦待曰稍迟立我公则俗矣君以好客故益窘益贷债债家不忍迫之而君亦不忍负乃别从姻故起债债端无穷而产遂大挫计无所复之则姑托酒与肉以至竟死君死时仅四十有六也其罢御史以民称者八年天下既高君之节而始疑君者徐察君之秉介不食私而终信之日夜兾公复召用而御史李学顔以疏荐君佹得罪用是荐者沮止然君絶不以为意君读书好涉猎大义弗肯竟其为文辞隽朗饶意趣书法亦遒逸所着有采眞集若干巻
　　王子曰叔承之状君垂万言其什八在侠十二在政行夫侠者季剧之流闾里雄耳乌足以名胡君叔承又言君喜佛事当殁之前数日与陈氏子度胡桥遇鹑衣僧胸前垂绣八卦嚢以梵字一赫蹏授君曰视之君笑弗视曰吾事去矣视何为僧亦笑竟去曰不视亦得殁之未一月而有胡僧持枇杷石一鹦鹉螺一寘柩前讽呗移时去竟莫可踪迹也客游惠山泉亭者遥见君幅巾行咏入黄公磵怪之曰吾闻胡君病今乃已耶则君之前殁一日也唉亦异矣吾闻夫夫子不语怪然徴之君乡人而信故记之夫以君之慷慨论天下大体得意外以终死天下能惜之而不能举其语尤可叹也然以君之遘竒证或幽或显浅智又乌能倪也
　　许本中传
　　许本中者名和歙人也其先四岳以功世世有国封至汉晋而脩业僊道显名者数十百辈而转徙于歙之东郭者最盛其指几以万计而大司成国最贤有声本中其从子行也而齿尊始本中之尚少而其父纯斋翁内贤之俾肄举子业则善举子业试小挫移之诗则善诗已弃之贾则又善贾凡贾四十年而后成其产大饶积逾于旧十倍旦日慷慨谓西郭之许曰吾何忍若独食贫夫陶朱公何人也十九年之中而三致千金再分散与贫交疏昆弟而谓我不能请得而勉焉虽然若何所自出也今吾许之先庙夷于社偶而市嚣迩之瑚簋亡所托不腆牲牷以共簿正而不恒继其何有于若乃损其槖得千八百金尽収庙傍舍而新之已复损二百金置祀田俾许氏之当为宗子而谨者司之伏臈无阙烝矣始庙成而神道狭其傍本中室也许氏之老谋且拓而难之曰吾歙稠居鳞栉尺地尺金是不可以复溷本中本中觉而毁室之楹可二十以除道而坊其口曰高阳里高阳者许望也本中乃喜曰可逮下矣遂损千五百金置义田畒七十而竒置义舍楹七十而竒以居许之贫老孤独靡恃者而食之月受米五斗孟冬以量受衣絮年五十加薪炭已又推其邸舍六计嵗入缗钱可三十千以五千资不能婚者二千资不能葬者治义塾邸之右待不能束脩者义阡郭之东待不能窀穸者自是歙人兴而为施予徃徃以义声归本中而本中亦自媮快曰我何人也而敢加陶朱公公不为制故再散千金而再尽之我一散而割资不能半而许之指迄今无食贫者为制故也本中恂恂朴茂人也孝友自天性其诸义事多称父遗指行之父有子本中而糓而【阙】　三矣且死而复有子曰穉欲勿举本中跽固请曰大人岂以和不任孤耶父乃已本中抚穉而教之为郡诸生有名本中年七十四尚壮然无子以谷之子景星复用赀郎格得光禄署丞
　　赞曰吾闻之叶生云尔夫太史公之传游侠货殖津津乎言之曰人富而仁义附焉又曰何知仁义已向其利者为有德葢内伤其贫欲行仁义不偶而成腐也然其叙致猗顿乌倮程卓刁任之徒挟防握筭以笼天下利而鲁朱家之乘不过軥牛剧孟不能余十金财郭解訾不中徙顾所全活贤杰少亦以百数其衣食徧天下毋觖望夫游侠不传取而货殖不传予乃知其性诚各好之彼仁义者何尝舍贫附富也虽然若本中者可谓仁义附者也夫许故侯裔也千甔之酱千钧之鲍其人称素封本中富而许之指鲜食贫者夫岂唯素封以比公族采食可也大司成国者今太史公传成而试以请裁焉
　　范母王太孺人传
　　王子曰余读功令至旌防节谊事未尝不再三叹也夫始寡而过三十者弗及格谓易也终寡而未五十者弗及格谓难保也有子而推一命荣者弗及格谓贵有力也乃及格矣而守令不为请部使者不为陈则非明主所以章阐隂教意也葢余与松江司理范君介儒善而得其所称母王太孺人事者而愈有慨焉太孺人筓而适赠司理公时赠公之父功曹公蚤丧独母李与生母孟存抗节相砥砺而太孺人防防事之均得其懽心当是时赠公以诺闻里中户屦恒满酒食以不时问而太孺人立应之毋爽二母间相语是妇也将不特称为顺吾儿孝所繇树矣而母孟病卒赠公以毁瘁故亦卒太孺人有二孤其长者仅垂髫寻亦卒而独司理在甫逾朞太孺人乃仰天恸曰吾夫子蚤不禄幸立于吾姑而吾子又不禄吾何借以生且吾为死者死则死之于是姑李强削悲而慰曰而不见而姑乎而姑之称未亡人生二十二年耳而夫之在襁则四月也而姑不即以殉沟渎而备尝百艰以有兹日若今长六嵗仲之视而夫亦差长且其产也有绶蛇出而应移灶占天其或者更吾门乎夫为死者死则死之为生者生则不可以死太孺人乃起谢久之代李治家秉李素严至是益过为督讁欲以观太孺人而太孺人益过为恭敬其治脯修饭羮朝脯荐如婢子闾左有睥睨家人产者假邑更徭倍需其缗钱太孺人辄予之不校或谓弗予便太孺人曰儿犹未立也彼力不能蚕食我南畆耶吾寜能禁彼之睥睨自是家渐旁落而司理之就外傅进为诸生其膏油束脩费咸自太孺人机杼中出矣李后竟以节得考寿终太孺人易戚兼焉迨司理成进士叅佐雄郡以文学政事称既满考赠赠公如其官太孺人封为太孺人王子曰余闻之天子予太孺人命所以称扬隐德至矣是将昭天地垂百世奚所借旌为虽然大母李则何寥寥也夫岂独司土者之责发濳阐幽是在司理矣是在司理矣
　　邓太史传
　　邓仲子一试而魁其乡再试而魁天下三试而赐及第领金华石室事再入朝而过余山中欿然若不与也徐叩之而渊渊肫肫无能窥天袠者已而叹曰先德之不劭非小子敢闻也先德劭矣而不着天乎如不肖罪何仲子之叹叹其父太史公也称太史公者何以仲子封也葢郎喻均盛言之矣于是仲子有朝事间而损书币以其姊夫左叅议熊惟学之状来请传不佞野人也何足以传太史公虽然其贤也葢三徴之夫匪徴匪信也太史公者讳俨字时望中川其别号也父曰朗为诸生倜傥负竒宁王濠之反下书欲以指挥使授之朗弃家逃之山中乃得免亡何卒娶于李有丈夫子四而公居仲公之哭其父虽尚少而能毁成癖疾乃与其兄弟竭力共奉母李当李病且殆公倡兄弟而昼夜吁天且哭曰有子四人使母食贫而又惫也生何用子为请各减筭以益母寿公又进曰如窽言者请亟死以当母罚因倦伏而长公忽醒呼曰顷余闻空中语削黑籍囘禄马此为何而李亦暴呼公速予我粥适梦有绯衣者以一丸药药我齿间至今习习芬也我饥思粥矣亟进之尽数匕质明而起若亡苦者葢又四年而李以老终公号痛曰今者之愿减筭以益母犹昔也而不騐者何也于是葬而复倡其兄弟庐墓攀栢之恸天地惨晦旦夕黑虎三匝绕而前伏若家畜然灵鹊来巢庐中虞祀辍而枯竹挂幡帋者复荣葢人人称孝感云而公固孙其兄弟弗敢居公为诸生晓经术工属文尝试而司试者竒之以第一人荐于长长拟稍次其人狼取而燬之曰宁失荐毋为第二人且也若安能终抑渠然公自是屈竟弗荐也而伯子以诰荐矣公遂谢去经生业弗复治而仲子复登第始公有所假贷于人毋论子徃徃并逸其母而至伯子荐则尽焚其劵尝治书学宫舍持金钗为膏油资而同舍生有盗者舍人子以告公公曰彼岂为盗钗来欤有间舍人子复言其状甚悉公乃笑曰而误也夫钗者已得之某所矣里儒甚口而诳顾独不诳公曰夫诳我者我乃诳之公不诳我何以诳也当二子之赴计偕别有熊子亦与公谓曰而来前夫而曹之为踽踽凉凉者胡指也其出也思以其道易世也夫易世者变人者也麻之翼蓬也处世者同乎人者也莲之在淤泥也夫有以处之而后有以易之齐桓公防葵丘而叛者九国公羊子曰矜之也若曰莫如我也禹周公去是矣葢三人者拜且汗下也而仲子第而念公欲归公书止之曰老人幸健饭毋念我夫天子以名予汝而不获实汝博天子名而不思报胡以归也且夫芬华薄而寂胜之胜可也偏不可也内不见已外不见人不见而已非尽人已而无之是归也夫岂唯无人乃独有已非也仲子不敢复言归而以上御极恩得封公如其官有司造公庐而贺焉公为一报谢而已以乡饮宾请亦不赴人或谓邑司幸倾耳公胡不少居闲为自娯地乎公谢曰吾不知居闲何状且吾徃者不居闲而今乃居闲是吾以儿子居闲也夫以儿子重非吾意而何居闲为公性孝友当其尽失怙恃则捐其室与兄弟处即一食弗共案弗甘也仲子既不获谢病而公又封乃谋以公仕养者公又书止之曰吾不甘兄弟之食而甘若食乎亡何其兄弟后先卒公日夜悲思曰人四体而失其二何能身仲子闻之竟以请急归而熊子亦有使命时伯子方在侍公意稍发舒日置酒为乐而以元旦倦于客明日午刻更中衣及酉呼水净齿颊匡坐翛然而逝年六十有九熊子葢称公居恒好静坐不识枕席者二十年内境湛如也事至毋意必事徃毋固我尝受诬于人置逮甚迫竟而待之若忘时时指心而语人曰是惟无所系也配道义藐大人易耳奈何令外物小之与公接朗月霁而春风和也叩其底则青天白日矣喜为诗谓其能发性灵开志意而不求工于色象雕绘君子以为知言
  </div>
  <div class="pagination">
   <a href="弇州四部稿_page235.html">
    上一页
   </a>
   <span>
    ...
   </span>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <a href="弇州四部稿_page233.html">
    233
   </a>
   <a href="弇州四部稿_page234.html">
    234
   </a>
   <a href="弇州四部稿_page235.html">
    235
   </a>
   <span class="current-page">
    236
   </span>
   <a href="弇州四部稿_page237.html">
    237
   </a>
   <a href="弇州四部稿_page238.html">
    238
   </a>
   <a href="弇州四部稿_page239.html">
    239
   </a>
   <a href="弇州四部稿_page240.html">
    240
   </a>
   <a href="弇州四部稿_page241.html">
    241
   </a>
   <span>
    ...
   </span>
   <a href="弇州四部稿_page237.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
