<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 76 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 76 页/共 78 页
  </h1>
  <div class="content">
   嗟嗟俊仲乡之胜流学博文优衿佩从游坎防半生不忮不求命也奈何何所怨尤我铭虽缓尚铭诸幽后有知者其惟春秋
　　通判姚君墓志铭
　　四明自国初以来端拱二年至乾道末登进士科者防二百人矣淳熙五年姚君颖始以第一人及第实为吾乡之光又其才业足以称褎然之选意必逺到而竟以不显可哀也已君字洪卿世家吴兴后徙于明明今为庆元府曾大父阜迪功郎容州司户轻财好施创必庆堂于城南延师以教宗族之子弟于是姚氏后又有曰太任曰持曰孚者相踵擢第遂为闻族孚即君之大父也尤号博洽三预计偕入太学宦情素薄再调和州録事参军遂致其事终左奉议郎父孝全封朝奉大夫致仕赐紫金鱼袋母宜人杨氏君在髫龀嶷然已有成人风五嵗读书过目不忘十嵗能属文试乡校占前列郡博士疑之别命题使试于前应手成章时号神童师事屯田郑先生锷累年能自刻苦洛诵多至彻旦防忘寒暑饥渴经史百氏传记注疏下至稗官小说多所贯穿大书论语置几案间又取二程上蔡山之书仁义礼乐道徳性命之说决择是非类聚成帙以便讲习文体简严自出机杼有以为后时者曰是有命焉由漕台试南宫参知政事范文穆公成大以宗伯知贡举得公文竒之及发策集英推明中庸大学之防防数千言末论敌国事宜尤备孝宗皇帝以其议论正大剀切亲擢首选而戒勿版行盖不欲传于外也闻喜宴御书旅獒篇以赐授承事郎签书宁国军节度判官防公事特命员外置力祈寝免上嘉叹而许之皇子魏惠宪王镇吾邦欲侈其盛命以驺哄鼓吹迓君而扁舟已归郊居矣祖妣史氏盖太师文惠王之姑时文惠再相侍立上前一闻胪传再拜谢恩丞相王鲁公方知枢蜜院问与公何物文惠道所以且盛称其贤鲁公钟爱一女托文惠以缔婚焉鲁公后因对及之孝宗曰策中用赵逢坠马事甚佳乃知简眷之深也七年之官龙图郑公伯熊为守相得欢甚继之者治尚严君能济之以寛乗间语之曰催科之急郡有十之一则邑十之五吏曹以为利惧民之不堪也守感其言为之霁威适大旱酤之课不登逮治苛峻君缓其期而蠲其无所从出者人心欢然甘澍随应邦人尤徳之八年被召有防引见以未经审察辞不敢当次日遂对便殿君首以数被异恩叙谢继论治体切于时者凡十有八条进读未终玉音琅然云道理当如是又论义仓等利病及守令乆任上皆嘉纳除秘书省校书郎供职之日胥吏例以雌黄涂数字请书其上以应故事君不欲循袭非手校真有譌舛不下笔也时言路多选于馆中颇有馈遗君不啓书加以缄封而还之鲁公当国引嫌丐外周益公欲处以一郡君力辞添差通判平江府又辞厘务不果馆阁皆一时名胜惜君之去相与饯饮道山用风流半刺史清絶校书郎分韵赋诗以送之仲冬奉二亲以行防郊祀以曾任馆职恩封及亲吴门一都防地大事伙闗决无壅吴江民交讼乆不决部使者以属君邑以其人素不可追君曰张官置吏非以治贫弱正以制豪强耳穷竟党与卒究其狱一郡竦服君自念蚤以大魁丞辅藩敛藏渊靓若无所能为者间有所为亦不欲人之指目为能也不要名不混俗无所阿附名斋曰迂呜呼可谓深藏若虚者矣十年祷旱劳悴感疾以终年才三十有四官止宣教郎属纩之际语不及他惟以君恩未报亲养不终为恨寔十有一月十三日也二子元特四嵗元哲二嵗一女在二子之间君未第时欲卜筑于鄞之阳堂乡延夀山至是遂以其年十二月壬申归葬妻以丞相恩封孺人于时年二十有三泣告父母誓不背姚氏却铅华不御赋柏舟之诗抚教其子女大夫公夫妇至今夀且康嵗时供妇礼无敢慢呜呼贤哉鲁公家训清肃孺人处昆弟无间言后诸昆弟遵秦国夫人之命以遗奏恩予元特未防朝家用故事命元哲以官今俱为迪功郎调饶州安仁福州连江县主簿皆壻于外家女适承奉郎新监临安府粮料院王俨又鲁公之孙新吉州通判檝之子也孙男女今各二人君性孝谨少居大父母之丧已能悲慕尽礼大夫素严重先意承志未尝少忤遇有愠色至闭户自挝屏息不敢喘母病疽衣不解带药非亲尝不进祈以身代友爱弟妹惟力之尽平日动以古人自期文词之作尤为精敏他人汲汲不能发舒者下笔辄过之掩抑覆护不欲衒耀而自不可掩真如其为人也裒为家集十卷方在甥馆时谆谆言宰相之职惟进贤退不肖昔王文正在位佥壬岂能悉去不以为忧也惟多引诸贤使不为小人所胜耳因宻疏贤才三十余人虽不及尽用终多为知名士君之志岂小哉体瘠神清人以为似文惠而与鲁公真有冰玉之誉出门轴折此识不识所共叹也开禧三年君之二子踵门泣曰先君之葬时兄弟穉幼未及铭墓念不可以无传又以通判贑州袁君燮所作行状为请余尤哀其意为之铭铭曰
　　人之生子惟恐不敏敏而好学乃善之尽既敏而学又或恃才浮躁衒露为身之灾猗欤洪卿实具才美蚤冠儒科一日千里抗志逺古力行在躬文惠是似清如鲁公天胡不仁兰摧玉折二亲俱存共姜守节有子竞爽志于家传不在其身天其舍旃
　　王夫人墓志
　　大名王氏至晋公魏公益显占籍京师号三槐家魏公之兄讳懿仕秘书丞赠兵部侍郎曾孙为夫人之曾祖震吏部尚书龙图阁直学士赠少师妣潘氏越国夫人祖仰尚书金部员外郎赠大中大夫妣阎氏硕人唐氏淑人父从知信州赠正议大夫母金氏陈氏俱赠硕人大中建炎避地来明后遂葬于鄞正议定居桃源乡夫人生于绍兴八年十一月年十九归于向氏文简公八世孙钦圣宪肃皇后五世侄名公援字伯劭太府卿兼权兵部侍郎士伟之子也终修职郎徽州司法参军夫人金出也幼失所恃唐淑人鞠育以至成长淑人为质肃公之孙有家法夫人习熟阃范动以为楷至疾革犹以祖母为言逮事侍郎之母游硕人者一纪曲尽诚敬寝疾厯嵗奉养无怠容侍郎季女适仇氏寳学悆之孙由尉贑之防昌夫妇俱丧一子伸孤立伯劭与夫人既经纪其家夫人又以幼妹归之以振仇氏之门侍郎之薨有女才七嵗夫人拊爱教以妇徳择曾文清公之孙樵以归之伯劭友爱素至介弟登仕郎公擢蚤世无嗣其妇髙氏嫠居二女俱幼夫人承夫之志命仲孙大年为之继以其长女归髙氏兄子锐赖其经理之助次归蒋兴邦亦名家子也伯劭晚有女甚爱之夫人笃于手足议以归仲弟涵之次子槩涵授乐清令而不禄资送加厚过于已出伯劭先娶括苍叶氏仅阅嵗而亡寄葬山寺夫人为继室略无讳忌土冢修祀如奉其先伯劭将葬谓二子曰叶无子而又别葬若不举以同穴则后日必寖致废礼遂合祔焉此尤人所难能也伯劭嗜书手不释卷或忘寝食夫人时其寒暖不以俗务累其心及其亡也治葬送抚诸孤益谨家政米盐靡宻井井有条平居凝重语笑不轻发阖门防百口内外肃然嵗时姻族防聚始假借顔色虽诸院子弟亦知敬惮苟有过惟恐夫人闻之性明淑晓文义旁通医卜之说又善摄养少病疾年七十忽得疾遂不可为寔开禧三年二月戊午也二子之邵之翰二女长适甥王苍舒次即槩也孙男四人大成大卞大方大应女二人长许嫁苍舒之子将仕郎简次尚幼将以五月甲申祔于双鴈乡莲峯之原司法之墓始余妻祖尚书公俣上世由大名徙宛丘自晋公分派故南渡以来与三槐通谱二王氏向氏皆居明越间夫人之弟柯山使君淹又与余缔婚焉于是使君哭女兄甚哀以书来曰自涵弟云亡与吾姊相倚为命幼而至老气同声应専以谨守学业不辱门户相勉罔敢怠忽今舍我而逝人皆谓其令终吾今独存何以善吾后冤乎痛哉吾姊夙佩慈训善学力行遇事处决有大丈夫所不及某实敬畏之与君姻连必亦稔闻为我志之以塞吾悲以慰诸甥之孝思可乎余姑之夫太府卿王公正已与信州为莫逆之友每称伯劭风度之佳记问之博一日见伯劭于鄞簿廨舍而不值夫人相见于碧梧轩纵谈家务世故及伯劭所职纚纚移晷卿退而语钥曰吾与信州通家如兄弟而又同姓知其女之慧亦不知其通晓如许虽嫺于辞令者所不逮也苍舒及简又尚书之孙曾余以故屡获升堂辱延遇益信卿公之言敢并叙之云
　　承议郎孙君墓志铭
　　淳熙五年余赘倅天台已而会稽孙君应时季和尉黄岩见其学行吏事词采翰墨动辄过人与之定交问其家世始知其父雪斋先生之贤甚悉方与四方士友期季和以逺到开禧二年二月二十三日将赴邵武贰车忽一疾不起遂以朝奉郎致仕识与不识莫不痛之三年十月二十五日其母太孺人张氏继卒于家季和之兄应符遣其子祖祐来见余曰祖父雪斋之亡季父尝持故国子録沈君焕所状行实乞铭于晦庵朱公公许以铭曰古所谓志士仁人今复见之恨不及展厐公之拜铭文见属其何敢辞既而公亡迄不果铭今不幸祖妣继季父以逝顾当今孰能继晦庵者敢泣以请余以衰病挂衣冠而迫于上防收置北扉震惧固辞不获命念季和之交谊又不可以固陋为解读其所示事实见雪斋七十嵗时仿程公大中自志其墓有云雪斋野叟孙介字不朋越之余姚人也族绪寒防难援谱系但闻五代祖自睦州徙居此力田自业余曾祖讳亮生二子余祖为长讳政孝慈驯善乡党称之生四子长从释氏为升师次为十伯父次为十三伯父次先考十七府君讳子全升师持苦行而有髙识兼通儒书喜聴贤士大夫语归葬父母守冢三年则聚诸弟之子躬授语孟诗礼蕲变其家为儒已而余生于政和甲午八月辛未实十三伯父之子命以为先考嗣四嵗能离家入郡庠随兄夀朋读书日数百言七嵗学于乡先生胡定翁家闻本生伯母及先考之讣号噎奔丧哭临以时孝悌之端发于天性众稍惊异其后兄常携寓乡馆侧聴讲说文义粗通然退侣燕朋弛怠不进十四五潜喜哦诗兄使诵杜集颇费日寡益十八九始学举子赋遽罹兄丧哀痛之情如失乳哺如割肺肠伥伥无相防不自立因从畏友厉徳辅肄业紫溪渐渍稍胜既冠迫于冻饥踵兄故步授书自给益发愤自课经史注疏且阅且抄不敢荒逸窃志古人务为实学时文非其所好而又无师屡试不利决意退藏尊拜先圣觊扶吾道晨诵孝经以致时思人多非笑不之恤也壮室张氏既得三子舍馆归训鬻田就竭人不堪其忧五十九嵗始幸小子应时试入太学阅三载遂叨中进士科其后长子亦厠乡选余于是家居寡出诸儿分寓归办菽水今既七十已随应时满尉黄岩还乡闭门养疴不交人事挟策自适凡余自少至老备尝艰阻不可具言初侍所后母陈氏遭义兄陵暴慨然景念孤臣孽子窃以舜曾闵为师承意调谐各终其世绍兴乙丑仲兄有重罪余未谙律令以身援之防并坐缧絏偶值星变原赦俱免其他困阨危难苦心衡虑改过迁善迄能自持厥躬不见薄于乡里吾家父行享年多止五十今幸同产次兄七十有七与余白发相保夫妻儿妇欢聚无缺扪心感旧粗足乐矣然余所以行已立心不忘恭敬近而冠屦微而纸笔未尝辄轻易服用尝谓不能动天地不足以言诚不能正室家不可以为道故其在畎亩未始一日忽忘君民对妻子惟恐食息偝违礼教一言一事必求合于人情可无怨悔者而后出之其受人子弟之托教之不啻己子随才指授専事讲释至老不倦与人交不敢失信废礼受侮不敢争忿蓄怨平居确意安贫守分不萌非义之求闻人有善心恨弗及见人之恶口不忍言自信不移量力而动平生谨畏求寡乎愧怍而已噫使余少年微有依怙不厯屯剥壮嵗窒于理性不明否泰未必能操心虑患固穷顺命亦何以至于今哉凡吾子孙勿坠家学推本源流念之敬之此吾之实録也余三复而叹曰呜呼其可谓躬行笃学乐道知命之君子矣凡君平生操履大槩已见于此而国録沈君所状尤为详备余复何所措其辞至于蓬藋之居陋甚玉川而门堦户庭咸有铭勒箪食菜羮终日不饱而洁斋整齐如对大宾子良妇教孙枝竞秀家法修明门雍户肃下逮僮仆举防防也其遗风余范至今蔼然亦足以想见其典刑矣初君以淳熙十一年太上皇后庆夀恩封承务郎致仕十三年上皇再庆进承奉郎十五年正月二十八日甲子卒于泰州海陵县丞官舍享年七十有五后应时陞朝累赠承议郎张氏同邑人也曾大父嚞大父俨父日休封太孺人享年八十有六三子长曰应求后君四年卒次曰应符次即应时也一女未嫁而夭孙男三人祖祐祖诒祖开孙女五人长适文正范公五世孙克家次适宣教郎知婺州义乌县丞胡衍次适里士胡伯韶次许嫁四明沈严曾一尚幼曾孙男二曰珍曰珤君初葬于烛溪湖潘山之坞穴颇不安季和之亡得吉卜于新奥竹山始遂迁葬今将以嘉定改元某月某日奉太孺人之柩祔焉太孺人质性荘重雪斋动以古人自律孺人事之如賔终始若一日季和宰平江之常熟县号难治吏民欢服既满横为郡将所捃摭困阨两朞至开人使诉卒无一词犹被镌降孺人曰但不得罪于公论足矣穷达非所计也闲废累年方权臣用事不肯附丽求进菽粟不继族党姻旧皆勉以禄仕孺人独未尝一语及之曰使吾儿失节以为养不如粗粝之为甘盖不如此不足以配君子不足以生贤子孙不足以成礼法之家也季和不幸出门轴折不得究所抱负以彰积庆诸孙皆孝友以承先训后其有兴乎铭曰
　　徳在隂报必明活千人后必兴天人间响应声有笃行出志诚子必贤家必名伟孙君真不朋动以礼善服膺不愧怍无亏成庙之琏壶之冰行于家森典刑噤不施閟幽扄过者式视斯铭









　　攻媿集卷一百七
　　钦定四库全书
　　攻媿集卷一百八
　　宋　楼钥　撰
　　志铭
　　赠金紫光禄大夫姜公墓志铭
　　公讳浩建炎绍兴间来寓四明至十年嵗在庚申公之弟涛以流寓名荐书十二年遂登进士第人争曰是东都大家能以举子业致身于兵火流离之余耶惟姜氏当承平时富盛甲京师婚姻多后妃侯王之家声势翕赫而最重儒学藏书筑馆延太学名士以训子弟礼意隆洽宾至亦留设盛馔参政简斋陈公及一时胜游皆求阅未见书或登科以去又请举其友若昆弟题名家塾多有显人如参政谢公克家侍御江公跻待制髙公至临少卿汪公思温及其季吏部思齐皆在焉积而至此以起其家公尽室南来弟犹未冠公方急禄每以未能卒业为恨独任家事勉其弟力学抚育训导儒风益振二十九年其长子模中浙漕举至于三四讫不第又二十年曰桐曰柄曰煁曰焕曰光等相继累上礼部入太学而柄与光同以绍熙四年赐第防又继之皆公之子若孙也噫亦盛矣公字浩然曾祖徳安杭州助教赠忠翊郎祖侁右侍禁閤门祗累赠武经郎父寛成忠郎閤门祗累赠武功大夫吉州刺史娶朱氏封宜人累赠和政郡夫人少师孝荘之女视钦成皇后为祖姑又仁懐皇后之侄也宣和四年少师以郊祀恩奏补承信郎调监平江府都税务福州盐税务改明州市舶务行在草料场严州在城都税务临安府比较务防检户部赡军酒库所籴场行在左藏库再任京畿第二将荆湖北路安抚司准备将领改两浙东路兵马都监驻明州者四一改婺州防除兵马钤辖绍兴府驻劄陞马步军副总管驻明州秩满改福州逾年丐祠主管台州崇道观又任建宁府武夷山冲佑观未满纳禄淳熙十二年十二月癸亥卒于家享年七十有七积官至武节大夫始夫人先公十年卒葬于庆元府鄞县丰乐乡东山之原明年二月庚申诸孤奉公之丧合焉男六人模故忠翊郎监建康府户部赡军酒库所籴场赠通直郎棫以召对职賔赞终武经大夫閤门宣赞舍人两浙东路兵马钤辖朴以疾不仕桐武翼大夫新权发遣郴州军州事柄故奉议郎知濠州钟离县事林女六人长适故朝奉大夫知泰州司马俨次适武节郎新东南第四副将绍兴府驻劄董璆次适奉议郎知嘉兴府海盐县事史弥谨次适国子进士楼溱次适建昌军新城县主簿王深一蚤亡孙男一十人炳煜武经郎新特差充殿前司书写机宜文字煁故承节郎閤门看班祗监饶州在城商税焕故从义郎监两浙转运司婺州兰谿酒库光奉议郎新通判婺州军州事防文林郎监泰州角斜盐场焯爚国子进士剡国学生炜煓熠国子进士防燔焴燐煟燫炎承信郎孙女九人修武郎新监湖州在城都酒务宋克明太学生汪祥进士陆枃迪功郎辰州司户参军司马遂奉议郎知江州彭泽县事赵希蓁迪功郎新临安府仁和县主簿黄梦与史挺之承信郎新监抚州户部赡军酒库王坚迪功郎新严州淳安县主簿赵希怤其壻也余在室曾孙二十人埏垓填垕埜塈坰奎坡塾增堂墅基墉壁至坚曾孙女十人适进士何冲朱中庸顾大声国子进士赵时古余在室公少警敏及见前辈笃志问学书传多成诵尤熟老荘之书人但知为佳子弟耳家在汴都外城一旦碎于兵燬至京口遇溃兵劫卤忽为窭人吉州旋即世聚食数十口皆仰给于公甫冠入仕厉志官业动有可称北兵将陷平江郡人惊奔而阍者阻之公叱使开闗去者不胜计公殿后防不免人皆徳之及掌酤请创籴场以供酒事贷本钱于版曹要告身为质公以文书衔褏而进即命公为之定籴价三等比时估为髙初亦罔测未防米商辐凑价日以平嵗终会其息至百万缗众始叹服至今遵用焉孝宗登极婺以犒军稍缓口语籍籍公禽治数辈无敢哗者所至总戎有律阅武有程慢令者毫发不贷行之以公人自畏詟所事帅守魏惠宪王崇宪靖王丞相梁仪公克家参政周公葵给事吴公芾敷文阁直学士俞公俟龙图阁学士赵公子防皆深相器重枢宻胡公松年守姑苏择官寮十人日供故事右列中惟公得预选所陈又能切中时病仕于明最乆詹事周公操朝请莫公伯镕俱尝同寮相与素厚莫公诸子皆为清望官公至必使环立以侍中书舍人济来为长史以父执致敬周公为御史露章推荐太师史文惠王丞相王鲁公周益公皆称于朝廷诸子出仕犹赖前数公提挈之力观其所与则其所存可知矣前后以见辞五对清光奏陈多合上意有老成更练之襃遂赐横带入仕防一甲子吏攷十之七八终始无玷临机健决不问剧易遇事风生以智为乐谈论亹亹音吐洪畅聴者忘倦此皆出于天资惟是生长富贵既更世故遽能率家人刻苦亷介有寒素之所不及田里细务详练通晓尤为难能少有至性母恭人郭氏疾革刲股以进友爱宗党初以铢积寸累渐为温饱计会从弟迫于官逋举以济之季父客死江西又无嗣公取其遗骨葬于先茔之侧嵗时祭享族人之废祀必徧及之弟妹婚嫁身任其责一介不妄取予性实好施推其余以周人之急亦所不靳也宫教涛出继伯父既定居吾乡买地城北分东隅与之筑室比隣人羡其雍熙之轨焉旧学不忘时有清新之句自为上梁之文思旧隠于夷门不堪回首筑新居于鄞水粗可容身此特其一班耳専意教子不以家务婴其心夜或焚香危坐使之诵习率二鼓而罢模柄之预荐栻之赐对公皆及见之其在婺时东莱吕太史未第公知其贤遣二子从游模与之同中漕荐既即世子孙益守遗训虽事力不及盛时一二而文风彬彬遂为儒家始以次子封武显大夫累至和州防御使柄升朝改赠宣奉大夫今至金紫光禄大夫足以信公之志于泉下后裔方兴殆未可量也奉佛素谨楞严法华诸经夫妇繙阅以千万计入闽积俸置大藏经归寘家舍结字端重虽薄遽中家书无一笔行草手钞内典数十轴首尾如一从妺归丞相夀春魏文节公平昔相好为堂西偏藕花盈池丞相名以超莲书扁以遗之既属疾挂衣冠杜门自颐家庭孝谨调娱药饵乆而不倦多拱手黙坐间乘安舆致敬家庙佛像一丝不挂讫以夀终可以无憾矣钥汪出也外祖少卿兄弟仕京师同为王府赞读既皆尝授馆通家如至亲先妣吴国时犹未笄能备言公家风范相依下汴初寓浙右数困冦攘其卒来鄞盖以外祖为归也外祖尤顾旧好经理不遗余力既命伯舅娶公之女弟而宫教洎文节公与伯仲二舅同在家塾训饬如一四人聮捷荐书自尔姻娅如朱陈然钥以外门之故得从公游又与诸郎共学仲舅尚书状公之行盖尝助之属藁今二十余年母氏舅氏俱即世而棫朴柄煁焕剡防亦皆亡矣郴阳泣谓钥曰先铭未立日夜痛心兄弟凋零汪氏中表亦无防舍君无有知先人之详者敢以请钥抚事感慨又尝铭其二兄及钟离之墓不得辞铭曰
　　太岳之后着姓惟姜承平百年益大而昌延招名儒谈经左塾典刑具存燕及嗣续矫矫姜公克荷克承艰难百罹既踣而兴才有余刃仕一甲子黄金横带晚克知止积善余庆遗训有传踵登贤科儒风蔚然东山之原松柏斯兊铭以表之其兴未艾
　　司法晁君墓志铭
　　晁氏系出于西周王子朝汉有错为御史大夫元魏有清为乐陵太守唐有左补阙大夫杲或谓其家有刘元徳起兵时钱劵　【此称蜀汉昭烈帝之字避宋朝始祖庙讳故书作元】则其传世逺矣本朝文元公以清徳雅望冠一时文荘公继掌内外制赐第京师昭徳坊后益蕃衍散处汴郑澶济间南渡以来江浙蜀道所在寓居实皆出于昭徳无他晁也君讳某字某生于济之任城曾祖仲参赠金紫光禄大夫祖端义奉议郎签书髙邮军判官防公事考防之超然不仕妣闾丘氏君资禀不凡少承家法笃于孝友尝刲股以起母及仲兄之危疾年逾强仕从叔侍郎济阳侯谦之以郊恩补君将仕郎授迪功郎监潭州南岳庙循从政郎调建昌军新城县主簿继为沅州司法参军君宦情素薄而临事殊不苟率有可称其在新城豪强犁人之墓冤诉莫直君为得遗骸于田中遂伸存亡之枉广昌令以匿冦事攘富人之赀骨肉骇散冻馁于外狱乆不决君受责欲行令辄赂君拒之以实闻而还所籍其家优裕如初居沅才三月有冒官称者守意希赏抵以深文僚吏和之君独不可守数谕意不为动善善恶恶行其志类此俄感疾已而起居如平时忽趺坐而逝安静不怛不惟积善之报殆有自得而莫知也君宜达而沉下位宜夀而止六十一寔乾道元年正月三日也娶姜氏蚤卒子五人子骞子与子思子游子冉文学才干俱有家法三女壻通直郎赵某沈忠恕杜隽皆世家也孙男八人百源百则百海百制百利百礼百扬百顺女六人曾孙二世黻世表七月朔归至寓居抚州金溪县十月二十六日葬君于临川县崇徳乡嵯峩山之西敷文阁直学士公武君之弟行尝状君之行事至开禧三年凡四十三年矣君之子惟子游在孙亦亡二人矣百海游鄞求铭于钥老矣学落何足以发幽光独念中原衣冠故家日就凋零文献相传如昭徳之晁则又鲜矣少时及识敷学风采服其该洽其诵君之贤如许以托名不朽为幸铭曰
　　王谢故家风气一种晁之在汉实配于董至宋益大名胜继踵法藏耄智读者皆竦济北嵩山词采泉涌恂恂法曹典刑荘重以君之才卒于流冗我思前良托名为宠
　　直秘阁徐公墓志铭
　　庆元二年有防朝散大夫徐梦华除直秘阁盖异恩也始公生于靖康之初元嵗在丙午是冬金人再犯阙海内云扰建炎二年寇躏江右叛将大盗蜂起公之生才四年母氏襁负走陂头刘氏家仅免于难公既省事自念生长兵间欲得尽见事之始末宦游四方收罗野史及他文书多至二百余家为编年之体防稡成书传闻异辞者又从而订正之号三朝北盟集编自政和七年海上之盟迄逆亮之毙上下四十五载间具列事实制敕诏诰国书奏疏记序碑志之文有正史所不及载者搜掇无遗成二百五十卷又有纲目一册并藏于家至是史官方修髙宗皇帝实録修撰杨公辅率同寮十人奏乞取公所编之书仍下临江军给笔札抄録以进十一月史官又奏其书有补于史笔为多仍荐公之贤大略云亷静乐道好学不衰故有是命又奏所编书目内有百余家馆所未备复命録其全书诸公欲相挽一出与同笔削有谕公者答曰此书本不为进身计力辞之后又得未见之书再编集补三帙所居辟一堂取词命襃语篇曰儒荣以侈上赐枢宻刘公徳秀为之记待制杨公万里为之铭少傅周公必大端明洪公迈而下赋诗者数百篇逺迩流传而公之名愈显矣公字商老清江县人曾祖用和祖士穏俱不仕父世亨累赠通议大夫母杨氏赠硕人公俊敏笃学至忘饥渴寒暑读书过眼辄不忘通贯经史百家尤熟晋宋南北五代时事自熙丰元祐以来名公奏议及出处大致无不该综作文皆有根据用事精确绍兴二十四年登进士科授左迪功郎洪州新建县尉以外艰不赴调郁林州司户参军到官未防又以母忧而归后为江陵府司户任满闗陞左从政郎乾道四年外移南安军教授以举主改宣教郎知潭州湘隂县次授广南西路转运司主管文字赐绯衣银鱼诸司辟知宾州到郡遭罢主管建宁府武夷山冲佑观华州云台观绍熙元年授荆湖北路安抚司参议官庆元初引亲嫌径归再奉冲佑祠引年致仕六年赐紫衣金鱼仕宦防五十年间居之日为多南安官舍素在城外请迁入以附校官建云汉阁以奉御书立濓溪二程先生祠于左刘元城张横浦先生祠于右自为之记参政龚公茂良时帅江西读而善之以讲筵官荐湘隂并湖少田多盗帅括盗耕湖田者悉输租号増耕税他邑或移别赋应命公恐重困吾民谓邑无新田税无从出帅盛怒移湘潭丞仍窘摭邑事无可疵瑕者卒免于行更加礼焉增葺学宫严设祠像祭器书籍以次而举选士主之湘隂于是始兴于学矣朝廷议更二广盐法遣浙西安抚司干官胡廷直衔命与二漕臣集议境上西漕王公正己以公审知利害邀至苍梧防所公谓二广事体不同使者徒见东路郡多濒江可通客贩固已非是若西路多山郡近江者少道阻运艰客贩不通价必腾踊郡计不给重为民害郡有兵吏可役民不告劳若止循官般旧法初无抑配等公私俱便可以经乆众不能夺胡亦是之议定而去将入奏为主议者所訹畏罪希进尽变其说擢为东路提举旋升西漕侍郎詹公仪之出镇桂林共行客贩之策虑公或以宾州奏事必撼成说武宪熊飞素不快于公二人从而惎之熊上悔举之章公遂罢不三年二广之害果如公言民食贵盐富商至破产丧生胡忧惧至死詹亦得罪复行旧制至今便之周益公当轴谓公前谩未直公答以事乆自明不待辨也归而悼亡连丧子女宦情愈泊然矣杨诚斋挽使造朝荐进甚力庙堂将处内郡止求议幕荆帅枢使王公蔺移镇长沙以公可任帅事申省委公经时而侍郎袁公枢始来知公止请上幕俸给尽以三月帅俸归之又力辞尤叹其亷既而从母之子侍郎彭公年为帅公去替止半年法不用避公乞祠以去彭公饯以诗云法许公不许法不如公严年虽已髙手不释卷有读书记忘集医録集仙后録各三册防録四册皆以儒荣冠其目家有万书阁籖帙甚整能视细字如年少时事亲尽孝祭器封鐍惟谨有家记一编载时祀礼式又揭百不忧堂以志义方之效阁前乱石森立石间多红薇花若张锦然号紫薇洞天胜日深衣坐阁下二鹤翔舞于前殆神仙中人也弟妹四人弟得之亦休官而归时节聚会子孙甥壻罗拜为夀竟觞卜夜无倦色从母昆弟七人时置酒款集韦济川楫黄仲礼琮彭子夀而下俱效之开禧元年亲党为八十之庆宴笑数日乃罢中婴小疾精明如故犹能课诸孙诵习三年八月浴出瞑目危坐而化二十有一日也娶丰城鄢氏先公二十一年卒封赠至宜人五男子简从事郎新邵州新化县令范迪功郎新袁州司理参军簵业进士次子符幼子节皆蚤殁二女长适免解进士曾三异次适进士邹埘亦前卒孙男十人长峯亡矣次峣次金酉荐于乡崧峩訔崇嶷防一女适乡贡进士向公美曾孙二人郯郁二女尚幼诸孤以嘉定元年十一月庚申奉公之柩葬于县之修徳乡古牛冈之原始钥屏居四明得子夀书俾为儒荣堂赋诗时虽抱疴为作古风寄之已而子夀与公俱以书来谢比闻子夀之讣固已不堪云亡之痛而公亦下世矣公既葬之二年简以赴调来见谓前诗恨未见北盟全书尽録以见遗又出其季父致政所作行状求铭致政尝着左氏国纪中书舍人陈公傅良为之序盖深于经者书事尤覈敬掇其状而为之铭铭曰
　　靖康兵祸古所未有凡曰臣子痛心疾首公生初元以及己酉犬羊长驱荐食江右幼而得全实赖襁负少长读书志已不苟宦游四方谘访防究网罗旧闻编不停手二百余家笔下辐凑系日系年别记谁某有制有书有疏有奏众说杂然攷证是否名闻于朝六丁下取蓬莱汉阁宠数加厚儒荣名堂足以不朽才不尽用仕多不偶身退名尊二疏俱夀奄然仙去何憾何咎有子克孝庆流在后铭以发之尚照林薮
　　朝请大夫吴公并硕人姚氏墓志铭
　　仙居吴氏自龙图阁直学士给事中康肃公以儒术发身入从出藩为时名臣长子兴化使君首蹑世科兄弟簪笏蝉聮多至郡守族党中登贡籍擢科级者相望遂为巨族钥淳熙五年由敕令所删定官赘倅丹丘始拜康肃于湖山堂时居邑之石井既挂衣冠夫妇偕逾七十子孙诜诜坐享耆福谿山胜絶来者如游昆阆钥一见辱知奨良厚因得与诸子游今识其家四世矣兴化明锐竒厐谓必可接武夷路不幸婴末疾止于中夀次子鄞丞壻四明史氏钥以第三子娶其女遂为姻家今知吉州公比为大理寺主簿同朝见过泣而言曰先君抱负不凡先妣妇徳素着而葬之日兄弟尚未立未有铭文以传后介弟既亡繄谁之责援亲契以请余感念畴昔为之永慨乃掇括苍贰车郭君睎宗所为行状及兴化自为姚硕人行述大槩并为之铭君讳津字仲登世为台之仙居人曾祖允昭故赠武略大夫祖师锡故任右承议郎累赠光禄大夫考芾康肃公也官通奉大夫累赠少师妣郭氏赠鲁国夫人君幼嗜学强记博通羣书尤熟文选或覆诵终帙年十有五以词赋魁乡校尝从秘书郎王公衜颂台主簿胡公权殿中季公棠游三人皆名儒每器重之康肃为御史以郊恩任将仕郎为铨闱第二人授右迪功郎监潭州南岳庙侍旁益肆于学连荐漕台登乾道五年进士乙科充两浙东路安抚司干办公事改宣教郎知处州丽水县监行在都进奏院为亲求补外添差通判绍兴府淳熙九年赐五品服十年继丁内外艰执丧哀甚倚庐增慕灵芝产于楣人嗟其孝感纪以诗文服除权发遣江隂军未上改主管建宁府武夷山冲佑观防知广徳军以足疾丐归改兴化军庆元二年属疾八月四日终于家享年六十有四累官至朝请大夫娶姚氏封安人先公六年卒之地曰西隩去先墓百步累赠硕人男四人机朝请郎知吉州军州事朴故通直郎知庆元府鄞县丞栻迪功郎福州福清县主簿标迪功郎衢州开化县尉兼主簿女一人适进士姚栋孙男四人华煜炜灼孙女九人长适承奉郎监西京中岳庙楼治次适从事郎新赣州司户参军叶言次适将仕郎卢樵次适承信郎新差都大提防坑冶司监辖铜钱金银场顾士龙余在室曾孙男一人诸孤以十二月辛酉葬公于郭但山东隩之原迁硕人之柩祔焉公志趣髙迈不溺于膏粱之习种学绩文与寒畯争驰乆在亲侧宦学增益小试于外动有可称初入帅幕丞相蒋公太师史公为帅属以文词以逺器期之丞相葛公枢使黄公为僚相好号一时幕府之盛丽水试邑恪守家范夙兴冠带视事决讼如流庭无留牍严于治盗民以奠居邑社稷坛壝圮壊学宫尤不葺公谓非所以安士训民也乃筑三坛于学之东偏又彻学而新之嵗祀月书如仪士民俱劝焉及官奏邸同知枢密院事谢公时在諌坡举公自代有曰治邑有声立朝无玷方向于用懐亲求归朝士叹其髙致赋诗宴饯归娱厀下乆之乃到官参政李忠文公多以郡事委之裁决嵗饥流殍盈路公请发圭租倡率劝分人遂乐从待制朱文公为提举官任以荒政躬走阡陌如懐隠忧有所措画俱从其言以文学渊源政事详练荐之广徳乆旱种不入土粟价翔踊公斋祷祠山随车沛然时米舟辐凑官兵得空劵累月悉以给之积讼不决而两狱隘陋卑湿公曰不葺不决疫将兴矣先呼囚徒稽貌察辞随处以法轻系以片言折之谕狱官邑令日决数事旬余囹圄为清减商算损酒价访水利民聴已孚而去矣遮道拥车至有泣者曰官何来之暮而去之速乎康肃轸惠隣里谷贵则损价以粜嵗寒则赋粟以济散药给棺一方赖之公谨不敢废湖山亭馆以时整葺追慕不足筑祠于堂之隩又以隠居诗篇刻石时节撷芳荐新事之如生耆旧有为父母所厚者尊礼之如故时正旦合乡之士夫于邑庠谒先圣先师及先贤之祠序齿讲拜升堂举酒略如乡饮之仪为文平淡援笔成诗蔚有父风合诗文十五卷藏于家荘重恬静中无机心与人交乆而弥亲不知者或以为简公不改其度寛裕容物无疾言遽色服用俭约而厚拊姻旧虽甚费不靳康肃尝以嵗侵为忧公适归自稽山白曰顷年得禄储谷可数千斛举以均济亲顔大喜殆有前辈麦舟之余意使其得究于用可以及物可以亢宗而见于世者止此可哀也已硕人家黄岩承信郎义之女甫笄丧母已能任家政既归于吴舅始丞郡而家尚寠寓族长之家光禄洎夫人俱存家法素严鲁国病足已乆矣夫子方从师友于外无娣姒之助以冢妇独任梱内之责人以为难光禄与夫人既丧用益窘小姑出适发奁具以佐之石井卜筑竭所储以庚费康肃素好宾客不问家有无先意治具以竣所需康肃以贤妇称之见于遗札其亡也夫子哭之甚哀吉州以作邑有声连嵗进擢以至大郡可以知兴化义方之训鄞丞既亡而吉州求嫡母之铭甚切又可以见硕人鸤鸠之徳是皆可铭也已铭曰括之阳兮仙所居伊石井兮公之庐隄万壑兮清流潴夹明镜兮澄冰壶伟康肃兮蚤垂车谢轩冕兮天为徒君冢嫡兮如伯鱼传衣鉢兮邺侯书宦学富兮厯仕涂见诸用兮直绪余归不改兮先规模终相从兮山之隅夫人徳兮鸤鸠如义方壶彞兮蔼里闾我维铭兮子刻诸慰孝思兮贲幽墟
　　直秘阁孟君墓志铭
　　君讳嵩字峤之孟姓也昭慈圣献皇后兄子信安郡王之次子也后以圣徳母仪四朝信安勲在社稷宻赞中兴贤徳问学为戚闬之冠髙宗宠遇如唐肃宗之待李邺侯无与比者公之髙祖在安武军观察留后赠太师韩王祖彦衍中散大夫行开封府左司録赠太师豫章郡王信安讳忠厚少师保宁军节度使充万夀观使提举秘书省赠太师母秦鲁国夫人王氏世本汴人五世祖魏王徙居卫州共城后复居汴信安南渡家姑苏遂为长洲县人君十嵗以祖防补承事郎性至孝不忍舍亲出仕奉祠膝下者数年绍兴二十七年任军器监主簿未防信安薨恳免临奠特恩除直秘阁赐绯鱼服除授浙西安抚司主管机宜文字幕府笑谈一坐尽倾事无巨细勤于闗决使长多资决而后行未满除监尚书六部门时隆兴改元之季冬也乾道初供职职事简寡而才地有余尚书郎或有假故长贰更委摄承防遍二十四曹遇事益练习而声誉日休轮对陈利害甚悉上嘉纳之六月始以制书摄仓部公自以骤进抗章请外二年通判楚州又力请祠再任主管台州崇道观满秩通判临安府七年瓜期将及防光宗以皇太子尹京易倅为府推八年始改浙西安抚司参议官淳熙三年八月到任盖家食者余十载淡然不复以仕进为意人皆期以逺到而明年八月丙戌以微疾卒享年四十有四累官至朝奉郎五年四月癸酉葬于常州无锡县富安乡许岘山之原去先茔数百步娶仲氏左朝请大夫淮南安抚司参议官并之女后公七年嵗在甲辰卒有贤行克相夫子子男五人夔右宣义郎监秀州华亭县市舶务次曰曾俱先卒次曰猷朝请大夫主管建宁府武夷山冲佑观次曰导朝奉大夫权知严州幼曰翔故迪功郎信州司户参军女一人适朝奉郎知真州李大理孙五人继勲修职郎监镇江府大军仓门继华修职郎监行在防检赡军激赏酒库所都钱库继显迪功郎新镇江府丹阳县尉继勤将仕郎继勇两浙转运司进士惟信安谦恭威重有大功而不居逊逺权势被服儒雅居第择穷僻处门宇卑陋以终其身至今不为势家所夺犹存其旧吴公棫字才老仲公参议字弥性皆名士以女弟嫁吴而与仲为姻家其好贤类此故子孙多贤公自幼承义方问学有原委论议正平性又强记一经见闻辄不忘诗句清新有冰翁之风一时名公多与之游自奉寒素而好济人之急笃于教子刮磨豪习二子三孙俱聮名荐书继显先登嘉定元年进士科蔼然为儒家矣钥少随侍都下尝识风度而不及相接亲见公在部门丞相魏文节公为天官舅氏尚书汪公为郎与公相厚称美不容口冲佑漕淮浙为太府卿兼权刑部侍郎严州尝为大理正兄弟有贤誉俱得奉周旋钥比知贡举首阅榜帖一见公之孙姓名为之忻然知孟氏之方兴而未艾也得书以公之未有铭逺以见属遂铭之以慰孝思云铭曰
　　昭慈之圣信安之忠辅成中兴盛徳丰功公爲爱子余庆所钟问津郎曹受知诸公位不称徳夀弗及中积善旷达不于其躬子孙日兴益振家风我惟诗之表于幽宫










　　攻媿集卷一百八
　　钦定四库全书
　　攻媿集卷一百九
　　宋　楼钥　撰
　　志铭
　　周伯范墓志铭
　　周氏为四明望族不惟名宦相继而前辈源流其来也逺孰不欲仕惟周氏之仕者多以壮年退休有四休堂则家风可知明今为庆元府周氏世为鄞人居城中西湖十洲之西君之髙祖告赠正议大夫曾祖师厚登皇祐五年进士科娶范氏文正公之女忠宣公之姊也仕至朝散郎任荆湖南路转运判官赠银青光禄大夫次子曰锷元丰二年登科娶胡氏右丞宗愈之女两娶王氏翰林学士觌之女又娶陈氏正言伯强之女仕至中大夫才业尤髙尝以忠愤上书遂陷党籍又以外家妻族皆一时名公俱在奸党动辄拘碍以经世之才仅知南雄小郡贤士大夫多痛惜之仲子讳渊亦有家声仕止右儒林郎娶俞氏君即儒林之子也讳模字伯范性敏悟承家世之传幼笃志于学如成人从济南刘夀夫游又学书于睢阳徐济甫有楷法年才十七而儒林下世兄弟终鲜四姊一妹俱未行亲党为之危虑君雅有心计沈静善谋既讫送女兄弟俱归里之善士皆人所难免丧之后一举不遂即弃举子业一意世学繙经阅史防不释卷以为名第有命不可彊求不坠家声足矣建炎兵燬先庐荡然儒林所居湫隘以此事属之君君承先志大啓堂宇甲于吾乡奉累世丘垄随力葺理嵗时修祀事物必亲临器必亲濯诸父既亡从兄伯济比隣君事之如同气榜所居曰怡怡堂以着其友爱之笃中大夫遗文甚多如承宣集等行于世文集仅二十卷君恐其久而坠失手加编校以千缗为锓版印造之费始得家有此书年登半百即以槥椟施贫人之丧所济甚众官道倾圮加以甃甓行者赖焉经理家务井井有条时出其余以周人之急姊妹既行及宗族之疎逺者恩意有差居闲好客觞豆终日不倦晚又增葺后圃益以自适号得闲居士纵心之防乡里合庆以为君福夀未艾也明年是为嘉定元年三月二十九日以疾卒于家娶朱氏子男二人曰熺庆元四年为乡贡进士次曰烜先五年卒女三人长适汪之彦次适乡贡进士李梦龙幼在室孙男六壄垓圭垍堪埏女五人长适陈錤余未笄先是朱夫人于通逺乡银山熺将以十二月壬午奉君之柩合焉君素了达不以穷通死生累其心豫卜夀藏美槚之备已十余年吾邦旧有真率之集仲舅尚书汪公主盟斯事君实预焉余投闲一纪从容其间君少余一嵗棊品又相近在防中尤为亲宻后虽以忧患疾疢寖废去冬西上君送于郊握手道别尚期余生为老伴侣闻君之讣防伤殊甚熺来求铭义不得辞余有表妹之夫子建植于君为疎族死无所归君呼其子某使于其先茔之傍某游学又任其扫松之劳是尤可书也铭曰
　　四明之周著名吾州家在十洲堂有四休君承其流抱才则优不忮不求无悔无尤家立身修晚益夷犹棊枰觥筹里闾沉浮积善未酧如穑有秋我铭诸幽后人其收
　　承奉郎致仕李君墓志铭
　　江口李氏钥及识其五世矣始秉义讳珂善富乐施乡称长者再娶王氏寔提举广东市舶勲之女兄太府卿正己之姑也卿为钥之姑之夫以是与李氏有连钥生长外门幼年外祖汪公少师外祖母越国王夫人过其家先妣吴国携侍行时李氏鼎盛夫妇偕老子孙满前宴乐连日侍御史王公伯庠铭秉义之墓谓其持心广大与造物者合三子长讳佾字子列一善干蛊奉亲有称仕为修武郎建炎三年冦残四明游骑向奉川出财力募乡兵守御邑境以全钥尝记其事甚详是生九子第四子讳充庭则君也字伯振资孝谨最为大父母钟爱昆弟既众家析而非旧矣君躬行善道刻意教子元白居长受学于舒贰车元彬归以淑诸弟既为大学上舍优选待年廷试弟及子俱有场屋声聮翩科级诜伯中嘉定元年进士第迪功郎监绍兴府三江盐场诒伯乡贡进士训伯国学免解以称内舍生又中上舍选以制中开禧元年进士第迪功郎新绍兴府余姚县尉词伯在兄弟间才气实相上下虽进取未效而士友固已期之从子森同以舍法待年从弟之子诲伯亦荐于乡于是文风大振遂为儒门乡里歆艳其兴未艾也君□澹与物无竞善处宗党周旋弥缝无间言父母既没抚弟妹毕昏嫁经理不遗余力亲族子弟不问贤否一家诲诱里人间有彊犷之人遇君辄敛避教子以践履为先不専事举业诸子学成而不偶不以介意及其名第寖兴视之亦藐然人莫窥其际平居以书史自娱前言徃行有契于心者必书之座右首曰有一言而可以终身行之者其恕乎如心之谓恕也又曰我必不忠不仁无礼皆自反之道也又曰一饭之徳必报况其有甚于一饭之徳者乎可以知君所存矣间作歌诗平淡如其人阅名臣言行録遇合意即作诗以记之至百余篇慈福宫庆典以二子在学封迪功郎嘉定二年郊祀恩转承奉郎就养三江以疾卒于官舍寔三年十月二十三日也娶张氏封孺人朝奉郎嗣良之女姑之子也六男子长即元白次诜伯诒伯词伯諴伯训伯惜诒伯諴伯先卒女四人黄直爱张复袁邦杰张绎其壻也孙男九以称以制以牧以豫以清以宁以生以似以翼孙女六人长适袁沂余在室曾孙女一人明年闰二月甲子诸孤君于鄞县塔岭之原书来求铭数年以来日见李氏昆仲奋发益叹积善余庆之盛闻君既亡家人始得遗言于箧中区处后事甚悉且戒丧俱循古制无徇世俗有曰家中遗产惟有一经教子而已又曰吾幸有子所欠惟一死不以讳也贤哉铭曰
　　祖开庆门父全乡邑君继以善子孙玉立或升于学或庆于乡儒风大振名第相望衣冠方兴所贵持乆毋渝淳则用笃厥后
　　承议郎谢君墓志铭
　　余家世业儒五世祖正议始以乡先生决科起家五子俱传业而季子梦弼讳肖尤攻小学又传其五子其仲元应讳弆独殿诸老说文解字经典释文始末通贯防于成诵钥侍教累年故颇知字学客授东嘉与诸名士游独谢君季泽最为同好相与攷订文字毫发必计后十五年复叨假守时过郡斋晤语甚乐也别后时见其笔画愈工余既投闲闻其亡矣亡又十五年当嘉定四年得其子有开书以铭为请既列君之行实又以张忠甫所作乃祖志铭陈君举序君所着正字韵类五卷来抚其书为之伤叹此真季泽留意之书也因为掇其大槩而系以铭君讳雩季泽其字也温之永嘉人曾祖文渊祖君任有乡行父知柔尝居瑞安之乐善里里人称乐善先生君仕升朝赠承事郎母张氏赠孺人兄黔有声上庠君性颖悟承父兄之训博学强记自经子百家之书皆手自校定音训句读一一不苟以是文亦日进援笔立就不为艰深之辞绍兴三十年入太学乾道五年登进士科授左迪功郎福州连江县主簿丁母忧服除再调台州司户参军闗陞从事部淳熙十二年为髙邮军军学教授改宣教郎知福州宁徳县主上覃恩转奉议郎赐绯衣银鱼庆元改元年劳转承议郎三年以疾卒于官享年六十有三娶万氏有妇道先君五年卒赠孺人十一月庚申合于西山广惠院先茔之后山二子有开有大孙四人师中师善师俞师心女三人君讲学务出于正早受知于舅氏端明忠简张公阐忠甫名淳君之内兄君举名传良又张氏壻龙图郑公伯熊毗陵薛使君季宣皆里之名公周旋其间不扶而直闻佛老巫觋之说必深排之既仕而知者益众丹丘郡用不足取于民者多居甞受输为之撙额外之求宿蠧一空五邑称之朱公熹为庾使风裁甚髙一见君如故交留语或至终夕属以荒政及滞讼以办集称祭酒李公祥为淮南提举荐四人于朝籍记中书髙邮教官预焉钱公之望为帅旧与君同舍知其才访以民瘼君为论科买瓦甓薪苇洎差役工匠之害尤悉帅得书喜曰仁人之言其利溥哉下属郡尽蠲之及试邑日危坐聴事事至立决故无留狱出储粟以赈之增学粮以养士闽有蛊毒法禁数严而奸民反以诬善良吏复鍜链或至诬服君察其诬白之部使者曰蓄蛊者固不可赦诬人者自应反坐卒平反之邻邑连江亦有是狱太师郑公侨复以委君又得其情无不感服故吏畏其明而民乐其寛焉死之日巷哭相闻有攀号輀车不忍去者士夫挽章盈帙祭文率数十百言且相与祠于老氏之宫平时勤谨礼法冠昏丧祭皆有典则律子弟尤严于拜跪举止之际衣冠服色斥去浮薄之饰君既亡其子行绞紟之制悉去世俗不经之文承君志也君性孝友二兄早世抚育诸孤为之毕婚嫁治室庐又勉之学勇于赴人之急惟力是视乐闻人善有过多面折之敏而善谋审度事宜往往中的惜乎不假之年其见于用者仅止此耳韵类一书援据精确不知者以为苟然惟好之者然后信其积学之工每谓使之在天禄校讐之职必有补于斯文然亦不及此余所以重叹也铭曰
　　古之设教学有大小六艺之目殆不为少幼而贞淳习之既成壮而用世足了一生惟此字学是为一艺后世忽之谓学之细礼乐既壊射御罕知数亦失传惟书可为我家有原余亦素嗜间亦语人鲜有同志顷仕东嘉日亲友朋惟此谢君时称笔精以文发身又敏于政笃意斯文字为之正亡年五十始得其书着之于铭以贲幽墟
　　赠银青光禄大夫宇文公墓志铭
　　宇文氏本居河南唐末入蜀遂为成都大家隆兴初元钥忝进士科与淮东总领子震兵部尚书价同登尚书尝幸同朝而总领以出入参差竟不及识三仕周行多见蜀士尤闻今贰卿及枢宻之名恨未遇也告老复来枢宻由京襄宣威召还文昌遂跻右府贰卿以棘寺奉使北归上从班皆一见如故交贰卿引嫌出守当涂钥既叨参预与枢宻情好日隆一日亲携贰卿书以二亲银青及夫人之铭为委谢不敏至再三终不得辞谨摭所示行述书而铭之银青讳师说字徳承曾祖宗象累赠太师魏国公祖邦彦故任朝奉大夫尚书屯田员外郎累赠太师齐国公父时中故任左中大夫直龙图阁累赠通议大夫公之二伯父以文学被固陵深知迭掌翰苑继为丞辖枢廷家声临一时公少在富贵中而天资冲淡惟专意于学自为程度风雨不渝由伯父任补承务郎锐情举业两占荐书尚选父母既钟爱之公亦不忍离膝下既冠三请祠禄以便养龙图勉以仕始为潼川府路转运司主管文字使长喜兴狱一道骚然州邑为之屏息凌忽官寮虽有言不屑也公气平而语劲遇事坚执未尝少屈下期于用己之学长为敛容狱亦寖息俄丁母硕人房氏忧父既奉祠公亦不调龙图服除又任常平司干办公事甫到官而以疾卒年止四十寔绍兴二十六年五月二十八日也官止奉议郎平时乡党搢绅品论世家子弟之贤必以公为称首至是相与嗟惜又不能自已也两娶房氏赠通议文安郡夫人四子绍猷故奉直大夫知汉州绍谔故文林郎知叙州南谿县次绍彭由权户部侍郎右文殿修撰知太平州次绍节以龙图治命继伯祖枢宻太傅肃愍公后端明殿学士签书枢宻院事兼太子賔客一女适承议郎新知简州杨思成孙五人景韩景脩俱终于将仕郎景琦迪功郎监汉州商税景度儒林郎添差两浙西路提防刑狱司干办公事景厚迪功郎邛州安仁县尉孙女三人曾孙□人二子以郊恩累赠公银青光禄大夫以某年某月某日于广都县龙华山之原后三十余年文安夫人祔焉公既蚤殁诸子尚幼公之学行俱不得显于世文安每举公之遗烈以教之大略以为公之读书为文皆有绳准经史百家之言悉以次第繙阅沈濳反覆随疏坐右旦为某书夜为某氏之文手抄成诵若布衣初学之勤者喜与士友谈易时诵家人正家之道以勉我相敬如賔公退则闭阁诵哦诗缉文一不以家事介意此皆公之所安而道行于妻子之实也欧阳公幼失所怙罔知其父崇公之详其见于泷冈阡表者皆郑夫人之言也敢引以为比公之隠徳所谓非此其身在其子孙贰卿方以名从臣出典藩方枢宻先膺大用宇文氏之兴真未艾也天之报施岂不昭昭乎铭曰宇文之先其积已厚枢筦丞辖赫然华胄公居其间卓称孝秀天爵为贵多文为富学优入仕不渝素守出门轴折才不及究非此其身宜昌厥后我惟铭之用诏不朽
　　文安郡夫人房氏墓志铭
　　夫人姓房氏讳妙光其先显于唐广明中扈防西狩因家于成都之华阳曾祖审能赠朝请郎妣安人宇文氏祖希参朝散郎赠通议大夫妣硕人张氏杜氏父永朝奉大夫通判嘉州妣宜人张氏夫人性明悟在羣儿中独若成人少长事亲知色难之义不但长于女工也宇文氏世有姻好嘉州先以次女归直龙图阁时中之子银青公师说又以第四女继室是为夫人夫人之姑姑也未防即世执丧哀慕扶护以归又谨视龙圗次舍食饮之宜已而治阃内奉烝尝一如姑无恙时以寛龙图悼亡之悲银青为潼川漕幕夫人年才过笄恪守家法食不重肉而丰宾客之奉夫子尽职不苟退则耽书一不以事物自婴内助之力也尝侍龙图疾奉药饵甚谨少间曰吾妇孝敬他日愿汝子妇如此银青事兄如父夫人待长姒如姑百口无间言银青卒于潼川仓司夫人三十有二诸子皆幼送终治无一不尽自后専意教子昼夜不怠又举银青学行以为法故诸子益自刻苦相继预荐季子绍节遂登淳熙十四年进士第银青之兄赴合州夫人领诸子留里舍教愈力用愈俭嵗入之余悉储以聴一毫不自私合州晚嵗闲适夫人与其姒分月主家务或客至纷沓供酒肴无倦色伯与姒皆敬叹之姒既寡居相好益笃事夫大小未尝先可否至不敢専席而坐若非辈行然二十年如一日亲党皆以为不可及姒止中夀四女未行悲卹抚摩不啻已出俱使之得所归长子绍猷得官成都张宜人年髙喜于便亲即聴迎侍一二日必归母侧曲尽孝养宜人及见外孙以次授室相继出仕谓夫人曰汝父与舅皆称汝孝盛年守志不以悲哀乱所守固知其有今日矣送子之官戒饬尤备引隽不疑之母之语及谈上世官业以勉之且俾亷勤首公无躁进无诡随不以驰骛宠禄为急也肃愍公靖康奉使结约举义谋泄遭变尽室死之龙图命银青以绍节继伯祖为孙甫冠夫人即遣诣行在所以其事本末请于朝留十寒暑每以书戒其尽力毋念我事既昭明卹典优渥乃俾追丧略无嫌忌人尤以为难平生动中准绳髙见絶识有士大夫所不逮然语笑不妄发未尝以所长自为表襮赒人之急如恐弗及故奁衣襦乆而如新视世之纷华荣耀一无所累其中者淳熙九年六月十八日卒享年五十有九明年十一月甲子祔于银青之墓子女孙曾悉在银青志中呜呼夫人在家为贤女既嫁为孝妇妻道母道又皆兼尽可以为闺门之规范矣是宜铭铭曰
　　彤管不作傅姆无教孰能闺门惟敬惟孝猗欤夫人谨于三从事姒如姑又笃其终义方尤严绳绳孙子庆必有余川至云委典刑如存是为壸彞凡此妇道百世仰之
　　朝散郎致仕宋君墓志铭
　　隆兴改元永嘉进士得人最盛尚书木蕴之既在魁选一郡同登至二十七人余忝末科至乾道七年客授此邦三年间多与同年往还甚乐也后又假守则在者已寡矣今四十载惟余叅议光逺宋贰车正卿在钥亦偶未死故三人时以音问往来而正卿又亡矣明年其弟习之持书求铭正卿之墓抆涕之余为序其平生而系之铭且请光逺篆其葢云君讳晋之正卿其字也旧名孝先字舜卿五季时处士靖自福之长谿徙温之乐清邑有张文君隠居筑室为邻而缑山僊人吹箫台峙其前真胜地也今八叶矣子孙繁衍为名族曾祖惟表祖世则俱晦徳不耀考允修行义过人有声舍选而终不偶笃意教子既口授以尚书大义又力贫为之择师君既升朝生封承务郎后又赠至奉直大夫妣万氏继母张氏皆赠恭人由是邑人益励子于学君幼颖悟日诵数百千言弱冠从梅溪先生王公十朋游学徒数百人独君首出王公器之曾以诗赠别襃借甚至未防入太学登乙科授左迪功郎汀州司户参军王公又以诗送行期待尤逺到官明锐任事不择剧易郡政待户曹乃决有霹雳手之名秋稼加耗病民君以郡命蠲之人皆讙服校文三山士逾二万杜君申有场屋声又尝名荐书文卷已遭摧剥君识于众人中引义力争竟寘举首果以经魁南省人尤服鉴裁之明时丞相王公淮检正吴公年少卿郑公伯熊同为部使者皆欲出其门外移长谿丞县去福州数百里休戚防不相同丞相陈公俊卿为帅君言邑之利病多所开纳赞其长黄君藻和而不同相得尤深罢官祖饯挥涕而别海舟之于邑者数千艘君既被檄总籍其目分番以备调发舟人安之时造战舰期防趣迫君缓其期事亦随办伐木必亲相视而后取其免于斧斤者号宋公松丁奉直忧治丧诸费一金不仰于公家归营送仍自为夀藏于侧泣曰尚当供养于地下也除服调临海令以办治闻催科不扰囹圄屡空太守邀入签幕郡县视犹一体知无不为轺车行部士民遮道称徳政者动数百人枢宻丘公崈为宪使率诸台荐于朝及去官壶浆攀恋旗帜咽道相望不絶前此未有也再调光化令乡人王公自中为守每称为老先生被边事简作亭丰山之颠遥望卧龙旧隠暇日相与登髙吊古哦诗度曲不复以僚属相遇改奉议郎知奉化县君三更邑寄熟于纲目刓方为圜坐以无事民大爱之丞相谢公深甫临海人素知治行时在参预欲引之周行君赴部授信州通判以归佐郡期月即引年求谢事谢公又却其请且勉留之秩满竟以朝散郎致仕或谓理赏可及正郎君曰不翅足矣翩然还家闻者愧服天资孝友奉直素为乡曲所敬惮以儒术自信黜释老之说每曰亲亡而借缁黄以荐何待之薄也死欲速或溺于隂阳家之言以幸富贵至累年不入土者不孝为大其卓见类如此君之执丧一遵遗言追慕老而不衰嵗时祭祀焄蒿凄怆如将见之言及则必然弟习之少君四十嵗抚之如子捐祖产以畀之而不忍析爨弟亦恭谨好学事君犹父门内以礼法称护坟茔如防头目拜扫必躬必亲宗党贫者收卹经纪有孤女则为遣嫁之不惟子弟承教修饬厮仆亦能以生事相戒有古樟防蔽甚广自号樟坡居士晚又筑亭其上榜曰可髙赋诗赓酬者众钥亦预焉嘉定四年八月属疾终于家享年八十有六娶孙氏继万氏皆赠安人二子长曰统迪功郎宁徳主簿衢州比校务调邵武军司法姿禀端重居家临政绰有父风不幸先二年亡矣次曰缨孙四人防侨俶皆业儒幼曰宅孙女四人伯适进士刘颐仲适国学进士张复道叔从浮屠名法定季适进士万逵女孙三人习之与缨将以五年十月丁酉君于县盖竹山寔附先茔君志也君敏而静贯穿百家不为艰深之文明白丰赡诗辞髙胜淡而实腴即席唱酬锋起泉涌人畏其捷而服其工所至留心风教勉厉后学长谿有隠君子林君维屏号榕台先生君屈致邑庠遇讲书与其长率邑之寓公聴焉学者益励丞相梁文靖公闻之遂招入郡中一时政化之盛君实啓之忧居开义学来者辄受劝谕有文斋舍有铭深衣大带济济翼翼习俗益媺临海官事整暇太守熊公克遇视学则请君为说春秋光化既为一新军学至奉化则又亲见之锐意兴作里士监南岳庙汪君伋与其弟份斥家财为之倡众亦竞劝输奂鼎新照映山川举梁之文落成之记皆钥为之自尔累举得士为多家素贫孙安人初以田四顷自随伏腊粗给仕防四纪无一丘之益客至必留尽欢或假贷以续食人为不堪晏如也归老余年齿落复生发白更黑颀然为乡曲之望诗文甚多随有散佚今惟乾坤二卦中庸大学禹贡洪范讲义春秋十二公论各一卷厯代中兴君臣论二卷拟进万言书一卷樟坡集三十卷藏焉铭曰
　　阜陵取士隆兴之春惟温盛二十七人我幸同升洊官海濵相与往来乆而益亲四十余年如星向晨惟宋与余夀逾八旬宋君忽焉而迹遽陈行义治政蔼然弗泯难弟贻书其请甚勤哀懐易感勒铭翠珉
　　从兄楼府君墓志铭
　　我大父太师齐国公五子二十五孙惟九伯父五子皆钥之兄也诸兄凋零殆尽惟兄长钥一嵗自幼少追逐晚益相亲钥投闲十三年时时步屧相过山肴野防聴琴观奕酒酣而归甚适也忧患之余既挂衣冠期与兄乐此晚暮严召还朝重惜此别初谓可以复防旧铭兄亦促使蚤归忽闻兄讣惊痛不自胜乞身未遂又闻将二子来求铭呜呼遂无兄可事矣雪涕书之兄讳镃字少及吾家世为明之奉化人入城而着籍于鄞者至吾兄弟五世矣推而上之仅得八世积徳有素至髙祖先生讳郁决科起家一仕遽休仍教授乡里官止大理评事累赠正议大夫曾祖讳常朝议大夫累赠太傅祖讳异徽猷阁直学士累赠太师齐国公父讳琚朝散郎母陈氏封安人朝散儿女俱众与安人勤俭治家尤笃意教子叔子鋐有场屋盛名以丙科仕至临安教官季子钜亦自太学晚为歙丞兄幼子也天姿谨恪读书之外竭力事亲于伯仲间急病让夷心计精宻既不及禄仕一意守家法安分知足自奉至薄量入为用数十年如一日朝散得齐公继绣堂故基为宅后既不足以容众兄得田三亩力营筑室未防落成过者骇观入其家济济如禅房精舍地无一尘辟门临水得城南胜处内地才防弓花卉果蓏手植以供小摘之需真隠士之庐也朝而诵经昼则假寝暮止三酌陶然自适一呼烛则不复饮食故絶少疾病性谅直语辄见肺肝亲故有过忠告或面折之自谓爱人以徳人亦谅而服之奉丘垄及致祭谨甚一物一器必出亲临尤好宾客至则谈笑欵洽小酌亦有恩义夫妇齐年俱至七十亲党合乐髙防扁其堂曰双庆冬至元旦乡校有序拜之礼兄必夙戒子弟率先而往风雨不渝每自言曰吾无才术以发身赖祖先宗族之庇处夏屋三纪何以堪之生计素薄不足以卒嵗斤斤自处人不见其际遂为乡里善人以终嘉定四年六月属疾初无他苦丙申卒于家享年七十有六娶宁海李氏克相夫子以齐其家二子浃洽一女适文林郎抚州崇仁县丞舒祐孙六人权柄校槢桧榗俱业儒柄出继为长兄主簿钰之孙孙女□人长适方楷次许适舒枢外孙也余尚幼将以五年八月丙申兄于通逺乡金谷之原植徳庵后兄所自卜欲从父兄于地下也兄虽出世家辛苦自立竹头木屑未始轻弃物多可为两用若琐琐者先具美槚夀藏虽一日二日可为者亦皆豫办略无拘忌之嫌又可见兄之旷达矣二子事亲素谨兄亦以家务分委之继绣旧堂防不能保兄言之或至泣下浃力图而得之兄又喜甚将以故扁揭之未能也钥既不得归奉吾兄自念叨窃逾分上有忧责下困应酬每起伏波羡少游之叹今日东望尤为心折泪迸哀哉无及也已铭曰
　　齐公守乡始立锦坊五家聚处昆令季强兄之与我亲如同气期尽此生日夕陪侍病不及问丧不得归尚铭诸幽以写我悲乡里善人又以考终咨尔后来尚振素风



　　攻媿集卷一百九
　　钦定四库全书
　　攻媿集卷一百十
　　宋　楼钥　撰
　　塔铭
　　径山涂毒禅师塔铭
　　径山为东南第一丛林非第一等人不足以居之淳熙十五年冬丈室虚席临安守臣奏请无锡华藏涂毒禅师夀皇素闻师名制曰可明年二月初吉方入寺遇今皇帝始登寳位诏就灵隠开堂中使斋御香以赐恩礼甚渥道俗辐凑惊叹未有且曰是为丛林一段盛事非师不足以当此也师名智防姓陈氏天台人自号涂毒岩生英敏颖异父母素竒之十嵗护国僧楚光见之曰此子风骨巉巉有出尘之姿又六年遂祝发光授以经律理诣昭彻迥出流辈性刚简居处语黙肃如也尤不喜泛交善则慕之有不善虽亲昵亦絶不与通年十九或告以定慧等学可以明见佛性即造护国请谒寂室光仅七日偶过门洒然有省寂室许之谓老于丛林者不能过也育王无示万夀大圎皆一时大名徳无不肯可大圎问师甚处来曰天台曰见智者大师麽曰即今亦不少曰因甚在汝脚跟下曰当面蹉过圎曰上人不耘而秀不扶而直一日辞去圎送之门拊师背曰寳所在近此诚非寳师领之时豫章云岩游禅师号典牛声震江湖师往投之道由云居风雪塞路坐阅四十二日午初版声铿然豁尔大悟及造门典牛独指师曰甚处见神见鬼曰云居闻版声来曰是什麽师曰打破虚空全无柄靶牛曰向上事未在师曰东家暗坐西家厮骂牛曰崭然超出佛祖他日起家一麟足矣贞净老人若在见子亦当下拜遂领师至僧堂前撞钟大言曰侍者大彻矣牛机辩峻峭莫有婴其锋者师与之平章今古泉涌风驶闻者为之错愕逾年告别牛送以偈曰咄咄临济宗行行正在尔遂结庵于淮西乌崖之下典牛凡见浙客必曰识策公否客曰识之则欣然曰不虚生于浙江其器重如此大圎移大沩请居第一座秉拂之初众已惊服尝问讯圎圎俛眉不语师曰何其瞀闷圎曰期子济济多众如雪峯存沩山祐之流而谈天者谓子无徒子意如何师曰参学惟恐无本苟有本对泥像说法亦髙出诸方圎曰吾子器识过人酒太羮非常流所能知味也东归又分座于国清此庵景元方住护国谓师曰公来归三峯景元即收卷波澜矣出世住黄岩普泽为典牛焚香是为黄龙四世孙厯天台太平吉之祥符越之等慈及大能仁所至道价兴行旋自护国华藏来住此山而师已老矣力行祖道众至千余每谓其徒曰来日无多岂久于此者弟子请建塔于东冈之麓绍熙三年秋毕工师曰生平言出没死生如适园观此言防户知之时节因縁乃在于此十六日升堂诀别举众曰请偈賛者如市随叩即信笔应之二十五日门人宗惠问疾嘱以后事仍曰子以文祭我师整襟危坐倾聴乆之至酹茶尚飨为之旴衡一笑二十七日辰初汤沐已竟剃发更衣万众云集说偈云四大既分飞烟云任意归秋天霜夜月万里转光晖俄顷泊然而逝八月二日举全身瘗于东塔夀七十有六腊六十夏得法弟子已出世者十二人度四十三人　【此下原本空缺十余字】余非学佛者未尝参禅又与师无半面而惠公余乡人録师行实求铭既适越贻书不已惟师之始末劲挺洞达无一毫回护意气于余心似有契焉乃具载所録而系以铭其实无此可也铭曰
　　临济正宗直下不絶杨岐积翠何有分别矫矫典牛付授亲切涂毒一声闻者脑裂云居版声风撼深雪径山一着霜夜秋月扫尽葛藤光明透彻我词賛扬慙媿饶舌
　　天童大休禅师塔铭
　　余家四明十禅刹错立名山中儿时未甚省事已闻人称老尊宿颇众而大觉小珏之名尤着且乆大则宏智正觉小则师也师名宗珏和州乌江人姓孙氏生不茹荤世业儒而性乐空门年十六白父母愿出家止之不可遂依贞州定山贞如住持徳云十八进具长芦祖照道和声振东南师往叩谒照与语竒之留为侍者时真歇了公为座元师入室问云佛祖不到处是什麽境界歇竖起一拳师拟议歇挥之师即领悟遂云将谓无人到歇云放过一着宣和中歇主长芦学徒益集至千七百众师代居第一座为众说法建炎初元之蒋山入慈受深公室语契渊防尤相器重寻避地浙东侍歇居补陀岩道价愈髙郡请住岳林布袋道场不就宠智时在天童视歇为兄邀归山间又命师挂牌领众象山廷夀虚席使君延请再三始从之绍兴二年太守陆公长民仍迁师于岳林备礼开堂丞相范公宗尹自号退晦居士与师为方外交逺来劝请参政孙公近时为部使者为范公草疏禅门以为美谈师即嗣真歇防三年退处翠山依宗禅师待制仇公悆迁之香山一住十八年衲子云趋寺为一新二十五年尚书王公俣请住雪窦二十九年真阁张公偁遂以天童招之师念太白名山实宠智之后一遵规式无所更改道俗益向之师容貌竒厐度量恢伟喜愠不见于色终日頽然无所修综亦未尝振厉风采而见地明白深造自得死生之际卓然过人人于是尤以为不可及也时城中湖心辩公宗师与师生之年月皆同三十二年八月上浣辩以遗书来师初无恙览书笑曰齐年既行吾亦逝矣翌日迎賔如平时晚欲小参侍僧以为暮矣即令集优婆塞众人知其有异举寺咸防师从容普说多致垂别之意既归丈室濯足就座整容跏趺汨然而逝又八日学徒奉全身于南谷夀七十二腊五十四师等慈接物无贵贱之间侍制张公劭昆弟与师为中外亲舍人孝祥又视公为父行皆一时名胜师视之藐如也嗣法三十余人分领宗风而足庵智鉴为显足庵住雪窦数年与余素厚绍熙三年余官后省忽得足庵垂絶之书专以先师大休塔铭为祝大休师自号也余幼钦师之名而不忍违足庵之祝为之铭曰
　　是释者流视生若浮生兮若浮死兮若休生既曰休死又何求足庵之求为铭诸幽
　　瑞岩石牕禅师塔铭
　　师讳法恭明州奉化人俗姓林母杨氏号佛光道人日诵莲经甚専一夕梦胡僧来谒既寤而生师父早丧年十五乃白母出家以栖真禅院僧则韶落发为师宣和七年受具戒习南山律于湖心寺继受天台教天童宏智觉禅师法席方盛师又更从之兄事自得晖昼夜危坐一日坐殿庑间忽傍有僧曰本自不生性无和合师一入耳根豁然开悟流汗浃体即见宏智反覆问答机应如响智遂留侍傍乆之再厯江湖徧参石佛万年闲公室中尝一举似地擎山话经月不契他日再往闲日似地擎山作麽生师掩耳而出草堂清不许暂到入室师真造前清举拂日识得这个参学事毕师曰拈却这个唤作什麽清拟再举师夺拂子掷地上曰老汉拂子也不识一众骇叹黄龙忠置界方槌拂于香案上师谓其侍者曰和尚此一络索作何用少顷一一拈起问过一机不来莫言不道侍者白忠乃尽撤去三年复归天童主藏事即分座说法遂为第一座智所举宗要师不为苟合智爱而畏之绍兴二十三年越之光孝虚席帅移书于智求一本色人智以师参学行业始终明白荐之既往防应天塔壤或请舍去师曰非我尚谁为耶塔成始行未防复住能仁隆兴改元赵公侍郎出守四明命主报恩兵燹之余前人相继兴造凡所未备者如钟经一台等处皆师所建轩敞宏大遂为一城兰若之冠乾道六年退居小溪之彰圣明年荥阳郡王又起住瑞岩居山防一周星辟舍宇以安众开山田以足食又建圎通杰阁轮奂甚美皆师余事也大参范公请师于雪窦自得晖公归自净慈乃请雪窦窦还之复居瑞岩淳熙八年八月十三日感微疾谓弟子曰母以药石累我殆将行矣十九日以书招自得且促之越五日始至谈笑如平时付以后事作士大夫及道友书六缄已而诸山皆防以翌日迟明升座说偈而逝郡守谢公修撰得师遗书唶曰恨不识此老即以其座元如璧继之师夀八十腊五十九受度者四十三人嗣法者十人山之西偏夙号上方于是立塔以寔九月三日也师之从姑归余叔祖故自少时与师游璧求铭于余余非学佛者然窃谓桑门之法有三曰律曰教曰禅学者当先习律以检其身次聴教以广其业然后参禅以求直指人心见性成佛一闻千悟世出世间法则为全人矣况是三者本无异途苟能贯通何所不可惟师天姿劲挺持律严甚而禅教并行直以古徳自期爱身如冰玉终老不衰絫主大刹起居寝食无一日不与众共不务縁饰无他嗜好自号石窻叟峭直骨骾未尝借人以词色见有道者虽坐下版必力加提引成就名誉郡命公定师畧不容私或以赂得叱之不贷至白郡将汰遣之诸方异辞辄遭呵咄衲子慧而狂者至则摧折有僧自谓罢参指地曰人人唤作地我道不是汝唤作什麽僧未及对即斥去同行僧请代一转语遂举一拳师曰同坑无异土并逐之临安净慈人所愿得尝驰书请师乃航海以避命郡为申免皇子魏王作牧每加敬礼欲访师于山间辞曰路逺而险徒劳民耳其严冷类此公卿名士为方外交者甚众丞相魏公晚嵗与师尤厚尝叹曰自得如深云中片石石窻则空门中御史也缁流以为名言师行解甚髙不为夸诩以惊众壬辰夏旱郡请说法即日甘澍次年又旱定海宰延之师曰前此偶尔非吾力也坚拒不受邑人固请即又雨焉呜呼禅林五枝盖出一本惟曹洞宗至芙蓉而大振石林叶公左丞称其与之严者得之必精传之必乆河南邵公子文称其为特立之士二公皆名儒言必不苟一再传而至宏智尤光明俊伟而师得其正传卓立杰出确然自信末后一着照映今昔盛矣师机縁有三防録瑞岩后録壁立千仞不可挹酌丛林尤所尊敬读者尚自知之瑞岩古道场璧以师故出世即居之乆而众无异辞不负所托矣铭曰
　　此道本无二五派寖分别猗欤曹洞宗绵宻更亲切稽首芙蓉师壁立蹊径絶迩来一再传竒邹出丹穴石窻嗣宏智游方俱洞彻门庭晚益峻坐防衲僧舌如识滋味人啗土炭石铁醎酸甘苦辛开口了无说何以传不腐君其视兹碣表里无纎瑕瑠璃含寳月
　　雪窦足庵禅师塔铭
　　师讳智鉴滁之全椒人俗姓吴自儿时已喜佛书每以白纸为经跏趺端坐诵之琅琅然母尝与洗手疡因曰是什麽手忽对曰我手是佛手遂视母大笑少长日记经文千余言连遭亲丧决意出家誓修苦行以报罔极之恩真歇禅师方住长芦径往依投一见异之师勤苦精进终嵗脇不至席大休小珏禅师领千七百众为首座独指师为法器曰汝当振吾宗已而侍真歇来四明至补陀山遇羣盗蠭起避地之马秦骇浪翻空举舟惊惧师坐篷外独不沾湿真歇益异之防京城三藏道法师讲菩萨戒师受戒已背若负万金然道曰汝真得上乘戒之证也徐即身轻真歇住雪峯服勤三载虽日亲示诲终未超彻复回四明遯于象山县之郑行山乃海岸孤絶之处相传山有怪妖不可入入亦多以惊异逃归师曰吾为法忘形何惧耶乃即山中盘石缚茅为庵地髙无泉脉师祷曰吾办道来此山神其惠吾泉因锄小坎移时而水溢食不继则啖松枝以疗饥时绍兴二年也一日有巨蟒入庵矫首怒视越数日复旋绕于牀师不顾而去夜闻庵后岩谷震响如霆击旦起视之有巨石飞坠越庵而立于门并庵大木皆为之摧拉变怪百出略可记者如此师不为动终不能害也明年正月十四夜于深定中豁然开悟师自念云威音王以前无师自证威音王以后无师自证者皆天魔外道遂下山见延夀然曰日来肚大无物可餐庵小无牀可卧若能与食展庵则住不然则去然与师反覆问答不能屈因叩师见地师云一坐四旬身心莹彻忽尔古镜现前非由天降不从地出自是本有垢净光通不劳心力自照也昔真歇尝于室中举门一物上拄天下拄地常在动用中动用中收不得是什麽物得恁麽而今照破方知天盖不及地载不起唤作古镜亦是谤他遂有颂云个镜光流遍刹尘鉴照无碍体难分羣灵巨徳皆称妙凡圣无非里许身然云不易到者田地师至陈山欲航海或指曰此郑行山中肉身菩萨也人皆环绕求偈时天大风不可渡师谓篙人曰吾为汝借风洎登舟俄顷而济抵岸则逆风如故径至岳林见大休云乆违尊顔即不无如何是同风不门底人珏云井底虾蟇吞却月师云賔主不立报化平吞珏云向賔主不立处道师云不辞道恐涉唇吻珏云只今将什麽抵对师云不借珏云佛祖不奈尔何师礼拜遂令受具闻翠山宗白头机锋峻峭往叩焉时师方为岳林行匄担二布囊随得即受备厯艰勤人所不堪宗云为众竭力不无其劳师云须知有不劳者宗云尊贵位中收不得时何如师云触处相逢不相识宗云犹是途中賔主作麽生是主中主师云丙丁吹灭火宗以手掩师口师拂袖出宗迁雪窦挽师偕行荷负众事防法堂新饰且命师为众普说宗叹曰吾生有耳未尝闻也丛林愈加敬焉宗乃宏智髙弟师因造宏智室动辄深契二十四年遂举住栖真隆兴二年移定水侍郎赵公子防闻师名属侍御王公伯庠制疏备开堂礼嗣法大休寔曹洞十一世孙也乾道五年退席遂之天台八年嗣秀王来镇请住广慧淳熙四年皇子魏惠宪王请住香山七年参政范公移主报恩十年遂归西山为终焉计十一年雪窦虚席众皆以师为请师念明觉知觉道场勉为起废一住八载所在道俗归仰至是尤盛随力葺理内外一新绍熙二年谢事止于寺之东庵太守林公枅稔闻道价命师再住不从必欲识面既见问道终日致请益坚力辞而归三年七月乙未示疾己亥亲笔遗书晦日以道具抄録八月哉生魄夜分戒其徒曰吾行矣送终其务简约勿用素服哀恸言讫书偈趺坐而化时暴雨疾风震动山谷人尤嗟异四逺闻者奔赴尽哀于是相与建塔于山之左戊午奉全身以夀八十八腊五十三嗣法及受度三十余人师素与余厚在雪窦作锦镜以蓄飞雪上流为一山竒观甞为之记师且死手书遗余告别以大休塔铭为属余既铭之师之徒又以此请不忍拒也余不习释氏学然闻古徳相与传授之际多借导师有以啓发之惟师根器过絶人自誓不悟不为僧则识趣已不凡操心如铁石视身犹土芥又有人所不能及者初虽乆依真歇郑行之居略无怖畏非有师传而遂得道禅门少见其比是时自觉般若有灵真有饥则一与之食寒则一与衣之騐夜行深雪自然得路若有隂相自以为大千世界无如我者一见大休诵言所厯休徐曰但尽凡心勿为异解师为之漼然意消而归心焉师天资朴厚见地真实业履孤峻苦行坚宻至死不少变等慈接物法施不吝具大辩才浩博无碍为人说法或自晓至暮或自昏达旦至连日亦无倦色音吐洪畅晚亦不衰闻者耸服学徒每出衣资请师演说此尤禅林所未有也云深火冷尸居渊黙有召之者虽祁寒隆暑不拒一毫施利悉为公用丈室萧然故六主废刹积逋动数千缗不过期月百废具举若祷雨旸捄疾苦其应如响神祠烹宰物命辄为易以素馔有藏其须发而得舍利者此皆世俗所创见师不欲人言之以为非此道之极致使其有之亦皆师之余也师既亡太师史文惠公祭之以文有曰了悟圎通如观音大士随机化俗如善导和尚人不以为过也师生于淮南而化縁独在四明屡易法席名震江湖而终不越境自号足庵人以古佛称之惟师可以无媿云铭曰
　　祖师西来乃始有禅灯灯相续皆有师传师之得道防于神曜心镜孤圎大千俱照曹洞正宗实艰其承十有二传至师中兴蛇虺之宅闻者怖恐惟师宴坐曾不为动振锡出山据大道场四众归仰广为津梁生于淮壖縁在甬东名震江湖卒老吾邦法施不吝辩才无碍行实坚苦而大自在人称古佛师则无媿铭以表之用诏末世
　　瑞岩谷庵禅师塔铭
　　淳熙五年秋有防以明州智门僧景蒙住台州瑞岩寺先是防政钱公请为坟院公既薨其孙今江东转运判官象祖以大父治命辞于朝仍请敕差住持太傅史魏公再当国谓蒙可瑞岩台甲刹师一旦自海山膺敕命孤云野鹤虽无心于去来然空门之盛举也魏公分教永嘉时与心闻贲禅师为方外交罢相里居梦如平生傍有僧曰景蒙貌古神清谈笑久之觉而叩天童朴曰僧名颇异有斯人否朴曰是方为堂中第一座招之恍如梦所见与论出世法了辩如响问其师则心闻也大异之遂为延誉而得智门一住七年寺以寖兴甞葺古殿得瓦于脊有字粲然盖建隆改元之秋防语六言中有师名若言超进之意抑又异矣在瑞岩前后十夏道俗倾向寺居两山间楼观层出有溪自东北横贯寺中一夕暴涨冲决隄防栋宇漂荡强半为瓦砾之场人以为不复可兴矣师曰吾当任此既而财力交施从容规画曾不逾时轮奂一新壮丽反过其旧师才智超迈不以毫末自见因事而显无不叹服韬养之深从可知矣师姓邵温之平阳人族姓甚众多以儒自业母感异梦而娠英特开爽幼闻钟梵则喜年十三从惠安净觉大师惟梵着僧伽梨明习天台教观自以名相之学不足了大事去游国清又参育王山佛智裕公裕问以宗门节目师不知所对甞入室误问乡里师曰永嘉人还识永嘉大师麽未及答批颊而出至于再兀然如痴寝食不安者累月行道次忽闻钟声而悟即造室中又问永嘉大师即今在什麽处师曰即日伏惟和尚尊体起居万福裕随问向上事如何师拟酬应又复逐去次日再入裕方发问师抗声曰老汉今日败阙也一拍而出裕曰隽哉念母而归龙翔心闻一见深器之问曰言无展事语不投机承言者丧滞句者迷试向言诠不及处通个消息师以在手画一圎相闻以拂子击左师即画以右手击右师又画于中以两手托呈闻以拂子当中画两画师礼拜而立闻大笑云三十年拣辨苖裔今日得此乌喙耶由是依止室中通彻无滞遂令执侍左右既归鹿园如在庵贤雪庵瑾咦庵鉴全庵存筠谷达还庵淳防下皆一时之名流惟师妙龄杰出闻以谷名师庵且为之铭蒙侍者之名曰髙矣又甞谒临安显宁志公志闻风壁立学者望崖而退独谓师曰先世遗风余烈若未坠者尚在汝躬吾且拭目观之名山法席聚众千数师分座提唱诸方咸畏而仰之师孤髙絶俗若不胜衣而严冷峻峭不可挹酌既坐道场槌拂所加龙象蹴踏长灵之道光焉十四年十月十有七日为施主说法似感微疾既归趺坐良乆泊然而逝山林震动鸟兽鸣悲缁白奔凑如哀所亲越七日阇维舍利遗骨瘗干居禅师塔之右寔晦日也夀六十四腊五十一度小师四十嗣法者十余人钥赘倅丹丘草疏请师赴郡假道别未防时而师以讣闻亟遣茗奠其徒以魏公真翰来俾铭其塔且曰吾师生得公赞死又辱祭以文愿终惠之钥不敏敢不承相君之命铭曰
　　鞔峯髙髙压千岭寳坊楼阁非人境大浸稽天夜溟涬世界变灭弹指顷金碧扫地谁复整谷庵若子一笑领发挥金粟旧光景手髙妙絶风斤郢棱棱鹤骨双眸炯古庙香炉无波井栗棘横施发深省一超透出毗卢顶真隠神交锥脱颖声驾诸方增九鼎我游丹丘与三请再别防何俄奠茗石上主人呼不醒迷途多岐孰知警勿谓空言如缚影影与俱传乆逾炳
　　延庆月堂讲师塔铭
　　吾乡延庆教院为东南诸郡之冠祖师建立不置佛殿所以待后人者不浅累代多得人如所期焉余不及见绍兴以前事矣余嵗时见乡人尊重圎辨讲师道琛永嘉人初至说法是时宏智禅师诸大老拱手相顾曰此非阇黎也道价最髙大兴此山继以觉去予尝铭其塔月堂惠询之住持在乾道五年之后然得圎辨之正传者也惠询字谋道月堂其自号也姓陈氏父安寔家昌国县蓬莱乡之昫山母马氏梦僧倚门乞食而娠生有竒相甫八嵗父母携入寳印院谒了印大师善隆摩其顶曰能出家否欣然愿留不肯去父母见其幼静不类凡儿每窃竒之不夺其志始授莲经两月而成诵无不骇叹十四为僧即造延庆依澄照子先法师学日勤讲业夜则坐禅迥与众异或以飰食物玩游戏等试之一切谢絶独行独坐惟以参寻祖意为急众目之曰询独立章庵道因法师髙视众作时居第一座骤加称赏亲炙数嵗尽得其说欲徧见诸山问所先因曰天台能仁法照老人当今大善知识也且送之以序有曰吾子气貌温恭烈暑铄金而法服袜履望之俨然夜坐而不卧不与羣辈相狎戏又曰两山宿学皆吾故人盍行矣法照尤喜朝夕与处众嫉之且曰吾曹久侍老师反不若新进耶夜堂讲习一呼而随者数人俱至师前遽曰教门多途丛杂非一欲从公以决之师正容徐曰吾学佛祖之大道夀量观法十境十乘三千三谛皆是也得之则见性成佛失之则殃坠无间有疑则问来若名相之学方困算沙非吾所知也一众愕然不敢措辞而退或曰此学海义龙也安得以众人待之独步于两山者三载圎辨方住延庆师曰百闻不如一见宻入众底窃聴开演已自欣快偶闻提唱曰吾祖之道荆谿之后传者虽多不无小疵惟法智天资超悟不假传而自知用一性恶之防大阐圎顿之谈论即论具岂待烦恼之转除约佛约心宁外婆娑之别防一理贯通诸法悉舍师于言下洞然明白感发既深涕泪俱下遂造丈室自列辨曰子再来人也特吾之防示耳既日挈包在弟子列自尔左右逢源锋不可触防入堂司有监寺以事忤众众欲卷堂负担于门矣师急止之吾当任责乃领众白辨曰维那之言然即书片纸付堂司起监寺不共住众遂帖然微师片言岂不殆哉辨亡为广严第一座偶择主僧郡以十名寘瓶中一索而得师或以年少为言师曰吾何求哉力辞之防出世住海濒华云以省母之便欣然就之沙岸持鉢忽遇羣盗刦尽所有将解师衣正色叱曰汝何为者我法戒贪嗔痴贪求何益于汝生有王法死有地狱眼光落地受极苦时悔将何及贫富有命强取之物岂为终身之乐幸自无事而作此业实可寒心盗曰我将杀汝师曰吾以寂灭为乐汝若杀我早归寂灭受大快乐有何不可盗相顾曰是善知识也安可害之尽还其物罗拜而退慈力摄持又能如此移住奉川之禅院又迁净居前田后江师曰此处可与鬼神说法夜必炷香暗坐讲法华经信宿间有飞萤一二绕于前后寻有百十乃至千万明于燃烛讲罢辄去甞夜出萤往来江上不入讲室夜分既归萤忽来迎如繁星然师见而笑曰是待吾讲耶自尔每见之师不以语人然自以为差适人意也移住普和问于草庵草庵曰僻在一隅大江横前峭壁对耸佛影岩也前辈聚徒之地吾子其当之学子云集钟鼔一新朝参暮请昼诵夜禅礼讲以时防筵有节乾道五年延庆虚席公定场中一举师名众口翕然师气貌魁梧仪矩凝重未甞以词色假人精持律范动不逾矩法席谨严数百众无敢犯者说法必穷蕴奥学者有不能解昏后坐起信堂一香一灯逺在檐下僧徒毕集师乃挥尘纵辩夜静堂深言详理到境法俱胜随资发越直疑祖师之复生忘其乆立之疲也至今旧人过其处遐想髙风多至陨涕制帅秀王每曰延庆人中鳯也寺之西有蔬圃官欲以为贡院势甚急师怡然不顾方杜门终日禅定才信宿府主见招迎谓师曰贡院之扰得无动心乎今已得基址可以放懐矣师谢外护之庇盖有神现梦以为言也丞相魏文节公好内典法华中有是法住法位世间相常住稽疑以叩自得石窗终未有所契举以问师师曰此非大力量人不能致此问乃曰春生夏长秋凋冬落世间之相乎曰然非以其迁变而致疑乎曰然师曰四时迁变嵗嵗同耶异耶曰无以异也师曰非止今年明年无以异穷过去极未来亦无所异既无所异岂非世间之相常住哉以至君臣父子生息大小不动本位皆得究竟以至天地日月明暗色空海阔山髙鹤长凫短皆出自然莫不名体不转贞常圎极故曰是法住法位世间相常住了此法者不落阶梯随所见闻立地成佛文节有省叹曰经纶之妙还他教家魏惠宪王临镇来游独坐一搨俾师坐而问所传何道师曰天台教王曰恐不及禅家之直指师又曰禅教皆如在方便若就实知实见言之何为禅何为教妙悟之人一切扫除丝毫不挂然后龙菩提妙华徧荘严随所住处常安乐王大恱屡以金缯为斋施防尽出衣盂建雨华堂等又募縁一新两庑至于卧不解衣讲必更净非入浴走厠袈裟未始去体非赴斋啜粥莲经不曾离念防库诸司不一回顾工匠报作略不举目大纲整肃不事苛细然犯必不恕欺必照破中外井井无毫发之遗史文惠王曰能使教门增重今惟月堂一人而已师之传道直欲追配古人非徒塞责每曰以语之相似而证其言以资之善记而驾其说皆非所以说法也惟自悟心宗而宣演之庶得祖师之传吾求悟门切勿目画凡说教义不出私科惟着立宗解一卷以救时淳熙六年十月二十五日召门人曰吾觉背痛殆将不乆矣越二日辛丑集众讽十六观经经终而逝十一月庚申奉全身于崇法祖塔之侧师夀六十一法腊四十五聚发一器舍相无所于蓬莱先茔遵遗言也分舍利之半同法智顶骨塔于太悲阁郎中省庵陆公沅赞之甚详所度小师嗣法者六十人今柏庭善月其上足也余皆散处诸方灵龛即路之日缁素男女秉炉持花填郛溢郭防于罢市观者赞叹以为前此未有此岂人力也哉后二十有五年其徒请铭其塔余非学佛者尤昧于教乘以其请之勤而察其实行实谛为可敬为之铭曰
　　智者禅师祖天台教乃知禅教本无二道禅贵直指教若支离存乎其人统而一之圎辨之兴教门鼎盛奥惟询公传得其正如渊之淳如玉之洁入自悟门纵横演说辩才无碍脱落窠臼如老斲轮得心忘手月虽已堕孤老故躔柏庭之徒尚永其传
　　育王山妙智禅师塔铭【代魏丞相】
　　皇帝即位之十五年有诏明州阿育王山广利禅寺释迦文佛舍利寳塔诣行在所住持僧从廓侍行既至命入禁中观堂安奉上御素膳焚香瞻礼亲覩殊胜遂召廓对碧琳堂问舍利从何发见奏曰自陛下圣心发见上大恱亲洒宸翰大书妙胜之殿赐廓以妙智禅师号仍度僧五员颁钱万缗眷赉优渥前所未见由是寳塔之灵益显而廓之名愈彰矣廓姓林氏福之长溪人家世业儒踵登贤科生而颖悟不妄言笑羣儿强以聚嬉泊焉如不闻有以出世法语之则忻然解悟年十五依邑之建善寺祝发受具戒时闽中名刹多有道之士悉往从之佛心才分室中举四大各离今身妄身当在何处有所感发述投机颂佛心首肯之而不自以为足也去之见懒庵需公为侍者复依大圎璞璞大慧果公之髙弟门庭甚髙始叩之若自失久之豁然有得服勤数载璞抚之以为类已然以未识大慧为恨不惮重趼见于衡之回鴈峯下大慧深加器重留三年告归送之以偈又以书属璞曰廓乃佳衲子可为成就使异日为吾家种子自此丛林争下之绍兴丙子大慧被旨来育王复来依焉大慧移径山璞以继之众逾千数以为第一座制帅丞相沈公以庐山请出世大慧方名冠天下无不愿出其门以借重开堂日乃以瓣香嗣大圎诸方以此益髙之已而育王虚席尚书韩公欲邀大慧而举以自代遂主此山禅衲云集以祖孙三人世继坐道场筑堂于丈室之东名以三秀遂为空门美谈才具素髙以其暇日兴土木之工皆极其壮丽增庾入数千斛施者委金帛创为长生局五所百需皆备月施金钱飰僧以万计又造金塔以奉舍利此特其余事尔日本国王阅师偈语自言有所发明至逊国以从释氏嵗修弟子礼辞币甚恭且以良材建舍利殿器用精妙荘严无比丞相史公帅七闽以鼓山趣其归荥阳郡王力挽无行魏王出镇一见其风仪目为僧中龙又闻其机辩峻发肃然加敬师晚以衣囊立庵于乌石山名以笑月为终焉计有偈云三峯敛却闲云大海冷涵秋月庚子季春拂衣归庵杜门不与世接俄示微疾八月四日呼左右付以后事澡浴趺坐书偈曰掣防黄金锁凿碎玉楼钟腾身大虚外半夜日轮红掷笔而逝夀六十二腊四十七月五日于庵之寝室惟临济杨岐之宗至大慧而益震又得如师者为嫡孙上承圣天子之休宠下为帝子公相之所尊礼近焉道俗之归向逺焉外夷之师仰可谓盛矣筹室所度未易悉数有宜意者得法最的住平江开元方有声于时而遽即世禅家惜之徒弟至百余人家法严甚尝以师语録萃为巨编师呵之曰汝辈随语生解去道益逺矣固不许师既没乃始得百之一二刊之余投老山林与世相忘师谓可以语道往来无虚月警所未至相期嵗寒一旦弃我而先怆念不已其徒求铭于余为之铭曰
  </div>
  <div class="pagination">
   <a href="攻媿集_page75.html">
    上一页
   </a>
   <span>
    ...
   </span>
   <a href="攻媿集_page71.html">
    71
   </a>
   <a href="攻媿集_page72.html">
    72
   </a>
   <a href="攻媿集_page73.html">
    73
   </a>
   <a href="攻媿集_page74.html">
    74
   </a>
   <a href="攻媿集_page75.html">
    75
   </a>
   <span class="current-page">
    76
   </span>
   <a href="攻媿集_page77.html">
    77
   </a>
   <a href="攻媿集_page78.html">
    78
   </a>
   <a href="攻媿集_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
