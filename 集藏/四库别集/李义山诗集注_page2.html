<!DOCTYPE html>
<html>
<head>
    <meta charset="UTF-8">
    <title>李义山诗集注 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山诗集注 - 第 2 页/共 13 页</h1>
    <div class="content">　　杨栁路尽处芙蓉湖上头虽同锦步障【晋书石崇与王恺奢靡相尚恺作紫丝步障四十里崇以锦步障五十里敌之拾遗记石虎为浴室列凤文锦步障萦蔽于浴所】独映【一作应】钿箜篌【风俗通箜篌一名坎侯汉武帝令乐人侯调作坎侯言其坎坎应节侯以姓冠章也或曰箜篌取其空中以钿饰之曰钿箜篌】鸳鸯可羡头俱白飞去飞来烟雨秋
　　桂林【山海经桂林八树在贲隅东注八桂成林言其大也旧唐书江源多桂不生杂木故秦时立为桂林郡武徳四年置桂州总管府后置桂管经畧观察使治桂州】
　　城窄山将压【栁宗元记桂州多灵山发地峭竪林立四野】江寛地共浮【方舆胜覧桂州冇湘漓二江荔江阳江】东南通絶域【方舆胜覧桂州东接诸溪南浮琼崖】西北有高楼【桂海虞衡志灵川兴安之间有严闗朔雪至此輙止大盛则度闗至桂州城下不复南矣北城旧有楼曰雪观所以夸南州也】神防青枫岸【道源注南方草木状五岭之间多枫木嵗久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能飞去述异记南中有枫子鬼枫木之老者人形亦呼为灵枫焉】龙移白石湫【一统志白石湫在桂林府城北七十里俗名白石潭】殊乡竟何祷箫鼓不曽休【宋李彦弼八桂堂记民俗笃信隂阳多尚巫卜病不求医药】
　　夜雨寄北
　　君问归期未有期巴山夜雨涨秋池何当共剪西牕烛却话巴山夜雨时
　　陈后宫
　　茂苑城如画【呉都赋带长洲之茂苑虞世南诗高台临茂苑按茂苑非必呉地始可称南史宋有乐游苑齐起新林芳乐等苑皆在台城内所谓茂苑城如画也若呉地记之茂苑其名立于贞观中有引此者非是】阊门瓦欲流【宋书元嘉十二年新作阊阖广莫二门】还依水光殿更起月华楼【陈书后主盛修宫室无时休止税江税市征取百端】侵夜鸾开镜【范泰鸾鸟诗序昔罽宾王结罝峻卯之山获一鸾鸟王甚爱之三年不鸣其夫人曰尝闻鸟见其类而后鸣何不悬镜以映之王从其言鸾睹影悲鸣冲霄一奋而絶】迎冬雉献裘【晋咸宁起居注太医司马程据上雉头裘一领诏于殿前焚之】从臣皆半醉天子正无愁【北齐书后主好弹琵琶自为无愁之曲民间谓之无愁天子】
　　属疾
　　许靖犹覊宦【蜀志许靖字文休避难走交州与相随中外同其饥寒后因刘璋招入蜀先主即尊号以靖为司徒】安仁复悼亡【潘岳集有悼亡诗二首】兹辰聊属疾何日免殊方秋蝶无端丽寒花只暂【一作更不】香多情真命薄容易即回肠
　　石橊
　　橊枝婀娜榴实繁橊膜轻明橊子鲜可羡瑶池碧桃树【道源注尹喜内传喜从老子西游省太真王母共食碧桃紫梨】碧桃【一作眉】红颊一千年
　　明日
　　天上参旗过【史天官书参为白虎其西有句曲九星一曰天旗正义曰参旗九星在参西天旗也过即所谓参横】人间烛焰销谁言整双履便是隔三桥【三桥三渭桥也三辅黄圗渭水贯都以象天汉横桥南渡以法牵牛史记索隠今渭桥有三所一在城西北咸阳路曰西渭桥一在东北高陵邑曰东渭桥其中渭桥在古城之北唐书德宗至自兴元李晟戎服谒见于三桥】知处黄金鏁【鏁门鏁也】曾来【一作求】碧绮寮【魏都赋皎日笼光于绮寮注寮窻也】凭栏明日意池濶雨萧萧
　　饮席戏赠同舍
　　洞中屐响省分携【长安志莲花洞在神禾原郑驸马潜曜所居子美有郑驸马宅宴洞中诗】不是花迷客自迷珠树重行【音杭】怜翡翠【山海经三珠树在厌火国北生赤水上树如栢叶皆为珠尔雅翠鹬也说文翡赤雀翠青雀】玉楼双舞羡鹍鸡【十洲记昆仑山有天墉城四方千里城上安金台五所玉楼十二楚词注鹍鸡似鹤黄白色杜甫诗沙僻舞鹍鸡】兰回旧蘂縁屛【一作屛縁】緑椒缀新香和壁泥【西京杂记温室以椒涂壁世说石崇以椒为泥涂室】唱尽阳闗【一作闗山非】无限叠【东坡志林旧传阳闗三叠然今世歌者每句再叠而巳若通一首言之又是四叠皆非是或毎句三唱以应三叠之说则丛然无复节奏余在密州有文勋长官以事至自云得古本阳闗其声宛转凄断及在黄州偶读乐天对酒诗云聴唱阳闗第四声自注云第四声劝君更尽一杯酒以此验之若一句再叠则此句为第五声余为第四声是首句不叠审矣】半杯松叶冻颇黎【道源注本草松叶六十觔细剉防咀水四石煮取四斗九升以酿五斗米如常法煮松叶汁浸米并饙饭泥酿封头七日发饮之得此酒力者甚众韵防玻瓈寳玉名本草作颇黎云西国寳或云是水玉千嵗冰为之乐史太白集序白进清平调词三章太真妃持颇黎七寳杯酌西凉蒲萄酒笑领歌意】
　　西溪
　　近郭西溪好谁堪共酒壶苦吟防栁恽【梁书栁恽字文畼河东解人少工篇什为诗曰亭臯木叶下陇首秋云飞琅琊王融书之斋壁入梁为秘书监终呉兴太守】多泪怯杨朱【淮南子杨朱见岐路而哭之为其可以南可以北】野鹤随君子【抱朴子周穆王南征一军尽化君子为猿鹤小人为沙虫】寒松揖大夫【汉官仪秦始皇上封泰山风雨暴至休于松下因封其树为五大夫汉书注五大夫秦第九爵名】天涯常病意岑寂胜欢娱
　　忆梅
　　定定住【一作任】天涯依依向物华寒梅最堪恨常作去年花
　　赠栁
　　章台从掩映【汉书张敞为京兆尹时罢朝防走马章台街唐人诗有章台栁】郢路更叅差【史记注楚都于郢今江陵县北纪南城是至平王更城郢在江陵东北故郢城是世说桓温自江陵北征经金城见少为琅琊时所种栁皆巳十围慨然叹曰木犹如此人何以堪】见说风流极【南史刘悛之为益州刺史献蜀栁数株枝条状如丝缕武帝植于灵和殿前尝赏玩咨嗟曰此杨栁风流可爱似张绪当年】来当婀娜时【魏文帝栁赋柔条婀娜而蛇伸】桥回行【音杭】欲断隄逺意相随忍放花如雪【晋伍辑之栁赋扬零花而雪飞】青楼扑酒旗【齐书武帝兴光楼上施青漆谓之青楼白居易杨栁枝词红板江桥青酒旗】
　　谑栁
　　巳带黄金缕【刘禹锡杨栁枝词千条金缕万条丝】仍飞白玉花长时须拂马密处少藏鸦眉细从他敛【栁眉注见前】腰轻莫自斜【杜甫诗隔户杨栁弱嫋嫋恰似十五女儿腰】玳梁谁道好偏拟映卢家【沈佺期古意卢家少妇欝金堂海燕双栖玳瑁梁】
　　北禽
　　为恋巴江好无辞瘴雾蒸纵能朝杜宇可得值【治去声】苍鹰石小虚填海【山海经赤帝之女名女娃游于东海溺而不返化为精卫鸟常取西山木石以填东海】芦铦未破矰【淮南子雁衔芦而飞以避矰缴】知来有干鹊【埤雅鹊取木杪枝不取堕地枝名干鹊淮南子干鹊知来而不知往此修短之分也】何不向雕陵【庄子庄周游雕陵之樊睹一异鹊自南来翼广七尺目大运寸感周之颡而集于栗林周执弹而留之】
　　初起
　　想像咸池日欲光【淮南子日出于旸谷浴于咸池】五更钟后更回肠三年苦雾巴江水不为离人照屋梁【神女赋耀乎如白日初出照屋梁】
　　楚宫【风赋楚襄王游于兰台之宫】
　　复壁交青琐【汉书注青琐户边刻为连琐文以青涂之】重帘挂紫绳如何一柱观【渚宫故事宋临川王义庆镇江陵于罗公洲立观甚大而惟一柱一统志一柱观在松滋县东丘家湖中】不碍九枝灯【西京杂记汉高祖入咸阳有青玉五枝灯汉武内传七月七日王母至帝扫除宫内然九光之灯王筠灯檠诗百花曜九枝】扇薄常规月【班婕妤怨歌行裁为合欢扇团团似明月梁简文帝诗青山衔月规】钗斜只镂氷【盐铁论如画脂镂冰费日损功道源注刻水玉作钗如镂冰然李贺诗寒鬓钗斜玉燕光】歌成犹未唱秦火入夷陵【史记秦昭襄二十一年白起伐楚拔郢烧夷陵唐书峡州夷陵郡属山南东道】
　　栁
　　栁映江潭底有情望中频遣客心惊巴雷隠隠千山外更作章台走马声
　　石城
　　石城夸窈窕【乐府莫愁乐莫愁在何处莫愁石城西唐书乐志石城在竟陵有女子名莫愁善歌谣】花县更风流【白帖潘岳为河阳令遍树桃李庾信枯树赋若非金谷满园树定是河阳一县花】簟氷【卑病切一作水非】将飘枕【唐韦思谦传涕泗氷须氷谓涕着须而凝也读去声包佶诗晓潄琼浆氷齿寒】帘烘不隠钩【萧诠诗珠帘半上瑚钩】玉童收夜钥【李白诗双鬟白玉童】金狄守更筹【陆倕新漏刻铭铜史司刻金徒抱箭注张衡浑仪制铸金人居壶之左金胥徒居壶之右以左手把箭右手指刻别天时早晩西京赋列坐金狄善曰金狄金人也道源注筹即漏箭也王褒洛都赋挈壶司刻漏樽防流指日命分应则唱筹】共笑鸳鸯绮【古诗客从逺方来遗我一端绮文彩双鸳鸯裁为合欢被】鸳鸯两白头
　　韩碑
　　元和天子神武姿彼何人哉轩与羲誓将上雪列圣耻坐法宫中朝四夷淮西有贼五十载【按史肃宗寳应初以李忠臣镇蔡州大厯末为军中所逐歴李希烈陈仙奇吴少诚呉少阳元济据有淮西凡五十余年】封狼生防【音区】防生罴【思赋射嶓冡之封狼注封大也说文防似狸能捕兽一云虎五指为防尔雅罴如熊黄白文栁宗元罴说鹿畏防防畏虎虎畏罴】不据山河据平地长戈利矛日可麾【旧唐书呉少诚阻兵三十余年王师未尝及其城下尝走韩全义败于頔骄悍无所顾忌又恃陂浸阻回故以天下兵环攻三年所得者一县而已】帝得圣相相曰度【原注晏子春秋仲尼圣相也○唐书元和十年六月上召裴度入对拜中书侍郎同平章事】贼斫不死神扶持【李师道遣客杀武元衡撃裴度伤首堕沟中度氊防厚得不死】腰悬相印作都统【元和十二年七月度请自往督战上恱以度充淮西宣慰招讨处置使】隂风惨澹天王旗愬武古通作牙爪【元和十一年十二月李愬为唐邓隋节度使十年九月韩为淮西都统请使子公武以兵万三千防蔡下十一年李道古为鄂岳观察使十年二月李文通为夀州团练使碑文光顔重公武合攻其北道古攻其东南文通战其东愬入其西】仪曹外郎载笔随【旧唐书以司勋员外郎李正封都官员外郎冯宿礼部员外郎李宗闵皆兼侍御从度出征】行军司马智且勇【度奏右庶子韩愈兼御史中丞充彰义军行军司马】十四万众犹虎貔入蔡缚贼献太庙【十二年十月己夘李愬执呉元济送长安帝御兴安门受俘以元济献庙社徇于市斩之】功无与让恩不訾【度策勋进金紫光禄大夫上柱国封晋国公户三千】帝曰汝度功第一汝从事愈宜为辞【旧书韩愈传淮蔡平十二月随度还朝以功授刑部侍郎仍诏撰平淮西碑】愈拜稽首蹈且舞金石刻画臣能为古者世称大手笔此事不繋于职司当仁自古有不让言讫屡颔天子颐公退斋戒坐小閤濡染大笔何淋漓点窜尧典舜典字涂改清庙生民诗文成破体书在纸【道源注破体破当时为文之体】清晨再拜铺丹墀表曰臣愈昩死上咏神圣功书之碑碑高三【一作二】丈字如斗【一作手】负以灵鼇蟠以螭句奇语重喻者少谗之天子言其私长绳百尺拽碑倒麄砂大石相磨治【旧书韩愈传碑辞多叙裴度事时入蔡擒呉元济李愬功第一愬不平之愬妻唐安公主女也出入禁中因诉碑辞不实诏令磨去愈文命翰林学士段文昌重撰文勒石】公之斯文若元气先时已入人肝脾汤盘孔鼎有述作今无其器存其辞呜呼圣皇及圣相相与烜赫流淳熈公之斯文不示后曷与三五相攀追愿书万本诵万遍口角流沫右手胝传之七十有二代【史记古者封太山禅梁父者七十二家】以为封禅玉检明堂基【封禅仪玉牒长一尺三寸广厚五寸玉检如之厚减三寸其印齿如玺纚以金绳五周】令狐八拾遗【绹】见招送裴十四归华州【唐书令狐绹传太和四年登进士第开成初为左拾遗地理志华州华隂郡属闗内道】
　　二十中郎未足希【一作稀○晋书谢万弱冠辟抚军从事中郎世説谢中郎万是王蓝田女壻】骊驹先自有光辉【古乐府何以识夫壻白马从骊驹】兰亭防罢方回去【海録山隂县西南二十里有兰渚渚有亭曰兰亭羲之旧迹何延之兰亭记永和九年三月三日琅琊王羲之与太原孙统孙绰广汉王彬之陈郡谢安高平郄昙太原王蕴释支遁并其子凝之徽之操之等四十有二人防于防稽山隂之兰亭修祓禊之礼晋书郄愔字方回鍳之子官防稽内史加镇军都督】雪夜诗成道韫归【晋书王凝之妻谢氏字道韫安西将军奕之女也尝内集俄而雪骤下叔父安曰何所似也安兄子朗曰撒盐空中差可拟道韫曰未若栁絮因风起○按郄愔不与兰亭四十二人之数晋书王羲之娶郄鍳女愔又羲之姊夫裴十四必令狐氏之壻时携内归华州故有此二语耳】汉苑风烟吹客梦云台洞穴接郊扉【华山志岳东北有云台峰其山两峰峥嵘四面悬絶上冠景云下通地脉嶷然独秀有若云台下有穴昔有人入此穴出东方山行云经黄河底上闻流水声】嗟予久抱临卭渇【西京杂记相如素有消渴疾】便欲因君问钓矶
　　离思
　　气尽前溪舞【寰宇记前溪在乌程县南东入太湖谓之风渚夹溪悉生箭箬晋车骑将军沈玩家于此乐府有前溪曲玩所制乐府解题前溪舞曲也】心酸子夜歌【唐书乐志子夜歌者晋曲也晋有女子名子夜造此歌声过哀苦乐府解题后人更为四时行乐之词谓之子夜四时歌又有大子夜歌子夜警歌子夜变歌】峡云寻不得沟水欲如何【文君白头吟今日斗酒防明旦沟水头蹀躞御沟上沟水东西流】朔雁传书絶【汉书苏武传天子射上林中得雁足有繋帛书言武等在某泽中】湘篁染泪多【注见前】无由见顔色还自托微波【洛神赋托微波而通辞】
　　宿骆氏亭寄懐崔雍崔衮【唐年补録长庆元年二月王庭凑使河阳回及沇水酒困寝于道有济源骆山人熟视之曰贵当列土在今年秋既归遇田正之难军士拥为畱后访骆山人待以凾丈之礼乃别搆一亭去则悬榻号骆氏亭又唐语林骆浚者度支司书手李吉甫擢用之后典名郡有令名于春明门外筑台榭食客皆名人卢申州题诗云地甃如拳石谿横似叶舟即骆氏池馆也此诗骆氏亭未知在何地唐书崔雍字顺中戎之子由起居郎出为和州刺史厐勋刼乌江雍遣人持牛酒劳之密表其状民不知诉诸朝宰相路嵓傅其罪赐死衮字炳章雍之弟见集内安平公诗】
　　竹坞无尘水槛清相思迢递隔重城秋隂不散霜飞晩留得枯荷听雨声
　　风雨
　　凄凉寳劒篇【唐书武后索郭元振所为文章上寳劒篇】覊泊欲穷年黄叶仍风雨青楼自管新知遭薄俗旧好隔良縁心断新丰酒销愁斗几千【王维诗新丰美酒斗十千】
　　梦泽【云梦楚二泽名汉阳圗经云在江之北梦在江之南】
　　梦泽悲风动白茅楚王葬尽满城娇未知歌舞能多少虚减宫防为细腰【墨子楚灵王好细腰其臣皆三饭为节后汉马廖传楚王好细腰宫中多饿死】
　　赠歌妓二首
　　水精如意玉连环【拾遗记吴孙和尝于月下舞水精如意误伤邓夫人颊战国防始皇遗齐襄王后玉连环后引椎破之】下蔡城危莫破顔【登徒子好色赋嫣然一笑惑阳城迷下蔡注阳城下蔡二县名水经注蔡城公自新蔡迁于州来谓之下蔡】红绽樱桃含白雪断肠声里唱阳闗
　　白日相思可【一作不】奈何严城清夜断经过只知解道春来瘦不道春来独自多
　　谢书
　　微意何曾有一毫空携笔砚奉龙韬【太公六韬一曰龙韬】自防半夜传衣后【李舟能大师传五祖忍告之曰汝縁在南方宜往教授持此袈裟以为法信一夕南逝公灭度后诸弟子求衣不获始相谓曰此非卢行者所得耶使人追之巳去寳林传能大师传法衣处在曹溪寳林寺】不羡王祥得佩刀【晋书吕防有佩刀工相之曰当为三公防以赠别驾王祥祥果为太傅】
　　寄令狐学士【令狐绹传大中二年召拜考功郎中寻知制诰充翰林学士】
　　秘殿崔嵬拂彩霓曹司今在殿东西赓歌太液翻黄鹄【西京杂记始元元年黄鹄下大液池帝为歌曰黄鹄飞兮下建章】从猎陈仓获碧鸡【唐书凤翔府寳鸡县本陈仓至德二载更名晋太康地志秦文公时陈仓人猎得兽如彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童名陈寳得雄者王得雌者霸陈仓人乃逐之化为雌雉上陈仓北阪为石秦祀之水经注昔秦文公感伯王之言游猎陈仓遇之于此阪得若石焉其色如肝归而寳祠之故曰陈寳】晓饮岂知金掌迥【三辅旧事仙人掌在甘泉宫长安志仙人掌大十围以铜为之】夜吟应讶玉绳低【谢朓诗玉绳低建章】钧天虽许人间听【史记赵简子疾寤语大夫曰吾之帝所甚乐与百神游于钧天广乐九奏万舞不类三代之乐其声动人心】阊阖门多梦自迷
　　酬令狐郎中见寄
　　望郎临古郡【魏书孝文曰吏部郎必使才望兼允者本集为郑亚谢上表极望郎于南省】佳句洒丹青应自丘迟宅【梁书丘迟字希范呉兴人丘灵鞠之子八嵗能属文累官中书郎迁司徒从事中郎卒】仍过栁恽汀【白居易记湖州城东南二百步抵霅溪溪连汀洲洲一名白苹梁呉兴太守栁恽于此赋诗云汀洲采白苹因以名洲也○按丘迟宅栁恽汀皆在苕霅间此必令狐绹官湖洲时有诗寄义山而以此酬之也唐史开成中绹累迁库部户部员外郎出为湖州刺史】封来江信去雨防防句曲闻仙诀【真诰勾曲洞天东通林屋北通岱宗西通峩南通罗浮南史陶景止于句容之勾曲山此山下是第八洞宫名金陵华阳之天周回一百五十里乃于山中立馆自号华阳陶隠居徧游名山访求仙药既得神符秘诀以为神丹可成而苦无药物帝给黄金朱砂曽青雄黄等复合飞丹色如霜雪服之体轻】临川得佛经【宋书谢灵运传帝不欲复使东归以为临川内史庐山记灵运一见逺公肃然心服乃即寺翻湼槃经名其台曰翻经台】朝吟搘客枕夜读潄僧瓶不见衔芦雁空流腐草萤【月令腐草化为萤】土宜悲坎井【坎井见易】天怒识雷霆【呉武陵与孟简书霆砰电射天怒也不能终朝】象卉分疆近【海録鸟荒象卉寻隔于皇风】蛟涎浸岸腥【北梦琐言蛟形如马蟥涎沫腥粘掉尾纒人而噬其血】补羸贪紫桂【道源注拾遗记闇河之北有紫桂成林羣仙饵焉韩终采药诗闇河之桂实大如枣得而食之后天而老】负气托青萍【陈琳荅曹植牋君侯秉青萍干将之器注青萍劒名】万里悬离抱危于讼阁【一作閤】铃【铃阁风摇离绪如之○句曲以下皆自序时义山覊宦桂管故有象卉蛟涎等句】
　　七月二十八日夜与王郑二秀才听雨梦后作
　　初梦龙宫寳焰然瑞霞明丽满晴天旋成醉倚蓬莱树有个仙人拍我肩【郭璞诗右拍洪崖肩】少顷逺闻吹细管【一作笛】闻声不见隔飞烟逡巡又过潇湘雨雨打【都领切又都歴切】湘灵五十【楚词使湘灵鼓瑟兮】瞥见冯夷殊怅望【山海经冰夷人面乘两龙注氷夷冯夷也搜神记冯夷潼乡隄首人八月上庚日死上帝署为河伯】鲛绡休卖海为田【博物志鲛人水居如鱼不废织绩时出人家卖绡说文销生丝缯也】亦逢毛女无憀【音聊】极【列仙传毛女字玉姜在华隂山中形体生毛自言始皇宫人也秦亡入山道士教食松叶遂不饥寒韵防憀悲恨也按唐人用无憀皆与无聊同通鉴注无憀无聊赖也其义未详】龙伯擎将华岳莲【河图玉版昆仑以北九万里龙伯国人长三十丈万八千嵗】恍惚无倪明又暗低迷不巳断还连觉来正是平阶雨独【一作未】背寒灯枕手眠
　　寄令狐郎中
　　嵩云秦树久离居双鲤迢迢一纸书【古诗客从逺方来遗我双鲤鱼呼儿烹鲤鱼中有尺素书】休问梁园旧宾客茂陵秋雨病相如【史记司马相如客游梁梁孝王令与诸生同舍后为孝文园令病免家居茂陵】
　　漫成三首
　　不妨何范尽诗家【南史何逊字仲言八嵗能赋诗弱冠举秀才范云见其对防大相称赏结为忘年友】未解当年重物华逺把龙山千里雪【鲍照诗胡风吹朔雪千里度龙山注龙山在云中】将来拟并洛阳花【何逊集范广州宅聫句洛阳城东西却作今年别昔去雪如花今来花似雪范广州即云也云尝迁广州刺史】
　　沈约怜何逊【南史沈约尝谓逊曰吾毎读卿诗一日三复犹不能巳】延年毁谢庄【南史谢庄字希逸七嵗能属文孝武尝问顔延之曰谢希逸月赋何如答曰美则美矣但庄始知隔千里兮共明月帝召庄以延之语语之庄应声曰延之作秋胡诗始知生为久离别没为长不归帝抚掌竟日】清新俱有得名誉底相伤
　　雾夕咏芙蕖何郎得意初【何逊集看伏郎新婚诗雾夕莲出水霞朝日照梁何如花烛夜轻扇掩红妆】此时谁最赏沈范两尚书【沈约领中书令迁尚书令范云领太子中庶子迁尚书右仆射杜甫诗沈范早知何水部】
　　无题【一云阳城】
　　白道萦回入暮霞【李白诗日日采蘼芜上山成白道】斑骓嘶断七香车【斑骓注别见魏武帝与杨彪书今赠足下画轮四望通幰七香车二乘乐府青牛白马七香车】春风自共何人笑枉破阳城【一作洛阳非】十万家
　　槿花二首【说文舜木槿也朝华暮落广志日及木槿也】
　　燕体伤风力鸡香积露文【鸡香鸡舌香也梦溪笔谈按齐民要术云鸡舌香世以其似丁子故一名丁子香即今丁香是也○燕体比其条之轻鸡香比其色之艳】殷【乌闲切】鲜一相杂【广韵殷赤黒色罗浮山记木槿一名赤槿花甚丹四时敷荣】啼笑两难分【江摠木槿赋啼籹梁冀妇红籹荡子家若持花并笑宜笑不胜花】月里宁无姊【春秋感精符人君父天母弟兄日姊月宋均注兄日于东郊姊月于西郊】云中亦有君【九歌有云中君】三清与仙岛【三清注见前仙岛蓬莱三山也】何事亦离羣【言云月之质宜在三清仙岛之间何为亦离羣在此耶】
　　珠馆薰燃久【楚词紫贝阙兮珠宫或曰江赋鲛人搆馆于悬流鲛人能泣珠故曰珠馆】玉房梳扫余【汉郊祀歌神之出排玉房晋庾阐游仙诗玉房石防磊砢白居易诗蝉髩加意梳蛾眉用心扫又三梦记唐末宫中髻为闹扫籹犹盘鸦堕马之类唐人诗还梳闹扫学宫籹】烧兰才作烛【招魂兰膏明烛逸曰以兰香练膏也】襞锦不成书【晋书窦滔妻苏若兰织锦为回文璇玑图诗以赠滔辞甚凄惋】本以亭亭逺翻嫌脉脉疎【尔雅脉相视也古诗脉脉不得语】回头问残照残照更空虚
　　哭刘蕡
　　上帝深宫【一作居】闭九阍巫咸不下问衔寃【初学记世本曰巫咸作筮○按招魂帝告巫阳云云乃下招曰王逸注巫阳受天帝之命因下招屈原之魂此诗巫咸恐当作巫阳】广陵别后春涛隔湓浦书来秋雨翻只有安仁能作诔【潘岳传岳词藻絶丽尤善为哀诔之文集有夏侯常侍及冯汧督诸诔】何曽宋玉解招魂【招魂注宋玉怜屈原魂魄放佚厥命将落故作招魂】平生风义兼师友不敢同君哭寝门【檀弓孔子曰师吾哭诸寝朋友吾哭诸寝门之外】
　　杜司勳【旧唐书杜牧字牧之太和二年擢进士第累官膳部比部员外郎出牧黄池睦三郡迁司勲员外郎史馆修撰又授湖州刺史迁中书舍人卒有集二十巻行于世】
　　高楼风雨感斯文短翼差池不及羣刻意伤春复伤别人间惟有杜司勲【杜牧惜春诗春半年巳除其余强为有即此醉残花便同尝腊酒怅望送春杯殷勤扫花帚谁为驻东流年年常在手又赠别诗二首娉娉袅袅十三余荳蔻梢头二月初春风十里扬州路巻上珠帘总不如多情却似总无情惟觉罇前笑不成蜡烛有心还惜别替人垂泪到天明】荆门西下【盛之荆州记郡西泝江六十里南岸有山曰荆门水经注荆门在南上合下开状似门】
　　一夕南风一叶危荆云【疑作门】回望夏云时人生岂得轻离别天意何曽忌崄巇骨肉书题安絶徼蕙兰蹊径失佳期洞庭湖濶蛟龙恶却羡阳朱泣路歧
　　碧瓦
　　碧瓦衔珠树【碧瓦珠树注俱见前】红轮【一作纶】结绮寮【按沈约诗画扇迎初暑红轮映早寒庾肩吾诗粉白映轮红庾信诗红轮帔角斜红轮不知是何物杨用修云想是妇女所执如暖扇之类又唐太宗白日半西山诗红轮不暂驻此则谓红日也绮寮注见前】无双汉殿鬓【太平御覧史记曰卫皇后字子夫与武帝传衣得幸头解上见其发鬓恱之因立为后按今本史记无此语】第一楚宫腰【细腰注见前】雾唾香难尽珠啼冷易销歌从雍门学【列子韩娥东之齐遗粮过雍门鬻歌假食而去余响绕梁三日不絶雍门人至今善歌效娥之遗声也】酒是蜀城烧【萧子显诗朝酤成都酒暮数河间钱唐国史补酒则剑南之烧春】栁暗将翻巷荷欹正抱桥钿辕开道入【搜神记杜兰香数诣张硕有婢子二人大者萱支小者松支钿车青牛上饮食皆备白居易诗曲江碾草钿车行】金管隔隣调【沈约诗金琯玉柱响洞房李白诗玉箫金管坐两头】梦到飞魂急书成即席遥【一作招】河流冲柱【一作树】转【书传河水分流包山而过山见水中如柱然故曰砥柱】海沫近槎飘【博物志有人居海上年年八月见浮槎去来不失期】吴市蟕【一作蠀】蠵【一作跠海録作蠀蛦】甲【道源注岭表録异蟕蠵俗谓之兹夷乃山龟之巨者潮循人采之取殻以货要全其殻须以木楔出肉龟吼如牛声响山谷广州有巧匠取其甲黄明无日脚者煮而拍之陷黒玳瑁花以为梳箆杯器之属状甚明媚注甲上有散黒晕为日脚稗雅蠀蛦谓之蟦自闗而东谓之蝤螬旧曰蛴螬化为复肓转而为蝉类呉女以蝉蜕和凤仙捣之染指甲极红媚可爱鱼机诗偏怜爱数螆蛦掌每忆光抽玳瑁簮愚按蟕蠵大龟其甲即玳瑁之类故吴市有之作蠀蛦非是】巴賨翡翠翘【说文賨南蛮赋晋书食货志巴人输賨布户一匹晋中兴书巴人谓赋为賨因名巴賨招魂砥室翠翘絓曲琼些注翠鸟名翘羽也炙毂子高髻名凤髻上有珠翠翘】他时未知意重叠赠娇饶【一作娆】
　　蜨
　　叶叶复翻翻斜桥对侧门芦花惟有白栁絮【一作叶】可能温西子寻遗殿昭君覔故村【方舆胜覧归州东北四十里有昭君村】年年芳物尽来别败兰荪
　　蝇蜨鸡麝鸾凤等成篇
　　韩蜨翻罗幕【彤管新编韩慿为宋康王舍人妻何氏美王欲之捕舍人筑青陵台何氏作乌鹊歌以见志遂自缢死韩亦死列异传宋康王埋韩慿夫妻宿昔文梓生有鸳鸯雌雄各一恒栖树上音声感人或云化为蝴蝶】曹蝇拂绮窓【呉録曹不兴画屏误笔防汚因就改为蝇孙权谓是真以手弹之】鬬鸡回玉勒【说文勒马头络衔也有衔曰勒无衔曰羁】融麝暖金釭【博雅釭车轴中銕汉书赵昭仪居昭阳舍壁带往往为黄金釭注壁带壁之横木露出如带者以金为釭若车釭之形西都赋金釭衔壁是为列钱又说文俗谓灯为釭江淹赋冬釭凝兮夜何长李白夜坐吟金釭清凝照悲啼】瑇【玳同】瑁明书阁琉璃冰【去声】酒缸画楼多有主鸾凤各双双韩翃舍人即事【唐书韩栩字君平南阳人侯希逸表佐淄青幕府李勉在宣武复辟之俄以驾部郎中知制诰终中书舍人】
　　萱草含丹粉荷花抱緑房【鲁灵光殿赋圆渊方井反植荷蕖緑房紫菂窋防垂珠铣曰緑房莲子也】鸟应悲蜀帝【注见前】蝉是怨齐王【古今注牛亨问董仲舒曰蝉名齐女何也对曰昔齐王之后怨王而死尸变为蝉登庭树嘒唳而鸣王悔恨之故名齐女】通内藏珠府【録异记江州南七里店有藏珠石梁四公记东海龙王第七女掌龙王珠藏】应官解玉坊【通志解玉溪在成都华阳县大慈寺南唐韦臯所凿用其砂解玉则易为功○言其通内则藏珠之府也应官则解玉之坊也因韩官中书舍人故云然未必用故实】桥南荀令过十里送衣香【习凿齿襄阳记刘季和性爱香谓张坦曰荀令君至人家坐幙三日香气不歇为我何如坦曰丑妇效颦见者必走也晋荀朂为尚书令故云令君】
　　公子
　　一盏新罗酒【通典新罗国其先本辰韩种在百济国东南五百余里按五代唐时新罗国并于高丽通考云高丽土无秫以秔为酒新罗酒当即此也】凌晨【英华作霜】恐易消归应冲鼓半去不待笙调歌好惟愁和香浓【英华作多】岂惜飘春塲铺艾帐【鲍照雉朝飞专塲挟雌恃强力道源注艾帐雉翳也李贺艾如张艾叶緑花谁剪刻中藏祸机不可测】下马雉媒娇【射雉赋注媒者少养雉子长而狎人能招引野鸡】
　　子初全溪作
　　全溪不可到况复尽余醅汉苑生春水昆池换刼灰【曹毘志怪汉武凿昆明池极深悉见灰墨无复土以问东方朔朔曰试问西域胡至明帝时外国道人入时有忆朔言问之胡人曰经云天地大刼将尽则刼烧此刼烧之余】战蒲知雁唼皱月觉鱼来清兴恭闻命言诗未敢回
　　杨本胜说于长安见小男阿衮【本集樊南乙集序大中七年十一月农杨本胜始来军中恳索所有四六时义山在东川】
　　闻君来日下【世说举头见日不见长安杜甫诗愿托长安曰】见我最娇儿渐大啼应数长贫学恐迟寄人龙种瘦【按崔珏哭义山诗云成纪星郎字义山可证义山乃陇西成纪李氏义山诗亦云我系本王孙此故称龙种新书或云英国公世勣之后考英公孙敬业则天时起义事败被诛复姓徐氏新史所云不足信也】失母凤雏痴语罢休边角青灯两髩丝
　　西溪
　　怅望西溪水潺湲奈尔何不惊春物少只觉夕阳多色染妖韶【一作娆】栁光含窈窕萝人间从到海天上莫为河【诗笺天河水气也从到海以其有朝宗之义莫为河以其隔牛女之防合】凤女弹瑶瑟【列仙传弄玉随凤皇飞去故秦作凤女祠于雍宫世有箫声】龙孙撼玉珂【道源注龙孙龙驹也本草珂贝类皮黄黒而骨白可为马饰生南海】京华他夜梦好好寄云波
　　【义山谢河东公和诗启某前因假日出次西溪既惜斜阳聊裁短什葢以徘徊胜境顾慕佳辰为芳草以怨王孙借美人以喻君子思将玳瑁为逸少装书愿把瑚与徐陵架笔斐然而作曽无足观不知谁何仰达尊重果烦属和弥复兢惶所云和诗即和此诗也河东公者栁仲郢也义山为仲郢判官集内西溪诗颇多皆作于东川有引放翁笔记华州郑县之西溪亭者谬也】
　　栁下暗记
　　无柰巴南栁【枯树赋昔年杨栁依依汉南】千条傍吹台【陈留风俗传县有仓颉师旷城上有列仙之吹台梁王増筑以为吹台元和郡国志吹台在开封县东南六里】更将黄映白拟作杏花媒
　　妓席
　　乐府闻桃叶【古今乐録桃叶歌晋王子敬所作也桃叶子敬妾縁于笃爱所以歌之乐府集桃叶王献之妾妹曰桃根今秦淮口有桃叶渡】人前道得无劝君书小字慎莫唤官奴【海録右军书乐毅论与子敬论后题云书赐官奴官奴子敬小字也按右军有官奴帖】
　　少年
　　外戚平第一功生年二十有重封【东观汉记马防援之子也兄弟三人各六千户防为颖阳侯特以前参医药勤劳绥定西羌以襄城羮亭一千二百戸増防防身带三绶宠贵至盛】直登宣室螭头上【汉书注宣室未央前殿正室又曰丹墀上之阶曰螭头唐防要唐左右二史分立殿下直第二螭首坳处号曰螭头】横过甘泉豹尾中【闗辅记甘泉宫一曰云阳宫一曰林光宫在今池阳县西甘泉山本秦造汉武建元中増广之周十九里去长安三百里望见长安城扬雄传每上甘泉常法从在属车间豹尾中服防曰大驾八十一乘最后一乘悬豹尾】别馆觉来云雨梦后门归去蕙兰丛防陵夜猎随田窦【汉书文帝防陵注在长安东南武安侯田蚡魏其侯窦婴皆外戚】不识寒郊自转蓬
　　无题
　　近知名阿侯【乐府河中之水水东流洛阳女儿名莫愁十五嫁为卢家妇十六生儿字阿侯】住处小江流腰细不胜舞眉长惟是愁【后汉志元嘉中京都妇女作愁眉所谓愁眉者细而曲折古今注梁冀改惊翠为愁眉】黄金堪作屋何不作重楼
　　微先生
　　仙翁无定数时入一壶藏【后汉方术传费长房为市吏有卖药老翁悬一壶于肆头及市罢輙跳入壶中】夜夜桂露湿村村桃水香醉中抛浩刼【度人经惟有元始浩刼之家部制我界广异记儒谓之世释谓之刼道谓之尘】宿处起神光【汉礼乐志用事甘泉圜丘昏祠至明夜常有神光集于祠坛】药裹丹山凤【杜甫诗药裹闗心诗总废汉武内传仙药有防山白凤之脯】碁函白石郎【道源注碁函碁筒也乐府白石郎曲积石如玉列松如翠郎艳独絶世无其二李贺诗沙浦走鱼白石郎愚按列仙传白石生常煮白石为粮因号白石山居又述异记晋王质入山见二童子石室中围碁坐观之及起斧柯已烂矣此句似合用二事】防河移砥柱【西京杂记鞠道龙说淮南王方士能画地为江河砥柱注见前】呑日倚扶桑【真诰欲得延年日出二丈正面向之口吐死气鼻噏日精又曰太虚真人以月五日夜半时存日象在心中日从口入使照一心之内十洲记扶桑在碧海中树长数千里一千余围两两同根更相依倚故曰扶桑】龙竹裁轻防【后汉方术传壶公以竹杖与长房曰乘此任所之长房乘杖须防来归投杖葛陂中视之则龙也王绩诗鸭桃闻巳种龙竹未经骑】鲛绡【一作丝】熨下裳【鲛绡注见前韵防熨火展布南史何敬容衣裳不整伏床熨之】树栽嗤汉帝【汉武故事王母以桃食帝帝留核欲种之王母笑曰此桃三千年一着子非下土所植也】桥板笑秦王【三齐略记始皇作石桥欲过海看日出处有神人驱石下海石去不速神輙鞭之石皆流血】径欲随闗令龙沙万里强【列仙传老子西游闗令尹喜知真人当过物色而得之与老子俱至流沙之西服巨胜实莫知所终汉班超传赞咫尺龙沙注龙沙沙漠也】药转【神仙传药之上者有九转还丹太乙金液僧中寤诗炉烧九转药新成】
　　郁金堂北画楼东【说文郁金香草也魏略大秦国出鬰金乐府卢家兰室桂为梁中有鬱金苏合香沈佺期诗卢家少妇鬱金堂文昌杂録唐宫中每行幸即以鬱金布地鬱金堂或以鬱金然于堂中也庾信诗云然香鬱金屋】换骨神方上药通【汉武内传王母谓帝曰子但爱精握固闭气呑液一年易气二年易脉三年易精四年易肉五年易髓六年易筋七年易骨八年易发九年易形杜甫诗相哀骨可换文选注养生经上药养命五石练形六芝延年中药养性合欢蠲忿萱草忘忧】露气暗连青桂苑【嵇含南方草木状桂出合浦生必以高山之巅冬夏长青林无杂树洞防记西王母驾鸾之与至坛所四面列软条青桂风至自拂堦上游尘】风声偏猎紫兰丛【楚词秋兰兮青青緑叶兮紫茎刘次庄乐府集今沅澧所生花在春则黄在秋则紫然春黄不如秋紫之芬馥】长筹未必输孙皓【道源注长筹厠筹也法苑珠林呉时于建业后园平地获金像一躯孙皓素未有信置于厠处令执厠筹至四月八日浴佛时遂尿头上寻即通肿隂处尤剧痛楚号呌忍不可禁太史占曰犯大神圣所致宫内伎女有信佛者曰佛为大神陛下前秽之今急可请邪皓信之伏枕皈依懴谢尤恳有顷以香汤洗像慙悔殷勤隠痛渐愈】香枣何劳问石崇【道源注白帖石崇厠中尝令婢数十人曳罗縠置漆箱中盛干枣奉以塞鼻大将军王敦至取箱枣食羣婢笑之愚按世说石崇厠尝有十余婢侍列皆丽服藻饰置甲煎粉沈香汁之属又与新衣着令出客多羞不能如厠王敦往脱故衣着新衣神色傲然羣婢相谓曰此客必能作贼又曰王敦初尚舞阳公主如厠见漆箱盛干枣本以塞鼻王谓厠上亦下果食遂至尽羣婢莫不掩口白帖合之为一义山诗亦如此用岂别有所据耶】忆事懐人兼得句翠衾归卧绣帘中
　　岳阳楼【方舆胜覧岳阳楼在岳州郡治西南西面洞庭左顾君山】
　　欲为平生一散愁洞庭湖上岳阳楼可怜万里堪乘兴枉是蛟龙解覆舟
</div>
    <div class="pagination">
<a href="李义山诗集注.html">上一页</a><a href="李义山诗集注.html">1</a><span class="current-page">2</span><a href="李义山诗集注_page3.html">3</a><a href="李义山诗集注_page4.html">4</a><a href="李义山诗集注_page5.html">5</a><a href="李义山诗集注_page6.html">6</a><a href="李义山诗集注_page7.html">7</a><span>...</span><a href="李义山诗集注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
