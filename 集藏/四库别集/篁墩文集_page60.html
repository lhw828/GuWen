<!DOCTYPE html>
<html>
<head>
    <meta charset="UTF-8">
    <title>篁墩文集 - 第 60 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 60 页/共 162 页</h1>
    <div class="content">　　与金希杰汪朝眞简

　　昨承召埙子垲侄预饮食之列即令趋赴执事长者之侧以听教不谓置之上坐俾与宾客相抗此何礼也忽桑梓之恭増其骄蹇不逊之习岂爱人以德之意病中得之无任惭悔为此专书请过仍希宣谢在席诸君子使知仆之不敢自安者将图自艾于后来以赎此失教之罪也千万亮察

　　与张赞善廷祥书

　　不才之人世所共弃先生独惓惓赐慰若以为可教者此岂有所左右而然哉第仆行毁业荒不足上副与进之意然温习旧学以毕余生以求无愧者亦不敢不自勉也涂司训来承手书示及拜受感感闻有归志亦欲一至鄊谒紫阳夫子祠倘有先闻即当拏舟下桐江奉迎从者比日想南都事竣入觐已乆幸为道自爱

　　答林谕德亨大书

　　自抵山乡去国不啻五千里之逺半歳之间三辱手教不审职务匆剧之时情意谆复乃至于此披诵再三愧感交集况山间日乆渔租田课之外耳无闻目无见屡获新闻知圣政日新此身熈然如在虞周之野恨不能为康衢之謡豳风之诗以仰答渐被之化惟北向加额而已镜川少宰及鼎仪奉常汝贤院长相继沦谢何吾党不幸若此然伯常亚卿及廷言司成廷纲副宪以次柄用又不能不为吾道私庆第孤露之余一向不敢通书京师三先生之前欲致逺忱每作复止意平生故人必不以此相责廷祥先生有书见及闻欲取道新安日候山中未得眞耗乆之乃知抵家一日即旋斾北上矣不获请益无任惘然宾之曰川尚矩三先生亦蒙记忆緫乞便中藉声致谢感感仆今秋筑室南山菽水之余温习旧业甚乐第不幸抱殇女之戚岂天亦以仆之恶致罚未厌而然邪大器年兄在弊府未期治才惠政近世所未有不意遽去大失一郡之望尝以四诗奉饯计必上彻尊视矣新歳倥偬草草上覆惟为道自爱以慰斯文不宣

　　与成都太守汪亲家文灿书

　　伏自奉别都城不觉四五年矣圣皇御极庶政维新进绾郡符少惬士望然又当歳荒民瘼极甚之时规措有方活民无算荐章交逹传闻四方知正人君子随所至而有益于人国如此矧在桑梓知爱之末且托有同榜交承之契歆羡企慕当如何哉然区区所望于阁下者勲名德业又未敢取足于此也不揣非分思以小儿埙缔好门下尝托廷讯贡士昆仲致声左右乆未有闻焉讵意不才职守无状上勤台议众恶交归荷蒙天恩不加窜殛得奉老母生还故山而向平婚嫁之累不可逭也再托于文逺戸侯恳于使府始知仁人不弃赐以诺书又承三位令弟隐君特颁庚帖奉还弊止欢动寒宗成数百年两姓世好虽縁幸会实出天成感激之深引领西望而已因文明通守乡兄行便冐昧贡书陈谢万一惟时中秋仰祈保啬以迓多福不胜悚栗之至

　　与县令辞乡饮书

　　辱承宠招俾就鄊饮之列深感盛意重惟鄊饮之礼所以尊髙年敬有德示风劝于一鄊自古圣王莫不重之而国朝尤重贤大夫奉行者所当谨也仆职守无状行毁业荒不得比于贲军之将与为人后之子蒙主上大恩不加窜殛但使归耕故山修身补过以毕余生为幸大矣岂可腼颜自置于尊俎之间溷礼乐之嘉会犯先王之令典以勤乡评而获罪于名教哉为是不敢上徇雅命専书控词惟执事者亮之

　　与仇训导东之简

　　去京日荷高文见赠林壑之间每与客披诵如见故人不能无停云之感仆自奉母抵家甚乐但亲故乡族过从无虚日数为酒困投闲得忙又自可笑拟今冬筑室山中温习旧业督子軰耕读以毕余生他无足道者因张令君行便草草布忱

　　复庄定山年兄书

　　仆不佞托有同年之契于左右几三十年于今矣宦途碌碌不能以时上起居请教益为罪实深蒙恩放还省循而已鄊人吴以时来承手书佳章见慰适在病中奉诵再三不觉沉疴去体相念之意其何能忘仰惟执事里居以来玩心髙明所养益完而守益固每用向仰思一造定山聆一言之诲而抱疾连年愿莫遂也仆所常居在南山有竹院数间弊鄊友朋若郑万里汪进之軰每每相过道执事欲为黄山之游毕竟何似倘有先声即当拏舟下桐江或杖策走宛陵相迓使穷鄊后进得一望大君子之仪刑脱去凡近以进于道先生之赐大矣今歳病愈始能僣和一章因学生汪祚赴试敢此并徃临风怅然无任驰情为道自爱以副斯文鼎爱不宣

　　复李宾之学士

　　逺承慰问値大病余末由裁答衷怀耿耿其般生一书又展转经歳始获奉教然谆复之情拜受多矣鄊友汪循上科贡魁实肯用力于学问尝徃拜定山且廷祥先生门下士意以未获晋拜左右为歉托书为先容专此布之仆病后气耗髪变日甚一日笔砚都废亦幸故人心知当有以亮其不恭之咎尔

　　与谢鸣治祭酒书

　　仆抱恙经歳近幸获愈然气体衰耗未敢任笔札之劳奉亲之余终日兀坐而已徃者印南监诸书多籍尊力所愧者不能读耳朱子周昜本义分十翼者当时不能印得兹因乡戚邵景髙管解去便托寄上帋墨之费乞分付转印一部付来不胜教爱病中门生軰为刻一书敢求正于有道千万示诲如以为不可当毁其板别图长益于晩歳也墨二笏侑缄逺地相望惟为道自重

　　复焦孟阳旧寅长

　　不才为故人之玷无可言惟是病体支持度日三好两恶妻子亦时抱病所谓简册之乐岩壑之趣皆不能办范忠宣既斥而瞽渡江几覆舟乃语家人曰此亦蔡京所为乎殊可使人发一笑也士敬相顾山中道及尊兄致意且荷手书诲教谆复披诵再三如接丰采听绪论停云之思不胜黯然惟尊兄平昔抱负过人虽暂蹶而所养益充况有乡衮何患公论不伸林下鄙人当拭目以俟吾道之行也小书一册侑缄乞痛加删抺别图请益幸心照不具

　　复柳邦用太守

　　蒙恩还山奉亲课耕之余省循而已沈掌教来承惠手书及先圣出处图奉诵再三教爱之意领受无量非同年契分何以及此因便附问少致谢忱第抱病经歳近方获愈尚未敢亲笔札之事子弟代书欠庄乞尊恕不具

　　与娄克让方伯书

　　不才为同年之玷荷天子大恩不加窜殛但俾去归其乡奉亲课耕之余省循而已第赋质孱弱疾疢相仍动经歳年幸而茍活髪日益白气血衰耗有加然温习旧业求不负其平生将持以见父师于地下者亦不敢不自勉也逺闻正位方伯吾道之行将大有望于执事执事亦将不得辞使儒者所存稍获见于世而为斯民之福非大幸欤仆小儿埙结姻于成都太守汪公相望万里而子女俱长日夜闗心不能己巳用是敢以书托于执事倘容考绩一行因了此愿则仆可以遂释家累毕力于简册图史之间俟阁下功成里居或有抠衣请益之幸而不终为弃人于斯世皆鼎赐也江山阻修情莫能极惟俯垂鍳念而已小书三册附上请教不惜痛与指擿尤见教爱也

　　与欧阳子相侍御书

　　南归踰年闻左右昌言于廷大慰士望继闻有按蜀之行私计桐乡受爱惟深宪节归时或有便道奉晤之期也既而病中连得手教拳拳故旧之念如挹丰采不觉沉痾去体盖仆自去春抱恙危而获愈者再三气血衰耗日甚一日所谓林壑之趣简册之乐皆不能办愧负初心无可言者因侍御吴大人行便草此布忱并有一事相告小儿聘成都太守汪公之女年已长成未得毕姻汪公闻己三载得准给由一行庶克事然此必仗宪台之力故敢冐昧上渎感德之私非言可喻病中门生軰刻得二小书附上求教惟心照不宣

　　复丁玉夫通判

　　曩奉寄书慰问情意恳欵値在病中不能裁答于心缺然亦不意贱疾至今犹未能出生之不辰无足道者因便附此以伸谢诚且有所渎贵治玊山在宋有端明学士汪应辰先生最为朱子礼重闻有文集一部乞访其家録以见寄用资寡陋此实故人大惠或云汪公铅山人病中未得详考子弟代书欠庄乞尊照不具

　　简故弋阳黄宪使于

　　仆平日蒙老先生教爱最厚屏居山中莫闻捐馆之期遂失瓣香之敬愧奚多矣乃承致书并茶果见慰故旧之情蔼然且以哀词为托礼当为之第乆病之余未能捉笔俟贱疾小愈当勉为一通少见怀贤悼徃不能自已之万一因令侄回草草奉覆病中子弟代书欠庄乞心照不具

　　与佀大器都宪书

　　小仆玘回得奉手书如接丰采病中不胜欣慰仆病已脱体尚未敢出也造物乖蹇无足为道嘉定知县白质亡姑之子仆之表弟从仆读书初任大县才实不堪非得行台极力惠教必至顚踬为此敢告于记室亲临府官处更得分付一言先免笞责尤为至幸病中己无意世事惟此尚萦怀抱计左右必能亮之维时冬寒乞自爱以副重望不宣倘有更贤育民之举得昜山中一县与仆稍近且老母得以相闻此又出于望外总乞心照幸甚

　　简李宗仁太守

　　前闻小有贵恙计已平复昨日李秀才来方知其详恨在病中不得趣问尚祈珍摄以慰赤子之望用药尤宜斟酌大抵世医喜温补之剂仆为所误以至于此故敢奉告惟心照不具

　　复罗明仲旧寅长

　　乆不获听教茅塞日甚比者承佳作逺寄病中奉读无任驰想所不敢愧故人者惟有此心而已因便布此并僭和一章少寄向仰之忱尊照万万

　　简萧文明同守

　　仆大病经年近方获愈气血衰耗须髪日益白奉亲课耕之余无足道者惟停云之思不能忘顾衢徽相去几何而音问阔踈若此不能不令人怅惘也白纸十二幅公暇求一挥之昔人有读檄而愈头风观辋川图而愈疟者区区坐是不能不有望于左右会晤无期聊发一粲

　　简沈石田

　　子瑾乡契过山中知有吴下之行且将躬访石田辄此上问廷器托请佳制今四年矣岂犹以为俗士不足当无声之诗邪抑或以为稍有知故非得意者不欲相畀也子瑾将裹粮叩门不识先生何以处之草草布此幸发一笑

　　复李宗仁太守书

　　承手教见示欲于迎春之日罢无益之戏别作二十四孝诗词俾民歌之足见髙明过人逺甚因伏念我太宗皇帝御制孝顺事实一书正要四方家传人诵柰何世逺教弛絶无挂心者若贤侯有意迪民必当以此为首况兹歳杪多病謭才纵使竭力有作岂能出此但二十四孝人习知之名载事实仅十六人今于事实中别采八人足之其两絶句凡平入者为诗仄入者可准南曲天下乐音调天下乐之名尤美趂此三五日内令民相肄变鄙陋之俗为正大之归则贤侯奉宣圣训惠迪我山乡之人厥功大矣新増八人者江革薛包小学之所取者查道鲍寿孙出于休歙尤昜感人二十四孝中妇女见録者二人事实中亦只存一人今增者三叔先李氏张氏庶民间子女均被观感之化理不可偏废也絶句内有二处诗皆平入兹畧加移昜庶可叶调其详已语族侄孙材俾一一申覆惟尊照不宣

　　与致政汪世行县尹书

　　走获讲乡戚之好于左右者有年矣虽力学勤勤思有所立以求无愧于先人顾其才质庸猥遂用顚踬加以疾疢相仍愆尤继作宜若退听少徇可以逺戾然秉礼守道慕古尚贤之迂盖犹前日不敢以艰虞而废也用是辄有请于左右小儿埙年及成人将以是月十八日加冠于首礼必有长者主其事庶几可以徼惠而成礼然一乡长者孰有踰于左右哉倘蒙惠然俯临为之重岂惟愚父子叨感无有穷已且使观者有所取法因以广礼教于一乡岂非君子之嘉赐哉专人布逹仰乞尊照不宣

　　简刘南金司务

　　仆自南归即抱病连歳濒危再三幸而茍活奉亲课耕之余无可道者今春忽闻老先生讣音为之惊怛痛哭不能己巳继又闻汝利不幸何天报施之逆乃至于此但所居万山中离府尚一日之程絶无便人无由致奠负愧万千奠文写成则已半歳余矣兹因本县杨税宰考绩北行专托附上仆病后百事皆废道逺又无可寄者币一端少充奠仪幸目入余惟节哀顺变以俟天定不宣

　　简陆文量参政

　　曩在抱病蒙以所爱甫里集见寄俾为移心之具非相念之深何以及此因遂寘之床头坐卧与俱但滓秽之乆不能与天随子神交上下于云水间耳贱体今歳稍胜然犹凛凛惧其复作未老而衰固应尔也因族侄行便草草布谢向曾俯和村字韵两絶病中有人借看失之不胜怅然华字韵诗虽存亦欲少叙数语以谂观者今寄帋一幅不惜一挥见寄用贵山房翘首拜嘉过鼎吕之重矣天气向寒惟自爱以副逺想不具

　　简提学王明仲侍御

　　昨承左顾获闻髙论半日不觉沉痾去体所愧病懒不能晨兴攀送以尽区区负罪负罪眼昬手拙写壊佳巻况孔阳畏友宾之作家以此相杂诚大不伦姑以塞命删之可也猿鹿之踪日逺后晤难期尚为斯文倍万保啬

</div>
    <div class="pagination">
<a href="篁墩文集_page59.html">上一页</a><span>...</span><a href="篁墩文集_page55.html">55</a><a href="篁墩文集_page56.html">56</a><a href="篁墩文集_page57.html">57</a><a href="篁墩文集_page58.html">58</a><a href="篁墩文集_page59.html">59</a><span class="current-page">60</span><a href="篁墩文集_page61.html">61</a><a href="篁墩文集_page62.html">62</a><a href="篁墩文集_page63.html">63</a><a href="篁墩文集_page64.html">64</a><a href="篁墩文集_page65.html">65</a><span>...</span><a href="篁墩文集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
