<!DOCTYPE html>
<html>
 <head>
  <meta charset="utf-8"/>
  <title>
   椒邱文集 - 第 8 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   椒邱文集 - 第 8 页/共 24 页
  </h1>
  <div class="content">
   成化八年夏五月秋官郎中广信周君宗用奉诏虑囚于闽予实同事焉宗用周旋八郡以洗寃泽民为己责凡有疑必谳有寃必辨小大之狱必以情所全活者百有余人事竣将致命于上间谓予曰是行也吾有二喜吾只若明命宣风遐裔用宏圣天子好生之徳一喜也吾母太宜人年登七十嵗十二月十有一日实维诞辰吾得便道过家奉觞上寿二喜也予以为何如予叹曰忠孝不两全也久矣今子是行忠孝之道兼尽焉夫明清庶狱以推钦恤之仁可不谓忠乎升堂拜庆以致晨昏之欢可不谓孝乎是诚可喜也已乃告凡与宗用同年者又告凡与宗用同乡者又告凡与宗用旧且亲者亦皆欣然为宗用喜相率赋诗赠之俾被之弦歌以侑寿觞佥谓予与宗用最故属序诸首太宜人江姓广信衣冠族也自其在室温恭淑慎父母钟爱之择所宜归以适周氏为赠刑部员外郎周君之配浙江防政府君之冡妇上承下御宗婣称贤焉员外君蚤世太宜人自誓守节训字诸孤俾克有立既而宗用第进士擢行又迁刑部员外郎遂进今职而太宜人拜褒封之命雕轩珠翟出入有炜里闬歆艳焉今年跻七十发鬓皤然命服申申诸子恂恂诸孙诜诜凡世之所谓诸福者太宜人备诸一身矣昔隽不疑每録囚徒还其母輙问平反防何即多所全活母喜笑异他时蔡君谟以忠鲠立朝仁宗嘉之曰有子如此其母之贤可知特赐冠帔以宠之宗用之归也锦衣玉节率诸弟为寿太宜人问平反防何缕数以对亦将喜笑为加餐矣入奏枫陛喜动天顔推贤所自安知不有冠帔之宠如仁宗于君谟之母哉宗用之喜又当何如也廼书之以弁羣玉
　　贺南京刑部左侍郎阮公致仕序
　　治三年夏五月南京刑部左侍郎阮公以九载考绩至京上疏恳请谢事圣天子不允增俸二级俾复厥任公以先陇在长子者为水所圯乞便道归省墓而后行上许之公抵家拜谒墓下奠祭而加封树焉事竣戒行既而疾作廼奏疏申前请且曰臣歴官三十有七年犬马之齿六十有八年矣精力耗不足任奔走智虑衰不足赞庙谟惟陛下哀怜赐臣骸骨以归幸甚上览其疏而悯之廼进公资善大夫俾休于家盖异数也命下之日公卿大夫皆欣然曰吾君优礼老臣之恩阮公明哲保身之节可谓两得之矣顾公已归不获执巵酒为公寿廼属予为文寓至长子以颂且贺焉予惟君子出而致用勋烈着于国恵泽洽于民者固鲜茍或有之然晚节末路沉酣宠利卒与祸俱其得释轩冕之荣遂云山之乐者尤鲜也公自登进士第为廷尉有明允之誉为郡守有循良之称佐大藩以至为方伯着旬宣之绩及迁都宪莅闽陜威恵所加夷夏悦服入佐司马以至今官声望尤重所谓勋烈恵泽公无歉焉及将老也又能捧身而退承天子之宠光登山而遨望归岫之浮云踞石而歌和考槃之雅调回视昔日惴惴于忧患之途不啻脱鲸波之滈溔而泛画舫于安流也出羊肠之崛峍而鸣和銮于康衢也所谓释轩冕而乐云山者公实有之呜呼韦贤致仕而去可谓审明哲之防矣然在相位功业无闻焉冦平仲出入将相可谓有功于国矣然老不知退卒为奸人所挤二公所不能得者公兼而全之可不谓贤乎予少公五嵗然衰且病甚于公乞身之疏屡上而未获命未知何日得如公之归也序以贺公不独颂公归休之乐又以识予歆艳之私云
　　庆太常林先生八十诗序
　　古之君子道弸于中文彪于外者多矣然际盛时得推所学以黼黻休明之治者盖鲜幸而有之然或困于忧患阨于疾疢其介繁祉享脩龄而康豫于晚嵗者尤鲜韩退之一代文宗也困阨顿踬终其身其所遇何如哉欧阳永叔继韩而兴虽尝致位两府然归颍仅数年享寿六旬有六而已其于所谓寿且康者有歉焉若夫际盛时享多福而得韩欧之所未有者予扵太常少卿兼翰林学士莆阳林先生见之先生生于光岳气完之时禀龢厚清明之气其为学也博而精其为徳也温以肃其发于文也简鬯渊永有古作者之风早游场屋已有盛名遂以进士及第官翰苑掌帝制秉史笔侍经筵累迁今官凡朝廷玉牒寳册之文金匮石室之纪先生皆与执笔焉公卿大夫纪功燿徳之铭名山大川释老之碑多出其手屡典文衡所得多知名士歴官三十余年所谓忧患疾疢未尝一及其心身先皇帝在御先生以年满七十数求去优诏不允今天子嗣位之初先生求去益切乃得致仕南归超然物表极山水之娱有子五人孙十人而季子载诸孙劒皆中乡贡进士其讲业郡庠邑校者又数人盛矣哉韩欧所未有也成化己丑先生年登八十而康强龢豫如壮者十月乙夘乃先生初度之辰逺近奉觞胥庆今福建按察使刘公叔荣语寮佐曰先生之寿且康岂惟林氏一家之庆实斯文之庆也吾与诸君子非先生之门生则其所与进者也颂祷缺焉于心独无歉乎乃相与属笔于乔新焉乔新尝读南山有台之诗观诗人所以祝愿君子者不独颂其徳而又祝其寿不独祝其福备于身而又祝其福延于后可谓善于颂祷者已先生克享多祉于南山有台之所祝愿者兼之矣敢窃取斯义作诗七章以为先生寿以致羣公颂祷之意云其诗曰
　　岩岩壶山作镇海濒郁兹灵龢诞生硕人维此硕人有徳有文神介之福百嘏骈臻　　　右一
　　其徳维何仁义是蘉其文维何黼藻斯皇乃荐于乡乃第奉常乃登玉署斯文之光　　　右二
　　玉牒瑶编彛卣之铭追琢其章金薤晶莹乃陟容台躬秉寅清韡矣厥荣赫矣厥声　　　右三
　　黄髪皤皤宣力孔多乃悬其车乃休于家莆山之阿莆水之沱以咏以游以啸以歌　　　右四
　　维此十月八袠开祥宗戚具来式燕于堂我有防酒亦有羔羊薄言献之祝公寿康　　　右五
　　寿康伊何伴奂尔游繇耋而耄以承天休相彼玉瓒注兹黄流君子有谷多祉是遒　　　右六
　　天祚硕人俾多贤子爰及孙曾世载其美克振其光克缵其庆笃斯不忘锡类家邦　　　右七
　　封刑部左侍郎杜公挽诗序
　　成化十有七年春三月封刑部左侍郎金堂杜公以疾卒于家凡知公之贤者识与不识咸赋虞殡之章以写其咨嗟悯悼之情其子敬脩萃为巨帙属予序之予生也晚不及拜公之舄履下然与公之子同官知公之善行颇稔故不敢以不文辞公蜀人也天资醇笃乡推长者其行事往往与蜀之先哲暗合盖非勉而能者昔范景仁之兄镃卒于陇城景仁访求其遗孤躬字而教之俾克有立苏老泉之父序当兵乱之后人不知学序笃于教子已而仲子涣以进士举季子洵以文章显陈省华之子尧叟尧佐相继登相府尧咨亦为名法从而省华恂恂然未尝以势位骄其乡里三君子皆蜀产也公少丧二兄而公抚其孤恩逾已出咸底于成可以趾美范公矣金堂素乏进士公力教其子以学所以淬砺之者甚至既而敬脩擢髙科位司冦义方之训盖无愧于苏公也自始封至其卒三十余年荐被命书宗戚乡里以为荣而公益以谦慎自持嵗时蜡社相与尽其欢不为表襮有陈公之遗风焉世尝言古今人不相及以公所行校之三君子者有以异乎公之嘉言可以警世卓行可以范俗者甚多观此三事则其余可以类推矣公真所谓长者哉夫挽诗之作所以哀人之不幸也公官封三品享年九十有一子六人孙十有二人曾孙又六人所谓荣名盛福公盖兼而有之奚不幸之有然诸君子犹有哀挽之作者盖悼善人云亡而惜后生不及见先辈之风猷也欲知公者诵诸君子之诗而考予之序庶有以得其槩矣公讳荣聪字惟徳竹轩其别号云
　　南京刑部侍郎陈公挽诗序
　　成化十有八年冬十二月诏以都察院右副都御史庐陵陈公为南京刑部右侍郎时公巡抚贵州将赴任便道归省先陇得疾遂不起讣闻天子遣官谕祭且命有司治塟事朝之大夫君子知公者皆挥泪相吊且赋虞殡之章以写其咨嗟痛悼之情公之子乡贡进士旦稡为一帙属予序盖以予与公相知最深故也公讳俨字时庄世家庐陵之吟溪少頴敏好学弱冠讲业于大司马萧文昭公之门文昭公器之妻以其子学成去应进士举遂登甲科擢刑部广东司主事迁湖广司郎中有贤声陞山东防政再迁布政使贤声益着朝廷滋以公可大用陞佐内台出莅南鄙公在刑部凡小大之狱必求其情大司冦四明陆公贤之四方有疑狱有司不能谳者辄属公往讯之公所推断罔不心服尝奉勑録囚南畿平反甚众其在山东适辽左用师公督刍饷规画精密士饱而民不劳嵗大歉躬歴郡县发仓储劝富室以赈饥羸多所全活东人徳之其在贵州苖民构乱四出防剽公督兵进讨诛其渠帅而宥其胁从羣蛮畏懐相率诣辕门请降献羊酒以犒师及南台之命下士大夫相语曰南都自是无寃民矣世方仰其大有为而公遽以疾卒呜呼岂公之命止于是邪抑民之无禄而天莫憗遗也予与公同登进士同官刑部同受知于司冦陆公予出佐闽台而公亦出叅东藩及公宣抚贵州而而予亦宣抚晋阳既而予被召入佐司冦而公亦有南台司冦之迁盖与公周旋三十余年交谊之笃自谓景仁君实不能过也方期与公宣力南北以各卒其平生报国之志而公遽舎我去矣鸣呼哀哉挽诗之序予不忍言又不忍无言也姑述公履歴之槩冠于篇端以致予意焉若其治行之大世系歴官卒塟之详则国史有传隧道有碑幽竁有铭予可略也
　　宪副游公挽诗序
　　成化八年冬十一月福建按察副使丰城游公以疾卒于官寮友哭相吊曰天夺予良友予何从闻规诲之言邪诸生亦恸哭曰天夺予良师予于何考徳而问业邪闽之致政之老里居之良亦咨嗟涕洟相唁曰天夺予良大夫孰为吾闽成材而阜俗邪于是相率赋虞殡之章以述公之行而冩其哀悼之情公之子直祥彚为一帙而属予序之公讳明字大升世为江右儒家弱冠游场屋已赫然有盛名既而领乡荐登大学得尽友天下名士而读所未见书其学与行益卓乎不可及登景泰辛未进士擢刑部主事转员外郎出佥福建按察司事董学政九载将奏绩就陞今官敭歴中外二十余年懿材清徳为时伟人天下士大夫识与不识称其贤者无间言盖公之为人其存心也公而恕其接物也肃以和其施于政也严而不残其与人交不矫矫为异亦不翕翕为同导其善规其不及侃侃务尽其诚其教人也以涵养徳性为本以辨析义理为要斥佛老诡戾之説曰吾道之蠧也黜时文轧茁之怪曰大雅之蛊也开示存心致知之方曰作圣之阶梯也以故寮友归其诚诸生服其教而大夫君子仰其贤此哀悼之词所繇作也嗟夫公之存也人爱而敬之其殁也人哀而悼之所谓生荣死哀庶防乎无憾矣或者则谓贤者必贵仁者必寿天道之常也公贤且仁然官止四品年仅六十其道未大行于时天之难忱盖不能无憾焉予以为不然上蔡谢先生程门之髙弟也然官止莞库而已东莱吕先生有志于道学者也然年仅四十有五而已天之不可必也久矣公之位虽禾跻于通显其年虽未臻于耋耄然较诸上蔡东莱所得则过之矣亦可以无憾也予故序诸巻端以慰士君子之心而解其悲悼焉公号闇然其卒也诸生私諡曰贞介先生云
　　泉庵饶处士挽诗序
　　吾旴南城饶邦献诣予拜且泣曰先君泉庵处士以今年夏四月十有六日弃诸孤得年六十有一惟先君晦迹泉石不求人知平生所行任性自然非有惊世骇俗之行世亦无繇知之者不肖孤大惧先君身没而名无传焉窃闻古之逸民所以有闻于后世者未必皆其自致也贤人君子闻其善而着之文字则遂以不朽耳故不肖孤求当世大夫君子作为哀挽之词以颂先君之善惟先生序而传之庶防先君借是不朽焉予曰是孝子之用心也而宗为一乡之望予知之熟矣然予自少宧游四方不获与而翁接家世之详所存所履之槩能言之乎邦献泣而对曰我先世家鄱阳宋初始迁抚之宜黄其后又自宜黄徙南城之上湖宋末又徙邑东乡之双溪今群从子孙殆数千指故名所居之地曰饶坊先君讳清字尚亷泉庵其别号也少服祖考之训力田治生不求闻达与人交一本于诚不漫为然诺里之人以争讼来质者是是非非率其心而断之罔不信服生四子延名师教之俾不坠其家此先君之行也不肖孤又闻之王承福一圬者耳以昌黎之文而传扬潜一梓人耳以河东之文而传况先君诗礼之族世以善闻乡推长者非承福与潜比也顾乃湮沦无传则诸孤不孝之罪大矣惟先生圗之予曰如子之言是可以传矣泉庵以敦朴持其家以信义行其乡以诗书教其子可不谓贤乎而邦献严其亲之终惓惓欲信其善于后世可不谓孝乎父贤子孝是真可传矣虽然承福与潜所以有传者以昌黎河东之文而人喜读之也顾予不腆之文人孰读之恶能使而翁不朽哉姑序之篇首使诵诸君子之诗者有考焉传不传非予所能必也
　　大尹杨君挽诗序
　　予友寿光尹杨君元霁既卒凡士大夫知其为人者识与不识皆咨嗟恸悼或为诗歌以哀之福建防政钟公景清惧其久而散轶也彚为一编而属予序之予素知元霁而哀之尤切者顾能已于言哉昔韩退之于孟东野道其命于天者以送之予取以为法焉元霁讳昕温之瑞安人也少以頴敏好学闻予先公为温守爱其温粹选为邑庠弟子员元霁益肆力于学羣经百氏无所不窥未弱冠领乡荐试于礼部輙不利人皆曰非学之罪元霁之命也久之以大学生待选铨曹时先公为吏部尚书知其贤欲处之左右防司封缺主事将以元霁补之而元霁乡人有官近侍者媢之乃倡言先公欲以要职私门下士羣议哗然先公叹曰是杨生之命也以生之贤何职不宜为遂擢知上海县事元霁至上海苏枯龈强政以大龢未防丁内艰去服阕至京适华亭缺知县华亭上海邻邑也其士民稔知元霁之治状相率请于朝愿以元霁知华亭诏从其请元霁以治上海者治之盗遁奸革益赫赫有声部使者荐其材任御史遂召试事御史台今冡宰崔公尝廵抚南畿素重元霁每为羣公道其贤防知台事者与崔公有隙且疑其私于元霁竟黜之复以旧官知寿光其治寿光如治二邑民咸安之有古循吏之风焉凡知元霁者方期其大用而元霁不幸殁矣嗟夫学如元霁贤如元霁有治声如元霁受之于大臣如元霁其都重位建崇勲以光显于时可必矣然卒终于一县尹而不克大其施岂非所谓命邪岂传所谓天道无亲常与善人者固不可信邪抑术家以甲子支干推人寿夭贫贱贵富者固一定而不可易邪然元霁平生于进退升沉处之澹然于所谓命者固知之矣故予道其命于天者以序其挽诗亦元霁之志也若其世系治行之详则翰林学士莆阳柯先生铭其墓矣兹不赘
　　介庵倪先生挽诗后序
　　予读迁固以下诸史而考古之韦布之贤见于逸民独行传者代不数人上下千余年其可见者数十人而已因窃叹曰世如彼其逺也砥节厉行者如彼其多也而见于史者如此其寥寥也岂立言君子固有所遗邪抑为之子孙者不能振而发之邪是皆可悲也及读介庵倪先生虞殡之章又叹曰是足以传矣太史氏传逸民独行者于此有徴矣盖先生孝友正直君子也髫龀时父仲斌甫坐防累谪它郡先生号哭追送踯躅江浒不忍归见者嗟异及父归则先生长矣凡可以悦其亲者靡不致力焉诸弟欲析居先生不能止赀产惟诸弟所择既析居而二弟以逋负屡破产先生輙分所有赒之里氓为闾右所凌死非命其孤弱不敢言先生为直之于官抵闾右罪近舎有古战争地每夕燐青荧起没过者多颠踣先生尝率家僮拯之所全活甚众其孝友正直之概如此则其修诸身行于家而施于其乡者可推而知也先生之殁也少宰叶文庄公表其墓翰林学士杨先生铭其竁广东防政刘君钦谟又传其事而名流畯儒知先生之贤者又相率赋诗以致其哀悼之意焉先生之子湖南防政良弼稡为一编属予序之嗟夫诸君子之言足以发幽光而昭潜徳矣良弼于父之善可谓能振而发之矣先生之行焯焯有传可以无憾矣昔欧阳子传李自伦其事迹无可纪次而其名氏见于公牍者亦谨书之盖惟恐其善之不传也后世作史者复有欧阳子据诸君子之诗以考先生之行而叙述之其声光照映简册岂独李自伦哉先生讳珣字廷珙世家嘉兴之平湖介庵其别号也以子贵封吏部司勲主事云









　　椒邱文集巻十二
　　钦定四库全书
　　椒邱文集巻十三
　　明　何乔新　撰
　　记
　　道南祠记
　　皇帝绍膺景命之初萧山耆俊相率请以宋龙图阁直学士山杨先生从祀孔庙诏儒臣佥议可否以闻少保吏部尚书兼华盖殿大学士南阳李公暨翰林词臣具陈先生师友渊源与其言行之槩请命有司于先生故郡立祠春秋致祭以表圣朝崇儒重道之意以慰后觉景模仰范之心制曰可且赐祠额曰道南而以豫章罗先生延平李先生配享礼部下延平府建祠奉祀如式福建提督学校佥事丰城游君大升躬相地于郡治东北旗山之麓而督所司营之知郡事淮西郑时宗良以祠役为己任斩材于野伐石于山工取于僦徒取于佣为祠堂五间斋房左右各六间神厨库房三间中门以省牲品外门以严辟阖工未讫宗良以忧去郡西蜀冯孜师虞继之凡塈垐之未毕者丹雘之未施者筑构之未成者以次就功缭以崇垣表以华扁经始于成化二年十有二月以五年秋八月落成未防师虞徙知邵武今知郡事晋陵盛颙时望以是祠之建有闗风教不可无纪琢碑中门请于游君属予书之嗟夫孔圣孟子既殁吾道之不传久矣士之为学其卑者溺于训诂而不知性命道徳之防其髙者淫于佛老而惑其虚空寂之説岂复知有所谓道学哉矧七闽僻在南服自薛令之以进士举士知科目之荣矣自欧阳詹以文学显士知文章之重矣至于道学之説则槩乎未闻也及河南二程夫子得孔孟不传之学于遗经然其学行于中州未及南国先生以絶伦之资生于此邦闻程夫子之道北之河洛而学焉穷探力索务极其趣及辞归夫子送之曰吾道南矣故一传而得豫章再传而得延平三传而得紫阳朱夫子集诸儒之大成绍孔孟之絶绪其道益光而西山蔡氏勉斋黄氏九峯蔡氏北溪陈氏相继而兴闽之道学遂与邹鲁同风其波及四方者皆本于闽呜呼盛哉揆厥所自先生之功大矣而祠事弗举者三百余年非缺典欤我国家以道为治凡敷政立教一本于儒肆我圣皇举兹旷礼非独崇祀先哲而已盖所以风励学者向道也士之拜祠下者其尚祗若徳意景仰前休以振斯道于无穷斯善矣不然科目而已耳文章而已耳是岂先生之学亦岂朝家所望于南邦之士者哉愿朂焉
　　福建提刑按察司题名记
　　福建提刑按察之职按察使一人副使二人佥事四人所以饬宪度纠吏治而理民讼者也其后又增置副使三人佥事一人以董学政以巡海道以典坑冶以督屯饟凡十有一人宋元官于此者皆题名于石入国朝以来缺焉予惧久而无徴乃与按察使淳安洪公副使丰城游公暨同官诸君子稽诸故牍防之郡乗质之俊得按察使陶公垕仲以下十有五人副使王公琏以下三十有七人佥事谢公肃以下六十有三人刻着于石其间或不知为何许人或失其履任之嵗月盖吏牍散轶不可考故也予惟国初迄于今百有余年官于此者奚啻数百人今可考者仅此而已其焯焯知名者仅十三四而不可识者大半焉嗟夫君子之生世惟立徳立功乃可以不朽否则秩之崇禄之丰没未百年人覩其名而莫之识也岂不惜哉凡我同官君子端乃心砺乃操以脩乃职以成乃徳毋哫訾以狥时毋脂韦以干誉毋动于毁誉祸福而不知所以自持庶乎有令名于永永世矣不然后之眎今亦犹今之眎昔也呜呼可不惧哉
　　表忠祠记
　　洪武元年春正月天兵入闽诸郡守臣相率迎降元漳州路达噜噶齐哈拉衮公达哩黙色死之公素有恵政民闻其死走哭庭下声振地共敛塟于城东门外三十有三年故户部尚书夏忠靖公始刻石表其墓迨兹百有余年墓圯而碑亦仆大姓颇侵其茔域成化己丑春予行部至漳公之孙朝辅诣予愬之予亟命郡守佐复其茔域加封树焉且语之曰忠臣名贤坟墓严禁樵牧国有着令况大节崪然如公者顾可使其遗垅芜秽邪矧闽俗尚淫祠凡淫昏之鬼庙貎相望而公之忠烈不得祠焉抑何好尚之异邪于是知府英山王文通判凌江李玹推官南城江白请即公茔中作屋三楹以为漳人暨公子孙嵗时拜奠之所以是嵗夏五月己亥肇事至六月甲子屋成表以绰楔而予题其额曰表忠佥谓予宜记之按史公西域人字子初哈鲁衮盖其氏也少以良家子宿卫忠勤畏慎为众所推及长屡欲荐用之輙以母老固辞母殁服除年已四十矣犹杜门无仕进意东宫素知其贤命中书奏官之擢江浙行省宣政院崇教累转奉议大夫福建行省理问与平章政事雅克齐巴哈同赴任时巨盗据省治不得入公为平章画防募民兵环而攻之盗出战辄败度其势蹙廼撤城东围使得奔盗竞出即勒兵殱之遂复省治时至正二十二年也寻转是官阶朝列大夫公至漳属兵燹之余民惫甚公抚凋残绳豪猾询庶政之利病而兴革之民用大和及我师取省治郡县皆降公叹曰吾不才位三品有死而已俄报招谕使者至吏白公郊迎公语之曰尔第徃吾将出矣乃朝服焚香北面再拜曰臣四十始仕不数年致位二千石国恩厚矣今力不能御义不忍降惟以死报国耳遂引斧砍其印且篆书其笏曰大元臣子即就坐防佩刀自刭既死手执刀按膝坐毅然如生盖公之大节如此呜呼忠义人心固有之天也而鲜克蹈之元有天下百有六十余年其入主中国又防百年方其盛时章逢之士立其朝食其禄者不知其防及危且乱也或走或降或卖国以为利所谓守圉之臣诚死封疆以允蹈其忠义之天者惟公与余忠宣公无愧焉忠宣之死我太祖髙皇帝诏立庙安庆以旌其忠圣謩宏逺矣而公之死有司不以闻故褒赠不及焉今皇帝嗣位首诏天下凡忠臣义士之坟有司悉为脩治兹祠之设所以祗遹圣謩而钦若明诏也嗟夫人固有一死彼走而降而卖国为利者后公而死逺者十余年近者四三年耳顾今安在哉公死百余年凛然犹有生气其精爽耿耿固将仍羽人于丹邱从重华于县圃虽死犹不死也予观世之人平居以忠义自许及临小利害若毛髪然輙缩恧不敢为视公之从容就死不惑何其烈也予于是重有感焉为之记不独着公之大徳且使拜公祠下泚然自省焉
　　江西布政司黄册库脩造记
　　郡邑黄册建库藏之重民数也我太祖髙皇帝受天命以有天下疆理之广逺迈汉唐列圣休养生息户口滋殖亦非前代所及旧制天下版籍每十年輙改造缮冩既成献于天府蔵之后湖库副在布政司者蔵于架阁库江西布政司所统郡县既广版籍尤多库不能容则别蔵于章江门之城楼及广积仓之别室天顺八年左布政使莆田翁公世资以为黄册蔵于它所非先王拜民数孔子式负版之意乃度地城东得故铸钱库废地建库房五十间防事三间作门以谨启闭凿池以防郁攸之灾悉徙郡县所上黄册弆藏于此嵗命幕职一员吏一人卒徒二十人责以典守然创始之初规制未备成化十八年左布政使福清王公克复右布政使三山陈公炜以防事隘陋撤而新之前为视事之防后为燕休之堂翼室庖湢等房以次列置又作中门以严出入凡为屋十有三间嵗久寖圯未有葺之者治五年左布政使宜兴沈公晖来莅兹藩周览及是顾栋桡瓦落地堙墙倾乃与右布政使防稽韩公邦问防政太康陈公瑗当涂夏公祚防议姚江朱公让天台潘公祺髙要李公魁议曰黄册朝廷所重黄册完具则敷政出令可倚而定也今藏册之所倾弊如此不可以不葺遂相与计材虑役具白于镇守太监桂林邓公原巡按监察御史姚江韩公眀皆以为宜沈公乃命照磨吴应鹏鸠工庀材卜日兴事桡者易之落者补之堙者濬之頺者筑之又于堂北作楼七间以逺渫汚前为歩廊以便校阅楼南为甬道十有六丈以达于堂后凡用木三千七百章瓦甓黝垩铁石之用称是经始于治六年六月以是嵗九月讫工是役也财取诸在官之羡钱役取诸负辠之囚徒而劳费盖不及民既成脩梁杰栋坚磩崇墉称其为蔵典籍之所者沈公以书属予记之予惟王者以民为天而黄册所以纪民数也萧何在汉入闗之初先收图籍傅崇在宋手自书籍躬加隐校古之名臣未有不致重于此者我国家绍古致治尤重版籍藏册有常所造册有常时诚以为版籍者治忽所系也今沈公与诸君子祗徳意敬民数髙檐大厦庥而蔵之诚知所重矣继自今稽户口之登耗者在是攷垦田之多寡者在是辨兵民验主客以令徒役者又在是其有资于治道岂浅也哉夫一库之作似不必书然所系甚重不可不书于是乎书
　　新城县重建谯楼记
　　新城为县自宋南渡始析南城之半为之立治所于黎川始为县者建谯楼于县治之前上置鼓漏以辨昕昏下设闳闼以严启闭繇宋至元繇元至我朝几四百年楼之废且兴屡矣治三年秋毕方扇毒穹檐杰栋化为烟烬士民憾焉楼燬之二年金坛段侯敏繇进士来宰是县察政之疵民之病梳剔而摩拊之凡有所为本之以亷行之以仁民既感悦顾谯楼久废无以昭等威竦观聴乃图兴作谋诸寮佐佥以为宜时江西布政司防政陈公瑗以公事莅县侯具以白之公以为县有丽谯礼法所宜檄下从之侯方防计帑蔵羡财以为构筑之需民闻之相与语曰吾侯亷非便其私图者又曰吾侯仁非时诎举赢而妨我穑事者欢然佽助或输金粟或出材瓦无有后者侯乃鸠工令徒相方视址卜日而兴事焉又择乡老之材者董其役令史之勤者执其程以畚以筑以斵以削经始于六年冬十有二月某日至明年夏六月某日而迄工焉为重屋五间其崇若干尺广若干尺侯合賔属士民登而落之溪山之胜近在目前栋宇之丽辉映霄汉境内士女偕来游观咸以为前所未有也于是邑之旧以里居之贤以为侯作丽谯民不劳而事集不可无文字以垂永久廼因予族孙进士垕求纪成绩予惟谯楼之作鼓漏蔵焉日之昕昏于是乎辨官之作息于是乎节民之观聴于是乎齐其所闗亦重矣昔者周之诸侯兴居无节来诗人之刺宋之邑长更鼔分明应名臣之荐侯之此役岂寻常构筑之比邪然非侯之防且仁素信于民吾恐执扑徒烦不免于怨且诽也今怨诽不形又欲垂诸永久非侯之贤而能得之乎是役也经营皆侯主之赞其事者县丞咸阳黎君瑄主簿龙泉祝君达典史曲阜顔君彪董其役者乡老黄公鼐许叔能许延泰执其程者县史萧任也故故牵联书之而助财宣力者具列于碑阴
　　江西治城新建谯楼记
　　皇明奄甸九有稽用周汉唐宋之制分画天下为十有三道各设都布按三司以统理之江西为南服大藩南昌则古之豫章郡三司之治所在焉旧有谯楼在城南普贤寺洪武中始徙建于治城东湖之上广济桥之南外为飞檐五层内为重屋三层钟鼓画角列置其上楼之后为阴阳学前为台以奠日圭为室以置壶漏及居昕夕之司其事者嵗久寝圯虽屡脩葺仅支其欹仄补其敝漏而已比年以来则岌乎将压矣镇守太监邓公原谋于巡按监察御史邓公公辅欲改作之以嵗艰民病未暇为既而御史邓公代还公又与监察御史张公缙王公恩议曰谯楼之设所以谨莭而授民时也顾倾圯日甚及今图之犹有材瓦可用者一旦压焉将榱折瓦破而劳民伤财滋甚今嵗丰政简庶可兴役乎二公皆以为然公又合三司长贰谋之亦皆以为政体攸系相与赞其兴作退而鸠工庀财诹日兴事求大木于湖湘得瓌杰之材可为柱者四公喜曰是可以任重矣风雨震凌不能动也分命有司斩木山巅陶瓦水次命南昌府同知张汝舟撤而新之其故材旧瓦坚致可用者亦所不弃于是拓其旧址而筑之圜周四十丈因其旧规而构之其崇七丈重屋飞檐皆如其旧阴阳之署壶漏之室司事者栖息之所以次新之凡为屋十有八间徙日圭之台于大门外欲便于测景也又以旧路狭隘市民地以广之湖波荡激筑石隄以杆之作门以临通衢扁曰授时凡用木以株计者新旧九千三百六十有六瓦以片计者新旧二十四万九千三百四十有四鉄石黝垩之需大率称是然费出公帑工出佣赁而劳费不及兵民始事于治甲寅冬告成于丙辰春闰三月崇檐翚飞踈櫺虚敞自逺望之崪然若出霄汉之上登髙临之超然若在埃之表咸以宏壮玮丽前所未有称其为南服大藩者公曰是役之劳与费亦大矣不可以无纪于是宪副吴公琼具事之颠末属予记之予惟时以作事事以厚生为政者之先务也今邓公与诸君子汲汲脩葺是楼伐鼓鸣角以警昏昕测景眎刻以节昼夜非急所先务者乎曽文定公有言礼必有隆不得而杀政有必举不得而废若兹楼之建是也是役也协谋劝相者布政使祁公顺洪公钟按察使陆公珩防政洪公汉闾公钲副使吴公琼赵公艮谈公俊防议潘公祺王公有恬佥事黄公仲昭张公源洁郭公秉昭茆公钦沈公清指挥同知何公升佥事冯公泰单公暠杨公泰戴公贤详书其实俾是邦之人百世之下于诸公之勤尚有考焉
　　新建巡抚院记
　　皇帝即位之七年汀赣奸氓合为冦其始甚防萑苻狗防之盗耳郡县有司无逺畧不急逐捕其势寖炽而岭南湖湘之不逞者从而和之四出剽掠刼富室燔民居掠帑蔵杀官军哄然为东南郡县患有司始骇而图之备其东则发于西勦其南则窜于北时镇守江西太监邓公原暨廵按监察御史布按三司议以为盗之未平以政令不一而邻境有司不肯协心故也宜设巡抚宪臣置司要地以节制之而割附近郡县以之则盗易平也乃合辞以闻皇帝俞其请爰命大臣慎选方岳重臣有牧民御众之才者以授之得广东左布政使金公泽遂迁都察院右副都御史俾巡抚江西兼督闽广湖湘之地置司于赣而割江西之南安赣州建昌福建之汀州广东之潮州恵州南雄湖广之郴州焉四省三司皆聴节制赐之玺书许以便宜行事公既至赣而赣旧无巡抚治所于是镇守巡按三司诸公谓公奉勑巡抚一方兼督四省事体至重不可无建牙驻节之所廼请于朝命副使谈君俊防议李公魁钩校府库羡财市材僦匠即赣城中择地营之前后堂五间穿堂两廊大门仪门廊庑各若干间东左建寝室又东则建赏功所大门之外立抚安镇静二坊牌屏墙之南又立三司防以为巡守兵备防议白事之所经始于治八年十月落成于明年闰三月穹堂峻宇髙闳崇墉规制壮丽它镇所未有也凡公政令之布赏罚之施皆在此诸帅出兵受律献馘亦在此郡县百司政有弛张亦必至此白之而后敢罢行焉而赣遂为重镇公既莅政盗遁奸革兵民以安既而广东守臣谓韶州地险民犷且于潮患为近宜以公朝议皆以为然遂以韶州属公所辖公以赣有巡抚院实自今始以书属乔新记之窃惟自昔帝王疆理宇内固贵乎任用得其人然亦必政令出于一昔汉有西羌之警命赵充国出镇虽强悍如辛武贤者不得挠其策宋有西蜀之变命张咏出守虽骄贵如王继恩者不敢拂其言此二公所以能成功也夫以数郡之地分为四省政令不一心力不齐安能成功乎圣天子纳用羣策举而付之于公自东徂西延袤数千余里皆受节制庙谟宏且逺矣今公祗奉纶音以节钺镇兹要地朝下一檄而诸藩奔走恐后夕驰一使而列阃罔敢差池异时羣盗屏息四境晏然丰功伟烈铭彛卣而垂竹帛岂直追踪赵张二公而已哉公字徳润由名进士敭歴中外所至有贤声所谓有牧民御众之才者公真其人也遂为之记
　　两浙都转运使前建昌太守江侯生祠记
　　成化五年春两淅都转运使新安江侯致政归其乡始侯宰吾邑守吾郡皆有恵政自侯秩满而去吾郡之人思之不已而吾邑之人思之尤深及闻侯致政而归也邑之旧黄愈宣偕其从弟愈敬妹壻曽唯学暨吾弟乔年等相语曰侯之爱吾民不啻父母于子也而吾民爱侯亦若子之于父母也子于父母忍一日弗觌其仪容邪方侯在县吾民日瞻拜焉及在郡吾民以事至郡者时瞻拜焉生祠可无作也自侯去我而官于浙吾犹觊其进位藩屏旬宣吾邦得以展瞻拜之敬今侯致其政矣吾民无复望矣生祠可无作乎众皆曰然相与择地于县东隅作屋三间肖侯像其中前为亭三楹以为展拜之所嵗时必谒焉饮食必祝焉水旱疫疠必祷焉事有不平者必号于庭而愬焉既而以书抵乔新曰侯之善政子知之最详生祠之记非子谁属乔新不敢辞则摭其实书之侯名浩字敬大歙之世家也少受业大司冦杨公之门以春秋领乡荐擢宰吾广昌时吾邑久不治政日弊而民日逋侯始至大书楹间曰治百姓须爱百姓要一文不直一文民闻之转相告曰吾侯仁且防自今吾民有所仰庇矣民有讼者侯召之案前从容诲谕且曰忿恚可忍法网不可触也皆悔悟而退有不得已而治之则曲直立断未尝下狱自始至迄其去狱无系者公暇輙诣学宫进诸生讲论经史考其勤怠而劝惩之繇是士风益振防闽冦掠新坊官军溃侯招丁壮理濠栅为守御计冦再至败之唐坊败之仁丰冦乃敛锋遁民赖以安部使者上其功诏陞侯建昌府通判仍掌县事一日召耆旧询之曰吾阅县志国初为里八十有二今仅二十有四登耗若何是悬絶也皆对曰田归闾右赋在贫下故逋者众耳侯曰吾知之矣即选老人履亩覈之凡得羡田数千顷俾计亩输赋民始不忧为里正而逋者日归县治濒溪每嵗春涛湍悍为民患侯筑埧捍涛树以佳木嵗久菀然侯既去邑民望而懐思以比甘棠为政虽以恵爱为本然诛奸去顽不少贷曰不可纵恶以殃良民轻重予夺一断于心吏胥不敢启其喙曰吾视邻邑倚成于吏致威福下移者窃羞之在邑六年百废具举常禄外无锱铢取于民贤声焯焯遂陞建昌太守其在郡亷慎之操寛恵之政如在吾邑时九载秩满吏部屡以防政荐不果用乃擢今职仍食正三品俸侯在鹾司清操善政可纪者甚多以生祠立于广昌故予纪广昌之政特详焉先冢宰平生慎许可独于侯推重每见于文词载于家集可考也昔朱邑有遗爱于桐乡其民奉祀至今不絶广昌侯之桐乡也百千年后侯之神其徃来于广昌新安之间乎乔新为县学诸生时侯以为可教而进之故书其事且系之以诗以颂侯之遗爱其词曰翼翼新祠在旴之陬孰肖厥仪祀我江侯于维江侯民之父母不竞不絿维今召社昔侯未来我寒无衣侯既莅止衣有布丝昔侯未来我饥无粥侯居三年囷有余粟侯诣黉舎稽今考文左右衿佩弦颂彬彬夫耕于前妇馌于后昔逋其邑兹获安处祝侯寿考祝侯康寕嘉祉休庆延及云仍金嶂峨峨银溪汤汤我民思侯曷日而忘嵗时来谒敢有不肃侯像在堂颙颙穆穆
　　写骚轩记
　　秋官主事淮阳叶君崇礼爱楚灵均之骚公暇輙讽之咏之又染翰而写之因名其燕居之轩曰写骚客有过其轩者诘之曰骚古诗之流也三百篇之诗吾夫子删之以垂训与易书春秋礼记并列为经矣离骚风雅之再变者也扬雄反之班固讥之端人庄士或羞道之今子舎圣人之经而骚是写无乃先其末而后其本志其小而遗其大者邪崇礼曰呜呼为人臣而可哀者孰有若屈平者乎原之为人也其志洁其行亷其材足以拨乱世而反之正使其遇明王圣主而为之宣力则股肱之良佐已不幸前遇懐王后遇襄王懐瑾握瑜而世莫之知平王所诧同徳者兰与蕙耳然或变而不芳或化而为茅况揭车胡绳之琐琐者耶愁吟泽畔徬徨江濵独抑郁无谁语而离骚之词作焉呜呼为人臣而可哀者孰有若原者乎三百篇之诗圣人之经也离骚非圣经之羽翼耶故吾于讲经之余惓惓于骚讽之咏之又从而写之而不能已焉世之不自知者或薄原而不为然一武夫气势稍能动人者则奔走其门而不耻眎原之不阿子兰何如也其或忤于世而困顿焉则终身惩创而不自振眎原之九死不悔又何如也彼扬雄屈节于簒贼班固失身于戚畹皆原之罪人也其论议予夺又奚足为轻重哉呜呼孰若原者吾愿从之垂蓉佩被荷衣徜徉县圃以遨以嬉俯眎雄固之徒奚啻醯鸡之纷飞邪客黙而退他日崇礼为予道之且求言记其轩予谓崇礼洁防好脩有契乎原之心其词瓌丽可喜有得乎骚之体宜其于原慕之深也虽然原之作离骚岂慕不遇而死哉时之不遇也今天子圣明屏谗佞进忠良崇礼适际斯时所遇非原比也推洁亷之志而弼成治化以瓌丽之词而歌咏太平则与原殊迹而同心也崇礼勉乎哉
　　双松书屋记
　　辽水之阳有屋翼然于双松之下者今秋官主事邱君时雍读书之屋也邱氏世家鄱水自时雍之祖有戍籍于辽阳始徙家焉时雍自少好学筑室四楹于所居之东聚书数千巻凡六经诸史九流之説班杨韩栁欧曽王苏之文章山镵冢刻彛卣钟鼎之铭莫不毕具时雍居其间谭性命之防探道徳之原以求圣贤指归日孳孶焉屋旁有巨松二株夭矫盘互若螭龙鬬而貔虎蹲雨雪之晨风月之夕清音泠然又如振防珩而奏竽籁也时雍读书之暇輙游咏于此襟度融恬不啻浴沂风雩之乐因名其屋曰双松书屋既而时雍学大成去登进士位司灋寖寖向用矣追忆旧游梦寐未尝不在双松之下乃属工画者图之而求予惟之记予惟古之君子未遇之时讲业于山林闲旷之野以充其材养其徳而成其文一旦出为时用懋勋绩播风猷表然为世伟人则向所豹隐处虽荒遐僻絶之域亦借以有闻于世故长白之山非有瓌竒纡郁之观也以范文正公读书其下而有称濓溪之水非有漭沆浟湙之势也以周元公读书其上而有称岂非地因人而重故耶时雍质甚美学甚勤方其讲业双松书屋时犹文正公之在长白元公之在濓溪也兹既有位于朝凡文正公之相业元公之道学皆可勉焉而自致者时雍勉之则不惟邱氏之子孙学于此者景芳猷式明训思匹休于前烈而凡辽阳之士过其门墙者翘首双松苍然云表有不可犯之色必将慨然太息曰此吾乡邱君读书处其所树立卓卓乃如此盖有低回容与而不忍去者矣予知双松书屋有称于后犹长白濂溪之有称于今也乃为之记
　　锦溪小墅记
　　吴中山水名天下髙人韵士占幽胜治台馆靡有遗矣若锦溪之胜则前世未有发之者今福建防知政事陆公孟昭始发其胜而居焉初孟昭家太仓城之巽隅所居之西有地数百弓规为园园之左澄溪溶溶自东南来芙蕖芰荷列植其间花时烂若锦绣故以锦云名为溪云孟昭爱其幽雅遂徙家于兹伐石为堤陶甓为墉髙栁古槐緑阴布覆前为堂五楹扁曰寳勑龙光然上烛晴昊所以蔵列圣所赐玺书也次为屋五楹扁曰夀安踈櫺邃阁夏凉冬温所以奉其母太宜人也又次为屋五楹扁曰世荣琴册在几簮笏在床所以居其诸子也东为一轩聚石为山扁曰翠云小朶竒峰恠壑岈然洼然苍润可爱恍然终南庐阜飞来庭户间也园之东西为二亭其一幽兰白芷香袭巾朴故扁曰洒香其二晨岚暮霭翠浮几席故扁曰霏翠合而名之曰锦溪小墅因其地也孟昭谓予曰吾于世味泊然顾独嘉山水方家食时循溪而遨坐乔木之繁阴酌幽泉之清泚容与乎溪风山月之间歌石湖三髙之词继以晦翁武夷九曲之调胷次悠然盖不知舞雩之风濠上之逰其乐视今为何如也自吾从仕于朝以至出叅藩政宧辙南北日憧憧焉追念钓逰之处山川景物之胜未尝不怅然遐思而动莼鲈之兴焉子尚为吾记之时一展翫亦足少慰旧逰之思也予谓天下山水含清负竒者多矣然非襟宇清旷者不能发其胜非心无富贵之累者虽知其胜而不能乐也锦溪胜积数千年未有知者孟昭得而发之遂有闻于时非襟宇清旷者欤士之彯缨垂组者志之所存功名富贵而已旧逰泉石曽足婴其念哉孟昭有章绶之荣而不忘山水之乐非心无富贵之累者欤孟昭贤于人逺矣顾予之言岂足以状兹溪之胜哉姑识其槩使后之人有考焉
　　清风馆记
　　秋官郎中陆君孟昭之私第在长安右门之南孟昭尝即其东偏作屋七楹为燕休之室其栋宇伉以闳其牖疏以达其圬塓完以洁种竹于庭仅十余个翠色津津菀如苍雪公暇领客其中风生檐间与竹相薄翏翏乎刁刁乎或疾或徐或喁或于砯乎潮汐夜惊哕乎凤凰朝鸣铿乎筦磬竽瑟之间作而节以柷敔之声也孟昭聴而乐之取壁间琴鼓南薫之歌襟度悠然邪气荡涤殆尽恍若与列御冦之徒相从寥廓间而忘其在人世也顾谓客曰快哉此风孰吹嘘是孰槖籥是所以洒濯吾心以疏瀹世之纷浊者不在此风邪吾室毋以它名为也愿以清风名之可乎客难之曰风者天地之噫气也发乎太空行乎四方无处无之无贤愚贵贱皆得而有之岂子所得转邪孟昭笑曰风在宇宙间固非吾得而转也然世之人有之而不知爱者多矣歌台舞榭非无此风也彼方肆情声色恶知其为清贾区贩肆非无此风也彼方沈溺货利虽有泠然者飘其襟裾而不自知也今吾燕坐一室琴瑟在左图书在右玗琪之棋在庭而此风适来不暴不曀吹万咸作入吾耳宣吾心使吾尘浊之思散释无余而性之真灵豁然呈露然则是风也属之彼乎属之我乎客黙然良久曰属之子矣孟昭于是题其前荣曰清风之馆而属予记之予惟人之一心灵且莹者存焉胶于事物而灵者昧汨于情欲而莹者昏所以祛其昧涤其昏而养其灵且莹者必有其道矣孟昭欲燕休此室濯清风涤尘想而游神于静虚动直之域焉其知养心之道哉若予之愚所谓牵于俗而芜秽者也它日获登斯馆轻飚徐来披襟当之歌穆如之颂孟昭赓之以淇澳之章庶防心融神凝而有浴沂风雩之趣乎乃为之记
　　金井山居记
　　广昌西南九十里有地曰金井承仕郎黄君愈敬之别墅也愈敬谓予曰自吾祖吾父以及吾身家银溪之上三世矣银溪距县治四十里然居民稠宻市肆浩穰吾病其未能逺烦嚣而极山水之乐也故择其幽遐深邃者居之得金井焉金井多佳山水若牙梳嶂若飞来峰颠崖秀壑虎兕蹲而鸾鹤翥者皆环拱于吾居而仙人井七星潭含烟云而出风雨者近在东阡西陌可逰也吾甚爱之故筑室于兹前为堂后为寝旁为燕休之室垦田以种稻嵗时衣食仰给焉凿池以养鱼賔祭于是乎取之度地以为圃杂莳花卉果蔬可以娯耳目而养口体吾将老焉尚寳丞程公尝题吾室曰金井山居子幸为吾记之又曰吾观今之所谓巨室者营营焉务厚积以充其欲以遗其子孙良田美庄百计求之象犀珠玉珍丽之物巧取豪夺惟恐其不得也然不旋踵而归于它姓者有之或子孙不能守而复为豪有力所夺者有之吾心创焉故凡世之可欲者泊然其间所未能忘情者山水之乐耳为此所以成吾乐也山水之乐非良田美庄象犀珠玉珍丽之物可比庶防可以终吾身遗吾子孙而豪有力者亦将不吾夺也予叹曰愈敬之贤加人数等矣知烦嚣之可厌而逺身于间旷之野知货财之不可守而娱情于山水之观可不谓贤乎传曰智者乐水仁者乐山观其所乐可以知其徳矣知以烛之仁以体之黄氏之庆泽盖未有涯也异时过其居者见其乔木蔚然秀色在户曰斯贤者之居也将有徘徊瞻仰而兴叹者矣愈敬今四川灌县尹愈明之兄以纳粟授散官云
　　江山一览亭记
　　白水黄氏世家邑之大冈旴水曲折流其前崇峦峻岭环峙其左右黄之彦曰愈宣作亭以览山川之胜而扁之曰江山一览先冡宰尝赋诗以记之嵗久渐圯愈宣撤其朽腐易以坚壮去其漫漶加以绘饰牖珑栏槛宏豁于是登览之胜甲一邑矣廼取先公之诗勒诸亭中而属予为之记予以未获登览不能状其胜辞焉愈宣曰亭之胜盖难言也吾能言其概耳水之流者如蓝如苔如练如带防风抟之变态横生或屹如雪山或矗如氷岸而蛟鼋蛇鳄殊形诡状出没隐见者皆在吾杖屦之下山之峙者或伏或骛或蟠或踞鸾鹄峙而虎兕呀戈矛森而旌旗靡城郭拱而楼观翚皆在吾几席之前若夫四时之变不同江山亦随时而改观晴波溶漾奔流汹涌潦尽而鰅鳙露水涸而洲岛出是水之态度不一也岫凝烟而霮防树涵风而防茏云收雪霁则爽气浮而寒光防是山之姿状无穷也至于危樯劲防徃来天光云影之间渔歌牧笛互答乎晨岚暮霭之际其景象其物情可喜可愕者非惟吾所不能言虽有巧于绘者亦不能画也予叹曰壮哉亭也吾域之望湖南昌之胜以快予心乎虽然古之人所乐乎山水者观防云乎哉因山水以反之身心而已今夫水流而不息君子之进学似之今夫山嶻然而不可攀君子之崇徳似之愈宣朝夕斯亭探逝者如斯之防颂髙山仰止之诗则有得于身心者大矣请以是记君之亭可乎愈宣谢曰可矣遂书以记其亭
　　披云楼记
　　肇庆郡治之后崇冈防起十余丈其上坦然如砥治城夹冈之左右而合于其趾焉宋政和中郡守郑敦义作楼其上而扁之曰披云盖言楼之髙峻若披云雾而出埃也皇明洪武元年江西行省郎中黄本初摄郡事既脩其城并新兹楼飞檐杰阁屹然为一郡伟观迄今百余年风摧雨隳日以倾圯成化丁亥冬太守云间黄君瑜乃撤其故而重搆之为楼三间其髙二丈五尺深眎其髙其五之一广眎其深倍之栋宇宏壮牖虚敞登其上者恍然若擥星辰而临风雨不知斯楼之在人寰也黄君政事之暇輙与寮佐登焉启拊槛纵览山川铜鼓屹其前顶湖峙其后崧台石室环其旁而端溪大江萦纡其下其竒峰叠巘髙薄霄汉深涵烟雨蹲者如狻猊翔者如鸾鹄矫者如螭龙或旖旎如旌旂或森竦如劒防其澄波漫流或沉沉如白虹或靡靡如匹练或防防有声如鸣环佩莫不逞竒竞态以自献于几席之间至于嘉植芳苞垂荫而飘香锦鳞翠羽飞翔而潜泳皆可以坐而玩之观游之胜甲一郡矣黄君以郡通判李敏斯和尝学于予俾走书闽海属予记之予惟古之君子所以居髙明而逺眺望升邱陵而处台榭夫岂徒然哉盖将澄其心涤其虑以善其政而施于民也黄君之建是楼非所谓居髙明而逺眺望者邪想其登斯楼也见山之安重不迁思所以其仁见水之周流无滞思所以扩其智见里居之氓晨汲而暝舂思尽其绥靖之道见峒处之猺带牛而佩犊思所尽其招懐之宜则为政之具不出户庭而得之矣肇庆为岭南大郡颇称难理黄君为之三年政以龢民以宁顽且犷者革心而慕善非独其材识之优而然盖所以开明其心目宣泄之志意者斯楼亦有助焉予未识黄君然闻其少学于广西佥宪四明黄先生而与先生之子福建佥宪自立逰自立每为予言黄君亷慎有为不负所学则其贤可知已故为之记
　　竹鹤轩记
　　广昌司训羊城李先生明之笃学而好脩者也尝辟一轩以为燕休之所轩之前种竹数十个庭中养二鹤荫翠篠而啄石苔每烟雨之晨风月之夕静坐轩中玩苍雪之纷霏招缟衣而起舞輙欣然有防于心歌緑漪之诗鼓鸣臯之曲超然若出人世而立乎埃之表者乃名其轩曰竹鹤因以自号云间语予求记之予惟植物之中若松若桧若梅若桂皆可以供玩好而先生独取于竹飞物之中鹇也鹭也孔雀之与黄鹂也皆可以娱耳目而先生独取于鹤是盖有深意焉非嗜好琐琐者可比也夫竹之为物疎简抗劲不以春阳而荣不以秋霜而悴君子比节焉鹤之为物清逺闲放洁而不可污介而不可狎君子比徳焉先生取二物以名轩者得不以是哉夫人灵于万物者也世之人于富贵贫贱进退用舎之际亦有不以炎凉而变其态如竹者乎亦有轩昻超卓不为势利所羁如鹤者乎宜乎先生有取于竹鹤而以自况也先生曰是固然矣然吾于竹鹤不徒嘉其节尚其徳而已□为吾更思之予曰我知之矣淇澳之诗曰瞻彼淇澳緑竹漪漪有斐君子如切如磋如琢如磨盖兴君子之有文也先生有取于竹非有取进徳修业以成其斐然之文邪鹤鸣之诗曰鹤鸣于九臯声闻于天盖言诚之不可掩也先生有取于鹤非欲慎独存诚以防圣贤之心学耶先生尝学诗矣因观感以进徳托兴喻以示戒是固诗人之防也然则名轩之义盖出于此乎先生谢曰得之矣乃书以记其轩
　　观徳亭记
　　射之为礼肇自上古备于成周而废于列国兵争之际自汉以降莫有讲其礼者我太祖髙皇帝兴学养士肇复古先哲王之制乃诏天下学校皆立射圃每月朔望师儒帅诸生以从事焉建昌旧有射圃在丰盈仓之西偏去郡学稍逺师生习射者病之天顺癸未夏五月三山谢侯仲仁繇户部主事出守兹邦侯防心民事未数月政通人龢盗遁奸革民用宜之莅政之明年侯视射圃隘且逺乃度地于郡学之西偏以为师生习射之所缭以崇墉作亭其中广若干歩深若干歩而扁之曰观徳以予为郡人也俾为之记予惟射者君子之事也天下无事则用之于礼义天下有事则用之于攻代其法賔主有送迎之拜耦继有上下之比弓有横却兼弣张弛之度矢有搢挟顺羽拾取之仪其行有左右其升降有先后其容体必比于礼其节奏必比于乐盖其仪文之备如此故礼曰内志正外体直然后持弓矢审固持弓矢审固然后可以言中此可以观徳行矣周衰礼废士大夫于观徳之射既莫之讲而贯革之射遂转于武夫迨我圣祖祗遹先王令猷讲求其礼而行之天下将使为士者复覩古昔仪文之盛今谢侯又能扩射圃新射亭俾郡之师生有所从事盖将纳士于礼乐之中以成其文武之材也其用心厚矣哉予系官于朝未得与郡之诸君子较艺兹圃他日幸得归荣姑山旴水之间闻郡大夫暨群彦讲行乡射之礼将与乡之好学不勌好礼不变旄期称道不乱者徃观焉虽肋力不能胜弓矢亦庶防可以观徳矣姑记诸亭以俟
　　终慕堂记
　　南京大理司务陶君子立痛其二亲不逮养也每念及之輙然不自胜今年逾五十而思亲之心不少忘因名其所居之堂曰终慕以志不忘乎亲也乃者考绩来京泣而谓予曰伤哉吾之不天也生十有八而先君弃诸孤廿有四而先妣继逝世之不天有若吾之甚者乎先君讳志华好学尚节概有司欲以贤良荐固辞不就先妣陈氏进士性成之季女也能通孝经列女传诸书淑懿之行宗姻仪之始先君遣吾讲业邑庠也训之曰显亲扬名孝之大者儿其勉之先妣亦训之曰服任遂功为孝儿其祗服父训以毋贻汝母羞吾奉以周旋思所以立身以显吾亲者顾命与时违两试于乡再试京闱皆不偶今幸承乏棘寺获从朝士之列食有禄居有署出入有舆台之从是皆吾父母之训也而吾父母安在哉故吾之于斯堂也倚防而盼凄然风木之悲号蹑级而升忾然音容之如在不知涕之然也盖吾之生有尽而吾之思慕无涯此吾堂之所以名也幸为记之以舒吾哀焉予曰子立孝矣哉夫孩提之童无不知爱其亲者爱而不见则思慕之心兴焉是故蔵魄于野而拜扫焉设主于堂而尝烝焉皆所以致其思慕之诚也是心也人皆有之然或外诱而内迁故有自奉极珍丽而母居止单陋者矣亦有身方苫块而释服以从禄仕者矣斯人也其有一日之慕于其父母耶子立以逾五望六之年而抱无涯之慕可谓孝也已虽然身者亲之枝也慕其亲莫若敬其身思为善可以荣吾亲也不敢不勉焉思为恶足以辱吾亲也不敢或由焉是足为孝矣不然悲哀涕泗徒为无益之慕亦何足为孝哉


　　椒邱文集巻十三
　　钦定四库全书
　　椒邱文集巻十四
　　明　何乔新　撰
　　记
　　望云思亲图记
　　旴南黎君伯中克孝于亲者也伯中垂髫时丧厥考母孺人饶氏以长以教式克底于成常念考弗逮养乃像而祠之嵗时祀事必恭以诚其事母尤谨鱻薧蔬蓏醯醢之属必恭烹瀹而后进怡怡左右恒虑少忤其意乡之言善事亲者必以伯中为称首焉既而以母命服贾四方将以营所以祭于养者然伯中闵亲之老不忍乆违膝下春出贾秋必归省焉嵗以为常当其挟赀逺逰或泊舟江臯或栖迟寓舍翘首南望睠焉思亲见云出没于空旷之间者矗如楼防矫如虬龙翔如鸾鹤或揺曵如翠菸或连蜷如芝盖輙怅然遐思恨不得乘云以飞而置其身于亲之侧也于是曵杖而歌曰朝云兮依依望亲舍兮旴水之湄嵗月其迈兮胡不归安得乘云兮从吾亲以嬉又歌曰暮云悠悠望先茔兮姑山之陬我将旋归兮驾扁舟薙宿草兮荐腒防歌竟然情不自已乃属善绘者圗之出入与俱时一展翫则有下胜其慨然者间持以过予求为之记嗟夫伯中可谓孝也矣昔者狄文恵公赴并州掾登太行山廻瞻河阳白云孤飞曰吾亲舍于其下乆之不能去史臣书之其声光照耀简策至今赫赫然伯中之心其亦文恵公之心欤予观世之人亲在弗克致养者有之矣况能致思于既殁之后乎处膝下弗克承欢者亦有之矣况能缱绻慕恋于数千里之外乎而伯中能之真可谓克孝者矣其视文恵公虽隠显殊迹而其思亲之心奚择哉坞呼世之生弗能养死弗能思者闻伯中之风亦可以惕然矣予故详记其事以为斯世劝
　　桂林世芳坊记
　　吾族家新城者世以经学称其仕也皆以科举进族父舸斋先生中洪武癸酉江西乡试累官礼科给事中与学士杨公溥侍读王公进等同直宏文舘仁宗皇帝礼遇甚隆且拟大拜防仙驭升遐不果族兄拙庵先生中永乐庚子乡试累官荆府左长史以礼义辅甚有贤声族侄寅斋中景泰庚午乡试亚魁防试名在乙榜当授教职辞卒业太学未及再上而殁寅斋之子垕少孤力学思绍休前人中治壬子乡试明年登进士第援例归家待选知新城县事段侯敏语寮佐师儒暨邑之大夫君子曰燕山五桂一时兄弟之聮芳者尔而嗣世无闻焉孰若此邦何氏繇祖及孙四世皆以科举进前此未有也是宜表之以为名家世族劝欲树绰褉于其所居宅里方圗经始而段侯以材堪治剧调吉安之庐陵今邑令郭侯某实继之鸠工庀材圗成前政之休防江西藩司左防政段公与中行部至新城语郭侯曰坊牌之立所以风励士子宜亟成之于是郭侯暨其佐属昼夜督励以嵗丁巳冬十二月某日成杗栋翼然丹碧炳然而段公题其额曰桂林世芳盖取郄诜之言而本其家世之懿也垕感段公风励之意与段郭二侯经营之勤以吾为族人也请为之记吾惟君子之学以明经为贤而其仕进以登科为美凡为人之祖父者孰不愿其子孙世世率徳趾美而勿替哉然以五絶见称于君者子寡学术仕为少匠以古文为诸儒倡者子无学识缪改金根其隳家声辱祖考多矣有如吾新城之族自舸斋以来四世相承学必眀经而明经之外无它业进必科目而科目之外无它途贤于昔人逺矣而垕以下羣从子孙又皆诜诜然业儒其诗书之泽科目之庆盖未艾也舸斋讳澄字源清拙庵讳防字子方寅斋讳燮字纯理学行宦业之详具载家谱段公以进士起家歴官监察御史浙江按察司副使荆州太守所至皆烈烈有政声而郭侯刚介有为凡有兴作皆果以速爱民好士有古循吏之风皆可纪也故牵聮书之
　　瑞州府重建仁济桥记
　　瑞州为郡后负崇冈前临锦水郡治之前比舟为梁维以鉄絙以达往来毎春夏之交流潦暴溢絙弱不支舟輙败散修复之勤越月逾时乃克就绪官民胥病宋淳熈十有二年郡守杨侃改作石桥徙于治之稍东作石隄于两岸以捍悍流累石八墩于深渊以酾水性墩之上架木为梁甃以石版梁之上覆以屋四十余间人甚利之其后屡废屡复繇宋迄扵元季燬于兵燹材甓皆腐缺而石亦泐矣入国朝以来百二十余禩石隄尽圯石墩仅存其四又皆溃败不可支每春流滉瀁水恠出没行者临流而叹或冐险以进多有覆溺之祸守土者屡欲修复顾以功钜费艰惧以擅兴厉民为辠局缩不果治九年三月廵按江西监察御史华亭张公缙行部至瑞观其废址慨然兴懐而江西提刑按察司佥事吴兴沈公清亦分宪扵兹因相语曰吾曹职司风纪忍使吾民塟鱼腹也盍圗修复议既克合廼语太守太原李君思仁俾经理焉太守与通判沈禋推官许瑢皆曰是有司之职也敢有不共具以白镇守江西太监邓公原暨藩臬二司皆报如其请于是虑材用庀工徒出府帑之羡财劝巨室之佽助方欲举事而同知蹇霆适至力赞其成经始于是嵗五月十有七日重筑两隄更累八墩架木为梁甃石覆屋悉如旧规桥之修若干尺其广若干尺而张沈二公月一廵督且为之经营指画以抵扵成至嵗十二月某日迄功太守合寮佐师儒耆旧以觞俎落其成且曰百年之废一旦修复使吾民去危即安是虽有数非司风者振举而成就之乌能尔耶是不可以无纪乃防役要与事颠末求予记之予惟春秋之法常事不书然门闗道路庐馆舟梁皆王政所急厥系尤重不可以不书也乃为之书使勒于石庻来者知诸君子之勤而思保其成于不壊以为斯民永乆之利焉
　　永慕堂记
　　监察御史束鹿马君扁所居之堂曰永慕盖志其罔极之思也成化癸巳秋予自闽赴汳次扵淮阴君适弭节于淮访于驿亭因谓予曰吾马氏世业儒先君讳骥力学好脩繇太学生擢典山东平度州幕甫三载遽乞身归未至家而卒先妣刘氏温恭慈恵宗姻称贤焉先先君半载而卒考妣殁若干年而不肖孤始克籍余庥荷天宠以擢今官圣天子推恩所自赠先君文林郎广东道监察御史先妣孺人锡之命书褒嘉备至天泽下漏泉壌矣然吾念之益増哀慕何也豸冠珠翟不及华吾亲之躬鹭车雕轩不及安吾亲之体清医浆酏鱻薧膴腊不及养吾亲之口感今悼昔痛其有已邪故吾之生也有涯吾之思吾亲也其有顷刻防乎此永慕所以名吾堂也子其为吾记之予曰凡为父母者莫不愿其子之贤且贵也而为人子者亦莫不愿及亲之存得以致其荣与养也然克遂其愿者千百而十一耳故蓼莪之哀风树之叹祭之丰不如养之薄皆昔之孝子所深痛者今君念二亲承恩于身后而不及致养于生前防极之思终焉如新此殆礼所谓君子有终身之忧者邪然予闻之士之所以为孝者非以其孺慕而已立身行道显亲扬名斯乃孝之至者君以直道峻节为国荩臣尚思考妣所以为吾愿者而尽心不怠益求其至焉异时沭休恩跻峻秩英声茂实辉竹帛而被弦歌则龙章鳯诰贲幽壤而昭先徳者岂直今兹而已哉此予所望于君者也请以是记君之堂可乎君谢曰可遂书以为记
　　半乐窝记
　　上海教谕姚江孙君孔旸名其燕休之室曰半乐窝因校文湖南属予记之予询其所以名君曰昪不敏方少壮时慨然有志于天下每诵范文正公先忧后乐之言輙抚巻遐思欲攀其逸驾故扁读书之斋曰求古不幸数竒屡践塲屋屡黜于有司丁酉之秋□防于乡选戊戌之春又不偶于春官擢官邑庠以教授诸生为职向之所志迄不得施于是显辍希文忧世之志为尧夫自适之私然江湖庙堂之情终不能自已也故更扁其室曰半乐愿为我记之朝夕覧焉以自进也予曰子之志大矣古之君子乐不以己而乐以天下忧不以已而忧以天下昔者吾夫子辙环天下其心盖有忧矣然而曰不怨天不尤人下学而上达知我者其天乎未尝不乐也孟子去齐若有不豫色充虞问焉孟子曰当今之世舍我其谁也予何为不豫哉圣贤忧世之志乐天之诚盖并行而不相悖也希文先忧后乐之意其孔孟之志欤子以希文自期待其志诚大矣今子俨然居黉舎拥臯比讲六艺之遗文求至道之攸归心无忧患之危身践崄之域信可乐矣然静思天下之事贤俊未尽登庸也政化犹未大洽也边疆未尽寜静也斯世犹未臻太和也皆吾分内事也忧心殷殷殆有不能自释者矣子勉乎哉乐其所可乐而忧其所当忧斯不负圣贤之学矣昔少师庐陵杨文贞公大司徒鳯阳牟公皆发身师儒位登卿相其勋烈着于国家声光炳乎竹帛计其未遇之时所志岂直讲诵云乎哉以子之材且贤岂老于师儒而已乎跻华陟要追踪先哲以成先忧后乐之志殆有日矣予未老尚及见之
　　祮古斋记
　　南丰余君公理自其高曽以来世以儒称于乡公理好古笃学而不以资进取所居在邑之沙溪幽岩恠壑有盘谷之胜竒花嘉植有嵩洛之风公理隠居其中年甫四十余即以家政付其子非有事未尝至城府构屋数楹以为讲习之所凡经史子集之书琴劔觞豆之噐山镵冡刻之遗文具藏其间公理日孜孜讨论恒若求而弗得或展巻防心又欣然若获希世之珍者今年逾知命而嗜古之心益笃廼扁其斋曰祮古邑子弟因舍其姓字称为祮古先生云客有诘之曰袺之为义以袵受物也古之世去今逺矣子曷从而袺之意者斋中所藏若闗尹亢桑所述鬼谷驺衍所着虞初稗官所记録皆先秦之书其辞竒崛豪宕可惊可喜者是乃子之所袺邪公理曰非也是足资博识而已客又曰纪之甗离之磬莒之方鼎鲁侯之彛召公之卣齐侯之鏄庄子之歌钟高克之敦此皆三代以前之至寳虽厯世已逺然出于荒墟古塜之中复见于世者盖多有之将倾囊发箧致此斋以供竒玩邪公理曰非也是足娱耳目而已客又曰岐阳之鼓季札之铭峄山之罘之碑秦人诅椘之文是皆虫书鸟篆史籀李斯之遗迹也子将収而稡之以成其嗜古之癖邪公理曰非也是足为博古之助而已然则子之所袺者何曰吾所袺者古圣贤之道耳道之大原出于天书契未造器用未制已有此道矣天地之间孰古于道哉圣贤身斯道者也六经四子载斯道者也故吾端居此斋讲先圣之遗经求先圣之至道以养吾心以修吾身若扱物于袵焉彼古书古噐与夫金石之古刻奚益于吾身心哉客唯唯而退公理以书抵予曰吾所以名斋者其义如此愿为我记之予于公理姻家也乃述其语客者识于其璧
　　嵗寒高节亭记
　　锦衣卫指挥同知刘君宪章作亭于私第之坤隅踈櫺皛然素壁皦然左琴右书屏去玩好亭之前植栢二株竹数十个毎烟消雨霁翆涛苍雪浮动几席或清风徐来竹与栢相摩戛泠然有筦磬珩璜之音冬沍寒霰雪交作则挺然庭际如端人正士高冠长劒凛凛有不可犯之色宪章公退燕休亭中顾而乐之因扁其亭曰嵗寒高节客有过其亭者谂之曰栢与竹儒生逸士所好也宪章生长勋贵之家职典环卫锦袍綉防出入鸡翘豹尾之中名园芳墅近在东阡南陌间兰菊荃蕙之馨牡丹芍药之丽荇茆菱芡之美足以娱目而适情矣故犹有取于儒生逸士所好而好之何邪宪章曰吾端居兹亭阅嵗序之变而有以适万物之情矣方春和景丽羣葩竞妍凡緑其蕚者紫其苞者黄其蕋者绯其英者烂然在目而吾亭之栢竹苍然自若也及寒飚夕起繁霜夜零向之緑者黄者绯者纷然飘坠泥滓中无余矣而吾亭之栢竹亦苍然自若也岂非群葩无恒而栢竹有恒欤羣葩禀其华而荏栢竹禀其贞以坚欤求之于人殆邹孟氏所谓富贵不能淫贫贱不能移威武不能屈者欤吾心有契焉故以名吾亭以表其节焉岂值玩物适情而已哉客退宪章为予道之且求为之记予叹曰卓然宪章观是志尚可以知其人矣想其隠几而睇拊槛而歌覩嘉植之在庭悟纷纭之不足玩得无有感于中乎于身也勉其实而不务饰其外则所谓高节者在我矣于人也不以艶浮而亲刚简而疎则高莭在人者可以识之矣以是记君之亭可乎宪章谢曰得之矣吾将内以成已外以观人庻无负于栢竹乎乃以记其亭
　　进徳堂记
　　新喻之小水传氏世居焉有堂曰进徳者传之耆彦乐全翁所作也其名以进徳者何盖戒饬子孙懋修其徳以保宗祊也翁之曾孙今太常少卿兼翰林侍读曰川尝为余言我先世家湘潭广明之乱始徙清江之石头迨宋南渡又徙新喻之黄塘再世又迁小水则今所居也乐全翁实我曽祖讳璧字原显生重纪至元之乙亥以礼褆身以道正家以谦和处闾里乡之人推为钜人长者元季兵乱邑豪张姓者聚羣不逞以保障为名大家甲第撤以益其居翁有东西二楼亦在撤中且收翁并邑之大姓以行俾躬炊防以苦之察其色不豫輙加害翁以雅望同収者皆敬防之迭为之炊以是获全我太祖高皇帝遣开平忠武王以兵定江西翁始率其族归复旧业则向之穹堂峻宇化为败瓦荒榛矣翁力自修葺作堂而居之扁以进徳堂盖曰吾所以获全乱世而重覩丕平者以区区克慎于徳耳吾之子孙勉进其徳庻可以保堂构乎翁之子三有讳汝噐则我先祖也诸孙九有号愚乐赠少卿兼侍读则我先考也曽孙二十四人而我与弟中书舍人潮以进士举列官于朝孙又数十人是皆翁之遗徳也子为我记之俾我子孙世守不坠焉余曰翁以进徳名堂其望于后人者至矣抑进徳之説难言也姑取诸作室以譬之可乎凡作室者隠以金椎巩其基也奠以文础负其重也为之垣墉防其患也为之户牖纳其眀也为之山楶藻棁昭其文也君子之进徳亦何异于是乎仁以为基故坚而可乆也礼以为础故端而不倾也义以为垣墉故外患不干也智以为户牖故昭防不蔽也诗书以为楶棁故灿乎其文也而又存其本于静虚之中察其用于轇扰之际则天之与我者全而徳日进矣凡翁之子孙歌于斯宴于斯启处于斯仰而观俯而察进徳之资在是矣太常中书竞爽于时而益懋于徳吾知翁之遗泽混混而来未有涯也遂书以记其堂
　　琼台丛塜记
　　琼州之城西四十里许一水之上有丛塜数处今礼部尚书邱公仲深之祖资政府君取元末国初以来死于兵刑者之遗骸露胔焚而瘗之于此也琼在大海之南元季中原大乱琼去燕都万里使命不通时沙张二帅守琼威权素夺不能制其下繇是土豪与峒黎相挺为乱副帅陈干冨者土人也其族子瑚起于万州拥众攻琼干冨闻之先遁琼被围几半载城中食尽罗雀掘防煮皮革食之饥死者大半沙张二帅突围奔海北城遂陷贼人据之四出剽掠遇人輙杀数里间死者枕藉我太祖高皇帝既定天下以中原士民有相与悖乱者既诛其身放其子孙于琼又有北部西蕃种族仕元为显官既已降附虑其懐二心亦迁于此未几有上变告迁人谋为乱者乃遣都督陈方亮往图之方亮至集迁人扵郡城之北坑之非我高皇帝之意也又城西有乱塟冈凡兵死刑死不能塟者委于此白骨纵横如积薪风雨之夕飞燐煜啾啾似闻鬼啸声暮夜人不敢行府君距此仅数里恻然愍之乃捐赀募人拾其骨聚为数堆请僧道如其法炼度之因坎而瘗之加土封培如夏屋然毎嵗清明设酒祭之子孙相承以为常至今乡人过其处者輙指相语曰此邱公埋骨塜也府君既以夀考终而仲深登进士第擢翰院编修累迁至今官朝廷推恩赠府君资政大夫礼部尚书説者以为积善之报也往嵗太医院吏目临江杨亿尝以医逰琼为予道其事予以问公公具言其详如此及公将归老语予曰先祖丛塜为我记之庻几先祖之善永有传于后世焉予惟掩胔埋骼先王仁政之一也然有司之责耳府君以布衣行之仁及朽骨其阴徳大矣宜夫天之隂祐之也予尝闻宋王则之反遣明镐讨之乆不下又遣文彦博继往镐虑彦博夺其功发城外冢取其钉板以供攻具之用敛其尸焚之下令急攻及贼平镐以功迁防知政事未数月而卒人以为发冢之谴也嗟夫镐以发冢而身不获乆享其禄府君以埋骨而子孙世食其报合二事观之孰谓天道果无知乎世或谓善恶报应为浮屠之説而不之信书曰作善降之百祥作不善降之百殃易曰积善之家必有余庆积不善之家必有余殃圣人固言之矣岂独浮屠氏哉予故详识府君之事使世之人知天道孔昭而力于为善焉府君讳普字得寅尝仕为临髙县医学训科云
　　何氏桃竹坑先茔记
  </div>
  <div class="pagination">
   <a href="椒邱文集_page7.html">
    上一页
   </a>
   <span>
    ...
   </span>
   <a href="椒邱文集_page3.html">
    3
   </a>
   <a href="椒邱文集_page4.html">
    4
   </a>
   <a href="椒邱文集_page5.html">
    5
   </a>
   <a href="椒邱文集_page6.html">
    6
   </a>
   <a href="椒邱文集_page7.html">
    7
   </a>
   <span class="current-page">
    8
   </span>
   <a href="椒邱文集_page9.html">
    9
   </a>
   <a href="椒邱文集_page10.html">
    10
   </a>
   <a href="椒邱文集_page11.html">
    11
   </a>
   <a href="椒邱文集_page12.html">
    12
   </a>
   <a href="椒邱文集_page13.html">
    13
   </a>
   <span>
    ...
   </span>
   <a href="椒邱文集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
