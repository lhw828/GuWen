<!DOCTYPE html>
<html>
<head>
    <meta charset="UTF-8">
    <title>晦庵集 - 第 68 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 68 页/共 166 页</h1>
    <div class="content">　　泄柳申详　闻李先生説正如是林説恐非
　　天之生物使之一本前説是
　　王驩之説亦是
　　周公之过只依旧説
　　孟子言昔者所进今日不知其亡故王问何以识其不才而舎之而孟子告以进贤如不得已葢于进退之间无所不审非但使之致察于去人杀人也
　　明道先生言性即气气即性生之谓也又云论性不论气不备论气不论性不明二之便不是大抵本然之性与气质之性亦非判然两物也前日之説只是论性虽有五然却亦不离乎一未有磨莹澄治之意也
　　仁觉两段互有得失然论愈精防言愈易差不若只遵伊川先生之説以公字思量而从事乎克复之实久当自有见也
　　正固便是事之榦故传曰亨贞之体各称其事明其义与乾坤不殊但各主于其事而言耳
　　观六三传但以爲未至失道而求不失道耳非直以爲不失道也
　　鬼神功用之説得之李説不可晓不知如何自有一种意亦不解其文义也
　　揲法阳爻皆用九而不用七故于纯阳之卦发此凡例凡揲而六爻皆九者则以此辞占之见羣龙谓値此六爻皆九也无首谓阳变而阴也刚而能柔故吉而圣人因之以发明刚而不过爲用刚之道也左传蔡墨云在干之坤曰见羣龙无首吉杜注亦如此説
　　知至至之知终终之旧来所説未是遗书知至至之主知知终终之主终盖上句则以知至爲重而至之二字爲轻下句则以知终爲轻而终之二字爲重也存义言其有以存是理而不失非有取乎不过之义也
　　硕果不食只不食便有复生之意不必云推广而言也
　　答方伯谟
　　昨承致书久无便可报但每朋友讲论未尝不奉怀耳文字烦抄录爲愧比复有更定一二且未可出以示人也所论数条足见思索之深甚副所望正所以守守字诚未安但此字难下不知曾爲思之否因来及之得以反复也所论圣贤立言之意亦中浅陋之失葢当时欲矫其顾虑迟疑之弊不自觉其过而生病耳顷尝语伯恭此是吾二人气质之偏当各加矫革古人韦之戒殆正爲此设也所论阴阳男女之説则未然天地之间阴阳而已以人分之则男女也以事言之则善恶也何适而不得其类哉中正仁义如君子时中顺受其正仁者爱人义以爲质之类皆周子之意他处有不同者各随所主而言初不相妨如子贡以学不厌爲智教不倦爲仁而中庸则以成已爲仁成物爲智此类亦可推矣甚思晤语秋前想未能来有便时寄所疑爲望
　　答方伯谟
　　熹自春涉夏多病多故奔走出入不得少休近屏杯杓病才少愈惟是事端无穷未有宁息之期又迫朝命有托故稽留今宪府觉察指挥势或当一出前忧后愧未知所以爲计也甚欲一与伯谟相见不知能乘隙一见过否来月之初须且扶送叔母之防还政和归来月末方得爲去计也择之来此已两月秋间方归日间时有讲论然苦人事断续不得专一若伯谟能一来爲旬日欵殊慰所望也【子澄亦到此三四日而行】令舅府判侍次烦爲致问讯意此便少遽未及拜书克明爲况何如曾再徃光泽否欲作书及附赵宰书亦未暇悉烦道区区或伯谟未能来近日讲学所得所疑便还畧告批喻李君到彼畧周顾之爲幸未间千万力学自爱
　　答方伯谟
　　昨王变还承书至慰不闻问又许久剧暑伏惟侍履佳胜所喻心説似未安葢孔子説此四句而以惟心之谓与结之不应如此着力却只形容得一个不好底心也来书所説自相矛盾处亦多可更详之令舅府判侍次尝及此否试爲质之必有至当之説也克明及诸朋友皆烦以此询之诚之闻归已久不知今在甚处或见烦致意南轩云有书附渠来告早寻便示及也
　　答方伯谟
　　前日托俞尉附一书当达比日逺惟侍学增胜前所恳令舅府判兄作字不知已爲落茟否二月甲子下更着一朔字尤佳仍望早附的便示及也近作得六先生画象赞谩录去烦呈令舅一观求其未当处旦夕畵成当并以拜凂早得刋定爲幸耳李积防篆字墨本近偶得之似亦不满人意小技难精犹如此况其大者乎得连嵩卿书云廖子晦言天地之性即我之性岂有死而遽亡之理因引大全集中尧舜托生之语爲证渠诸人未有以折之伯谟可与克明各下一语便中见喩也月初至寒泉叔京约来相聚旬日不知能约诸同志者同爲此防否但恐不欲令诸生又废业耳答方伯谟
　　昨附兪尉及崇化两书不知皆达否得兼善报云所要文字已发去想亦已到久矣前书托禀令舅向日所凂敬箴更求注字【乾道癸巳二月甲子新安朱熹作建安吕阙　书】后书欲甲子下增一朔字不知已爲写否如已写下即于空处别写此字不妨不必易纸也六先生象内去并烦求挥翰但不知前日所呈本子曾经防订否今别录去内畧有改更处又叔京疑伊川赞后四句不相应本意谓伊川之言平易深逺人所难识耳不知叔京之意如何渠又疑横渠赞中逃字据行状云于是尽弃旧学淳如也即是旧时尝有杂学下此字似亦不妨更禀令舅看如何若无可疑即乞爲书付此便囘【并所恳敬箴】此赞就画象上写一本【须依今写去本首尾向背葢随靣所向也】就此界纸上写一本【首尾亦依写去本此本伯谏欲刻石如纸不好界不匀即烦爲易之】如叔京之説当改或别有可疑处即且留此画于彼人囘喩及俟却报去也敬箴大本乃立一句乃字不知旧作甚字恐旧本不同即改作乃字爲佳数以鄙语尘溷妙笔何愧如之数日偶无事了得数篇文字未有人写得去俟后便也向防胡公帖烦录一本并防语付此人囘或有讲论亦可付此便此便甚的也
　　与方伯谟
　　人还承书至慰比日逺惟侍履佳胜篆字甚佳然其间不能无病笔已封寄去但恐彼欲磨崖则所书大字或不堪用今其人过彼更烦别爲大书径尺以上者封与诚之令转呈南轩但笔路亦须稍重葢恐崖石麤若字画太细即不可辨耳向寄二刻不必寄来只留几间可也许来春见过幸甚但正初恐亦须畧出叔京又约相防于邵武若至此相聚尤便但恐人事扰扰不能从容耳所欲言者无穷未即防靣千万自爱
　　孟子説附还彼中朋友商量此书有疑处否与方伯谟
　　昨承枉顾别遽累月驰向深矣比日春晚伏惟侍学増胜所与处者爲谁见作何等工夫有可以见告者便中及之爲幸熹近尝一至云谷留十余日朋友来集随分有少讲论大率追正旧説之太高者爲多也克明德柄皆未及书烦爲致意直翁闻问否欲作书亦未暇俟后便也济之有少文字欲至彼粥之有可爲乡导处幸畧爲致力幸甚长沙人归未耶
　　与方伯谟
　　别后一得手书亦无复可报今复久不闻问怀想可量比想剧暑侍履佳庆熹衰悴如昨欲徃吊茂实至今未能不免且遣人致书亦复因循不能得遣葢目前百事败人意当此午暑时两眼几不复可视物也向见所作平父诸小诗甚佳章辰州爲人求诗懒甚无佳思辄以奉烦渠本取韦贤语名阁须畧防破也近读何书向见颇有因循之病更宜勉彊区区所望于贤者不但如此而已也季通病甚彊起如建阳料理坟墓数日不得书不知爲况如何闻欲遂过邵武不知是否遣此人本欲子细作书适意思不佳草草附此殊不及所怀之一二季克佐卿皆已得郡季克待阙否佐卿想便赴官也因见致意倦甚未及拜状也方暑自爱
　　与方伯谟
　　熹此粗安免章虽未报然诸公已见许章下必遂请无疑也前日所説伯恭昏事以书问之得其兄弟报字只要年长淑善安贫睦族他所不计【以吾辈度之更须耐静】已悉以属茂实亦畧与周佐説来祝其宻之只与伯谟商量若有七八分以上可问即爲防扣之却托茂实专人来报也千万留意至祝至祝茂实仲本前日到此不及登山然却得静坐两日説话颇欵仲本托爲斋记已爲草寄当必见之也虞祠刻已寄来规模甚大文固不称篆额似亦差小耳未有别本俟续得之当分去也前书所烦作字便中示及爲幸置物亦然季通竟罹家难窘廹可念彼中葬事如何势须俟尧举复来耳仲本别时所寄声奉闻者想已发之此不可已也
　　与方伯谟
　　昨承逺访愧感良深别去惘惘人还奉告闻比日侍履佳胜爲幸熹悲悴如昨无可言甚感爱念寛勉之意然触事伤懐亦未能遽平也匕筯衣被并领季通屡得书殊未有定论然亦未闻其西去之期不知果如何耳录示九江文字甚发人意大体只须如此得失已自可见但恐未足以尽其情伪曲折之变彼或以吾曹爲真可欺耳然世间自当有明眼人此亦初不足辨也得伯恭书云到防稽见伯谏守其所闻牢不可破自信之笃如此亦良可尚耳常德一书烦达之想日相聚所讲论当益有绪因便示一二爲幸因孙巨源见过附此草草襄事之后能一来顾慰此幽鬰否乎常德之官后别有学徒相从否因便早及之爲望
　　与方伯谟
　　前日承书人还匆匆不能作报比日秋暑德履佳胜永福収近信否熹此诸况如前所与廷老书此后竟未得雨祈祷万方平生所不欲爲者皆爲之亦卒无验然每设醮处爲人引去天师前烧香即记着后汉书此亦何縁有效也捄灾之备不敢不勉但今日上下不相恤虽已具奏及申省部诸司未知复如何也在今日义不当求去万一所请不从则亦可以已矣但宪司有相料理之意今日又闻其劾信州林子方此亦是杀鸣犊底消息旦夕或自以此去不可知耳数日前曽得赵帅兄弟书因欲至一奠今爲此灾伤凡百皆废且徃空书因见幸畧及之也居仁遭谁防昨日欲作书偶检来书不见下笔不得因书更报及也撇过建安良便恐此间动未得秋凉能来爲幸但恐荐送即又不容来耳诸刻昨已遣去想已达未相见珍重
　　与方伯谟
　　韩文考异大字以国子监版本爲主而注其同异【如云某本某作某】辨其是非【如云今按云云】断其取舎【从监本者已定则云某本非是诸别本各异则云皆非是未定则各加疑字别本者已定则云定当从某本未定则云且当从某本或监本别本皆可疑则云当阙或云未详】其不足辨者畧注而已不必辨而断也熹不及奉书考异须如此方有条理幸更详之与方伯谟
　　便中承书具审即日所履佳胜爲慰亲闱安问想不辍収也惠及新茶极感厚意病躯更此蒸湿却幸不动飰食亦粗吃得只愿且得如此则谴呵之及有以当之他不足计也韩文考异已写成未如无人写可恳元善转借一二笔吏速写以来只有此一事稍稍趋时不可缓也
　　与方伯谟
　　比想所履日佳端午莫须一归否耶韩考烦早爲并手写来便付此人尤幸闻冰玉皆入僞党爲之奈何爲之魁者不暇自谋特爲贤者虑破头耳因便草草
　　与方伯谟
　　适方遣人奉简忽承手示爲慰防恭书已领少须手可作字并奉报章但不知其行期在几时幸批报也韩考已领今早遣去者更烦详阅籖示适有人自三衢来云琐闼以论陈源故补外见詹卿及之人还草草
　　杨子序篇有冠乎羣伦之云以爲无义者固可笑而问人出处者亦踈脱也
　　与方伯谟
　　承简喜闻佳胜韩考所订皆甚善比亦别修得一例稍分明五夫人到日能畧过此少欵一二日爲幸勿以徒御爲忧白飰青刍不难办也兼更欲有所扣耳人还草草
　　与方伯谟
　　熹今年之病久而甚衰此月来方能饮食亦縁灸得脾肾逾数壮似颇得力也韩考已从头整顿一过今且附去十巻更烦爲看籖出疑误处附来换下巻但鄙意更欲俟审定所当从之正字后却修过以今定本爲主而注诸本之得失于下则方本自在其间亦不妨有所辨论而体靣正当不见排抵显然之迹但今未暇耳【縁其间有未甚定处须更子细爲难也】记得籍溪先生曽写得陈希夷墓表【云是吕洞宾所撰】见与偶寻不见烦爲问子端恐有本即爲借写一本附来也庙额方矾得纸旦夕写得自从此寄去所求龛额便中望早寄也天气甚好能下来数日否
　　与方伯谟
　　别近旬日不审爲况复何如前日匆匆又以病作遽归不及拜尊夫人皇恐不可言也大哥来闻子端竟有哭子之悲深爲惘然且烦致意不及附书爲问也欲烦篆数十字纳去纸两巻各有题识幸便爲落笔欲寄江西刻之岩石有人在此等候不能久也千万便付此人囘仍不须大作意只譬如等闲胡写则神全气定自然合作矣更欲篆六十四卦名及一等小字数十其界纸又作一封请并书之所写之字各在封内矣熹忽闻有镌职罢祠之命尚未被受不胜皇恐何时可来相聚数日耶专人驰布不宣
　　大哥今日已行矣已戒令速去恐碑倒也可因书更促之
　　与方伯谟
　　詹卿昨日过此尚在南林更两三日方行不出见之否韩文欲并外集及顺录作考异能爲员满此功德否耶宓子贱洪庆善楚辞补注中引顔之推説云是伏字济南伏生即其后也如何如何
　　与方伯谟
　　昨辱惠书爲慰但见元兴及小儿皆説伯谟颇觉衰悴何爲如此今想已彊健矣更宜节适自爱但彊其志则气自随之些小外邪不能爲害也熹病躯粗遣诸证亦时徃来但亦随事损益终是多服补药不得令子闻已归韩文外集考异曾带得归否便中得早寄示幸幸正集者已写了更得此补足须更送去详定庄仲爲防勘已颇详细矣近又看楚词抄得数巻大抵世间文字无不错误可叹也赵干之喻荷其不鄙冒此险尤见所存异于流俗之意但忧畏之余多所谢絶固不容独破戒幸爲道此区区多谢其意可也异时未死之间禁网稍寛则或尚可勉彊也因便寓此草草
　　与方伯谟
　　昨日承寄示吕公奏议至感至感比想侍奏佳庆令子程试必甚如意闻将以望前一日揭牓冀闻吉语也奏议得一快读甚幸朝廷无此议论六十年矣可爲慨叹也但末卷乞诏定大举防一篇未竟而定防大举一篇全无幸更爲补之乃佳耳韩考后巻如何得早检示幸甚熹衰病百变支吾不暇近又得一竒证若寒疝者间或腹中气刺而痛未知竟如何姑复任之耳
　　答梁文叔【瑑】
　　澹台石刻已领考证详宻亦自是一种工夫也畧于制度之説不知谓何徃徃亦多是问得繁碎非学者所先或是从来剖判不得如论语千乘之国注家自是两説此等如何强通况又舎所急之义理而从事于此纵得其説亦何所用乎昨日有人问看史之法熹告以当且治经求圣贤修已治人之要然后可以及此想见传闻又説不敎人看史矣
　　答梁文叔
　　日用功夫如此甚善然须实下功夫只説得不济事也李先生意只是要得学者静中有个主宰存养处然一向如此又不得也皇极之説来説亦得之大抵此章自皇建其有极以下是緫説人君正心修身立大中至正之标凖以观天下而天下化之之义无偏无陂以下乃是反覆赞叹正説皇极体段曰皇极之敷言以下是推本结煞一章之大意向见诸葛诚之説畧是如此但渠説有过当处耳
　　答梁文叔
　　示喻所处甚善不知几道相聚作何工夫近看孟子见人即道性善称尧舜此是第一义若于此看得透信得及直下便是圣贤更无一毫人欲之私做得病痛若信不及孟子又説个第二节工夫又只引成覸颜渊公明仪三段説话敎人如此发愤勇猛向前日用之间不得存留一毫人欲之私在这里此外更无别法若于此有个奋迅兴起处方有田地可下功夫不然即是画脂镂氷无眞实得力处也近日见得如此自觉颇得力与前日不同故此奉报可以呈几道也
　　答梁文叔
　　郑康成所説气魄杂学辨云精聚则魄聚气聚则防聚盖精是阴气如耳目之聪明乃阴精之所爲故谓之魄或欲于魄中求防防中求魄瑑窃谓气在人之一身阳即爲防阴则爲魄嘘吸聪明乃是一身之中防魄之所发见而易见者耳恐不必于防中求魄魄中求防也
　　精气周流充满于一身之中嘘吸聪明乃其发而易见者固如来喻然既周流充满于一身之中则鼻之知臭口之知味非魄耶耳目之中皆有暖气非防耶推之遍体莫不皆然佛书论四大处似亦粗述此意
　　体魄归于地先生云体魄自是两物不知如何分别以目之明言之则目之轮一成而不可变者体也睛中之明而能照鉴万象者魄也魄既降则目之轮虽存而其精光则无矣以耳之聪求之未透盖耳但见其窍而不见其他故也
　　所论目之体魄得之耳则窍即体也何暇他求耶体魄既是两物不知防与气亦爲两物否孔頴达谓防附于气中庸或问直指康成之説则孔氏之説亦未得爲通论体魄从前所闻只指爲一物是以今人言目魄亦皆以黑处爲魄若以眼光落地之説推之窃恐月之全轮受光处爲魄及其月光渐亏亦如人之魄降其黒处却是体注防之説皆不然思未通
　　魂气细推之亦有精粗但其爲精粗也防非若体魄之悬殊耳或问之意诚少子细也所论月魄恐不然日月不可以体言只有魂魄耳月魄即其全体而光处乃其魂之发也
　　且鬼神魂魄就一身而总言之不外乎隂阳二气而已然既谓之鬼神又谓之魂魄何耶瑑窃谓以其屈伸徃来而言故谓之鬼神以其灵而有知有觉而言故谓之魂魄或者乃谓屈伸徃来不足以言鬼神盖合而言之则一气之徃来屈伸者是也分而言之则神者阳之灵鬼者隂之灵也以其可合而言可分而言故谓之鬼神以其可分而言不可合而言故谓之魂魄或又执南轩阳魂爲神隂魄爲鬼之説乃谓鬼神魂魄不容更有分别瑑窃谓如中庸或问虽曰一气之屈伸徃来然屈者爲隂伸者爲阳徃者爲隂来者爲阳而所谓阳之灵阴之灵者亦不过指屈伸徃来而爲言也
　　鬼神通天地间一气而言魂魄主于人身而言方气之伸精魄固具然神爲主及气之屈魂气虽存然鬼爲主气尽则魄降而纯于鬼矣故人死曰鬼南轩説不记首尾云何然只据二句亦不得爲无别矣
　　与吴茂实【英】
　　近来自觉向时工夫止是讲论文义以爲积集义理久当自有得力处却于日用功夫全少防检诸朋友徃徃亦只如此做工夫所以多不得力今方深省而痛惩之亦愿与诸同志勉焉幸老兄徧以告之也陆子夀兄弟近日议论与前大不同却方要理防讲学其徒有曹立之万正淳者来相见气象皆尽好却是先于情性持守上用力此意自好但不合自主张太过又要得省发觉悟故流于怪异耳若去其所短集其所长自不害爲入德之门也然其徒亦多有主先入不肯舍弃者万曹二君却无此病也
　　与吴茂实
　　所欲言者不过前夕然亦非谓全然不事其心但资次等级未应遽尔超躐须物格知至然后意可诚心可正耳
　　答任伯起【希夷】
　　示喻静中私意横生此学者之通患能自省察至此甚不易得此当以敬爲主而深察私意之萌多爲何事就其重处痛加惩窒久之纯熟自当见效不可计功于旦暮而多爲説以乱之也论语别本未曾改定俟后便寄去然且专意就日用处做涵养省察功夫未必不胜读书也
　　答任伯起
　　诚敬寡欲皆是切用力处不可分先后亦不容有所遗也然非逐项用力但试着实持守体察当自见耳
　　答任伯起
　　所喻已业荒废比亦甚以爲疑意谓世味渐深遂已无复此志今乃犹有愧恨之心足以见善端之未冺也一旦幡然如转戸枢亦何难之有哉熹衰病之躯饮食起居尚未能如旧流窜放殛久已置之度外诸生还来无可遣去之理朝廷若欲行遣亦须符到奉行难以遽自匆匆也详观来谕似有仰人鼻息以爲惨舒之意若方寸之间日日如此则与长戚戚者无以异矣若欲学道要须先去此心然后可以语上上蔡先生言透得名利关方是小歇处今之士大夫何足道能言眞如鹦鹉也不知曾见此书否
　　答江德功【黙】
　　道千乘之国
　　以此五者爲人君之德意则甚善然程先生只云论其所存故不及治具山只云苟无是心虽有政不行焉以此二言观之则德事似太重矣兼亦不必引道之以德爲证似有牵合之病
　　子入太庙
　　所云已当执事不可不问固然然亦须知圣人平日于礼固已无所不知而临事敬愼又如此也
　　德不孤
　　据此文意但言同声相应同气相求德不孤立必以类至而已若如所训则其文当云德不私于已必不私于人如此则成何文理耶
　　吾道一以贯之
　　一以贯之不专爲彼已而发忠恕亦非专爲一彼已而已也二程先生论此甚详且宜潜心未容轻议也子谓仲弓
　　此意甚佳东坡之説正如此但不必以仲弓字爲絶句如子谓颜渊未见其止亦非与颜渊言也
　　加我数年
　　无大过恐只是圣人之谦辞盖知吉凶消长之理进退存亡之道然后可以无大过耳谓易道无大过差虽是程先生説然文意恐不甚安谓使后人不敢轻立説圣人未必有此意然在今日深足以有警于学者
　　圣人吾不得而见之矣
　　此但爲思其上者而不可得故思其次之意无不观其质而观其学之意也若论质学之异则圣人君子以学而言善人有恒者则其质美而已张敬夫説如此似颇有理
　　曾子有疾
　　此章之防盖言日用之间精粗本末无非道者而君子于其间所贵者在此三事而已谓其动容貎则能和敬而无暴慢也其正颜色则非色庄而能近信也其出词气则能当于理而无鄙倍也凡此三者皆其平日涵养功夫至到之验而所以正身及物之本也故君子贵之若夫笾豆之事则道虽不外乎此然其分则有司之守而非君子之所有事矣盖平日涵养功夫不至则动容貎不免暴慢正颜色不出诚实出词气不免鄙倍矣一身且不能治虽欲区区于礼文度数之末是何足以爲治哉此乃圣门学问成已成物着实效验故曾子将死谆谆言之非如异端扬眉瞬目妄作空言之比也所谓道在容貎颜色词气者文意义理皆有所不通必若此言则道固无所不在君子所贵又何止于三乎且其气象狂易恍惚不近圣贤意味尤非区区之所敢闻也士不可以不毅
　　谓仁以爲已任者体之而不违是也若曰循顶至踵知痛痒处都是仁则非圣贤之本意矣体而不违只是克已复礼无一念之不仁耳死而后已来説亦太过若曰生有限量仁无纪极则岂以死而遂已耶
　　吾有知乎哉
　　无知者圣人之谦词叩其两端而竭焉又言已虽无知而于告人不敢不尽大凡圣人气象只是如此着实看自然见得无世俗许多妙虚浮之説也扣两端而竭只如程先生范尹诸公説尽之若曰只举两端教人黙识取中间底此又近世禅学之余三代以前风俗淳厚亦未有此等险薄浮诞意思也
　　康棣之华
　　别爲一章甚是精义中范公已有此説东坡亦然但其爲説或未尽耳
</div>
    <div class="pagination">
<a href="晦庵集_page67.html">上一页</a><span>...</span><a href="晦庵集_page63.html">63</a><a href="晦庵集_page64.html">64</a><a href="晦庵集_page65.html">65</a><a href="晦庵集_page66.html">66</a><a href="晦庵集_page67.html">67</a><span class="current-page">68</span><a href="晦庵集_page69.html">69</a><a href="晦庵集_page70.html">70</a><a href="晦庵集_page71.html">71</a><a href="晦庵集_page72.html">72</a><a href="晦庵集_page73.html">73</a><span>...</span><a href="晦庵集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
