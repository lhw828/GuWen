<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 3 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 3 页/共 103 页</h1>
    <div class="content">　　春岩瀑泉响夜久山已寂明月净松林千峰同一色
　　八节滩
　　乱石泻溪流跳波溅如雪往来川上人【一作寒川上】朝暮愁滩阔更待浮云散孤舟弄明月
　　白傅坟
　　芳荃奠兰酌共吊松林里溪口望山椒但见浮云起
　　晚登菩提上方
　　野色混晴岚苍茫辨烟树行人下山道犹向都门去
　　山槎
　　古木卧山腰危根老盘石山中苦霜霰嵗久无春色不如嵓下桂开花独留客
　　石笋
　　巨石何亭亭孤生此岩侧白云与翠雾谁见琅玕色惟应山鸟飞百啭时来息
　　鸳鸯
　　画舷【一作船】鸣两桨日暮芳洲路泛泛风波鸟双双弄纹羽爱之欲移舟渐近还飞去
　　鱼【一作渔】罾
　　春水弄春沙荡漾流不极笭箵苦难满终日沙头客向暮巻空罾棹歌菱浦北
　　鱼鹰
　　日色弄晴【一作清】川时时锦鳞跃轻飞若下韝岂畏风滩恶人归晚渚静独傍渔舟落
　　伊川独游
　　东郊渐微緑驱马忻独往梅繁野渡晴泉落春山响身闲爱物外趣逺谐心赏归路逐樵歌落日寒川上三游洞【一本作夷陵九咏一三游洞二下牢溪三虾蟇碚四劳亭驿五龙溪六黄溪夜泊七黄牛峡祠八松门九下牢津居士集本古律各从其类今从之】
　　漾檝泝清川舍舟縁翠岭探竒冒层崄因以穷人境弄舟【一作川】终日爱云山徒见青苍杳霭间谁知一室烟霞里乳窦云腴凝石髓苍崖一径横查渡翠壁千寻当户起昔人心赏为谁留人去山阿迹更幽青萝緑桂何岑寂山鸟嘐嘐不惊客松鸣涧底自生风月出林间来照席仙境难寻复易迷山回路转几人知惟应洞口春花落流出岩前百丈谿【即下牢溪也】
　　下牢溪
　　隔谷闻溪声寻溪度横岭清流涵白石静见千峯影岩花无时歇翠柏郁何整安能恋潺湲俯仰弄云景
　　虾蟇碚【今土人写作背字音佩】
　　石溜吐阴崖泉声满空谷能邀弄泉客系舸留岩腹阴精分月窟水味标茶録共约试春芽枪旗几时緑
　　黄牛峡【一本无峡字】祠
　　大川虽有神【一作固神灵】淫祀亦其【一作本风】俗石马系祠门山鵶噪丛木潭潭村鼓隔溪闻楚巫歌舞送迎神画船百丈山前路上滩下峡长来去江水东流不暂停黄牛千古长如故峡山侵天起青嶂崖崩路絶无由上黄牛不下江头饮行人惟向舟中望朝朝暮暮【一作行行终日】见黄牛徒使行【一作谁使人】人过此愁山髙更逺望犹见不是黄牛【一作滩中】滞客舟【语曰朝见黄牛暮见黄牛一朝一暮黄牛如故言江恶难行久不能过也】千叶红梨花【峡州署中旧有此花前无赏者知郡朱郎中始加栏槛命座客赋之】
　　红梨千叶爱者谁白髪郎官心好竒徘徊绕树不忍折一日千匝看无时夷陵寂寞千山里地逺气偏时节异愁烟若雾少芳菲野卉蛮花鬭红紫可怜此树生此处髙枝絶【一作红】艳无人顾春风吹落复吹开山鸟飞来自飞去根盘树老几经春真赏今才遇使君风轻绛雪罇前舞日暖繁香露下闻从来竒物产天涯安得移根植帝家犹胜张骞为汉使辛勤西域徙榴花
　　金鸡五言十四韵
　　蛮荆鲜人秀厥美为物怪禽鸟得之多山鸡禀其粹众防烂成文真色不可绘仙衣霓纷披女锦花綷防辉华日光乱转目睛惫髙田啄秋粟下涧饮寒濑清唳或相呼舞影还自爱岂知文章累遂使网罗挂及祸诚有媒求友反遭卖有身乃吾患断尾亦前戒不羣世所惊甚美众之害稻粱虽云厚樊絷岂为泰山林归无期羽翮日已铩用晦有前言书之可为诫
　　和丁寳臣游甘泉寺【寺在临江一山上与县廨相对】
　　江上孤峰蔽緑萝县楼终日对嵳峩丛林已废姜祠在事迹难寻楚语讹【寺有清泉一俗传为姜诗泉亦有姜诗祠按诗广汉人疑泉不在此】空余一寒岩侧澄碧渟涵玉色野僧岂解惜清泉蛮俗那知为胜迹西陵老【一作县】令好寻幽时共登临向此游欹危一迳穿林樾盘石苍苔留客歇山深云日变阴晴涧柏岩松度嵗青谷里花开知地暖林间鸟语作春声依依渡口夕阳时却望层峦在翠微城头暮皷休催客更待横江【一作孤舟】弄月归
　　送京西提防刑狱张驾部
　　太华之松千嵗青尝闻其下多茯苓地灵山秀草木异徃往变化为人形神仙不欲世人采覆以云气常防防台郎何年【一作处】得真诀服饵既久毛骨清汝阳昔见今十载丹颜益少方瞳明郡斋政成罇爼乐髙谈日接无俗情诏书忽下褒美绩使车朝出行属城职清事简称雅【一作髙】意蠧书古箧【一作灵丸满笥】晨装轻洛阳花色笑春日锦衣昼归闾里惊自云就欲【一作欲就】谢官去乌纱白髪西台卿他年我【一作终】亦老嵩少愿乞仙粒分余馨
　　赠杜黙【一本注云黙师太学先生石守道介】
　　南山有鸣凤其音和且清鸣于有道国出则天下平杜黙东土秀能吟凤凰声作诗几百篇长歌仍短行携之入京邑欲使众耳惊来时上师堂再拜辞先生先生颔首遣教以勿骄矜赠之三豪篇而我滥一名杜子来访我欲求相和鸣顾我文字卑未足当豪英岂如子之辞铿锽间镛笙淫哇俗所乐百鸟徒【一作方】嘤嘤杜子巻舌去归衫翩以轻京东聚羣盗河北防新兵饥荒与愁苦道路日以盈子盍引其吭发声通下情上闻天子聪次使宰相听何必九苞禽始能瑞【一作鸣】尧庭子诗何时作我耳久已倾愿以白玉琴写之朱丝绳
　　送吕夏卿【夏卿父造字公初有名进士也一本云送吕先辈赴端州髙要尉】
　　昔吾尚幼学弄笔羣儿争诵公初文嗟我今年已白髪公初相见犹埃尘传家尚喜有二子始知灵珠出淮濵【一作海蠙一作淮蠙】去年束书来上国欲以文字惊众人驽骀羣马敛足避天衢让路【一作腾踏】先骐驎尚书礼部奏髙第敛衣襆砚趋严宸曈曈春日转黄伞蔼蔼赋笔摛青云我时寓直殿庐外众中迎子笑以忻明朝【一作晨】失意落人后我为沮气羞出门得官髙要几千里犹幸海逺【一作逺海】无恶氛英英帝圃多鸾凰【一作凤】上下羽翼何缤纷期子当呼丹山凤为瑞相与来及羣
　　忆山示圣俞
　　吾思夷陵山山乱不可究东城一堠余髙下渐冈阜羣峯迤逦接四顾无前后忆尝只吏役钜细悉经觏是时秋卉红岭谷堆缬绣林枯松鳞皴山老石脊瘦断径履頽崖孤泉听清溜深行得平川古俗见耕耨涧荒惊麏奔日出飞雉雊盘石屡欹眠緑岩堪解绶幽寻叹独往清兴思谁侑其西乃三峡崄怪愈竒富江如自天倾【一作泻】岸立两崖鬭黔巫望西属越岭通南奏时时县楼对云雾昏白昼荒烟下牢戍百仞寒溪潄虾蟇喷水甘液胜饮酎亦尝到黄牛泊舟听猿狖巉巉起絶壁苍翠非刻镂阴嵓下攒丛岫穴忽空透遥岑孤耸出可爱欣欲就惟思得君诗古健写竒秀今来防京师车马逐尘瞀頽冠各白髪举酒无蒨袖繁华不可慕幽赏亦难遘徒为忆山吟耳助嘲诟
　　送唐生【一本作送唐秀才归永州】
　　京师英豪域车马日纷纷唐生万里客一影随一身出无车与马但踏车马尘日食不自饱读书依主人夜夜客枕梦【一作冷】北风吹孤云翩然动归思旦夕来叩【一作叩我】门终年少人识逆旅【一作旅意】惟我亲来学媿道矒【一作昧】赠归惭【一作嗟】橐贫勉之期不止多获由力耘指家大岭北重湖浩无垠飞鴈不可到书来安得【一作能】频
　　送任处士归太原【时天兵方讨赵元昊】
　　一虏动邉陲用兵三十万天威岂不严贼首犹未献自古王者师有征而不【一作无】战胜败系人谋得失由庙筭是以天子明咨询务周徧直欲采竒谋不为人品限公车百千辈下不遗仆贱况于儒学者延纳宜无间如何任生来三月不得见方兹急士时论择岂宜慢任生居太原白首勤着撰闭户不求闻忽来谁所荐人贤固当用举缪不加谴【一作贤固当用举缪亦不加谴】赏罚两无文是非奚以辨遂令拂衣归安使来者劝【一本有其余苟尽然所责胡由办两句】嗟吾笔与舌非职不敢谏
　　圣俞防饮【时圣俞赴湖州一本作送梅尧臣赴湖州】
　　倾壶岂徒彊君饮解带且欲留君谈洛阳旧友一时散十年防合无二三京师旱久尘土忽值晩雨凉纎纎【一作□□】滑公井泉酿最美赤泥印酒新开缄更吟君句胜啖防杏花妍媚春酣酣【君诗有春风酣酣杏正妍之句】吾交豪俊天下选谁【一作难】得众美如君兼【一本有铿锵文律金玉写森罗武库戈防铦两句】诗工镵刻露天骨将论纵横轻玉钤遗编最爱孙武説往往曹杜遭夷芟关西幕府【一作下】不能辟陇山【一作西】败【一作大】将死可惭嗟余身贱不敢荐四十白髪犹青衫吴兴太守诗亦好往【一作助】奏玉琯和英咸杯行到手莫辞醉明日【一作发】举棹天东南
　　送胡学士知湖州【一本云送胡宿武平学士】
　　武平天下才四十滞铅椠忽乘使君舟归榜【一作艕】不可防都门春渐动柳色緑将暗挂帆千里风水阔江滟滟吴兴水精宫楼阁在寒鉴橘柚秋包繁乌程春瓮酽清谈越客醉屡舞吴娘艳寄诗毋惮频【一作烦】以慰离居念
　　哭【一作吊石】曼卿
　　嗟我识君晚君时犹壮夫信哉天下竒落落不可拘轩昂惧惊俗自【一作以】隠酒之徒一饮不计斗倾河竭昆墟作诗几百篇锦组聨琼琚时时出险语意外研精麤穷竒变云烟搜怪蟠蛟鱼诗成多自写笔法颜与虞旋弃不复惜所存今几余往往落人间藏之比明珠又好【一作爱】题屋壁虹霓随巻舒遗踪处处在余墨润不枯朐山顷嵗出我亦斥江湖乖离【一作睽】四五载人事忽焉【一作有】殊归来见京师心老貌已癯但惊何其衰岂意今也无才髙不少下阔若与世踈骅骝当少时其志万里涂一旦老伏枥犹思玉山刍天兵宿西地狂儿尚稽诛而今壮士死痛惜无贤愚归魂涡上田露草荒春芜
　　送昙頴归庐山
　　吾闻庐山久欲徃世俗拘昔嵗贬夷陵扁舟下江湖八月到湓口停帆望香炉香炉云雾间杳霭疑有无忽值秋日明彩翠浮空虚信哉竒且秀不与灊霍俱偶病不得往中流但踟蹰今思尚髣髴恨不传画图昙頴十年旧风尘客京都一旦不辞诀飘然巻衣【一作长】裾山林往不返古亦有吾儒西北苦兵战江南仍旱枯新秦又攻冦京陜募兵夫圣君念苍生贤相思良谟嗟我无一説朝绅拖舒舒未能膏鼎镬又不老菰蒲羡子识所止双林归结庐
　　送孔秀才游河北
　　吾始未识子但闻杨公贤及子来叩门手持赠子篇贤愚视所与不待交子【一作得交一】言子文谐律吕子行洁琅玕行矣慎所游恶草能败兰
　　送黎生下第还蜀
　　黍离不复雅孔子修春秋扶王贬吴楚大法加诸侯妄儒泥于鲁甚者云黜周大防既已矣安能讨【一作计】源流遂令学者迷异説相交钩黎生西南秀挟策来东游【一作州】有司不见采春霜滑归辀自云喜三传力【一作方】欲探微幽凡学患不彊苟至将焉廋圣言简且直慎勿迂其求经通道自明下笔如戈矛一败不足防后功掩前羞








　　文忠集巻一
　　钦定四库全书
　　文忠集巻二
　　宋　欧阳修　撰
　　居士集二
　　古诗二十首
　　送杨辟秀才
　　吾竒曽生者始得之太学初谓独轩然百鸟而一鹗既又得杨生羣兽出麟角乃知天下才所识惭未博杨生初谁师仁义而礼乐天姿朴且茂美不待追琢始来读其文如渇饮醴【一作湩】酪既坐即之谈稍稍吐锋锷非唯冨春秋固已厚天爵有司选羣材绳墨困量度胡为谨毫分而使遗磊落至宝异常珍夜光惊把握骇者弃诸涂窃拾充吾橐其于获二生厥价玉一防嗟吾虽得之气力独何弱帝阍啓岩岩【一作严严】欲献前复却遽令扁舟下飘若吹霜箨世好竞辛咸古味殊淡泊【一作薄】否防理有时惟穷见其确
　　送孔生【一本生作监簿】再游河北
　　志士惜白日髙车无停轮孔生东鲁儒年少勇且仁大轴献理匦长街尘门无黄金聘家有白髪亲寒风八九月北渡大河津玉塞积精甲金戈跃秋云孔生力数斗其智兼千人裋褐不自暖髙谈吐阳春北州多贤侯待【一作得】士谁最勤一见赠双璧再见延上賔丈夫患不遇岂患长贱贫
　　送慧勤归余杭
　　越俗僭宫室倾赀事雕墙佛屋尤其侈耽耽拟侯王文彩莹丹漆四壁金焜煌上悬百宝盖宴坐以方牀胡为弃不居栖身客京坊辛勤营一室有【一作乃】类鷰巢梁南方精饮食菌【一作箘】笋鄙羔羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯粟充饥肠东南地秀絶山水澄清【一作鲜】光余杭防万家日夕焚清香烟霏四面起云雾杂芬芳岂如车马尘鬓髪染成霜三者孰苦乐子奚【一作兮】勤四方乃云慕仁义奔走不自遑始知仁义力可以治膏肓有志诚可乐【一作嘉】及时冝自彊人情重懐土飞鸟思故乡夜枕闻北鴈归心逐南樯归兮能来否送子以短章读张李二生文赠【一本作谢张续李常寄】石先生【先生石介也】
　　先生二十年东鲁能使鲁人皆好学其间张续与李常剖琢珉石【一作如剖珉石一作如剖众石】得天璞大圭虽不假雕瑑【一作镌】但未磨礲出圭角二生固是天下宝岂与先生私褚橐先生示我何矜夸手携文编谓新作得之数日未暇读意欲百事先【一作前】屏却夜归独坐南下寒烛青荧如熠爚病眸昏澁乍开缄灿若月【一作日】星明错落辞严意正质非俚【一作髙且简】古味虽淡醇不薄千年佛老【一作苦佛】贼中国祸福依凭羣党恶防根掘窟期必尽有勇无前力何荦乃知二子果可用非独词【一作特言】坚由志确朝廷清明天子圣阳徳彚进羣隂剥大烹养贤有列【一作味别】鼎岂久师门共藜藿【一作有先生在鲁鲁皆化茍用于朝其利博两句又一本在作居朝作时】予【一作我】惭职谏未能荐有酒且慰先生酌
　　绛守居园池
　　尝闻绍述绛守居偶来览登【一作登览】周四隅异哉樊子恠可吁心欲独出无古初穷荒搜幽入有无【一作无有】一语诘曲百盘纡孰云已出不剽袭句断欲学盘庚书【一本有方言尔雅不训詀几欲舌译从象胥両句】荒烟古木蔚遗墟我来嗟秖【一作止】得其余柏槐端庄伟丈夫苍顔郁郁老不枯靓容新丽一何姝清池翠盖拥红蕖胡髯虎搏岂足道记録细碎何区区虙氏八卦画河图禹汤皋虺【一作陶】暨唐虞岂不古奥万世模嫉世姣巧【一作好】习卑污以竒矫薄骇羣愚用此犹得追韩徒我思其人为踌躇作诗聊谑为坐娱
　　晋祠【一夲作过并州晋祠泉】
　　古【一作故】城南出十里间鸣渠夹路【一作石渠夹道】何潺潺行人望祠下马谒退即祠下窥水源地灵草木得余润郁郁古【一作松】柏含苍烟并儿自古事【一作重】豪侠战争五代防百年天开地辟真主出犹须再驾方凯旋顽民尽迁髙垒削秋草自緑埋空垣【一作自緑空塞垣】并人昔游晋水上清镜照耀涵朱顔晋水今入并州里稲花漠漠浇平田废兴髣髴无旧【一作故】老气象寂寞余山川惟存祖宗圣功业干戈象舞被管弦我来览登【一作登览】为叹息暂照白髪临清泉鸟啼人去庙门阖还有山月来娟娟
　　登绛州冨公嵩巫亭示同行者
　　羣峯拥轩楹竹树隂漠漠公胡苦思山规构自心作惟予【一作予亦】爱山者初仕即京洛嵩峯三十六终日对髙阁隂晴无朝暮紫气常浮泊雄然九州中气象压寥廓亦尝歩其巅培塿视【一作观】四岳其后窜荆蛮始识峡山恶长江防天来巨石忽开拓始疑茫昧初浑沌死镌凿神功夜催就万仞成【一作或】一削尤竒十二峯隠见入防邈人踪断攀縁异物冝所托顾瞻但徘徊想像逢绰约嵩山近可爱泉石吾已诺终朝友幽人白首老云壑荆巫惜遐荒诡怪杳难度至今清夜思魂梦辄飞愕偶来玩兹亭尘眼刮昏膜况逢秋雨霁浓翠新染濯峯端上明月且可留幽酌
　　水谷夜行寄子美圣俞【一本题上有补成字】
　　寒【一作晨】鸡号荒林山壁月倒挂披衣起视夜揽辔念行【一作遐】迈我来夏云初素节今已届髙河防长空势落九州外防风动凉襟晓气清余睡【一作色清余瞹】缅懐京师友文【一作有】酒邈【一作邀】髙防其间蘓与梅二子可畏爱篇章冨纵横声价相磨【一作摩】盖子美气尤雄万窍号一噫有时肆颠狂醉墨洒霶霈譬【一作势】如千里马【一作足】已发不可杀盈前尽珠玑一一难东汰梅翁事清切石齿潄寒瀬作诗三十年视我犹后【一作后犹无】辈文词愈清新心意虽【一作难】老大譬如妖韶女老自有余态近诗尤古硬【一作淡】咀嚼苦难嘬初如食橄防真味久愈在苏豪以气轹【一作砾】举世徒【一作尽】惊骇梅穷独我知【一作我独竒】古货今难卖【一作物今谁买】二子双鳯凰百鸟之嘉瑞云烟一翺翔羽翮一摧铩安得相从游终日鸣哕哕问胡【一作相问】苦思之对酒把【一作把酒对】新蟹
　　病中代书奉寄圣俞二十五兄【一本无奉字及下四字】
　　忆君去年来自越值我车催去阙是时新秋蟹正肥恨不一醉与君别今年得疾【一作别病】因酒作一春不饮气弥劣饥肠未惯饱甘脆【一作平生乍得饱甘肥】九虫寸白【一作腹虫不惯】争为孽一饱犹能致身患宠禄岂无神所罚乃知赋予分有涯适分自然无夭阏昔在洛阳年少时春思毎先花乱发萌芽不待杨栁动探春马蹄常踏雪到今年才三十九怕见新花羞白髪顔侵塞下风霜色病过镇阳桃李月兵闲事简居可乐心意自衰非屑屑日长天暖惟欲睡【一作眠】睡美尤厌春鸠聒北潭去城无百歩渌水氷销鱼拨刺经时曽未着脚到好景但聴游人説官荣虽厚世味薄始信衣缨乃羁绁故人有几独思君安得见君忧暂豁公防酒美逺莫致念君贳【一作惯】饮衣屡脱郭生书来犹未到想见新诗甚饥渇少年事事今已去惟有爱诗心未歇君闲可能为我作莫辞自书藤纸滑少低笔力容我和无使难追韵髙絶
　　镇阳残杏【一本有寄圣俞字】
　　镇阳二月春苦寒东风力弱氷雪顽北潭跬歩病不到【即常山宫后池也州之胜游惟此】何暇骑马寻郊原雕【一作雕】丘新晴暖巳动砌下流水来潺潺【雕丘水在州西十五里以长渠引走城中】但闻檐间鸟语变不觉桃杏开巳防人生一世浪自苦盛衰桃杏开落间西亭昨日偶独到【一作徃】犹有一树当南轩残芳烂漫防更好皓若春雪团枝繁无风巳恐自零落长条可爱不可攀犹堪携酒醉其下谁肯伴我頽巾冠
　　班班林间鸠寄内
　　班班林间鸠谷谷命其匹迨天之未雨与汝勿相失春原洗新霁緑叶暗朝日鸣声相呼和【一作呼相谐】应荅如吹【一作若吕应嘉】律深栖柔桑暖下啄髙田实人皆笑汝拙无巢以家室易安由寡求吾羡拙之佚吾虽有室家出处曽不一【一本有岂如鸣鸠乐天性免乖咈两句】荆蛮昔窜逐奔走若鞭抶山川瘴雾深江海波涛防跬歩子所同沦弃甘共没投身去人眼已废谁复嫉山花与野草我醉子鸣瑟但知贫贱安不觉嵗月忽还朝今几年官禄霑儿侄身荣责愈重噐小忧常溢今年来镇阳留滞见春物北潭新涨渌鱼鸟相聱防【鱼乙切一作懽声逸】我意不在春所忧空自咄一官诚易了报国何时毕髙堂母老矣衰髪不满栉昨日寄书言新阳发旧疾药食【一作石】子虽勤岂若我在膝又云子亦病蓬首不加髴书来本慰我使我烦忧郁思家春夣乱妄意占凶吉却思夷陵囚其乐何可述前年辞谏署朝议不容乞孤思一许国家事岂复【一作暇】卹横身当众怒见者旁可栗近日读除书朝廷更辅弼君恩优大臣进退礼有秩小人妄希防论议争操笔又闻説朋党次第推甲乙而我岂敢逃不若先自劾上赖天子圣必未【一作未必】加斧锧一身但得贬羣口息啾唧公朝贤彦众避路【一本作譲】当揣质苟能因谪去引分思藏密还尔禽鸟性樊笼免惊怵子意其谓何吾谋今巳必【一本有诚思忧与乐便可齐升黜两句】子能【一作如】甘藜藿我易解簪绂嵩峯三十六苍翠争耸出安得携子去耕桑老蓬荜
　　暮春有感
　　幽忧无以销春日静愈长薰风入花骨花枝午低昂往来采花蜂清蜜未满房春事已烂漫落英渐飘蛱蝶无所为飞飞助其忙啼鸟亦屡变新音巧调簧游丝最无事百尺拖晴光天工施造化万物感春阳我独不知春久病卧空堂时节去莫挽浩歌自成伤
　　洛阳牡丹图
　　洛阳地脉花最宜牡丹尤为天下竒我昔所记数十种于今十年半忘之开图若见故人面其间数种昔未窥客言【一作云】近嵗花特异往往变出呈新枝洛人惊夸立名字买种不复论家赀比新较旧难【一作莫】优劣争先擅价各一时当时絶品可数者魏红窈窕姚黄妃寿安细叶开尚少【一作早】朱砂玉版人【一作犹】未知传闻千叶昔未有只从左紫名初驰四十年间花百变最后最好潜溪绯今花虽新我未识未信与旧谁妍媸当时【一作年】所见已云絶岂有更好【一作妍】此可疑古称天下无正色但恐世好随时移鞓红鹤翎岂不美敛色如避新来姬何况逺説苏与贺有类异世夸嫱施造化无情宜一槩偏此着意何其私又疑人心愈巧伪天【一作各】欲鬬巧穷精防不然元化朴散久岂特近嵗尤浇漓争新【一作先】鬭丽若不已更后百载知何为但应新花日愈好惟有我老年年衰
　　镇阳读书
　　春深夜苦短灯冷焰不长尘蠧文字细病眸澁无光坐久百骸倦中遭羣虑戕寻前顾后失得一念【一作而】十忘乃知学在少老大不可彊废书谁与语叹息自悲伤因忆石夫子徂徕有茅堂前年来京师讲学居上庠青衫缀朝士而有【一作乃弃】数畆桑不耐羣儿嗤束书归故乡却寻茅堂在髙卧泰山傍圣经日陈前弟子罗两厢大论叱佛老髙声【一作言】诵虞唐賔朋足枣栗儿女饱糟糠虽云待官阙便欲解朝裳有似蚕作茧缩身思自藏嗟我一何愚贪得不自量平生事笔砚自可娱文章开口揽时事论议争煌煌退之尝有云名声暂羶香误防天子知侍从列班行官荣日已宠事业闇不彰器小以【一作而】任大跻颠理之常圣君虽不诛在汝【一作尔】岂自遑不能虽欲止怳【一作恍】若失其方却欲寻旧学旧学已榛荒有类邯郸步两失皆茫茫便欲乞身去君恩厚须偿又欲求一州俸钱买归装譬如归巢鸟将栖少徊翔自觉诚未晩收愚老缣缃
　　留题镇阳潭园
　　官虽镇阳居身是镇阳客北园潭上花安问谁所植春风无先后烂漫争红白一花聊一醉尽醉犹须百而我病不饮对花空叹息朝来不能归暮看不忍摘谓言花纵落满地犹可席不来才几时人事已非昔芳枝结青杏翠叶新奕奕落絮风卷尽春归不留迹空余緑潭水尚带余春色疑【一作思】春竟何之意谓追可得东西绕潭行蜂鸟已寂寂惘然无所依归驾不停轭寓兴诚可乐留情岂非惑至今清夜梦犹绕北潭北
　　读【一本有圣俞字】蟠桃诗寄子美
　　韩孟于文词两雄力相当【一本有偶以恠自戯作诗惊有唐两句】篇章缀谈笑雷电击幽荒众鸟谁【一作不】敢和鸣鳯呼其凰孟穷苦累累韩富浩穣穣穷者啄其精富者烂文章发生一为宫揫敛一为商二律虽不同合奏乃锵锵天之产竒恠希世不可常寂寥二百年至寳埋无光郊死不为岛圣俞发其藏患世愈不出孤吟夜号【一作夜号清】霜霜寒入毛骨清响哀【一作乃】愈长玉山禾难熟终嵗苦饥肠我不能饱之更欲不自量引吭和其音力尽犹勉彊【一本有嗟我于韩徒足未及其墙而子得孟骨英灵空比邙四句】诚知非所敌但欲继前芳近者蟠桃诗有传来北方发我衰病思蔼如得春阳忻然便欲和洗砚坐中堂墨笔不能下怳怳【一作恍恍】若有亡老鸡觜爪硬未易犯其不战先【一作輙】自知虽奔【一作然】未甘降更【一作便】欲呼子美子美隔涛江其人虽憔悴其志独轩【一作昻】昻气力诚当对胜败可交相安得二子接挥锋两交铓我亦愿助勇皷旗噪其旁快哉天下乐一釂宜百觞乖离难防合此志何由偿
</div>
    <div class="pagination">
<a href="文忠集（宋欧阳修）_page2.html">上一页</a><a href="文忠集（宋欧阳修）.html">1</a><a href="文忠集（宋欧阳修）_page2.html">2</a><span class="current-page">3</span><a href="文忠集（宋欧阳修）_page4.html">4</a><a href="文忠集（宋欧阳修）_page5.html">5</a><a href="文忠集（宋欧阳修）_page6.html">6</a><a href="文忠集（宋欧阳修）_page7.html">7</a><a href="文忠集（宋欧阳修）_page8.html">8</a><span>...</span><a href="文忠集（宋欧阳修）_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
