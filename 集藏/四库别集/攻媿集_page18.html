<!DOCTYPE html>
<html>
<head>
    <meta charset="UTF-8">
    <title>攻媿集 - 第 18 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 18 页/共 78 页</h1>
    <div class="content">　　假合隂阳有此身使形全在气和神王家防戏犹坚固线索休时尚木人
　　昼寝正酣适斋以二十韵诗来亟为次韵
　　老氏正求知我希吾今老矣更何之极知仕宦皆由命纵有功名已过时览镜形容宁复我还乡交友定从谁慈亲多幸方难老舅氏犹欣未觉衰教诲至今仍似旧襟期暗合自相知新诗必使篇篇和胜地还容处处随昼永剧谈俱喜听夜深清坐更忘疲素钦行已初无玷愿学持心不自欺紫槖清班叨预列黄金横带沗同垂六旬顾我犹加懒八秩如公尚自持但仰三尊知共庆孰云十拗敢轻嗤无情到此方为达省病从他不用治世事只将同蝶梦人生几得见鸡皮观书自识非求解防杖徐行莫厌迟俭素何妨贫胜富优游真是乐忘饥虽然调乐无千指尽喜当歌有十眉报谒要须亲自到赴筵直以散为期醉翁雅意非谋醉棊社清欢岂为棊白髪只宜甘散诞红尘任彼自奔驰安舆来往常陪伴此意终身誓不移
　　次适斋赠少微兄韵
　　汪楼比屋古城隅彼此清贫不愿余南阮诸贤今有几东牀佳壻竟谁如归乡年亦非全老对酒情犹未觉疏来往两家无倦色此身端合老犁锄
　　桂花方开约客次适齐韵
　　久疑岩桂尽迟开留待来朝伴举杯老去欲寻千日醉客来同引百花醅况临高阁枝枝秀好判闲身日日陪家酿尽倾君不惜莫教瓶罄耻为罍
　　蒋德尚棊防展日次适韵斋
　　棊社经年能几回身闲深幸屡参陪一旬又见朋簪集三径还应听履开休苦索居徒面壁何如相遇且衔杯虽有药褁寛初约不碍重寻旧雨来
　　太上皇帝圣体清康老母进封信安郡太夫人适斋除敷文阁学士有诗为贺次韵
　　清朝孝治古无伦通籍推恩总及亲八秩升班惟二老九龄拜命更何人春初庆席欢犹在嵗晚宸纶喜共新须信长年多富贵秪因同见防昌春
　　吾母年高絶等伦痴儿何幸得荣亲九重锡类真千载八座承恩只一人共仰外门流庆远喜同介弟宠光新两家盛事人争贺和气薰为腊里春
　　题晓上人闲静轩次适斋韵
　　我居城郭子居山两地相望数里间我已得闲犹未静子虽处静不曾闲莫将花与梦相似只用心如石様顽要识个中真信息孤云僧寺两相闗
　　次适斋韵十首
　　棊会
　　归来乡曲大家闲同社仍欣取友端无事衔杯何不可有时防面亦良难少曽环坐坐常满赖有主盟盟未寒琴奕相寻诗间作笑谈终日有余欢
　　老态
　　舅甥身退不为迟肥遯犹当未老时东晋虽惭古元亮晚唐知慕老天随公开九秩身方健我甫六旬心已疲不敢自言成酷似腹心惟喜两相知
　　晨朝懒起
　　坐见一翁两鬓皤只赢晓梦到无何牕凉风透真成适日出事生还更多足弱已难堪蜡屐齿摇初不为邻梭囘思螭陛班心处日日奔趋向馺娑
　　见客
　　车辙常多长者临相过肯笑席门深寒暄固有三分话臭味还倾一寸心客至自应闲不厌年来寖觉老难禁应酬既了无余事面壁何妨学少林
　　昼寝
　　才尽甘为世所捐不如高卧了余年时逢毁誉心无诤间有诗文手自编老去已知身是梦闲来更得酒中天帘深午寂浑无念只与白鸥相对眠
　　喜闲
　　投闲时以醉为乡人既相忘我亦忘雨足已期南亩熟风清更爱北牕凉昼观碧落云千叠夜看中庭月一方时抚素琴聊自遣谁能更作鳯求凰
　　杜陵郑老共襟期门外红尘勿预知近日颇荒攻媿课多时不见适斋诗竹深荷静相留处月白风清偶防时地僻衣裳俱自懒黄冠野服淡相宜
　　读香山诗
　　诗到香山不计篇相逢佳处辄欣然明知无子可传业每遇为文自入编举世慕名多讽诵惟公着句得纯全胸中相似诗方似一等不为名利牵
　　即事
　　旋插杉枝蔽晓曦缓摇轻箑自融怡调琴不用求成曲得句何须凑作诗无复趋炎同褦襶但能寻睡学希夷太仓日籴五升米老矣不嫌人更嗤
　　西山
　　两岸杉松翠防长轻舆连日得徜徉絶怜林下朝还暮不问人间炎与凉睡起闲情方自乐斋余归路未须忙何时更向月溪去愿着青鞋走侍旁
　　燕居
　　大老今居东海滨燕居晚嵗更申中外生但喜长依教一笑相从莫问贫闲里只将诗作活酒边犹有笔如神乞言授几俱休论且做羲皇以上人
　　子成兄年八十六史子久八十二舅氏八十八防于适斋次适斋韵二絶
　　堂中三寿喜同时黄髪相逢齿更儿参坐共谈宣政旧风流不许后生知
　　闾里旧游能几人适斋犹有笔如神莫言二老升沈异各现宰官居士身





　　攻媿集巻十二
　　钦定四库全书
　　攻媿集巻十三
　　宋　楼钥　撰
　　今体诗
　　陈文懿公【居仁】挽词
　　众口推文伯何人识吏师义襟惟古有心地只天知至死终无玷平生本不欺在公无可憾犹恨哲人萎珍馆径归鄞人犹望秉钧邮传千里讣哀动五州民躃踊森贤嗣攀号感路人公乎不忘矣衮衮看簪绅宅相惟公乆伊余忝后尘十年追桂籍两禁踵词臣接武参吾舅承顔奉老亲幸成三学士何意失斯人一别屡经嵗归舟已及门方期情话悦空讶语音存善行传千载芜词愧九原伤心歌楚些无地可招魂
　　邱文定公【崈】挽词
　　谋国规模阔絶人才具高三朝千载遇四海一身劳儒将通鸳序枢庭握豹韬皇家资柱石天遽夺伊臯初拟文翁化谁知怀逺图庙谟专制阃世将易兵符养虎竟遗患断蛇由不殊宁同死诸葛空恨失吞呉处事拘挛外锄奸谈笑中几年亡主将全蜀頼明公畏爱盾衰日清和夷恵风屡书终不尽诗意亦何穷
　　王文忠公【十朋】挽词
　　夙负敢言气输忠不爱身刘蕡仍遇主绮季更忧民治行真循吏风棱古诤臣搢绅千载恨不得究经纶梁木今其坏谁能问大钧恩深两宫赙哀恸四州民已矣天人防伤哉社稷臣吾生良可耻不及见斯人
　　娄忠简公【机】挽词
　　壮嵗志先定耆年气不衰治高为县日名重佐州时雅望登朝着忠言彻帝墀亨途日千里阔步不容迟边事衅初开惟公论不囘深谋比娄敬极力阻王恢儿戏何堪用冰山忽已摧朝廷始更化大老盍归来共政三年乆蜚英四海尊色词无假借风裁弭嚣喧但欲持公道宁容啓幸门经纶终未究犹有典型存寮寀侍储闱如公乆任稀载欣啇皓起终惜汉疏归问字烦参订谈经頼发辉一书真总要星日重光辉得姓共东楼同朝两故侯文编叨二序诞日颂千秋老矣俱宜去公乎不少留来书墨犹湿展读泪空流
　　程文简公【大昌】挽词
　　仕宦接王杨诸公叹老苍门生多紫禁子舍屡黄堂自得垂车乐谁传郤老方桃花千树满空忆旧刘郎徐邈今非介申枨焉得刚立朝无附丽受谪更芬香戏防衣冠盛围棊日月长典刑今已矣无复岿灵光持论真遗直操心本至公赢赀宁市宠平防不言功光禄文阶峻嘉兴色养丰谁能死生际犹得教之忠晚出荷公知登门未觉迟通班依汉橐试郡守萧规藻翰犹频寄宫墙不再窥新阡何处是西望不胜悲
　　林正惠公【大中】挽词
　　爱直赵清献忠文范景仁累朝推旧徳今日见斯人正色欲劘上敢言宁顾身紫枢方大用惜不究经纶去国名逾重还朝道益尊清虚怀骨鲠严冷带春温公绰真无欲臧孙尚立言骑箕虽永隔精爽俨如存凛凛古循吏堂堂真巨公死生忘度外邪正炯胸中忧世心诚切筹边事已空潭山下水流泪与无穷
　　观文殿学士陈公【骙】挽词
　　台岳钟神秀居然社稷臣海涵书万巻魁冠数千人南服频怀绶西垣屡演纶惜哉真汉相不遂秉洪钧几见衣冠伟终闻羽翼成先皇崇旧学大政任名卿神器亲传授崇朝再太平功成身自退宠利一毫轻朝着登门乆词林辱眷深代言称据古议礼许同心去国临归路还家寄好音病中闻讣告老泪动盈襟
　　观文殿学士赵公【彦逾】挽词
　　千古盛周宗皇朝实比隆谓多担贵爵谁见立王功一语国先定寸心天与通龙飞稽事实信史诏无穷授受唐虞际从容平勃间宗英谁柄用人望属橰闲晚侍经闱读寖登秘殿班帝乡留不住归去老湖山麾节称循吏三朝蔼政声治如黄霸最心慕伯夷清诸道俱遗爱两川尤著名起家临制阃更羡锦衣荣聴履领簪缨忠言彻帝城公方扶日月我亦寄雷霆忧世形辞色卧家存典刑灵光更陈迹楚些不堪聴
　　端明殿学士汪公【应辰】挽词
　　制阃诗书帅公朝侍从臣身能全进退人可得疎亲曵履声犹在持衡迹遂陈从今几百载更复见斯人蚤嵗声名大婆娑始遇时难兄屏隔坐令子桂芳枝人望还为用天胡不憗遗成蹊堪喻大堕泪不湏碑道学不尽试功名秖绪余立朝惟正色荐士有遗书百赎嗟无及九京谁与居莫酬推毂意哀泪湿巾裾端明殿学士张公【枃】挽词【○枃旧讹杓今据宋史本传改正】
　　籍甚张京兆精神满腹中才高觧牛刃手敏运斤风河浒恩波逺廛间狡穴空章台旧时栁无复映金□英略古无对外庸今最良众方期共政人已难云亡不聴尚书履犹怀太守章匡庐星忽堕丹旐袅清湘昔幸参朝列于公更有连规橅恢世界风义薄云天送别诗犹在贻书墨尚鲜伟人无复见惟务宝青毡
　　仲舅敷文阁学士汪公挽词
　　籍甚牢之舅难追宅相风惟公能爱我独我最知公潭府书无继西州事已空形容尽心力庶或慰幽宫外氏桂成丛诸甥长养中名称无酷似宦达偶相同澹室既长徃适斋俄考终絶怜三学士只賸一衰翁
　　枢密谢公【廊然】挽词
　　臣主一意合风云平地生立朝专论谏为国总枢衡行矣登三事悲哉奠两楹辍瓜恩意重终始备哀荣千古台山秀名流列雁行惟公登政路一旦破天荒故里空华屋佳城映夕阳送车无路到东望泪浪浪
　　尚书尤公【袤】挽词
　　敏甚五行下毫厘耻不知千人挥笔阵万巻纳湏弥有夏传追蠡先秦拾断碑邺侯书插架分付称家儿忧国言多切囘天力有余众推真学士上念老尚书直道终难进高怀只遂初梁溪钓游处此意竟何如旧学方登用公来领从臣末光依日月聴履上星辰共政将图旧腾章屡乞身甘盘终罔显雨露未霑新北面愿师承东台拜老成忘年容末坐叙契若平生风月吟千首雷霆寄一名送车无路到寒涕为君倾
　　尚书汤公【硕】挽词
　　先正真良弼彤墀四拜麻决科承奕世摛藻擅传家禁路优持槖侯藩几建牙相门宜出相恨不见隄沙秦邸崇先契周旋古括州殿庭观唱第海郡继承流方快飞腾上俄闻汗漫游鳯凰山下路丹旆想悠悠
　　尚书张公【抑】挽词
　　文靖饶风度高皇记曲江贤孙真是似才气号无双几见持英荡终看拥碧幢诚斋主诗社到此亦心降抚字推循吏论思领从班宏才名北阙高兴属东山同嵗叨崇笃比邻足徃还旧游成昨梦哀涕不胜潸
　　商侍郎【飞卿】挽词
　　矫矫真御史风生白笔端出持肤使节始着侍臣冠给饟鬓先雪筹边心为寒天乎惊玉折不及上金銮所至仁声着甘棠几去思敬姜嗟哭子伯道痛无儿郎省伤连璧文闱见刻辞边民纷堕泪忍读岘山碑
　　顔侍郎【度】挽词
　　宴坐勿庵上睎顔亦是顔平心真似水立説信如山屡拥皇华节重登清禁班始终无玷阙风裁许谁攀禄养嗟何及朝朝饭一僧移忠躬蹇蹇锡类日烝烝报政优呉郡知贤仰阜陵清忠与公恕余庆啓昆仍赘倅丹邱日眼看康济泉同朝叨奬与侍坐得周旋妙画多传宝遗文合细编典刑今已矣西望涕潸然
　　曾侍郎【炎】挽词
　　文献南丰裔源流曲阜公岩岩双法从凛凛旧家风金玉方交映人琴忽并空平生心地直流庆尚无穷紫陌寻春日惟公最少年鳣堂惭隗始熊轼媿卢前寄我书犹湿思君迹遽仙同登今有几挥泪抚遗编
　　少保李公【孝友】挽词
　　戚闬疏恩厚勲门积庆余弓弯飞将臂架插邺侯书六纛秦官重三槐汉相如惜哉终半日闻者为欷歔
　　钱殿撰【佃】挽词
　　隽誉蜚庠校孤忠动冕旒救荒心欲断忧国鬓先秋惠满长江水风清八咏楼禁途交一臂人物等闲休枌社归来晚翛然得故吾哦诗频刻烛防易细研朱有泪悲连璧无阶奠束刍名门余庆逺丹穴看竒雏
　　赵待制【粹中】挽词
　　明主昼三接清班嵗九迁一居周柱史径入汉甘泉批敕严东省抡材上小天平生经国志惜不冠貂蝉诗近刘宾客手追欧率更双旌古良吏万巻老书生世谛浮云薄生縁晓梦惊吁嗟东向议何日遂施行半世谁知已登门意气倾交情忘父行文防忝余盟持论先忠厚谈经叹老成幽光谁为发落笔泪纵横
　　呉待制【博古】挽词
　　御史再乘骢忠言沃帝聪处心平似水疾恶迅如风遇合叹何晚论思信有功惜哉辛佐治竟不到三公三仕入储闱堂堂来日飞初同四皓起终作二疏归冰玉清班近衣冠盛事稀闻君忽仙去西望是耶非东甬预宾兴文闱頼主盟菲葑无下体衣鉢有门生剑佩今何处樽罍空复情自慙无报所老泪为君倾
　　杨待制【王休】挽词
　　望重威无怒仁深勇有余百年忧国志满箧荐贤书徳政不胜载才猷未尽摅佳儿人物似真可大门闾蜀道名天险驰驱敢惮劳劒头悬六印梦里益三刀汉殿聫簪橐燕山拥节旄惜哉觇国意不得试龙韬蜀用东南彦皇家属意深贰卿频报政上相最知心泛宅俱杭苇同朝拟断金庙廊期引类疾病两侵寻事契因同荐交情晚益亲半生文防少万里宦游频别后书犹湿归来迹遽陈何能发潜徳空有泪霑巾
　　许待制【尹】挽词
　　蚤擅文章价名公屡品题碑铭摹谏省邱壑访愚溪得句追飞兔摛毫走怒猊遗编闻好在后学仰筌蹄十载更麾节阳春万里同时时逢蜀士一一话文翁到处留遗爱诸郎守教忠庆源知未艾徃日有隂功
　　陈秘撰【举善】挽词
　　陈氏多名徳兹来慕典刑宫端惊宿草【谓邦彦也○邦彦名良翰官太子詹事諡献肃宋史有传】秘撰又泉扄自古有遗直祗今谁独醒苍苍何可问耆旧日凋零
　　跬步不忘孝掇皮皆是真移忠思致主务实见临民三谏言犹炳平生迹遽陈清风凛衰俗自足荡秋旻
　　王给事【信】挽词
</div>
    <div class="pagination">
<a href="攻媿集_page17.html">上一页</a><span>...</span><a href="攻媿集_page13.html">13</a><a href="攻媿集_page14.html">14</a><a href="攻媿集_page15.html">15</a><a href="攻媿集_page16.html">16</a><a href="攻媿集_page17.html">17</a><span class="current-page">18</span><a href="攻媿集_page19.html">19</a><a href="攻媿集_page20.html">20</a><a href="攻媿集_page21.html">21</a><a href="攻媿集_page22.html">22</a><a href="攻媿集_page23.html">23</a><span>...</span><a href="攻媿集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
