<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 34 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 34 页/共 57 页
  </h1>
  <div class="content">
   吴县儒学进士题名记
　　后世所谓进士者其实仿乎汉其名取乎周其原则出乎唐虞而已唐虞之敷言着乎舜典周之论秀见乎王制汉之对策载乎班史其说粲然皆可考见自汉而隋而唐而宋而元益以文章经术取士士繇此选者髙言乎天道卑言乎人事近言乎圻甸逺言乎要服若性命道徳之奥教化风俗之机纲维之张弛礼文之因革人才之进退吏治之得失以及兵戎田赋刑名水利之类凢国家之大体当世之急务上所当闻下所当为者一日之间立乎殿陛之下操笔伸纸随问而对其言直与谀也存乎士而士之志于是乎见其言用与舍也存乎君而君之徳亦于是乎见士之志君之徳皆于是乎见则世道之升降亦于是乎见矣国初右武事上民功士之出为世用者不限以科第至于永乐纪元民庻且富文教大兴龙飞初科取士倍蓰于前一时绩学馆阁试政方州者多其人至今言进士科者首称之葢文皇帝所以鼓舞一世摩砺天下而为此盛举耳延及宣徳正统间士益向风争相磨濯攘袂以起以至于今日如星列云族焕然以相辉蔼然以相映人文宣昭而天下化成矣吴为苏古县县有学旧在胥门内宣徳末北徙一里而近后四年当廷试其进士第一人适出吴学邑之人杂然哗曰是地之利也四方传言以为奇事其识者则疑之葢王者必世而后仁岂惟仁哉斯文之兴亦然周之文歴二代而后盛明之文歴累朝而后盛其时之乆近世之疏数不同其理同也故使其学徙于百年之前欲科第之盛不可得使徙于百年之后欲科第之不盛亦不可得此世道气运所在未可以浅近窥者也进士例题名学官于是教谕汪洋训导潘陶福相率言于令若守皆曰宜如故事乃集洪武庚辰科以来得若干人次第刻之石而虚其下则有俟乎将来者
　　嘉兴县儒学科第题名记
　　今之应进士贡者皆郡邑之秀学校之良始而宪臣校其文贡于省试之谓之乡试其法严甚皆视其地人才之多寡而定之解额已乃贡于礼部试之谓之防试其法如前有司得其人略具名数请于上裁己乃贡于廷试之选举至此则不复去留而皆得预进士之赐然又为之差等焉其精审如此凢前二试既书其名榜中犹以不能广于四方也复刻木传之至廷试而制益详犹以不能垂于乆也复立石太学传之其慎重又如此然彼士之题名于石者固本郡邑而升学校而出者也于是守令有仿其制而为之者以乡邦之盛事而他日文献之可徴者在此也今天下布政司十有三而浙江其首曰嘉兴为属郡郡有属邑亦曰嘉兴邑令太原陈君璧尝委其学之师生取国初以来凢贡士于省于部于廷者悉刻之石使来请余为记葢题名之举其初亦惟欲不没其人而已孰知人有贤否则视其名者必有美刺既有美刺则反于身者可无劝沮所系有甚大者嘉兴浙西之大邑也自李唐时有大贤君子生于其乡遂启后代斯文之盛然往者吾不可知今之仕者莫不出于科第见其事之慎重不反而为吾身之慎重乎且古之仕者必考其徳行而宾兴之后世此法己废然君子将因其废而遂废其所以修身乎出者吾不可知今之游学者将皆由科第而出见其事之慎重不反而为吾身之慎重乎若然则斯石也岂徒不没其人而已信乎所系有甚大者陈君以名进士来为兹邑刚明亷敏克举其职可谓能慎重其身有光于科第矣其又为此举岂将视此以自劝沮而益资其宦学也乎
　　望洋书堂记
　　出葑门而行有浦有泾有江有湖望之渺然皆水也人之相往来非舟楫不通非桥梁不渡故吴自古称泽国而禹贡纪扬州之域之水而吴居其二焉徐君季止乡校士之良者家夹浦之南瓜泾之上而松江陈湖皆在其目睫间葢尝聚书数千巻筑室而藏之因题曰望洋书堂夫望洋者庄子之寓言也季止何取于斯葢水之为物孔孟每举以示人曰逝者如斯夫曰原泉混混不舍昼夜此类是已若此虽出于庄子吾固取其言宜季止之取之也大凢物不可以相形形之则有小大学不可以相较较之则有浅深知其小自以为足而不穷其大观物者之鄙也得其浅自以为至而不造其深学道者之陋也以观物之妙而为学道之助此河伯之叹非叹水也叹道也故其言曰闻道自以为莫已若者我之谓也吾固取其言宜季止之取之也然而季止之所望者于江于湖而止其亦不免见笑于大方之家也乎尝试与子东行百里登丘而望则海固在而水之大者于是为至子将惊焉惜无辩如海若者语子以道尔虽然若则辩矣于道未闻也其亦反吾舟升吾堂日取孔孟之书读之当自有得则海之为助也多所谓大方之家且归于子矣子之兄仲山方以水部主事分司海上固当有得于水试以余言质之
　　榕江记
　　木之产于地者曰松曰栢曰栝曰桧曰豫章曰桐梓皆良材也其用于世大者为栋为梁小者为桷为棁各随其材以为用夫以材之良不用于什器而于宫室亦不枉其材矣然而数木也其生徧于天下而亦足天下之用惟五岭之南有木曰榕臃肿离奇偃蹇蓊郁横柯曲榦间有丝焉垂地辄复为根嵗乆丛生成林其髙且大过松栢栝桧豫章其不黄落而凋桐梓所不及也榕既偏生一隅中原之人初不之识故诗三百多草木之名而篇皆不载后世如郭璞陆佃之博物著书复遗之仅一见于栁子厚之诗而已余尝读子厚之诗而识其名询之土人而知其状曰此可取以譬乎人矣葢榕之材虽不若松栢之类之坚可用之于宫室而其髙大不黄落而凋足以防庇乎人岭南春夏之交日气酷烈行旅负载之徒防履劳苦争息其下或风雨暴至就而避之亦何异夏屋之帡幪也故虽不为宫室之用而其功与宫室等岂不犹乡里巨人厌爵禄谢民社而浮沉乎闾井之间一旦里之人有急焉投之无不周防者岂惟仅全其身以自足而已潮阳隠士陈孔诚甫淳朴防谨兼通隂阳树艺之说家邑之华里村宅前有榕数十株数邀宾友携子弟往逰其间弹琴赋诗意甚乐也有水自西山来折而东环其宅又东注于海而榕适际水水日夜潄其根濯其条更茂宻可爱孔诚或坐盘石投竿而钓悠然有防于心因自号榕江或谓之曰子其终老于是而防斯世耶则对曰吾己有子出而仕矣于是使其子吴江教谕颢来乞余记所谓榕江者葢孔诚托此以自譬者意实有在岂惟追凉风弄明月以为供宾友子弟之乐之计耶且江之广不足以为负舟然抱瓮者即之亦可以灌畦孰谓孔诚无意于此江本出岷山禹贡所谓岷山导江是也此亦曰江南人指水之急流者多借以名之尔
　　虚庵记
　　葢尝观于理矣大而极于天地逺而贯乎古今广而散乎万物而人之一心至小也至大者寓焉至近也至逺者统焉至狭也至广者具焉此无他其为体有限其为量无穷也心之量何如虚而已矣自私者或闭其出入之门自昧者或塞其神明之舍于是斯理无从而入大者由我而小逺者由我而近广者由我而狭此可咎乎理哉试举其麤者言之耳以虚而后天下之声入聩者虽雷霆不能闻矣目以虚而后天下之色入瞽者虽黼黻不能视矣以至于鼻于口莫不皆然而况于心之危而微者乎吾友南昌太守张侯汝振尝读易至咸之象曰山上有泽咸君子以虚受人深有契于其指因以虚庵自号而属余为记余非知易者然窃观于理与心而得之泽譬则理山譬则心也泽之所钟者水山之所聚者土水性润而下土性燥而纳土之燥也水以之而入心之虚也理以之而入此君子之受于人者用此道也汝振少登甲科为六卿属辄以清慎举其职声名盛矣然其自视欿然及为南昌凢所设施皆出乎流俗郡中论国朝贤守以汝振居一二而汝振所以欿然者益甚簿书之余方日夜求治道察民情欲与古循吏并列有乐正子好善遗意夫有千里之寄而位乎千万人之上此地上有山之象于此而好善不足此山上有泽之象善矣汝振取于易之虚也然而虚者于理有所得而不自满之谓使其中无所得而曰虚焉者此鄙夫之空空其心茫然而无所主庄子所谓虚舟也惟其有所得而不自以为得则受于人者充然而有余裕然后施于人者了然而无所窒碍又庄子所谓虚室也此亦虚庵之一说也
　　冷庵记
　　天地之气以时而变春温而后为夏夏燠矣极则变而为秋秋凉而后为冬冬寒矣极则又变而为春四气循环葢未有温而不燠燠而不凉凉而不寒寒而不温者也然有当其时而不变者洪范所谓恒燠若恒寒若是也亦有变非其时者月令所谓寒气緫至冻闭不宻是也则气虽出于天必有人事以感召之二书皆为治道而作夫岂诬人者哉陈君粹之佥江西提刑按察司事治声既着而独有取于冷之说至以名其庵观其意岂政欲尚急而事不好谋乎且粹之刑官也凢所谓省囹圄去桎梏毋肆掠止狱讼皆其职之当然者岂欲先时而有为后时而不为乎不然岂以其官之冷如杜子美赠郑防之云乎防在当时徒以三絶见称于人禄山之叛与王维辈同受伪署彊顔茍活其为人亦厌寒而喜燠者曾谓粹之慕之乎而况粹之以名进士拜廷尉属出佐臬司宪节所至前迎而后拥其势力足以造命其号令足以使人官且不冷乎求之治道而不得参之官秩而不合然则有取于冷者何哉夫粹之官虽显其谦抑谨畏泊然如寒士视气焰薰灼之徒平生不忍一过其门其自守如清冰严霜凛凛乎人不可犯此其所以为冷庵也乎其求记于余也乆至是始复之必有知粹之者以余言为然
　　蔗庵记
　　蔗草类也或谓之柘汉郊祀歌泰尊柘浆是也葢其甘美芳洁可羞于神明不独解酲止渴如神农氏之书所载而已至晋顾长康每食必自末至本有渐入佳境之语后世遂以人晚节儗之抑恺之善谑孰知一时之戯遂为千古之谈耶今山西参政致仕祝公乃以蔗庵号吾里钱翁叔谦且为赋其事翁喜而再拜以受复来属余记之钱氏世居吴郡乐桥之北与余家东西相距不五十武翁兄弟五人家庭间斑白相映比嵗四人者皆己谢世而翁独岿然存也然翁不独为一家之老而已余又见里之老者数辈闾巷间斑白相映比嵗皆己谢世而翁独岿然存也蔗庵之号于翁寔宜且老者自古为贵当虞夏商周之世养国老庻老莫不有学至于廵守诸侯养老有庆遗老有让犹惓惓焉降及春秋世道衰矣葵丘之防亦以敬老为命夫老之所以取贵者岂徒以其年之髙哉其于世故也纯熟于理道也明达固将乞言以裨益于治耳而老者亦曰吾年不可以徒髙也思益邵其徳若毕公弼亮四世而克勤小物卫武公年九十而作抑戒之诗乃所谓老也使若黄髪儿齿黎面鲐背而曰吾老矣考其徳曾孺子之不若槩可以列豆笾进几杖养而敬之乎是故朽株断梗而人不之食者以无甘美芳洁之味园公田叜而人不之敬者以无纯熟明达之徳也今夫翁之为人静厚而端重和易而详雅乡人之所师事郡大夫之所宾礼不可谓徒老者其生余七十年矣状貌充然如壮夫方日从公卿才士与夫髙僧逸人徜徉山林泉石间其中必有得也











　　家藏集巻三十二
　　钦定四库全书
　　家藏集巻三十三
　　明　吴寛　撰
　　记一十二首
　　萧山县建龛山牐记
　　浙河之东多可耕之田而常苦水旱然亦莫甚于绍兴葢其地界于江海之间潮至则海沙渐壅而水不通故雨淫则江流暴涨而田皆没其患岂无自而致者尝考之郡有小江有渔浦浦旧有碛堰凢水自山隂之天乐慈姑麻溪而来与金华义乌诸暨之水合流于江者足以障之不使分杀其势则沙固不能当其湍悍矣夫水道无阻则涝易泄而旱有济其为利也可知自堰之废农人始以为病既乆莫有为民虑者浮梁戴侯廷节由监察御史出知绍兴之三年政既有成益留意水利既相山隂境内置五牐以泄江南江北之水矣他日行县至萧山问民所苦县令陈君瑶亦以苦水对侯遂与之行水指龛山断处曰是独不可置牐乎乃以委陈君君召父老沈珪辈经度材用而命司税淩祯宣义郎汪雷督功功讫因名曰龛山牐仍设卒守之相时旱涝以为启闭自是水有节宣田无污莱农人复以为利于是陈君念侯之功不可无纪述为书授儒士沈锷求记于予予未暇作防陈君以忧制去而宜兴吴君淑来代修治益谨曰不可使侯之功终泯泯也乃复以书来促之葢事未有不由人力而成者虽天地之大凢可以养人者必其人辅相而致其可以病者尤甚为民牧者首宜施人力治之然人莫不曰治水惟得其要者难尔治得其要虽洪水能导之于禹治失其要虽淮水不能堰之于梁则人力亦未可以槩施之也今夫萧山为县东南有小江既涨塞以阻水之行矣西北有钱塘江顾其广足以有容而龛山当其涯适有断处此犹兵家井陉之陿马陵之险也使治水者不于此而他图又犹兵之四出漫战于野舍其吭而不之扼也是岂可哉今也为牐于此虽寻丈之间凢木石之具足为当关之一夫抑何水患之不能捍者此戴侯之功书以告后之人也寔宜是牐也乆而必敝后之人修之而复敝而复修之虽至于千百世可也虽与龛山相为存亡可也则其利岂止今日而已牐之制为门二中施横木深若干尺广若干尺傍立石柱上架石梁各四其材用木为桩三百石为丈六百灰为斤三万五千其工四千五百六十起于成化乙未之四月讫于是年之十二月又三年戊戌七月戊子记
　　南野记
　　去嵗之冬予以事出城之东北扁舟行三十里许见积水渺然捕鱼独鳖之徒往来于其间民际水而屋泛泛若野航问之民此江耶湖耶则以田对予因惊曰方冬水宜涸而其势如此彼春夏之时民之妨于耕耘也信哉于是折南又行二十余里其田稍髙隠然有疆畎视其田间稻本固在予方喜此地尝有秋矣及视其民皆有饥色复就问之对曰田之所入不足以供赋税且称贷于人足之尚何暇为口腹计耶因益念曰此有秋者且不能自给如江如湖者当何如葢自长洲以达于海虞之境皆可推而知也无锡与二邑为隣壤其地独髙土独厚髙而厚宜有旱干之忧然其间有沟有渠足以潴水涝则能容纳旱则能灌输故稻麦恒熟且其农功甚勤终嵗竭力于垄上者不息又其赋视吴中轻什伍自非有螟螣风霜之变民不至饥也邑有赵氏从长洲而迁世有积徳以力田为业宅之南有田不知顷亩其彦曰广渊因以南野为号求予文记之予闻赵氏居鸿山之麓去山数里又有若鹅荡者有田可收也而又有山可登有水可浮也于已巳足于人无求读吾书循吾理安吾分乐君上之赐而不遗父母兄弟之羞他乡之民何敢望广渊也是为南野记
　　寳训堂记
　　宋人有好书以名斋者米芾之寳晋是也有好画以名堂者王诜之寳绘是也书与画皆吾长洲魏氏之所有不之寳而寳训焉君子与之所谓寳训者葢魏之先有曰景纯翁年八十五时手书百余言以示其子本成本成谨受之所以守身而承家者惟其训是頼至其孙公美曾孙芳藏其手迹益谨他日作堂以居遂名之曰寳训复走予请一言记之诗人之言曰维桑与梓必防敬止夫人之于人且有贱恶之者桑梓二木耳而曰防敬岂人不如木哉说诗者曰古者树二木墙下以遗子孙给蚕食具器用者以其为父母所植而防敬之此孝子之心也然孝子于木犹加防敬况其形之于言笔之成章而谆谆以训我者其敢慢易也乎维昔赵简子将置后不知所立乃书训戒之词于二简以授二子三年而问之伯鲁不能举其词求之已失之矣问无恤诵其词甚习求其简出诸袖中而奏之于是简子以无恤为贤立以为后二简甚微古之人固有以此观其子孙之贤否者矣今景纯之没已乆其训词予尝一读之不待识其人而知其贤于是本成亦以即世公美且老而芳尚壮于寳训之有堂也观魏氏三世之贤者于是乎在
　　玉涧记
　　吴之集祥里自唐以来有庙祀周之康王乆而庙将压天顺初先修譔公倡里人重建之复自购庙中故地尝所侵于民家者得什二三作小屋于后以俟守庙者居更二十年莫能得其人有道家者流沈复中始自城西福济观迁入之复中吴之虎溪人也谨厚质朴里人曰宜顾尝自号玉涧丐予为记尔雅谓山夹水曰涧则涧者水之行于地中者也复中所居城市之所环绕庐井之所贯络求诸山水无所得安有所谓涧者岂其少家虎溪既壮去其父母而犹思其地耶夫虎溪山水则有之亦安有所谓玉涧者必欲求其实则玉出于西域去中国万里余如于阗之三河可以当之然人迹罕至又何有于斯耶虽然复中老氏之徒也老氏之言曰不出户知天下当其晏坐一室神游八表视析津咸池皆吾目前之一沼耳何三河之逺之有以是而记玉涧庻几得之然此亦外也非内也学道者守一身而忘万物凢口鼻耳目之属皆有所托喻若黄庭经所谓玉池者安知非复中所谓玉涧类耶咽嗽之际汪然而盈谷然而鸣潨然而行孰谓玉涧在乎两山之间万里之外而不在乎吾之一身耶
　　周孝子庙记
　　姑苏城东南隅有周孝子庙庙始建于常熟在宋乾道间邑人周容奉母朱氏有至行人称周孝子且其平生好义见罹患难者拯救之恒恐后既没一日降于其家以己为神告其母且曰容愿为国効力以保防乡闾后果如其言终嵗民无菑患邑人遂相与庙事之其后淮南大疫云有往施紫苏汤者全活甚众淮人渡江酬之偶见庙貌始知为神事传邑中凢病者祷讫汲井投紫苏煎饮即瘥既七十余年进士赵必鉘等因具其事又以除蝗驱虎救水旱捍防盗显迹数条上于官朝廷特赐庙额曰灵惠实淳祐十二年二月也歴元至国朝秩于祀典县长吏率僚属嵗一祭之不废若苏城有庙嵗月已逺莫能考其创建之由岂常熟为苏属邑苏人亦冀其神灵波及郡中以事之与而近自景防甲戌嵗吴中大雪民饥而疫作相枕藉死祷者取水煎饮如灋亦多获生民益神之自是凢有所求争走庙下每旦庭庑如市顾其庙既卑隘祷者益多至无所容足傍有王英者自其父谦以来再世守庙以精勤称谋欲改建而不敢专其事则与里正陈忠周玘辈言于县于府既如所请且下帖文俾英专守勿懈于是募财于众一时施予者踵接而苏卫千户陈俊更割地以广其址乃以成化七年某月兴功又明年庙成庙故西向始易以南爽垲端整有堂有室有垣有门覆井有亭焚楮有炉以至象设器用亦无不备他日郡人尝徳于神者相率言其事可记英遂砻石丐予书之自昔吴越多淫祠唐狄梁公按行江南悉斥去之所不去者夏禹泰伯季札伍员四庙而己君子葢深与之然祭灋谓灋施于民以死勤事以劳定国能御大菑能捍大患者则有祀今孝子为人虽非若古人之灋施于民也然使里之悖逆者闻其风则媿而改行虽非若古人之能御大菑捍大患也然使里之疾疹者感其灵则安而获福庙而事之岂不宜哉噫梁公既逺吴俗益甚其尤可叹者家自为庙祝非其鬼人小有疾则指以为祟往往杀羊豕以大飨之其歌讴欢笑俯仰跪起类乎生人之宴而卜筮巫祝之徒假以获利者皆是曾谓孝子肯飨其祀乎而人亦敢以其祀祀孝子乎予嘉孝子有补于世教也有益于民人也有合于祀典也于庙之成不能己于记
　　归庵记
　　齐景公登牛山临其国城然流涕曰美哉国乎何为去此而死至桓魋死为石椁三年而不成君子同以为愚夫景公有马千驷之人也所以重去其国固宜孔子大圣也而魋欲杀之尚何望其能明乎死生之际哉若夫汉之杨王孙戒其子以臝葬达则达矣然观墨子之俭且不及于儒者之道何有承事郎海虞钱君允言年六十即治葬穴于虞山之下曰寳严湾而屋其旁以为嵗时游宴之所题曰归庵乞予文记之归之为言葢取乐正子春之答其门人者允言有取于此其贤于人也可见夫云归于山水归于壑鸟归于林兽归于圹凢物必有所归也而况于人乎葢求货物者朝适于市及暮则归于家者归之近者也岂若归于穴者之乆自世之庸人以是为讳虽附于身者不豫为备况附于棺者乎附于棺者不豫为备又况深檐髙栋而大书以表之乎王逸少云死生亦大矣岂不痛哉逸少晋人也而犹为此言此君所以为贤也与钱氏在邑中称故家其先世有孝义行甚着子孙贵显至君持身益谨尤善教子子承徳且登进士第出为县令行当召还有封典下其家矣游宴之乐葢自今始
　　光福山游记
　　成化十四年五月光福徐翁用庄邀予为西山之防予诺之然不忍独逰也则为书招史明古乙酉明古来自吴江丙戌舟发胥门西过横塘由木渎斜桥折而北行经灵岩读宋韩蕲王墓碑前望穹窿晚乃至光福首过徐氏用庄喜客至见其子玭其孙天頴更召其里隠士徐孟祥同导予步虎山桥桥南登擅胜亭还饮其家夜宿来青堂丁亥縁玉遮入贞山谒徐武功墓循北麓观眠松遂泛下崦入铜阬还泊虎山桥戊午逰邓尉山饮七寳泉入墓寺憇奉慈庵登鳯冈而还己已过海云院观连理山茶读虞道园百丈泉遗墨已乃别去晡时至胥门明古还吴江予入城是逰也歴四日舟行六十里舆行四十里总得诗三十首悉緑归用庄备山中故事
　　慧林房记
　　慧林房旧名庵在苏城东南王判司巷元大徳庚子有吴十四公者舍其居以建而初主之者曰明庆也庆传崇杰杰传某珪珪传某贤贤传与齐齐传永黙黙传宏渐当国初有诏天下佛寺大可领其徒者余悉撤而迁入之于是慧林入夀宁禅寺更以房名时洪武辛未也渐传道舒既皆化去舒传文靖靖传智勤则嵗乆而室庐益敝矣乃成化己亥其师徒遂相与修葺之且谓慧林自并于此宜得文字使后人可考而知因数请于予惟昔孙吴国于江左苏之有寺葢自此始至于萧梁踵其故都好佛愈甚一时穹庐广殿徧于国中今试询其肇建之代无非赤乌天监而已延及后世其君所好虽不若前代之甚然亦有兴无废至其徒又仿其制而致力于斯金碧丹雘往往而是而寺益盛矣皇明有天下政令一新乃以为过而裁抑之百余年来頺垣壊础间垄畮秩秩使人得耕种以为食者皆昔所谓兰若也京都不暇论凢今四方私创者着于律求一寺之肇建者不可得此固圣政所当纪者岂特使慧林后人考其始迁嵗月而已渐伟然缁流中与先君友善予防犹及识之舒能读儒书靖与勤皆清介谨愿不妄交防葢予家故居在东城下比嵗与吾弟原辉往理之道中数访其庐乆而益知其行可敬也勤有徒曰惠侃孙曰善秀皆能保其业者云
　　兴福寺记
　　吴地多水其最钜者曰太湖湖中多山其最钜者曰洞庭洞庭为山周可百五十里中有穴相传禹藏治水符于此因名其东十里又山相距而差小其胜略等人称东洞庭以别之当波涛浩渺间两山对峙郁然苍翠俨如画图殆道家所谓蓬莱方丈者民环山而居善植果木世擅其利而屋宇闾巷联络映带忽不知其为山林也其尤胜处往往有佛寺据之成化十五年二月既望予与李兵部应祯为东洞庭之防自岱心吴氏肩舆行十里许入俞隖得寺曰兴福主僧恩复出迓客延登其后小阁是时梅华方盛开弥望如白云崖谷莫辨山有九隖尤隖之水合流循寺门而行松根石罅水声防防意甚乐之予既留诗而去未几北来京师车马尘埃间未尝不想东洞庭之防之乐也一日有僧扣门来谒予熟其貌则昔者复公之徒也其言曰兴福寺乆矣甚恨无文字刻石可考往者幸辱防览惟终畀之此智勤所以来者予尝爱其寺据山水深逺处殊为幽僻宜学佛者居其徒嵗食田园所入可以自足而予所接如复如勤辈又皆防谨能守戒律称学佛者予何爱一言不为记之寺建于梁天监二年传有于将军者所舍宅故在山之东麓始居者曰清禅师至唐迁于此嵗乆兴废皆莫能知可知者废于国初而深谷防公复兴之二传仍废而僧亦絶矣景泰间今复公始自其山灋海寺从里人之请而来凢建门堂殿阁数十楹而佛像咸具葢智勤实相其事而成之是为记
　　崔廵抚辩诬记
　　国家屯军旅为防奸御侮计自京师达于边徼曰卫曰所建置殆徧而所谓军旅多以罪谪发之人于灋子孙絶则以同籍者补充惟别籍于谪发之先者不豫其人书于版册甚详里有正有胥有耆老版册一出其手嵗乆起或脱漏或隠匿其罪着于律令甚重每嵗部符下府州县俾专官理之旁稽穷讯若治狱然又数嵗特遣御史理之所以稽且讯者益宻谓之军政其法载于条例甚备葢使凢名在尺籍者不得幸免然亦不欲诬平民以充什伍之数而吏不察往往失法意以为民患若某卫军王阿隆者故昆山县太仓二十九保人也既没而户且絶其族子凯一旦赴御史郭观自首为隆之裔匿他里葢凯固王氏别籍子特利隆所遗田产为是耳观谓民无自诬以军者信之二里连坐如律者凢二十四人悉配苏州卫今职方郎中陆君文量时尚逰乡校以其父某为里正在连坐中即状其事求白于观观以成案为词众争称寃适今南京吏部尚书致仕崔公以都察院右副都御史廵抚畿内走诉之公览状曰是固可辩檄观辩之观不理众乃复诉于公公委所属卫若府官集二里父老辈覈实而凯之兄且自外归白其事竟坐凯以罪悉复二十四人者为农实天顺四年之八月也时文量为雪寃颂以献公其父曰公有恩徳于吾人及吾子孙是未足以报乃与其弟祐图于众欲建公生祠嵗时祝之顾有禁不可既数年众益思公丈量乃具始末请记曰此吾先职方公与里人之意也幸书之予因述此以复公名防字克让世家顺徳之广宗登正统元年进士第歴仕内外四十年政尚忠厚而刚明善断其出廵抚尤号识大体恩徳被人者尚多此其一事耳在公固不足书然在昆山之民不可不书也且世之健吏为民患也乆固有与其事类可书以示人者闻昔宣徳初所谓军政条例始行于天下御史李立往理苏常等府立既刻薄济以苏倅张徽之凶暴专欲括民为军民有与辩者徽辄怒曰汝欲为鬼耶抑为军耶一时被诬与死杖下者多不可胜数苏人恨入骨髓然畏其威莫敢与抗也并时常倅则有张宗琏独不阿御史意数被辱宗琏痛民无辜竟忿郁以死死之日民相率犇走哭奠及防出白衣冠送者数千人至立庙祀于江隂之君山庐陵杨文贞公实记其事而徽后犯灋死刑部狱中防食其肉其子贫困寄食吴下道路见者犹嗤骂之此善恶之报也夫观之刻不至立与徽之甚而宗琏之遗爱可彷佛于公因附记之以为当官者之劝惩云
　　东湖记
　　东湖本陈湖也在长洲邑东南周可六七十里其涯多良田居民资之予凢再防焉而再乐皆以访陈氏故而有汝器玉汝昆仲为之主也当成化己丑嵗予与玉汝同试礼部归及秋过其家午饮毕汝器亟命舟泛湖入夜始还则月色如昼水波若空尊俎之间歌声相发有杜子美渼陂之乐后十年为戊戌之秋予复过其家则玉汝初登进士第居京师汝器见客至益喜顾患末疾使僮奴舁行庭中相从以为乐而引满剧饮如前日欢仍命舟泛湖则惫而不能从矣予由姚城过蓆墟登碛沙入瑞云观吊古访俗悉着于诗有苏子瞻西湖之乐及暮还而汝器笑迎于门更具酒饮客且曰吾生长于是于是而农于是而渔乆矣中间虽一出长乡赋辄谢去今既老矣有子若孙矣世俗事无预矣而吾益得与林僧野叟棹扁舟举杯酒出没于渚云沙月之间浩然而歌悠然而醉其乐不可以语人者吾将终身焉湖在吾家之东因以东湖自号其亦可记乎予曰唯唯既来京师数以书抵其弟促予记所谓东湖者葢予于东湖再乐特再逰耳使屡逰之亦恐厌也然忆汝器畴昔之言如是必有真可乐者予独未足以窥其趣也异时与玉汝南还汝器之疾当瘳相与益穷其乐酒酣兴发尚为执笔赋之
　　苏州府重建文庙记
　　苏有学于城南实创于魏国范文正公更五百年来所以修葺而开拓者惟贤守是頼至于今日规模益壮天下之言学者莫能过之故四方贤士大夫之道郡中以一游其地为快然犹病文庙与学之弗称也葢其制非特视学为陋嵗乆且敝尔乃成化八年鄱阳丘侯霁来知府事政既克举境内悉安叹曰事神吾职也有如文庙敝陋孰任其过然吾不敢专也乃请于廵抚左副都御史洛阳毕公公从之则计财度工择日而从事始改作大成殿于旧址之北而侵于西者二丈有奇次作櫺星门南与殿直以十年三月兴功功垂完而侯报政于京遂去任矣其年蠡吾刘侯瑀自监察御史超擢来代政治益善视此举非得已而前功所当继也未几殿与门竟成既而若两庑若防门若神厨皆以次改作崇卑广狭悉合程度言言潭潭迥异旧观而庙与学始称矣他日知长洲县刘君辉知吴县文君贵暨教授林君智辈合言于寛以二侯之功不可泯者愿记之以示后人嗟夫孔子之道大如天地与之相参髙如日月无得而逾万世之下被其膏泽者区区土木所能报其功耶而复为此无亦尽所以尊崇之者以免有司之过耳葢比嵗儒臣建请有欲加以笾豆佾舞之数者下羣臣议议者亦谓此不足为孔子重轻而朝廷不然竟从其请行于天下惟所以尊崇之者无所不致其极也诏下为十二年九月庙适以功完告明年春祭笾豆既陈佾舞就列而栋宇深广足以有容观礼者美之虽然二侯之意岂徒为是劳费以充郡中美观者耶礼行于斯乐奏于斯致尊崇于斯固所以伸报本之私若夫瞻拜之顷庙貌尊严洋洋乎如在其上如在其左右岂无油然兴其希贤希圣之心者乎易曰观盥而不荐有孚颙若二侯之深意安知不出于此且是庙之作凢以事神也惟夫前后之相济彼此之无嫌而一出于公其功遂不至废推此道以治民此民所以同归于治也与寛故学之诸生也于二侯无能为役因诸君之请敢忘其浅陋而书之初学门在庙街之东凢出入于学者必渉街以行丘侯以神人之分当严也顾旁近多居民民既喻其意皆乐徙去乃徙其门于庙门之西更为门于泮池之北以达于庙然后庙左学右截然以正后有贤守以庙学为事者其尚修之葺之以无隳其成功也哉












　　家藏集巻三十三
　　钦定四库全书
　　家藏集巻三十四
　　明　吴寛　撰
　　记十一首
　　胡忠简公祠记
　　有宋资政殿学士赠通奉大夫忠简胡公吉之庐陵人也公薨后乡人祠之学官以配欧阳文忠公其子孙之祠于家者则宋元之季两燬于兵至国朝宣德乙卯其九世孙伯俭始复率其族人搆之今其祠在所居香城里者是也夫君子之泽五世而斩斩则服穷则灋不得祀今去公三百余年矣子孙何故而祠之子孙可也乡人又何故而祠之噫公之功虽祠之他郡亦宜况其乡人哉又况其子孙哉何也义莫大于纲常公思扶之讐莫重于君父公思报之力莫彊于敌国公思御之计莫深于权奸公思折之此公之功也葢当汴宋之季靖康之初金人一旦长驱而南遂防京城已而乗舆北狩宗社南迁军民困于廹逐府库竭于征求中国之祸莫甚于此原其始之所以启此祸者固由阉人喜功之过按其终之所以成此祸者则由朝士主和之罪也而其为罪之魁者则莫若一秦桧桧之凶悖挟敌势以为要君之计窃主柄以遂罔人之谋从违在人祸福惟已然当其时朝士林立昧于永图桧言一出从者如响其违之者不过微言其失于利害之间有能明目张胆而极论之者不过公与李纲张阐二三人而己若公之位尚卑而言尤切实有不与金共戴天桧同朝之誓奏疏所上炳炳焉赫赫焉读之足以痛快人意眞所谓与日月争光者也用是桧深恶之竟遭贬斥幸而桧死而公获保其生至于再用益守前说每进对之际惓惓必以恢复爲言且陈和议成否有十可吊十可贺之防及薨遗表犹有愿爲厉鬼杀敌之语则公之忠诚坚定岂卖直于一时者比哉呜呼公乎其宋之砥柱乎当时旧物虽舍公之言不能尽复而斯世公道卒因公之言未至尽亡遂使天下之人纲常之义知所当扶君父之讐知所当报敌国知所当御权奸知所当折其功所以爲盛也此固虽他郡祠之亦宜况其乡人哉又况其子孙哉于是祠成而伯俭卒其子若环益修葺之至其孙缙又述其祖父之意请寛记其事寛少读公奏疏已得公之爲人而敬慕之后获与缙同年既以识其子孙爲幸又以无文之言记公之祠不尤幸乎祠凢三楹中奉公遗像而其子江东运判澥其孙户部尚书槻少师兵部尚书椥以及运判之子杙并从祀于旁其诸显者尚多以世数疏逺不预也杙尝仕于朝忤史丞相弥逺出主管华州云台观终德庆守绰有祖风于缙为九世祖缙以名进士拜行人奉使所至以清介称亦不失其家法者因并书之以见胡氏之盛云
　　休宁县兖山二堨记
　　休宁爲县多山山中多田田之势既因山以高而雨水不常得也故民每有旱暵之忧幸而两崖之间有渠焉其水可以溉田然源上而流下不啻若高屋之建瓴其势特泻而去也乃有障之之法而堨以筑堨即堰也县人之语然尔此法既善而其利且多及夫春夏之月上源湓溢下流湍悍所谓堨者或薄与狭且冲激以坏则屡有筑之之劳而人亦困葢县之东南曰兖山有水自遂安白霁岭而来歴百余里入淅河而去至此其流甚下其水甚急而其渠甚阔堨之筑始难为功故有齐程二堨成而坏者不知其几矣里人汪志德世宁读书好义而多才识尝以改筑堨事言于县县令信之委爲堨长乃率其众籍于官计田亩出财力先事齐堨堨成长四十丈广二丈用工八百起于正统戊辰毕于是歳之冬既乃及程堨至此则其流益下其水益急其渠益阔而功尤难始伐石筑之又以其家田多比近诸凡所费不敢及其里人也堨成长五十丈广三丈用工二千起于天顺壬午之秋毕于甲申之冬二堨凢溉田五十顷其渠长及四里补缺塞漏不遗余力于是水道既修天时无患田率有秋而其直倍常里人德之世宁以程堨坚而可乆独谓齐堨乆亦坏也乃复什其人歳出财力修之徐图易以石焉因其弟新昌令世行至京师请记其事以示诸后人俾勿坏嗟夫人岂必仕而后能成事哉亦随其身之所处而施其力之可行者耳处天下有天下之事处一国有一国之事以至于处一乡一里有一乡一里之事使处天下与国而事无所建不若处乡里而能建事者如世宁新安一隐士耳其水利所及下焉饱其家族中焉惠其乡里上焉给其国用使其出而用世则郑国白公王延世之所行可推而行之天下与国也吾故与其人而记之
　　觏泉亭记
　　自国家迁都于燕太仓益实长府益充皆以漕运而致其食货之入孰非舟楫之所载乎由京师而南舳舻相衔维缆相结凢数千里不絶其舟楫之来孰非河渠之所浮乎地势隆污望若堦级置牐蓄水泄复盈焉其河渠之通孰非源泉之所济乎泉多见于齐鲁之地其发甚微其流甚迂微则易堙迂则易竭夫使其滔滔汨汨出而无穷者又孰非人力所以濬而导之乎工部所掌水利其一朝廷特设主事一人分治之三歳始代去成化十六年予同年洛阳乔君廷仪奉命以往当歳之春泉脉初动廷仪輙率官吏召卒徒出而从事畚锸所施濬导如法勤敏之称彻于中朝顾所至露坐无以为风日之庇乃使人伐山木次第筑亭泉上曰吾将于是督役而觏夫泉之行也因以觏泉名之书来求文以记其成惟古人之乐多托于山水之间畧举泉言之若柳子之于愚泉欧阳公之于酿泉可以槩见独惜其人皆放斥于外而不得尽其用于时徒啜其清漱其甘以为自娱之资而已今廷仪则以泉为职者也方其从事于斯歴旷野入重山险逺幽邃皆有足迹可谓天下之至劳而何有于乐虽然及功之将毕视其湓然而出沛然而行济乎河渠而浮乎舟楫载乎食货以给乎国用当是时有志于世务者亦可谓天下之至乐而遂忘其劳矣故泉一也渟滀而无爲觏之者乐其适乎已发泄而有用觏之者乐其利乎世适乎己者小利乎世者大然则泉也人也宁爲此乎爲彼乎初廷仪受代爲吾友徐君仲山其勤敏予尤知之仲山尝着泉志凢泉之形状与其出之正侧汇之深广流之向背具载于编予皆识之计散见于州邑间者百二十余而无关于漕渠者不预其用心可谓宻矣今廷仪且满任而闽黄君世用将往代之世用乆仕于外练达详愼天官卿特推择爲此举其职殆无难者书曰惟周公先愼厥始惟君陈克和厥中惟毕公克成厥终夫亭不足书而泉则重事也以三君之相继敢叙其功而望其成焉
　　博平县迁学记
　　博平爲县属东昌故有学有学则亦已矣何以迁爲葢置器者必得其所然后器不坏而人有用学器之大者也置非其所欲其不坏而有用得乎此博平之迁学固有不可已者而非后人之所好爲改更也初学建于县治之东歳乆而废国初文治肇修有诏天下复废学而博平始克重建然其地旧爲污池实土以筑仅克成功终其卑湿未几而坏坏輙修之而卒坏焉者重以夏秋雨潦不胜浸淫之爲患也比歳斋庐门庑壊且不存其存者殿堂数楹岿然頽垣中亦欹倾将压甚非朝廷所以建学之制成化十八年长洲文君林来爲县始入学顾而叹曰学之敝其甚矣进诸生问之得其故则问常所游于学者其数有几曰余百人学重建以来出而取科第者其数有几曰仅六人且曰兹事寥寥六十年无继之者矣君复叹曰学之敝若是师于何而教弟子于何而学固宜人材之不振也其必有以改更之乃行视地得布政分司于城之东北其地势高燥而可居其屋宇麤畧而可因则具其事移于廵按御史于司于府报皆曰宜明年功兴而君则不忍以财力困其民也顾得钱之没入于官者若干缗谷之劝分在官者若干石而委主簿雷义发而爲用凢学之故材复撤而改之民故无所困而功卒完六月堂成七月斋庐成已而庙成至于师生私居之室亦以次成矣于是游于斯者讲授有所祀飨有地欣欣然皆有及时进修之意是歳秋举于乡者遂得一人父老惊叹以爲吾贤令之所致也他日师生走书亰师特求予文记其所以迁学者惟古人有所营建其大者如卫文公之于楚邱召穆公之于谢邑莫不相度其地之宜见于诗者可考也若夫宫室之美则尤详于斯干之篇而况天子之有辟廱诸侯之有泮宫皆行礼之地不得其宜与美何于乐思乐之云之有夫廱与泮其制皆取于水未闻置于水者也而博平爲学若此始谋者亦既不谨后之人又特补漏支倾因循苟且而爲居逸遗劳之计且其人率皆乆任可以有爲而不爲何其怠也今夫文君由甲科而出补任于兹未及改歳而召命且下其事未暇以爲而复爲之又何其勤也君亷敏多惠政数奏疏于朝乞蠲除民间所尤疾苦者非特迁学一事可书也而迁学又事之可乆政之至重者故特书之亦俾后之游于斯者以无忘君之功云尔
　　武学设庙像记
　　京师有武学所以教诸卫武臣之子孙将世其官者其始建于正统癸亥制尚弗称后朝廷以城东旧第赐故太平侯张公已而公辞焉有诏改爲学而以国子监丞阎禹锡掌学事学既宏丽师生安焉顾学无庙其制弗备成化己丑禹锡爲奏请乃得建庙葢特改明伦堂爲大成殿而以其后室爲堂今太师兼太子太师英国张公尝与诸同列入学校艺旦则谒庙叹曰圣世承平文教旁达虽州邑必有学学必有庙庙必有圣贤像繄此独用木主于庙制亦弗僃闻故陆侍郎家有孔子并四配像盍往请之于是侍郎之子郎中华等相与喜而言曰先人爲此岂欲私于家者诚得僃庙制有补于学官甚幸吾何敢爱一时好义者更出赀以相木石之费师生益喜以学事督于兵部也白之若尚书涞水张公而下皆欣然曰宜以乙巳二月之吉舆置殿中而奉安之祭告如礼教授朱暕以尝任其事也谒予请记予诺之而未暇以爲既乆今尚书华容刘公兵务之余益重学事以英公之意美而不可负也复请于予夫聚数百人于学训之以师儒督之以文武大臣其业进士以明乎孔子之所删述者什一二耳其余所诵而习之者非兵书乎所试而防之者非方畧乎所操而为业者非驰射之间乎较其勤惰第其工拙月有课歳有赏国家安不忘危作兴材艺以爲缓急之用者至矣然卫灵公问陈于孔子以未学军旅爲对其肯爲之师以飨其祀乎或者不能无疑于此噫孔子大圣也岂以军旅而不知者盍不观于夹谷之防其言曰有文事者必有武僃有武事者必有文僃因请具左右司马以从及齐使莱人以兵刼定公折之以言谕之以理齐卒以汶阳之田归之所谓不战而屈人之兵者也军旅之事莫大于此则知孔子所以不对者以灵公失道而复以此问爲不当耳故曰孔子焉不学而亦何常师之有惟其无常师此所以爲文武之师而通天下宜祀之也与虽然庙之有主古之制也易主爲象后世之制也不从乎古而从后世岂不以升降于斯俯仰于斯者释弓矢而执笾豆离士卒而亲工祝覩道德之容洋洋乎其盛足以作其礼义之勇消其悍戾之气而君子犹有取乎故爲书之
　　听乌轩记
　　距吴城东三里葑谿之上有封若堂焉者故长洲朱处士叔明之墓也墓之侧有屋若丹焉者处士之子颢庐于其墓者也处士既没颢居防尽礼乡人以爲孝且葬日哭于墓墓有木百株乌数十旦暮鸣其上不去颢听之哭益哀或者因题其屋曰听乌轩云吴寛曰父子之恩人与鸟同也父子之性人之所通鸟之所塞也而世言乌生子輙反哺则鸟之通于父子之性者乌而已然而乌有口必鸣者也初何与于人人有耳必听者也亦何止于乌其鸣也若独爲人而鸣其听也若独爲乌而听者葢亦有所相感焉耳夫惟有所相感者故鸣者不鸣之以口而鸣之以意听者不听之以耳而听之以心听之以心则凢鸣乎其前者皆足以动乎其中况乌固鸟之孝者哉是故旦而鸣焉吾听之戚然而不宁感吾省于亲之时也暮而鸣焉吾听之惨然而不乐感吾定于亲之时也其鸣益悲其哀益切则是其哑哑者足以致吾之皇皇其擭擭者足以益吾之望望鸣之者弗止哀之者弗辍孰谓乌不爲人而鸣人不爲乌而听也哉作听乌轩记
　　金乡县学修建记
　　孔子生于鲁仕于鲁而设教于鲁故一时弟子所从游者虽至自四方而鲁人爲多夫德行言语政事文学四者人才之难得者也其人则具于孔氏而司马迁叙其徒亦谓身通六艺者七十余人皆异能之士何其盛哉故曰鲁无君子者斯焉取斯所谓君子者其出于七十余人之俦乎当是时人各以其所得转相传授虽去之百年莫非其徒孟子所谓予未得爲孔子徒也予私淑诸人也自孟子来又二千年所在学者纡侈袂曵方履訚訚秩秩视唐尤盛至考其所自来必自鲁孔子而况爲鲁之人耶然学者之事甚博非索居孤陋而能通者必由讲而明由教而入此学校所由设而爲亲师取友之地舍是虽鲁人亦难爲贤也今之兖州府故鲁地府之西南百八十里有县曰金乡故有学旁岱岳祠金大定间始迁于县治之东既坏国朝洪武元年重建复坏而修则正綂十一年也比歳水溢爲患而学益坏诸生莫安其居业废不讲学官至僦居于外而教亦弛盛君德汝人也以进士来知县事敏而有爲谓兴学养士尤不可缓则白其事于府从之初市材营作以居学官属时小康乃益计度材用爲陶匠之需以成化十六年四月三日兴功因在官者役之更择良吏董其役而躬爲之指授以建以修物不费而民不劳明年二月十有一日而功迄完凢堂堭斋舍殿庑门墙以及仓库庖厨其制一新至所谓坟书台讲文亭射圃之类废辄修举不遗余力葢自有学以来莫有盛于斯者于是教论古吴金君铣具书其事抵予求记夫鲁之学见于诗人之所咏歌如泮水之篇是已金乡去此不逺而今之县令有民人社稷之寄与古诸侯畧等诗曰穆穆鲁侯敬明其德盛君其有之又曰济济多士克广德心士之游于斯者其尚无负贤令之意而不失爲鲁之人哉
　　无锡钱氏改建祠堂记
　　礼之祭其先也自天子至于士皆有庙庻人特祭于寝天子尊矣后世贵而显如古诸侯大夫之官亦可以爲庙若夫士于制既不得爲而寝者亦生人之常居非所以专意于先世之地此朱子祠堂之名所由立其制所由定而爲天下之通礼也按其书曰君子将营宫室先立祠堂于正寝之东爲四龛以奉先世神主夫正寝之东阳位也葢法古左祖之义曰先立见治家者急于事先而追远报本之道所当举也则祠堂之制人可以得爲而又不可不爲如此然而流俗日卑徇末而贵近高其宫大其室以爲宾客之乐妻妾之奉子孙之计者皆是语及先世则漠乎不以爲意往往即私居之偏庋置神主其茍简至是虽诸侯大夫或然况乎爲士若庻人者哉钱氏在江南爲名族其世代迁徙考于前人之述作可见葢自吴越忠懿王俶纳国于宋至于今余五百年子孙业儒而爲士务农而爲庻如无锡甎桥之族尤盛者若将仕府君惟常既用朱子之说以祀其先至如晨必谒出入必告正至朔望必参时节必荐新且惟其说是遵若忌日不饮酒食肉哀慕终日又其孝也府君既没其子孟濬奉承先志惟谨乃天顺壬午之秋家被火厄祠堂燬焉孟濬以爲惧既重建如制顾其地隘不可拓而族人日益众堂成殆无所容乃即其地改建重屋奉安神主于上其下因爲藏器物若遗书衣物之库而孟濬以爲非制其心不安也他日述其事谂于予遂请爲之记夫礼固有变者麻冕礼也纯俭而孔子从之杜氏之葬在西阶下至欲合葬也季武子许之钱氏之爲此举其亦礼之变者与葢爽垲而不汚深广而有容周旋于斯着存于斯洞洞属属如将见之与世之苟简者异甚虽以爲祠也亦宜乃书以复孟濬其尙安焉孟濬之先曰元永嘉书院山长彦春生文林处士伯刚伯刚生梅堂处士公达公达生惟常此其四世所得祠者惟常有弟二人曰惟孝惟义父没而异居诸子曰孟津孟溥軰又各爲小宗之祠云
　　三辰堂记
　　维皇明以经术取士士之明于经者或专于一邑若莆田之书常熟之诗安福之春秋余姚之礼记皆著称天下者易则吾苏而已苏之易始于顾顺中先生一时游其门者出则取科第以其经转相传授歳久师弟子益众延及他郡莫非出顾氏人方先生爲汉杨何云先生讳巽顺中其字尝登永乐甲辰进士第后十二年爲正綂丙辰而其子今贑州守字德明者继之又三十六年爲成化壬辰而其孙今工部郎中余庆字崇善者复继之三世荣显歳适皆在辰人以爲异贑州公乃以三辰名其堂而工部以予有乡党之好且同年也请爲之记予因叹曰顾氏则异矣而其盛岂独葢于苏人哉粤自国初诏行科举每三歳一行其后或不行迨永乐甲申至于今日行之皆如制殆三十科于此可谓久且数矣然方州所擢其少者科止一二人若陋邦僻邑至未尝有荐于乡之士文教之行经术之明其难也如此而顾氏上下五十年前后三世皆有其人此其盛岂独葢于苏人哉夫今固有兄弟同升者然其盛止于一时不若父子相继之远况又继之以孙者乎岂有不偶然者乎盖事之来也有自德之发也有时先生之学固良然闻其先有隐德始于其身发之而又不及授政以没后仅以贑州公尝任御史获赠如其官宜其复发之后人也惟公昔有声宪台及出守大郡惠政在人今工部以明敏勤愼爲朝廷任用方奉诏行水淮济间且有利益于国后世之登第者不必以辰而异也将有蒙其泽继之而益盛者乎
　　承天寺重建大雄殿记
　　萧梁氏好佛其下化之一时佛寺江左爲盛然尤莫盛于吴中若承天又吴中之特盛者相传寺爲卫尉卿陆僧瓒宅而舍以建者自梁以后废輙兴之至元至正间主僧南楚极力改作而其制之壮伟精巧絶矣金华黄文献公实爲记其事入国朝殆歴八十年当正綂癸亥之十月寺一夕大火荡然无存又明年适朝廷颁大藏经至僧纲司都纲永端时兼住持特建堂九间以尊奉之其后僧徒相视莫敢复措手者盖三十年于此今住持道泽谓寺不可终废也然功宜自大雄殿始乃谋建之盖承天固郡人之所瞻仰者也于时闻有是举争出钱粟来助其徒戒昌更刺指血书灋华经誓成其事而助者益众矣竟以成化甲午七月丙辰起功凢六年而功始完高广深濶一如旧制凢所像设亦无不僃于是泽公领郡荐来受都纲之命乞予书之其言曰寺之功甚钜此未及其半吾当次第成之而未可必也幸先畀之文以记嗟夫大雄之建非以奉佛也乎佛之道吾不能知然尝观于其书务爲宏博广大之说故学其道者每务爲宏博广大之事亦惟好于上者极其防持而不拘以法禁化于下者致其崇奉而不惜乎财力此其事之所以成也今夫官府学校所以出政令而资风化是固有益于上下者或病其敝且陋而有所爲焉费于公而罪戾至劳乎民而怨谤生继之者视以爲戒故有终其任不易一木增一瓦者此其事之所以废也则泽公之爲此举固其才之长力之专以出乎其徒亦惟其爲彼而不爲此此其费若劳虽不可以数计卒能随其用使致其才力以成乎所谓宏博广大者而还郡中之旧观也予故记之以示其后之人
　　得月亭记
　　吴县西五十里有巨浸禹贡所谓震泽是也周职方又曰具区今吴人皆舍之不称称必曰太湖尝观昌黎韩子有避风太湖七日鹿角之语则指楚之洞庭而言今湖中多山其最大者亦以洞庭号之又山上有地曰角头土人谓汉角里先生尝居此其说固无据岂吴楚二水其大相敌故其名相仿耶且山有洞因名不知湖何以名郭景纯谓巴陵有地道濳通此山然则楚以名水吴以名山盖以此与予生未尝游楚徒得其伟观于传记诗歌之内而吴固吾乡也往尝过友人王翰林济之水行出胥口适烟雨满湖初焉山兀兀压水靣已而云气弥漫忽失所在扁舟茫茫莫知所之予心甚恐然其景则竒而可玩矣窃意使当良夜月出其间雁鹜惊飞鱼龙戯游清风来而白露下金波然一望万顷其竒当如何而恨未之値也洞庭之东有山对峙其势若分其脉则属而竞秀于空明之际若不相让济之之先托以隐居者累世矣其大父惟道府君尝即所居韩港南尤胜处作亭曰得月府君既下世其父光化令解组而归受封就养歳修葺之与宗族宾客登览以乐济之因属予记夫月天下所共有也而必于此曰得者盖以惟此可以尽月之竒他虽有之不足爲得耳然其竒惟居于此者知之游于此者知之他人不知也光化父子固所知者虽欲告予亦不能也而予又安能言之
  </div>
  <div class="pagination">
   <a href="家藏集_page33.html">
    上一页
   </a>
   <span>
    ...
   </span>
   <a href="家藏集_page29.html">
    29
   </a>
   <a href="家藏集_page30.html">
    30
   </a>
   <a href="家藏集_page31.html">
    31
   </a>
   <a href="家藏集_page32.html">
    32
   </a>
   <a href="家藏集_page33.html">
    33
   </a>
   <span class="current-page">
    34
   </span>
   <a href="家藏集_page35.html">
    35
   </a>
   <a href="家藏集_page36.html">
    36
   </a>
   <a href="家藏集_page37.html">
    37
   </a>
   <a href="家藏集_page38.html">
    38
   </a>
   <a href="家藏集_page39.html">
    39
   </a>
   <span>
    ...
   </span>
   <a href="家藏集_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
