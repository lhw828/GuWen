<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 72 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 72 页/共 165 页</h1>
    <div class="content">　　皇弟璩除少傅加食邑食实封制【正月十日】
　　门下诏爵禄以驭臣莫重三公之任友弟兄而为政盖先九族之亲乃眷宗英实聨贵介夙着维城之助屡更考绩之期越进新班式孚众听少保静江军节度使充醴泉观使恩平郡王食邑一万一千五百户食实封四千七百户璩质全乐易业懋温纯谨夙夜之操修践诗书之猷训振振其徳闗雎之应頼焉韡韡其光棠棣之华着矣一司属籍十阅嵗隂自改涖于内祠仍燕居于东粤朕纂承滋久雍睦为先兴言近族之良每示注懐之厚昔相好矣岂忘爰处之时今锡予之何待来朝之日是用诞颁典册益固盘维棘路增崇既序陞于亚傅茅封加重仍并衍于多腴以图夹辅之勲以教庶民之悌于戏周尊季由克保于令名汉重河间在能几于大雅尚思前矩庸对茂恩可特授少傅依前静江军节度使充醴泉观使恩平郡王加食邑七百户食实封三百户
　　曾觌除少保改镇充醴泉观使加食邑食实封制【正月十五日】
　　门下八统驭民敬古在进贤之上三孤辨等正仪髙时揖之中眷念旧人独存耆老久荣兼于将相盍序进于班聨揆以刚辰告于列位武泰军节度使开府仪同三司充万夀观使信安郡开国公食邑三千一百户食实封一千三百户曾觌性涵温厚识蕴通明辞章焜燿于一时议论驰驱于千载事予潜邸夙罄于勤劳际我昌期居多于忠益处燕闲而自适履富贵而能谦嵗月屡迁眷知弥异朕厯览兴王之代率优附翼之臣誓纪带河沛邑尽封侯之俊诗歌伐木周邦多归厚之民若时鲐背之贤可后龙光之渥是用升华孤棘新亚保之威仪分镇葭萌换元戎之节制易使名于真馆衍封食于上畬衮绣有光丝纶甚宠于戱汉家再造赏朱佑之旧恩唐室方兴叹元超之白首勉思古谊益介多祥可特授少保寜武军节度使充醴泉馆使依前信安郡开国公加食邑七百户食实封三百户
　　秘书省进今上防要十年经修官王淮转官加食邑食实封制【八月十一日】
　　门下重华受禅史推壬午之初元神祖励精书备寜之十载繄予凉徳适契丕彜览副墨之浩繁嘉汗青之勤勚申念提刚之旧诞颁懋赏之新通议大夫枢宻使东阳郡开国公食邑五千户食实封一千七百户王淮笃实而通明直方而恭懿蕴经纶之事业摛黼黻之文章简求防遇于【阙】龄图任周旋于二柄安世典枢机之职慎密自将张良运帷幄之筹智名无竞兹进图书之府来陈政事之原谓荣奉庭闱实亘古未闻之至乐而勤绥夷夏有歴来可见之宏规纪纲法度之相维礼乐徳刑之交举必提其要屡省乃成虽编之诗书或愧夏商之治然布在方策勉睎文武之功惟前事之不防庶将来之有补逮阅奏篇之善特推恩典之优凡臣工载笔之多率增华秩矧枢辅编朝之久寜废昔劳文阶跻三品之崇公社广四封之履于戏汉家之有制度非儒先何以发挥周官之师典常惟弼直廼能修辅率属尝资于指授表民正赖于躬行用光不一之书斯着无穷之问可特授通奉大夫依前枢宻院使东阳郡开国公加食邑一千户食实封四百户
　　明堂加恩制十四道
　　宣奉大夫右丞相鲁郡开国公食邑五千四百户食实封一千八百户赵雄加食邑一千户食实封四百户
　　门下朕惟仁庙御图之日是谓本朝极治之年断自圣心躬行宗祠合袪髙厚安佑祖宗受禄无疆既华夷之绥靖贻谋有永宜社稷之灵长太上固常遵于前冲人其敢怠于后聿来信顺之助可騐天人之符祼将太宫霖潦骤霁陟恪太寝月华正中维时相臣实总使职逮侈祭泽首敷庆条具官赵雄徳业优于佐王谋猷裕于经国镇定大事如彦博之恢闳贯通羣经如宋庠之博洽兼此二臣之烈昭哉皇祐之勋多士向方庶民案堵繄神明之可告在典礼以当行蝉冕珥貂凛宗工之风采衮衣绘雉陪初献之威仪俾予上接三灵之欢下推四海之福情文交举先后不违虽曰居歆之祥厥惟显相之力其并加于封邑以均赉于神厘于戏在成汤时尹躬有享天之徳及太戊世臣扈有格帝之功尚因大飨之成同企前猷之肖毋令斯道専羙于商可
　　通奉大夫枢宻使东阳郡开国公食邑六千户食实封二千一百户王淮加食邑一千户食实封四百户制【九月二十三日】
　　门下朕属观绍兴初元之诏专取皇祐大飨之仪谓克防休最为合礼盖周室考工之制驳杂而难稽汉家玉带之图迂踈而无取惟洁除于路寝可裒对于大神既便于今亦符于古匪曰一时之绵蕝兹惟万世之凖防方只奉于慈谋盍遵行于故实嘉予枢辅相我礼容逮锡天休首敷邦涣具官王淮勲业可以致主谟明可以宪邦精神折冲自髙仁者之勇文学美政允谓儒林之宗念仁皇肇讲于亲祠惟宠借实提于兵柄虽嵗年之已逺适名位之俱同资乃辑寜军民之劳成予制作礼乐之事曰雨曰旸之协应潜天潜地而感通绩佩无哗侍立斋房之邃珥貂有耀道行幄之严遄臻瑞应之多深倚弼谐之助锡土田于旧履侈况施于髙灵于戏惠于宗工思齐所以无恫怨诒尔多福天保所以有吉蠲惟君臣相须若股肱则天人之应如影响永肩一徳迄济多盘可
　　皇子永兴成徳军节度使雍州牧开府仪同三司判明州军州事兼管内劝农使兼沿海制置使魏王食邑一万一千户食实封四千四百户恺加食邑一千戸食实封四百户制【九月二十四日】
　　门下朕涓选吉辛肇修宗祀出欵庙室入登堂筵天施地生丕展精禋之报祖功宗徳并严升侑之仪和气充于灌圭之时美光烛于奠玉之际敷锡惠衎宠绥贤王具官恺明敏靖庄肃恭和顺翼翼动循于法度孜孜常警于宴安赤舄淑旂久赐真王之履朱轓森防兼分名壤之麾属重屋之亲祠頼庶邦之职助虽乃身居外阻大糦之是承而厥贡在廷异包茅之不入用申加于井地仍载衍于户租既增帝子之华亦显国容之盛于戱汉金酎于髙庙有嘉藩国之恭周赈归于鲁侯是锡天王之命以示荣懐之庆以昭施报之恩只服宠光益坚忠孝可
　　皇弟少傅静江军节度使充醴泉观使恩平郡王食邑二万二千二百户食实封五千户璩加食邑七百户食实封三百户制【九月二十四日】
　　门下朕咏臣工之诗知诸侯严于助祭读宗伯之礼知同姓重乎执膰盖下有以服其勤劳则上与之同其福禄惟时介弟来侍亲祠方诞受于神厘肆宠荣于诏綍具官璩性资通敏业履温纯郢客才华早赐长安之业子牟忠爱每驰魏阁之心序朝髙孤棘之班列爵啓王封之社属九筵之肇祀习卜嵗祥念三载之居东许陪秋觐兹荷干祗之况是推友睦之恩衍以户封丰之干食于戏祭而馂惠固欲其均柄以驭臣必循其序惟贵也则当先于贱惟亲也不可后于疎茂对光荣益思谦毖可
　　少傅保寜军节度使充醴泉观使兼侍读卫国公食邑一万五千户食实封四千五百户史浩加食邑一千户食实封四百户制【九月二十六日】
　　门下若昔昭陵创新仪而合飨有懐杜衍用旧相以陪祠虽一时辞疾以莫来然累圣循规而罔坠嘉予元老轶乃前闻兹惟邦国之华岂独搢绅之美恩章所厚宠教当先具官史浩寛裕敏明粹夷庄重甘盘旧学早翼戴于潜藩方叔壮猷再弼谐于鼎路正发舒于贤业旋避逺于事权宻勿经惟従容赐第人推髙于彦俊予简在于耆儒属先甲之肇禋总前驱而领使骏奔于庙无跛倚之容山立于庭有肃雝之色兹告成于事宜均赋于腴田于戱祉锡一卥召虎时承于周命侯封万户张良终在于汉京盖厚下者上之仁而爱君者臣之谊永绥鸿施日告嘉谟可
　　少保寜武军节度使充醴泉观使信安郡开国公食邑三千八百户食实封一千六百户曾觌加食邑七百户食实封三百户制【九月二十六日】
　　门下朕率朝绅而欵清庙备法驾而登緫章梐枑再重次帷宫而肃若经涂九轨行玊辂以安然旋观周道之砥平喜见汉官之仪盛言念初潜之旧实宣使领之劳显布纶言诞敷祭福具官曾觌宇量寛博材资肃良保躬存劼毖之心卫上体忠纯之度阅巾箱而考古夷雅自将执皮帛以防朝寅恭匪懈属宗祈之协吉躬祼献以告防一纯二精既内殚于诚意千乗万骑亦外展于祲威纷祝嘏之告祥知乾坤之飨徳是广配天之泽载推加地之恩于戱祀文王于明堂方秪念仪刑之典授武帝之神防敢独当賛飨之辞有嘉耆艾之臣均畀神明之况往膺徽数益勉令猷可
　　安徳军节度使开府仪同三司充万夀观使天水郡开国公食邑三千一百户食实封八百户赵伯圭加食邑七百户食实封三百户制【九月二十六日】
　　门下朕荷髙厚顾临之久念祖宗开创之艰稽世室之前规讲季秋之大报酌于王爵质固异于陶匏敷以纯筵礼亦殊于蒲鞂既情文之具举宜幽显之来歆眷念宗盟分颁祭泽具官赵伯圭襟灵粹逺识量寛洪璧琮温润以无瑕钟吕铿锵而有度镇临近辅昔髙牧御之才頥燕殊庭今嗜诗书之乐适拜成之况思形广爱之风越增衍于土田示登昭于物采于戏周邦助祭固无同姓之皆来汉室侍祠亦有列侯之不至必亲以脤膰之赐庸餐夫骨肉之恩永孚于休毋替朕命可保信军节度使开府仪同三司充万夀观使荣国公食邑【阙】千【阙】百户食实封【阙】千【阙】百户郑藻加食邑五百户食实封三百户制【九月二十六日】
　　门下朕博考儒先之议精禋王者之堂天地祖宗洁牲牢而合飨煇胞阍翟彻祭爼以均颁矧予戚畹之英入防禁庭之重可无懋赏以奨贤劳具官郑藻蕴质端良存心乐易龙后家之胄绪闲朝着之典章三事班聨谦抑思同于韦布万钟赋禄清修耻溺于膏粱天固畀之吉康人咸推其耆旧兹卜吉辛之旦肇脩大祀之仪清庙宿斋外集誉髦之士皇居留卫内资信谨之臣逮拜况于三灵特申荣于多户于戱赐齐侯之胙着在春秋锡申伯之田见于雅什盖异姓谓之伯舅而大封赉于善人祗服宠光永绥夀嘏可
　　定江军节度使侍卫亲军歩军都指挥使兴州驻劄御前诸军都统制兼知兴州军州事兼管内劝农使充和州西路安抚使马歩军都総管武功郡开国公食邑【阙】千【阙】百户食实封【阙】千【阙】百户呉挺加食邑五百户食实封二百户制【九月二十七日】
　　门下朕因秋成物法古彛仪白牡骍牺祀总章之右个文茵畅毂懐油幕之中权锡以命书协于庆典具官呉挺材推沉毅识达变通为圻父之爪牙名髙宿卫上金城之方畧威镇戎惟师律之允臧由家声之善继属类帝禋宗之盛嘉牧人御众之劳况厥贡之充庭知乃心之存阙防勋念逺拓地申恩于戏天武地文方并修于戎祀参旗井钺尚益固于封陲勉荷殊休务坚壮志可
　　庆逺军节度使提举江州太平兴国宫武功郡开国公食邑【阙】千【阙】百户食实封【阙】千【阙】百户成闵加食邑五百户食实封二百户制【九月二十七日】
　　门下朕命驾神宫鸣銮御道戎容视汉主纛矟于金吾仪物従周交旂常于玉辂俶拜堪舆之况载兴鼙鼓之思具官成闵器质沉雄材资敏锐夙讲明于军志深练达于武经久防殿岩尝专阃制弨弓挂壁虽自适于安闲赐节在门亦坐膺于荣宠属受厘于宣室方霈泽于绵区曽是将臣可无馂恵既益户封之数仍丰干食之输于戱靡爱斯牲神我听而有庆使羞其行福汝锡以无忘徃服恩章尚思报効可
　　皇叔祖保康军节度使提举佑神观天水郡开国公食邑【阙】千【阙】百户食实封【阙】千【阙】百户士歆加食邑五百户食实封二百户制【九月二十七日】
　　门下朕斋精浃日献飨九筵诚意上孚霁秋霖于俄顷景光下烛澄浩月于通宵克迓殊休聿裒近属具官士歆性资夷旷业履温纯位不期骄籍甚宗盟之誉富而好礼穆然朝防之容比稽用于陟文尝进加于宠数遥临外镇有华杞邑之戈恪奉内祠载揖浮邱之袂逮陪宗祀思广恵心斥采邑之爰田衍真畬之干食以昭邦锡以侈宗强于戏对越两仪徳方侔乎覆载念兹烈祖恩敢后于本支体予睦族之仁谨尔修身之度可昭庆军节度使致仕武功郡开国公食邑【阙】千【阙】百户食实封【阙】千【阙】百户刘懋加食邑五百户食实封二百户制【九月二十七日】
　　门下祀神所以报本贵老所以广恩汉唐以还飨帝必严于烈祖商周而上省方先见于髙年兹竣事于堂筵肆均厘于耆旧具官刘懋受才肤敏毓性寛和聨戚里之光荣被慈皇之眷简清风雅志久还宏景之衣冠黄髪秀眉防类武公之年数安车甚适旧节故存虽莫预于奉璋顾岂忘于赐胙户封弥广圭食加多用侈闳休且绥遐福于戏祭统之伦有十盖辨亲疎达尊之道有三亦先爵齿钦承馂惠永保期頥可
　　推诚顺化功臣静海军节度使观察处置等使特进检校太尉兼御史大夫上柱国安南国王食邑三千户食实封一千户李龙翰加食邑一千户食实封四百户仍兼秉信功臣制【九月二十九日】
　　门下朕观象房心按图景已祼行于庙想烈圣之来歆烟燎于庭恍髙灵之下坠逮克绥于遐福庸均赉于逺邦具官李龙翰世蹈忠纯躬行信义耸威声于南裔向徳化于中朝述职贡琛志弗渝于金石疏封焘社誓益保于山河属脩禋祀之仪思广穹只之况加田衍食益号褒功因牧御之有初示眷私之无斁于戱崇周筵于五室既阐弥文式汤命于九围是恢鸿施徃钦徽数勉廸顺猷可
　　懐逺军节度使琳州管内观察处置等使金紫光禄大夫检校司徒使持节琳州诸军事琳州刺史兼御史大夫上柱国阇婆国王食邑一万二千四百户食实封五千户悉里地茶兰固野加食邑五百户食实封二百户制【九月二十九日】
　　门下朕荷三灵之孚佑抚九有以图寜本原造化之功恪思崇报参酌古今之制肃展亲祠兹拜况于総章肆均休于蕃服具官悉里地茶兰固野性资明果气略沉雄世祚海隅克固封疆之守心存魏阙不忘忠义之图属予飨天假庙之时想尔望日瞻云之志用推庆祉逺达惠心载加奉邑之田仍衍真畬之赋于戱降百祥于上帝敢懐専乡之祈朝四塞于明堂弥愧咸賔之徳懋膺洪渥永戴清时可







　　文忠集巻一百三
　　钦定四库全书
　　文忠集巻一百四【玉堂类稿四】
　　宋　周必大　撰
　　诏书　记　劄子　序
　　加上太上皇帝太上皇后尊号诏【乾道六年十二月一日】
　　门下飨帝者圣人爲能既深慙于凉德事亲者天子之孝当益播于鸿名参古今甚盛之规侈家国非常之庆光尧寿圣太上皇帝与天同大体道之宗寿圣太上皇后如月之明以慈爲宝久非心于黄屋方自得于大庭言念眇冲亲膺传授黾勉屡周于嵗籥寅恭三款于阳陔祖宗遗我以闳休髙厚畀予以景况匪仰遵于慈训畴克对于昌期宜极推崇岂容满假矧未央爲寿适符汉祖之九年而兴庆归尊且着唐宗之再请用防谷旦交举旷仪俯同中外之欢心并衍尊亲之荣号恳章继上俞防甫颁虽荡荡民无能名岂易测知于圣德然业业日致其孝庻几单竭于忱诚以承有羡之休以对无疆之寿光尧寿圣太上皇帝宜加上尊号曰光尧寿圣宪天体道太上皇帝寿圣太上皇后宜加上尊号曰寿圣明慈太上皇后其令有司详具仪注朕当亲率百官诣德寿宫奉上册宝告于普率共此荣懐故兹诏示想宜知悉
　　举贤良方正诏【乾道七年十月十一日】
　　勑门下盖闻制科取人盛于两汉然或以隂阳靡调或以方内靡安乃勅郡国举而行之本朝则不然无事而勤求有爲而获用上下交应爲后世法肆朕绍服于今十年诏书数下勤勤恳恳间复略传注寛举荐冀以招徕脩洁博习之士辅朕不逮属者有司尝以一二应书既命待诏公车矣嵗当大比其博求之夫寤寐忠言宁厌乎多士抱负器业或患乎无时朕之诚意子大夫其着闻矣来游来歌以矢其音不在此乎今嵗科塲其令尚书侍郎两省谏议大夫以上御史中丞学士待制各举贤良方正能直言极諌一人守臣监司亦许觧送仍具词业缴进以闻故兹诏示想宜知悉
　　改左右丞相诏【乾道八年二月五日】
　　勅门下朕惟帝王之世辅弼之名虽殊而相之实一也在成汤时则有若伊虺在成王时则有如周召或左或右皆见于经厥后位号定于汉而称谓汨于唐以仆臣而长百僚朕所不取且丞相者道揆之任也三省者法守所自出也今舍其大而举其细岂责实之谊乎肆朕稽古厘而正之盖名正则言顺言顺则事成爲政之先务也其改尚书左右仆射同中书门下平章事爲左右丞相庻几采前代之旧成本朝之制焉
　　加上太上皇帝太上皇后尊号诏【淳熈】
　　【二年十月五日】
　　勅门下锡九畴之福而曰寿曰康亶敷言于帝训有四海之富而得名得位丕佑命于天申胥同率土之心仰笃严君之庆光尧寿圣宪天体道太上皇帝刚健纯粹徽柔懿恭以德行仁本性诚之固有脩文偃武合经纬之自然巽位当七十载之期敬休获万亿年之报寿圣明慈太上皇后圣善明哲慈和静专月齐日以得天而能久照坤顺干而配地是以广生念非昭掲于鸿名何以对扬于钜典且尧寿独髙于五帝时则有放勲之称而鲁邦仅列于诸侯尚能歌燕喜之颂矧予天下之养逄此古来之稀是宜稽绍兴乾道之已行于以补两汉有唐之未备博采羣公之议防伸再驾之恭将只迓于春祺庸对敷于寳册一言以蔽固难形盛德之日新万寿无疆盖欲辑旷仪而嵗讲式扬明命前诏多方庻令好善之民体我事亲之孝光尧寿圣宪天体道太上皇帝宜加上尊号曰光尧寿圣宪天体道性仁诚德经武纬文太上皇帝寿圣明慈太上皇后宜加上尊号曰寿圣齐明广慈太上皇后其令有司详具仪注朕当亲帅羣臣诣德寿宫奉上册宝故兹诏示想宜知悉
　　科举诏【淳熈四年二月一日】
　　勅门下朕惟四术以造士三年而兴贤崇化励俗未有或先于此者粤予凉菲寤寐髦隽郡国诏书凡五下矣期无愧于前闻有补于当世岂爲虚文也哉兴言大比今复其时乃饬攸司申谕朕志其各以贤能之书来上朕将亲防于廷使在我选中者皆足以章明治教振宣事功岂惟予一人以宁时尔多士亦有无穷之闻故兹诏示想宜知悉
　　幸学诏【淳熈四年二月五日】
　　勅昔我艺祖肇造帝室礼乐征伐犹未遑暇乃开基之月首幸国学越二月又幸既宏先圣先师之宇复审象而爲之賛本原治道厥有深防然则扫五季之陋削诸侯之僣垂万世之统不在斯文乎列圣相承遂爲家法太上中兴开设学校乘舆临幸儒术益光肆朕纂图储精稽古宪章祖述夙夜不敢忘爰以仲春谒款将圣躬释菜之礼阐中庸之义臣工侍列多士济济洙泗遗风俨然在目朕甚嘉之明扬训辞尚廸朕志夫孝于事亲忠于事君学之本也业精于勤行成于思学之序也圣贤复起不易斯言子大夫其念哉当为君子之儒毋慕人爵之得使予尊徳乐道之心着化民成俗之效行光于祖宗对于慈训斯无负于乐育在汝等勉之而已故兹诏示想宜知悉
　　缴奏
　　臣昨日于龚茂良李彦頴处恭聆圣训令臣撰幸学诏书内用当为君子之儒毋专人爵之得两句臣寻具草进入縁一时耳受不审以专为慕今凖御笔始知其讹欲候批降草本至院即改正修写伏乞睿照御笔慕字尤工更不须改
　　举贤良方正诏【淳熈四年三月十日】
　　勅门下朕惟干徳兴邦咸平熈载天圣御图之始绍兴复古之初皆设制科博询谠论肆予凉徳欣慕前规兹当贡举之秋仍下方闻之诏翘翘其楚冀贤隽之无遗谔谔而昌抑邦家之有頼咨尔闺防之彦暨夫岳牧之官或荐进于中朝或搜扬于外服俾摅所蕴陈古今致治之原将防于廷振臣庶敢言之气毋借才于异代庶复徳于我家布告多方明知朕意今歳科塲其令尚书侍郎两省谏议大夫以上御史中丞学士待制各举贤良方正能直言极谏一人守臣监司亦许解送仍具词业缴进以闻故兹诏示想宜知悉
　　戒诸路转运司手诏【淳熈六年三月二十四日】
　　朕躬节俭以先天下无暴征无苛取期我元元跻于富庶之域郡国之间宜若公私交裕矣今顾不然丰年乐歳中外少事或未免于匮乏州廹其县县廹吾民其故安在无乃赋入寡而用度众欤吏二千石有能不能欤将轻费妄用莫知撙节欤朕深居九重无以徧察故分道置台寄耳目于尔漕臣职当计度欲其讣一道盈虚而经度之也职在按察欲其蚤正素治毋使至于病民也厥或异此朕何頼焉且汝不闻黍苗之诗乎我任我辇我车我牛谓美召伯能成转餫之功也后世以是名官宁无意耶曰隂雨膏之言能养民如膏雨也其卒章曰王心则宁言家给人足乃能安王之心也汝等得不深思古谊视所部为一家周知其经费而通融其有无亷察其能否而裁抑其耗蠧数者偹矣郡计何患乎不足郡计足则属邑寛属邑寛则民力裕民力裕则吾宵旰之虑释国有信赏于汝何吝若乃有余者取之不足者聼之逮其乏事然后从而劾之斯亦晚矣是则黜罸之行奚独郡守而已诸道转运其明知朕意
　　缴进诏草劄子
　　臣昨因奉宣引尝防奏朝廷责财计于诸路诸路责财计于州县上下通融当如一家此不易之理也今顾不然朝廷督诸路转运使不过常赋尔未尝有所横取也而为漕臣者间有不能仰体徳意竭州郡之力而弗恤此何理也夫谓之计度转运是欲其斡旋一路财计使之有无相通也居是官者奈之何略不究此臣不暇遍举只论去年数月之间纷纭者三单防以侍从典辅藩缘不支归正人添给通衢之中扯裂车帷永州守臣徐枢初授代日归正及添防汰人相率拦轿丑诋知南剑州林栗在任丁忧亦为添羌人等妻女诟厉夫二千石尊重难危缓急乃可弹压若使其下常懐忿嫉伺间而侵侮之国家间暇不过少失事体而止万一疆塲或骇征伐于外其则将若何比来朝廷虽量贬守臣惩治无頼然臣谓齐其末不若治其本何也俸料不支无以养生此小人所以不逊也财用匮乏支遣不继此守臣所以束手也臣常深思州用匮乏之由盖有三説一则地瘠民贫入寡出多不可措置二则郡守闇懦渗漏者众不能措置三则轻费妄用不暇措置为漕臣者贫当济之闇懦者当策励之妄费者当戒约之甚则劾而免之夫然故有曲突之功而无噬脐之患今平居一切聼郡守之所为闻其小有盈余又为豪夺巧取之计一遇生事亟劾守臣以自解所谓计其有无度其盈虚者当如是乎臣愿陛下戒诸路转运使俾之各思其职宣朝廷之惠泽视州县为一家上下通融早正素治勿为苟且趣了目前盖上下通融则州郡稍寛州郡稍寛则诸县不敢横敛县不横敛则民力稍裕当今急务孰有大于此者伏防陛下圣明洞照深以为然今拟撰诏书令某具稿进呈未知辞意穏当否伏取进止
　　记
　　淳熈五年
　　选徳殿记
　　皇帝践祚以来宫室苑囿一无所增修独辟便殿于禁垣之东名之曰选徳规模朴壮为陛一级中设漆屏书郡国守相名氏羣臣有图方略以上可采者辄栖之壁以偹观覧数延文武讲论治道询求民隠至于中外奏报若军国之几务皆于此省决暇则防绎经传或亲御弧矢虽大寒暑不废臣某俟罪禁林间尝奉诏获至焉一日命臣汝为之记臣愚学不足以推广圣意词不足以铺陈盛美谨采诗礼古文以射观徳事及后世得失所由次第其説礼君世子生三日射人以弧矢六射天地四方其早正素定若此至择士以祭必于射也进退天下之才与祭者由是得为诸侯卿大夫若属有賔客之事燕劳之宠莫不用射诗人又于其献酬歌咢之余中度不中度罸爵与否有所休戚美刺以为是王公大人风化黎庶者之本也由是观之古者君臣周旋礼乐以服习勤苦可不谓先事知惧安而能危者哉是故三代而上卿士皆可独将而兵民为一式不生心世用底定比其季也徒以为威仪观美而实不副驰骋弋猎而政不举则国人为之隠忧而变风作其后王道浸缺而文武兵农遂分而不合自秦汉而下其兴衰治乱鲜不以兵一夫关弓注矢则涂之人往往麕惊兎逸之不暇烽燧才举而卿大夫至无可使未免防将于行伍之中何者其具素亾也天锡陛下励精百世之后追踪太古之初谓射本男子之事非专于用武也射所以观徳非专于觌威也故为是殿以延羣臣以裁几务以阅图史而命名则主乎射焉起居日用之间既已黙示躬行之防宜乎小大之臣与夫四方万里之逺循其理思其义观感而化从上攸好胜负之争而揖逊之寓勇力之尚而仁义之贵闲邪安于真积习惯同乎自然可以兴贤能可以询众庶合兵民于已判同文武之异辙将于是乎在昔者宣王中兴其诗曰射夫既同助我举柴序之者曰是小雅废而复古之诗也盖治有先后功在不舎沈潜刚克时乃天道陛下神圣必于此有得焉而臣何足以知之臣谨记
　　此记淳熈戊戌闰六月十四日进呈于倚桂殿至九月五日上遣中使李裕文携至所居宣防令写进欲刻之石盖留禁中八十日往往黏寘屏间其迹尚存臣某谨记寻命修内司石工张隽刻石十一月十日立于殿上
　　进选徳殿记奏【九月六日】
　　臣昨日承中使李裕文传奉圣防令臣书所撰选徳殿记进入臣文词鄙野字画不工勉遵明诏实深震惧谨具劄子缴进伏望圣慈恕其冐昧臣不胜屏息俟命之至
　　谢御书劄子【十一月二十五日】
　　臣适防圣恩召至选徳殿面赐训谕欲以御书光宠下臣寻凖中使李裕文传示圣防颁赐唐白居易七徳舞七徳歌一轴龙蟠鳯翔昡骇凡目仰惟皇帝陛下睿文英武同符太宗选用将相内修政事将欲定两京致太平故有感于居易之言形诸翰墨少见圣意抑臣何幸乃只拜此赐者本朝太宗皇帝以宋玉大言赋赐苏易简哲宗皇帝以白居易紫薇花诗赐苏轼皆以宠待词臣垂光简册今臣荣遇殆且过之谨当什袭珍藏传示子孙侈遭逢之盛其于报塞惟誓糜捐谨具手劄奏谢伏乞睿照
　　进谢御书古诗
　　臣伏防圣恩赐臣御书白居易七徳舞乐府一轴天光贲餙蔀室辉华臣荣感之余谨用苏轼谢御书居易紫薇花絶句故事斋沐课成古诗一篇少见戴恩之意轻渎宸严伏地俟罪某官臣周某上进
　　允文元祐词臣轼劲节名章世无敌御前曾赐紫薇诗袖里珠光的皪小臣谬直白玉堂也纡皇眷摛云章云章元是七徳舞字字笔法超钟王两朝相望九十祀长庆集中偏属意咸池日照草木光天门龙跃鱼虾悸我皇英鋭真太宗文武神圣功徳隆黄钺指期擒颉利捷书先献大安宫元和学士白居易臣非其才私有志愿随班贺四海清续唐之歌夸万世
　　防御书
　　淳熈五年十一月甲申臣逓直禁林中漏上三刻防宣召至选徳殿有中使谕防云内翰所作殿记【上燕见多呼官】词义甚美令刻石立殿上特命观覧读已趋至后幄上靣南坐起居毕诣榻前拜谢天音奨谕如初因泛论三代以来人君知道与否遂评六经诸子下至道释精粗累数百言臣偶及圣人之言异乎贤人即训臣曰圣贤气象广狭极相逺如孔子谓饱食终日无所用心不有博奕者乎为之犹贤乎已至孟子则云人饱食暖衣逸居无教近于禽兽夫人为万物之灵安可轻比禽兽又论易繋辞复数百言皆老生宿儒没世穷年昼思夕读所不能至者臣苐知俯首倾耳服膺而已将退命坐赐巵酒侑以时果饮釂欲兴复宣坐赐茶上曰待以恶札赐卿【圣语不敢易以着谏徳】臣顿首称谢薄暮归院而奎画随至盖书白居易七德舞一轴鸾翔凤腾体偹八法钟繇羲献方之蔑矣其后仍注赐必大三字加御寳焉朱墨犹未干也臣伏思元祐中太宗皇帝尝书居易紫薇花絶句以宠学士苏轼今臣亦拜乐府之赐虽庸愚不肖视前人无能为役然两朝相望殆且百年圣心所属其揆则一意者以居易为元和学士时非特文字过人而忠纯谅直自能光明厥职后世惟轼为无愧故欲下臣师慕两贤之万一以为报答效欤臣既摹刻之石俾有目者咸仰圣天子游艺入神动存至戒又略记谟训于后使万世而下知圣学渊懿仁民爱物髙出帝王之表盖如此若夫陛下功徳兼隆同符太宗天下将诵而歌舞之固非臣謇讷所能宣也翰林学士中奉大夫知制诰兼侍读兼太子詹事兼修国史管城县开国子食邑五百户赐紫金鱼袋臣周某谨记序
　　淳熈六年
　　论文海命名劄子
　　臣凖省劄偹奉圣防以吕祖谦编类到圣宋文海令臣撰序臣仰惟陛下当宵旰励精规恢大业日不暇给之际犹以余力垂意本朝名士之著述特命舘职精加采取类为一书将与文选文粹并传永乆其加惠于斯文甚厚臣虽骩骳不才无以序前人所为作者之意然叨尘词禁恭值陛下观乎人文以化成天下纪事之端固其职也但臣伏思文选文粹者皆以精择为义而江钿所编颇失之泛故其命名有取于海今若袭而用之似未足以仰副隆指谓宜出自渊别赐一字以诏来世或恐不必上勤肆笔即愿令宰执商量拟进仍以皇朝二字冠其上用示悠逺无疆之意臣当推广圣意拟述序引恭俟制防临定伏取进止
　　缴进文鉴序劄子
　　臣近者恭奉圣防撰皇朝文鉴序臣窃惟圣朝文章之盛逺过前代陛下既命采择其菁华仰以偹乙覧俯以幸学者宜有髙文为之序引以敷逹圣意而臣适在翰苑猥当执简闻见浅陋语言荒芜勉塞明诏无所逃罪其序文今已撰成谨録封进臣无任惭惶兢惧之至取进止
　　皇朝文鉴序
　　臣闻文之盛衰主乎气辞之工拙存乎理昔者帝王之世人有所养而教无异习故其气之盛也如水载物小大无不浮其理之明也如烛照物幽隠无不通国家一有殊功异徳卓絶之迹则公卿大夫下至于士民皆能正列其义□饰而彰大之载于书咏于诗略可考已后世家异政人殊俗刚大之不充而委靡之习胜道徳之不明而非僻之説入作之弗振也索之易穷也譬之荡舟于陆终日驰驱无以致逺搏土为像丹青其外而中奚取焉此岂独学者之罪哉上之教化容有未至焉尔时不否则不泰道不晦则不显天啓艺祖生知文武取五代破碎之天下而混一之崇雅黜浮汲汲乎以垂世立教为事列圣相承治出于一援毫者知尊周孔游谈者羞称杨墨是以二百年间英豪踵武其大者固已羽翼六经藻饰治具而小者犹足以吟咏情性自名一家盖建隆雍熈之间其文伟咸平景徳之际其文博天圣明道之辞古熈宁元祐之辞逹虽体制互兴源流间出而气全理正其归则同嗟乎此非唐之文也非汉之文也实我宋之文也不其盛哉皇帝陛下天纵将圣如夫子焕乎文章如帝尧万几余暇犹玩意于众作谓篇帙繁伙难于徧覧思择有补治道者表而出之乃诏著作郎吕祖谦发三舘四库之所藏裒缙绅故家之所録断自中兴以前彚次纂上古赋诗骚则欲主文而谲谏典防诏诰则欲温厚而有体奏防表章取其谅直而忠爱者箴铭赞颂取其精慤而详明者以至碑记论序书啓杂著大率事辞称者为先事胜辞则次之文质备者为先质胜文则次之复谓律赋经义国家取士之源亦加采掇略存一代之制定为一百五十卷规模先后多本圣心承诏于淳熈四年之仲冬奏御于六年之正月赐名皇朝文鉴而命臣为之序臣待罪翰墨才识驽下固无以推原作者阐绎隆指抑尝窃读大雅之诗而知祖宗所以化成天下者矣棫朴官人也旱麓受祖也辞虽不同而俱以遐不作人为言盖鱼跃于渊气使之也追琢其章理贯之也况夫云汉昭于上岂弟施于下济济多士其有不观感而化者乎是则祖宗啓之陛下继焉乐文王之夀考申太王王季之福禄人才将至于不可胜用岂止乎能文而已臣虽不肖尚当执笔以颂作成之效云臣谨序












　　文忠集巻一百四
</div>
    <div class="pagination">
<a href="文忠集（宋周必大）_page71.html">上一页</a><span>...</span><a href="文忠集（宋周必大）_page67.html">67</a><a href="文忠集（宋周必大）_page68.html">68</a><a href="文忠集（宋周必大）_page69.html">69</a><a href="文忠集（宋周必大）_page70.html">70</a><a href="文忠集（宋周必大）_page71.html">71</a><span class="current-page">72</span><a href="文忠集（宋周必大）_page73.html">73</a><a href="文忠集（宋周必大）_page74.html">74</a><a href="文忠集（宋周必大）_page75.html">75</a><a href="文忠集（宋周必大）_page76.html">76</a><a href="文忠集（宋周必大）_page77.html">77</a><span>...</span><a href="文忠集（宋周必大）_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
