<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 101 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 101 页/共 115 页</h1>
    <div class="content">
    △母王氏仍前赠 
    敕曰：嘉谷旨酒，可以养母，此亦巴人之诗也。朕推恩臣下，循览怙恃之间，盖怆然伤之。封孺人某氏，乃具官某之母，相夫有佩韦之顺，教子有宿火之勤。黾勉劬劳，不愧女史。尔子出宰百里，尔能封训廉，加饭问狱。三年有成，犹及见之。今尔子方致身青琐，而尔已敛影黄垆。话言不遐，图像空设。良足悲矣！兹仍赠为孺人。庶几寸草之心，足慰树萱之慕。 

    （福建道监察御史周宗建授文林郎） 
    敕曰：昔在我孝庙，扶养言官，开受谠论。易世之后，忠厚正直，郁然成风。朕嗣服以来，追怀先正，慨然有典刑之思焉。具官某，得南方文学之华，抱先正先忧之志。膏雨之政，浸灌浙西。氵存陈内台，令问滋茂。尔既博通经术，贯穿世务。而又本诸忧国之心，发以便时之策，筹边徼而悉要害，辨贤奸以涣小群。朕顾瞻周行，省览封事，庶几于尔有先正之望焉。乃以覃恩授具阶。尔乃祖起家孝庙中，著声南垣，恭肃之名，于今为烈。惟恭与肃，忠厚正直之表也。尔尚一乃心，绍衣先德。朕将以前烈畀尔，尔其念哉！ 

    △妻申氏仍前封 
    敕曰：二《南》之风，闺门之细事，皆所咏歌，而罕可指述，此王化之最盛也。今安得而见之？具官某妻封孺人某氏，淑茂柔明，休有华问。学于舅姑，以事夫子，以尔夫学殖之勤，服官之毖，则尔之交儆于旭旦，而治业于寝门者，其亦可想见矣乎？兹仍封为孺人。其益相尔夫，效尔绩用。以章明王化，亦惟尔之休。 

    △父辑符封文林郎浙江杭州府仁和县知县加封福建道监察御史仍前阶 
    敕曰：朕惟人材之难，长育有素。风流之来弥远，则弓冶之传滋大，岂可诬哉！封具官某，乃具官某之父，恭肃之孙，孝秀之子，慨有大志，似其先人。结绳掌故，富有腹笥。水利兵农，烂如指掌。非惟有名士之风，盖亦抱通儒之器。抱道不施，以诒其子，今尔子竟尔志矣。於戏！魏公之遗笏，代著清风；王氏之青箱，世谙旧事。风流弘长，非尔其谁？是用封具阶官。尔尚传述祖德，磨切后贤。使尔子之风绩，克媲乃祖，顾不休与！ 

    △母顾氏仍前封 
    敕曰：吾闻之敬姜曰：“君子能劳，后世有继。”然则古之贤母，所以娠贤而教忠者，其必由于此矣。封孺人某氏，乃具官某之母，家风绵邈，仪法肃明。言称先姑，服习珩璜之训；无违夫子，辛勤簪笏之遗。至于断机之教，益勤于学殖；而备官之训，不替于宦成。式谷有人，诰诫弥苦。则古之母师，无以加矣。兹仍封为孺人。尔子风猷未艾，尔之优游象服，往来雕轩，固有日矣。能劳之报，顾不著与！ 

    （山西道监察御史江秉谦授文林郎） 
    敕曰：昔我皇祖，储养谏臣，迨于末命，除授如恐不及。山陵既成，人物滋茂，朕瞻彼周行，盖不胜丰芑之思焉。而霈恩之典，其能已乎？具官某，经学承家，儒术饰吏。出宰剧邑，蔚有贤声。襦之谣有闻，膏雨之泽滋润。晋陟台宪，风声凛然。虚己奉公，志每存乎交儆；尽忠补过，心如结于在辶壬 。共传且止之谣，快睹巡行之迹。顾瞻法从，幸有人焉。乃以覃恩授具阶。朕开受言路，朝上夕下。立维新之朝，则当奋祓濯之气；居可言之会，则当收药石之功。若乃埋轮示威，焚草为慎，此衰世之事，而非朕所望于尔也。尔其毖哉！ 

    △妻汪氏仍前封 
    敕曰：人臣出宰大邑，入陪法从，劳于王事而不得顾恤其私，则内助斯重矣。具官某妻封孺人某氏，婉娩淑仪，俭共令德。拮据辟绩之苦，宛若儒生；追陪膏火之余，自为宾友。居寝门而治业，黾勉中宵；视封事而戒心，殷勤问夜。尔夫得以一心营职，尔有助焉。兹仍封为孺人。再命是膺，初劳勿替。 

    △父应晓原任四川重庆府涪州通判先赠文林郎浙江宁波府鄞县知县加赠山西道监察御史仍前阶 
    敕曰：木本水原，臣子承家之学；先河后海，国家追远之恩。具官赠具官某，乃具官某之父，行驯简柙，学咀英华。廿载入山，励隐居之远志；一行作吏，借宦迹以薄游。涪水之歌咏犹存，黟山之藏书殆遍。作县有谱，试看廉石之传；荷橐生风，不负金之教。是用赠具阶官。嗟斯人之不作，庶可用以为仪。 

    △前母胡氏赠孺人 
    敕曰：数典而忘祖，非故也；登枝而捐本，非仁也。朕比下诏霈恩，尤敦笃于原本。故臣子之有志弗信者，悉逮及焉。某氏乃具官某之前母，孝慈天授，共俭少成。黾勉备旨蓄之勤，阅历尽糟糠之苦。譬彼开国承家之事，实为荒度草昧之人。实命不犹，溘焉先逝。逮乎旷荡追恩之日，乃得均沾后子之封。其可愍矣！兹特赠为孺人。於戏！睹口泽而思，以言乎所生之子；见图像而拜，岂望于不知之人？推恩体及夫人情，异数不限于功令。尔灵不昧，尚服享哉！ 

    △母汪氏仍前赠 
    敕曰：贞顺贤明，母仪之所兼重也。古之贤母，称于天下，能教其子，其可诬哉！赠孺人某氏，乃具官某之母，被服图颂，不解于身；讽诵《诗》《书》，略皆上口。既能食而能教，亦有严而有慈。是正一字之舛讹，取诸腹笥；慨叹千秋之风义，教以心师。遂成尔子之名，不愧母师之号。兹仍赠为孺人。於戏！纶绋之荣滋至，而管彤之誉无穷。是母是子，厥惟显哉！ 

    （广西道监察御史游士任授文林郎） 
    敕曰：朕眷顾东方，拊髀太息。盖欲顺杀气以用兵，法文昌而命将，而惧未有以称也。我有台臣，期振国耻，慨有大志，予宠嘉之。具官某，学求经国，志在救时。自为令而循良，已有闻于当世。甫就西台之列，属当东事之殷。慷慨上书，谆复论事。盂江鉴海，揽世务于目前；饵虏阱夷，聚兵符于尺幅。予嘉乃志，明试以功。遂命尔于彼东南，简江、淮习流之卒；身亲教练，成越人君子之师。用以张吾三军，期于自当一队。尔受命往矣，乃以覃恩授具阶。於戏！自唐、宋以来，往往用文臣为大将，朕命尔非小也。非宽不可以养人，非严不可以御众，非广不可以集事，非断不可以成功。听我训辞，著为纪律。朕有后命，尔往钦哉！ 

    △妻段氏仍前封 
    敕曰：《易》不云乎：阴虽有美，含之以从王事。夫以从王事，臣道也，而妻道亦参预焉。人臣砥节首公，必得闺门之助，岂偶然哉？具官某妻封孺人某氏，休有华问，归于令人。躬洗削以御贫，服素沙而比德。尔夫子既奋身师旅，方有外忧；而尔能庀业寝门，俾无内顾。盖不惟身甘粗粝，量腹以佐养士之风；抑可亲执鼓桴，向屏以作三军之气。所谓以从王事，诚无愧焉。兹仍封为孺人。尔其益勤夙夜，以相夫子。石之封，朕不遗尔。 

    △父让先赠文林郎浙江湖州府长兴县知县加赠广西道监察御史仍前阶 
    敕曰：士能咏歌一室，抱遗经以昌其后，斯已贤矣。矧其慷慨负奇，风义弘长，大启其后之人，以勤王事。赠具官某，乃具官某之父。通材肤敏，亮节激昂。志在《春秋》，刊训故专门之学；下穷掌故，鄙虫鱼篆刻之文。嗟有志而无时，终藏器而不贾。肆尚友之心于千古，游于酒人；韬济世之德于一乡，称为长者。惟而贤子，似其先人。持殿廷，载旧史麟经之笔；奋戈夷虏，出传家豹略之书。盖堂构之有闻，信风骨之不朽。是用赠具阶官。尚伫师中之锡，蔚为泉下之光。 

    △母明氏仍前封 
    敕曰：臣子奋不顾身，勤劳王事，妻子不足恋，惟有母尸饔之思，足以夺之。我有志义之臣，必本贤明之母。著之《女史》，休有誉问。封太孺人某氏，乃具官某之母，淑慎应图，坚贞苦节。寒冰栗栗，誓白首以殉夫；宿火荧荧，篝青灯而教子。燕及寡，尝自分衣食之余；斥置义田，曰以终先君之志。至于寝门之告戒，必先砥节而首公。日暮而倚闾，幸无以老人为念；秋高而选将，当独分社稷之忧。肆我贤臣，率由慈训。兹仍封为太孺人。尔其优游眠食，劝勉勋名。旋观东事之告成，常御北堂而燕喜。 

    （陕西道监察御史蒋允仪授文林郎） 
    敕曰：宋制有言：“在廷之臣，位下而望重者，惟谏官而已。”朕大弊群吏，妙简谏官，试职未几，畀以书命。其慎重台谏，犹前志也。具官某，器资绵远，德性温文。茂著循良，再更繁剧。乃膺师荐，擢置西台。蒿目忧时，以四郊多垒为耻；直笔绳世，以众言淆乱为忧。旬月之间，奏章数上。补助政体，皆可施行。乃以覃恩授具阶。於戏！心以御气，气局恢则心益小；学以经世，世务达则学益深。惟忠实可以不挠，惟精诚可以不懈。朕方观尔之尚，勉于厥修。钦哉！ 

    （父弘宪原任户部贵州清吏司署员外郎事主事加赠奉直大夫） 
    制曰：传称明德之后，必有达人。盖其弘长风流，积习名教，志气可以默喻，而扌需染非有使然。余有宠章，表其懿德。用以著教，非独广恩。原任具官赠具官某，乃具官某之父，恭敬温文，孝弟忠信。强学博喻，缗道以为丝；陈义本仁，旌行而为佩。自胶庠而教国子，以人师而为经师。归休乎环堵之宫，终天年而将母；入官为钱谷之吏，尽地力以事君。管榷政而指掌秋毫，忧存国恤；赈凶灾则随车夏雨，诚感人穷。至其没不忘君，可谓死以勤事。肆而令子，蔚有家风。澹泊自将，不改寒毡之雅志；公忠忧国，庶几易箦之遗言。清白萃于一门，羽仪用乎再世。是用加赠具阶。於戏！节其一惠，诚无愧乡之先生；祀于瞽宗，可以教国之弟子。 

    （云南道监察御史赵于逵授文林郎） 
    敕曰：我先帝践阼未几，舜旌斯举，除授台谏，如不终日。鼎成之后，接踵而来，皆先帝所以遗朕也。推恩之典，其可后哉？具官某，风义笃厚，器识恢明。往在使垣，夙有令闻。英相望于西北，驰驱不惮夫咨诹。越予嗣服之初，乃就宪台之职。雄班初满，边事方殷。风采足以肃台端，议论足以扶国是。正色对仗，有独立敢言之风；奋志车攻，有灭虏吞胡之志。朕甚嘉焉。乃以覃恩授具阶。今日方举国忧辽，辽何足忧也。韩愈身兼宪职，力赞蔡州之师；范仲淹起自谏官，惊破夏人之胆。尊俎折冲，责在尔辈。尔其竟尔绪言，勿替朕命。钦哉！ 

    △妻王氏赠孺人 
    敕曰：雷风顺承，《易》著家人之道；琴瑟静好，《诗》怀偕老之思。具官某妻某氏，夙有多誉，来嫔德门。侍奉则总笄益虔，宾祭则酒食饬。收华永逝，遗范犹存。胡不百年？遂尔先封于马鬣；庶几夙夜，尚思交儆于鸡鸣。兹特赠为孺人。尔其有知，尚克享此。 

    △继妻李氏赠孺人 
    敕曰：妇有相夫而不及其成，亦有成夫而不见其盛。人能弘道，末如命何？具官某继室某氏，善事君姑，克相夫子。篝灯佐读，有无逾仲卿之规，推食字孤，有兼倍所生之感。萧然邸舍，溘尔长终。不及见姑，尚想弥留之恸；无以闻母，弥深伉俪之悲。兹特赠为孺人。庶几芝简之颁，无复泉台之憾。 

    △继妻水氏封孺人 
    敕曰：女德无极，妇道有终。迨于继续之间，滋有故新之异。具官某继室某氏，德应女图，道齐师氏。作鹊巢居有之配，钟蜾蠃肖我之慈。子皆有逾于己生，人亦莫辨其所出。无复单衣之感，弥深缓带之思。至于相贰之多勤，又其淑慎之余事。兹特封为孺人。於戏！鸾凤之和鸣，已征祥于台阁；鸠之叶德，尤昭美于管彤。 

    △父峤先赠修职郎行人司行人加赠文林郎云南道监察御史 
    敕曰：古称水深土厚，无逾西秦；汉举孝弟力田，多出三辅。惟此良士，佑彼后人。赵某乃具官某之父，驯行孝谨，矢志笃诚。带经而锄，空勤于望岁；释耕而叹，终期播获于象贤。惜哉有志而无时，展矣是父而是子。持簪笔，发挥青简之遗；正色谠言，藉用白茅之素。是用赠具阶官。用彰种德之光，益厚树人之报。 

    △母萧氏封太孺人 
    敕曰：古称女士，亦云母师。图史之训具存，式谷之报不爽。某氏乃具官某之母，顺柔以事君子，辛勤以持门户。青灯白日，积有岁年；黄卷素帷，互相磨切。子既跻于法从，女亦蔚为礼宗。惟此娠贤，是为胎教。兹特封为太孺人。令妻寿母，知赞诵之不惭；文驷雕轩，将往来之有炜。 

    ○福建道监察御史李思启授文林郎 
    敕曰：御史执宪毂下，持斧郡国，将命宣旨，固难其人。乃者贼垒未平，并边多警。以巡行之使，兼阃外之权。朕于临遣，盖尤重焉。具官某，性资恢杰，风力强明。奋自循良，擢居台宪。雄班初入，谠言有闻。惟云中、上谷之间，实藩篱要害之地。命尔相视衿要，筹厄塞于屏幛之中；抚驭师徒，宣国威于种落之外。不徒近固锁钥，抑可遥壮风声。尔受命往矣，乃以覃恩授具阶。於戏！内以拥卫神京，外以慑服大虏。并三关而设守，实有良规；兼两道以制夷，岂无长策。尚勉思夫揽辔，将伫望于策勋。钦哉！ 

    （陕西道监察御史李达授文林郎） 
    敕曰：御史执宪毂下，非徒联法从、持议论而已，其精神足以捍遐冲，其果毅足以捍御侮。古有社稷臣，兹其选也。具官某，材函特达，德佩光明。筮仕祥刑，蔚为民誉。峻登宪职，秀出雄班。顷者东夷不臣，辽疆日蹙。方羽书旁午之日，正戎行单弱之时。尔乃慷慨上书，迈征就道。逝将率巴、渝之众，简庸、蜀之人，雪子弟辽水之仇，正夷虏藁街之﹃。有臣若此，朕深叹焉。乃以覃恩授具阶。於戏！寝淮南之谋，赖汲黯之正色；正淮西之讨，资韩愈之昌言。勿谓外寇之盛衰，不系中朝之得失。朕言维服，尔往钦哉！ 

    △妻汪氏赠孺人 
    敕曰：士既通显，而念佩之盟，未尝不愀然也，况其贤孝有闻者乎？国家盖代为愍之。具官某妻封孺人某氏，家有素风，身多仪法。鸡鸣问寝，则孝著慈庭；虫飞戒安，则勤箴士行。方宜其室，不永于年。官烛宵残，嗟短檠之未弃；台霜夕冷，慨长夜之有人。兹仍赠为孺人。用贲泉室之恩，式昭管彤之美。 

    △继妻汪氏仍前封 
    敕曰：降之风邈矣，二女女之，曰以观刑也。若乃元妃继室，媲美虞、，以光于有家，则士大夫家难之。具官某继妻封孺人某氏，图史被躬，环佩叶德，应《归妹》其娣之吉，良袂有占；为有齐季女之尸，采繁弥饬。继修政，用嗣徽音。问寝食于高堂，殷勤无间；严启闭于内屏，肃穆有加。兹仍封为孺人。尚敦儆戒之风，以著观刑之范。 

    △父之章先赠文林郎浙江湖州府推官加赠陕西道监察御史仍前阶 
    敕曰：士有奇不售，坎长终，而发其祥于后人也，俯仰之间，有天道焉。赠具官某，乃具官某之父，器本特达，才复经奇。《繁露玉杯》，湛深经术之学；雕虫篆刻，纵横子史之文。乃不偶于数奇，终自废于狂易。赵嘉之遗言卧蓐，竟尔无时；郦炎之末命止戈，终焉有子。顾我荷橐之彦，为尔肯构之人。是用赠具阶官。於戏！挹彼注兹，亦何憾于造物；求忠移孝，庶有永于前人。 

    △母方氏仍前封 
    敕曰：妇人之殉夫也，有截发毁肌之操；国家之崇节也，有崇台绰楔之褒。其有苦节有加，旌门未逮，而获以其子显者，则旌典与封典盖交并焉。封太孺人某氏，乃具官某之母，淑慎无仪，坚贞厉志。当其夫婴奇疾，子在孤生。供药物于十指之中，茕茕宿火；操门户于一纪之内，栗栗履霜。盖殉夫于夫在之时，不待寡而后寡；存夫于夫亡之后，乃为穷而又穷。幸藐孤之有成，崭然头角；悲未亡之后死，阅此岁时。真古今节孝之所难，乃功令表章之或后。兹仍封为太孺人。於戏！我心匪石，白首何异于盛年？有子克家，彤管有光于簪笔。尚永传于青史，终有待于漆书。 


初学集卷九十五 
    ○外制（五） 

（吏部稽勋清吏司主事周顺昌授承德郎） 
    敕曰：昔人之举郎吏，曰：“真素寡欲，万物不能移也。”官人之职，如镜于水，澄汰自已，辨论有原。称是选者，不亦难乎？具官周顺昌，介圭不饰，朱弦有音。肃然清庙之容，雅有先民之度。自其筮仕司理，壹意守官。风清闽海之尘，气慑貂之魄。蔚为民誉，晋陟天曹。体望滋章，师言惟允。峭独自矢，寅协奉公。破藩篱岸之私，虚能鉴物；绝弓剑苞苴之问，廉非市名。盖将以裴、王、崔、毛为心，非直著简要清通之望。乃以覃恩授具阶。於戏！余欲拔贞固而斥华伪，汝明余欲进公忠而抑阿党。汝翼以平心，考核人地，以实用储亻待人才。虽在郎吏，余将以统均望尔。尔其念哉！ 

    △妻吴氏封安人 
    敕曰：君子砥节首公，能以清强自奋，殆必有寝门之助焉。具官某妻封孺人某氏，淑慎无仪，安贞有节。适舅姑之所，温清无间于夏冬；竭奉养之劳，洗腆更兼乎药物。迨相夫于典剧，益相誓以御穷。衣有弊穿，允称齑盐之淡泊；奁无粉泽，弥资水镜之清明。兹加封为安人。臣有义曰无私交，女有心曰无私谒。斯所谓相成者乎？尚益毖勤，以竟厥德。 

    △父可贤先赠文林郎福建福州府推官加赠承德郎吏部稽勋清吏司主事 
    敕曰：贤才之出，殆非偶然。元气孕畜于家门，而桢克生于王国。《诗》有之：教训尔子，式谷似之。式谷之云，岂以辟耳提诲为能事与？赠具官某，乃具官某之父，蕴义生风，诚心为质。立身于名教之内，祖义而本仁；行己在儒侠之间，重气而轻死。枕藉数卷，吾伊于菽水之余；挥斥千金，兀傲于蓬蒿之下。是生哲嗣，为我清郎。抵掌而谈节烈之风，须眉如在；奋身以柱倾邪之俗，风骨有传。是用加赠具阶官。於戏！鹤之在阴，宁知其子之和？燕之有翼，宁非厥考之诒？尔无悔焘后之勤，朕益懋开先之报。 

    △母张氏加赠安人 
    敕曰：江左之士，柔靡轻心，鲜有感概砥节者，非独士气使然，亦其铅华浮曼之习，中于胚胎，而内教不立之故也。赠孺人某氏，乃具官某之母，茂矩有闻，朴心不改。事尊章于迟暮，黾勉齑盐；安君子于远游，躬亲操作。是生贤子，不愧母仪。如彼静姬，却丹华而不御；迨于仕，终白贲以为贞。兹加赠为安人。於戏！尔子为清吏，为清郎，而尔为母师，为内则，岂独可以易吴风，朕将以此教天下焉。 
</div>
    <div class="pagination">
<a href="牧斋初学集_page100.html">上一页</a><span>...</span><a href="牧斋初学集_page96.html">96</a><a href="牧斋初学集_page97.html">97</a><a href="牧斋初学集_page98.html">98</a><a href="牧斋初学集_page99.html">99</a><a href="牧斋初学集_page100.html">100</a><span class="current-page">101</span><a href="牧斋初学集_page102.html">102</a><a href="牧斋初学集_page103.html">103</a><a href="牧斋初学集_page104.html">104</a><a href="牧斋初学集_page105.html">105</a><a href="牧斋初学集_page106.html">106</a><span>...</span><a href="牧斋初学集_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
