<!DOCTYPE html>
<html>
 <head>
  <meta charset="utf-8"/>
  <title>
   临川集 - 第 135 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   临川集 - 第 135 页/共 155 页
  </h1>
  <div class="content">
   通叔李不疑，世为闽民。通叔再从太学进士试，斥不送。自京师归面其亲，道建溪，溪水暴下，反其舟溺死，年二十八云。初予既孤，寄金陵，家焉。从二兄入学为诸生，常感古人汲汲于友，以相镌切，以入于道德。予材性生古人下，学又不能力，又不得友以相镌切以入于道德，予其或者归为涂之人而已邪？为此忧惧。既而遇通叔于诸生间，望其容而色然类君子，即而与之言，皆君子之言也。其容色在目，其言在耳，则予放心不求而归，邪气不伐而自遁去。求其所为文，则一本于古，华虚荡肆之学，盖未尝接于其心，诚有以开予者。予得而友之，忧惧释然，作《太阿》诗贻之，道气类之同而合也。通叔亦作《双松》诗，道气类之同而期之久也以为报。自予之得通叔，然后知圣人户庭可策而入也。是不惟喻于其言而已，盖观其行而得焉者为多。其再斥于太学而归也，予待礼部试，留京师，别且言曰：“通叔去而归，某也不没而入于愚也其几矣。明年亦斥而归，或得官，皆宜在淮、江之南，某也不可以之闽，通叔来若何？”通叔曰：“是亦不疑之言也。”明年，从事淮南，将问且召焉，则未也。或以死状讣，既恸且疑，且幸其不然。会有江南之役，遇闽人辄问状。还泊东流，尉许程者，闽人也，乃知讣者信，又知陈安石者亦溺死。安石字伯起，亦闽人。予尝问通叔素友，独言伯起云。噫，二子岂行殆也？其亦命而已矣。予悲通叔穷以夭也，其道之不及民也，又悲天之不予相也，作哀辞：

　　我思古人兮维友之求，燕处日讲兮行相为谋。相翼以进兮相持以修，要归于道兮不入于尤。卒圣若贤兮其本则然，我无以是兮甚惧以忧。猗嗟吾子兮畜德挟材，杰然自如兮不群庸游。考讲六艺兮造穷微深，匪富贵慕兮匪贱穷羞。曰予既逢兮朝夕其旁，仁义之光兮忠信之陬。邪志荡夷兮正气独完，吾子赐我兮于安以畴。尚曰子兴兮羽仪于世，吾君德泽此兮淳漓固偷。孰神不兮陨子于溪，子生适然兮欲谁仇？所嗟存者兮志孤道辽，子之不就兮一朝而休。死不以所兮谁得子尸？谁衤遂于棺兮谁坎于丘？予欲恸哭兮子岂有闻？子不可作兮予生之愁。

　　【泰兴令周孝先哀辞】

　　吁嗟于思兮孝于父母，施于族姻兮亦及朋友。云然兮宜不富，又曷为兮不寿？藐藐兮其子，茕茕兮其妻。无庐与田兮哀者其谁？吾无奈何兮哀以吾辞。 
　

　




　

　
●卷八十七
◎神道碑
　　【赠司空兼侍中文元贾魏公神道碑】

　　魏公既薨之明年，皇帝篆其墓碑之首，曰《大儒元老之碑》，有诏造文赐公子使之并刻。臣某昧死序列，再拜稽首以闻。曰：

　　公讳昌朝，字子明，姓贾氏。皇秘书省著作佐郎、赠太师、中书令、尚书令、晋国公讳注子，皇太子左赞善大夫、赠太师、中书令、尚书令、齐国公讳琏之孙，晋中书舍人、史馆修撰、皇赠太师、中书令、鲁国公讳纬之曾孙。其先南皮人，中徙获鹿，今葬开封而为其县人者，自公皇考始。公少则庄重谨密，治经章解句达，老师宿学誉叹以为贤已。天禧元年，献文章，召试，赐同进士出身，除常州晋陵县主簿、国子监说书，又以江州德化县令兼颍川郡王院伴读。当是时，孙宣公领国子，一见听语，待以公相，数举公学问当在人主左右。大臣有以亲嫌者，故久弗用。以知常州宜兴、开封府东明两县，监在京广济、永济两仓，又召置国子监说书。景元年，积官至尚书都官员外郎，乃始置崇政殿说书，而以公为之。公于传注训诂，不为曲释，至先王治心守身经理天下之意，指物譬事，析毫解缕，言则感心。自仁宗即位，大臣或操法令断天下事，稽古不至秦、汉以上，以儒术为疏阔。然上常独意向尧、舜三代，得公以经开说，则慨然皆以为善，而公由此显矣。于是上所质问，多道德之要，公请悉记录，岁终归之太史。诏以章献太后故，为彭城郡王讳其名，公言母之讳，礼不得以于宫。太平兴国寺灾，公以《易》、《春秋》进戒，因言近岁屡灾寺观，天意盖有所在，独可勿缮治，以称陛下畏天威、爱人力之意。西域僧以佛骨铜像来献，公请加赐遣还，毋以所献示外。上皆从之。以直集贤院、天章阁侍讲、史馆修撰、判尚书礼部、判太府寺。天章置侍讲自公始。故事，亲祠郊庙，燕游慢戏之物，皆在仪卫，公奏除之。无几，遂以知制诰、龙图阁直学士权知通进银台司，兼门下封驳事、权判吏部流内铨，权知开封府。又以右谏议大夫权御史中丞、兼判国子监，而侍讲如初。公之为铨也，河北虫旱，以公安抚，公举能诎奸，于利害多所兴除。异时县令奉钱满万二千乃举令，公以为法如此则小县终不得善治，乃请概举令，而与其奉如大县。其在御史，刘平为赵元昊所得，边吏以降敌告，议收其族。公言：“汉杀李陵母妻子，陵不归而汉悔。真宗抚王继忠家，后赖其力，且平事固未可知。”乃不果收。侍讲林者言：“天子即位，当步其日，占所得卦，以知吉凶。”公奏所言不经，不可用。上即为公罢。又奏劾驸马都尉柴恭僖公，夺其州，人以为宜。初元昊反，公言：“兵事起，财不赡，宜及今度经费，罢减诸不急。”至是，诏与三司合议，一岁所省，率缗钱百万。庆历二年，契丹来求地请婚，公主其使，责以信义，告之利害，客诎服不能发口。执政议使契丹攻元昊，公曰：“契丹许我而有功，则必骄以弱我，而责报无穷已，不且以我市于元昊矣。且唐中极衰时，听吐蕃击朱Г，陆贽尚以为不可，后乃知吐蕃阴与Г合，而阳言助国，今独安知契丹计不出此？”乃言所以待夷狄者凡六事，上皆行其策。三年，遂以本官参知政事。四年，以尚书工部侍郎、检校太傅为枢密使。五年，以集贤殿大学士、同中书门下平章事兼枢密使。居两月，拜昭文馆大学士，监修国史。议章惠太后太庙，公言其非礼。及献、懿二后，密敕迁文武位一等，赐外内诸军特支优给，公又独奏罢之。既而敕迁两府官，公又不从，乃已。元昊归石元孙，议赐死，公争言自古将帅被执归多不死，元孙以不死。七年，上以旱避正殿，贬食自责，公因稽首逊位，章六七入，乃除武胜军节度使、检校太傅、同中书门下平章事、判大名府，兼北京留守、河北安抚使。妖人王则谋举大名，反河南、北，使其党挟书妄言，冀得近公。公疑为奸，考问具服，则惶恐不及会，独婴贝州以反。公即使部将王信、孟元、郝质驰兵操攻具往，且请自出搏贼，不许，终贼所以擒灭，功居多。移镇山南东道，检校太师，赐爵安国公。公因请宽诸吏民为则所胁者，而捕河南北妖人治杀之，无所漏。河决商胡，方暑，公暴堤上，躬亲指画，出仓廪与被水百姓，舍其流弃，接以医药，所活九十馀万口。契丹诱亡卒，号为南军，以战夏人，而边法卒亡自归者死。公变其法，有归者故拔擢超其任，于是归者众。因以知契丹国事，契丹亦因拒亡卒，黜南军不用。边人以地外质，公请重禁绝，主不时赎，人得赎而有之，地则尽归，边以不争。皇元年，徙郑州，从公求也。至见，留为祥源观使，既而以尚书右仆射、观文殿大学士判尚书都省，朝会班宰相，视其仪物。岁中又求任外，除山南东道节度使、右仆射、检校太师兼侍中、判郑州，固辞仆射、侍中，乃改同中书门下平章事。又欲迁公四子各一官，亦以公辞而止。二年，母燕国太夫人薨，命以故官，不起，赐书宠慰，从之。公事燕国以孝闻，上尝赐银饰肩舆，士大夫以为荣。及薨，自郑归葬，扶舁苍然，肩足皆胝，行路瞻望，悲哀叹息。四年，除故官侍讲。居顷，出治许州，将行矣，仁宗问《易》之《乾》卦，公既讲解，又作书以亢龙为戒，手诏褒答，以公所献藏太史。五年，又莅大名，安抚河北，中书议塞商胡决，以公异论，故使建言者专其事，公犹争不已。河果不可塞，建言者得罪，而澶、魏、滨、棣、德、博多水死，公乃请使抚巡赈救，人用归息。嘉元年，进封许国公，又兼侍中，方避未听，而以枢密使召，卒罢侍中，而以同中书门下平章事为枢密使。三年，以镇安军节、右仆射、检校太师兼侍中充景灵宫使，又出许州。七年，以保平军节陕州大都督府长史移大名，兼安抚。公凡三至魏及许、郑，皆以宽惠为治，人安乐之。它将相赐公使钱多使牟利，公度所赐为用，故在所尤不扰。

　　今皇帝即位，改节度凤翔，加左仆射、凤翔尹，进封魏国。治平元年，求还使、侍中守许州，至六七，终不许。二年，乃授许州，入见又辞，不许，使抚谕，须秋乃发。六月告疾，中人、太医问视相属，又力求解将相，乃以左仆射、观文殿大学士，判尚书都省。七月戊寅，薨。上亲临哭，发涕，为不听朝二日。赐龙脑、水银以敛，制服，出司宾祭吊，别赐黄金给葬。赠司空兼侍中，谥曰文元。以九月甲申，葬开封汴阳里晋公墓次。公年六十八，散官开府仪同三司，勋上柱国，号“推诚保德崇仁守正忠亮佐运翊戴功臣”，邑户万五千，实封五千六百。公所著书，有《春秋要论》十卷、《群经音辨》十卷、《通纪》八十卷、《本朝时令》十二卷，又奏议、文集各三十卷。元配王氏，尚书兵部郎中、集贤殿修撰轸之女，追封莒国夫人。继配陈氏，武信军节度使康肃公尧咨之女，封魏国夫人。六男子：章，太常博士、集贤校理，早卒；圭，尚书比部员外郎；田，尚书驾部员外郎；青，尚书司门员外郎；齐，大理寺丞；炎，未仕。三女子，国子博士程嗣弼、大理寺丞宋惠国、太常博士庞元英，公婿也。其后天子以炎守将作监丞，又官公内外族亲凡九人。贾氏自谊及耽，傅王相帝，皆以儒学。至公又以经术致将相，出入文武，有谋有功。当中国治安，四夷集附，宠禄光大，始终褒荣。君臣相遭，于是为盛。铭曰：

　　於皇仁宗，时宋之隆。奠此中国，四夷来同。孰夹孰承，有宰魏公。帝曰：“询尔群公卿士，朕欲考古，以求乱治，有博六艺，使熙朕志。”魏公乃来，锡帝之求。进于殿中，登阐沈幽。乃尹开封，治民不纟求。乃丞御史，督制庶尤。膏泽在下，熏在上。参国政事，遂都将相。帝巡大途，公帝之车。帝御广宫，之屏之墉。文条武鬯，具献肤功。终徂在天，公则随迈。廷丧元老，隐加问赉。有铭太史，有谥太常。次诗不诬，斫石墓旁。

　　初，卜葬公汴阳里，以水故，改卜。熙宁元年八月庚申，葬许州阳翟县三峰乡支流村。奉敕改乡名曰大儒，村名曰元老里。朝散大夫、右谏议大夫、参知政事、太原郡开国侯，食邑一千一百户，赐紫金鱼袋臣王某谨记。

　　【检校太尉赠侍中正惠马公神道碑】

　　推忠保顺同德翊戴功臣、彰德军节度观察留后、特进、检校太尉、使持节相州刺史兼御史大夫，上柱国，扶风郡开国公，食邑六千六百户，食实封二千二百户，谥曰正惠马公，以天禧三年十月戊戌葬开封祥符县某乡某里，至嘉七年，公孙庆崇，始来请铭，以作公碑。序曰：

　　马氏故扶风人，至公高祖而徙处云中。赠太师讳某者，于公为曾祖。赠太师、中书令讳某者，于公为祖。龙捷左厢都指挥使、江州防御使，赠太师、中书令、尚书令蔡公讳某者，于公为父。蔡公从太祖定天下，力战有功。当是时，云中已为契丹所得，故马氏又徙处浚仪，今开封府祥符也。公讳某，字子元。蔡公之终也，年七岁，太祖召见禁中，有司言例当补殿直，诏特授西头供奉官，而赐以名。开宝五年，年十八，监彭州兵马，以严饬见惮如老将。太平兴国三年，领兵戍秦州清水，奸人李飞雄乘驿称诏捕公及秦陇巡检刘文裕等，将系之秦州，因盗库兵以反。公辨其诈，与文裕执飞雄治杀之。五年，监潭州兵马，改东头供奉官。雍熙二年，又监博州兵马。刘延让败于君子驿，而契丹归矣。公方料丁壮，集刍粮，缮城治械如寇至。吏民初不悦其生事也，已而契丹果至，度不可攻，乃去。四年，改西京作坊副使，将屯于冀州。端拱元年，移知定远军。时议发河南十三州之民转饣襄河北，公告转运使樊知古，此军聚兵少而积粟多，簸其腐尚可得十七。知古用此得粟五十万斛，以罢河南之役，事闻朝廷，太宗嘉之。二年，深州新蹂于契丹，城郭庐舍多坏，而流民众，乃移公知深州。公至数月，则坏者完，流者复，举州忘其寇戎之故，而以公为能抚我。会保州不治，移往代之。淳化二年，又移知庆州。羌万人以怨程德元来寇，公诱其渠帅，谕以威信，即皆引去。四年，迁西京作坊使，知梓州。五年，李顺为乱于蜀之西川，以公往讨，又以为先锋，平剑州。召还，至三泉，而复以公与王继恩讨贼。继恩怒公抗直，使守彭州，尽收其军，而与之羸卒三百。贼率其众至，号十万，公力战一日，亡其卒太半，乃夜独出，招救兵复入，贼终不能得城而以败去。除成都府兵马钤辖，迁洛苑使。五年，除蜀、汉九州都巡检使，已而又兼成都府兵马钤辖。真宗即位，改内苑使。蜀卒刘旰聚党数千人为乱，所攻数州，至辄取之。公以卒三百追至蜀州，与战，旰走邛州，而招安使上官正召公归成都计事，公为正画曰：“贼破邛州，必乘胜劫掠，度江薄我，既息而战，我军虽倍，未易敌也，不如迎其弊急击，破之必矣。”遂行，次方井，与正合，杀旰等无噍类。真宗赐书奖谕，赏以锦袍金带。咸平元年，加澄州刺史，知秦州。诸羌质子，有三十年不释者，公悉归之，诸羌德公，讫公去无一人犯塞。小泉银坑久不发，掌吏尽产以偿岁课，而责之不已，公奏得释而归其产。四年，就除西上阁门使，知成都府兼本州兵马钤辖。有告龙骑士谋为变者，所引以千数，公捕杀其首七人，而置其馀无所问。自乾德后，岁漕蜀物，以富人为送吏，多坐漂失籍其家。公奏择三班使臣及三司军大将代之，而课其漕事为赏罚，至今便之。六年，移延路驻泊兵马都总管，兼知延州。蜀人于公去，皆环以泣。公至延州，羌方以兵觑边，会上元，开门张灯，视以无为，而羌卒不能为寇。又移知镇州，兼本州兵马都总管。景德元年，契丹入边，民入保城，公与之约：盗一钱者死。有盗钱二百者，公即杀之。于是自澶以北，城郭皆昼闭。诏使过，公辄留之，而募人间行送诏，皆得其报以闻。又以便宜使所至受诸漕挽给边之物，故契丹欲虏掠，无所得。车驾次澶州，大将王超提卒数十万逗留不赴，公屡趣之不为动，称书谯让，乃始出师，犹辞以中渡无桥，则公先已度材，一夕而桥就。上闻，手诏褒之，且知公果可以属大事也。二年，移知定州，又除东上阁门使、枢密院都承旨。三年，遂以检校太保签书枢密院事。祥符元年，东封泰山，以为行宫都总管。自此行幸必以公为都总管，而皆许之专杀。公部分明，约束审，出入肃然，而未尝辄戮一人。于是边将言契丹近塞，大臣议皆请发兵以备，公独议使边将移书问状，从之，契丹解去。迁检校太傅。四年，加宣徽北院使。五年，除枢密副使。当是时，契丹已盟，中国无为，大臣方言符瑞，而公每不然之，独常从容极言天下虽安、不可忘战去兵之意，及它争议甚众，真宗多以公言为是。七年，除颍州防御使，知潞州。州之税赋常移以输边，公为论其害，自是所输不过邻州而已。天禧元年，移知大名府，兼驻泊兵马都总管。使中贵人劳问，赐白金二千两，居顷之，遂以为宣徽南院使，知枢密院事、检校太尉。有足疾，时诏内朝别为一班，免其蹈舞。二年，疾病赐告，求去位，真宗不许，而数使中贵人劳问，又幸其第，赐白金三千两。已而度公实病，不可强以事，乃罢以为彰德军节度观察留后，而公固求外镇，终不许。居久之，稍间入谒，真宗辄使阁门祗候二人，伺公至即扶以入，因掖其拜起。数屏左右问事，常听用。三年，又求外镇，乃以公知贝州，兼本州兵马都总管。将行矣，召见，又将付以政，固辞谢，久之乃已，而更以公为本镇。至五月，公疾作，诏使公子洵美将太医往视，而魏、潞二镇之人亦皆奔走来问，为公请祷。已而公疾革，真宗又使公弟之子成美驰驿召公归京师，而公以八月壬寅不起矣，享年六十五。真宗为之震悼罢朝，诏赠侍中，录其子孙，赙赐皆加等。公前夫人丁氏，某郡君；后夫人沈氏，某郡夫人。子男二人：洵美，终西京作坊使、英州刺史；之美，终内殿承制、阁门祗候。孙十六人，其十四人皆已卒，而庆宗今为右班殿直，庆崇今为文思院，知恩州。公少忄亢慨，以武力智谋自喜，又能好书，宾友儒者，所与善，必一时豪杰。有集二十卷，其文长于议谕。自始仕以至登用，遇事謇謇，未尝有所顾惮。王冀公、丁晋公用事，每廷议得其不直，辄面诋之。真宗初或甚忤，然终以此知公，而天下至今称其正直。铭曰：

　　在浚西南，谁封谁树？有宋正惠，马公之墓。公当太宗、真宗之时，暨暨谔谔，谋行计施。以羸击强，以少捕众，以贱抗贵，维公之勇。虽贵虽众，虽强必克，维公之敏，亦维公直。帝曰：“直哉，汝予良弼。见国而已，不知家室。内朝十年，典掌机密。暨予一心，纲纪庶物。元功宗谋，莫汝敢匹。”公曰：“孤臣，敢旷于荣？谗说不用，是维帝明。”士或困穷，莫知其有。既荣以位，正或见丑。公于可愿，两得其尤。不讫大耄，天为不谋。德歉于年，孰云老？有赉后世，公为寿考。刻趺篆首，作此铭诗。陈之隧道，永矣其诒。 
　

　




　

　
●卷八十八
◎神道碑
　　护卫忠果功臣侍卫亲军步军副都指挥使威塞军节度新州管内观察处置等使银青光禄大夫检校司空使持节新州刺史兼御史大夫上柱国始平郡开国公食邑二千一百户食实封二百户累赠太师中书令兼尚书令追封鲁国公谥勤威冯公神道碑

　　冯氏有家于滑州之白马者，莫知其始所以徙，至鲁公而尝以公开国于始平日，其本出于汉杜陵，楚相唐之后也。公讳守信，字中孚。自为儿童，状貌嶷然，慷慨有大意，人固已奇之矣。既冠，从其乡人受学，以“三礼”举于乡会。太平兴国初，取兵民间，公出应选，有司以公儒者欲免之。公曰：“吾以子弟免而父兄任其劳，此儒者所不为。”遂行，以才武给宿卫。太宗征河东，公奋身冒兵，数取浮馘以献于行在，太宗壮而劳之，以功数迁至弓箭直副指挥使。真宗两驾河北，皆命公帅其所领先驱以御契丹，公所斩虏最诸将，迁天武军都指挥使、封州刺史，充御前忠佐马步军都军头。公虽在军旅，数以《孝经》、《论语》为人讲说，人尚以儒者目之。至是，真宗召问，出《孝经》使讲，公讲《天子》一章，因言：“自天子至于士，不可以无学，学不必博，《孝经》、《论语》，皆圣人以诲学者言行之要。臣愚不足以尽识，然所以事陛下，不敢一日而忘此。”真宗嗟叹者久之。由封州数迁至捧日四厢都指挥使、英州防御使、知瀛州兼高阳关都部署。由瀛州召还，领步军司公事。当是时，河决滑州，天子以为忧，问谁可使者，公自言：“少长河上，能知河利害。”诏以公为侍卫亲军步军副都指挥使、容州观察使、知滑州兼修河都部署。河怒动埽，埽且陷，公坐其上，指画自若也，遂号其部人，以一日塞之。天子赐手书奖谕。召还，领步军如初。已而迁威塞军节度使。是岁天禧五年也，公年六十六，以八月二日薨于位。天子悼恸，为之罢朝二日，赠太尉，赐钱三百万。敕宣庆使蒋州团练使韩守英、礼部郎中直集贤院石中立给护其丧事，遂以其年九月二十四日葬开封之祥符县黄沟乡大里之原。公曾祖讳伦，祖讳筠，皆不仕。考讳蕴，赠官至左屯卫大将军。先夫人刘氏，玉城县君；后夫人张氏，清河郡夫人。子男十三人，于是文懿左侍禁，文吉、文握、文德、文庆、文显、文质、文贵、文锐并右班殿直，文灿、文竣右侍禁，文郁、文雅皆已卒。公孝谨忠笃，遇人有恩。祖母夫人疾病，公不释带以侍，辄数月。常患世医不足赖以为养，力学方药，遂通其术。公弟常欲上其子为公子，以取高荫，公对之慨然曰：“吾自行伍蒙主上拔擢至此，欲弃躯以报久矣，顾未有所，奈何欺之？”是岁，并公子无所荫，曰：“以明吾心，于弟非有爱也。”韦城董方廉直，为公所友，其卒，有二女无以嫁，公为选士办装，嫁之如己子。公将兵治民，宽简有法，故人人畏爱之，而无敢犯。所居有迹，贤士大夫多称之者。公葬之三十二年，而以其子故，累赠至中书令兼尚书令，追封鲁国公。又二年，始请谥于天子，而天子赐之谥曰勤威。又五年，文显为西京左藏库副使、提点开封府界诸县镇公事，始作碑以表公墓，而以铭来请。予问诔于太常，问书于太史，问诸故老以考公子之所告，而得公之所为如此。于是为铭曰：

　　允文真宗，俊艺在工，相协予武，有来冯公。冯公，奋节金革，有声中邦，外动夷狄。自公在野，手不去经，率其所学，以抚戎兵。公之所抚，貔貅豹虎，指麾进退，妥若儿女。武窒以，文罢于柔，维时冯公，两取其优。孰施其文？有壤千里。孰致其武？宿卫天子。帝咨冯公：“尔往视河。”河决已塞，滑人来歌。帝闻而嘉，劳以手敕。公拜稽首：“匪臣之力。”帝曰：“来尔，予厘尔勤，授之旄节，留掌我军。”方朝告薨，有诏罢视，吊赠赙葬，哀荣终始。追拜为令，尚书中书，赐爵国公，胙以鲁墟。士生显荣，没则多已，维时冯公，至今受祉。在周方虎，咸有褒诗，至汉充国，雄为之辞。谁能诗公，流示无止。刻碑墓门，公实有子。

　　【翰林侍读学士知许州军州事梅公神道碑】

　　宋翰林侍读学士、正奉大夫、行给事中、知许州军州事兼管内堤堰桥道劝农事、上柱国、南昌郡开国公，食邑二千三百户，食实封六百户，赐紫金鱼袋梅公之墓，在宣州宣城县长安乡西山里。公有五子，鼎臣，德臣，宝臣，辅臣，清臣。清臣今独在，为尚书司门郎中，以公行状及乐安欧阳公之铭来请文以刻墓碑，时熙宁元年八月四日也。铭曰：

　　公先梅伯，后氏其国。弥同涉秦，不见史策。有钅有福，著汉名籍。公福之孙，询字昌言。三世弗仕，陵阳之里。公第廷中，判官利丰。再岁而擢，以丞将作。以宰仁和，人誉用多。主推御史，侍考进士。一见天子，以为知己。诏曰试哉，遂试中书。馆之集贤，赐服绯鱼。于时继迁，兵我西鄙，老弱馈守，丁强多死。灵州告危，帝视不怡。公请择人，使潘罗支，兵法所谓，以夷攻夷。帝曰“谁可？”“无如臣者。”曰“予汝嘉，闭陷奈何？”公拜且跪，扬言而起：“苟纾西师，臣不爱死。”出书授之，“往讫尔谋。”至疆敕还，会弃灵州。帝察公艺，可书帝制。相或止之，留佐三司。其后罗支，果窘西贼，论将料敌，皆如所策。或从或违，或挤或推，梧合阻夷，神者公尸。黜之ヘ州，用狱一眚。去杭而苏，列国东屏。漕输浙河，就付将领。三年告功，仅得故省。又以谴投，守彼淮州。有僚许公，相得于此，与之欣然，乐以忘徒。使于湖北，迁自濠梁，又夺一官，往裨于襄。坐发驿马，给奔丧者。于鄂于苏，剖将之符。握节关中，使总其输。煌煌金章，厥赐特殊。谋复灵武，度兵葫芦。秦有将玮，诺公与俱。会玮召还，公复沦胥。有反咸阳，能名氏朱，始虽弗察，后捕而诛。自怀徂池，再副戎车。真宗新陟，罪垢皆涤。为郎度支，以将广德。外更四州，楚、寿、陕、荆。乃还待制，中纠狱刑。有岿龙图，其唐殖殖，就以学士，专其阁直。辍之铨衡，乘传临并。超迁郎秩，进直枢密。趣归封驳，考国中失。申命选事，得权进绌。加职侍读，改司群牧。移之审官，审是在服。伐阅积迁，给事于中。告疾出许，鼓歌从容。方公少壮，志立人上。谈辞慨然，帝悦而向。及后晚出，皆为将相。公则老矣，将归田里。康定辛巳，六月十日，公七十八，以其官卒。公开南昌，勋爵第一。夫人曰刘，不及郡封。封君彭城，其卒先公。公卒明年，季秋挟日，于州山西，卜而吉。公有四子：伯为进士，丞于殿中，与仲前死；仲赐科名，叔也皆丞，将作殿中，或废或兴；有显惟季，时丞卫尉，今为郎中，论序初终，实来求诗，刻示无穷。

　　【司农卿分司南京陈公神道碑】

　　司农卿分司南京陈公，既以嘉七年九月某甲子葬开封府之祥符县西韩村皇考魏公之茔，至十二月，公子世范等乃来求铭，以作公碑。盖公昆弟皆从先人游，而某又尝得识公父子，故为序其实而系以铭。序曰：

　　公讳某，字良器，以赠太师、尚书令兼中书令、卫国公讳嵩者为曾祖，以赠太师、尚书令兼中书令、燕国公讳光嗣者为祖，而尚书左丞、集贤院学士讳恕之子也。左丞当真宗时参知政事，后以其子岐公之贵，而赠至太师、尚书令兼中书令、魏国公。公，岐公之弟也，而于魏公为少子，年六十八，以嘉七年六月得疾分司，而以乙巳弃世于陈州。阶至朝散大夫，勋至上柱国，爵至颍川郡开国子，食邑至六百户，赐紫金鱼袋。官终于司农卿，而所更者：秘书省正字，太常寺太祝，大理评事，光禄、大理寺丞，太子中舍，殿中丞，国子博士，尚书虞部比部驾部员外郎、郎中，司农、光禄少卿，少府监。任终于知陈州，而所历者：监楚州、衡州酒税，知衢州江山县，知南恩州，通判江、扬、洪、庐、潭州，知衡州，监江宁府粮料院，知兴化军，知均州，判登闻鼓院，知曹州，判殿中省，知郢州、郑州。其通判扬州、庐州，皆有所避不赴，知郢州则未赴而徙。凡仕四十三年，盖其行事可记者众矣，而公子所能记者：在江州，人大饥且疫，公为具饣粥医药，不足则取庐山诸佛寺馀财以续之，所活以万数。有盗刈人之禾而伤其主者，当死。公曰：“古之荒政所以恤人者尽矣，然尚缓刑，况今哉？”即奏贷其死。洪州大水，城之不灭者十五，水得城窦以入，举城惶扰，不知所为，公豫具薪藁，不终日以塞。州人德之，曰：“无陈公，吾属如何矣。”衡州之南，山广袤百馀里，与夷接境，大木蒙密。中国人逋逃其中，冒称夷人，数出寇常宁诸邑。其酋有挟左道者，人传以为能致风雨，官军尤惮之。公诱以恩信，则率众数百来自占。已而与其甥亡去，又将为寇，州人皆恐。公设方略，以一日捕得杀之。天子赐诏书奖谕，公因图上山川形势、攻取之策，以为“贼今不除，党附日众，夷人谓中国无能为，必出助之。可须农隙发千人，使操斧斤，随以强弩，斩木除道，则贼失所恃，不攻而自穷，又出其材，可以佐经用。”奏未报，转运使害其事，劾公擅击断，不听用佐吏，又尝称病，不自祭炎帝。公坐此罢，州人乞留不得，而贼果侵寻不制，朝廷出使，发兵击之，数年然后定。兴化多进士，就乡举者常八九百人，而学舍弊小，无文籍。公至则新而大之，为之购书，而国子之所有者皆具。均州治汉水上，舟子数溺商旅取货财，而以险为解，公捕案置法，因取近滩数家，除其徭，使表水险，涉者因此得不死。曹州多盗，亡命之尤凶强者七十馀人，公集重购，得之几尽。又修律令五家为保之法，故盗往往逃去之它境。盖公施于政者能如此。公尝为书十二篇上之，曰《国政要事》，其说多听用，而中书欲迁职事以奖之。公乃自言：“外祖王氏葬扬州无主后，愿除淮南所当得之一官，以往视其丘墓而已。”岐公之葬也，天子自曹州召公归襄事，特诏许公升殿。公谢岐公遭遇始终恩礼之厚，因乞御篆岐公之碑首。上为动容，赐其首曰“褒忠之碑”，而公终无一言自及。既分司，无田园，僦官屋以居，自为棺敛葬埋之制，趣于俭而已。少长好书，以至于老，于篆籀尤善。有集二十卷，其文能世其家者也。夫人冯氏，江南李氏时宰相延己之孙。子男五人：世范，前商州洛南县尉；世安，前广州新会县令；世修，大理寺丞；世永，将作监主簿；世弈，太常寺太祝；女四人，长适大理评事柳安期，次适右班殿直王允懿，次尚幼也。陈氏，汉太丘长讳之后，故其望在颍川，而世居洪州之南昌县，当唐末五代之乱无仕者。魏公布衣起闾巷，明敏谅直称天下，仍父子执国柄，而至岐公尤盛。公于仕尝龃龉，然尚至九卿，以荣禄自终。盖太丘之仁隐厄于一时，而纪、谌、群、泰贵显者数世，岂魏公之先，遭世不治，亦有潜德晦行如太丘者乎？不然，何其后世之兴如此。是故不可以无铭也。铭曰：

　　虞宾夏商，其后为陈，屡绝复封，以承圣人。至汉太丘，弃时就德，诒禄魏晋，子孙世食。既又困穷，乃生魏公。魏公之出，魁名硕实，有公有卿，馈祀其室。公则盛矣，天子所思，绳绳维卿，亦显于时。治官牧民，入出具宜。胡公之虚，太丘之里。两有州国，绍荣本始。归葬浚郊，皇考在前，峙此铭诗，为告新阡。

　　【虞部郎中赠卫尉卿李公神道碑】

　　嘉八年六月某甲子，制曰：“朕初即位，大赉群臣，升朝者及其父母，具官某父具官某，率德蹈义，不躬荣禄，能教厥子，并为才臣。加赐名命，序诸卿位，所以劝天下之为人父者，岂特以慰孝子之心哉？可特赠卫尉卿。”翌日某甲子，中书下其书告第，又副其书赐宽等，以待墓焚。宽等受书，焚其副墓上，乃撰次卫尉官世行治始卒，来请曰：“先人赖天子庆施，赐之官三品矣，而墓碑未刻。惟德善可以有辞于后世者，夫子实闻知。”某曰：“然，卫尉公墓隧宜得铭久矣。”于是为序而铭焉。序曰：

　　公姓李氏，故陇西人。七世祖讳某，始迁于光山。五世祖讳某，以其郡人王闽，从之，始为建安人。曾祖讳某，祖讳某，皆不仕。考讳某，尝仕江南李氏，稍显矣，江南国除，又举进士中等，以殿中丞致仕。有学行，名能知人，赠其父大理评事，而己亦以子贵，赠至吏部尚书。游豫章，乐其湖山，曰：“吾必终于此。”于是又始为豫章人。尚书之子，伯曰虚己，官至尚书工部侍郎，以才能闻天下。其季则公也。

　　公讳某，字公济。少笃学，读书兼昼夜不息。一以进士举不中，即以兄荫为郊社斋郎，再选福州闽清、洪州靖安县尉，有能名。迁饶州馀干县令，至于毁淫祠，取其材以为孔子庙，率县人之秀者兴于学。豪宗大姓，敛手不敢犯法。州将、部使者奏乞与京官移之剧县，不报，而坐不觉狱卒杀人以免。当是时，侍郎方以分司就第。公曰：“吾兄老矣，我得朝夕从之游，以洒扫先人庐冢，尚何求而仕？”遂止，不复言仕。侍郎之卒也，天子以公试秘书省校书郎、知江州德安县事，辞不就。后尝一至京师，大臣交口劝说，欲官之，终以其不可强也，而晏元献公为公请，乃除太子洗马致仕。初，尚书未老，弃其官以归。至侍郎及公之退也，亦皆未老。自尚书至公再世皆有子，而皆以严治其家如吏治。江西士大夫慕其世德，称其家法。盖近世士多外自藩饰为声名，而内实罕能治其家。及老，往往顾利冒耻，不知休息。公独父子兄弟能如此。呜呼，其可谓贤于人也已。公事亲孝，比遭大丧，庐墓六年然后已。事兄与其寡姊，衣食药物，必躬亲之。及公老矣，二子就养，如公之为子弟也。宽尝为江、浙等路提点铸钱坑冶，又尝提点江南西路刑狱。定亦再为洪州官，不去左右者十二年。皆以才能为世闻人。以恩迁公官至尚书虞部郎中，阶至朝奉郎，勋至护军。以嘉四年七月某甲子，卒于豫章之第室，年八十九。夫人长寿县君赵氏，先公卒八年，既葬矣。五年某月某甲子，以公葬于夫人之墓左，曰雷冈，在新建县之桃花乡新里。夫人故衢州人，某官湘之女。湘有文行，尚书与为友，故为公娶其女。子三人：宽、定、。守秘书省正字，早世。于公之葬也，宽为尚书司勋员外郎，定为尚书库部员外郎。女子二人，已嫁。孙二十有一人，曾孙十有五人，皆率公教无违者。公既葬，而二子以恩赠公卫尉卿云。铭曰：

　　李世大家，陇西其先。于唐之季，再世光山。移遁于闽，岭海之间。乃生尚书，节行有伟。始来江南，考室章水。绳绳二子，隐显兼荣。孰多后禄，其季维卿。幼壮躬孝，唯君之践。能不尽用，止于一县。退以德义，厘身于家。外内肃，人不疵嗟。亦有二子，维天子使。父曰往矣，致而臣身。子曰归哉，以宁吾亲。以率其妇，左右恂恂。以官就侍，天子之仁。既具祉福，考终大耄。追荣于幽，乃赐卿号。伐石西山，作为螭龟。营之墓上，勒此铭诗。 
　

　




　

　
●卷八十九
◎神道碑
　　【广西转运使孙君墓碑】

　　君少学问勤苦，寄食浮屠山中，步行借书数百里，升楼诵之，而去其阶。盖数年而具众经，后遂博极天下之书。属文操笔布纸，谓为方思，而数百千言已就。以天圣五年同学究出身，补滁州来安县主簿、洪州右司理。再举进士甲科，迁大理寺丞，知常州晋陵县，移知浔州。浔当是时，人未趣学，乃改作庙学，召吏民子弟之秀者，亲为据案讲说，诱劝以文艺。居未几，旁州士皆来学，学者由此遂多。以选，通判耀州。兵士有讼财而不直者，安抚使以为直，君争之不得，乃奏决于大理。大理以君所争为是，而用君议编于敕。庆历二年，擢为监察御史里行。于是弹奏狄武襄公不当沮败刘沪水洛城事，又因日食言阴盛，以后宫为戒。仁宗大猎于城南，卫士不及整而归以夜，明日将复出，有雉陨于殿中。君奏疏，即是夜有诏止猎。蛮唐和寇湖南，以君安抚，奏事有所不合，因自劾，乃知复州。又通判金州，知汉阳军吉州，稍迁至尚书都官员外郎，提点江南西路刑狱。有言常平岁凶当稍贵其粟以利籴本者，诏从之。君言此非常平本意也，诏又从之。侬智高反，君即出兵二千于岭以助英、韶，会除广西转运使，驰至所部，而智高方煽，天子出大臣部诸将兵数万击之。君驱散亡残败之吏民，转刍米于惶扰卒急之间，又以馀力督守吏治城堑、修器械，属州多完，而师饱以有功，君劳居多。以劳迁尚书司封员外郎。初，君请斩大将之北者，发骑军以讨贼，及后，贼所以破灭，皆如君计策。军罢而人重困，方恃君绥抚，君乘险阻，冒瘴毒，经理出入，启居无时，以皇三年三月初七日，卒于治所，年五十四。官至尚书工部郎中，散官至朝奉郎，勋至上骑都尉。君所为州，整齐其大体，阔略其细故。与宾客谈说，弦歌饮酒，往往终日，而能听用佐属尽其力，事以不废。在御史言事，计曲直利害如何，不顾望大臣，以此无助。所为文，自少及终，以类集之，至百卷。天德、地业、人事之治，掇拾贯穿，无所不言，而诗为多。

　　君讳抗，字和叔，姓孙氏，得姓于卫，得望于富春。其在黟县，自君之高祖弃广陵以避孙儒之乱。而至君曾大父讳师睦，善治生以致富。岁饥，贱出米谷，以斗升付籴者，得欢心于乡里。大父讳旦，始尽弃其产，而能招士以教子。父讳遂良，当终时，君始十馀岁。后以君故，赠尚书职方员外郎。君初娶张氏，又娶吴氏，又娶舒氏，封太康县君。五男子：、邈、迪、适、遘。尝从予游，年十四，论议著书，足以惊人，终永州军事推官；邈，今潞州上党县令，亦好学能文；状君行以求铭者邈也。君之卒也，天子以试秘书省校书郎。二女子，一嫁太庙斋郎李简夫，一嫁进士郑安平。君以其卒之年十二月二十五日葬黟县怀远乡上林村。歙之为州，在山岭涧谷崎岖之中，自去五代之乱百年，名士大夫亦往往而出，然不能多也。黟尤僻陋，中州能人贤士之所罕至。君孤童子，徒步宦学，终以就立，为朝廷显用。论次终始，作为铭诗，岂特以显孙氏而慰其子孙？乃亦以诒其乡里。铭曰：

　　在仁宗世，蛮跳不制。馈师牧民，实有肤使。践艰乘危，条变画奇。瘭毒既除，膏熨以治。方迁既陨，哀暨山夷。维此肤使，文优以仕。禄则不殖，其书满笥。书藏于家，铭在墓前。以告黟人，孙氏之阡。
  </div>
  <div class="pagination">
   <a href="临川集_page134.html">
    上一页
   </a>
   <span>
    ...
   </span>
   <a href="临川集_page130.html">
    130
   </a>
   <a href="临川集_page131.html">
    131
   </a>
   <a href="临川集_page132.html">
    132
   </a>
   <a href="临川集_page133.html">
    133
   </a>
   <a href="临川集_page134.html">
    134
   </a>
   <span class="current-page">
    135
   </span>
   <a href="临川集_page136.html">
    136
   </a>
   <a href="临川集_page137.html">
    137
   </a>
   <a href="临川集_page138.html">
    138
   </a>
   <a href="临川集_page139.html">
    139
   </a>
   <a href="临川集_page140.html">
    140
   </a>
   <span>
    ...
   </span>
   <a href="临川集_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
