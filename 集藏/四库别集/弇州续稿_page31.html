<!DOCTYPE html>
<html>
<head>
    <meta charset="UTF-8">
    <title>弇州续稿 - 第 31 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 31 页/共 228 页</h1>
    <div class="content">　　空山者法门中狮子儿也俗腊半七十矣而犹童真安居羯磨精进般若前后受持经典何止十夹犹以未明心要徧拟叅方诣余言别叩其所之则云将泛嘉禾抵余杭奉楗椎于月庭之席敷法具于莲池之堂然后折芦渡淮飞锡登嵩放逹摩之少林壁掠文殊之金刚窟束铜固腹始归故山余蚁处一穴不能偕也姑为四韵以壮之
　　
　　匪嫌贫里累聊使俗情捐一钵初为日双趺不计年浮空杯渡事探险石头禅从此东林月无心处处圆
　　
　　月来不能尽却酒而数有致黄鱼馔者拟斋月断之成此二律
　　
　　首夏清和节江乡樱笋余时时呼白堕顿顿食黄鱼谬忝道人服虚回刺史车未论他日事扪腹定何如
　　
　　其二
　　
　　舍家成底事对案独何心未断柴桑酒翻愁绵竹音门人议糖蟹少妇却鲜禽从此清斋月饥肠任自吟
　　
　　送吴甥侍御病起还朝
　　
　　不妨神武署重见惠文冠起色清时易归心往事难暎珠吾愧舅完璧尔能官共道朝阳色和鸣有鳯鸾
　　
　　吴侍御过访草庵言别
　　
　　柴门厌烦暑忽有一骢过非以清凉地将无霜色多汝为真御史吾乆病维摩莫羡冥鸿逺犹能罣网罗
　　
　　徐泽夫有事外寄而膺试北上赋此送之
　　
　　君行负竒尚不为急知音白雪巴人里朱门蓬户心风尘吾道在雨露世恩深别有凌云赋从它竞上林
　　
　　慰殷无羙哭女
　　
　　殷生抱和璧悠然掩柴荆不咏颜逺句却锺夷甫情夕枕断纨影朝飡稀佩声蒙荘亦难觧唯有诵无生
　　
　　题月槎赠张錬师六袠
　　
　　虚隠即大隠羽流岂凡流早佩玄都箓晩陪松子游歩虗清籁夕燕坐绛河秋岁歳槎来去如侬博望侯
　　
　　寄广州陈司理因简黎惟敬少叅
　　
　　闽乡大海邑日接岭南云（闽人君）鲛室应无泪羊城近有君兰金雅自慕萝薜怯相闻（君累致诚之诗）倘下延徐榻黎生可借分
　　
　　题画再寿赡羙弟
　　
　　五十非与是醉来都不关林余仲长宅壁有少文山小妇能调瑟慈亲好破颜时时嘲子晋何事薄人间（赡羙毎不许余学仙所咏皆实事也）
　　
　　陜有李叅政封三代
　　
　　世家唐赵郡吏治汉扶风今日玺书下君王恩数崇纶音依八座艳色动羣公原氏阡头石将无五彩虹
　　
　　潘景升少有文以书介仲淹乞余志母作此寄之
　　
　　青鬓有潘郎结交多老苍我安居士病不入少年场金石千秋重松楸一字香雅知荣施骨真胜孝支床
　　
　　欧桢伯工部转正郎寄之
　　
　　坐啸玄熊署行吟朱雀桁诗仍小工部官是正曹郎六代心逾逺三山鬓共苍故园黎老在单艇钓沧浪
　　
　　其二
　　
　　一枝真郄桂五岭复佗珠水部官仍好风流代不孤锦嚢行处有彩笔梦寜无从此钟山色俱应属大夫
　　
　　送袁大夫迁鲁右相
　　
　　岂不惜循吏其如佐宠王欲观周礼乐须待鲁灵光辙逺春犹在裾寛日自长可增藩相秩借尔卧淮阳
　　
　　其二
　　
　　揽衣从父老洒泪向河干名大游梁易时平借宼难祖筵畹日缓斋舫受风单自爱东平羙非关薄汉官
　　
　　谷日同敬羙携榼访家元驭因饮元驭园亭
　　
　　朋好簮全盍园亭酒更宜赏能偏榖日归不待瓜期箕颍人从厌羲皇尔自私寜唯嗣宗眼桞亦吐青枝
　　
　　其二
　　
　　耦耕吾爱弟骸乞尔从兄緑蚁先春色黄鹂不世情渐来银海眩忽有玉山倾醒则夸醒好欢娯醉里生
　　
　　肖甫司马贻书有归欤之思而受脤出督寄此识感
　　
　　竹林名士七草野病身孤寂寞余丹灶凋零任酒垆几人私日月吾计晩江湖頼有张司马旗常事不诬
　　
　　其二
　　
　　蜀道难仍否吴天去转长吾寜忘绵竹尔可念铜梁鹏鷃飞同适沧桑事亦常此心真不住何必论行藏
　　
　　孟逹仲逹二兄见过恬憺观谈玄因成二章为赠
　　
　　碧云暮未合二妙偶相期深语费春茗清斋余露葵千秋别有事一字乃吾师从此逍遥路翛然去不疑
　　
　　其二
　　
　　尺鷃虽无慕雕虫敢自矜对谐物外赏甘得区中憎宻坐探金钥清言转玉绳当时许长史曽藉华江乗
　　
　　汪仲淹兄见枉致长公伯玉司马乞碑书有寄并赠
　　
　　仲子过从日难兄涕泪余文章司马法生死孝廉书一见一回老千秋千不如唯强乞骸弟早晚共樵渔
　　
　　寄周小史
　　
　　邹阳不仕汉王粲尚依刘滇海无归客襄江有寓侯卖文寜活计设醴可寛愁薄业湖田在粗饶雀鼠谋
　　
　　荅谢赫侍御存问时按关西
　　
　　喜乗骢马去穷讶雁书来忆旧存萝薜将春施草莱欲酬吴地缟翻借陇头梅闻有西征赋谁当句里才
　　
</div>
    <div class="pagination">
<a href="弇州续稿_page30.html">上一页</a><span>...</span><a href="弇州续稿_page26.html">26</a><a href="弇州续稿_page27.html">27</a><a href="弇州续稿_page28.html">28</a><a href="弇州续稿_page29.html">29</a><a href="弇州续稿_page30.html">30</a><span class="current-page">31</span><a href="弇州续稿_page32.html">32</a><a href="弇州续稿_page33.html">33</a><a href="弇州续稿_page34.html">34</a><a href="弇州续稿_page35.html">35</a><a href="弇州续稿_page36.html">36</a><span>...</span><a href="弇州续稿_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
