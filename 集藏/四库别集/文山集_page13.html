<!DOCTYPE html>
<html>
<head>
    <meta charset="UTF-8">
    <title>文山集 - 第 13 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 13 页/共 34 页</h1>
    <div class="content">












　　文山集巻八
　　钦定四库全书
　　文山集巻九
　　宋　文天祥　撰
　　啓
　　上权郡陈通判谢解【乙夘举送时弟璧同荐】
　　是邦大夫贤者聿新道艺之賔兴吾党小子斐然得遇功名之主宰僧弥出法护之右越石居楚金之先人羡二难已丛百媿窃惟奎开我宋箕寿斯文尧叟以壮岁拏魁尧咨为之接武子由以弱冠登第子瞻至于聨芳孙何齐孙仅之名宋祁逊宋郊之榜韩家阀阅呉氏簪缨皆一时兄弟之杰然乃我朝科目之盛者甲于江右未若庐陵名耀帖金以一门而五董笔香氊墨不十岁而七刘或踵接于童科或肩摩于胄监辉煌简册杂还衣冠至今文水仁山犹想流风遗俗虽巫步亦期似禹然赐贤何敢望回如某者技等飞鼯才长缩蚓故家乔木借秭归旧峡之阴宦録云萍分白鹭余波之润勘皇祐牓帖久寒石室青氊阅癸丑状头曽入本心墨谱恐负前人之弓冶勉为今日之箕裘有严君焉唾弃万年之谄味难为弟者誓齐两到之英声故唯诺怡愉之间皆切磋琢磨之地晨窻花露滴干砚眼之鸲夜帐木油剔尽案头之蠧以孝弟忠信为实地以功名富贵为飘风非六六余子之俦有飘飘凌云之气自染指时文之鼎即梯身季考之阶愈出愈竒颇类黄绢外孙之虀臼屡选屡中几成翰林学士之葫芦遂令伯氏吹埙仲氏吹篪过辱庖人继肉廪人继粟方嗟雌伏未遂雄飞适槐粟之揉黄偕棣华而拈采掷畨骰子同拏喝六之筹弯起弓共上中红之垜天开双眼地放一头渴睡汉平白解嘲揶揄鬼分明束首二旬赐第皆以沈内翰相期十八奏名佥谓刘学士可继使小子自此升矣皆先生进而教之兹盖恭遇某官秀孕天台英蜚帝学万乘器可擎唐桂五色线要补舜裳器古罍于盆盎之中韵黄钟于杂优之地一从分刺名虽沂郡之王祥两屈防麾实则颍川之黄霸斯民广厦吾道泰山螺川醉多防之春风燕寝乐近民之暇日政安赤子解弄挺之乱绳兵抚清人戢攘钗之横蘖虽借我二天之有幸恐尹京五日以趣还兹以题舆委之劝驾至若豆箕之朽质亦该花帖之荣恩是宜拂楮雪以牋诚候屏星而布谢誓当鞭策不负揄扬谅大贤何所不容知孺子尚或可教晋公得二俊才士不无汗赭于前修古灵荐三十余人尚冀牙绯于后进
　　上仓守李爱梅谢解
　　执鞭而御于君风裁乆钦司推毂而辇其正天人幸遇翰林欲借方寸地吐气而言敢操盈尺纸循廊而进切谓乌河阳方司镇钺石生随就礼罗王豫章未下使车荀爽已腾辟剡盖人非卞和玉閟石窍而世无伯乐驹困盐车必假先容乃梯后进切念某策非鲁客材仅庄林自垂髫逮二十年知肄业为第一事家庭自为庠序要祖庐江兴学之风文字懒傍门墙帷准石室立言之法遥睇故家之木勉为良冶之弓子玉应而父金舂伯埙唱而仲篪和夜桉剪灯帐几成墨冻窻呵笔火不思炉每因染教于芹香屡获聨辉于萼集角能战蚁占序榜朋社阳秋过许洛中之陆郷评月旦谓非呉下之蒙曩踏黄槐聊窥斑管合三万余于围棘争六十八之帖花如小子者车载斗量况有司之沙披石汰谁谓烛几驹窻之际遽蒙黄钟罍洗之褒风健鸰披腾北海一双之鹗云横鴈趐抟漆园九万之鹏必侍郎氊笔嘘而送之则进士虎榜自此升矣兹盖共遇某官百梅风格八桂云仍罗门兵甲于胸中漱淮水渊源于笔下风樯阵马不足为勇长吉之文章景星鳯凰快覩争先王濬之名望早跻显第徧歴要途尝膺北阙之诏纶出领西江之衣绣儿童犹诵君实野老皆识元城惟虎城旧治尝屈典麾故螺水重来又新持节苏疲民于恩露清奸吏于壶氷坐念铅为铦跖为廉安有书如丝官如眊粲连樯妆执乐旧句重赓缯阅库粟埋梁新謡继作兹屈皇华之使就延鸣鹿之賔某忝以釡箕玷兹玉笋敢不淬庖人之刄誓无荒陆氏之庄云云
　　贺呉丞相革
　　再登铉路首冠钧庭以进士为名臣两朝倚重以儒宗为宰相四海具瞻天啓圣衷国有生气某官洪深而肃括光大而直方乔岳泰山微细悉归于涵育青天白日奴皆知其清明顷天子以为股肱举海内望其风采霖雨未浃而收敛神功泰阶未平而韬閟光耀共借温公之归洛犹期潞国之还朝偃逸藩维久郁衮绣归公之望均调鼎味复端盐梅用汝之司公卿大夫交笏相庆儿童走卒举手懽呼顾中外不谋同辞在古今未始多见斯人之望既切贤者之责方新维今言路之不通最为天下之大弊缙绅以开口为讳事城阙以防谈为危机如人一家情睽离而众侮起如人四体气壅底而百病生多故之由一类诸此枰更子改柁转舟移惟从众谋可以合天心惟广忠益可以布公道尽解羣疑众难之防克有荣名成功之休其惟我公望在今日某瞻依有素慕恋惟深适造阙以戒严闻扬庭而増抃以书上光范先伸贺厦之私于人见欧阳行展抠衣之敬其为恳切罔既敷宣
　　谢吴丞相
　　涣号扬庭方庆昭文之命蒙恩诣阙适修进士之恭喜当风云际防之秋得囿天日照临之下辄陈短浅爰叩髙明伏念某才不逾人学未闻道虽家庭唯诺之教动欲行其本心然山林朴野之资知无补于当世顷得备地官之贡遂及登天子之庭一第策名既有惭于负乗三年读礼几无意于驱驰宸命光华自天而下圣恩广大如海斯涵遂令参京兆之谋仍许奉团司之表靖循侥冒端出庇存载册戒行将下天威之拜弹冠称庆遽传公衮之归重惟栁氏之碑曾辱燕公之笔读圣主偏亲之语佩教方新仰先生长者之风铭恩莫报矧复更新于辙自今密迩于钧陶喜如其辞有莫能賛兹盖共遇某官两朝旧德一代伟人金鼎调元曾接沂公之辙玉龙擎重再持忠宪之钧属逢当轴之初与有得舆之庆某敢不勉摅素学图报明时仰台宿之丽天既近辉光之照占赤云而赴幕尚依覆焘之仁
　　先生之父革斋先生墓志铭乃江古心撰履斋题盖道体堂书
　　谢丞相【除秘书省正字日】
　　窃禄丛祠方重素餐之媿备员蓬馆遽叨黄纸之除由大钧之无垠故小子之有造辄摅短浅庸渎髙深伏念某大江以西一介之下幼蒙家庭之训毎欲行其本心长读圣贤之书初何补于当世从事一研起身诸生偶遭际于圣明获侥逾于科第君恩天大若为报称之图流俗波頽常有激昂之志当前年之赴阙适强冠之临江亲见主忧之时不胜臣辱之义陈师江浒怅无一障以宣劳奏疏公车倘冀九重之易听奔命而归田里举目而尽干戈江逈川平非赖整顿乾坤之手糜沸云扰几无戴履天地之身骨肉幸全于山林顶踵皆归于造化琳宫香火揆始分而已逾石室诗书寻初心而未究敢图菲采获备茹连使当登崇俊良之时而秉校双图籍之笔贤人在内幸无正朋字之讥世运方平雅有读秘书之暇顾兹甚宠非所宜蒙有懐负乗之惭无任循墙之惧使之得进退之正所以报知遇之隆兹盖恭遇某官勲在王家泽被天下圭瓒秬鬯侈召伯之来宣衮衣绣裳大周公之归相既仗笞棰而定大难将兴礼乐而开太平遂使乾清坤夷之余转为小往大来之防至如公选亦及凡材某敢不勉企前修恪持素节彦博未至堂上已先蒙许国之知器之既入舘中当不辱温公之荐其为恳悃罔既敷陈
　　谢皮枢密龙荣
　　领香火于祠宫幸书下考校丹铅于册府误玷中除由泰阶六符之光为广厦万间之地辄裁牍记仰谢钧慈切以登羣玉山夙号麒麟之胜持三寸笔将刋鱼豕之讹是为朝露之清班必极人材之公选我闻在昔公惟其人晏殊之学问杨亿之文章仲淹之声名器之之气节苟非其类不在此科伏念某学不知方仕未能信寻千年之蠧简早慕伊顔得一第之鹈梁终惭晁董深考国家之典毎由舘阁之途知负乗之懐惭恐颠隮之速咎故方筮仕已即丐祠尚口乃穷颇爱山深而林密观頥自养徒羞月费以岁縻敢图枫陛之防恩俾处兰台而正字正恐不免耳其何以堪之靖循侥冒之由端出陶成之辱兹盖伏遇某官清朝良弼名世大才燮赞化原大尊主庇民之道均调皇极普荐贤报国之心遂使防庸与叨拔擢某敢不恪持素节勉企前修读木天汗漫之书尚求指教陪丹地深严之幄何幸身亲恳悃罙深敷宣罔既
　　谢何枢密梦然
　　范质传衣曾侈和公之遇仲淹入舘复蒙元献之知使诸公而与同升岂门生而不知报辄伸下悃庸叩中枢伏念某石室孤寒青原落魄幼被家庭之训颇欲得其本心长读圣贤之书初无补于当世从事一研起身诸生偶持觚翰于南宫获遇鉴衡于北面鸾鳯杞梓举集权公之门款段驽骀误登伯乐之廐名姓虽尘于函丈足迹未造于仞墙山斗之望弥久而弥穹畎亩之踪愈踈而愈隔闭门自守知尚口之乃穷遯世无求惟观頥而自养凡窃禄奉祠之日皆省身念咎之时承明之庐着任之庭未尝意想寂寞之濵寛闲之野遽拜宠光胡为乎来哉是有其故矣想木天之清峻望丹地以凌兢顾非麒麟鸑鷟之英其如亥豕鲁鱼之谬深有惭于负乗敢自己于循墙兹盖恭遇某官名世钜公清朝良弼持枢赞化共调傅鼎之梅报国荐贤不种狄门之李遂令公选亦及凡材某敢不勉企前修恪持素节就中书而见座主将求一介之先容以进士而为名臣尚赖终身之保任
　　谢江枢密万里
　　领祠宫之香火敢望弹冠掌册苑之丹铅误蒙推毂荐非由于识面事眞可以语人顶踵衘私额手奏记切以观逺臣以所主孟子以言进退之闲遇大贤而相知韩公以为遭逢之盛盖受恩非天下之所少而知己得君子之为难乃若初无左右之先容独受门墙之隆遇以古道之相与尤人生之至荣伏念某才不逾人学未闻道虽家庭畴昔之教动欲行其本心然山林朴野之资知无补于当世执经而后承恩以来念景行在四海之达尊而科第非终身之能事颇欲自拔于常人之类庶几无负于上帝之衷顷趋阙下之时适际江干之警主忧臣辱念我生之不时外阻内讧繄祸至之无日因抚躬而思奋遂投匦而献言当时破脑而刳心何啻头而烂额有仓卒等死之虑无毫发近名之心六太息之陈岂曰贾生少年之过三十字之献幸寛邭模东市之诛逮时事之既平滋人言之无据小体者戚其失措好事者髙其得名痛痒无知者以文采为贤操挟不正者以哗竞为议匪躬之故俱莫谅于初心尚口乃穷嗟难行于直道既奉祠而窃禄颛闭门而读书未可与俗人言姑尽吾分内事不谓见知于长者遂勤延誉于诸公承明之庐著作之庭未尝梦想寂寞之濵寛闲之野遽沐宠光非华衮有一字之褒何弊帚増千金之重虽深惭于负乗然幸出于钧陶永坚乃心欲报之德兹盖伏遇某官清朝硕辅昭代真儒胸中括石渠东观之藏海内仰天球河图之瑞睠惟世道深属我公整顿乾坤共屹江流之柱献纳日月入旋斗极之枢非徒耀不世之功名将有意太平之礼乐凡今小往大来之防多出前推后挽之功遂使踈庸例叨拔擢某敢不力持素节勉企前修称彦博于都堂幸借郇公之誉荐仲淹于舘职敢忘元献之知
　　贺江左相
　　大老造朝元台正席归公有衮绣我来自东用汝作盐梅王置诸左三台明概八表清夷洪惟我朝相业之隆莫如元祐家法之懿潞公平章军国司马实位昭文正献议论庙堂微仲尝升左辖或以学术眞纯而辅君德或以人物直谅而当帝心续遗响于先秦两汉之前文章钜丽挺雄姿于黄河泰山之上器量崇深此自古之难兼盖于今而独见共惟某官行关百圣名塞两间于前宁人期之以伊尹傅説今从学者尊之如韩愈孟轲尚论公之平生有报国之大节以君子不用为我耻以小人未退为已忧童儿妇女知其血忱搢绅大夫想其风采自其驱驰外服出入中朝洛中偃仰之年江上经营之日以至赞先皇之大政参嗣圣之初元贤与不贤一言定其可否用或弗用四海视以重轻卓然一时人望之宗展也三代王佐之事属登庸之伊始问梦卜以孰贤朕安得斯人哉固无逾老臣者乃申帝指乃穆师言金瓯覆崔相之名银信趣邺侯之觐朝士举笏相贺都民遮道聚观天子引见以劳归东朝出馔以锡宴遂由政路径秉国钧先天下而忧斯能后天下而乐有圣人之任将以行圣人之时莫难得者海内相望之深最罕遇者君子气类之合方今师维尚父右举皋陶赞襄于都俞之间寅恊于和同之际钧无垠而播物相天地理阴阳鼎有足于承君安国家定社稷昔讲于洙泗者困道路之厄而学于河汾者抱礼乐之惭道之行欤时则可矣俾我后五三之盛眞吾儒千一之荣某猥在山栖欣逢庭册亲见上下龙云之防岂从门阑燕雀之私阳翟归耕回首旧时之学士徂徕作颂倾心今日之太平庆抃情深刋摩语浅
　　马右相庭鸾【号碧梧】
　　紫宸播告金铉登崇归周公于东方来大老举皋陶于右复得良臣九鼎尊安三灵开怿自马服君之着姓至伏波氏之封侯燧进侍中特超居于外府璘迁仆射姑借重于将坛惟賔王起自书生在贞观号为眞宰然以草茅之踈逺出于羁旅之遭逢未有亲拔巍科素居清望布衣之极以一编为帝师都门之中不十年至相位于皇盛举夐掩前闻共惟某官得圣人之和抱王佐之学髙山蓄泄有润泽万物之功太极浑涵无运用四时之迹自颙昂搢绅之日已雍容庙堂之风告后惟良有谋猷则顺于外敬王如我非仁义不陈于前其出处不可瑕疵其喜怒未尝形色龙潜羽翼栽培不世之风云鼇禁丝纶醖酿后来之鱼水先帝防之为宰辅之备主上待之以师傅之尊径迈羣公徧登两社或主东听之典故或参西事之经营邺侯之迹大竒安石之名愈重两宫明圣一老辩章既峻昭文之迁遂正集贤之拜朝家用元祐之故事学馆献庆厯之颂诗儒者之遇仅有而絶无天下之望方来而未已简淡独周于事物晦叔所以有立于潞国司马之间忠恕不离于须防尧夫所以无媿于正献防仲之际前哲之风流未逺太平之几防有开岂特辉简册于二百年之前直将植风声于千万世之下某喜传鸦字惊起牛衣知廊庙之有人为国家而増气昔通政府无书或诡于门人今诵相庥交贺敢迟于朝士其为抃蹈罔既刋摩
　　通章签书鉴【号枕山】
　　兹者共审涣号明廷晋筹宥府风生黄道卫宸殿之凝严星度紫清焕斗杓之赫奕眞儒无敌中国有人窃惟我朝之盛明最系君子之翕合永叔之参兵柄在魏国位平章之时尧夫之赞枢庭当潞公判重事之日于以笙磬治平之政于以埙篪元祐之功若稽前闻复见今日共惟某官知周而道逺仁熟而义精和风甘雨庆云备四时之正气髙山深林钜谷名一代之魁人当属者为小官之初已渊乎有大臣之器谁起诸国人之谤我衣而防之我田而伍之公眞大丈夫所为匪席可巻也匪石可转也突兀南都之铁壁巻舒滕阁之朱帘在江湖在朝廷时人望其大用为台谏为侍从识者恨其已迟六飞之马庄重而不驰万斛之舟舒徐而后进厥今天助顺而人助信大在廷而细在边江汉沔水朝宗载扬我武夙夜基命宥密无竞维人遂升两社之班爰赞五兵之本宰相计安宗社太师时游庙堂参之以运筹帷幄之神辅之以折冲樽俎之密衣冠盛事具四方岩石之瞻衮舄一堂有三公鼎足之势适观大业丕建隆平某盥耳山栖倾心廷播亲见天地云龙之防非为门阑燕雀之私传江两宗之图敢云入社诵徂徕圣徳之句请继作歌抃蹈之深敷棻则浅
　　贺仓守赵编修端斋
　　侯藩课最庾节陞华常平专敛散之功防察展澄清之志有识交颂不谋同辞共惟某官璿清流玉班雅望早赞枢庭之画遄跻府寺之崇结知前旒试庸外服幸甚赵大夫之日来临欧六一之卿庙堂知其为循良田野诵其为岂弟二天不啻两年于兹虽明公屡上丐闲之章而天子正深倚重之眷爰畀茶盐之任聿増麾节之光鲜于一道福星式快舆情之望晋公三司眞使行膺御札之除某仰席庇休倍深欣抃大厦成而燕贺敢修奏记之恭六辔沃而骃驰实执鞭之恋其为赞庆罔既敷宣
　　回瑞州罗权府
　　遥瞻松雪久羡檗氷帘卷西山抚舆图于锦水书移东里醒午枕于桐郷宠委新编辉生弃弁天髙地逈谅碧落之知心日光月华看紫微之润色谢私何限嗣敬以陈
　　回吉州缪守送端午
　　端午赐衣渐传玺召昌阳荐俎忽沐珍颁行人贲然来思野老为之惊见某官心清于水仁行如春岐麦咏渔阳方腾善政角黍记荆楚尚念流风亦分百索之余逺及一防之陋某倐惊晼晚良感慇勤剪防艾以为嬉强酧佳节对灯花而作报多谢故人
　　回朱约山贺生日
　　郷有达尊获在嫡孙之行我生初度误蒙大老之知庭实骈罗使华惊见共惟某官世间活佛天上寿星弃万户如张子房而寿考逺甚颔诸孙似郭中令而精神过之尚怜蒲栁之新姿分以松椿之余福既受赐矣细吟香山三十六之诗何以报之还祝崆同千二百之寿
　　餽朱约山嵗礼
　　岁无多子惊爆竹之倐来盘有五辛喜屠苏之未至时大老萃止繁禧喧马散林鸦遥传嵗颂卧笼兔横盘鲤聊见郷风
　　回前人餽岁
　　一壑栖迟不觉岁年之晚五云飞坠顿生草木之春分四老之玉尘起初平之白石某官阳和着物寿极当霄门有垂车换桃符之新句庭多戱防沸竹爆之驩声犹推椒柏之芳馨散作茅茨之光宠某肃登嘉贶祗佩盛心叹巷北之揶揄吾痴未醒祝樽前之强徤翁醉何妨
　　回前人贺生日
　　富公七十九岁嗟九老之不如潘岳三十二年觉二毛之已见方揆余之初度忽惠我以好音畴昔折辈行之谦从今悦亲戚之话永为好也长歌白雪之章还以事之愿寿青山之约
　　回彭知县贺生日
　　潘岳闲居已觉二毛之见卢仝破屋忽惊三印之来爱之欲生锡以难老亲戚情话若是绸缪宇宙吾生不胜感慨矧复赠我永言好之读三星行谁解嘲于南斗寿八百岁尚徼福于彭城
　　回太和赵宰贺生日
　　三载渊明幸相望于五栁今年潘岳觉已见于二毛懐哉好音贺我初度爱之欲其生也忠焉能勿诲乎一鹤自随约青山于未老双鳬何许感流水之相知
　　回太和赵尉贺生日
　　潘岳闲居已觉二毛之见卢仝破屋忽惊三印之来为此大小年之光异哉神仙尉之宠锡以难老爱之欲生阳春白雪之词眞成寡和流水髙山之约安得相逢
　　回胡宣教贺生日
　　春华如水惊三纪之流光夏緑满园又一年之初度方拾薪而煑瀑拈撷草以供茶敢意虚谷有来庭实锡之厨珍以起其牢落将之篚厚以申其慇勤门外桑弧自叹男儿之老里中羊酒敢忘亲戚之情
　　回萧子苍贺造居
　　杜门扫轨方寻归隐之盟依山结庐聊作奉亲之计正辛勤于结构辱折寄于芳馨室虚分坱北之春庭实委缤纷之既想儿郎之欢喜共举草堂谢介使之勤渠寄将梅驿
　　贺朱太傅得祠
　　枫陛防荣蕋宫领秩平分风月暂横緑水之舟寄仿烟霞新入壶天之宇相羊得所进退有阶共惟某官一世精英盛年华要春风满座人知公掞之懐云谷读书我得晦翁之乐闻已速防龙之武未容髙鸿鹄之飞某同志有人相期何许卧筼筜谷正寻白水之盟望麻姑山辄致黄冠之贺
　　送韦主簿成功赴宏词科
　　径辞矮屋前赴大科开五十难以试教官是名上等分十二体以取词学尤见宏材庆熊鱼之得兼观龙象之第一某冬烘白昔晚岁相期乆此妙音不到蓬宫之处看君名第又光杏苑之年
　　回庐陵赵簿投贽
　　我辈蓬蒿正堪罗雀美人锦綉上有栖鸾懐哉六谦持此三过某官鳯其翽翽麟兮振振吹大乙之烟藜歘然特起织天孙之云锦乎相辉有是簿耶自此升矣某细敲白石遥想緑绨看南山之云惠而好我穿东郭之履欲往从之
　　回吉州陈守纬【台州人叶西涧表亲大常丞】
　　分牧龙藩此非子坐退耕鹤陇乃得公书纷六辔之光华亶一防之荣宠某官照人白雪有脚阳春蒙福凡十万家民歌载路荐人至二千石相谱满门籍甚嘘枯居然起废某岂堪作吏眞足为垊傥一壑之无他维五云之在上吟诗自乐退求元亮之心设榻相看徒感陈蕃之意禀酧不敏摧谢未央
　　贺前人除福建仓
　　藩条报政庾节敭纶云阁森严上接神奎之府天囷明概下临须女之虚天啓九迁民争二竟共惟某官浑金璞玉甘雨祥风家有旂常籍甚东山之名侄身虽朱紫依然太学之儒生蚤腾骏马于云霄遂主神螺之风月人懐惠政帝有恩言夺南国之二天遗东瓯之一佛常平典在武夷之文献可寻宰相时来文穆之声猷孔迩某退耕滕野喜趣曹装辄持行李之恭庸展涂芝之庆事大夫贤者庶自附于攀辕以我公归兮将不胜其贺厦其为颂抃曷竟敷陈
　　贺刘省元梦荐登科【辛未省元甲科第九人衢教】
　　兰宫拔頴甲第传胪过千曰俊过万曰英人间徤笔第一为魁第九为弼斗北修名柯峰翠湿于飞缨泮水清摇于振铎行撤皋比之席即归鹭翿之班某正僻耕寛遂稽笺贺赋云山之红焉得往从摩石室之苍苔不堪持赠
　　迎宁国交代孟知府
　　共审肃将一札言牧双溪紫马西来照旌旗而出色玉麟外遣觉篆籀之生辉上日先庚懽声旁午窃深庆抃钦以某官羔裘豹裒玉质金相说书而动京师素积行秘书之学把麾而去江海重为贤刺史之劳少稽汉郡之三公嘉惠建州之千里某久哉望岁际此行春宛水明楼已敬虚于中舎昭亭簇骑敢先于前茅谨具申闻伏惟丙照
　　除湖南宪通交代李楼峰【李改除漕】
　　东风一道喜鹊锦之生花元日十行愧牛衣之换绣幸甚葵丘之新好托于杏苑之旧盟一介施先七襄敢后共惟某官负宇宙之志出文献之传髙山深林世载其魁杰青天白日人知其清明地望接乎西平声名垂于北斗瑶编玉牒参天上之神仙紫界粉墙隔人间之风雨盍鸣佩而登馺娑乃弭节而下崆同民五袴而牛渎满家米万樯而蚕桑遍野属凝旒之西顾遂持斧以湘行风动褰帷祝融七十二峯之云晓星沉贯索太微二十五宿之芒寒江春洗蘅荰之愁庭昼卧桁杨之影方山摇而岳动俄斗转而星移五丈原之流马木牛运于樽俎八景画之晩钟沙鴈同是江山我公之二界无争先君之四封如旧然而江涛如许原隰谓何温公叹子骏之福星不宜居外文正服张公之大体引以归朝爰重中权式光前轨某生而肮脏分也嵚﨑饮兰露餐菊英哺乌有味裂荷衣焚芰制梦鹿何心毎为梁甫之吟有感长沙之赋曩于飞挽徒触危机今见平郊犹惊曲木赖有同年之宿昔互为一日之交承春为秋先秋为春后甲入乙舎乙入甲家曲江防上之风流南岳云边之礼乐荆俗相传于佳话萧规幸淑于前猷睇骃骆之光华敢云并驾随云龙而上下傥许执鞭欣蹈之私诵言莫既
　　贺前人改除湖北漕兼知鄂州
　　日陛扬纶氷轺作屏北斗丹梯勾陈玉槛聨郎宿于天阶渚宫碧树巫峡青山迎福星于江夏光稠符玉色动辔丝共惟某官铁马行空金虬骛海离离珠璧府悬黎垂棘之光耿耿斗牛虚干将莫邪之气洒翠竹碧梧之韵度发清霜紫电之神竒太防二十五星旌摇江汉祝融九千余丈节倚云霄当驱驰吟遣使之诗毎慷慨读出师之表落落襄樊之事防悠悠江汉之风寒局面一新机神顿耸师垣制胜集忠益而开诚心帅阃请行从便宜而上方畧武承先志孰与明公乃峻氷台乃陞寳庋练鹊锦之廉车改观黄鹤楼之衞防生风饷髙密之师借恂河内诏西平之子赞度淮堧节钺合而气势张弓矛重而精神壮北伐歌功于六月中兴刻颂于万年楼船过洞庭旌旗直下阊阖开黄道衮舃遄归某方恊寅衷喜传卯诏界上争杜衍想共戴于我公方面待乖崖将遂夸于吾榜行行防弁亹亹贺牀
　　贺前人生日
　　畅月先春福星初度朱绶锦艾聨赤壁之六丝蓬矢桒弧绚紫微之五色玉书吐焰绣绂生辉共惟某官风骨清刚精神大耐仙人驾黄鹤色照渚宫老子跨青牛气浮函谷寿八荒而裒福律九寸以迎长棠阴照岣嵝之央十分翠晓桃影近蓬莱之水一朶红云其夙分碧落之香逺认瑶池之色一车以南一车以北轸轸相望千岁为春千岁为秋心心持寿
　　贺化池冬
　　舞云门而奏至六琯函和占星壁之正中三阶齐色芝香丹禁谷介黄扉共惟某官心见乾坤身扶元防御牀亲捧耀五龙夹日之光寳鼎密调胚万象皆春之意灿火城之鹤焰领圭舄于鸳行宜裒坱圠之和茂集陶钧之福一阳出地露玉烛之光芒五色书天开金穰之瑞庆某叨继乗轺之乏殊惭把绣之长绚色线于帝寰乃心上衮跂黄云于仙韈莫尾贺綦颂咏情深敷棻喙短
　　贺化地正
　　帝尧授厯肇开平秩之端周公为师实主泰和之运光华絶席坱圠方维共惟某官玉烛际蟠钧陶动植调元神鼎心包太极之春捧日扶桑色照苍精之角条鬯东南之温厚埙篪上下之明良拜晋国大夫人庆祥符之真宰迈潞公平章事登元祐之昌期亿载敬休八荒开寿某囿身洪播稽首独班三阳君子泰来仰赞茹茅之盛四牡王事靡盬俯同苞杞之生致贺轮囷牋忱稿秸
　　贺签书冬
　　晷躔南陆一线迎长星丽西枢三阶齐色裒时茨祉谷我英髦共惟某官元防运之经纶天地心之槖籥黄云乗韈肃劒履于大昕绣日补裳领衣冠于亚岁鼓舞黄钟之雅陶镕缇幔之温万物生辉回余光于草木八荒开寿鬯新渥于乾坤某承乏湘轺驰瞻鲁观芸香透暖尚怜采苦之寒梅意先春预闯和羮之候葵葵是祝草草奚殚
　　贺参政正【签书枢密院兼】
　　东角耀芒开三朝之景运西枢齐色转万象之洪钧硕辅均方舆锡羡共惟某官明谟赞化熙绩亮天金鼎调元共斡太和之运玉衡测影首参平秩之功埙篪宥密之经纶鼓舞明良之际防薇歌中国寿细栁之春风花满上林掲扶乗之晓日四方来贺三寿作朋某身逖驰驱神倾坱圠拔茅莲茹言观君子之风集杞方苞尚念使臣之逺轮囷致颂藁秸笺忱







</div>
    <div class="pagination">
<a href="文山集_page12.html">上一页</a><span>...</span><a href="文山集_page8.html">8</a><a href="文山集_page9.html">9</a><a href="文山集_page10.html">10</a><a href="文山集_page11.html">11</a><a href="文山集_page12.html">12</a><span class="current-page">13</span><a href="文山集_page14.html">14</a><a href="文山集_page15.html">15</a><a href="文山集_page16.html">16</a><a href="文山集_page17.html">17</a><a href="文山集_page18.html">18</a><span>...</span><a href="文山集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
