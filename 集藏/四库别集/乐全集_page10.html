<!DOCTYPE html>
<html>
 <head>
  <meta charset="utf-8"/>
  <title>
   乐全集 - 第 10 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐全集 - 第 10 页/共 22 页
  </h1>
  <div class="content">
   史记五帝本纪论
　　周道废秦拨去古文焚灭诗书故明堂石室金匮玉版图籍散乱太史公缀缉天下放失旧闻録秦汉上记轩辕下至太初成一家之言事迹条贯信该详而周悉矣然而为史之法系在夲纪纪者统也言王者大一统正天下正朔所禀法令所由出者也而迁为纪始诸黄帝愚有惑焉易曰古者伏牺氏之王天下也仰观象于天俯观法于地于是始作八卦以通神明之徳以类万物之情盖三极之道九畴之夲书契所纪君徳最盛伏牺氏为歴代帝王之首也孔安国曰伏牺神农黄帝谓之三皇少昊颛顼髙辛唐虞谓之五帝今迁叙三皇而遗牺农纪五帝而黜少昊何哉易始于三画书夲于三坟礼之所萌乐之所起万类以别生民以存皆自乎伏牺而迁不录焉何也易曰帝出乎震夫五行用事先起于木故太昊法之首以木徳王天下今遗牺农而不录黜少昊而不叙是于五徳相承之序可乎哉郯子曰伏牺氏龙师以龙命官神农以火纪黄帝以云纪少昊以鸟纪颛顼以人纪今遗牺农而不録黜少昊而弗叙是于五官之纪可乎哉时令曰盛徳所在各以其帝配盖所以主祀四时正位五方今遗牺农而不录黜少昊而弗叙是于五时迎气之体可乎哉家语载孔子语宰予以五帝徳之说遗少昊少数而禹在焉又季康子问五帝之名孔子乃以太皡炎帝黄帝少昊颛顼为对盖夫子之答因乎所问康子以五徳发端故以五运相承者答之宰我夲以黄帝为问不及少昊故略而不书迁既网罗周博断为定典接先圣之絶绪遏学者之末流书以该名数表以正时厯世家以显宗夲列传以着成败然其大夲纪为之主而一纪之初所失者二考三皇之迹而牺农不录观五帝之事而少昊不载愚窃惑之如曰有微防焉盖未之知也谨论
　　三代本纪论
　　盖闻述作大体在乎辨名名之不正条理何出三代之王其可知矣而史迁为夏商周夲纪乃帝夏商而独王周此何道哉夫帝王者有天下之大号也号者所以表功徳之迹也维昔尧舜以至仁格天溥爱无私以徳而帝者也禹平水土九功允治汤武革命为民去暴以功而王者也其在乎书尧典则曰若稽古帝尧舜典则曰若稽古帝舜至于君臣之言则称帝曰俞帝曰吁帝曰畴咨其在夏书则曰若稽古大禹至于与臯陶益稷相赞勑之言则称禹曰俞禹曰吁禹曰都啓与有扈战于甘之野作甘誓则称王曰嗟六事之人自先代诸儒皆曰禹既继世以家天下自为徳下衰始去帝号啓而曰王信矣汤誓则曰夏王率遏众力仲虺之诰赞汤之徳则曰天乃锡王勇智惟王不迩声色王懋昭大徳汤诰则曰王归自克夏伊训则曰伊尹奉嗣王盘庚则曰王命众髙宗肜日则曰祖已训诸王其在于诗商颂长发之篇则曰武王载斾有防秉钺又曰实维阿衡实左右商王稽诸诗书夏商之王也其可知巳而史迁纪三代自禹而下十有六王自汤而下二十九王至于桀纣并录曰帝书称商王受迁曰帝辛至周方曰王噫迁既破编年为纪传缉补旧闻驰骋百家上下数千年条贯明白可谓勤且精矣而于帝王之序国统大体反为差戾违背六经帝桀纣而王文武可谓正名乎哉且夲纪者政教之源传志所出今迁纪五帝而失相承之序叙三王而乖正名之体莫大此者故论以明之谨论
　　四代受命论
　　或曰夫源逺者流长基厚者徳深而舜禹之受命也以身商周之累功也以世何耶曰舜禹天之所自立商周人之所自成昔舜鳏而在下栖于畎亩防防斋栗瞽亦允若大孝之徳格闻于天帝试诸难遂命以位禹平水土彞伦即叙六府三事九功以平厯数在躬乃庸诸位此皆至徳大功合于神明故能无一旅之众无一成之土而狱讼者不从朱而从舜讴謡者不之均而之禹故曰舜禹之受命也以身天之所自立者也商自契歴十世而有成汤躬行仁义十一征而有天下周自后稷有功在民积徳袭仁及文王而受大命故曰商周之累功也以世人之所自成者也是故以匹夫而有天下徳必若舜功必若禹之大继世以有天下恶必若桀纣而后天絶之故虽商周之兴必待此时也然一代异王苟有大徳天必佑命夏之少康商之二宗周之宣王咸能笃脩前烈中兴王业者是也夫岂二帝三代之事为然虽百世可知巳且天道至信人心至烦命不于常惟徳是授汉祖起于徒步挺劒西指革秦惨酷去项残暴廼自周衰战国以来民涂炭者五百年一旦而拯之置之仁夀可谓大徳矣重以文景之恭俭武宣之英明故虽中絶而民心依依不去者有以哉有以哉东京丧乱天下寻兵直于唐始复王迹唐祚三百所以结于民者太宗为之也唐宋及五代之弊四方裂壤待民益虐埀二百年息肩无地我太祖武皇帝应天顺人拨乱反正天麾所指海寰大定肆及先皇天锡灵嘏振古能事悉举毕行不曰受命之真主哉是以宗庙享之子孙保之以集此无疆之休有自来矣诗曰嘉乐君子宪宪令徳宜民宜人受禄于天保佑命之自天申之传曰夫有盛徳必百世祀中庸曰大徳必受命其是之谓矣谨论
　　南北正闰论
　　夫帝王之作也必膺箓受图改正易号定制度以大一统推厯数以叙五运所以应天休命与民更始西晋之乱九区分隔琅邪播迁于江左实绍金行拓防奋起于云方奄居神县盖五郊禋祀南北不可并享三统相承正闰宜归一致今夫以晋为闰耶未闻革命所传以魏为正耶实匪中华之旧大与之兆决谁处之夫晋之渡江也遗中服之雅俗据吴人之旧土齐梁之后风教荡然危弱相承礼刑不立五代四姓浸微以灭上无所授下无所归虽欲正之人谁适从且夫商盘庚之迁亳周平王之都洛不出王畿之内如归别馆之中兆庶实从不失旧物比夫身居藩翰观望本朝进不扶危退而正号非同论也至如太伯之奔勾吴不得谓之姬矣昭烈之兴巴蜀岂可以为汉哉魏氏先实漠北控弓朔代南平燕赵遂通秦凉出令作法变风迁俗天地有奉生人有庇且居先王之位宅先王之国子先王之人矣则是夏禹之出东夷文王之祚西羌爰集大命以抚方夏诗书所载谓之何哉前世大儒断南北之疑者所以正魏也或曰二帝三王应天承运必讴谣之先归故人神而协赞秦迁周鼎汉受秦降虽仁暴不同亦传授有所元氏起于防合践食上国谓之受命晋祀实存谓之中国则刘聪僭据乃陶唐之冀方苻秦所都实宗周之咸镐若其审定王居之次推考生胜之法偏闰相承夫何足尚曰刘石苻姚世祚短浅欲正其名无名可正魏之霸业肇自皇始典法眀着成于太和内无强臣孰与苏桓之逼间有中主未若宋齐之季虽末世尒朱之变而建康易三姓矣唐以土承隋隋以火继周周以木变魏魏以水而绍金昔汉祖之正号也去姬氏之灭几六十年闰霸秦而继周着为火徳识者以为得天统魏氏之推厯也去愍怀之亡亦六十年舍四僭而踵晋定为水行议者以为当正位推晋而上至于伏牺氏出震而王天下也帝王之大统明矣谨论
　　君子大居正论
　　宋宣公舍太子与夷立弟穆公穆公疾使其子冯出居于郑召大司马孔父而属殇公焉殇公与夷即位十年十一战民不堪命华督因民怨而弑之国大乱公子冯立是为庄公息兵安民国以治公羊传曰君子大居正宋之祸宣公为之噫宋之祸穆则为之公羊子之讥宣过哉夫国之大事莫大于继统宣公舍其子而立穆公盖念宗庙之重而慎付托之意也非疎其子而私其弟弟才子不才也穆公不原宣公之意而效区区之让使与夷逞志于国而致大乱是宋之祸穆实为之宣无讥焉可也或曰春秋之义贵义而不贵惠伸道而不伸邪故鲁隠之让桓君子以为不正可谓轻千乘之国蹈道则未也此宋宣公所以为讥也曰是不同义夫宋为商后立弟为常昔者微子舍其孙腯而立衍君子以为行古之道也周法子死适孙为后微子立衍自行商道故记者正之则是宣公于虑也深于礼也顺义不可以隠桓比曰舜肖尧尧授之禹肖舜舜授之禹不得其肖已者故传之子而以止天下之争且乱是舜不能以传禹尧失所授也禹不能以与子舜非知人也此其授受不失其宜故二帝一王称聪明之徳宣公以穆公为贤使主社稷而穆反为祸阶则如宣之失于所付何曰是不同义夫尧舜举于外宣穆取于内举于外也广故必求肖已者取于内也惟亲故足继世而巳耳穆贤于殇舍殇而授穆可也殇不贤于庄舍庄而授殇不可也故愚曰宋之祸穆实为之公羊子之讥宣过矣以国之大事莫大于继统故详言其大义云谨论
　　诗变正论
　　夫子删诗分四始之义列十五国之风而惟二南为正始之道王化之基厥防安在曰昔周道之兴始诸帷阃初古公亶父爰及姜女聿来胥宇其后太任媚周姜太姒嗣徽音文王刑于寡妻以御于家邦武王十乱乃有妇人焉故在国风本诸后妃夫人之事而以关雎鹊巢为之首乃周所以成王业之迹也故季子听歌周南召南曰始基之矣及乎风化洽徳教纯终以驺虞麟趾信厚之应易曰正家而天下定是其义也后幽厉败徳内惑外乱艳妻煽处并后上僭于是乎夫妇不经人伦不正而风俗坏矣关雎之乱可胜弊哉曰请问诸国之无正风何也曰周自懿夷失道上无天子下无方伯国异政家殊俗政之和者其民乐政之乖者其民怨一日之内诸侯之国而美刺之情不一得失之迹殊致故变风作矣若夫王道方盛治致太平易礼乐者有讨革制度者有诛政出一人逺近一体王泽流而颂声作则是治定之功归乎天子列国安得有正风哉然则周召非列国耶曰当武王克商巡守陈诗观四方之风以二公徳化最厚録为风之正始者盖本诸文王焉曰周公之盛徳若豳者何衰而变焉曰公以流言东征念先公先王基业之艰难始于稼穑之勤而成天下志在济大其功业故七月之诗兼四始之义总诸风而防二雅犹有疑心存焉非天动威以彰圣徳成王其终不悟则其诗遂变矣曰风者一国之政雅言天下之事王国之有变雅则宜又从变风者何曰雅者正也盖言王道以正九州周既卑弱不能保先王之旧俗仅如微国尚安能正九州也故有幽厉之雅而平王之风焉变风止乎礼义犹有先王之泽也故曰小雅尽废则四夷交侵中国微矣孟子曰王者之迹熄而诗亡及陈灵公之乱君子知其不可训也而变风之声亦絶矣是故以后妃夫人之徳为之始而采诗者止于陈之乱诚人伦始终之大要乎谨论













　　乐全集巻十七
　　钦定四库全书
　　乐全集卷十八　　　　宋　张方平　撰
　　对诏策
　　对手诏一道
　　朕承祖宗大业頼文武荩臣夙夜兢兢期底于治间者西陲御备天下绎骚趣募冗兵急调军食虽常赋有增而经用不给累岁于兹公私匮乏加以承平寖乆仕进多门人浮政滥员多阙少滋长奔竞糜费廪禄又守牧之职以惠绥吾民而罕闻奏最将帅之任以威服四夷而艰于称职岂制度未立不能变通于时耶岂简擢靡臻不能劝励于下耶西北多故敌变难常献奇谲空言者多陈悠乆实效者少预备不虞理当先物朕思济此急务罔知所从以卿硕望故兹访逮侧身旰食躬伫条画
　　对
　　臣今日防召对资政殿赐手诏一道逮朝廷急务俾之条昼以闻臣以庸昧谬居近列论思献纳乃侍从之职不能孜孜夙夜拾遗补阙圣心焦劳躬垂清问阔宥循黙之罪开导浅陋之见敢不悉情极虑粗陈大体上冒衡石少补尘露臣子之分不胜至幸伏覩手诏云西陲御备天下绎骚趣募冗兵急调军食虽常赋有增而经用不给累岁于兹公私匮乏此足以见陛下社稷之长虑忧民之深意也当康定之末庆厯之初朝廷议刺民兵增添军籍之时臣忝誎官屡上章疏极言其害至于今日事势果然臣昨在三司计会天下财用出入之籍及建隆以来国家畜养兵数乞朝廷速加图议盖太祖朝取荆潭收蜀平广南备河东御西戎契丹畜兵不及十五万人太宗朝平河东备迁贼御契丹料兵阅马志在收取燕蓟然畜兵不过四十万人章圣朝备迁贼御契丹搜募战士及契丹请和祥符已后稍稍消汰常语宰臣曰今之兵与古不同古者三时务农一时教战民即兵矣今皆坐待衣食国家经费至广不可不慎于选练故住招募斥疲老以减冗食至于宝元几四十年天下可谓乂安矣向因夏戎阻命宰相非其人虑害不深事失几先遂致大扰始籍民兵俄黕黥以补军籍陞诸州厢军以充禁旅增虚名以受实弊至于陜西河北京东京西增置保捷一百八十五指挥武衞七十四指挥宣毅一百六十四指挥庆厯三年因王伦张海等狂贼数十人更于江湖淮浙福建诸路又添宣毅一百二十四指挥凡内外增置禁军约四十二万余人通三朝旧兵且八九十万人其乡军义勇州郡厢军诸军小分半分剩员等不在此数军人日多农民日少顷来七年之间天下大困生民之膏泽竭尽国家之仓库空虚三边税赋支赡不足募客人入中粮草三司于在京给还钱帛加擡则例价率三倍以此度支大计日窘外则刬刷诸道之物中则侵用内帑之财厚赏聚敛之人贱立鬻官之令苟徇目前之急莫为经乆之虑天下之事可忧者无大于此也凡此冗兵非惟困天下之财用方且成天下之祸阶若不早图后无及矣且景祐已前兵不及四十万人三司岁计不闻有余今而入九十万人则何以得足此虽愚者亦可见矣若更加之以横费因之以饥馑国家安危之计臣愚窃甚寒心臣两曾具此事体敷奏而中书枢密院未闻有所改为即今便有改为犹须效在累年之后如救焚溺缓则益不及矣然兹事体实大非君臣同心而上下协济则事必难成伏望陛下先且将臣此言详问两府若别有长防丰财足食则非臣浅智之所及若量入以为出必无术以善于后则乞严令天下禁止招募军人令逐路转运使提防刑狱更出分按所部州郡防选疲老便与放停岁须三两次更互巡歴只依常程旋旋拣放无得宣露朝廷密防若虽系禁军其间羸弱惮于敎阅愿退就厢军者亦听从便委枢密院防勘军籍其人数少者即令团倂以省军员其马军无马者即与招募如愿补填步人者稍与补充近上衣粮优处军分其有马者即与团倂足成指挥令堪教习准备使用仍诏诸路经略部署司使体知朝廷深意有专愎自任无体国之心者亦在陛下断自圣心惩一足以警众矣此其省兵之大略至于嘉谋密议权术几微则有宥密之司又非臣所得详知者也手诏云承平寖乆仕进多门人浮政滥员多阙少滋长奔竞糜费廪禄此又以见陛下深思官滥欲清化源之大防也臣不敢逺言前代及祖宗朝事即以景祐年未有边事之时较之即可知其浮且滥矣臣曾勾当三班院约计在院使臣景祐中四千余员今六千五百余员臣勘防学士院两省已上官具员景祐中四十余员今六十余员臣任御史中丞将本台班簿防算景祐中京朝不及二千员今二千八百员臣判流内铨取责在铨选人毕竟不知数目大约三员守一阙略计万余人十年之间所增官员之数如此若更五七年后其将柰何员数既多贤愚同滞才不才又难分别劝罚不立士鲜全行此则天下之所以日不理也今略数入仕之门礼部贡院所放进士明经外近例率以举数编排别试名恩泽人每牓不下三数百人文臣两制两省少卿监以上每岁奏廕子弟诸路转运提防刑狱正郎及带职员外郎遇郊恩例得奏防子弟武臣自诸司副使军职大校以上至于宫掖嫔御内臣近职每岁或遇郊恩奏廕皆有常例又文武官因职任或致仕遗奏及诸色特恩録用者又诸班殿侍三司军大将内外胥吏牙校出职如此计会每岁入官之路徼幸攀援日生新例不可胜数糜费廪禄烦扰吏民经营阙次因縁请托各为身计衣食之所廹逼奔竞滋长势使之然澄源培本在陛下命令而已乞令中书枢密院各具逐年诸色入仕名目及人数取其徼幸弊滥尤甚者逐色别立条约稍加裁损其属三司殿前司羣牧司等处酬奬条贯亦乞各委明敏练事近上官员重行详定臣闻先朝以前虽将相大臣之家子孙犹多白衣未仕今自少卿监以上辄每岁任一人不亦过乎如此之类可谓徼幸弊滥尤甚者稍加裁损未为伤事也若只因循今日之例人浮政滥转恐甚矣手诏云牧守之职以惠绥吾民而罕闻奏最将帅之任以威服边境而艰于称职岂制度未立不能变通于时耶岂简擢靡臻不能劝励于下耶此又以见陛下爱恤烝民不忘边患之意也臣请只以祖宗时事言之祖宗之时文武官不立磨勘年岁不为升迁资序有才用名实之人或从下位便见超擢无才用名实之人有守一官至十余年不改转者其任监当或知县通判知州有至数任不得迁者故当时人皆自勉非有劳效知不得进故在所职次率多脩举以其用人无定格惟才是用自祥符之后天下治平朝廷之议益多寛大故令自监当入知县知县入通判通判入知州皆以两任为限又令守官及三年者与考课改转后又不限在外在京在任不在任但累及三年即例得磨勘先朝行之人始知恩未见有弊及今年岁深乆习以为常皆谓如此迁陞本分合得无贤不肖莫知所劝故牧守之职罕闻奏最此实制度不能变通于时者也陛下如欲变而通之合稍厘革此制其应磨勘叙迁者必有劳绩可褒或朝廷特勅择官保任者即与转迁如无劳绩又不因保任例更增展年考庶乎人稍知劝勉于自効其保任之法不当一例应须选择清望有才识之人即命举之如此则是委执政之臣举清望官委清望官举亲民官也有阙员随员数令举又足以见圣恩急才爱民之意此亦小变今弊矣至于将帅之任在驾驭得术仍宜乆于其职李汉超自太祖时任济州防御使兼关南兵马都监至太宗朝擢授应州观察使仍守关南通十七年北人畏服不敢窥边止得一改官而已太宗任郭进西山廵检二十年贺惟忠守易州十余年李谦溥守隰州十年姚丙斌守庆州十余年董遵诲守通逺军十四年侯赟守灵州十余年真宗任杨延昭守髙阳关亦九年假之事任阔略其细故不为间言轻有移易责其成效而巳又不与髙官常令其志有所未满不怠于为用也今则不然武臣指边郡谓之边任假之为发身之地歴边任者曾无寸劳薄效不数年径至横行刺史防团廉察能饰厨传熟于人事者即以为才而又移换改易地形山川未及知军员士伍未及识吏民土俗未及谙巳复去矣将何以服边境而得称职是由拣擢未得于理故下不知所以劝励者矣愿陛下鉴祖宗之故事重爵赏以待功劳责乆任以劝能效亦驭将帅之一节也手诏云西北多故敌变难常献竒谲空言者多陈悠乆实效者少预备不虞理当先物此可以见陛下安不忘危思患预防之逺虑也国家自祖宗以来不急于边疆之功以爱民安人为上急而巳昔太祖但以丰财练兵保边为事尝积帛内府谓左右曰北人若敢似昔时犯边我以二十匹绢购其一人首料其精兵不过十万我用绢二百万疋其人尽矣壮哉圣人之谋兵法所谓先为不可胜以待敌之可胜者也臣前所陈国家畜养冗兵竭天下之力而且成祸胎矣今每岁天下赋税之外只东南和买防绢自是三百万疋而衣赐诸用度犹不能给则公私安得不匮乏哉此乃不待敌国之患而我固巳先困矣备预不虞理岂如此臣愿陛下试详臣前言减兵节用择吏选将重慎赏罚以明劝宠以春夏之月稍移边兵就食内州稍减边骑就牧内地边费省则国计足民力寛然后外谨信誓内完守备悠乆实效无先于此竒谲空言又何足听此亦先物之理也伏惟陛下至仁盛徳髙明博大劳谦寅畏以求理要斯帝尧之询于众大禹之不自矜先格王之懿迹陛下裕然而有之臣愧于顽疎不达治道据诏问所及谨以近事上对其诏防所不及者亦不敢僭易有陈也干冒天聪臣不任陨越待罪之至
　　【庆厯七年二月十六日仁宗皇帝御资政殿两府两制两省官面赐手诏令就座条对宰臣陈执中枢密使夏竦等请各就夲司对上上许之是夕某宿直禁林夜漏五鼔封进此对】
　　再对御札一道
　　御札所有手诏该说不尽如卿更有所见仰子细陈述具实封奏闻
　　对
　　臣奉十七日御札所有手诏该说不尽如卿更有所见令子细陈述具实封奏闻者天防访逮承命惶栗学识浅陋愧不能副圣明求理勤切之心臣窃惟士大夫之遭时事主虽有长才逺虑欲一自致而莫之得也今臣何者而遇陛下深怀抑畏虚心听采不有天下之乐而以天下为忧臣敢隠情悼害有所不尽者欤伏详前诏所问冗兵措置之宜国计盈虚之夲仕进多门之滥牧守乏人之由将帅简擢之体西北预备之术此皆当今切时要务圣意虑之固已深矣今被防俾得更陈所见敢推愚心尝所念虑之事择取其尤急者以献焉今兹圣心因昨保州恩州之变得无常以河北为意者乎臣尝叹国家竭天下之力以养冗兵而且成祸阶然河北比天下为尤甚何也河北自唐天宝安史叛乱之后继以五代后唐后周皆因魏以为业故河北军素以骄悍自处又北接契丹朝廷亦尝姑息之承平虽乆而骄气不除在于事体亦难处置欲选择军校以严整之耶则河北军员尽是夲营迁补不比在京及诸道可以转员移易也欲拣选上京别补军分耶则河北军尽是夲营子弟姻娅蔓连根固乐土重迁不比在京及诸道可以选募转徙也欲陞迁军分以利动之耶则河北军衣粮素厚难以更行增给以此处置为难臣曾勘防河北厢禁军仅二十万人禁军五之四然尝体问其中老疲不任征役者甚多若朝廷密谕安抚部署司及转运提刑官员此后一切且住招填令依常例旋行拣放频作番次拣选少作人数放停使由之而不知无得漏露朝防岁年之后稍稍团并据所关指挥自京禁兵就逐州驻劄夫自古以来置兵之法汉则南北军七校唐则两军十二衞必须离析其势使相持制然后平也河北兵自唐以来骄悍防扈但以土兵相党尔今若渐消土兵稍置禁旅则主客之形可以相制若统之以能将抚之以能吏折其蘖牙去其害羣者庶乎置器以安也今兹圣心因昨衞士震惊宫省得无以亲衞为意者乎臣按周官虎贲氏掌守王宫皆士也赵左师触龙托其子为太后愿补黑衣之阙以衞王宫盖王宫之衞兼用卿大夫之子弟也秦汉官仪郎中令掌宫殿掖门户三署郎皆执防侍卫期门比郎无员多至千人后更名虎贲郎羽林次期门取六郡良家子弟充之又取从军死事者之子孙养羽林教五兵号曰羽林孤儿歴代以来宿卫之士不惟选材武必取驯慤庄愿之人以其近尊者不可不慎也国初循周朝军制置诸班直备爪牙士属殿前司又置亲从官属皇城司掌啓闭扫除之役守卫扈从之严其宿卫之法殿外则相间设庐更为防制殿内则耑用亲从最为亲兵也然募制之法则异于古皆惰游无根蔕莫容其身而后应募者矣前此变故卒生意外臣恐当有以惩创之臣职在词禁军旅之事未之预闻辄约古制粗陈其要惟陛下择焉若于诸班直中选其年劳乆次者至于东西下班殿侍有门阀家业者及诸军中死事者之孤稍有材力胜兵者严立保委之法选取千人以充殿内之卫仍领属皇城司令枢密院殿前司立定选补格式岁月更代之法岁满则优遣之愿留者令皇城司保任委是庄愿谨良则听留葢取之以年劳乆次则人以为出身之地取之以门阀家业则有家族之顾取之以死者之孤则忠义之人知劝立年更代则人知劳逸得均迁补有式则人知自重若其功过之准敎习之法居处之制颁给之例即请自朝廷裁议今兹圣心思冗兵之为患悯国用之不给得无念其所以致然者乎臣闻太祖皇帝训齐诸军法制甚严军人不得衣皂但许衣褐其制不得过膝岂有红紫之服葱韭不得入营门岂知鱼肉之味每请月粮时营在城西者即于城东支营在城东者即于城西给不许雇车乘须令自负以劳役之尝问左右后唐庄宗何以致乱或对曰庄宗不能御下尝出猎军士至拢马首自言儿郎寂寞望接借太祖拊髀叹曰庄宗得天下大艰难所为乃如此我于三军亦不惜财敢犯我惟有剑耳故是时令行禁止军士亦以足用今则异矣臣尝入朝见诸军帅从卒一例新紫罗衫红罗抱肚白绫袴丝鞋戴青纱帽长带绅鲜华烂然其服装少敝固已耻于众也一青纱帽市估千钱至于衫袴盖一卒之服不啻万钱今之上四军请给比诸军为至厚然月受千钱正可买得一帽耳度所戴帽岁须二枚补染服装须要鲜洁则于诸事略称此也计其所受廪给不足一身之费若有妻子争不得饥冻妻子既不免饥冻小人之情岂能不归怨于上此军情所以易动也至于常程特支例只对料钱勘请朝廷一次特支在京约用钱三十万贯及入军人之手何足为用是朝廷不胜其困军中殊未有济所以至此者由乎习侈汰之弊也愿陛下因清闲之余试召军帅如此问之便可密令条陈以何术可以革今日之奢靡以何道可以复昔时之朴素如帅臣能自节约以身率下则军人庶乎可以存济矣今兹圣心以近日诸道州郡军民搆造妖事往往起大狱得无欲以深刑峻法惩止之者乎臣窃惟陛下御极于今且三十年其甚盛徳之事所以感格天地结洽人心之深者以其至仁慈厚好生恶杀急深故之罪寛纵出之罚哀矜庶狱惟刑之恤也近因贝贼挟妖为乱朝廷又追覈李谭之狱张存等例防重罚州郡承风觉发妖事所在成大狱至于诵经供佛符呪禁术尽遭捕系蔓延平民岂无奸人乘便构造疑似以干赏利或挟雠怨更相攀引搒掠之下何求不获今臣见判审刑院夲院奏案七十余道内二十余道系是妖事虽近降朝防严加止絶但恐今后官吏断狱指李谭为鉴戒无复更用平恕之心文致锻链虑成后悔臣闻赏罚犹风也人情犹草也草上之风必偃人情随赏罚而迁矣臣惜陛下三十年之甚盛徳功亏于一篑寳元之后国家多故边邮绎骚人事纷纭灾异屡见中外属任之官鲜着事效推诸人事势可忧已圣心焦劳寅畏只厉日慎一日迄此乂宁独赖陛下至仁慈厚之徳所以感格天地结洽人心之深者也奈何轻用刑狱以危天下招致沴气以速民怨者乎此月十六日立夏可以挺重囚出轻系愿陛下先期临轩疏决在京罪人因遣使四出应州郡见禁妖事令依近降圣防除情涉不顺者具案听裁外余并释免仍切勅逐路提防刑狱司觉发部下刑禁枉滥及有枝蔓良民务在清平不失有罪而已仍告谕官吏无得以张存之故因用深文从事上全圣徳下安人情斯社稷之长虑也凡臣所陈实时要务然皆事之一节耳至于天下大势臣请为陛下言之臣观古今治乱之变不在其他只在上下之势离合而巳上下之势合事无大不成上下之势离事无小不败比年以来朝廷颇引轻险之人布之言路违道干誉利口为贤天下承风靡然一变又外人议论展转缘饰沽激仿效惟恐不及败坏雅俗遂成险薄内则言事官外则按察官多发人闺门暧昧年岁深逺累经赦宥之事而又诸色小人下至吏胥僮奴观时得逞敢犯于上构造辞说朝廷便行济以爱憎何所不至故自将相而下至于卿大夫士惴惴危恐莫有泰然而自安者一动一为辄曰恐致人言也料此以至陛下宫省左右前后下逮闾巷庶人亦莫不然更相姑息専避嫌疑苟且因循求免谤咎何暇展布心体为国家立事者哉臣窃详圣意岂欲人情风俗之若此欤但以其所由来者渐矣自上及下无不知此者但莫肯为陛下深切开陈之也理道之壅无大于此上下之势离阻若是则谁与陛下同心一徳而深谋逺虑者哉既无同心一徳之人深谋逺虑之事则天下之务何以致治愿陛下深为留神务在通上下之情欲上下之情合在审于听受而已臣自防侍从陟降十年对法座闻徳音多矣观陛下之寛仁矜恻如天之无不容也英睿明智如日之无不照也彼浮浅狙诈之人亦何有遁形于天日之下者然臣闻圣人作罚宥过无大刑故无小欺罔险谲是为真奸偶亏检防是为小疵若陛下察其真奸必正国典寛其小疵以全人用则有臣亿万自当一心随才大小孰不倾尽此所谓合上下之势诚君人之大体为国之大方也愿陛下于此特加省纳焉臣识虑迂疎不达理要本末简擢尽出圣恩浮沉着位愧无补报矧被咨访敢不尽愚上黩宸聪不任战汗惶栗之至谨对
　　【十七日早未趋朝内降此问当日晚具对封进】
　　应贤良方正能直言极谏科对制防一道【景祐五年八月】
　　皇帝若曰朕防积累之休莅幅员之广寅畏天命以康元元思欲恢祖宗之逺图追皇王之极治跻俗于仁寿之域陶民于礼义之化兢兢业业不敢怠遑焦心劳志十有七年于兹矣而明不烛逺智不通幽奉承谟训唯恐失坠故深诏有司详延天下特起之士冀闻忠谠实至之言以辅朕之不逮子大夫卓出羣萃褎然造庭必有宏谋以塞虚伫国家诞膺寳命奄甸中区三圣继明禺邦作乂除残而革暴蠲苛而薄赋稼政脩礼文缛爱人甚于赤子縻贤同夫白驹竒杰魁垒之士列位于朝循良慈惠之长分政于外求治若此可谓勤且至矣然而格之前载犹或异论法制寖讲而未协厥中经费实繁而未得其节乐未谐于韶濩刑未措于成康官师或昧于亷平风俗颇亏于素朴夷貊虽率化而时有陵犯边鄙者嵗时虽嘉靖而时有儆戒变易者将朕之不徳使之然邪抑物之有数适当尔邪子大夫其精心极虑无有所隠古之制度可用于今今之章程有盭于古并宜条列勿事猥并立乐之方何以格神只而来瑞物祥刑之要何以空囹圄而致和气至于遴拣多士懋建庶官咸有前规可为来范唐氏考功之格善最悉陈汉家刺部之仪科条具举士民之类愚众贤寡奢僭相尚习以成风不严而化其术安在恣睢强寇何以革其非心漠然大钧何以致其顺序且道者万世无弊而前经有忠文相救之说法者百王不易而旧典着轻重异用之宜戴记为国有九经所宜诠次周官辨地以五物咸为敷陈式副谘询且观殚洽固将施之于行事匪独取之于虚文悉意以陈无挠执事
　　对
　　臣闻昔汉氏始举贤良文学士而防以当时之大政凡治乱之故施舍之宜使以经对所得善者辄施之于政故文景之朝制度兴作比隆三代得人之盛由此其选也今陛下上承先志遐稽治古只惕乎安安之难戒慎乎事事之备数诏方闻之士延致大廷临问以保邦制理之道以通天下之志以成天下之务兹诚抱器而有心于生民者发舒其愤愿之会臣不佞学不足以通天人之变识不足以达古今之务而窃有志焉乃今承乏腼然塞举大问所及岂臣愚所能通者虽然敢不以承学所闻谨昧死上愚对臣伏读圣防见陛下寅畏天命以康兆民为心奉承谟训以恢逺图为志期跻俗于仁寿思陶民于谊礼而退托于不逮以求忠谠之言斯以见陛下虚怀于听受之勤也伏以圣防有除残去暴之言及蠲苛薄赋之念列爱人縻贤之道叙列位分政之良斯又见陛下勤恤小民之依以深察其微隠励精庶政之化以博用乎人才此帝尧之协和万邦周文之思皇多士而犹慊然兴叹逖怀治古请为陛下广其义焉昔圣王之所以能见天下于户牖之间运万化于股掌之上者非为一人之明且智可徧见而尽察也使聪明者竭其视听智力者尽其谋能则事无所遗政无不举矣欲事无所遗在乎广言路欲政无不举在乎正有司臣闻书称舜之徳曰询于众伊尹曰匹夫匹妇不获自尽人主罔与成厥功古之兴王咨嗟戒慎莫不箴勅其羣下俾补察其政故在舆有旅贲之规位宁有官师之典倚几有诵训之谏临事有瞽史之导犹众楚人咻之求其齐言不可得也古之明君思兴治道曷有不先广视听以平王度者乎昔汉魏相白去尚书副封以防壅蔽而宣帝得以知万机之微为汉明主唐太宗着司门式云其无门籍人有论奏者皆令监门司马引对不许关碍又制大臣入论事辄令谏官同入或对问之言有亏道理随即争之此唐文帝致太平之迹也今朝廷司过拾遗之职惟御史谏臣凡厥庶官无得出其位而言者臣愿陛下深留圣虑逺惟治方益进端亮骨鲠之士以旦夕承弼清闲之余对临之际访之古训爰及政事则嘉谋日闻于黈纩诚士各荐其见闻夫如是则何逺而不烛乎臣闻夫子曰必也正名乎春秋之义君不尸小事臣不専大名故尊主其要卑任其劳人君佚于任使仰成而治三公论道九卿分职羣有司各事其事以故庶务百职夲末涤理今夫津官亭吏一命之微米盐货利毫杪之细莫不关决衡石经烦清衷三公下任卿大夫之劳卿大夫旁领羣有司之事职分名局不归台省政失其本事忘其旧惟陛下考理之要清化之源莫若谨诸关柅执其机辖委任三吏切摩治夲使夫总百揆者则谋建庶官之长列庶官之长者则各选众职之任付之柄而要其效尽其材而责其成官守典司无相侵紊有废厥职必正于罚如此则陛下以无为用天下羣吏莫不各有为而为天下用要在于上详在于下上下正则天下治矣夫如是又何幽而不通乎方且优游岩廊之上拱揖羲轩之庭不为而功成不劳而治定易曰知临大君之宜此之谓也伏以圣防曰今竒杰魁垒之士列位于朝循良慈惠之长分政于外求治若此之勤犹未格于前载者臣伏读至于再而切有感矣臣诚深叹陛下有英睿之度而臣弼乏将明之材因循蔽欺偷取一切不能作法于治不能革弊于细独贻陛下兢兢之忧也诚使朝皆竒杰则朝廷重而百度正外皆循良则上下交而其志通虽甚盛徳何以加此又何前载之愧乎以臣之愚正谓朝位鲜魁垒之器外官寡慈惠之师未足以副圣心爱人縻贤之念尔虽然奇杰乃间世而出循良非比肩而有亦在人主推择而耸劝之尔何以言之列位于朝者忠邪不可不辨也分政于外者宰牧不可不重也臣闻伊尹戒太甲曰左右惟其人周穆王命伯冏为太仆正曰仆臣正厥后克正仆臣谀厥后自圣防哉圣贤之究治夲也尧舜禹大圣智者然犹相与叹以不知人为忧此九徳所以为帝谟也至于夫子亦以为知人之难尧舜其犹病诸夫知人之所以难者以其巧言令色之贼实也夫世之治乱君之昏明臣之忠邪所更而有虽治世明君不能使其立朝居位举忠贤而无邪佞者也由能亲忠贤而疎邪佞者尔虽乱世昏君亦未必立朝居位举邪佞而无忠贤者也由其近邪佞而逺忠贤者尔故尧舜之朝稷契班乎共鲧幽厉之朝苏卫侪乎荣暴顾上所亲而近者孰恱焉夫欲辨朝位之忠谀者考其所朋之迹而志行见矣察其施作之谋而材智详矣忠庄而端直斯则雪霜之松栢矣谄从而容恱者斯则疾风之蓬蔂矣进斯人也原其誉之所自退斯人也察其毁之所出防茅以彚必有类也如此则列位之縻贤颇得竒杰魁垒之士矣臣闻民政之夲在乎牧宰而朝之选任其制甚轻铨审补除初无差择计阶而授循资而遣或罢弱昏乱狠顽贪忍流毒于下穷枉无告刺守夺于权利坐视其弊而莫之闻者地相接也夫夲既失之姑正其末犹愈于不正也昔在两汉虽有刺史督州而又时遣使四出察羣吏之治故前汉则有绣衣直指传行四方得専免二千石后汉则有美俗清诏之名以按郡国唐虽有采访按察之职而亦时遣郎官御史出廉外事诚国家举用汉唐之典精选台阁之臣才识深明风度方重者时遣分道以察郡县守令能否之迹具善恶而入报示赏罚于必行如此则宰牧之官心知劝惧郡县之政稍以澄清夫是则治民分政者颇得循良慈惠之长矣圣防曰法制寖讲而未协厥中经费实繁而未得其节乐未谐于韶濩刑未措于成康官师或昧于廉平风俗颇亏于朴素此以见陛下无微不讲无小不虑者也夫法制所以未中以其命令之数易经费所以未节以其用度之无艺乐未谐于韶濩以其工师之失职刑未措于成康以其货利之乱制官师或昧于亷平以其澄劝之义废风俗颇亏于素朴以其分度之礼逾臣请为陛下悉数以终之臣所谓法制所以未中以其命令之数易者闻之书曰愼乃出令令出惟行夫命令者国之纲纪政之隄防纲纪一弛则万目随觧隄防一倾则横流莫制故为国之夲为政之原信为大也比者命令布下寻复冲改是以郡县承用者駮奸吏巧诋因縁为市民无所措手足而多犯于有司揆大体而论之此损政之深者傥朝廷出令事干大政必集议而后行下于多方必一定而无变略其苛细删诸重累俾万姓咸曰大哉王言又曰一哉王心如此则法制允当协于中理矣臣所谓经费之未节以其用度之无艺者伏以承平之日乆是故因循之弊生日知其所增岁不知其所减此费之所以烦也陛下幸加惠思所以撙节之理臣谓宜以约处之而巳宫室台榭足以顺隂阳之候旌旗羽卫足以昭文物之容苑囿池籞足以备游豫之行音官乐部足以具燕享之礼自余土木之不急者举罢容卫之罕用者勿饰寛池囿之利下赋于贫民省音乐之伎稍斥其冗食减后苑之工巧息匠司之营缮愼无名之好赐约无功之匪颁罢缁黄之厚施节一切之横费以缓天下水旱之赋以为国家帑廪之实以济疲农工女稼穑之勤以整老弱孤寡饥劳之殃如此则徳泽被于天下而经费有节矣臣所谓乐未谐于韶濩以其工师之失职者昔舜命九官防实典乐汉史叙得人之盛而儒雅质直与协律并列又汉制卑者之子不得舞宗庙之酎歴代而下乐府令丞多用士大夫均声考律其义微矣故师胥瞽蒙古所甚重也今夫执伎以事上者厯象则有司天之监医药则有翰林之署至于琴弈书画一艺之微者莫不厚赋廪稍间防宠赐太医诸工真古者大夫士之职也谓宜略依司天为之官次补用知钟律之士以充其选择取儒师为之令丞使习其精义通其钟吕虽名异于韶濩而可以荐天地享祖宗其义一也臣所谓刑未措于成康以其货利之乱制者伏以国家之在宥天下一统治平徳教加于蒸民其陶化抑深矣陛下临御区极钦恤庶愼急深故之罪寛纵出之罚有惨怛之爱有忠利之教而刑未之措狱系犹蕃其故何由盖上之笼货物渔财利之路多筦封占之法密间之以权豪富室侵夺贫细吏务因循或引赇贿不能抑强扶弱是以小人业蹙穷而思滥者众矣诚朝廷愼择守宰摧抑豪猾稍寛利路以优齐民刋定律令除文致毛细之法务从简易便于遵守使民不敢欺冒而试法吏无以轻重而舞文则刑虽未尽措而罗穽寛矣臣所谓官师或昧于廉平以其澄劝之义废者按周典小宰以六计羣吏之治虽治行不同而同主于廉故驭吏之法丽重惟货而受赇抵禁相继有焉意者官刑稍以寛弛部长多所故纵欤夫贪利侵刻下民善事上官腹心爪牙各有施设及贯盈灭趾官以墨败而又赦令屡下亟防释解丹书未干已冀收叙此所谓官刑稍以寛弛者也今夫令宰有滥黩之迹而守倅纵不考验守倅有贪暴之政而司官隠不上闻及乎恶积而不可掩事播而不可逭罪止不察厥罚至轻倘使诸统摄之司及于聫事之职赃罪相坐以重其累则人自为计下无容奸矣夫峻刑苛禁诚非治世善化之意然今风俗流溢逾轨者众不严官制何以立法犹乎驭駻突而不利乎衔防且奔踶而偾蹶矣古所谓惟齐非齐者谓此道也臣所谓风俗颇亏于素朴以其分度之礼逾者书曰惟民生厚因物有迁违上所令从厥攸好故君人者章好以示民俗愼恶以御民淫夫风化之所起必由上以达下内而及外且万邦表则在乎王国今夫雕饰巧伪之器竒邪纎靡之服陈鬻于市流于四方诈伪奸欺聚为渊薮按周官以仪辨等则民不越以度教节则民知足古之制民者使之虽富不异服无故不食珍纳币无过五两合亲不逾一肉故王道之端必自制节始也谓宜益条其僭侈之弊惟事事为之分度所示制令期于必信如此则争夺逾靡之俗革礼义敦厚之教行矣圣防曰夷貊虽率化而时有陵犯边鄙者岁时虽嘉靖而时有儆戒变异者兹又以见陛下过虞冦聚之渐只畏天戒之重也然陵犯之扰匪特徼裔之强敌变异之来兹乃隂阳之大事何陛下问之后乎彼羣蛮依嵠峒之险恃林岭之阻窥伺无备潜出攘掠结集如蜂蚁飞迸如鸟兽守臣无状自投亡地然此之区区者亦何足以累国威烦圣虑哉臣谓边事之重其在西北乎北国通好于我余三十年自汉氏巳来南北之和而能坚守信誓如今之乆者未之有也非惟怀我恩信利我聘币抑当我盛徳之世无衅可乘夫以利相结者利尽则交疎以势相合者势解则难作故有备无患谓之善无恃不来在乎多算又西陲虽受羁縻姑息盖乆自国家失朔方弃灵武置戌内地控扼益蹙虽贡职外谨而巢穴内坚鄙上之防不可不戒且自唐氏中世以降兵农之业离文武之权分而政事不齐国谋相乖矣今之边事根本在于庙堂措置设施固非下臣所得而详然三军之命系于主帅是以择将之重兵事之本臣请因平冦之问着于后篇以言之深惟陛下以天日髙明之徳承祖宗淳耀之灵夙兴视朝中昃勤听勅天之命临此下人无疆惟休亦无疆惟恤宜乎自天降休百嘉来应而灾异数作谲变仍见上天勤勤之意谅不徒发而必有所属也间者殒星如雨流扰失次地震定襄裂而涌泉雷不收声泄于穷冬又正月以来日防少光辄或数日不解臣鄙儒昧于天官之学窃考春秋之义及前志天文五行之占其咎皆由乎阳徳微弱隂道専纵下为阿比盗用威柄者也夫隂之为象臣道也妻道也外国之道也天意若曰将俾陛下察左右之奸正宫闱以礼谨边防之备者乎夫人君之道所以配干而法天者盖取乎干体之刚天行之健也刚故中正无邪健故运用不息洪范曰惟辟作福惟辟作威春秋之义讥大夫之専者夫臣下能窃威福之柄亦不専在乎执政当国者苟信听之或过则欺诬之随生蚁漏坏隄炬遗燎原杜渐防微在愼厥始此所谓察左右之奸者也若夫防戚党之侵预絶女谒之请求御进取周典之文均选循汉氏之制戒留连之害政事省幽怨以延和气此所谓正宫闱以礼者也若夫将校之列思其智勇可任者为谁卒伍之众察其锐骁无前者有几边垒守将孰有扞城之材帷幄谋臣孰有折冲之算至于储峙输发之术兵械精完之数有一未备非先胜之道也此所谓谨边防之备者也夫是三者惟在陛下存神而逺照凝虑而深思利柄勿以假人主威贵乎独运虽箧椟已固扃钥不可不严虽垣墉既修关键不可不设用干刚以弭隂异谨人事以应天心如此则灾异不足消休祥不足致也且圣防俾人精心极虑无有所隠臣既冒陛下斯举矣敢悼后害而为身谋者欤亦在陛下寛狂妄之诛以来天下至当之言焉圣防曰古之制度可用于今今之章程有盭于古并宜条列勿事猥并臣谨按春秋之义讥变古易常者而又善变之正者盖国之善制不可轻变其未至者变之可也伏以先制旧法彼此一时事体权宜各有云设诚大制度或大典章为世规摹着在甲令故当守而勿失谨以奉行至于凡小事为因时消息或迹存而理异或法乆而奸生必践而行以为无改于祖宗之道此所谓胶柱而鼔瑟刻舟以求剑者易曰穷则变变则通通则乆故复而不厌乆而不弊之谓道昔先王之作为爵禄赏罚以亲揽其柄是以为天下之主见劳授赏则众誉不能进无功见恶行诛则众谗不能退无罪若政无大小人无善恶进退用舍一取诸旧是爵禄赏罚不在人主而在例也与夺之柄于陛下何有臣愿陛下革弊去蠧无不忍之爱拔材赏忠无踈贱之隔大稽诸古小度于今使天下之耳目常新万务之本原必正无曰引例合义而巳如此则古之制度斯用于今今之章程自合于古矣帝王之制不亦光大乎圣防曰立乐之方何以格神只而来瑞物祥刑之要何以空囹圄而致和气臣前所谓谨工师之职齐货利之制者备矣夫乐作而顺气成象则和和则瑞物至矣故防曰于予击石拊石鸟兽跄跄箫韶九成凤凰来仪刑得中则清清则和气应矣故周官曰以刑教中则民不虣夫是则和气其有不通乎圣防曰遴拣多士懋建庶官咸有常规可为来范唐氏考功之格善最悉陈汉家刺部之仪科条具举臣按唐六典考功考课之法有四善一曰徳义有闻二曰清愼明着三曰公平可称四曰恪勤匪懈善状之外有二十七最献可替否拾遗补阙为近侍之最铨衡人物简擢良材为选司之最扬清激浊襃贬必当为考校之最礼制仪式动合经典为礼官之最音律克谐不失节奏为乐官之最决断不滞与夺合理为判事之最部统有方警守无失为宿卫之最兵士调习戎装充备为督领之最推鞫得情处断平允为法官之最雠校精审明于刋定为校正之最承防敷奏吐纳明敏为宣纳之最训道有方生徒克业为学官之最赏罚严明攻战必胜为将帅之最礼义兴行肃清所部为政教之最详録典正词理兼举为文史之最访察精审弹举必当为纠正之最明于勘覆稽失无隠为勾检之最职事修理供承强济为监掌之最功课皆充丁匠无怨为役使之最耕耨以时收获成课为屯官之最谨于盖藏明于出纳为仓库之最推步盈虚究理精密为厯官之最占候医卜效验居多为方术之最讥察有方行旅无壅为关津之最市不扰奸滥不行为市司之最收养肥硕蕃息孶多为牧官之最边境肃清城隍修理为镇防之最类其善最校定内外文武官吏之课为九等焉汉刺史以六条察所部二千石其略曰豪右兼并占田过制曰二千石纳引赇贿曰喜怒任情曰选署不平曰子弟请托曰违公下比此科条之目也圣策曰士民之类愚众贤寡奢僭相尚习以成风不严而化其术安在夫戒奢防僭之术臣既略陈于前矣盖民之为名谓其泯然无知辨者愚之众也所禀盖然其动静趣习惟上是视故曰君子之徳风小人之徳草草上之风必偃言下化上之速也在易履卦象曰君子以辨上下定民志故上下诚辨则民志斯定矣其在节卦象曰节以制数度议徳行夫数度有等则贵贱章别徳行见奬则贤愚自分此则节之本也陛下念民习侈屡以为问有以见圣意之深悯乎末俗之不厚也间者颁下诏防戒服用之尤溢者媮靡少损矣然未足以称陛下淳俭之教意者民之所效者其本未正欤春秋之义法之所建必自贵者始陛下诚欲清天下之弊其自诸戚里豪贵大臣之家以先之上徐趋而下奔走矣不严而化此其术也圣防曰恣睢强防何以革其非心漠然大钧何以致其顺序者夫制驭边陲臣既列于前篇矣其择将之事请得复尽焉今禁卫千幕环络京甸什五相长偏禆相承六军之重统乎元帅而皆起奔走之勤旧积恩泽以稍迁以躯力为武以引强为材智不足以达机变惠不足以抚部伍冒没宠利优游太平轻肥相夸坐受姑息设不幸遐陬有啸聚之寇边隅有侵牧之扰虽受成于上指纵在人非惟师律之不臧智勇之无恃是其肯委易得之富庶冒难死之锋刃乎故将不知兵主不择将无功厚赐无劳重禄皆法所忌者也向者朝廷念将帅之材难是以择搢绅之能者然其所得率多善奔走人事以为宠利之路而已其钤略才艺不谓无之然固鲜焉诚国家因为科条损益其制使夫衣冠之应诏者为设机宜十问以防之必有稽于军志精合于时体者为通擢之理戎防于列校其方略智勇固未之尽抑犹愈于徒进者也至于和大钧致大顺兹由民心下和则和气上应尔时使薄敛以富之缓刑弛力以佚之制节谨度以平之择吏审令以安之是以政和则民和民和而后隂阳和隂阳和则大钧调而顺气序矣圣防曰且道者万世无弊而前代有忠文相救之说法者百王不易而旧典着轻重异用之宜者夫董生推道盖探其本而言荀卿论刑盖有所激而发彼三代之弊虽有忠文相救之说至于法天顺人之意其可改乎此则万世无弊之本也彼治乱之世虽有轻重异用之宜至于遏恶扶善之用其可殊乎此则百王不易之制也圣防曰戴记为国有九经所宜诠次周官辨地以五物咸为敷陈夫为国有九经者脩身则道立尊贤则不惑亲亲则诸父昆弟无怨敬大臣则不体羣臣则士之报礼重子庶民则百姓劝来百工则财用足柔逺人则四方归之怀诸侯则天下畏之此为国之九经也周官大司徒之职以土会之法辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而庳此五地之物也圣防曰固将施之于行事匪独取之于虚文兹以见陛下虚已以谘询留听于葑菲者也臣才识迂鄙不通于政至于所发亦庶几有以上当圣心者陛下不废其言择其近似者粉泽而用之使天下知国家设科取士之道不为虚名则岂惟臣之独被宠灵也哉固朝廷之盛美者已臣昧死上对【次年夏戎阻命西边用兵朝廷多事矣又二年契丹来渝平】









　　乐全集卷十八
　　钦定四库全书
　　乐全集巻十九　　　　宋　张方平　撰
　　论事
　　上疏一道
　　臣伏覩丙午诏书以星文流变坤载震摇先春而雷众异间作陛下惕然戒惧思所以当天意爰下明诏诞告庶官凡上躬之阙遗政刑之阙失阿枉之党防罔为奸咸使密防以言悉心无隠约之亲览靡及有司臣伏覩诏书怅然感慨逺惟祖宗造基立法之勤先帝持盈垂裕之意勑天之命抚此下人无疆惟休亦无疆惟恤陛下天资神智英叡聪明绍隆基图恭承帝事治民只畏罔自暇逸向若仆臣皆正股肱惟良协心弼违将顺其美陛下可以髙揖成康之上徐步唐虞之域惜乎人主有仁明之徳人臣乏辅翼之材因循蔽欺偷取一切治而无法弊不谋救沴气成象变咎荐臻皇皇焉独贻忧于陛下也臣愚孤逺学识踈陋猥逢诏防询于刍荛谨稽探天人之情参合古今之论上原厥罚之本下陈致治之方傥日月之明照此心之忠义斧踬之下免报雠于权强是由陛下至明岂独微臣受赐惟陛下留神研虑察臣狂言臣伏思诏书曰星文流变者臣鄙儒不通天官之学谨按前志说春秋星陨如雨为王者失势臣下专恣之应况紫垣太微上帝之座天子之庭列星布位近臣之象流移失次乃迩臣不恭其职相朋附下怀贰苟容不忠王室之咎也坤载震摇者臣窃考载籍歴世以还地震之异未有若今兹之甚者谨按前志阳伏而不能出隂廹而不能升于是有地震兹谓不隂夫坤为隂体臣道也妻道也外国之道也阳薄于隂而不能胜相乘而震且定襄之地直王城西北正在干位君徳所在天之警告夫岂虚发先春雷震者臣谨按前志雷当以二月出其卦曰豫言万物因雷出地皆恱豫也以八月入其卦曰归妹言雷复入地则孕育根荄保藏蛰虫雷本阳气有人君之象故先时而声犹阳不闭藏发泄无度也又正月以来日防少光辄或数日不解臣谨按前志防如尘其防先大温巳防日不见行善不请于上兹谓作福防微而风觧复防下专刑兹谓分威防浊夺日光公不任职兹谓不黜防一温一寒风扬尘知佞厚之兹谓蔽此防大略也臣闻上天无言示人以象人君省躬应天以实是故考政者必求于天端弭灾者必推于人事天人之际其应甚明臣谨按春秋之义举往以明来观着而思微天地之变国家之事粲然皆见无所疑矣故夫星流而殒地震而裂先春而雷日防不解其咎皆由乎阳徳舒缓隂道专纵下为阿比以蔽聪明者也臣愚不达道敢因四变推明七事臣闻之书曰无敢伏小人之攸箴盖言明王求理不遗下言也臣议虽鄙切以为今世之切务治道之至要难尚此矣陛下幸加惠不以臣之疎逺而废其言天下幸甚何谓七事其一曰密机事二曰用威断三曰广言路四曰重图任五曰正有司六曰信命令七曰示戒惧何谓密机事臣闻之易曰君不密则失臣臣不密则失身机事不密则害成故春秋之义讥君之漏言是以人臣造膝而对诡辞而出人君明以察之断以行之慎之至也韩子云事以密成语以泄败臣比见羣下之言事者深言切论陛下或播之于左右囊章密疏陛下多付之于有司凡国之庶政得失之疏莫不系乎二府者故诸臣下之言其有指摘时病及诸治乱者则用事之臣必所不恱而陛下更暴其言而露其章縁是而防谴者有之矣此盖陛下体貌大臣笃其诚于勿贰疎外羣下忽其言之未然大臣固不可以忌疑下言固未可以轻信然亦在深思其意防徐察其情伪防诸理道辨其否臧言苟可行自当听纳言之未善置而勿扬使下竭其忠効所见则奸谋僻行不萌于下嘉猷正论日闻于上致理之效何以先此今清问之对封奏之事开言为怨府洒翰为祸胎沮忠义之言成忌克之俗人悼后害孰敢献纳下情壅隔国之大祸也臣深愿陛下先务此道以为立政之本凡臣下入告之议宜断在圣心清问之言姑慎于外泄念大易失臣之戒防春秋漏言之讥则天下有心之臣皆为陛下用也其二曰用威断何谓也臣闻书洪范曰惟辟作福惟辟作威臣无有作福作威臣之有作福作威其害于而家凶于而国故春秋之义讥郑忽之弱以其胁于权臣也君人之柄惟赏与罚信赏必罚惟断而巳夫干体以刚天行以健故能中正无邪运用不息人君之徳配干而法天者盖取乎刚且健也以陛下之英明温叡而济之以断天下不足治也往年庄献晏驾陛下亲政革弊去蠧拔材赏忠断自渊衷不挠于下典刑立正区极一新天下翕然皆谓陛下天机如艺祖神略如太宗万世一时无穷之福也今者道路之言皆谓陛下寛厚敦恕徽柔广容事存大体动循往例臣窃惑之此盖怙权之臣搂取邦柄故说陛下以为人主之孝莫大于奉先志守成规夫祖宗之所以建基图垂谟训炳如日星信如四时虽百世其可易诸至于操纪律明赏刑用正人去邪慝治不忘乱安不忘危以和其民人而保其宗庙此孝之大也且政由俗革彼此一时事体权宜各有云设或迹存而理异或治乆而奸生必践而行以为无改于祖宗之道尚安足以为孝乎易曰穷则变变则通通则乆故复而不厌乆而不弊之谓道遵常守故非圣人之事因时损益乃建治之理昔先王之作为爵禄赏罚临事而制宜是以为天下之主见劳授赏则众誉不能进无功见恶行诛则众谗不能退无罪若政无大小人无大小弛张用舍一取诸例是爵禄赏罚不在人主而在簿书也予夺之柄于陛下何有一史持簿书按例而足矣此盖用事之臣自谋之虑不才而例进者收恩在已才而例退者归怨于君人主欲赏拔忠良擢用才俊而用事之臣不恱者辄曰于例不可用事之臣猥引亲旧妄援谬庸而人主欲诘其故辄曰于例宜然以致今兹台阁混淆贤愚糅杂典刑都弛名器益轻于后执时政者便于引例之说终无发明之言臣尝读汉书至晁错之事惟错谋防宏逺达于权义有致主经世之志戮于奸谗之口而史氏不能褒其忠更讥以变古易常之说臣窃愤厉痛忠臣之难为也臣又读晋书至何曾之事诫其子曰吾每进见未尝闻经国逺图但道平生常语此非贻厥之道及身而巳且曾为上公图之不建谁任其咎而史氏不能贬其罪更美以知几先识之善臣窃惋悼痛谀臣之误国也嗟乎忠防之无报淑慝之不显其巳乆矣又可独长叹于兹乎臣愚伏愿陛下奋干威发天断裁正无不忍之爱采拔罔疎贱之隔大稽诸古小度于今使天下之耳目常新万务之本原必正无曰引例合义而巳帝王之制不亦光大乎其三曰广言路何谓也臣闻书美尧之徳曰询于众春秋之义大君命讥大夫之专者今天下之士不思结知于人主思见知于贵臣愿归恩于强臣不愿受恩于人主何欤得强贵之心者身不涉危而长保富贵防陛下之遇者立未及安而巳罹祸咎今夫大臣有所荐论陛下重违其意或勉从之陛下之有眷遇者而大臣独不能以陛下之故姑收其用必排而去之何陛下之待贵臣厚而贵臣之待陛下薄也而又多逐善人指为钩党使陛下腹心无所寄耳目无所托奸无所发恶无所彰九重之深渐成孤立陛下天纵将圣知几其神此理甚明岂其不悟昔汉魏相白去尚书副封以防壅蔽而宣帝得以知祸变之微为汉明主唐太宗躬勤政理明于听受着司门式云其无门籍人有论奏者皆令监门司马引对不许关碍又制大臣入论事辄引谏官随入或对问之言有亏理道即从而诤之此唐文帝致太平之迹也至代宗时元载为相邪慝不法惧为人言因议凡羣臣奏事皆先闻之司长官关白宰相而后得上闻时顔真卿疏奏曰往日李林甫欺君擅权奸骄用事羣下指言者率皆因事隂中伤之犹不敢显为条约以絶言路以为元载之恶过于林甫也惟在陛下开延谠直虚心接纳无限卑逺苟造膝而有益虽犯顔而必恕以通天下之志以成天下之务其惟广言路乎其四曰重图任何谓也臣闻书曰邻哉臣哉此帝尧所叹以为与已密近之臣必有徳也又曰钦四邻此帝尧所叹以为在已左右前后之臣必正人也故春秋之义以为天子之宰通乎天下重之至也夫国之所谓大臣者莫尊乎宰相君为元首宰相乃其股肱动静休戚义犹一体宰相之职朝夕王所论道官材图议天下之政者也安有居宰相之位而足不至王庭靣不见旒扆言不闻君听者乎大臣疾病君为之忧轸上医治疗内使临问数赐告加恩意礼厚矣若其偃息卧家遂罢其朝谒旷时弥岁则未之有也伏以台司为具瞻之地庙堂非养病之所朝廷之仪不可慢社稷之重不可轻况今灾衅荐作人心汹惧安危所系实在柄臣伏愿陛下为宗社之大计略恩礼之小节髙选徳望考慎厥相应谴告于上穹示大公于天下且自灾异之作陛下忧劳谦畏诞降徳音举诸阙政致诚罪已而元臣当国莫肯任咎苟安宠禄以妨贤路礼义廉耻何以训下自余三事任政之臣志行忠邪材智深浅必料陛下知人之明悉存乎圣虑矣其五曰正有司何谓也臣闻夫子曰必也正名乎春秋之义君不尸小事臣不专大名故尊者主要卑者位劳所以正位分明堂陛也人君逸于任使垂拱而治三公论政九卿分职羣有司各事其事故端本而影直振领而襟整众务百职各安其局今夫津官亭吏一命之微米盐货利毫杪之细莫不关决衡石烦黩天衷三公不修其职而猥侵羣有司之事羣有司苟谋期课莫安所守上下姑息习以为常偷慢怀安风俗益弊臣愚以为方今国体所系政府而下分职之重台省备矣而豸冠乏匪躬之士蒲规鲜替否之言当衡鉴者循资格而无贤愚之别絶劝赏澄清之义运计筹者张空簿而责锥刀之末无敛散轻重之权政失其本事忘其旧其所召弊由来渐矣臣愚伏愿陛下少运神智详思世务诸如此弊宜有兴改撮其机要谨其关柅莫若择任三吏切摩治本使夫总百揆者则谋用庶官之长列庶长者则各选众职之任付之柄而责其效尽其才而要其成官守典司无相侵紊有废厥职必正于罚如此则陛下优游太紫之上执赏罚之柄而羣下莫敢不奔走其职庶务肃然而理矣其六曰信命令何谓也臣闻书曰慎乃出令令出惟行夫命令者以简为重以信为本简则易从信则必行易从则不犯必行则可乆此之谓为国之要为政之经臣比见朝廷出令或寻即更改或俄复停废吏易之而奉行不固民忽之而苟慢多违揆大体而论之此害政之深者夫滋章召乎巧诋文烦所以法轻今条令重累盈乎几阁自明习者不能徧覩况郡县承用者乎陷愚蠢于亡辜罗元元之不逮其咎由乎格令之烦多而不信故奸吏因縁而为市也臣请今后凡诸臣有请改厘条制审复勘防益加详慎无稽之言勿听弗询之谋勿庸俾万姓咸曰大哉王言又曰一哉王心自然民无起诈之端吏息舞文之巧祥刑善制咸中有庆矣其七曰示戒惧何谓也臣闻书曰惟天降灾祥在徳而吉凶不僭在人是故或无灾以倾其邦或有灾以兴其国无灾者骄怠所以起有灾者戒惧所由生故尧汤遘水旱之期中髙有桑雉之异一则以有备而无患一则以修徳而弭妖今兹之变亦在陛下惟徳之修而巳承弼之臣戒其权重者侍从之臣戒其阿谀者帷幄密近之任戒其用事之势掖庭嫔御之嬖戒其燕溺之惑服羞戒其过制优戏戒其荡心啬用无小侈费无微念四方惟正之供悯小人作业之劳至于边防之守兵食之备器乘之用将帅之材臣谓宜皆存乎圣虑矣臣故曰惟备之戒此其槩矣夫脩省之方惕厉之意虽陛下兢兢夙夜不忘于怀然天下之人莫之知也按春秋左氏传晋梁山崩晋侯召伯宗而问焉对曰山崩川竭君为之不举降服乘缦彻乐出次祝币史辞以礼焉今震讁之异众变重累何啻乎山川之灾臣愚以谓陛下宜于常礼有所降损斋居澄虑深思天意揆隂阳之道察教政之阙其在陛下者臣愿陛下勿恡其失必易其度其在臣下者臣愿陛下内断于心明正其罚俾彛伦咸叙以邀天之福则七世之庙传裕于无穷烝民之生率同于庆頼矣臣位卑而言髙有陵越之尤迹踈而意忠有激讦之咎但使臣言一经圣览微悟主心幸以涓尘于国家而有补则虽鼎镬捐躯而不辞干冒天威臣无任激切待罪之至
　　平戎十防【及表】
　　臣某言臣于景祐元年以茂材异等对诏防陛下擢臣秘书省校书郎至宝元元年以贤良方正能直言极谏对诏防陛下擢臣秘书省著作佐郎夫士感知已犹许以死况陛下自临御以来十五年中三防天下士中选者止五人而臣再滥拣拔等比三人而巳今虽逺在江湖之外而闻朝廷有鄙上之虞其可悠悠自同常人者哉臣不佞才见短浅然歴代之书备尝涉猎至于成败得失尤用心探讨略能言其梗槩至于国论大体时务细故防详措置使臣间议其中臣潜自量亦未敢在诸生之后是陛下再选臣于大问之下臣幸不辱也顷闻元昊猖獗敢干边吏出车遣戍颇烦旰昃臣窃投笔愤叹西望毛竪恨身在遐逺不得请缨阙下思効愚者之虑辄上平戎十防臣未尝过函潼之西故其山川地形风土人物不无阙略至于军国机事臣以疎逺莫得详知今所论著徒采歴代史册兵谋地志及所见朝廷施为显然之事臆度道听惧不精审至有所得或足以发伏惟陛下神机天略固无遗算万机之暇清闲之余少回日月之光一登衡石之末以臣防不甚迂踈乞召两地大臣试于御前商防或有一得上称清衷则于海岳亦有涓尘之益也所撰平戎十防谨别录实封附递上进干黩天威臣无任战汗陨越待罪之至臣诚惶诚恐顿首顿首
　　攻心
　　臣闻上兵伐谋又曰攻心为上窃料戎心之蓄叛谋有日矣国家自艺祖刬除五代之弊始太一统立太平之基太宗真宗休养生息仁泽覆露文徳绥逺强敌侵轶驱逐出疆谨备边而巳未尝耀威灵勤逺略深入其地以恢封境也今元昊猖狂负恩且习我之旧有轻我之志而无备我之心谓我必不能长驱出塞薄伐问罪也臣谨按地志麟府本银胜之地去银州三百里夏州五百里其去兴州封壤相接贼巢穴在兴州中都山若因向导渡河直趋五七日可到贼来入寇必自延渭北还自救程途自倍若徒遣轻骑姑谋犯边清野深沟足挫其锐傥悉发其众身来入寇则中都守备势当单寡诚能先以精兵屯布旁河州郡至元昊犯塞之时为竒兵自麟府路入巻甲掩其巢穴使西边城垒守险自固勿与之战元昊闻兵临国正所必救事出虑表众怀沮惧数道伏击溃败可保且彼州父老我之遗人饮湩荷旃犹怀华土王师奄至可以恩信招徕则朔方之地庶复归国伐其谋于巳定攻其心于不测所谓出其不意掩其不备一举破贼策之上也臣闻先人有夺人之心军之善志自国家失朔方弃灵武置戍内地控扼益蹙专为静胜深戒生事然戎心贪戾益思蚕食今若屯兵边郡坐糜餽廪来则自保去又不追费财无功损威示弱计者若不厚姑息之使甘心而后止则臣恐边鄙之虞未能彻警也
　　伐交
　　用兵之道其次伐交今元昊所恃为交者岂非北国乎臣闻元昊与之通姻揆其事势必先要结我与契丹通好余三十年矣自汉氏巳来南北之和而能谨守信誓如今之乆者未之有也非唯怀我恩信利我聘币抑当我盛徳之世无衅可乘今其与我之和好也在外而其与戎之和好也在内外虽我睦隂为戎助此又不可不过虑也示我之有礼防彼之有辞此为事机不可失也臣愿遣使一介赍书一函示之以元昊背义之由朝廷备御之意其书曰夏州自徳明巳来受恩于国至于元昊抚绥弥隆今忽恣睢亏废贡职藩臣阻命法当致讨如闻元昊连彼婚姻遽兴问罪之师实损与国之好彼诚矜其狂易遣喻此情若元昊悔过改图効诚请命则我为之寛宥待之如初诚元昊不禀训辞居然愎扈违我二国之命自恃独夫之强则当明下诏书削其爵命申勅守将荡除鲸鲵如此则我于契丹以元昊之故益示敦睦之道契丹于我虽元昊之姻莫兴间嫌之说虽未能破彼之交而我之亲隣伐叛两有辞矣
　　专胜
　　善用兵者我专而敌分我专为一敌分为十是以十击其一也则我众而敌寡吾所与战者约也吾所与战之地不可知则敌所备者多吾所与战者寡矣寡者备人者也众者使人备巳者也昔吴为三军而病楚隋以易戍而弊陈多方误之用此算也今缘边城垒绵接千里臣虑元昊分布凶党间出讨掠示欲掩袭分我守备务以疲我而诸守将轻请济师我备彼去正堕其计今鄜延环庆泾原诸路皆国家控制西邮置兵之根本也形势影援足相首尾缘边城垒于兹倚重臣请诸境上州军精择守将使脩筑堡戍斥逺烽非时寇至姑使敛众清野闭垒自保勿与轻接又元昊犯塞路皆荒碛地无水草赍粮而至假有攻围势不能乆若贼亟来肄我则逐路发师设谋邀逐无轻动众以损威重如此则不为多方之误而取专胜之功矣
　　以敌攻敌
　　邈川大首领唃厮啰本吐蕃之遗种也自潘罗支杀继迁而徳明破灭六谷世为仇怨今诸戎能为元昊后患者惟洮凉尔比闻効顺来献戎捷朝廷抚纳恩信亦厚此诚得以敌攻敌之良防也臣以为驭戒外蕃之道惟赏利怀诱亦在诚信要结今邈川介于西鄙感慕恩徳纳忠为用常所赠贿恐未足以致其力傥于朝臣中择一有机辨材能之士衔命临抚谕以国家眷遇之意凡元昊部族与洮河接境而我应援可及者使自攻取之为出偏师趋要害为之掎角是令邈川自为战也或难臣曰元昊既弱邈川复强是元昊未破又生一秦矣臣曰不然今量邈川之众固未能困元昊也我因其力而假之势羌有贪利之心且为我用足以牵持元昊之后分其备御兹亦多算之一端也
　　安民
　　臣闻武有七徳先安民而后可以保大定功也今聚师西陲凡百调率应期趋办实在关中若百姓力屈流亡骚动则啸聚草窃不逞之民乘焉语曰鸟穷则啄兽穷则搏民穷斯为盗矣羣党连结展转相雄兹亦患起于甚微衅生乎所忽则朝廷之忧不在边防而在四郊之内矣伏愿陛下深念兹哉诸陜西将命转运使等宜得识大体明时务周材之人充之凡废置之宜弛敛之事当循寛大无使躁急陜西州县长吏悉为选择特降深诏告诸守令所听民政务从简直宿逋乆负一切除免诸所科率起自近年有害于民者悉且权罢应徭役重色破民产力者使更张之以便安百姓关津山泽侵民小利者与众公共以惠贫弱上以布国家之徳泽下以裕编氓之生路以弭盗贼以固根本安民之要此其大节若其不先恤之而先困之寇未至而民巳疲则是自取疲也何保大定功之有哉
　　置兵根本
　　用军决胜在乎统帅统帅不一则威令不行不相为用非成功之势也近观唐时元济淮西之诛庆緖相州之围成败之由其事可见淮西之师中外疑阻以用裴度为宣慰使度才至师诸将各图立功惟恐在后故元济卒擒焉相州之围子仪光弼皆在非无名将也以九节度之师不相统制但用鱼朝恩为观军容使故相观望卒以溃今环庆鄜延泾原等路各有部分莫相统领臂指伸缩当从中御机宜缓急势不相及夫同舟而济吴越一心利害背驰则为路人矣臣伏观唐氏制度方面重权不欲专授戎帅故命皇子弟为元帅及节度大使而藩帅但授副元帅节度副大使及长史行军司马亦或命宰臣遥领节度及副元帅者今自陜以西永兴当咽喉之要大河之南襃汉之北荥阳之西输餽供亿此其都会臣愚窃以为大军根本宜驻此地而置陜西处置招讨使之名应鄜延环庆泾原诸路皆节度之其大使请自圣心选置留止都下使遥领之择命大臣才望威略可任以重者为副大使行大使事以永兴为治所以临制诸路凡缘边城戍要害控扼之处为寇冲突或邀袭讨逐当得隣道相防合应接者听其处置焉此则权用虽在外而柄鐏实在内轻重相持易以移改盖驭将之要道也
　　足食
　　关中雍州之域厥田上上昔秦郑国引泾水注洛三百余里溉泽卤之田皆亩收一钟至汉白公复引泾水注渭袤二百里故关中号为沃野千里而无凶年自汉唐之盛此焉作都非为百二之固抑资膏腴之利也臣窃以为西疆之事宜聚重师于永兴为临制根本之地然今关中地有遗利山陵险阻飞挽为艰边储军资供须劳敝今诚能按两渠之故迹丰衣食之夲原检责经界开置屯务则不烦逺为调发而足食矣或难臣曰昔唐氏都关中肃代兵兴中外艰食禁军乏饷百姓至挼穗以供之及刘晏领租庸转运使最达食货轻重之术然徒能引江淮之粟以食秦人岂二渠之利不兴于尔时乎臣对曰昔在唐初二渠所溉犹万余顷及承平渐乆事不务本沃衍之地占为权豪观游林苑而水利分于池榭碾硙以故亡天府之利贻天下之害故二渠难复于唐氏之时正为建都于彼也今议复之又何惮焉
　　丰财
　　夫兵事之大财用为急丰财足用必有根本财用根本在乎三司比来邦费敝事积矣有司徒张空簿而国财靡散于奸游之手伏望选用材干精力之吏通轻重之数明功利之术者覈实天下之金谷以入为出以有余补不足以防中外一歳经用之实则财赋之盈虚可预料矣而又通其积滞权其赢缩使关市不乏货物平凖此理国行师之本也诸不急之务无益之作浮冗之费侵欺之精为节度以集大计子曰足食足兵洪范八政先食货而后賔师故知师旅大事财用为急也
　　备奸
　　臣闻用兵之术多方误之伏以东南粮运在于汴渠比来重惜民力乆不开濬毎歳霜寒水落沉沙填淤遂至渠底髙于堤下民屋至于黄河奔流湍泻亦全借隄防之固所谓筑垣行水今黄汴是也自戎人即叙通其行商憧憧往来布于都市其所通结素无禁限唐宪宗初讨淮西而奸臣王承宗李师道軰潜遣刺客暴害大臣断陵庙之防焚刍廪之聚此亦虑外之事也今黄河横腹心之内汴渠为输委之本若奸人窥伺潜有决凿污潴我良田损垫我邑屋阻絶我运路则是肘腋之下更生一役其汴渠黄河隄障益望择勤干吏宻为分地巡逻以讥察奸人书曰惟事事乃其有备有备无患其此之谓也
　　购募
　　窃闻元昊勇而好杀安忍无亲背面之间必有雠敌可重行购赏以动其人有能得其首级者举元昊之爵位土疆授之而许以重师为之援防戎人不知见利必动则彭宠丧元于家奴苻生殒命于近族事或有之矣右平戎十防伏念臣龊龊书生本学爼豆之事区区壮志颇涉孙吴之书岂达权谋徒得糟粕顷闻元昊饱飞朝廷备御虽蜂蚁屯聚犬羊踯躅仰惟圣虑未忘忧轸臣身纡郡绂神驰塞垣不得一至军前图上方略辄此遥度或禆万分天地容覆日月照被蠢蠕微动各得尽情臣之刍荛伏望采纳
　　议西北边事
　　今月五日中书枢密院聚防奉传圣防宣示契丹来书并朝廷回答书本如所见有异令具陈奏者今朝廷答书大意且欲纳元昊故书末有理难阻絶之语臣窃详今来契丹与昊相攻虚实未保且以来书大体言之其辞以元昊不顺朝廷之故因缘搆衅遂已兴兵恐深入讨伐后元昊却归朝廷故乞拒而不纳今若答书直云理难阻絶则是峻拒契丹之请坚纳西人之盟得新附之小羌失乆和之强国况契丹见屯兵甲近在边陲因此违言或成忿隙控近塞有以为名则北鄙边防素备何若患有迟速事有重轻庙算折冲厉阶自弭事要允当义在两全今西鄙遣人巳到境上欲乞朝廷降诏元昊大约言昨者朝廷纳卿欵诚亦缘契丹启赞嘉其善意遂议加封今闻卿招诱契丹边户颇失甥舅之懽契丹遣使为言朝廷睦隣有体揆之大义有轸于怀卿宜审处事宜早除嫌隙则誓书封册便可施行仍乞于契丹回书中具及此意如此则朝廷于西人有恩意之厚于北鄙无搆怨之端中国礼义容覆大矣若将来契丹却与元昊通和遣人复请开纳则今诏勅巳具后命元昊被此徳音应知感戴傥其凶徳复为抗拒则较其轻重羌戎之患小契丹之患大断可知矣叨防逮访合罄愚瞽采择用舍系之朝廷
　　再上议事
　　臣等近为中书枢密院传圣防宣示所答契丹国书令各陈所见巳于初六日同上劄子具陈事意窃闻朝议改定回答契丹书以为元昊若尽如要约即朝廷难为辞却者臣等窃怀未尽须至再有敷陈盖当今可虑于西者三可虞于北者五何者若朝廷巳纳元昊誓书势必便行封册而北使复至固邀我以拒絶此其可虑一也若朝廷已纳元昊誓书迟留未行封册是使西人窥我有所牵制此其可虑二也必不获巳而封册之命中止是中国无复信义永断招怀之理此其可虑三也若报至契丹见我辞拒意坚言切万一睢盱生忿因成急变则河东河北忽为所乘边备何若此其可虞一也且以西人构难于我彼曾约束使来纳和今西人起衅于彼我乃遂纳不同其患持此责我彼为有词此其可虞二也今二国相持事形可见元昊权谲无耻狙诈多端纵负屡胜之强必不两延大敌北兵既廹或迎而伏罪则契丹号令元昊未应敢逆安知已和之约不能复使之离是我不能弭患于西徒以致怨于北此其可虞三也今契丹聚兵近在境上择利而动势不虚归若元昊旦而受封彼必夕而望报但恐事之以金帛未称其所欲也故不如叩其两端之中徐观二国之变逗留日月缮完守备不当乘其方逞激之卒发此其可虞四也夫二国之隙诚伪未明就使信然尤宜审处见情则获直往必违而我以新附难保之叛人怒乆和可患之强敌既促寻戈之衅飜坚元昊之交此其可虞五也凡此可虑可虞之事若朝廷深谋长防有以善其后臣等所不敢知倘未有以待之则若虞机张释括期于必中尔臣等前议故愿示以大义要之两全且未纳西人誓表特降诏书或遣一介之使往申告谕至于和约又非阻絶即具以此意回报契丹因令使人邀其终趣于北则言逊而体正于西则名拒而实通凡诸事机后皆可救臣等位叨侍从义均休戚国之大义复防访逮愚虑所及不避再三伏望朝廷更赐采亮取进止【学士宋祁同上】











　　乐全集巻十九
　　钦定四库全书
　　乐全集巻二十　　　　宋　张方平　撰
　　论事
　　陈政事三条
  </div>
  <div class="pagination">
   <a href="乐全集_page9.html">
    上一页
   </a>
   <span>
    ...
   </span>
   <a href="乐全集_page5.html">
    5
   </a>
   <a href="乐全集_page6.html">
    6
   </a>
   <a href="乐全集_page7.html">
    7
   </a>
   <a href="乐全集_page8.html">
    8
   </a>
   <a href="乐全集_page9.html">
    9
   </a>
   <span class="current-page">
    10
   </span>
   <a href="乐全集_page11.html">
    11
   </a>
   <a href="乐全集_page12.html">
    12
   </a>
   <a href="乐全集_page13.html">
    13
   </a>
   <a href="乐全集_page14.html">
    14
   </a>
   <a href="乐全集_page15.html">
    15
   </a>
   <span>
    ...
   </span>
   <a href="乐全集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
