<!DOCTYPE html>
<html>
<head>
    <meta charset="UTF-8">
    <title>清江贝先生诗集 - 第 55 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江贝先生诗集 - 第 55 页/共 56 页</h1>
    <div class="content">　　○题凌波仙 

　　姮娥窃药能奔月嬴女吹箫亦上天万古阿甄魂魄苦江清雪冷夜如年 

　　○送成德琦兄北归 

　　云中归雁搃成行肠断连枝尚异方春满江南江北路柳丝不似别愁长 

　　○墨梅 

　　雪后寻梅恐未真花光一日写花神广寒玉兔分秋颖剪断罗浮万树春 

　　○夜宿王継远白云半间 

　　吴歌但少玉童双且尽仙家酒百红一枕梅花清梦远不知夜卧白云窓 

　　○题徐雪州墨菊 

　　先生爱菊似柴桑三径归来亦未荒莫道空山秋色淡新花一朵御袍黄 

　　○题双陆士女 

　　手转枭卢为破颜玉人何意整云鬟也应暗卜关山客归马湏看一掷间 

　　○题虞鲁瞻山水 

　　御史新来水石工数峰依约米南宫试添茅屋秋林下着我江南寉发翁 

　　○题东坡戴笠图 

　　两屐新泥蒻笠欹满邨风雨独归时玉堂天上神仙客妇女儿童总未知 

　　○朱实送桂花 

　　广寒宫里桫椤树金粟初分第一枝满室天香吹不断老夫清夜酒醒时 

　　○题竹间桃花 

　　万琅玕里一枝春向客无言又似颦彷佛武陵溪上路放舟何处觅秦人 

　　清江贝先生诗集卷之九 

　　●清江贝先生诗集卷之十 

　　赋 

　　◆赋 

　　鹤赋 
　　怀旧赋（并序） 
　　大韶赋（并序） 
　　不碍云山楼赋（并序） 
　　玉笙赋（并序） 
　　灌园赋（并序） 
　　铁砚赋 
　　醉赋 
　　石经赋（并序） 
　　春雨赋（并序） 
　　白鸠赋（并序） 
　　金鉴录赋 

　　○鹤赋 

　　余窃悲上昆阆之灵禽兮胡为独处而无邻诚仙人之骐骥兮阅寒暑兮三千饥不■〈口桀〉乎腐鼠兮渴不歃乎盗泉生既囚而憔悴兮夜长鸣而微天月朦胧而将曙兮风浙沥而或寒尚蹁跹而欲舞兮终磊落其如人恋青田之故林兮盻华亭之大檡路中绝而忘归兮媒甚劳而寡匹顶的的以补丹兮毛毵毵而俪雪冀备君之晓驾兮常结心于紫极欲抗音而复噤兮时顾影而自惜陶河贪而无厌兮鹯又悍而不德彼优游以饱鲜兮亦绚练而矫翼内深省而益悼兮岂以才而见贼希有氏之西来鈩忽余眷而踟蹰肉不膏于九鼎兮幸托君之阶除谏一息而万里兮奚孺予之能呼一引步而三却兮思拔趾于泥涂苟怀恩而报施兮亦岂惮夫陨躯恶其玩而苶礼兮义独洁而不汗目四顾而冲冲兮白日奄其西徂访玄夫以决之兮盍舍旧而改图览中区犹一盎兮曾何足以度世坌千起而万灭兮陋纷纷之蝇蚋寓寥廓之无极兮跨六合西高厉嗟冈罗之虽设兮已超然而独肆将西历于青城兮何太白之峥嵘杜宇号而血吻兮天懵懵其无情狐九尾而猖狂兮夔一足而伶俜望沧海之无垠兮会百川以东入悲精卫之含兮力既微而何及山孰别其有三兮洲孰穷其有十扶桑不可以托巢兮蟠桃不可以为粒日昼晦而沦精兮雨萧萧而翅湿指神尧之所都兮九门欎其嵯峨载吹笙之王子兮招鼓瑟之女蜗栖建章之高栋兮浴太液之清波夹玉辂以翱翔兮友丹凤而婆娑尚骋力于广逵兮矢厥心而靡佗 

　　○怀旧赋 【 并序】 

　　余春秋二十有四馆于云间夏景困氏凡十阅霜畧尤隆主宾之礼后去而觅举武林遂留西湖中罹兵变东西奔窜邈不相知今年春因访焉则已物故而其子士文克承堂构余私喜其余庆未艾也复觞于漪澜堂者累日高谈大噱夜継以烛退追旧好不能不为之慨然乃操翰为之赋曰 
　　览云间之雄秀拾海月于珠宫访野王之荒台俯鳌背之方蓬命羽人以前导召宓妃而后从翳崦崦之宿霭激冷冷之回风悼处士之永逝闯华榱而兴叹或纵饮而宵分或玄谈而景晏搴渚秀之碧滋擢园英之朱粲历十载而一来感凋落之过半登高垄而长思夜漫漫其弗旦乐既往而哀袭何遭特之多难已焉哉物忌盈而必隳运运寔关于否泰豺虎机而麋鸱鸮鸣而鸾鍜怼霞气之徒飡奚神仙之可介闵余行之未已绝洪流而东迈忍闻笛于山阳泪潸然而独洒呜呼千龄一息兮放旷自娱伊人不可作兮死生异涂聊寄心于翰墨怅旁眺而踟躇 

　　○大韶赋 【 并序】 

　　传曰尧作大章舜作大韶韶継也言舜能継绍尧之德也周礼曰大韶禹乐名也言禹能大尧舜之德也前乎舜者尧非不継喾也后乎尧者禹非不継舜也特于舜言継者法成乎尧也在喾之时法犹未成尧虽継之而可継之事未备舜恊于帝在舜之时功为已恊禹继継之不足为难矣则可継之善善継之功唯舜独也是韶为舜之乐无疑季扎观乐见舞箾韶者曰德至矣盛犬如天之无不覆帱如地之无不持载虽甚盛德蔑以加矣后孔子学之于齐三月不知肉味曰不图为乐之至于斯也盖知乐之尽善尽美莫过于韶宜当时之感召丹朱在位群后德让祖考来格岛兽跄跄凤皇来仪也然非舜之德致和于上夔之乐召和于下何以臻此哉故述而为赋不徒极其声音之美而且本之舜之德云赋曰 
　　有东吴公子北走齐鲁之强观于峄山而见孔林之主人焉主人曰公子之游也亦将有所睹乎曰无也生于震泽三江之上僻陋寡闻窃慕礼乐之事而六律七均之制甞究心久矣愿有请于大人先生焉主人曰嘻吴会东南之天府而天下之善音萃焉然公子犹有所未足者岂将厌澹泊而说铿锵乎必将挟陈娥携赵女压鹍弦考鼍鼓若是以为乐乎公子懑然不悦曰霓裳之曲唐之所以播越也广陵之散晋之所以分裂也固不足言矣若此者又夷狄之乐无异纣之靡靡以亡其国者岂君子之所乐乎愿闻其它主人曰七德之歌七德之舞太宗之肇王业也亦甞闻之乎曰伯者之事子孙无所法焉曰汉祖蹴嬴龙飞沛中置酒层台悲歌大风造基四百光启西东若是何如公子曰犹有伯心之存也驳而未纯然亦一世之雄乎读言其上主人曰抑闻武之六成乎武之济河而西也马散弗乘牛散弗服倒载干戈包以虎皮天下知其寝兵不用也爰作武以象功焉鼓以戒众久然后战也长歌连延起其慕也发扬蹈厉时不可失也故一成北出再成灭商三成自北而南四成南国是强于成分左右以居周召六成复始而为天下王振铎夹舞秉戈鹰杨若是何如公子曰其容美矣此武事也未尽善也请言其上主人曰其惟舜之大韶乎当夫六府治三事和叙九功形九歌峄阳之桐可以琢琴瑟焉云梦之筱可以窍管钥焉泗滨之石可以砻而为磬焉荆山之金可以范而为镛焉八音既具而大体短脰之属有力而不能走者以之为钟簴焉小体骞腹声清而远闻者以之为磬簴焉其作也椌以合之其终也楬以止之洪者铿而充清者磬而介凄切而不流泛滥而可会当夫朝廷之燕享宗庙之祭祀于是而奏焉升歌在上匏竹在下代作间奏秩秩有序或击或戞或柎或抟清亮而高远象乎天之浑沦广厚而舍容象乎地之磅礴一变一通兮四时之终始一散一润兮风雨之回合是时也熙熙然八荒一春皞皞乎洪荒大朴格三苗于洞庭丹朱宾而有恪俯而聆之纯如辛甘之相济皦如有伦而莫敓诎如断玉之复续绎如骊珠之碎落飞流合而万壑雷转清风生而天籁交作吟九囦之老龙唳九皋之玄寉既公妙而悠扬亦和平而澹泊无急微噍杀以感其忧无啴谐慢易以感其乐其动于物也客何为而肃若神何为而来思兽何为而舞于土阶凤何为而翔于茅茨明恊乎大章慱儗乎咸池所以保无穷之治以示安而不忘乎危也悼六龙之南廵历苍梧而上九疑阿母之玉管犹在相灵之锦瑟堂悲怅遗声之寂寂呌有虞兮远而然而齐之有韶陈亡而流于兹也海外之有韶圣人之化播于蛮夷也宜孝北观庂而知德仲尼学之而忘味彼武之六极于阴特着其武功此韶之九极于阳寔昭其文治也公子以为何如公子乃避席而谢曰至矣尽犬不可以有加矣主人曰未也请授以九德之歌其一洪流横曰玄黄判风气开洪流横民乃灾五行汨帝为哀禹治之启始孩决九川平九垓百谷生田每每其二洪流杀曰洪流杀兮民灾既除山有鸟兽兮川有鱼爰可食兮可居胥乐且歌兮母忘厥初其三三苗格曰惟圣亶聡抚有九围蠢蠢三苗险阻是依出师于南奋我帝威我师既还苗亦来归其四四凶黜曰德与刑兮国之经四凶斥马入元在庭帝无为四海宁其五正德之歌曰惟天降命物必有则民之瞢瞢胡乃自贼五教不行禽兽夷狄圣人龙飞四方之极其六利用之歌曰水既平兮别九州岛岛下为隰兮高为丘徒则轩兮涉则舟以羡济乏兮百货流财孔阜兮乐且无忧其七厚生之歌曰下民孔艰兮遭垫溺寒我衣兮饥我食我无民违兮父母职其八凤皇来仪曰尧不德兮舜不辞授以天下万物治寒暑无易风雨时箫韶九奏朱凤仪其九万世赖曰天覆地载高广莫测孰参赞是俾衣而食帝治天下如埏如埴万世赖之安知其力公子曰呜呼礼废乐崩几千秋矣而始闻主人之宏论乃复为之歌曰雅南已亡兮流荡曷正觱采雷怒兮空乘无声绿绮不陈兮荐檀槽与■〈秦〉筝妖倡为妍兮啸鸾鹄而啼燕莺孰究夫大韶韶尽善尽美兮寔媲夫六英六茎后千载之圣人兮集厥大成安得闻九秦于清都兮御天风而上征 

　　○不碍云山楼赋 【 并序】 

　　灻松溪杨竹西氏筑楼一所在居苐之南而海中两金山飞舞而前因取杜少陵诗语颜之曰铁崖杨先生为之记夫有云山之境者恒不得其人有云山之趣者恒不得其地而兹楼独领其要朝岚夕翠不起燕坐而尽得之岂非先生所谓境以人高人如境胜哉竹西甞命余为赋久未克就岁阏逢执徐之春放舟溪上始获登竹西楼远眺五茸三泖穷目力所至为限飘飘乎若一羽凌空飞度三素云中也命酒共酌揉壑雷之琴歌白雪之辞极驩而罢因援笔为赋不惟状云山之胜且寓感今思古之意焉赋曰 
　　巍乎层构之造天兮既内敞而外隅沧海浩浩而左汇兮银河渊渊而右纡激回风于四阿兮宿云气于薄栌七星挂于北尸兮送结邻而迎望舒荷倒而菡萏兮芝旁生而扶疏寔仙人之所居兮候安期于虚无两金■〈山差〉峩而并峙兮蛾眉巧以迎予断太华之仙掌兮剪蓬莱之左股扫新黛之联娟兮洗海门之秋雨大山北起而向背兮翩鸾回而凤舞秦山拱以旁绕兮列邾莒于齐鲁云霏霏以晨蒸兮散玉衣而轻举何卷舒之无恒兮倐为龙而为马羌不起于燕坐兮挹爽气于尊俎招夸娥之二子兮梦高唐之神女聊从倚而四望兮悼吾行其孰与日散辉于断冈兮鸟没影于平楚羙人期而中诀兮魂茕茕两若睹吾令云以申诚兮山复险而道阻愿从赤松以授道兮邈清尘之万古昔祖龙之帝六合兮度浙江而东廵王气飒以磷灭兮璚草萋而自春悼三女之中天兮高冢崒其犹存暗沙窑之风雨兮犹想夫万乘之雷奔伟希冯之夙悟兮隶九龄而知名荒台北而荆棘兮余鸟跎之纵横金石辍而弗闻兮缴流水之冷冷平原振藻于东吴兮翔双凤于太清胡鹿苑之一败兮竟铩翼而就烹黄耳去而不返兮唳寉寂而无声羡记室之见几兮遂南斾而孤征念丹毂之易债兮鲈秋美而可罾卒全躯于浊世兮历千春而尚荣寻古洞之丹砂兮吊黄寉之仙人天瞢瞢而无光兮哭深林之帝魂白塩皎以雪积兮火万灶之飞烟愤仲父之厉阶兮冀海水而桑田慱陆忠而覆族兮宋南度而肇祀汉寔薄而少恩兮独弗念乎厥始嵯时俗之好恠兮语荒唐而无纪疏余辔于高丘兮濯余足于清泚访吴子之猎扬兮平芜绿而靡靡挟白羽以命中兮感翩翩之飞雉宠西施以亡国兮犹痛恨于后嗣爰抗音以高歌兮酌兕觥之芳醴谅高明之可居兮胡汨没而弗止陋齐奴之金谷兮岁曾几而荒芜雪月空而燕去兮鸟雀啾以惊呼斥粉黛而弗贮兮列图史而自娱谇曰云动不测氤氲霮■〈雨上对下〉勃梦梦兮山静不迁嵚崟嶻嶪欎丛丛兮飞楼蔽亏青延翠揽栋隆隆兮瞻望美人于彼夕阳思无穷兮弦吾素琴自送飞鸿烟空蒙兮 

　　○玉笙赋 【 并序】 

　　昔余主云间夏景渊氏凡岁时燕宾合族必奏伎为（下有逸文） 
　　笙竽兮托风雅以禁滛削霜节而来雪茎兮又恶其材之弗任惟西极之奇璞兮乃产乎昆仑之岑钟氤氲之和气兮托间寂之太阴爰命工以采之兮跋峭阻而抵嵚崟古雪夏积而不化兮疏青壁之万寻虎豹昼出鼯蜼夜吟王孙跳踯前呼怪禽县黎结绿弃而抵鹊兮曾莫得厕夫海错与蛮琛也观其白如截昉黄比蒸栗气成虹蜺光烛日月温而有文刚而不缺嗤魏叟叟遽掷悼荆人之再刖抑显晦之有时胡珉玒之罔辩全匪琢而为环断匪椎而为玦尔乃垂効其能娲陈其义挥昆吾之利刃镂为筩兮十二纷攒列以参差象凤翼之相比势欲振而孤飞声若壹而群唳黄钟作则温风生而春葩纷敷清啇奏则严霜陨而秋叶凋悴何其神也惟匏也滞恶有玉之清越惟竹也滥恶有玉之和平此其又足贵也当夫桃含秀而春媚月扬彩而夜明寒流咽而交赴浮云翳而不行惜芳节摅幽情左宓妃右双成嘉肴荐旨酒倾申白雪以广意隔绿霞而飞声湘灵不敢铿其瑟嬴女不敢戞其筝厥状伊何初欎勃而欲泄忽嘈啐而交沸鸟鸣春而嘤嘤蝉号风而嘒嘒或始剽而卒肆疑将绝而复缀彷佛苏门之啸翔鸾鹄于崖际又似梁妻夜哭泪尽而不能为其气其悲也语刺刺以将别其怒也心悁悁而不遂其婉也有赓歌之雍容其激也有特立之清厉其翕也若远而不携其和也若及而相济其络绎也贳骊珠之累累其缥缈也絮飞空而无蒂羁巨悦而解颜寡妇哀而掩涕呜呼寉驾去而不还　市朝之屡改幸不委泥沙而同碎例金石而犹在望公子于云间识羽人于东海悲逸响之无传欲持此而奚待呼之而虚足以宣其壹欎吸之而盈足以平其魂磊刘间发而更奏误一听而增慨乃为之歌曰故都墟兮草树秋凤皇去兮百鸟喧啾感今思昔兮徒离忧安得如王乔兮从浮丘又歌曰酌紫霞兮羞玉芝舞回波兮吹参差天湛湛兮白露滋居不乐兮欲奚为于是曲尽再鼓夜饮厌厌擫众箕而愈放抽独蠒而尤纤遂使伯夷去其介仲子失其廉孟贲忘其力京兆易其严海若为出天吴为咲老寉无声清猿绝呌肃宾客于四座辍野王之三调虽中郎督邮之善音亦莫洞其弘妙乃知王之为物众德之萃笙之为乐众音之要是宜恊九奏而致凤皇媲六英而荐清庙武夷铁■〈遂〉徒为隐者之具龟兹觱栗特时俗之所好也 

　　○灌园赋 【 并序】 

　　钱塘潘时雍治圃于城东门筑垣四周引泉成渠以灌园自号其意以为无功而食人之食者元气之贼万物之蠹也故劳焉而后食身执其役以给朝夕之费之亲无戚戚之忧莱妻有同志之驩吁豢于贵富者不知澹泊之为高酖于宠荣者不知道德之为大既盈而覆古今一辙则灌园之利不已多乎昔于陵仲子辞三公而为人灌园充其廉也向秀吕安灌园于山阳安其逸也潘岳去长安令而闲居灌园病其拙也时雍亦若人之匹与或者疑其居有阛阓罔利之习座有俗客鸣声之聒又安能效彼之所为者非知言也乃述赋以广其意云赋曰 
　　步青门而长啸游余心于古初目藻丽而弗近敦朴素而为庐资灌园以自业类潘岳之间居食五鼎为不及饮一瓢为有余幸免隶于征伐或弦琴而读书耻桔槔之尚巧逐末景而区区其地襟江带湖青纡黛蓄拱以连山突怒起矢寔东南之形胜为帝王之行都周金城兮万雉列甲第而当衢族茂许史家儗陶朱肆有蓝田之玉斗量南海之珠技慱古今之妙音会八方之殊倾国过乎燕赵趿利屣而曳轻裾若神人之绰约耀水雪之肌肤于是命栢开藩填我南服象天河而凿池儗紫微而达阁集貂蝉之济济卫虎豹之肃肃单虑乎庶务者萧曹之伦铺张乎太平者枚马之属衣袭绮纨食兼梁肉涂比车盖庭奏丝竹岩栖者未覩其盛家食者思发其所畜之乏匡时之明畧乃退齿乎齐民垦不食之弃壤托鹿豕以为群疏浊流而远注辟斜径而支分笋长渭川之竹莱生云梦之荤蒲荒秋雨菘茂蚤春甘者如荠脆者胜芹始芽出而冒土忽叶布而覆云荼三名而可食虉五色而成文候灵鸡而毕起庶戒逸而务勤冀襭秀于寒暑必浃润于朝曛恒独往而苶求爰四顾而欣欣乳鸠呼而相应恶草蔓而当芸感生成之攸遂亦有藉乎人人其或风雨之晨灯火之夕俎豆娱亲琴尊命客榆竿引觧充庖有辛夏果磊落秋瓜轮囷兹田夫之所美又焉得献之吾君呜呼章绶不优于野服瑶台何异于蓬室谅乘轩而取讥虽抱瓮而奚恤宁陋彼而荣此聊逍遥以终岁金谷废而蛙鸣玉津空而狐宂中虽侈于五亩后孰惜夫一石乃为之歌曰朝汲于河兮其流汤汤暮观我圃兮其叶已黄炎风卷沙兮白日藏尚昏其事兮母弃而荒又歌曰登彼陆兮猛虎噬人涉彼海兮白波滔天我艺而灌兮入以事亲誓勿彼适兮危其身歌既阕幽情畅白露下初月上陶然一适混乎无象委通塞之有时蹇余行其焉往 

　　○铁砚赋 

　　客有铸梁州之铁为砚者持而售于读书主人主人用之以代陶泓焉风雨之夜灭烛就寝梦一猛士被甲戴冑面纯黑而甚伟进而告曰时哉天乎吾之利天下者多矣胡枉吾之材而置之散地乎主人乃宾而问之曰若非棠溪之族乎若非太山之英乎若非九牧之所贡者乎吾闻君子随时而变化若何为而怼于天乎介者曰吾蜀之良也初轩辕之破蚩尤也为戈为甲为剑为棘为钩为铩为镞为镝气重六师威加四极神化苍而雷电为之绕体光吐白虹而日月为之夺色漂大野之流血落高天之迅翼王者得以成其功武夫得以奋其力此吾有功于战伐虽缺折而莫之惜也逮秦而灭六国吞八荒聚其族而销之亦何殊夫鸟尽而弓藏精为神兮十二守故宫之凄凉世复以吾之利不可废也为刀为泉为布为帛通四海之利法九府之式势倾国中薄青衣之五铢道济天下斥黄金之万镒入紫闼排朱门赞天地行鬼神弱者以强而卑者以尊上吾有功于贸易虽流徙而莫之冤也夫何挫吾之芒折吾之气祝融献功即墨为谥侪铜雀之破瓦曾不及马肝雊目之为贵苟策功乎翰墨之场蕲亟黜而铸钱鏄之器也主人曰嘻子何局于彼而不达乎此邪六合既清可以去兵而行仁万民既壹可以去货而谈义凡子之为兵为货皆圣人之不得已也今主人书有屋漏之痕文有涌泉之思子归吾而毕命吾托子而见志夫射鹄而无失者壮士之志力田而有秋者农夫之心董生成名于下惟李侯卒业于磨针李子引椎而佩印买臣负薪而腰金长卿题柱而遂显终童持节而重临并假翼于霄汉终脱身于山林故桑君已擢第于昔而子独何疑吾　今也哉山房月微烛光吐日蟾蜍腹氷饥鼯潜出　　思而远讨每含辞而涉笔搜六籍于蠹余补千金之狐腋固资器以成能已辱子之我即及其凌　衢　风埃道遥乎玄圃放浪乎瑶台校奇字骋逸才听流莺于太液接群龙于蓬莱右毛颖而使御左陈玄而为陪滴金盘之秋露步玉堂而跻上台顾不伟欤且凤咮托眉山之重龙尾出端溪之先或以圣人之德着或以才士之铭传是皆一石之清润激波涛于百年始皇徒驱而梁海神娲竟遗于补天宗其人而名世亦宣力乎蕳编而子独耻于为研不思与是数者一其高而同其坚乎介者伏而谢曰先生之言至矣不复有所悔矣逡廵而退余亦惊寤用志于斋不易吾素 

　　○醉赋 

　　余读柳柳州荅吴武陵书称其醉赋及荅客问而其文逸不传因赋之以补遗辞曰 
　　弱水竭三山折少君灭石芝歇吾将筑九千仞之曲台介风云而宾日月援青天之比斗酿千秋之古雪脍长鲸于东海肉狡兔于三宂纵长夜之乐负一世之豪脱处士之一角中觧仙人之五色袍右挈吾榼左操吾瓢出上方之酴醿引西国之莆萄流白云于春瓮落丹泉于夜槽擪玉环之鹍弦裂双成之凤肃六公作霓裳阕朝五斗暮一石耳不及于听音目不及于观虮虱万钟泥沙白璧力过孟贲者醉能系其颈辩雄张仪者醉能断其舌畧儿女之愁而不为动心夷王侯之势而不为折节太湖三万六千顷醉俯之一兕杯太华三万六千文醉览之一蚁垤击缶而歌心驰燕赵拔剑而舞气吞吴越走桓温之老兵歼周顗之狂客又焉能蹈规矩而守绳墨也于是牅天地庐八荒神交曲生封侯醉乡泄泄焉陶陶焉率千日而为常奈何武公老而自尤屈子逐而自洁囚酒星于大狱斥酒地之覆辙绝缨而几失其驩吐茵而幸贷于责不知尧舜乐之不厌孔子溺之不绝也九州岛岛几裂百川无回豪杰相噬白骨生苔吾其与犀首之徒相忘于无事之日乎淳于髠之滑稽于战国乎与河东之季从时毁誉乎汉相之和吏而歌呼者乎与徐邈之中圣乎阮籍之放旷而适其性乎与荷臿之伯伦乎抑投辖以留宾者乎与待诏之王绩乎辱高斥扬之李白乎与陶潜其干没于义熙乎山蕳游于习池乎与瓮下之吏部乎韦曲之杜逍遥于率府乎呜呼与世无忤惟酒可从醒者为愚醉者为智醒者为介醉者为通天下之愤非醉不释天下之难非醉不蒙命轻一羽气吐长虹决银河而洗斝系扶桑之六龙复酌吾以大白渺海阔而天空 

　　○石经赋 【 并序】 
</div>
    <div class="pagination">
<a href="清江贝先生诗集_page54.html">上一页</a><span>...</span><a href="清江贝先生诗集_page50.html">50</a><a href="清江贝先生诗集_page51.html">51</a><a href="清江贝先生诗集_page52.html">52</a><a href="清江贝先生诗集_page53.html">53</a><a href="清江贝先生诗集_page54.html">54</a><span class="current-page">55</span><a href="清江贝先生诗集_page56.html">56</a><a href="清江贝先生诗集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
