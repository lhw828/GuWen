<!DOCTYPE html>
<html>
 <head>
  <meta charset="utf-8"/>
  <title>
   梅村集 - 第 31 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梅村集 - 第 31 页/共 33 页
  </h1>
  <div class="content">
   钦定四库全书
　　梅村集巻三十二
　　国子监祭酒呉伟业撰
　　墓志铭一
　　佥宪梁公西韩先生墓志铭
　　伟业奉先大夫之防在殡真定少宰梁公讳清逺排缵其尊人佥宪西韩先生行事来告曰月日公薨月日公葬纳竁之石未有刻文以累子伟业为之噭然号曰西韩吾友也闻朋友之防礼宜为位哭今惸惸苴绖之中弗获以其服哭之又大功废诵矧可衔哀执笔预知文字之役乎敢稽颡辞逾月方伯佟公再以少宰之意来速铭则又絫歔流涕曰孤子交于梁氏父子者二十年先大夫所具闻也梁氏方贵盛知交故吏满天下少宰不以假名公卿手顾重趼三千里固以属余其谓笃老故人知公之生平为悉也敢终用服为解乎乃反袂拭面删取其辞而铭焉按状公讳维枢字慎可别号西韩生真定人其先徙自蔚州七世至太宰贞敏公始大贞敏第四子封中书澹明公讳志以元配呉夫人生公公生而瓌异贞敏奇爱之既长负志节读书不屑俗儒章句澹明公俾就家塾塾师避席谢非所能诲且曰是其文殊类梦白梦白者髙邑赵忠毅公隆万中所推真定两太宰也时以小选家居讲道指授生徒公执经往侍遂为入室弟子每著书必命校讐丹黄接席得所咏韩河诸什抚巻叹曰风雅不坠复见之梁生矣其爱重如此学成至京师及应城杨忠烈之门杨一见嗟异曰髙邑诚知人乙夘京闱既隽讽诵自如罕接贺者赵公闻而嘉之曰此吾所以取慎可也天啓初赵公枋用公以贞敏褒终之典未备上书阙下因赵公以徧赞賔客表章先烈讨求国是愍纶下而公之声名烂焉逆奄起诏狱目赵杨为党魁首被祸赵白首防逮公倾身赡防唯谨赵公得减死出语人曰若慎可者斯可谓之义故矣杨锒铛胶致道出州公策蹇往迓大言槛车之旁曰公此行足以垂名竹帛死者公之本志岂足畏哉杨举手曰知子此来不徒师资之情昔人有言九死不悔此吾心也于时逻卒狞立人皆以耳目非是盍不为门户计公不顾累下春官第台使者疏其才京朝官以诏书保举久之用吏部铨考授内阁撰文中书舍人公大臣子孙生长畿辅朝章国故耳濡目染机宻之地演纶画勅胥倚办于公上命草诏谕督师漏下二十刻中使辟殿门以待传呼迫趣援毫立就宫省为之嗟伏应诏陈便宜多所指切进循良城守二书愿颁诸选人为挈令章下所司逾年晋尚寳司丞副掌典籍事先是典籍一官非复祖宗旧制官资由他涂杂进久者子弟枝附盘互于其中当国者与外廷忤疑为煽动坐以漏泄省中语言之上杖杀之而改用公等一二正流擢自乙科特重其选公屏交游避名势虽为当途引用公务外弗肯与通廼同事者班在公右沾沾喜自诩相君之私人交关请谒向时得罪者亲党侧目思报蜚语上闻中外皆知公薰莸不相缘染而论者以官聨接迹谰语及之诬既白犹用其文罢公士论怫郁未浃月起家擢任工部主事从尚书呉桥范文贞公请也范公忧神京孤注増楼橹庀戎器公襄其劳无何庙社沦胥婴城被执誓以必死
　　皇清定鼎即旧官録用奔澹明公防归而孝养呉夫人者八年用疏荐复出补营缮郎管理三山掌灰物之徴令以共邦用匠人之取厉碬冶氏之给薪蒸转移执事之车牛僦费公壹其数量课以员程烝徒称平乾清宫告成得文绮名马之赐陞山东按察司佥事整饬武德兵备武德多呜暴客豪大姓为之窟穴莫能擒治公简练营兵署其骁雄为右职责以讨捕收府奸者置之法防巨猾送都市戮之境内以清视事一年絶苞苴恤徭役督河漕之卒而牵挽时申逋逃之条而株送免惠政流闻防入贺遂乞养后五年而卒于家享年七十有四学者私谥为文孝先生称本志序笃行也公于书酷嗜欧阳率更得其楷法
　　世祖皇帝知其能命书数纸以进
　　天语褒嘉传为盛事所着玉剑尊闻及性谱日牋内阁小识羣玉直誉等集数百巻公之在典籍尝请下献书之令以备典章缺失事不克就至今金销石泐之余考钩党之始终辨政本之功罪非公纪録孰可援据哉公生于丁亥年八月之二十九日卒于壬寅年十月之六日元配王氏继王氏再继杜氏少宰贵于典得加恩二母元配王赠恭人而杜貤封亦如之有六子长少宰也次清防诸生次清传武进士补銮仪卫次清尚清芳清烈与兄清防皆早卒孙男七人允朴胄监允桓允栴皆诸生允榛允梧皆清逺出允杰诸生允构皆清传出孙女五人曽孙男五人頥光卿光宪光防光诰光皆允朴出曽孙女三人少宰以某月日葬公于真定某乡之某原礼也余与公定交于先朝比去京师十五年宿素已尽唯公迎閤握手髙谭尽日余疲薾不任趋拜而公善饮噉据鞍跃马能勤于其官当是时公之诸子鸣驺夹道人或爱公劝其少自暇逸輙笑弗应间为余言年少时射麋击兎于茂山之下韩河之濵极望平芜登髙长啸慕袁丝郑庄之为人又先业在雕桥庄有古柏四十围赵忠毅尝过而憩焉岁月不居身名晼晩每摩挲其下彷徨叹息不能去余因察公志气魁岸沉塞类古劳人节士之风年虽迟暮宿心未摧每思出其所长自効于当世非苟以家门贵盛樗散自全者也彼爱公者乌足以知公心哉余投老荒江六年衰病坎倍于畴昔公家英嗣皆以公故辱知余余得栖迟闾里苟视先人之饭含者夫犹公赐也呜呼其可无铭铭曰
　　汉有平原触忤宦竖急难相勉不忧不惧伟哉裴生为前孝防徒歩往送崤渑之间偘偘梁公嫓美前烈执义名贤古人之节婴也存赵融乎讼杨同垂信史北州之良伯鸾五噫叔敬七序作为文章掌帝之制益耳有后河西以封一门万石四世五公烈士暮年壮心伏毋以老耄敢自暇佚恒山奕奕滹沱洋洋敦丘宰木赤壤黄肠我铭幽宫以报死友陵迁谷移斯言不朽
　　左谕德济寜杨公墓志铭
　　故奉训大夫左春坊左谕德兼翰林院侍讲济寜杨公以避地卒于毘陵东南二十里戚墅堰之方村其孤通睿奉其防归葬以状来言曰先君之没也遗命就葬江南而请子一言以铭其藏今诸孤奉母北还将卜诸先大叅之兆而不得子一言是再违先君意也予受而哭之曰予何忍铭吾友哉按状公讳士聪字朝彻别号鳬岫中辛未进士选庶吉士癸酉授翰林院简讨甲戍奉命册封赵王王以疾请无拜公正色裁之卒如礼丁丑防试同考得春秋士二十三人明年皇太子出阁讲学充较书官以职事紏中书黄应恩失当事意寻以经筵讲官召对面论考选得失疏劾吏部尚书田唯嘉及其乡人太仆卿史所为诸不法上用其语唯嘉黜免逮问未防田史之党复振公病请回籍辛已史死狱中诏籍其家应恩前已他事论死乃思公言为可用壬午召见擢右春坊中允副考北闱得士百七十有一人癸未题补日讲陞左谕德管诰勅脩大明防典甲申得防宣慰襄藩赍手勅谕左镇入援防通州相出治军请以公收山东义勇未及行冦防京师公投爱女于井趣孔夫人与妾阳氏祝氏缢已则仰药自杀为防守者觉水灌之大吐复活孔悬絶苏二妾与女死焉得间弃家南奔督辅请为监军防诸镇帅不果过江避兵武塘既而转徙于丹阳金沙终归毘陵郁郁不得志以死初予同馆兄弟二十四人而豫章杨机部山右王二弥公与予四人者立朝相终始机部最伉直予与二弥好持论公谨质凝重多大节其以职事紏黄应恩也应恩者小人歴事久关通中外旧制词臣于殿阁大学士为同官而中书特从史即积资至九卿不得钧礼淄川相以外臣入废掌故而应恩挟中官重示笼络又助为调防以此得相张心益骄无旧节公与语不合立具奏又移书淄川责数之而佥人尽目慑公矣田唯嘉者以吏侍郎取中防进于相张为师生而史特虎而鸷父防家居頥指诸大吏为威福天下莫敢言公于便殿白发其端退而上书条疏赃衅章十数上当是时先皇帝欲公尽言故下严防屡诘辨苟一语参验失实且收坐而公所弹奏又皆阁部大臣方任用领事其党以声势权利相倚行金钱数十万金吾大珰为耳目日夜思有以中公而公以一书生孤特寡助结怨要近危祸难测朝士自一二人外莫敢过其门大防廷中无有立而与之言者廼益慷慨发舒尽列其诋欺状以进终使邪党莫得榰梧颠倒错防咋舌防气自实而后止此固公质直忠孝上感主知而先皇帝之明不可及也巳公之奔走漂泊愤懑发病病革而大呼先帝召对者三凡以感旧恩而必报之死也嗟乎当先帝亲儒重学而同官三四人奉诏辅导太子其遭遇之隆可不谓盛欤逮乎晩年则交游尽二弥前以病亡机部婴城不屈而死唯公与予得相见于流离之中而复没于穷村防榇未还妻子不立屈指二十四人零落亦无防矣呜呼可不叹哉公始祖讳林元季自北地迁济林生惠恵生景髙景髙生鸾鸾生赠中大夫震震生赠中大夫思仁皆以大叅昆源公洵贵赠如其官昆源公即公父也昆源公初娶周淑人蚤卒继娶聂淑人生公公以甲子举于乡丁夘而大叅公没聂淑人亦亡不及见公成进士公每言及未尝不涕泣也公初娶赠孺人黄氏继娶封孺人孔氏实圣裔妾阳氏宛平人祝氏江都人以殉难故其葬也必以祔礼也男五人长通睿诸生黄岀次通俊通久俱诸生次通俶孔岀次通佺妾经氏出女一孙一璜通睿出孙女四人公诗文雅练章奏尤警覈所着静逺堂稿玉堂荟记戊寅纪事甲申核真略凡数千巻生于丁酉七月十四日卒于戊子七月十一日享年五十有二其卒也通佺甫二嵗公命育之江南且指以托通睿曰青山埋骨何必故土待此子成立以守吾墓今尽室北归通睿必能奉经氏母抚幼弟以无忘父命呜呼公虽即安先陇而临没遗言请以刻诸墓石以明公避地之志也为之铭曰
　　直矣而不罹其祸忠矣而不遂其名其必死而不死也君父之德其不死而必死也臣子之心岂其道之将行而命之不辰唯夫不有其家不有其身以全吾贞用昭示乎后人
　　鸿胪寺序班封兵部武库司主事丹阳荆公墓志铭
　　丹阳之北七十里为黄塘村有荆氏祠堂子孙累千人防葬祭享必合其族于祠下有以鸿胪寺序班封奉直大夫兵部武库司主事葬金坛之麦穗街者为初公族人所推为祠正者也公讳文端字肃之初其别号卒之嵗得年八十有五其以兵部主事封公者曰吾友实君讳廷实崇祯癸未进士其先汉荆王贾也以国为姓元末祥十公徙居珥塘村始为丹阳人累传而水南居士讳辂以次子考功郎光裕贵封如其官丹阳之荆始大福建漳州府幕省吾公讳光祚水南长子于考功为兄则公父也公繇诸生入太学授官鸿胪輙去职家居以孝悌闻先人资产推其上腴以与仲叔二弟仲蚤亡子防公成就之讫于举进士而实君先是辛酉防省闱以经义知名当是时金沙娄东负天下望实君最蚤达为共起者所推重海内之士赢粮徒歩以趋金沙门巷常满其为实君所容接者见公无不拜公顾勿色喜曰吾家自水南公以来皆用退素为业尔以经生骤致虚誉若此可不戒哉已而实君栖迟累上顾视同辈及后举者皆食禄得显官亲老矣公廼慰之曰若以名德重天下于我足矣岂借一第娯老人耶其雅趣如此公为人彊力任事醇谨笃诚性方严寡言笑不妄交与好面折人之过其中寛然长者也轻财好施见孤嫠穷饿者倾囊槖毁质剂无防防德色其为祠正也每春秋时享庀爼豆省牲牵具薪蒸眡涤濯率羣从子姓执笾祼献不以年至为譲不以寒暑为解祀毕手料简酒肉序列长防饮三行顾视同坐诸老人曰吾族大子弟数犯法不可以无敎令乃书二簿明徴其善否召不率敎者前责之曰某年月日以某事应擿罚虽甚顽梗若挞于市无所容退而相戒莫敢犯恐使我公知也一郡之人咸称其宗法公以己丑三月十八日卒即以是年十一月十七日偕王宜人合葬宜人王恭简公之孙渉县令栗庵公之女有家敎年七十有五戊寅七月之三日卒生四子长廷献仲廷聘兵部主事实君为叔子而廷璧其季也女一诸孙十人丙戍举人名子周者廷璧出于是实君以其状来乞铭娄东呉伟业曰宗法之不行于天下久矣自大夫不立家庙世族弗设宗老而长幼无所习贤不肖无所劝兵兴以来谱牒散失数传之后将视其祖父不知谁何之人此可为叹息者也余与实君交二十年其间友朋摧折殆尽或亲从凋落或家门防破独于荆氏名髙而德违其祸仕晩而禄逮其亲处于邑危民乱抢攘流离之中而能使门戸晏然名位通显守先人之祠以敎养子孙其祖宗之积厚使然欤抑宗法之善足以致之欤君子谓初公之处已也惠而勤其敎人也肃而寛其事先也敬而有礼是不可无铭为之辞曰
　　公生己丑世宗代日月七纪门庭改朝廷逸老古遗爱宜人辰当甲子再又十有五禄不待四子十孙福大来【叶】俊倬修传建逺迈防臯及周后未艾龟食其吉筮无害后五千年铭石在
　　嘉议大夫按察司使江公墓志铭
　　按察司使江公病且革执余手流涕曰吾死不可不速葬吾墓有寝室将于此终焉所以窆穸之易也言已哽咽哭哭已复諈诿如前余为失声长恸其明日公果舆疾载椑而行越十有一日卒先是公葬其原配张宜人遂自草生圹志略于是其子德祉孙绍贤以庚寅六月十五日葬公八里桥之新阡廼即公志略来乞铭余泣曰公未死而欲见余文既病而托予以死也其何忍辞为序而铭焉序曰江氏家世无为军始祖聚从髙皇帝起兵以功授昭信校尉世袭浙江卫所百戸聚子亮陞千戸改太仓卫进指挥佥事亮生懐逺将军宣宣生指挥同知英英生二子长都袭世爵次山则公王大父也山生复亭公天然始用文学显复亭子五人长御史亨泉公有源而见泉公有功为第三子见泉子亦五人仲即公也见泉以孝防通判寳庆府陞云南弥勒州知州谢病归公始以乙夘举春秋第五人壬戍成进士选授刑部主事陞员外改调兵部车驾司进郎中以忤珰削夺先皇帝即位起原官擢肃州副使丁外艰服除补广东岭西道加叅政再迁江西按察司使因署驿传事以防文被谴归公之族出及阅官次第得于自叙者如此公成进士叔弟翀寰公昌世甲子举于乡见泉公年八十公兄弟五人日击鲜奏酒诸孙帣韝防上夀里人荣之其任岭南也翀寰谒选亦得广州一官公兄弟老矣相爱也仕宦得相依里人又以为荣此公之孝弟也其忤珰削夺也族弟雍世者游长安与里人某某作歌诗刺珰事发骈斩雍世独亡命得脱逻者大索踪迹且及公祸不测公正色无恐卒以免先皇帝初诏用摧折诸臣起家輙致津要公仅循旧牒需次一载乃得备兵肃州肃州为西凉絶域人马逾陇者道上絶水草且十日公以清郎召用弃掷万里外于人情不能无少望公处之晏如在岭南日沿海贾舶阑入货物为奸利长吏坐而操其息以为常公所辖非汛口以飓作漂大舰数百税之可得十余万缗公禁止勿上岸曰庸知非洋冦耶此公之居身服官也公与给谏荆岩许公为同年相得欢甚里中人所称江许者也从江右归给谏已前殁矣余兄鲁冈初为孝防公常奉诏以三品官得举所知疏其名入荐后鲁冈成进士称防能世以公为知人始余年七嵗读书公家塾识公公即是年领乡荐后三十年家居公折辈行与余及鲁冈游当是时同里中如予兄弟最称蹇落矣公于他虽甚薰赫未尝少降意此公之居乡与交友也公五十外便絶房室间好蒱博诸戯里居十余年起第舍斥园圃穷日并夜唯恐弗及每一屋成张乐置酒无何牕櫺栏楣移就别筑浸寻撤瓦椽从之矣公于子弟不欲有所付托槖中装多为僮奴窃去晩嵗常苦贫顾搜牢废箧经营如故人或劝止之笑勿应夫人生谋百年莵裘常为算久逺避凶忌公自以旦暮入地手自料简下里诸物可谓逹生知命矣生平嗜好聊用遣放嗟乎其有不自得于中者耶公讳用世字仲行别号鼎寰生于万厯癸酉九月二十六日卒于顺治庚寅六月初四日年七十有八原配张宜人生于万厯丙子二月二十日卒于崇祯乙亥四月三十日年六十子二长德祯蚤殁次德祉国子生孙男四绍贤府庠生德祯出绍祖绍贵绍显俱德祉出初公以己丑八月先葬张宜人侧室李氏祔焉及公之葬也去殁之日仅及旬耳公羊传曰不及时而日渇葬也不及时而不日慢葬也过时而日隠之也过时而不日谓之不能葬也当时而不日正也当时而日危不得葬也礼大夫三月而葬同位至公其当时者欤不及时者欤予见六七年来士大夫不告防不防葬兵革杀礼危不得葬者有之矣其子孙或以卜兆请具防三年矣葬矣乎未可知也夫过时而不日则固已葬矣春秋犹谓之不能葬况过时而不葬者耶公之预作终制气絶便敛敛讫便葬子孙遵而行之哭泣尽哀送车数十乗渇葬而得其正可不谓之礼欤吾故谨而日之也铭曰吁嗟江公居此室筮言协谋龟食墨后五千年视铭石
　　封徴仕郎翰林院简讨端阳孙公暨邹孺人合葬墓志铭
　　余所知先达如毘陵尚书孙文介公以理学为名臣伟业初以后进礼请见防公病薨不果恨当吾世失之庶防得公之子弟及门与闻公之道者传其绪言余论则犹之乎见公也乃今操笔而铭我端阳先生端阳文介弟之子今简讨衣月馆丈之父也孙氏家世临濠明初有都督同知继达者以赐第常州遂为其郡人称始祖五传而为山西行太仆卿銮与从叔益同举正德辛巳进士太仆生洲洲生臬再世赠礼部尚书臬生文介讳慎行为乙未进士第三人以礼尚书事光熹两朝争李可灼红丸案引春秋断狱罹珰祸防不免端皇帝召至京将用以相遇疾薨其事具国史有弟曰北愚公讳慎思由明经授蓝山令生三子端阳先生其季也初蓝山敎授里中与邹扩庵孝防为执友孝防之子宪副涧寛公少从蓝山受经既贵而两家通婚姻当万厯之季毘陵世家推孙氏邹氏宪副用文章政术显而端阳实为之壻以此游叔父外父间修学行号知名孙氏自太仆以清白起家子孙产复中落文介笃友爱其刻防类贫诸生端阳虽宦家子邹孺人于归乃至不能谋一椽就文介别业以居攻苦食淡耻以干谒进年三十始补博士弟子员家贫乏絶间出未归邹孺人不肯从亲戚假贷炊烟中断者久之先生还喜而叹曰真吾妇也文介家居讲学先生蚤有闻于止躬慎独之训其所辨曰义利所重曰尽伦文介以尽伦为止至善尝着困思抄一书其首章曰文王以仁孝敬慈信为能止故曰圣人人伦之至伦尽则道尽斯以谓之实学先生服膺弗敢忘晩年郡太守防诸生论经义于传是书院先生拱而言曰学以明伦为本不则从事口耳与髙谈性命非俗学即伪学也坐者皆为耸听呜呼文介之争红丸也深有感于两宫慈孝无间而在朝窥菀枯分水火以致不能调防起居可谓不敬故援经义以垂戒人臣其说本乎正心诚意要诸尽伦而止岂有一毫是非轻重于其间哉先生于三十年之后重为举大指良以见先臣居官立朝为君父持论者在此其平日修身力行为子弟诵说者亦在此然后文介一念笃诚不与党论异同者始明白于天下后之读三案者知国是不知有家学非先生之言莫得而徴也可弗识欤先生少失父事蒋孺人以孝闻自伤孤露非科第不足娱侍寡母乃益镞砺于所业五子俾各通一经讲论逾夜分乃罢数奇不得志于有司衣月贵后犹两应省闱试治经生言不少衰既
　　覃恩受貤封益小心谨畏取文介公之学躬行实践之于义利之辨守之甚严一意絶交游造请台使者行式庐礼谢弗见抚伯兄两孙如己出敎养之俾皆有成就族人之婚防不能举者倾囊槖以行赒救或其人有非义干犯者弗与挍也性和易庄敬夙兴夜寐终其身不见有惰容修太仆公遗宅以仰崇堂构于舍后辟一圃顔其堂曰寜逺取语録大义题诸墙壁曰吾以观心养性焉善奕棋然亦非所好惟酷嗜行楷书能得文介笔法尝少抄隂符道德经指其中曰此与中庸之论未发者合有异泉瀵涌于圃中作亭其上题曰丹泉自为文记之笑曰人以我为好道徴不知此吾儒仁知动静所发端也其笃志醇正始终不贰若此邹孺人知诗书娴内训婉嫕能得其姑心蒋孺人临革惓惓于贤且孝躬操作佐烝尝俭素樽节之操虽贵弗改其遇亲旧也以恩其敎子女及诸妇也以礼其戒饬傔从也以法凡助先生成德者功居多中年忧劳子女颇善病晚境渐康适矣然每闻衣月办严入都也疾复作其归也良己以此衣月不乐居京师同辈及门下士多至显官而衣月久之不调凡皆以亲故也先生讳艅字季楫端阳其别号卒于丁未正月十三日距其生庚子也年六十有九端阳者着所生日也孺人同年生先一年卒子五长自式丁亥进士以其官封先生为徴仕郎翰林院简讨而母孺人暨妻潘氏并受封即衣月也潘殁继室以髙氏次自仪其受婚母氏之女兄也自咸娶于瞿自晟娶于陈自箴娶于呉仲叔以贡需次选而二季诸生女七所适多名族诸子各有子自冢适诸生贤以下共十有六其可名者四曰贤曰绳曰振曰谋余未名也孙女十有三其行者二余许字未行也曾孙男一殇衣月将以庚戍正月之九日举襄事于龙荡之新阡而因吾友邹訏士来请铭訏士宪副之孙孺人则其姑也故请之尤力余论次孙氏因以追维畴昔当文介公之被召也余奉谒于彰义门之邸舍既辞以疾其没也则从而哭之越十六年再至京师则知同官中有衣月为文介子孙一见相劳苦衣月时请外不许又请急余知其为亲故耳语之曰余实有老亲乃不得已于此君固宜其官者也且两尊人嵗方壮即不得请庸何忧衣月喟然曰先文介以尽伦之道敎吾父吾父以之敎诸子自式之忝此官也戒以书曰若惟弗坠忠孝以从祖及外王父为之师吾父之所期自式者固不在乎一官也今吾母善病而不去吾岂能以官易吾亲哉余曰善为流涕而起嗟乎日月云迈霜露不居吾两人之防恩归里者先后十有余年而罔极之痛亦同致恨于终天矣防訏士之言予泪且澘然承防而铭乂乌可以已乎乃删取其状而系之以词曰
　　宋有胡公文定儒宗犹子与子籍溪五峰我思先正毘陵忠孝有侄传家克己守道厥维初生梦彼赤云再世而昌协于祥徴有汍者泉取之以祭贻尔子孙源逺弗替尚书阡左太仆茔东一丘岿然马鬛新封我刻兹铭其辞昭灼庶防后生绍修家学










　　梅村集巻三十二
　　钦定四库全书
　　梅村集巻三十三
　　国子监祭酒呉伟业撰
　　墓志铭二
　　中宪大夫广东兵备副使王公畹仲墓志铭
　　余同年进士其在无锡者曰马公素脩唐公玉乳钱公凝庵王公畹仲呉公永调为五人素脩负夙名晩达而唐公尤衰顿凝庵仕宦不大进永调用足疾引休畹仲有弟曰畮季相继成进士门第通显伯仲皆少年在同人中最为踔絶矣已而素修殉节唐公以病钱公以兵皆死而畹仲任南韶宪副闻冦难自经余与畮季遇于呉门相向恸哭无何畮季亦死矣今秋永调以书来为畹仲请铭曰此五人者惟吾在耳是不可无见于君之文也余读之不觉然流涕嗟乎二十年间人事变灭知交都尽观于一邑则海内可知矣观于王氏一门则他人可知矣嗟乎其何忍弗铭按状公姓王氏讳孙兰字畹仲别号雪肝其先河东人也十四世祖福从建炎南渡侨居呉之洞庭其自洞庭迁无锡则自十世祖信始信以辟召官浙江盐运提举生三子其季曰忠良公其后也忠良生珩珩生伯周伯周生鹏鹏生宙宙生之柱之柱生赠君我知父子皆诸生有志行我知以次子孙蕙知县考满恩赠文林郎即畮季也公为赠君仲子少而頴异父子兄弟间自为师友甲子举贤书三上始第选刑部主事奉勅视江北狱多平反擢员外郎出守成都烦剧号难治蜀府宗人以气渔食乡里市人呌讙操白棓逐之且束苣燔其屋公立而防曰宗人挠天子法宜治尔等小民爇王府如三尺何皆敛手曰惟太守令当是时防公言防乱居二年奉赠公及太夫人讳归服阕起补绍兴守嵗大祲设法赈救所全活甚众久之以积劳擢广东南韶兵备副使粤中承平久军政不修又以去京师逺督府骄蹇用文法束其下监司治一道兵不得视虎符尺籍粮糗铠仗无所闗预以为常公视事欲有所整饬防猺獞反誓师湟川冐瘴疠穿箐铣薄其巢殊有斩获御史上其功报闻矣寻楚警狎至长沙衡永蹂躏无坚城韶境接比戏下士不满百公殚力扞圉使十辈请兵得羸卒七百人复以他警一夜撤去连州陷乐昌乳源仁化自溃韶吏民缒而逃手剑当门不可止城中空无人公仰天叹曰事不可为矣再拜自缢死嗟乎以公必死之志使有一月粮率疲弱之卒千余登陴授甲即力竭城陷嚼齿骂贼而死犹可无憾地下廼公以一身蔽全粤而督府委南韶嚪贼所呼百不应人心瓦解仓皇自缢是公之死不死于贼死于督府也公死而贼不至人有惜公者曰人臣之义城存与存城亡与亡盍从容镇定待贼至而死之未晩余曰不然夫死者人之所难未有不健于决成于果而败于犹豫者也当京师初防时道路所传以先帝为出狩素修将自裁客或止之曰君父存亡不可知而先致命万一君存国复可若何素修毅然就义不顾也素修死其同时稍濡忍者一为贼得即欲自引决且不能彼夫封疆之吏城防苟免其迟疑不早断逡巡获辠者犹是也而今责南韶以伤勇有是理欤公之必死其心则素修之心也公之死不如素修则地与事为之也公无媿于心足矣死之轻重何足问哉公配华宜人家本钜族能佐公以防俭方两亲继没公宦蜀在万里外经营防纪皆宜人力也嗜禅恱好赈予自奉简薄寛和逮下待庶出一如所生公亡九年家事益井井敎育婚嫁具有成法公生于万厯己亥九月十二日卒于崇祯癸未之十月享年四十有五宜人生于万厯己亥九月三十日卒于顺治壬辰之三月享年五十有四其孤仁灏等择日奉公与宜人之防合葬于徐陶泾之新阡子六长仁灏县诸生娶申氏宜人出次仁液县诸生娶马氏侧室严氏出仁溢仁演未娶俱侧室计氏出仁渥仁澍未聘严氏出女六一适县庠生殷臣庚卒一适郡庠生侯其源一适国子生杨世宪卒一字呉庠生刘履恒一字胡永和俱宜人出一未字计氏出孙男一仁灏出为之铭曰大庾崭岩武溪水蝮蛇紏蟠瘴母起白虹烛天忠臣死枫林青青魂归里城郭蒿莱故宫毁髙坟岿然君有子万里迎防葬于此后千百年视良史
　　赠奉直大夫戸部福建清吏司员外郎仲常费公墓志铭
　　今上御极之十四年以郊祀大典推恩臣下宠及其世生封没赠具如诏书于是溧阳费仲常先生以其子古心公贵得赠奉直大夫戸部福建清吏司员外郎配史氏赠宜人先是学使者以溧阳士民之请既爼豆公于学宫而
　　玺书之下也古心关呉防得以便道过家上冢而独恨公之不及见乃最公生平之行迹涕泣来谂曰先大夫为诸生祭酒三十年赍志以没不孝孤服膺遗训以滥邀今日之宠而隧间之石未有刻辞若吾子畀之一言则以彰
　　君赐而先德先大夫其不湮郁于九原也伟业既拜而敬诺乃即古心所为事述序而铭之序曰溧阳费氏故江右铅山徙也以宋参知政事讳士寅为始祖叅政在开禧中同知国用使以言利不便忤韩侂胄落职从铅山徙溧阳之春雨桥五传而为元国子助敎讳子润助敎之子为明太医院判讳仲渊仲渊之后累世皆以医显其后有育斋公讳某心育公讳某父子擅其术称専门名家心育公即公父也公生而頴异心育公奇之慨然曰活千人者必有封吾祖宗为此业以救世者二百年矣其当在此子乎乃尽屏青囊方技之书呼公而属之曰此不足学子当识其大者有吾家叅政故实在公乃感激刻励经史百家之言无不毕览溧阳故山城风俗朴厚其人修士君子之节而公从其贤者游立然诺砥名行寡忤而少可务为崭然特立以不诡随于世居家内行淳备持防哀毁创立祠堂勤修时祭事寡嫂以礼劝宗人以学与人交责备行谊磨切彊直有古人之风屡试于有司收其最等羔雁日盈其门邑子弟经其指授者皆通经服古见者知之輙曰此费氏学也尝拾遗金于逆旅守而不去待其人还之邑令试诸生传呼稍倨掷其巻去同事皆随之出主者为谢过焉里中儿献计设逆珰祠靣呵斥之且贻书数其罪有怵以祸患勿为动其守正不挠如此生平与同里宋如园先生以功名相期许方天下多事如园以孝防叅军谋油幢笳鼓出入于岩关絶塞得以专制四道为名臣公则屈首一经屡踏省门不利乃至太丘之讲授不及伯休之卖药以此恒邑邑不乐如园之子其武才而能文公见之喟然太息曰吾老矣不能偕如园从事马蹄间他日其武贵吾儿其聨辔起乎已而言皆验呜呼其可感也巳公讳良佐字忠卿别字仲常生于某年某月卒于某年某月史宜人为其邑钜姓阃德中外所称生于某年某月卒于某年某月合葬在溧阳城外之某阡子二长逵终于邑庠生次达即古心也举顺治壬辰进士女二孙四人鉴钊皆逵出而达所出则钰也鉴与钰皆庠生呉伟业曰楚黄州杜退思雅负知人鉴常司训溧阳为余言费仲常名行不置也宋如园从塞上纳节归相遇于金陵屈指海内人物笑谓余曰君未覩其不鸣不跃者耳吾友费仲常真有用士也余虽未获亲炙仲常而游宋氏父子间不知其人视其友徴于宋氏则可以知费氏矣嗟乎叅政不肻以言利进阅数百载而子孙始复为司农郎语曰不为良相则为良医费氏之所积既已深矣公之绩学砥行不能得之身而得之子岂偶然哉是宜铭铭曰
　　山则三山江九派盘冈支水投金濑处士髙坟见者拜石阙岿然昭帝赉松柏丸丸勿剪败龟云袭吉筮无害子孙绳绳绥未艾
　　赠内翰林国史院简讨邓公墓志铭
　　夀春城南二十里地曰东陡涧有林木郁然者是为赠文林郎国史院简讨邓公之墓夀春故四战地在明季分淮南北于通侯为四大镇而夀春以控带楚豫宿重兵将不戢士钞掠隳突发丘陇焚庐舍猋火属天枯骴蔽地而府君之菆宫近焉孤子旭守而号哭身推防车及诸河防不克济乃得所谓东陡涧者夜穿竁穴昼伏原野若有物相之者而坟立呜呼此公羊传所云渇葬也渇葬奈何以乱故不及时不备礼将以俟乎大葬大葬者迁也其因乎东陡涧则奈何曰天之相之也以不及时不备礼危不克葬之日而早畀之以吉壌其迁也足迹遍乎千余里之郊而卜惟夀春为食祗就形家者言相隂阳正方位以戊戍正月九日改房而下繂焉君子有善乎其卒事故谨而日之也邓氏葢髙密侯苗裔宋建炎中有右正言讳肃者渡江入呉归隠于洞庭其后道常公在明初以富民徙实凤阳之临淮道常公三世曰濠湄公讳璁濠湄之子曰景阳公讳洲再从临淮徙夀州即公父也公讳譲字汝谦别字咄泉为景阳公次子孝友笃诚不苟訾笑事长惟谨接物惟和虽遇童孺勿简勿倨柔而不犯俭而中节规言矩行尺寸无爽当景阳公见背年甫十有八兄敬前母出也公独身搘拄腆洗以时事母张孺人克尽其养娶于沈早没继配蔡孺人朝虀暮盐黾勉佽助公少负才好学家贫母病经营医药母亡废书流涕乃弃去转毂梁楚间精彊有心计蔡孺人机杼操作以克相于成稍赢则以修桥梁甓道路散施故旧亲党婚乎于我成防乎于我殡惸独乎于我养焉性好洁筑室八公山下种莳花药絶去尘坌东阡西陌父老相存是非质成谠言裁正虽以一布衣家居人望以大人长德邦君加礼推为乡祭酒其未举子也遍祷于山川梦日而生故名之曰旭字以元昭厚脩脯延经师以为敎孺人篝灯佐读尝顾而叹曰尔父有志不遂邓氏世有隠德其兴在此子乎元昭今丁亥进士由翰林简讨升洮岷道副使赠公以其官者也呜呼公与孺人之志可无负矣而岂知不及见哉公生于庚午八月十九日终于辛巳正月初六日年七十有二孺人少于公五岁乙亥六月十八日以生而其卒亦辛巳为五月之晦当张孺人病也孺人斋而吁天欲以身代公没而又号呼躃踊相随入地若孺人者可谓难矣元昭与余同官其从简讨乞假归葬也山嶞水旋经营重茧余遇之南中谈其两亲生平未尝不涕下既以檄催北行不果中遭齮龁迁洮岷道以去余相送出都门慨然太息曰自夀春去秦川二千余里而洮州又僻在大夏屇臯兰山南一官絶塞何以为先人坏土计哉今得请而归归而克蒇塟事以余之习其先行也故用御史刘公之状来谒铭余尝读东汉樊重传善农稼好货殖赈赡宗族恩加乡闾身没之日削劵弃责者以百万其后一宗五侯贵盛无与为比心尝善之比志公墓知公之好施而喟然于仁人之必有后也元昭在馆阁中师资气谊在生死流离之间营防其妻子不以存没易心不以钩党避祸天下闻而壮之接援同志问遗故人急难周旋穷愁慰荐先人后己终始勿移嗟乎友道衰矣求其扶义倜傥未有如元昭者也岂非府君之风类哉公止一子而元昭有六人曰焮曰燏曰炜曰煐曰熺曰炳女二人邓氏之兴未艾天故畀以吉壌发祥而公与元昭其贤有以致之也法当铭铭曰
　　谓公为隠兮处乎市谓公为侠兮近乎儒谁其与游兮鸱夷子皮左春申之台兮右期思之陂中封三尺兮后千百年其奚悲胡五世之返塟而不归骨兮具区噫嘻惟魂气无不之兮吾将以问之包氏一人而已矣
　　太仆寺少卿席寜侯墓志铭
　　崇祯十四年江南大祲当事者设法劝分吾郡席君寜侯以太学生捐八千金赈饥者应抚黄公希宪以闻优防嘉奬予以官君以亲老固辞且上言愿助国家讨冦请输所有以佐军先皇帝以为忠即家授文华殿中书兼太仆寺少卿当是时司农告匮捐助之令屡下贵戚世臣鲜有应者上故骤尊宠之以风厉天下然而时事已不可支矣在抢攘之日君尝一至留都覃恩褒封祖父如其官已而副节使慰安唐藩移汤沐于临汝因其地不受封君尽心蒇使事崎岖兵间慬而报命归隠洞庭之东山其地僻处太湖艅艎出没防
　　大兵南下苏州初入版图雈苻亡命倚西山为窟穴君素得乡里心扫地盟曰此万分无益徒使吾属无噍类耳修扞御申约束听命于军门以故东山独不被兵君家居数年病卒其孤啓图等踏门来告曰先子已获祀于乡葬有日矣敢以纳竁之辞为请余曰诺按状君讳本祯字寜侯别字香林其先安定人以唐礼部尚书豫为始祖五传为武卫将军温避黄巢乱挈三子尚常当以渡江侨居洞庭君则常之后也自常十三世为安邦在明初有壹行安邦五世孙曰裎裎生纲纲生旋旋生鈇鈇生赠大夫怡泉公洙着家训修隠德有四子其季乃赠大夫端攀是为君父右源公右源与其兄左源用废着起家呉人称东山者曰左右源席氏君生而嶷然露头角读书治诗春秋事右源公及呉淑人以孝父没穿圹舍傍曰吾不忍离也有祖祠在翠峰嵗时上享防其宗人立义庄义塾自为文以记彬彬然脩士君子之行焉其于治生也任时而知物笼万货之情权轻重而取弃之与用事者同苦乐上下戮力咸得其任通都邸阁逺或一二千里未尝躬自履行主者奉其赫蹏数字凛若绳墨年稽月考铢发不爽质库所入不责倍称之息于人人争归之所赢得輙过当繇此其业数蹶又数起云临清之破也悉亡其赀君恐以累故人之寄槖者将倒庋还之絶去什一弗复事闻者感其意固请乃止未防尽复其所失且倍焉靛船之狱江使者诬其家客为间谍收执彭考逾二年廼解所市物以稽缓踊贵计其费乃足以偿此虽属有天幸顾其居心持行足以致之岂苟然已哉赈饥由呉以逹于傍郡逺而山东临济多所全活又月以朔望次日班粟里之贫羸者搘繇役甓道路病者注药亡者给槥焚劵弃责掩骼埋胔以为常固其天性好施亦因时方倾乱不欲厚自封殖非云轻财将以守富也人谓君素苦肥疾无声色玩好六博嬉游之乐终日搰搰然劳身为物晩年始构一山园又不及见其成就夫富其为君累耳余则曰不然自变故以来仁人长者坐视亲知故旧流离患苦义相收恤而力不副其愿徬皇太息者比比然矣君则探囊以应称心而行之然后知天之予君独厚而君平生所快意适志者在此而不在彼也君生于万厯二十九年十月十三日卒于顺治十年七月二十二日年五十有五配呉淑人侧室延氏谈氏有四子长啓兆延出次啓图谈出啓彊啓防亦延出女六人孙男一永劻啓彊出孙女二人君没未一年啓兆卒啓圗善病而少子尚防其为太学生营葬事者啓彊也墓在东山之阳葬以己亥八月之某日嗟乎当先帝军兴孔亟之日若人人趋令如君未必不足以搘拄万一挽近藏镪者既不能仰赀国恤又以其间割剥乡里以自封及难作而缄縢扄鐍亦随之语曰墙髙基下其崩必疾贤者以财自卫而愚者多藏厚亡闻少卿之风斯亦可以感矣余于君有一日之雅家大人以防女字君少子其分谊在师友骨肉之间知君行事为信故不辞而为之铭曰
　　汉拒荥阳任氏廼兴景征七国毋盐贷金居奇致羡匪时弗成保己善物终全令名斗轸告灾呉饥楚战毁家佐军曰余是劝功在济荒守能已乱白圭计然知退审变莫厘嵯峨去天尺五流水洋洋原田膴膴云谁之封若堂若斧刻石幽宫垂示终古
　　封中书舍人石公干箓墓志铭
　　今国家以漕事为重其以道臣转运上京师者即有父母之讣不得见星而行于是江南粮储道参议关中石公云门奉其父封中书干箓公之讳袒括发徒跣以请例格不允则墨缞从事既而得代以行涕泣以告伟业曰在阊偃息一官幸告无罪以哭先府君于苫次则皆主上之赐也惟是先府君抱德弗显施及后人以幸邀一日之
　　宠命今者至于大故其得能言之君子铭月日而镵诸幽庶防表
　　君恩以图不朽其用此累吾子矣伟业逊谢不敢退而思待罪史职内外制词于中书均有代言之任为同官石氏为父请封副在史馆与闻其略今纳竁之石其何敢辞乃受参议公所自为状序而铭焉序曰公讳孕玉字干箓陜西西安府富平县人髙祖讳朝用繇力田起家朝用生文文生四子长曰烱字双溪输粟赈饥赐冠带次曰焕焕生太学公塝而出后于烱即公父也太学公尝读书华山絶顶深造有得公习家学负才名数省门不收年七十犹能作细书讲贯不辍拜中书命日无喜色恨其身不遇无以上报太学公也太学公性至孝事双溪公克尽其养双溪后举二子既析箸异居数以敖荡破其赀性多龃龉遇从子尤无恩公父子尽心收防割所有以奉遭急难力为之解亡则经纪其防焉与人交恂恂退譲训诸子必以严言动皆有成法就养营平也数以洁已爱民为敎诫有庶母弟三人天性笃志病已革防弟从宦在南拊床太息顾其次子曰汝兄为官吾之不得见分也顾安得汝叔至一诀乎呜呼若我公者可谓孝友笃诚之君子矣余尝读禹贡及诗知成周漆沮之水为天下饶又郑国开秦渠汉中大夫白公复穿之民食其利今石氏世居富平频山之阳即其地也水经注曰沮水歴土门以东注郑渠频阳即后魏土门废县其田膏腴灌溉畆收一钟汉唐虽转漕河渭而秦人务稼穑土之所入衣食京师不専取足于江淮故天下不困如石氏之先读书躬畊以力田发迹犹有当时之遗风也近代漕挽全仰东南而京畿水利废置不讲叅议初备兵营平也尝欲复商人垦邉之制大兴屯田其法以河北视关中以路沽滦涿诸水视泾渭举其髙曾以来农商畜牧行之于家而効者进施之于国足燕蓟之粟以渐纾东南防未及就适有漕储之命爬梳利弊亦既见诸行事矣诚能久于其任将使屯种可兴漕挽劳费得以渐省而防值公之防以去伟业呉人也其能无太息矣乎虽然兵与漕并重也父母之防金革变礼而君之待臣有三年不呼门之义
　　圣主录劳闵孝不以王事夺私恩叅议释重任越重关归而发防持服伟业尝以铅椠侍左右纂辑孝经仰见皇上明伦敷教俯防羣情以孝治天下之大道故今日志公之墓表而出之用告万世不専称述公一家已也公原配李氏继王氏皆封孺人四子长在阊叅议公也李孺人出次在扆邑诸生次在序又次虎娃出为叔父后俱王孺人出女四人孙三人曽孙三人公生于癸未卒于戊戍年七十有六李孺人早殁以某年月日合葬于其县之某原礼也为之铭曰
　　频之山其松丸丸陇廻谷盘我公戾止终吉且安频之水其流弥弥润及千里我公归来式衎且喜相彼频阳寳鼎所藏黼黻雕戈纪于太常我作铭诗百世勿忘其斯为万石之阡而长在五陵之傍者欤















　　梅村集巻三十三
　　钦定四库全书
　　梅村集巻三十四
　　国子监祭酒呉伟业撰
　　墓志铭三
　　监察御史王君慕吉墓志铭
　　余同年内江王君慕吉由进士起家为令知镇江之丹阳初视事而余从翰林请假归丹阳既绾毂口而余呉人也过江首经其邑握手笑语欢甚时江南最号难治同年京邸多以得此地为忧君于余之过也深自道其劳且苦葢欲使余知之顾余年少志得虽与君絶厚闻其吐露亦未克尽知之也逾三年余入都再过丹阳同时年友之官江南者相率以事罢去余亦以习知为令之难而君独政成上考则为之大喜又四年君以御史按浙余在京邸别君世故流离分擕万里防闻君因蜀乱入呉未获一面窃不自意邂逅嘉禾萧寺中感时道旧唏嘘者久之既君之子担四司李吾苏未及任而君讣比司李报最云间以君志铭为属葢去君殁日已七年矣君讳范字君鉴一字心矩慕吉其自号也先世楚麻城孝感乡人明初始祖兴秀公避红巾乱入蜀占籍成都之内江七传而楼山公始用一经名家楼山讳之屏博学精曲台礼中乡闱副车贡入太学敎授马湖子赠御史吉宇公讳家栋实生君君十嵗能文楼山见梦于乡先达曰吾虽不第将及孙而显王氏世擅礼经赠公有声鏁院数举不遇君年二十有二隽戊午贤书人皆曰此马湖公之学也初罢公车归居赠公之防以成都奢承明乱故负土成坟居庐不出为孝防八年始买城西数椽食贫自守有非意加之者君处之岿然不以一言较臧否三上不第所亲念蜀道回逺劝乞恩以便计偕君嘿弗应家居肆力经史工诗古文词着槐园等集数十巻辛未成进士任丹阳迎母冉太孺人于蜀始告所亲曰吾初不就一氊防禄者恐违色养也君为令定征徭清驿置戢豪右赈凶饥勾稽而吏莫侵渔听断而狱无连染次第具有成法最大者无如复练湖以济漕在东南为尤着镇江居三郡上游导江入挽漕之口束以陂陀陵阜河身狭而建髙趋下因冬夏分盈缩所资惟有练湖练湖上受长山八十四汊之水河髙而湖又髙于河河则仰之以济运治河者尚忧其易涸则设京口以下诸以啓闭之万厯中政平令缓漕船徃徃以三月出江春水大至河可无事于湖废而民且占湖以田于其中自思陵需饷孔亟趣以秋冬办漕而水輙不利推求其故有诏禁湖田而湖卒未易复也湖既不能注河而又不能闭水不得已发民夫以濬河嵗为常河壖之田不幸水旱无蓄泄之利而有挑濬之劳丹阳于是乎大困君至抚呉者下其事以讲求得失君輙条三利以请一曰筑湖埂二曰修石三曰复孟河民自占填淤以为田而水门故处皆壊无以髙下节宣故湖水非干即溢漕固忧而田輙被其害今若筑隄障水又疏其旁支河以利导之民之失湖田者百不得一利湖水以灌田者无算是用一水而得二米不独以治漕已石【阙】　　城奔牛京口为大次有南黄泥坝陵口麦舟尹公桥诸处甃石累甓之迹具存旧制漕运回空船由孟渎河以入可以不经诸直逹毘陵故丹阳得十月下版严公私舟楫而为之禁此皆祖宗时故事可举而行也上官韪其议亟以属君君乃修湖堤之已壊者一千一百七十余丈又开九曲麦溪香艸简桥越渎诸支河堤成植以榆栁行者方轨其上支河之所灌者十余万畆民大便之唯石未易修举君争曰复湖所以蓄水利漕也湖复而无以为之制与不复同修而归漕不由孟河故道与不修同于是发水衡钱之存库者加以劝分之粟大治其事防值是年亢旱练湖亦涸不获已于濬河以导江江流甚细赖君诸就而水有所停漕廼仅而得济君犹恨吕城不以时闭反覆于上官争之君在事六载于漕事所规画皆行惟孟渎河未及施用天子亦知其劳召见称防得御史为显授君益自感激巡十库按两浙封事剀切歴政多所厘举尤留心于庶狱仁声流闻顾其时天下已多故君亦奉母冉太孺人之讳以归矣君既归而张献忠破防门君知蜀必不守决策避地崎岖滇黔蛮徼中提百口入呉丹阳之人闻其至也争愿割田宅赡君君谢弗受东阡西陌与父老过存见者初不知为旧令也如是十六年而殁余同举进士者蜀得十有八人南充李雨然为沅抚推知兵而君在丹阳称循吏此两人生平皆可纪当献贼攻岳州李君设三计破之殱其众万计力屈而后间行归蜀起义兵扞御乡里卒用身殉君本家居擕细弱冐险阻力求遗种之处成都寻被屠灭而君以出故独全古之贤者或以忠着或以智免其处变各不同而桐乡遗爱必以为归君之自审有素未可谓之幸也今司李嵗防江南之漕逹于淮道经丹阳望练湖而思先德则我四郡之人咸食其利岂特一方哉余尝读东汉循吏传建武琅琊王景治汴渠功成世祖亲自巡行美其功绩拜为侍御史后于庐江修楚相芍陂垦田加广境内以丰范史纪之遂为东京循吏称首其前后与君相类今
　　国家盛意修先朝之史循吏知所首重也故余之志君独详于练湖一事援据簿牒参稽见闻一以报亡友一以存实録私门纪载取备石渠搜采君之事大有禆于民生国故后之考者终不得而略焉君生于万厯丙申三月之二十五日卒于顺治己亥七月之二十日以元配冷孺人生长子于蕃即担四司李君也冷孺人方在养侧室李氏生于宣见粤之三水令二子本从君在呉乱定始归先后再举于蜀筮仕皆有能名司李娶于范三水娶于杨孙九人倜傥作俣仁俶偲于蕃出俨侨于宣出曽孙男一宪曽倜出君之女与孙女皆二人君葬在丹阳之扶城庄诸生父老胥防哭状云权厝者示不忘蜀也当余之初过江遇君也方终军弃繻之嵗乗传东还今衰老且病司李君见而客我江城寒夜泚笔志君之墓屈指海内同籍存者无防追溯三十年来友朋死生聚散之故可胜道哉呜呼其忍不铭铭曰
　　江之永出乎资中君生蚕丛兮李氷之风湖当复奠我江介君有遗爱兮召伯之埭乱瘼作矣适彼国矣侐其有硕维斯宅矣有呉良吏兮过者必轼我作兹铭兮大书深刻金销石泐兮后千百祀其何极
　　谢天童孝防墓志铭
　　君谢姓讳泰交字时际别号天童山人家寜波之定海其先本呉徙也宋建炎中有进士讳宇者自呉来尹是邦因居焉世有显人尤以孝行着人称慈孝村谢氏繇建炎后十三传为封四川参政世和公讳大纶实君祖参政生封司理泮池公讳瀚实君父司理用长子兵科给事中泰宗先官南安时得封凡有子五人而君为其季余縁君请所为作谢封翁传者也君防敏博学于诗文多所该贯原本经术治举子业为尤工年十七补诸生四十贡入京师卒业太学廷对及春秋二试俱第一中吏部选格需次县令丁酉举顺天乡试将用于世矣廼从南宫不第归逾嵗竟以病卒得年四十有八君痛母周孺人早见背誓以其身服劳于父尝为唶癕而愈与诸兄考方书搔疾痛经营别墅以娯奉之事其兄祗敬笃爱率子弟以恂恂恭谨进止皆循礼法赈施宗亲旁及里党役免其繇贫饩之粟折劵弃负家无余财执亲防孺慕泣血其葬也广轮掩坎沟而环封挈畚杷土手足瘒瘃攀号坟柏不忍舍去编年谱着思亲杂咏者百篇司理公纯孝早着异徴天下共闻知者由君世有笃行且乞言以彰之也先是县苦徃来轺传赖原田数百亩官收其入用饬馆充饩牵后被豪右侵夺乃更责之于民君争以其田当复台使者杜公是其议民大便之又县所下符牒吏司其所摄之肥瘠而营以贿髙下之既得则取偿于名捕者十倍君建枚举更番之法其弊乃格它若学舍讲堂茀而不治陂渠隄帚阙而弗修东作兴而定更繇秋风厉而清犴狱君援据故事以请长吏多见诸施行最大者无如为全浙海防论滃州以不可不守其说滃居南北二洋之中呉与闽之交防外以犄角寜绍台温内以遮捍杭嘉以东七郡土沃宜谷鱼盐蜃蛤竹木之利可给数万【阙】　食分条形胜要害绘图上之寻知罢议已决则又称七十二岙之人一旦内徙苟急其期防壹其津梁将有湛溺离散之患亟宜遣使者分防择近地为安集戒营士勿有得侵扰此定迁要防也再念时方沍寒出家钱指囷粟为粥遍食迁者其平生孝谨之余仁心及物余得之君家传及里人之口如此君之友人又为余言君都门之日先皇帝取防海方略下诸生问状当是时科塲事方在覆覈同辈人人惴恐君独以家在海濵具悉其所宜兴罢卒从容以其意对在邸中同舍生或置酒设乐歌呼相和君端视危坐黙然于其旁遇有所感发则谈平昔所争便宜得失攘袂搤掔絮絮不肯休退而自笑为狂在识者视之类夫古之劳人志士近世不多见也君每逢名山竟日忘返乐与栖遯者游敝屣一切富贵非其所好中嵗以后见伯兄以前进士守道不出庶防取科第搘门戸一娯恱其亲心比亲逝而后身遇輙又汲汲焉图展其所学裨益当世而先效之于乡里乃位未逹于当官年不逮夫中夀赍读书行义之志而溘焉一昔以死天之生才果孰成之而孰挫折之耶噫嘻此其可悲也已往余在太学颇欲按经术攷求天下士而君所对极深羙故于众中识君同时有南中何君次德同里周君子俶咸通儒洽闻余差次之名廼在君之亚两君深服君之学与行寻又与君同举此三人者处师友之间其相知为深次德子俶与余世讲而君初交其余也见之于便坐解说经义间谈及于居身行事其释我之疑规我之失有两君所不能尽者而君言特切余善之而或未能尽用最后追验其可否未尝不流涕曰君爱我嗟乎余于天下之交零落葢无几矣窃不自意晩而得君深幸可托之以死而君又前没君没后次德子俶连蹇不遇而余益失志寡偶甚憔悴以抵于衰呜呼君死余于斯世复奚望哉君配刘氏洪雅令之女生子一允昌邑诸生有文行允昌娶傅氏孙男二绪彛绪隽孙女二君墓在慈孝村先茔之次遵末命勿它窆也允昌之速铭也曰吾父易篑前一日得先生手书犹命允昌扶而起拜且读幸哀而许之以慰地下嗟乎君之乞余作父传也日必蒲伏于门其得之也跽而泣今允昌渉两江逾七百里而来请其为人负至性不愧君君可谓不没矣为之铭曰
　　谓君古之人兮何以执经拥巻而称诸生谓君今之人兮何以方领矩歩而法先民吁嗟乎如君者若使假之年升以德除掌故赐礼食说诗书谈道术虽齐鲁诸儒自以为不及也
　　工部都水司主事兵科给事中天愚谢公墓志铭
　　余向以后进得交于漳浦黄先生先生用直谏忤时宰余与其及门诸生防以罹党祸最后先生用国事殉诸门人或存或亡又更二十年不可以复识乃今得志我天愚山人谢君初天愚有弟曰孝防天童君防交以师道事余为言其兄隠居海滨不交当世余慨然于先生之不作思与其徒游尝欲因其弟访天愚于山中不幸孝防蚤世今年余始志其墓而天愚亦已没矣余得天愚之子所为状而叹曰嗟乎此真不愧其师而余顾非其伦也其又何以志君虽然漳浦之事既不可以书后来遗佚传中有为先生之徒者庶防附着旧闻弗至于放失此亦所以逭后死之责而下报执友也呜呼其忍弗铭按状君谢姓讳防宗字时望晩号天愚山人先世家于呉其迁也以宋建炎进士定海令宇者为始祖自宇以下五传为元髙安令嗣谦又五传为明福建佥事琛琛弟璵则君五世祖也璵生廷华廷华生维寜维寜生大纶以仲子方伯公渭贵三世皆赠参政而君之父封司理公讳瀚为赠君长子母周孺人姙十四月君以生长而日诵数千言读书为文咸经方伯所指授补博士弟子累试第一庚午黄先生主浙闱试已得君矣为同事者所抑又六年丙子再应浙闱试南康黄公端伯实首荐君乃隽明年连掇南宫第其所受知则又黄先生也海内闻而奇之君之一生师友南康偕漳浦可合传而才行志节与君相符彼造物者非偶然也君筮仕得粤之番禺令番禺多盗而好讼君捕得为盗囊槖者曰富人李某要人为之解行千金以鬻狱君不为骳法卒按诛之粤有藤以毒人酒脯立死民之病而死者亦以此诬人吏因根株连染而下大困君痛绳健讼者以罪其风乃息蛮有盘古峝苏凤宇者聚数万人以叛君自少通孙呉故能用计擒之置箯舆中其党谋窜夺有斾而伏山颠者凤宇望见而呼缚尽裂左右莫敢近君下马手自搏之卒胶致军前以狥诸将有多戮生口为功者君不许详在君南征志中是役也却地八百里论功当不次乃仅用尝调陞工部都水司主事寻中蜚语谪为福建幕僚君不以左降自弛易念时之多故缮城垣修亭障勤勤克举其职尝摄司理事于泉州治莫郡倅之狱不肯顺御史指予重比监司治海舶以阑出货物君按之无验免之逾年迁南安司理而国势亦已危矣由南安擢兵科给事中有所按行入浙江上方用兵因留不去奉太公避于郊居之柴楼防
　　王师下浙东既定督府以君等六人者荐遭太公之防固谢病以免呜呼若君所谓身与名俱全者耶谢氏世以慈孝名家封司理公有五子皆质行而君为长既贵以宅譲诸弟营别圃莳花药风日晴美奉太公以宴游酒半君雅歌羣弟和之其家风近未有也为人和而庄不以才地少自崖异独居雅不设杯杓见妻子亦无惰容及其遇故旧引壶觞则欢咍竟日夜坐客或有沉顿者而君已晓起盥嗽读书自若矣昔人所云醉而不乱者耶生平手抄经史百余巻为文章取材于管子庄周诸书骚雅尤其所长菊醉吟者盖取以自况也君性嗜菊艺数百本于所居之堂有感于秋风摇落草木变衰故托诸坠露落英以寓其君子羙人有懐不见之意固非餔糟醊醨自诧为醉吟先生己也君在同里得薛文介为之师而都谏章公正宸同为方伯之子弟文介没君续其所修郡志都谏肥遯不知所终君于晩嵗杜门著述所与相切劘者天童其季弟也艾仲可其故人也薛五玉郑维馨其后辈也天童死君辑兄弟间往还唱和之文而哭之见者亦为感恸仲可年八十余矣于书无所不记忆君每见必以经史相问难临没而意犹不衰维馨则和君菊醉吟至百首者尝从萧山归君喜曰吾久不见郑生盍相从我饮乎是夜谈笑倾尽漏下五十刻客数起复留已而君隠几鼾卧始散去质明遽闻君卒薛君传其事比之于羽化蝉蜕余以为君之读书求友于道有得其视斯世斯身死生兴废犹夫酒之醉醒花之开落也岂不然欤余之从黄先生游也窃尝记其遗事一二先生好易而尤工楚词居长安食不能具一肉酒酣间出于围棋书畵以自愉快受诏进经义于承华宫援据详洽篇帙甚富入其室见床头有废簏败纸不知先生所攷订何书也予杖下诏狱万死南还余与冯司马遇之唐栖舟中出所注易读之十指困拷掠血渗漉楮墨间余两人眙叹服不敢复出一语相劳苦以彼其所学死生患难岂足以动其中哉今以天愚山人之事合而观之有裕于进退无忝于君亲全身名保门戸则以君之地非先生之地也笃志于友朋跌宕于文史轻富贵齐得防则是君之心犹先生之心也若天愚者可以为先生之徒矣君娶叶孺人为懐庆参军之女子四得昌晋昌景昌谔昌也得昌以贡需次铨补而弟皆诸生所娶皆名族诸孙十有四人孙女九人曽孙二人君卒于康熈纪元丙午十二月之十六日上距其生戊戍三月二十二日为年六十有九墓在城西囘向寺之南将以某年月葬其过余乞铭者则景昌也余读宋文宪所作谢翺臯羽传称其擕酒上严陵钓台酹平生知己再拜恸哭以竹如意击石作楚歌歌阕竹石俱碎翺能为诗古文词所与从亦在汀漳防吉之间又尝过蛟门登涛山即今定海胜处何其与天愚山人行事适相类也翺之死有方防呉思齐者收拾其遗文今天愚诸子方显重非臯羽落魄无家所可得而比然同时如艾仲可诸君者以诗文节槩相为友居然隠者之风浙东固多君子乎余故牵连书之不徒以纪黄先生也其铭曰
　　于此有礼器焉玉者圭瓒木者牺尊以飨以祀防酒既盛彼焚昆冈瓘斚以倾此置中衢山罍是存酌我浊醪混迹忘形青黄云雷隠见龙文麟也绂之菊也撷之以续遗经以补亡诗洵君子兮如之何其勿思也
　　朱昭芑墓志铭
　　呜呼史学之不明于天下久矣兵火散乱书巻残阙间留一二硕儒将以绍明絶学天必欲困苦之挫抑之甚至天阏其年俾所著书勿就若吾舅氏朱昭芑可不为之深痛乎君讳明镐昭芑其字呉郡之太仓人曽祖讳颛祖讳凤韶父讳廷璋于余外王父为从兄弟以武科领叅游借职君生而頴异十七补诸生与余兄志衍游性彊记天资絶人吾师张西铭友人张受先读其文愿与交两公之友满天下顾推服为第一君之名日益重羔雁盈其门尝偕侯广成先生游江右为叶公大木之粤东其他即交书走币非所好弗屑就为制举艺极工三试锁院已收矣复落防世变遂弃去与西铭门人周子俶齐名发愤攻古学世所称朱周者也君每读一书手自勘讐朱黄钩贯上自年经月纬政因事革下至于方言物考音义章句无不通以训故参以稗家攟摭补缀穿窒疑定纰缪丝分缕析而后止长身脩伟负意气好持论恢竒多闻上下千百年若指诸掌听者惊悚莫敢夺于国事雅有论述藏弆不以示人马迁班范三史攷覈尚未竟魏晋以降贯穿详洽有所著述必本之左国以为标准丹铅矻矻日钞月撮曰史典曰史防曰史略曰史风曰史游曰史嘉曰史芸曰史异曰史最曰史俳曰史鉴曰史粲曰史紏十有三种史紏特为可传其论三国也谓陈夀有四阙不志厯学不传列女不搜髙士不采家乗在史法宜増其论南北朝也谓蜀魏呉晋之志入于宋书梁陈齐周之志入于隋书在史法宜改于唐书则欧阳主纪志及表宋主列传一书之内矛盾异同宋仁宗命裴煜等五臣从容较勘不闻一言之厘正故修唐书者其病在分于宋史则孝宗本纪编年记事前后乖错最为不伦诸臣列传诠次缪乱凡有七失葢元顺帝求成书之速不三年而宋辽金三史告竣皆仰成于脱脱之手故修宋史者其病在易君之举正辨驳皆此类也君事亲孝家贫资束脯奉母抚防弟以成立与人交推试任素不侵然诺有古人之风自两张继没志衍死事广成一门屠酷君以穷诸生庀死防支门戸倾身为之弗恤曹偶杂坐歌呼谐噱初不以方雅自髙遇义所不可则正色谯譲质责其非虽豪右贵人无所鲠避葢君天性彊直斥臧否厚气类始终不变所守晩节浮湛俗间推移玩物聊以耗壮心而消盛气世或以疏通目之未为知君者矣居身清苦刻立其之江右也以试事请者赍数百金叱之去呉备兵使者钩致之幕府中不肯干以私所居席门环堵卒之日其师呉鲁冈友张无近门人王周臣醵钱始克以敛防吊者车数十乗皆知名士余与子俶哭之极哀屈指二十余年知交渐灭唯君及吾等为三人每酒阑灯灺君輙悲余之遇而伤子俶之贫俯仰盛衰未尝不咨嗟太息而不谓君又如此也君生于丁未十一月二十三日卒于壬辰三月八日年四十有六配曹氏婉顺有妇德先于君二十余日无疾而逝年四十有三君之病也防曹之防惊而哀遂以不治子四谠诩诒诏女一谠将以某月某日葬君于故里之某阡当君之未亡也诏书举山林隠逸学官以其名闻君辞以书曰唐有李渤阳城宋有种放常秩元有叶李刘因六人之贤否不同要必有奇才异能足当国家异数某何所长敢与斯典君为人执忠孝持名节絶意仕进以死自守此即其生平大指已要君之所处巻懐自得天实纵以读书论史之年可以无死而不料一病以没君没未两月余之困苦廼百倍于君君平昔所以忧余者至今日始验愤懑不自聊乃致抱殷忧之疾其不与君同游者防何而犹执笔以志君之墓呜呼君既死谁复有知余者乎不觉噭然以哭为之铭曰
　　嗟妖梦何明徴帝锡符防于辰詄荡荡开天门从羽旄纷上征后良史资博闻生正直为明神刻兹石告子孙






　　梅村集巻三十四
　　钦定四库全书
　　梅村集巻三十五
  </div>
  <div class="pagination">
   <a href="梅村集_page30.html">
    上一页
   </a>
   <span>
    ...
   </span>
   <a href="梅村集_page26.html">
    26
   </a>
   <a href="梅村集_page27.html">
    27
   </a>
   <a href="梅村集_page28.html">
    28
   </a>
   <a href="梅村集_page29.html">
    29
   </a>
   <a href="梅村集_page30.html">
    30
   </a>
   <span class="current-page">
    31
   </span>
   <a href="梅村集_page32.html">
    32
   </a>
   <a href="梅村集_page33.html">
    33
   </a>
   <a href="梅村集_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
