<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 245 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 245 页/共 296 页
  </h1>
  <div class="content">
   弇州续稿巻一百五
　　钦定四库全书
　　弇州续稿巻一百六
　　明　王世贞　撰
　　文部
　　墓志铭
　　故喻安人夏氏墓志铭
　　太史公之为喻安人状曰安人夏其姓父曰处士公新建人母万媪处士公以智计侠里中有子女不甚爱独爱安人抚而戯万媪曰何物妪乃能举此息而安人之为女时则以婉嫕负志操称矣而又善女红敏妙少比处士公益爱之难其偶顾乃归素轩公某为喻妇安人之为妇时姑刘孺人与姑之姑熊孺人咸在而熊孺人者年九十矣有知人鍳顾亦抚安人曰何物女子也而来为我家福安人亦罄志力以事二母从外家得少珍鲜輙分以共奉度小羡则傍及诸姒不一私入口乆之熊孺人以夀终所奉者独刘孺人且老命诸儿妇各析箸而比舎火延素轩公室为烬自是产旁落素轩公儒者计无所复之旦夕把书巻吟啸自寛尽以家秉责安人安人身絍绩为勤俭素轩公虽不能问出入然其意时以甘脆急刘孺人而不欲约及客安人勉体之度不给即簮珥时时属酒家盖终刘孺人身无几防口体间而素轩公与客交为驩即仓卒不罍耻也安人为素轩公举五子所以抚诲之甚笃公性严有所不当意輙赐朴安人啼且谓曰教儿固当第不念我心痛耶素轩公为小解而仲子邦相遂成进士髙第授工部营缮主事奉职亡害乆之用庙恩封素轩公如邦相官而安人亦得今称顾其为勤俭益甚中表或谓曰夫人幸己贵胡自苦乃尔安人曰儿子几不坠家戒奈何以吾故剉其亷安人之有今称也邦相实箧而致冠帔安人既已愀然曰吾恨夫熊孺人之弗及见也与刘孺人之弗逮也于是素轩公亦愀然曰吾恨吾父若母之弗逮也邦相素为其尚书所重防尚书罢言者批根之以他事逮论司冦刑安人闻之坦然曰命也儿子固不坠家戒邦相讁楚幕职归而安人属末疾为谢却一切早暮汤药中安人谓素轩公趣治儿装云何邦相私于公曰母病未敢也安人闻之怒曰尔一蹶之是沮而不思效且令人讥若必膴宦乃赴乎邦相又固谢曰母病未敢也一日安人忽起防髪命进匕箸曰有间矣又一日强行立益匕箸曰有瘳矣邦相乃辞之楚幕嵗余量移得天台令命下而安人竟用前疾捐馆以是邦相匍匐归毁几至陨安人虽自力起家然其性良慈晩而益甚偶一色庄其子妇寻悔曰得无使彼湿束乎即庭扈间不闻其叱叱音也宗党有长年者则敬之贤智者则推之不肖者开诲之贫者衣食之盖安人卒而帏哭自闾左右而达于巷若一也安人以正徳甲戌生其卒以万厯丙子男五长起娶夏某女有隠徳次均即邦相娶散官邓徳女继千户贺应祥女赠封亦安人次壤娶隣某女次壎娶方某女次裁娶仪賔杨奏女孙男十三人应诰娶仪賔陈鋭女某聘金某女某俱起出之道聘某女之徳聘举人邓以诰女之仁聘叅政刘经纬女之礼聘举人杨一麟女俱均出某聘奉新廖某女某聘罗某女某某俱壤出某壎出某裁出孙女六人一适兵部侍郎阮文中子湘一许聘隣某子一许聘胡某子一许聘生员呉某子一许聘毛某子一尚防太史公之状云尔邦相既成丧服除而叹曰天乎吾何以生诀吾母哉读其状曰母庶几若生也则又曰吾竟何以死吾母若生且慰母也谋于友而得余拜且泣曰是必为我铭幽宫之石石在某所余悲其意而许之太史公又亟称邦相文学慷慨有志行政术以非安人事故略焉太史公者邓以赞也铭曰夫而夀子而贵尔之际唯尔致何以幽铭若志何以明太史氏
　　黄母吴太孺人墓志铭
　　鸿胪君极之将葬其母吴太孺人也偕其弟中书君榜走使逾千里以司马汪公伯玉之书若状介而请志铭于世贞中书君之获称友世贞也其繇自司马夫司马业已状之而又何世贞辱也二子之为辞曰以状请而先孺人如有闻于先生也志铭石而纳诸幽矣先生之言行而先孺人如有闻于世也夫不忍于先孺人之没者孤子也能以先孺人不没者二先生也余悲其意而许之按状太孺人吴氏故歙溪南甲族与竦塘之黄世世通婚姻太孺人父曰道泽母汪太孺人少而婉嫕闲静能习礼书及郑氏孝经矣已又精女红笄而归于黄是为茶山公某茶山公既弃儒而贾游淮扬间倾其豪贤长者公虽轻訾为节侠顾有天幸其赢得过当愈于纎啬太孺人多代公治家秉折节为勤变化有概家用是益起遂甲郡国所谓以末致财用本守之者非耶太孺人之先诸子妇俭也食母重簋衣母重采而其旦夕共养舅姑惴惴焉恐温脆之不尽适也曰何敢以俭我夫子之尊人而公所嵗蒸尝必致其丰腯曰何敢以俭我夫子之先乃至为具延亲执亦必腆曰吾何敢以俭我夫子之客于宗党邻里之贫者大小有所赡曰何敢以俭我夫子之乡人歙俗不恤媵姬太孺人独加防曰何敢以伤夫子意也又不子庶孽乃孺人则均子曰何敢以薄夫子遗也乃其里中妇阴相訾非之或诱之皆不顾茶山公卒夫人日戒其四子妇曰吾佐而翁治生而翁操其入吾操其出钟釜入之圭撮出之今黄析而四矣汝曹得无圭撮入而钟釜出乎哉已戒其舎中子曰夫冨怨府也不曰能以其冨下人乎以故终太孺人世訾更起不大诎而鲜讼敌之累者太孺人教也极榜俱读书明经术不第以文艺荐极为鸿胪署丞榜为中书舎人舎人满三载茶山公得赠如之而太孺人有制词矣舎人治冠帔而荐太孺人凄然弗肯御也谓生不及当而父身我何以冠帔为然太孺人之后茶山公而享诸子共者逾二十载而始遘末疾既革谓诸子曰而父之弃我乆今始得相从毋恨矣且而父死而曹能毋隤其家声而父不死吾死汝曹能敦孝为友吾亦不死挥手别乃瞑实万厯之丙子五月某日也距其生治辛酉九月五日得年七十有七子女云云墓在金监山之麓世贞曰余逺不习于黄汪司马实习之曰太孺人殁而非出而为叔季者均毁也其臧获哭于室者均叔季也宗戚之哭于堂者又均也闾井之氓妇弛担织而泣相唁者又均也其亦可思也余又闻之古孝有三生以事死以葬祭而为名谋者不与焉其用思于亲乃不若今何哉夫二子无所致报于其母而托之言以图不朽则又可嘉也已是宜铭铭曰
　　始而相夫既而代夫以玉四孺子于成有台冯冯字曰怀清标尔佳城家以永宁
　　凌大夫元配包冝人墓志铭
　　余盖与凌大夫善云大夫之丧其配包冝人而将葬也手事状属余以志铭曰吾母潘太冝人哭而恸曰畴夺我孝妇也诸臧获亦恸曰畴夺我慈君也已而其中表亲戚至闾左俱为之哭泣曰畴与防我也而况为之夫也者为之子若妇也者痛可知也余窃髙大夫之文而悲其意因为之裁括成志云尔冝人之为包自孝肃公着而其后从髙宗而渡者世世为吴兴望族至兵马指挥公大夏娶范安人而生宜人少婉防有志操诸女红咸戒习兵马公内贤之为数偃蹇其配大夫虽防朗而其父比部公尚家食兵马公见而诧曰是子也才非我女孰当俪者遂以归大夫大夫之捷于南都而宜人夜梦神告曰有柴涞者与汝夫偕荐既成进士则今柴方伯涞偕大夫宛然相次也大夫为尚书工部郎所任三台瑠璃等四厰脩治正阳徳安二门工日累息不获寜夘出酉入有子璘竒呱呱而泣弗视也而孺人之起寝恒先后大夫手汤粥浆酒荐之大夫视天寿陵工宜人方产女而难戒左右曰毋令而主知徒乱其意耳时复有十坛繇为瓦若砖者三百余万而大夫独为覈三殿之余以应之中贵人不得侵牟其利恨大夫甚所以媒孽者百方大夫内忧之冝人解曰夫是中贵人者能生龁人耶有天子法在何忧然大夫出江陵税而竟中中贵人譛以考功法谪矣自是繇定州佐徙倅大名进常州同守冝人后先从闺政肃如也大夫借以无内顾専精为循吏然竟中僚友飞语罢大夫初闻罢意不能无动疏请廷辨之冝人复解曰君休矣奈何与憸壬争短长姑为徳于乡可也大夫归而冝人益务为节啬衣絶重绮食絶重味夙夜先其臧获耕蚕以时家稍稍起矣此部公病脾冝人从太冝人问疾出而未尝不潜然也太冝人哭比部公毁冝人躬防滫而荐之即不饱亦不敢饱以为恒凌之内外戚嵗时伏臈过从者辎軿溢巷冝人为慰藉问所阙以次共给而大夫有仲妹寡而贫为具絮米醯酱错道诸凌之贫者贷于大夫有所负不敢复言贷宜人以风大夫曰粟幸有余奈何忍其族指馁哉大夫乃谋以仲夏人给米一石凶吉加隆族为润者十二年矣大夫初聘于费而殇冝人之厚诸费亡异于包里中媪见者温顔色而问之麦可饭麻可绩蚕可缲乎无也手粔籹而内之里乃出则大喜相谓冝人不鄙我而其御臧获虽以勤率先之顾其均劳佚时饥饱棰楚不妄施咸忻忻如矣冝人凡举子女九而其成者独湛初润初及璘奇已润初夭湛初次夭冝人之痛润初疾已在肓之上矣防后病且甚家人秘湛初讣乆而防得之痛益甚遂不起得年仅四十五湛初娶于张为太学生天相女故御史大夫庄僖公孙举一女许聘陆大武璘奇娶于闵为官生道孚女故大宗伯午塘公孙大夫云吾向者不为家而家治吾不知所繇也今内外一切不问不举矣器用委者不收矣醯酱委垣者败矣客至不呼茗不出矣稚子日髙舂卧矣时牢骚不平亡为解者矣北地生有言妻亡而后知吾妻也信哉大夫名迪知以政术学行闻于时湛初为太学生润初为诸生皆负才气使不天必有以自见者墓在某所铭曰以宜人之大归而二爱子其依存为大夫而依之者为少儿得非归者乐而存者悲耶噫嘻
　　黄孺人墓志铭
　　黄孺人之卒也盖以丙子十一月云而其夫中书君哭之恸已而曰北地生有言妻亡而后知余妻也若不谷妻则何待亡而知于是将以明年之二月葬而谋所以志幽者谓王子言庶几不朽哉乃束币加璧绍汪司马之书而来请余不能以不文辞其状则出汪司马汪司马之言曰歙闾右族则黄氏望竦塘吴氏望溪南其重赀敌而又世世相婚姻孺人之父吴某尝倅临江故称临江公孺人十六而归中书君中书君业已有文着防声临江公指谓曰息女良贞而配也中书君之父曰赠公其偶某夫人孺人兢兢事之无疏节相夫子婉婉无违言至所以居先后尤自损抑不敢以豪服见其居室唾声不出阈其临阈履声不出庭及一视家政而诸臧获凛凛受约束无敢慢然孺人居恒好为徳所衣餔靡不餍人心见而肃如也退而懽如中书君既通籍殿中孺人从而京师嵗大侵道多殍孺人分遣外竖以朝夕伺来者辄予一杯粥祼者受一襦不幸死则受一棺以为恒诸自孺人起者道相望也尝有子立朝谋乳之获一嫠察其辅有泣色诘而对曰夫李病瘠且死自匿而以嫠见嫠故易售耳孺人曰柰何鳏人夫而以奉吾子乎立焚券遣归不责偿孺人故以鲜子而为中书君蓄二姬歙族妬相怪谓胡渠尔孺人笑不答然立朝者孺人产也九年而又产立范愈益竒中书君谢事归有余槖置义田宅以居食宗族斥茔域以待葬辟桥道以便行旅时发秉庾出泉布以慰予贫民其端皆孺人发之然至治屋舍稍华广孺人则曰此非所以示子孙俭也中书君咲为止孺人虽用施予得良声然于他出纳尤慎治浆酒醯酱脯醢按食经治易圃蔬果按汜氏书种种有法中书君喜客客至不戒内所出丰杀具如中书君指孺人质明理家政共内馈灯而课女工乙夜弗休也曰吾岂其能益之无废先人云耳立朝既业就而游太学中书君少之与偕徃孺人忽贻书趣使归咸相恠莫敢问归仅越宿而孺人暴得疾捐馆既敛中书君按行寝室悬者悬笥者笥书契衣餙器币各归所亡轶异哉其殆能前知者矣司马又言孺人之既卒也毋论中书君哀之毁即举宗而五服内外者戚而中表者无不毁矣毋论其家众大小若失怙闾左右无不若失怙矣夫司马今良史也以一女子行而津津不容口者何也以为歙俗励也夫孺人不爱其勤以成中书君家又不爱其规以成中书君名而为二子师中书君竭力而谋所以不朽孺人者有司马不足而须王子言以铭呜呼是可以铭矣孺人盖其封称云中书君名榜在世宗朝为侍从以最封孺人制词所谓温柔谨慎孝睦俭勤者是已孺人得年仅四十三所举二子立朝聘即司马女立范防未聘五女其三及最少者出所蓄张长适太学生呉士次适郡诸生方以巽中丞公静子次太学生殷光立大司徒公正茂子余未议婚墓在塘之东南隅
　　铭曰是为黄之内则余徴事于彤史而辞诸石以永永无斁
　　华母陈太宜人墓志铭
　　华母者故江西右布政使陈公策女也二十归奉政公某当是时布政公鼎贵而华族甲于邑两家望实略相当奉政公少而脩诗书之业不遂有子曰宪副君成进士以奏最再封赠公而华母始偕公而称安人已独从宪副君封而称太宜人母之卒夀八十二而宪副君哭而有余悲焉则以不及视母终也已乃悚然曰吾得所以慰地下矣苴杖走二百里以币与母之状而请志铭宪副君之成进士与吾弟同己未尝与之游而熟其为长者故不敢辞始母之归奉政公也公父【阙】　已前殁独王父在而性严束湿子孙妇公母进而谒王父则忧不得色母相之雍容进止荐汤粥柔声和顔王父融融如也退而抚两女一孺子而有隐念母前进曰有妇在大人何念为则谓公曰姑所日戚戚者非以而女弟暨弟耶是即吾女弟暨弟也为视食为调衣为计内外传经生女工婚嫁之资公母乃自寛曰吾不难母矣公亦曰吾不难兄矣公母有母而获以节寿终其病而治汤药浣牏厠没而含殓葬送加礼公有母而后获成孝防且析着人或谓公当家秉且二孺子之所自立而敢敌产公第令敌产而稍取其俭者以语母母乃喜曰吾志也公以病废儒而习古文辞好吟咏毋脩馈而从之时已举宪副君少能制科业既补博士弟子奉政公欲遣之读书禅悦院人谓母公防迂即一子奈何逺之母咲曰儿防湏乳耶禅悦多钜儒防公殆欲以肆其耳目耳自是宪副君所徴逐文防楮墨肴醴费皆母谋任之不以烦奉政而宪副君为弟子试而小不利三屈于乡再罢公车召母不以责而以慰及其歌鹿鸣第金马母不以喜而以勉当是时奉政公始受封而冠衣伟如也母亦瑱珠曵帔乃相谓曰定何如防今不迂矣公寻寝疾母昼夜共侍不懈其殁也誓与之偕徃自是得胸腹癖疾而其后宪副君以郎久次得迁今官治浙之温处兵备道家省觐里有不逞讐于家者众谓必假郡司三尺治之母曰家幸未躏若快志于一报而去羣不逞唯之与阿何宪副君可以铭矣
　　铭曰是惟陈之令而华之仪宜尔王姑暨姑宜尔夫暨而子而孙枝寿考且荣子寔报之土丰而滋厥阡羊祁偕尔大夫安于斯
　　刘大夫配顾孺人墓志铭
　　刘子威大夫防其妇顾孺人而哭之悲已手草事行千余言而属其子某扶服来请曰不谷鳏何以毋亡吾妇也日者卜从先人之壤兆子其不吝一言以文吾泉下之石余谓子威言语妙天下不可以为孺人重乎子威固请曰惧昵也必子而后不朽余与子威同年善再辞弗获而为之志盖大都出子威草云顾孺人者故丞相元叹之裔其后为崇明人至比部公谧徙郡城盖六传而为孺人父曰春顾姓显而孺人所归刘姓尤显其得尚子威也尊章严尤欲试孺人以艰苦事至继烛而无倦色每视二大人膳毕则视子威膳以逮臧获轹釡无漏者子威悯之令休谢弗休曰吾职也既子威被推择公车入补西掖而孺人举一子仅弥月而太夫人挟之入视子威邸中孺人共养弥笃亡何子威移南牀孺人复从而南谓子威君不可以劳内顾请任之扄鐍惟谨而时事以稍异子威念大人老未敢以身许白简然持议慷慨绛灌间时时露棘矜孺人风之谢病即谢病弗得请而果罗谤口当谪子威自恨不欲就选人孺人曰人以私中君而法行之子法谪也如之何讐法于是子威强起就选人得一官奔波岭海孺人必从时时出酒炙洗其劳苦而慰勉之曰君一意为县官奉节守职良璞不琢必有相明者已而得徙丞近郡孺人则已病进佥臬豫州孺人从之豫州则复大病台有所按覈子威以孺人故欲谢弗徃孺人擿之此岂君牀蓐地耶子威忍涕徃然数以念孺人请急而又坐矻矻持三尺不能当防意以是颇齮子威复得调子威谓孺人不堪再辱矣念无可共养父母者颇鬻所遗田渐以至壁立孺人素读汉书谓贡禹老且自强买田为应召装今子方强仕顾不出而卖田余嵗之谓何妾知之矣夫孟德曜者何人也于是身先其作役酤醸醯酱一切以纎啬争饶时时操其母不求过当僮仆桀黠自利者言之子威而斥之勤廉输力者赏于是咸自厉不敢为饰情家事大治再更三年防其戚视子威而劳过之盖百不以烦子威而时微子威寝起则惧其不任毁也及子威微孺人毁自匿避肤侵寻消矣以故子威益贤孺人而逮服除孺人益自力治生子威益得寛滛于坟典海内之贽币乞言者踵相齧又以其间结客纵放山泽舟车使令飰稻羮鱼咄咄取办无问所从来孺人亦下使罍耻闻也子威材高于世毋所当念欲游于其表因颇称佛道家言而孺人尤慕好佛奉西方与子威意合然孺人独精心为之子威不能也孺人有二子三女皆婚嫁而二女前卒仅季在孺人故念女然不欲以是伤子威心语及辄以佛法譬晓而已孺人性矜严不妄言咲里姻之跅无行者絶之以故不能尽获乡党声然至于良谨者虽踈必示亲厚讯问周防倾槖不小恡尤隂啬所难能志曰子威之具草盖尤多情语彼所自不足以昵哉余故不尽称称其大者夫晋有潘氏子其文不能若子威妇死而伤之以悼亡篇名后世然欲质厥妇何姓氏何行黯然未有述也若子威之所以为顾孺人者足矣生卒嵗月子女葬地列于左
　　铭曰夫子借尔而无虞于内顾尔寔相夫子以千秋之日而身乃晞日之露噫嘻是宁不为夫子之所深慕
　　汪淑人墓志铭
　　盖治之甲子而汪淑人产于胡也父处士珙蚤天母汪寡又十六年为正德庚辰归封司马公某其又五年为嘉靖乙酉举伯子道昆其又二十二年丁未伯子成进士其又十年伯子以襄阳守最司马公封如其官淑人为恭人其又十年为隆庆辛未襄阳守以佥都御史最司马公复封如其官以品均故淑人为恭人自如然前后皆有诰天子所以褒予良至其又明年壬申都御史进为司马天子覃两宫恩司马公与淑人始各有今称阶各苐三品诰词所褒予视昔有加又谓淑人寿富于赵太君而燕喜何啻鲁也继自今其并杖于朝以观尔子功淑人既拜上命而防司马公安里居淑人事之不成行伯子日怏怏思归飬其又三年乙亥乃以左司马予告省觐遂固请解司马旦夕帅其仲道贯奉司马公及淑人懽蔼如也其又三年戊寅秋八月乙亥淑人以久疾不受治终越三日戊申成服伯子而下为子孙者若妇者诸为司马公及公之晜弟若宗姓者若中表者为淑人之中外戚者他男女仆百余曹各以次就帷中外位相吊哭伯子之擗踊絶而苏者数矣司马公强起正色而名伯子曰来孰与汝防性也孺人业盖棺论定于斯且借汝而侥幸甲令之泽且又借汝而得名士大夫之一言以母逝逝者汝奈何缓重也伯子跪自数以与仲竞善病屏居前不能微淑人恙侍汤药无状死罪死罪既哽咽不终语居三月沐当时祭诸吊哭者位如前司马公复强起正色曰尔昆能竟冺淑人之懿德乎哉伯子跪曰唯唯于是淑人之从季者宇前进曰惟淑人姊之犹在襁而丧吾伯父也其事伯母称令女矣既字司马公当归宁不忍以膏沐见吾伯母也伯母以节终淑人姊为之寘后即吾季宥矣而躬持三年服曰吾寡兄弟而弗忍也徃伯父拊王父而葬伯母异丘弗获合也嵗时省封树奏牢醴仆仆二墓者五十年一日矣司马公曰信于是淑人之姑呉孺人其从子潜进曰潜有姑而嫓赠司马公淑人之事之婉婉如也其事赠司马公防防如也姑季年病肺淑人佐司马公侍卧起不少衰乃今就奥阼嵗时为吾姑奉烝尝三十年一日也司马公惨然曰信于是淑人之姒呉氏其从子桥进曰桥有姑而嫓司马公弟也其始不安庶不能下淑人而淑人顾先下之因相与为孝让居十年姑亡而杜继也视如姑又三十年杜亡而庄继也淑人且大母行矣视又如姑其视诸子女犹夫淑人子也其诸子女视淑人母也司马公左顾其弟曰有诸弟戄然曰信于是帷之右诸母起曰固也徃吾曹二十有一人则皆门内亲也淑人弟其次长者而子其防者迩淑人春秋高不问钱谷诸子妇即告缓急甚则彻月奉贷之又甚出槖中装以佐不充吾党雅言淑人之组紃丝枲夫人能也祭祀燕飨夫人能也即读书好礼夫人能也至其慈惠长厚禀于肫肫盖梱内无两矣惟是二三嫠旦夕将淑人之頼而遽夺之谓吾党何司马公首应之于是诸子期功以下籍诸生者立帷东宣言曰里中文武起家则伯氏嚆矢俶在外传而我伯父方事周游也惟兹嵗币月脩咸淑人之是共盖淑人四十乳仲氏爱尤右焉其食之教之视伯氏等也不以爱移夺我伯父之督仲氏严谓若何渠出而兄左也淑人谓家先世之泽泄于而兄而小子即彊健不废支祀足矣恶用为是搰搰殚余力以希傥来及防伯氏以司马上程书则移任子授仲学亦竟立人言伯仲竞爽淑人树之信乎司马公曰信于是诸妇立帷右泣曰伯不幸而三纳妇淑人三宜之其首呉仅七月瘵死继呉死于京有女仅逾月淑人躬女之其后蒋淑人来归念其女欲女之淑人弗许曰若自有子毋溷也且吾欲以慰死者为择鲍氏子而字故大司徒道明后廉无遗訾而婿蚤丧母淑人益怜之既昏犹相依丙舍时有所赡给会介妇来淑人之字爱介若冢均子也乃至为诸孙纳妇字爱之均父也仲孙病迷而其妇独持室嵗有常糈淑人闵焉代其忧嗟乎里中所不足者非财也顾安得如淑人慈司马公应之如向者已有何姬匍匐防几下痛哭曰以里俗之御贰如束湿妾戴百死于淑人而淑人怜之若翼鷇即不善便辟以得见寛是幸而胡乃厪割内秉俾效尺寸即又不自慎犯霜露之恙者三而三耗淑人之槖以资药饵胡又乃厪淑人之涔涔泪也淑人已矣曷不令妾蓐蝼螘而独生也已又大恸司马公气塞久之曰信于是诸男女仆抟颊曰淑人蒿目而忧人之忧岂惟宗戚闾党即诸男女仆有疾苦必以告有患难必以告贫乏必以告庾粟箧布惟所取之不为累公廪也盖又数十年一日矣司马公乃顾伯子曰嗟乎淑人自女而归而姒而母而姑而王母而主母惟内外徴之靡间言可不谓贤乎哉孺子志之伯子雨泣叩头曰唯唯退而属状以疏闻上谓旦夕左司马朝而乃有母戚其下宗伯司空予淑人祭塟如例祭有辞塟有便房题凑明器羊马之属其明年已卯八月以状与币来属不佞曰幽宫之石子其志而铭之夫王言之綍发将天地为昭焉夫王言贲于上而子辞于下其亦有以安家司马公意也不佞于淑人犹子也不获从帷以外人哭而敢忘颂德其志如左其铭如右
　　铭曰隆万之初帝恤劳臣源本必先爰褒淑人俾嫓司马翟茀鱼轩惟兹淑人孝慈惠温俭共罔愆匪夫之爵而以子贵者埀三十年梱政所被莫德非隂而大命弗延帝曰汪母予嘉汝终司空治藏仍锡以祭少牢上尊有飶有芗淑人归墟伯仲在庐司马在堂巷哭帷啼其聚若雷卒哭而言乃详标此懿行伯子敬受之以识不忘时为伯子为时股膂夹辅王室着为微言中和且平垂秇林式仲亦序兴吹箎协埙声我南国淑人之懿母母妇妇生荣殁戚我操彤管勒之嘉珉俾内范永永无斁






　　弇州续稿巻一百六
　　钦定四库全书
　　弇州续稿巻一百七
　　明　王世贞　撰
　　文部
　　墓志铭
　　勑封钱孺人禇氏墓志铭
　　自中古之不忍暴露于其逝者而仁人孝子益思所以致其爱与慤而财力又足以办之于是厚葬之所由兴而所谓革阖三操大鞅万领璧玉戈劔鼎钟鼓壶舆马女乐之为殉其防必捶涂通垄而墨翟杨贵之徒得以议其后曰柰何加功于无用而损财于无谓于是仁人孝子之意穷而其稍有识者思所以显扬而不朽之则碑表铭志之所由兴盖其説起于延陵季子之墓而渐备于东京俗之流而下也则务脩其币于公卿宰执之门借其名衔以侈耀生者而至百世之后其骨与其文并朽而不知防今侍御钱君汝瞻独不然丧其母而请于其父封公曰母之弃孺子也孺子实在楚不幸而汤药之日夺于县官而亡所及已矣今且葬矣犹幸而天下之贤有文者皆在乡欲请赵汝师先生状而王元驭先生志且铭之谓何封公曰吾与若母俱借若而拜天子之命以显今若复欲终显若母我何制哉于是赵先生之状成而王先生以父丧辞曰何以使孤操笔于讳也乃更介赵先生而问志铭于不佞不佞固以疾辞而赵先生固请之曰侍御不得志于公则痛且死不佞曰我何以厠贤有文后也且夫侍御之一按齐再按楚其程式之文名天下宁不能不朽于逝者赵先生三请之曰惧私也必以公为命者余始不获辞而据赵先生之状志之志曰孺人褚姓世居邑之山里而大父某亦为侍御有名是为雪楼公父曰慕雪父某邑诸生娶于孙生孺人以其明婉有志操也而钟爱之择壻而得封公某舅曰西湖公某自钱氏盛而西湖公以豪显所连皆右室诸妯娌始习为华侈而孺人家故儒以一荆素夷然其间自若也则相顾而曰使吾曹愧见纨縠矣西湖公性严难称既向衰捐家授封公嵗更大徭悉心力以御圉外而孺人代之内诸所较课耕织贸迁米盐繁细男女不易职昼夜不弃晷封公得以无却顾而他所规擘亦亡不称西湖公意者西湖公性好客封公佐之日撃鲜酾酒以客为政孺人夙戒庖事供咄嗟需无少抵牾西湖公有封公孺人之为养而小弱弟曰庶者以进士官大行志益发舒矣而大行忽物故西湖公痛之得疾亦遂不起顾有母徐夫人笃老困床褥间而大行之生母侯亦防然无所依封公之侍大母徐也退而省侯也孺人娓娓相之而防封公之弟三人皆蚤世其二无子使其子岛嶨者子之而孺人属之曰善事若母母更复母我也而其有子者抚之不异侍御矣自大母与西湖公暨仲季之殁四丧皆于封公乎举而不至匮则以孺人为槖孺人又能以智经理其出入而操其赢至佐封公施予穷乏嵗时问遗戚里必周又推而为桥道渠井佛庐道院之助源源者亡已又尝迎其父母养者十余年振业其子女而竟不害赢赵先生之称孺人才如此而尤致叹于世衰伦废兄弟之恩徃徃败于室中之搆以姜肱缪彤之笃行长者而犹不能无枳于其肘何古人之难而封公之易也则所借于孺人者深也孺人性尤俭朴其为刺绣女红甚巧丽然不以一缕施体治食味甚鲜膬然不以匕勺入口其待中外温而有礼然至巫师牙媪俳优女伎亡敢迹其阈者虽不多读书而居恒训子女悉经典格言时御史业已工博士家语孺人间问为我诵之聊説其义即解曰此训故之稍文者耳侍御之为司理广州入台连按部大藩孺人时时饬勉毋以已才而易事毋以已重而轻民命侍御能精心奉行之以故所至有声实而至以语人防吾大人与吾母胡遽能臻此而天子之玺书所以显孺人及封公亦然是以孺人卒而侍御哀思之不已益谋所以终显者而封公不之制也孺人之卒在万厯壬午九月一日距其生嘉靖癸未閠四月四日得寿六十有子男三长即侍御名岱娶陈氏封孺人次即岛邑诸生娶厐次嶨娶徐所谓出后叔季者女三一适王命益一适陈某一许嫁孙某孙男四而为侍御者娶于赵即赵先生之弟之女也塟以某年月日在许家桥之新阡呼余所以志孺人者如是已耳而何以塞侍御意
　　铭曰封公贤而畴与妇侍御贤而畴与母母有仪而妇有功以母知始以妇代终噫吁是惟孺人之良于钱而吾以铭其官
　　刘母瞿孺人墓志铭
　　上海有刘茂才天民者笃论君子也少尝事归熈甫先生为古文辞已补博士弟子试不能尽利乃介陆远而游我颇能受琢磨顾徴其色居恒有不足者已惨服来谒拜且泣曰吾先孺人之弃二孤也盖十有四年于今矣孤不肖不能选大人言以志不朽而姑诿之曰庶几一命之贲今试又輙不利而不及公身以徼幸于所谓不朽者即蚤暮死何以见孺人地下已又泣且伏不起也余悲其意而许之志曰孺人瞿氏父曰瞿翁以渭川簿终母曰唐媪孺人生而婉嫕及笄归司理公是时司理公之父汀州公晩而始举公有五妾各治其私念不在汀州公而孺人以一孱女子承家秉即能佐治汀州公丧而资司理公读司理公即不能亡扞外侮得以无废读而成乡荐者多孺人力也司理公之成乡荐业好蓄古图籍已好客已又好酒不问家而又两厄于火嫁一妹二女孺人勉而佐之又念司理公亡子为置贰曰杨氏张氏遂举天民及献民盖孺人抚而爱之若自腹也司理公之任懐庆也孺人能先志以成公亷而防公病乃谢事归抵淮隂卒孺人欲从死不得强起治丧归归而旦夕哭曰吾何以使二孤无殇也既免殇矣犹旦夕哭曰吾何以使二孤室也为授室天民顾而献民唐矣犹嵗时哭曰吾何以成二孤名见地下也自是天民每夜读书孺人潜听之为经史言则喜曰不为竒衺虞矣人或谓柰何从归先生游是不当阑入右与时趣左耶卑之无甚高论以取功名鱼轩翟茀宁不为媪荣孺人谢曰有之孺子得从归先生足矣当孺人之为母而其母唐尚在里居嵗时之饷踵接也属倭夷乱匿身泖间必奉与俱时避冦而同行者舳舻相望孺人曰是冦招也趣移之他港亡何倭迹诸同行者而燔之亡得免孺人善料事命中尤能抚家人子饮食劳苦之以故颇取缓急力家亦不废孺人既已寝疾天民自其馆闻之惊奔候孺人强起谓曰我何病汝毋以我故废业也数数问妇顾已袵身得雄否而防天民有三从子邦宁者挟其二兄诸生与兄之壻贵势嫁役于天民而难其名即以天民家人子名报欲以挫天民产而自为天民过邦宁所以大义责之邦宁复挟其母偕二兄棰天民大困孺人闻而欲徃救之不能也疾遂剧竟卒盖天民曰天乎吾乃不能为母报邦宁哉自吾母卒而力不能敌遂代之役邦宁得以休力而累数千金产疽发背且死谓其子曰吾贻汝数千金不能捐百一以美材戢我乎子退而曰数十金不易措也且腐肉何知材盖邦宁敛而泚外见也意者天之闵吾孱乎孺人以嘉靖丙寅十二月初九日卒得寿六十有六子妇事见前女三适鸿胪寺序班顾从德太学生张时雍张秉模孙男四亮工娶陆氏亮载即所问姙身者也聘朱氏亮猷聘潘氏亮志聘孙氏女三其二适王绍霖余鳯喈余幼未字嗟乎天民之状着云尔亦可悲已虽然有子如天民可以毋悲矣志而加之铭铭曰
　　夫仕而不竟试子学而未及仕其以慰而夫姑偕安于是是子也材必能继而夫之志
　　郁西桥君配顔孺人墓志铭
　　顔孺人之捐馆也以万厯丁丑而其为嫠也则正德辛已盖相距五十六年矣其所事舅姑而夫所字自子而妇而孙妇而曽孙及妇而孙男女也凡六世矣所事字存有飬殁有葬而以孺人始终之也则三世矣呜呼可不谓粹节媺范哉凡女德之有闻则家不幸也王子盖读顾先生状而叹曰危哉郁氏之为郁也凡二世单而又皆天不絶之线寄之一孤嫠手而是嫠也不负托而提携之卒致蕃衍有闻以徴女史盖鲜俪焉是宜志状谓孺人之得姓自鲁郡公其后多显者有叅政泽户部郎瑄瑄之子琼州经厯吉娶于朱实生孺人孺人少则读孝经列女传诸书其于女红不闲而晓琼州公爱之为择世家长者得郁为择壻得西桥君体干是时甫十七而其舅稼隐公始亦少孺人而孺人顾独任为妇质明问安否退而浆粥脯之类相属未尝不自其手调也稼隐公好客客取不时至孺人戒具亡缺稼隐公则大喜稼隐公虽不恒治产而恶惰孺人之治纺绩视他客作必晨先而夕后以故相勉亡偷惰者稼隐公益大喜谓妇孔孺人可以无虞老哉居六年而西桥君卒有子顺湖君四嵗矣孺人痛絶复苏抚尸而哭曰吾上有二老人而下有孤孀是且代而子且代而父也于是剪爪髪纳之棺曰以是殉也其奉稼隐公孔孺人益共谨问晨夕矣稼隐公孔孺人相继获以寛终丧葬经画一切出孺人毋违礼而闾左尚谓孱可欺也孺人持内网而应之斩然乃相戒舍去孺人谓顺湖君长宜学学于外傅成矣宜室室徐有二女矣而忧之亡何举子文周乃喜曰未亡人乃有孙虽然犹累碁也为置贰举二子文忠文质而后慊于志久之顺湖君与徐又相继卒孺人大嗟泣曰天乎岂余所以偿郁氏逋未足而三孙子二女之是厪为日夜课文周学而抚其少者于是文周有丈夫子三矣子复有子女四矣文周之试应天成荐矣孺人咸及见之文周之荐应天明年而孺人病病且属纩谓文周曰勉自立吾不忧见地下也孺人以治己未生得年七十有九文周娶于夏文忠聘李文质聘徐二女者长适冯志忠次适赵崇禧文周之三子曰庭芝邑诸生娶于张廷葵娶于袁庭荪娶于曹所谓子之子女四者麟孙凤孙俱未聘其二女许字华字徐皆望族呜呼盖孺人殁而一线之息绳绳矣台使者郡邑守令礼其庐而上之朝旦夕且旌文周以己卯十一月葬孺人某阡附西桥君之兆不佞既志之而又铭之铭曰
　　生百罹萃一躯畴剪尔舅夫子畴衍旃孙曽尽者人定者天归消揺以长年
　　朱孺人墓志铭
　　朱孺人者讳顺秀字葆贞其先徽国文公之仲子迪功郎埜也父曰恒母张孺人生而俨雅不轻言动有周媪者善媒恒谓孺人非贫家所得有也其父居亦贤其女而卓君某者美晳如冠玉朱卓皆栖溪甲族里中乔木相望而属卓产稍旁落有胡僧相卓君异之曰是当起家富而寿朱父防闻之遂许以孺人字卓君当是时卓君之父某商齐鲁间数嵗不返而母病家用益困孺人躬纺绩以治甘脆不给则脱簪珥以继之至躬为洗牏厠中裙二十年一日也于是卓君代父政家益拓如故矣而未有子偶指谓孺人曰若胡僧与周媪言不验哉孺人谢曰未也乃隂为置贰有贰邵矣则又风卓君曰弗洽弗娠也邵得专夕矣遂举子文卿寻孺人亦举子明卿夷其爱于文卿弗使隃也文卿之偕明卿受小学孺人篝灯手茶饼劳之即丙夜母使纺绩前书声止矣孺人精于握筭米盐薪油之类至细也皆自其手裁又耐御僮婢以寛承卓君严而委曲掩护以故时得其心力即卓君之善拓家用计然息法而大槩孺人成之也孺人固饶心计然一切从厚道隣有窃货物者家人司得缚之孺人阳惊曰吾托以致外家尚未发耶遂解防使去当卓君之母殁而执孺人手曰吾毋以报若愿若得佳儿妇共养吾瞑地下矣然孺人竟不成为姑以卒春秋仅四十五当是时明卿仅十有四嵗也其后业成有官为光防诸署丞矣文卿举于乡矣卓君之所置贰复举四子曰立卿达卿显卿顺卿矣诸孙之举者四矣与女及女孙所婚嫁皆名族矣卓君尝置酒合内外亲忽然而左顾文卿曰防而母孰有尔哉已右顾明卿曰孰与我共家若而母哉已又顾达卿辈曰是有弗及者而母有遗慈也已又顾女弟之适丁者曰吾防而贫不能若而嫂之防而详也文卿等皆感泣已复顾明卿曰若毋泣亦思所以不朽而母哉至是乃谋以已卯之某月日葬孺人于武康杨坟山之新阡而明卿采孺人事具草曰吾受之家大人而质之吾兄者然痛弗文也周公瑕先生润色之而以请志铭王子曰妇人之为恭俭易耳为不妬难夫岂惟不妬委曲以谋之而又推专夕之御以毋怨于抱禂卓始绳绳哉能释盗易能不忍被盗以盗名难孰谓孺人女而不丈夫也其子姓详具铭曰
　　是宜夫者是宜子者奈何舍而夫与子而安地下
　　郁母杨孺人墓志铭
　　余里中盖有杨处士云处士始娶于郁而夭也意怜之再娶得龚举一女为孺人曰是女长必以归郁之颖使我得母寒骨于郁而其颖有讳縚者生而隽朗不凡处士举孺人归之孺人敏慧婉淑善女红其始至而事舅姑也则宜舅姑舅疾病当大暑孺人不解衣而侍汤药者三月舅悯之曰少休矣胡自苦乃尔为孺人跪谢曰职也新妇安敢自爱力舅卒而所以事其姑周者有加当是时君縚佚不复问生产诸内外政孺人任之八年而君縚疾且革孺人请曰所不敢殉子者上有姑所不敢不殉子者下未有后奈何君縚薆语曰逵也也而俱有余子则也之子嗣君縚卒之六月而君妇娠子是曰钜孺人即抱之曰吾可报吾夫矣或谓姑周曰妇少不任嫠盍嫁诸姑周意颇动孺人泣请曰即不肖而舍吾始与吾子而他事也不则有殉地下矣其傍立而髫者姑周之小女也则又曰请不以小姑累大人而并抚之姑周乃黙许孺人之爱钜逾已出也其爱小姑埒钜也姑周既有子逵谋徙箸分月而养孺人乃曰姑老矣日食一升米不尽岂以妇勌井臼而烦我二叔氏姑周感之为弗徙也乃姑周中裠衵服禭亦自孺人手合矣杨处士既以前妇故有郁盟及孺人妇郁而嫠也益怜之而孺人间归寜防防共奉用是小移处士庾而姑周之丧塟也小姑之嫁也钜之有室也与成立也皆孺人一嫠任之君縚之从伯兄右泉翁者不佞外王父也居恒夜分耳孺人机杼声辄叹曰何必减茅寡妇哉茅寡妇者州之善嫠者也守熊君以孺人格当旌属有兵事未及疏而署其节顔之庐久之以老疾终得年七十有七孺人之始为节也仅二十九云钜哭而曰伤哉贫也使孤有籯金束帛可以结交游缓颊公府者孺人不冺冺矣不佞曰不然孺人之所为节以许地下也非为世名也孺人不媿郁州邑自媿孺人是故因杨大夫士元之状而为之铭曰
　　将无杨之淑而芬于郁其瘗也是为不磷不淄之玉
　　呉母陈太淑人墓志铭
　　万厯之六年七月新除戸部侍郎臣文华言臣待罪岭右式遏无异状天子不遗远臣以犬马劳入佐邦计臣有母垂大耋不良于行向者军事棘未敢以私请唯陛下念之俾得舍惠文受帻缓韝以从事汤药不胜大幸报曰可文华者今孝廉呉公也于是孝廉得岭右代驰而归觐太淑人则病矣见孝廉喜良已因为酒尽见其子姓羣从中表而又二载为八年庚辰乃示微疴以终享寿九十孝亷乃复上疏归诚以太淑人之祭若葬请大宗伯言侍郎文华为国劳臣为太淑人令子所请宜予报曰可大司空发金钱庀竁具而启故按察副使赠右副都御史鳌江公之兆而加饰之以太淑人合而并祭焉搢绅先生争侈艳其事谓太淑人与孝亷遘于近代无两者所造诔赞纪传之属如千言而孝廉意不怿念无以文太淑人之幽宫慰永永乃手状授其甥某走三千里而乞不佞言不佞故以言辱知孝廉其何敢辞按状太淑人陈氏父曰提举公元宪母黄孺人太淑人女而懿媺且材也提举公当之滇任而道逺不能将其二尊人而忧所以共养者太淑人则代之子矣提举公以是益爱之甫十七而归鳌江公当是时公之父赠公严而所内事则继姑陈太淑人朝夕防防脩色而见之退而治脯瀡浆粥必腆不给则脱簪珥而继之毋使见匮于鳌江公也鳌江公举于乡属遘疠甚笃而赠公捐馆诸所治丧事及附棺太淑人皆任之鳌江公仅一恸而已稍苏乃谢曰防若孰与代我子也自是鳌江公成进士除令庐陵入郎南仪部改司封出刺严州太淑人皆从所至务以谨封钥谁何臧获出入曰毋使公有内顾忧也严之水骤发薄城南而城之子女栖于睥睨者踵相啮也太淑人闻之语公曰睥睨固上亢不及水独不忧下溃乎公戄然敇吏为亟徙他高阜地俄而下溃所活以千计鳌江公每语人内子智不下吾吾得无官谤于郡国者盖有力焉既迁副岭右宪则以道远囏行计太淑人俾二媵侍曰吾上有姑而下有子公行矣请为公任之盖继姑陈已前殁而又继者宗少于太淑人而嫠太淑人业已贵其事之犹陈也脩妇礼甚备而孝廉弱冠补诸生有防声太淑人资之游名士闻其进业小懈呵曰不念而翁忆耶过勤则慰抑之曰儿惫矣且休矣孝廉繇是得致其声而鳌江公归自岭右仅五嵗而卒太淑人为家政则抚孝廉泣曰吾以若故不获从乃公地下虽然若不嗣起者即地下何以见乃公孝廉益感奋后十二年连举进士高第为选人首当北曹念太淑人不便北风土白之太宰得南京驾部郎太淑人闻而喜曰此而父旧游地也吾所为谨封谁何臧获出入犹耿耿耳自是孝廉以佥宪视湖广学右辖江右可以舟者即奉太淑人舟公暇选簋豆进匕箸拥笏埀鱼以左右起居于于如也诸剖谳兴革取决太淑人俨然隽青州母矣其叅蜀藩视岭右学以至督抚中间臬于齐左辖于汴诸不可以舟者太淑人必贾壮而示之使孝廉安于行然讯问之使以季遣羞果交错于道无宁晷也太淑人予书必勉之儿既以舍身畀县官母易念老人健啖不弱汝孝廉稍稍得自安于官其以课最以庙恩进太淑人故封繇孺人而太恭人至今称则必饬冠帔佩琚以奉太淑人服而庙见既喜且掩涕曰儿成立幸至此未亡人柰何不与乃公共之也其在蜀在岭右以武功后先拜金帛之赐四在汴而以大计拜金帛之赐一皆选而奉太淑人太淑人益大喜辄分其余以赡亲族曰吾不敢隐吾君赐也毋使儿德仅仅饱我始鳌江公有女弟嫁于黄而寡齿与太淑人均也太淑人要以归于共甘苦者终身无间一弟少而失母太淑人曰毋以为后姑累躬抚之至受室犹不废抚诸为德非一具孝亷所自草状中太淑人少喜读书通孝经大义老而弥笃至篝灯展稗官野语达丙夜亡倦于女红亦差防之既疾革语孝廉吾妇于若家者七十四年与乃公别三十六年而合合而以若勲业报乃公幽明两无负矣太淑人举仅一子即孝廉隆万间名臣一女适陈瀚孙男三承照娶于游为东州女承熈娶于陈为宪副复升女皆以孝廉任中丞勲绩补胄子上舍工文章承烈防未聘女二长适陈一是次防未字曽孙女一所祔鳌江公之兆曰龙卧山志曰余于状见女德焉见臣道焉见子道焉见君泽焉太淑人之共赠公与继姑也其佐鳌江公也与成孝廉也女德备矣孝廉不爱其才为县官兴文教理赋狱激扬清浊最后岭右之役兴筚路蓝缕以净不毛然所馁填功多于俘馘不以威力伤圣主仁不亦称臣道乎禄养太淑人者二纪余而卒能奉持于股掌间以高朗终生荣死哀不亦称子道乎孝廉束脩行成文以文庸武以武畀纎芥必録施报必厚宠荣光大上及三世然竟不以惜材之故而夺其志也敬肃而还和气磅礴寰宇以竟呉氏之盛而豫太淑人于老者夫孰非君泽也是宜铭
　　铭曰赑屭之穹窿兮纶綍煌煌屈蟠虬龙兮宰如其封兮窈如其宫兮是人伦之盛际而太和之所嬗钟也乎
　　潘配呉伯姬墓志铭
　　新都潘次君召南娶于呉【阙】
　　文事游大人而呉卒之恒痛呉之弗获离天也脩女德而弗及显也手事草以授方中丞靖俾状之再授汪司马道昆俾传之卜葬葬有日矣三授不佞请一言以文幽宫之石不佞故善司马伯仲而材之恒不克辞乃为呉伯姬志曰呉世世邑豪族有司马宁御史瀚者再传而太学思诚举一女是为伯姬心贵之偃蹇其夫而是时有所善郡诸生潘公侃者其家世敌又訾俱倾邑也部使者娄试潘公皆甲而次君其爱子美而艺敌也年又敌也乃许潘公禽而太学故任侠操万金受江壖田募民茭牧其间子其息而中讐尽失所受田邑邑成疾度不可起乃归伯姬次君时潘公晩成甫举乡荐而性严重嗃嗃诸儿妇少可当意者伯姬能尽洗其家豪隐约共婉精志内政不逾月而中外称之即潘公为霁嗃嗃矣而太学病甚且革手二孺子坡增而属伯姬曰以累若吾有子不幸晩若真吾子也复顾二子吾不父若矣若姊代吾父若矣伯姬伏哭唯唯为饬治身后良备而増坡弱业已有非意侮伯姬出防闬之他所共给至毁槖以纾毋靳而伯姬竣事趣还飬潘公夫妇逾谨时潘公已谢汀倅约三子吾不能如陆大夫数数溷若食我递以月伯姬仲妇当得仲月至期广募方品选肥脆而手调其餁候潘公每举筯必既既而笑曰小损之毋令老人口爽也而客过潘公者更戏公请过公必以仲月潘公凡五醮女而衿鞶于伯姬乎取咸内亲倚伯姬目之姊不以嫂姑钧礼也久之遘冦警当从次君辟地真州而坡增稍立有妇矣伯姬之继母程属末疾乃谓坡妇黄若留飬谓增妇王若偕我而侍所生谭与之邸王故侍御献芝女故尝与伯姬受诗书公宫而防伯姬举子之恒十年而就外傅矣已其傅辞去伯姬口授之恒毛诗至樛木谷风然顾王曰谷风怨而不怒命也如之何樛木顺矣王起谢受教母谭时时语伯姬二竖子壮任贾矣母亦借若力而糊其口于四方奈何令母子传食而家乎伯姬乃请于次君损訾当中贾以与坡增曰苐如芜湖芜湖东南一都防也而近于是谭获以坡増行甚适也而伯姬亦从次君还里中侍舅姑防姑病且剧以迨于死伯姬相其夫备戚易而亡何谭亦死伯姬哭谭如其姑已而微知坡增之挫贾也絶口不复问母钱所以资共如恒时既乃叹曰我家于潘而槖于呉人且谓我何我以不忍亡者易箦语而至此于是益精志为俭勤以佐次君政旁产丙舍益拓次君多内嬖伯姬咸女蓄之有骄不受蓄者伯姬如弗闻也徽俗妇工妬以伯姬不工姑则尤之且教以姑伯姬行意故自若次君又多外嬖而好客客至呼酒用咄嗟具小缓厉声随之伯姬不答苐益督视厨人笾相属也竟酒次君始改容以谢伯姬亦如弗闻也而之恒长其客进于次君伯姬瞷之曰客非而父居平客也是多长者雅歩而从容于辞不然吾里族晨得一餠三分之以待旰夕而浆酒藿食以事若然之恒为古文辞工甚顾不利有司次君锢之室而课其业颇厉伯姬好谓曰而父悔弃身贾欲以而廓而王父志也而无薄公车业吾欲使而两举其肘以左显今右显后耳复叹曰谬矣而母旦暮人也焉能竢而显也盖是时伯姬已有血疾力自强如恒时亡何竟死矣去其生甲午仅四十又八之恒娶呉为太学一庄女次之怡聘呉为公选女孙男二佛大佛可孙女一伯姬所称德具司马呉伯姬传中司马之弟仲淹请諡伯姬以懿而曰之恒志也余曰古有之于仲淹妇亦有之虽然不可以已乎是当从司马铭曰母以子贵世所腆兮其以子贤抑亦鲜兮妇徳则潜畴为阐兮有斐君子汪若方兮传之状之俾不亡兮我铭其幽潜以益光兮



　　弇州续稿巻一百七
　　钦定四库全书
　　弇州续稿巻一百八
　　眀　王世贞　撰
　　文部
　　墓志铭
　　沈母潘孺人墓志铭
　　沈母者诸生启南母也父曰峦母蔡归故湖广叅议公谧为贰室叅议公举进士拜给諌数上书究晳国是与佞宰抗而得外两佥山东江西臬风裁矫矫中以太夫人病乞归养有忠孝大节晩而受王文成先生言与其徒钱徳洪王汝止相绍明为理学名臣叅议公始娶盛孺人而夭既复娶盛恭人者十年矣而始举今宪副君启原又十年不复姙也叅议公竟危之忽忽不怿而母年十三而父峦死母蔡病癎其叔父弱不任事即代之治室与馈斩斩矣既长益端婉有志操叅议公闻而委禽焉母之事叅议公字而敬其事盛恭人犹公也而加谨盛恭人安之忘有贰也母勤至丙夜犹执女红然借褥焉恐其娆尊者寝已举启南复举二女最后侍公与盛恭人于江西眀年盛恭人以嫁女还归母留汤沐筦钥愈饬久之叅议公属疾以考最归疾甚乃叹曰吾不知若材任妇乃尔必任母我何憾焉盖公卒而母哀毁且死念以启南故不死则委身盛恭人盛恭人愈益怜爱之既殡复以启南属宪副君曰吾弗能子也请为子子于是宪副君力抚教之成而后析箸母始操家秉然其大者犹兢兢以请命盛恭人示弗敢専也嵗时伏腊讯问弗敢废也时宪副公犹在公车而倭事暴起以军兴法加嵗赋或谓可以居间免母曰幸蒙上恩不至舟车算今额所当出而复欲推嫁闾里如天何谓不尔且毁家母曰老妇在何虞毁家手机杼羡以继东作之乏者公与私不两匮寻嵗大水决隄垾而入他农以薪御之不止母使盛竹揵御之曰惜小费不将媒大费哉诸得竹揵者水独他徙畆皆收一钟凢数万畆以是咸归徳沈母之为母务以俭共有逺畧不务苛取而家用日饶裕二女长择婿而归之得太学生项国享诸生盛若愚将嫁各为出千金装而陈之堂下语启南汝藏也苐不以溷汝久之盛生天有二孤子母抚而使启南延师诲之谆谆期有成乃已其叔父既弱而又蚤死有从弟方六龄则收其母子使从其母蔡养蔡卒殓塟皆从腆弟也长为之授室以至有子女皆母乎取资适病疫弟死已而其妇死已而其子女皆死母悉命启南塟之而哭曰天乎乃遂斩我潘使我不终惠于外家乎意惘惘不乐以至属疾母故事佛至五十即语所亲吾旦暮人耳安能以身受锥刀役自是不复问家有以佛事诱之者不惜损槖已得其干没状顾合掌曰如彼堕落何我则何与盖其语西方指证因果目恍恍若有覩也尤皈诚观世音大士间语启南有异香若闻之乎又云数梦舟若莲花者四此大士祥也期以三嵗嵗一谒大士像于西湖之天竺上方至再登业中寒小苏强自力以上复中寒几殆而愈遂尫弱不能起渐剧启南跪而问母苦乎曰无苦也侧身而暝唯呼登舟登舟者再盖若叩西方津者母以万厯癸未终距其生嘉靖癸未得年六十又一当其晩嵗而叅议君复有子曰自邠为国史检讨启南以文学补太学上舍有声仁义附之矣母益敇其折节为谨有巨商借丙舍而居者启南数脱其厄防赴省试以皿饰从质百金商故靳弗应迫则以情恳焉又弗应恚而语参议君亦恚曰必复之吾乃甘心焉母闻之曰嘻儿误矣靳故商态且而不能鼎贵如父兄以召彼侮彼且以而挟父兄贵鱼肉之也休矣启南逊谢弗及启南娶于王故刑部主事爱女先卒二女事见前孙男二自邰邑诸生娶于卜自郇聘潘孙女四长适太学生周应偁次许郑京材次许项徳眀次防启南卜地于思贤卿良字圩之新阡谋之宪副君将奉叅议公之衣冠合而塟焉谓余能悉沈手具母事行介检讨君而以志铭请余读而叹曰嗟乎母故笄而男子者哉以时屈伸俭共中礼施必自亲寛必逮怨今夫西方之説佛不异语要以教人诚耳诚则形形则着而又何疑焉为志而铭之
　　铭曰艮字之阡厥土丰美孺人宁焉公神时止曰余嘉尔提余女树余子尔节余心余言尔耳何以酧之曰传尔于彤史
　　顾母张恭人墓志铭
　　张恭人者故宿松教谕鸾女而中奉大夫贵州左布政使公言配也生而淑静有令姿能通孝经内则小学诸书教谕君竒爱之为偃蹇其偶而最后防里人胡生馆接顾公公虽齿卑然风骨颖秀教谕君已心喜既而摉公槖得所属文则益大喜曰有息女可以奉箕帚时公父封中宪公闻而委禽焉封公犹在椽食窭念且不得当也而恭人之归顾益自励为俭共晨兴问寝膳安否退而视浆粥脯羞之属课女红以次第就理居恒谓顾公所与褒衣而来告罍耻者即为负公膏油之夕我机杼声前公吾伊而息者亦为负公以故顾公得精専其业连举进士授工部郎督河事所理宁阳时中宪公方簿诸城而王父沧江翁犹在乃以翁就宁阳养至则尤甘恭人馈荐曰吾今而后知禄食之膴也顾公之为郎失柄臣指调倅太平意不怿恭人徐解之曰仕宦贵不愧心何害于是从之太平迁贰临江则从之临江擢南比部郎中属中宪公已解簿与其妇杨恭人偕而就官舍养恭人谓顾公郎奉薄吾力能勉之以毋失二人懽杨恭人性严少可顾甚宜恭人时时语中宪公视而簿时一青衫上官忍枵以责我草具也今何如郎奉亦防何则新妇之贤若媪多矣顾公之守惠州以迁越臬而始忧归则恭人相以成二丧礼闾党归顾公孝寻补蜀臬晋叅闽藩緫滇宪最后领贵阳辖恭人无所不从日伺寒燠饱饥之以安公钤下苍头斤斤听部署毋毫末阑入盖顾公宦中外者三十年而不受私谴居恒以夸于人恭人者吾益友也防恭人谁与成吾亷顾公晩乃始置二媵侍夫人幸之甚于公举子女各一复抚之如已子女以故益得顾公心相宾礼白首无违色也公得解贵阳归亡何卒恭人哭之恸遂病痞时长子汝学已荐于乡恭人呼与其仲季而训之曰若父不以宦而有私槖今其余者屋一廛饘粥之产二顷而已吾不以若父宦而有余槖即簮珥周于首衣周于身何以贻汝贻汝防而已汝学汝为家督毋忘先志仲季汝朂之毋违汝兄既服除汝学念恭人恋恋不能偕计吏恭人正色戒之曰吾所患不在痞今恃汝而慰地下奈何儿女子态汝学既行以成进士报而恭人喜可知也然疾日益不良医药以至大故且属纩执仲季手曰吾果有以报地下矣语而兄言犹在若耳遂瞑时万厯之癸未五月也距其生正徳庚辰春秋六十有四男子四长即汝学以学行着声娶于田偏将军某女汝问娶于梁某女汝某娶于林某女皆邑诸生为恭人出汝攷未聘媵出也女三长天次适凌登第次适田学适田者亦媵出孙男六曰彦寀娶于包刑部司狱某女彦哲聘于于副总兵某女彦贞彦熈彦宜彦烈皆防孙女三长字林聘世余亦防汝学既闻讣驰归以问窭行谒余曰敢徼先君子同年之好而以不朽惠母与之语哽咽不能竟袖事草出之且泣且稽首也久之乃复以凌兴化登瀛之状来请曰塟有日矣是将启布政公之兆于积庆山之阳而合焉谨砻石以待余乃叹曰嗟嗟吾故熟布政公贤乃不知成之自恭人贤为志而铭之
　　铭曰生也谷是偕而殁也穴是依胡以后期曰欲以观孺子成而报之噫其永即安于斯
　　汪共蒋墓志铭
　　汪共蒋者何蒋氏之妇于汪者也其名曰洽舍曰洽舍而易之以共何徳举也共蒋之归汪也其夫曰道贯道贯之字曰仲淹为汪仲子共蒋殁而仲子悲可知也曰不谷冀以身蓐蝼螘而司马公在未敢也虽然不谷将何以生也伯子悯之曰毋悲吾二氏之内指数万矣请任彤管以章蒋之则而诏之于是伯子受仲子妻传仲子乃言曰庶几以慰生者而将若是者何死而有知也尚将以我泯泯彼也遂请于伯子吾所庄事王伯子如伯子既卜塟而身介币来请且拜手曰不谷之老伯子有成言矣吾子其毋辞以为不信视伯子传王伯子亦悯之曰母悲姑返币吾敢以不腆言而废隧中之石遂志曰共蒋之始归汪也其父以念之故徙其槖从而仲淹母某太夫人爱少儿妇喣沫之犹恐重共蒋益折节为谨畏仲子既用材美当父母意而伯子悌爱之尤毋间伯子之妇贵甚而独内严仲子伯子顾借以寛仲子气益发舒而又嗜酒且嗜客即夜分骤有所需徴共蒋亡不立应客交口誉共蒋而久之仲淹稍稍负佚癖自是醉呼酒或不继罢以诘共蒋对曰妾独不避罍耻耶奈何市中馈名以成君酒食过仲淹为稍稍谢客而共蒋朝晡治具益精即仲淹读书勌请息或所防处而贤其咄唶应犹故矣仲淹之奉司马公指而析箸也因悉委之秉共蒋自矢勤有饶力丰嵗息二平嵗息一俭嵗财之无使亏母太夫人贤而拊其背曰即令而姑往者佐而舅奚若伯子重用事客有以百金为仲淹夀者共蒋闻而诤曰若书生何自致百金夀即若籍伯子重而以百金役若者是若代伯子为百金役也徴之果居间者也仲子乃拒弗受而夸他客曰防狂夫贯何以有此妇已伯子请急归里弗召而仲子居圉圉将他防共蒋挽之曰若能为郑当时千里出而不赍粮耶则哿人不以前面孔向若矣仲子乃不果行仲子谋置媵共蒋则为之置媵而与之埒衣食诸妇于汪者女于蒋者公私娆共蒋谓吾徽俗无是共蒋弗顾曰善则从俗不者从我而前是共蒋之父有所私而娠乳母毁之母而将败之共蒋介仲子说母遇雌伏卵不忍殈以兾有生而忍殈大人之遗体乎母以为然乃弗敢举一雄中表相谓曰夫氏非直弗妬也乃能化其母妬鸤鸠之徳宁绐我哉嵗已夘之正月共蒋忽病心痛气上冲鬲若鲠者大医万方不能救遂革人或谓孺自彊毋恐共蒋笑曰若犹生觊我耳我第以生死大旦暮胡恐也俄而逝共蒋母子有三女皆出自其媵者病得之侍太夫人疾而劳已侍伯子之妇疾而劳已又急其长女疹而劳已又哭伯子之冢孙已又庀太夫人丧塟资为金千五百而仲子当五之一为仲子虞损槖故仲子哭之恸曰妇疾非自有也乃其半繇我而伯子之妇哭尤恸也曰叔姒病非尽为叔也其半实繇我且后壮遂我弃我何忍独称先于是其下皆痛即宗戚帷以内无弗恸者帷以外无弗次嗟论叹者闾左右无不弹指惜者呜呼此可以称共矣仲子竒有气工古今文词虽用兄任上舍不但已至是乃大诧曰吾不难一第难我妇见之王伯子之悯悯其意也是故志而复为铭
　　铭曰有壤五色相协吉筮尔其安于是毋戚戚地下坎其左实其瘗俾而犬长世宜而继宜而嗣斯无忝而之谥
　　明故奉政大夫光禄寺少卿直文渊阁制勅兼翰林院典籍事赐四品服色小川顾公墓志铭
　　嘉靖中上方与二三大臣议典礼润色鸿业而傍及柏梁鸿都之好多自书生起暴贵而未有如顾氏父子兄弟之盛者而又尽贤顾之始自孙呉其后歴六季而称名族不衰国初有友寔者居上海之松泽赀倾里任侠好义坐小法逮死都下其子仲睦年十一上书白父寃得解奉尸归乡党称之仲睦生文敏始徙而邑居生广南太守英英生赠光禄署丞澄澄有二子长曰东川先生定芳仲曰世芳其赠则以世芳故而东川先生所谓贤者公之父也当是时陆詹事深最愽识大雅而先生为中表与相上下尤精于轩岐之学公时尚少然已能从詹事论八法时时模楷大令北海呉兴矣先生既北防燕携公从公遂补太学上舍而故相夏文愍公言以议典礼重用事与詹事有连见先生而器之乃遂益器公谓先生材惜老矣孺子庙朝器也遂以先生长荐之上得御医供奉圣济殿防上幸承天多收召善书者使应制而夏公首举公诏给笔札给事行在所还赐冠带禄食寓直诰勅房授试中书舍人已实为中书舍人兼领翰林院典籍上尝召对御书十三庙号顾其进止详华目之曰此真儒生也为何名对曰从礼又问崇礼乎将从礼也公对如初乃趣赐金帛居舍人之十四载而始改直制勅为益亲亡何擢鸿胪寺右寺丞居职如故史馆开以公督儧纂修仍与书玉牒国史永乐大典承天大志庄皇帝之为裕王也王子蓝田王薨公当题主王敬谢劳苦先生先生休矣锡以兼金文币王即大位而公以史成进光禄少卿加四品服居职如故寻命之永陵书世宗皇帝主再书御容号谥赐金币逾等上初御经筵以公侍及拜金币赐及肴酒果茹之属驰传之江南采先朝故实上太史公垂竣而以目乞骸骨报可公前后直两制三十余年中间扈从行幸奉使命者各二陪祀郊庙者九供事廷试者三预恩荣庆成宴者四拜诰勅褒旌者三先后赉赏不可指数天子之所眷宠优遇中外皆艳称之以为布衣之极致而公益恂恂为共谨未尝有丝毫公讁太师徐文贞公居政府最久而公其儿女密戚也有欲绍公而谒之者公谢不能问相君所指向嚬笑何若公谢不知日以职事从左右旅进旅退若不相识者而至庄皇帝初朝典久旷废独公賛文贞公防计行之然絶不以语人其宥密如此夏文愍以分宜相论辟客鸟兽散亡敢名夏公者而公雪涕为经纪其丧分宜闻而不善也公行意自若久之夏公以诏恩复其官还所没赀产多公力故上海令喻显科以诖误讁而流落不偶脩餽于公公露其抑屈得内迁既而返其餽曰吾以邑人故直令非以令市也张泽者公之诸弟经师也按察佥事于云南从讨蛮冦不利死之大帅计委责于张事上公奋曰赏生僇死法乎且何以劝来者争之于大司马彊张得从死事例赠光禄少卿祭塟且任子公有所知卫辉同守某卒于邸具美材殓而归之且为识其槖邑子唐某谒选死于火亦买棺藏骨而归之公所为徳不自名人亦无知者每曰谊可贾而有乎其内行尤惇至孝友成性每侍东川先生竟日立不敢跛倚小不得先生意辄长跪谢过命之起乃起先生疾率诸弟环视汤药寝食为废尝奔母李宜人丧归而有岛冦之变间闗营丧事不已或谓不虞叵测乎公谢曰使吾母入土而我即叵测固甘之及塟亡他有弟五人而以东川先生命析产公黙不一言人或谓嫡长可稍割封也公复谢曰夫孰非大人遗体且吾以久宦减仲产方议让焉诸弟感之益相习为让而公自是益困矣然犹能抚孤侄为买田置室所衣食徧宗戚故旧无失职者又强自力拓治先庙伏臈烝祀诸子姓以班从济济矣公虽用书受知上然所典多国家大制册诰训雍容雅重得代言体而至杨忠愍继盛给事允防及前张泽赠官告尤感发蹈厉为人所称诵他文亦多称是公既得请日危坐一室展巻恒至宵分有所得则笔之往往多格言暇则合诸弟若今鸿胪从徳内翰从义辈扬风雅评隲法书名画焚香啜茗竟夕不衰倦客过上海里以为汝南宜城得一维稍纳履幸甚天下盖熟于公父子兄弟之贤而不能忌其盛中问一鸷监司移徐文贞之孽而加龁公公夷然不屑也尝寓籍青浦晩节望益髙两邑令以春秋分聘乡饮为上賔然不能数得公迹寻病痹久之病革呼子孙以指画所拥衾作积善二字而暝时万厯之癸未正月初五日也距其生正徳庚午得夀七十有四所着有直庐日记蓬阁藁蔵于家配乔氏累赠安人子男二长九畴太学生娶光禄戴监事女次九锡娶即徐文贞公女女二长适诸生刘国柱次适乡进士张云门孙男三时升太学生娶陆继娶杜次晋娶潘渐尚防孙女五长适武英殿中书房冠带生潘云龙次受赵隆培陆堭聘余未字曾孙女二尚防盖公之子若孙女世与潘为媾而潘公允端者尝为四川右布政使状其事而称之且曰典故类曹褒辞翰类张超孝谨类石建防节类朱晖而以能轻身排难归之以灌夫郭亮之行若任侠者然王稚登之传公也则曰公所为大要厚施而不责报急人而不自以为徳修之冥冥而不喜为名髙然则公所存长者也非侠也余辱识公父子兄弟而尤于内翰善故为之志而铭之铭曰畴起布衣而为上近臣畴以艺显而奄有其文畴为亲而不有身畴后已而先人见其一端以为侠而知者以为徳之醇吁嗟乎顾君
　　光禄寺监事京庵宋君墓志铭
　　余宦逰燕中故华亭宋公为名御史旋各以病废不相识而余病已稍复出然里居之日为多而公之子光禄君称名士里中絶不相闻然与余故人徐太学孟孺善太学数为言君孝友忠信重然诺不靳施予余殊心器之既而复谓君呕血死矣其死实病而能自强泚笔先后为偈若干言往往出意表最后君之子启眀以状来请志铭称其病剧时亲故对之而泣君笑叹曰我自归我耳而曹留则留何碍或曰得无有不了乎君复大笑曰今日吾了日也遂书偈曰千身万刼此灵根今日灵根何处去无来无去真灵根彻得灵根自常住既而孟孺偕其友陈仲醇来访君抗手谓曰吾与二足下生死交乃者大事迫矣何以教我孟孺曰惟有西方耳君颔之已而复曰病一刻不可忍奈何仲醇曰一刻安在君乃怃然曰吾十年亦犹是耳更两日手定凶具遗嘱寄启眀诲之为君子而已不及他私语已复书偈曰人人不识西方路我道西方是我家横出信心须顷刻不须路上半杯茶时所养子启祚侍顾而曰吾行甚乐特不能待汝母汝弟耳索熟水三潄之起坐亡几何翛然而逝盖启眀之言与孟孺合嗟乎儒者居恒谈说大道若真得之其排斥西竺之教以为异端快耳畅目无能难者于生死之际不胜去就一念乘之而恐怖夺之而散乱居平所谈说安在更不如受西竺之教者之爽然无罣也而余所交衲子尊宿多矣要之亦不必尽然君所操儒术也其治家人产也其日酧接妻子昆弟戚执闾里人也其于生死之际则衲子尊宿所不易如者何也启眀曰而师昙阳子之立化也君虽不及躬侍然日夜冥心焉梦而得师授以三印其文皆曰处真子而篆体别且曰后五载度汝然则君之所以不怖不散者恃有昙阳子在耶有恃非道也孟孺曰不尔宋君故尝读华严经而悟夫悟华严者不堕境君偈犹境也以为贤于近世之儒者则可许而志之曰君讳邦又字民倩别号京庵其先自汴避兵而南遂着籍华亭凢数传而始业儒至御史公某始大显君八嵗受论语十嵗受易属文有声十七补博士弟子故杨给事允防见而异之曰吾负吾女贤偃蹇其配今得壻子足矣给事女遂为君妇君自博士弟子进太学而御史公病失眀君日夜奔波延请医药卒不效每一拊公目辄痛心哽咽不已已而其母某夫人卒君号踊不欲生饘粥亦絶公觉之曰汝为死者死则快然何自不为生者生君乃强一餟及其私居苫土皆血泪渍也部使者脩睚眦怨于公株及君然君实无可指摘者而其季颇跅蚤夭累亦及君君以一身扞之往来居间凢十年而后解家以不燬公时谓客吾不能无恨于人以是累吾儿谓季之子曰非而伯父而不覩此室庐也君更局蹐不自安曰不肖不能生贵显为大人销外侮甚愧大人久之御史公慨然语君壮且才宜及时有所树效士贵行志耳安能役役为笔研误即老死谁知若者君念公朝暮恃我为目不忍发公故遣之既谒选得光禄寺监事三月请告归与诸子弟称觞奉御史公夀时公七十矣大欢乐之然居恒语君乡俗薄而嚚我尚不易支非汝土也金陵故都贤豪长者之匿迹汝其志之于是公以后六年捐馆君哀毁有加服除犹杜门谢人事者百余日乃叹曰可以奉吾亲诲矣遂徙居金陵金陵多佳山水君甚乐之然不好防大人久之归里上冢防得疾即前所称从容书偈万厯乙酉十一月事也距其生嘉靖丙申春秋仅五十有二痛兄邦交蚤卒抚其孤如子经纪其室逾于已室当倭乱而乡人中兵者跳入城君辟丙舍数十楹处之资其饘粥又割居傍地以益郡狱郡守义君旌其门有钱家港濶御史公首捐百金辟之君嵗指囷中粟赋民功始僝自君之为施而里居观寺桥道亡弗饬者宗戚闾左亡虞衣食者诸所为徳不可訾数然杨夫人寔有以相之君有丈夫子二启眀太学生娶庄氏启郊聘朱氏所养子启祚姊子也郡诸生娶苏氏女一适钟允善孙男一京伯尚防
　　铭曰恒人之情愍生怖死乐死苦生蒙庄之防儒者斥焉以数归理西方圣人万刼不毁其词缪悠其道宏矣君之坦然毋乃出此清净圆眀与佛同体归魄亲垅永存世轨谁其铭者无生老子
　　沔阳州学正象斋朱翁墓志铭
　　余病告靖居而嘉定令朱君廷益每以公事过辄来叩靖有所质始一再见之其后谢不任而乡人称令贤者耳为沸乃稍复见之一日偻行而叩我色墨且瘁再拜已出其父封令君建侯之书与币及手所草先学正象斋翁之状复再拜而请曰敢以地下之石劳长者余辞不获则谓姑以贤令君之故而受役既卒读状又叹曰吾不恨受役今且以翁之故而益知令君返币而志之志曰翁讳贤字汝贤象斋其别号也先世自婺源徙而嘉善遂为其邑之思贤乡人大父某以学行为诸生其治家政必步趣先文公礼其他事多防取而寛施尝扁其堂清白曰使后世毋忘也盖里中籍籍饶守相辙矣有子三人仲曰邵武教授公某少以才防太学试不利三十为邑校官凢数转皆不离校事歴大郡而后卒所至诸生模楷之前后有丈夫子九人其七为翁生而秀慧不羣稍长从内兄胡给谏工文辞通经术张太仆某者见而大竒之置甥馆弱冠补博士弟子即以试最得廪食学使者万潮两试翁皆第一诧谓诸生此子字字出意表非而曹偶也然至大试辄不售尝售而坐溢额复不得收御史惜之俾受经省院中其再售则业已冠其经矣一臬司尝有所憾于翁摘其论以为诋诽胁御史去之翁亦自伤竒数稍倦于业更十年当贡矣而以念其侪老贫而格小阻避之俾自为计翁龃龉者四年年且五十而始成贡授太平之训导转教谕清河再转沔阳州学正其见模楷约畧如邵武公有诲而已束脩不行官舍一鹤一鹿余廪共之既倦防以年至自引归归日盛供张与戚执驩饮者三而谢去之谓其子建侯曰藩吾门吾自兹与世絶矣不能从冶服少年子倾凿落也自是毋论城郭即十室之市迹可数矣有刑部郎萧君者尝从翁受经以谳狱行部嘉善先期驰吏介书币于翁书辞娓娓将欲有所为翁笑而置之郡大姓坐法论死未报布耳目于翁所得其状乃行数百金求末减翁怒曰不佞虽仅辱一命风化系焉而子乃轻黠我指其楣此吾王父所以志也自是萧君行部再谒翁虽与之饮色益庄竟不能有所问而别翁居职二十年所积俸为金二百宗人谬市所业田持金去既使苍头问租则报曰租何在租出之田田何在则报曰田何在翁笑而焚其劵曰得我金易耳而劳此狡狯且偿我何必劵也翁孝友自天性于子行第七而邵武公之谒天官选也翁司其槖枵出妇装珥而隂进之得治行寻卒于邵武翁日夜祖跳奔哭悉以遗訾产予其兄弟故与仲兄共丙舍而居念其贫悉归之独身出治生已又念其异母弟幼割所余资之弗恤也母汤太孺人均养于九子独甘翁翁不惟共事太孺人即婢子以下毋失意者太孺人每谓是一儿足以了吾事矣生不喜养生家言而强无疾晩节不为产唯召一二老友与围棋角饮饮酣则呼童子歌邵康节王文成诗而和之陶然洽也顾其御子姓则甚庄虽燕处必脩容而后进谈説经典及前辈行谊纚纚可听卒之年九十矣且属纩口授书寄嘉定令好为之且曰介不受变何有于三公乃暝时万厯乙酉三月二十三也始娶张即太仆女夭继娶胡孺人材足相家有二子长即建侯亦以诸生髙等膺贡再迁教谕用廷益令漳浦最封如其官娶张封亦孺人次建寅娶贺女三适贺得孺陆卿皆胡出适马如爵者二王出孙男六长廷臯娶周次即廷益寻以嘉定课最迁南仪部主事娶施封孺人继汝次廷龙娶盛皆建侯出次廷防娶沈廷传聘胡廷召防未聘建寅出也孙女四有适胡偕卜世者曾孙二纯聘马氏曾孙女几有许字潘某巩某者余俱防嗟乎朱翁之什褐称有宦年五十矣以其官为诸生师者二十年而后谢之食子孙奉者又二十年而后髙朗令终人固不可无夀哉抑朱翁之孝友克让好施秉介固其性然非以为媺而强趣之其天盖不凿矣其不喜养生家言是能为不凿生者也夀道也故又爲之铭曰
　　父子三世以师为宦其德若微而收功缓譬彼植木既培且灌爰笃闻孙如瑟如瓉两宰剧邑全活千万滥觞之流滙为江汉翁魄于斯永永无算我铭其幽为存者劝
  </div>
  <div class="pagination">
   <a href="弇州四部稿_page244.html">
    上一页
   </a>
   <span>
    ...
   </span>
   <a href="弇州四部稿_page240.html">
    240
   </a>
   <a href="弇州四部稿_page241.html">
    241
   </a>
   <a href="弇州四部稿_page242.html">
    242
   </a>
   <a href="弇州四部稿_page243.html">
    243
   </a>
   <a href="弇州四部稿_page244.html">
    244
   </a>
   <span class="current-page">
    245
   </span>
   <a href="弇州四部稿_page246.html">
    246
   </a>
   <a href="弇州四部稿_page247.html">
    247
   </a>
   <a href="弇州四部稿_page248.html">
    248
   </a>
   <a href="弇州四部稿_page249.html">
    249
   </a>
   <a href="弇州四部稿_page250.html">
    250
   </a>
   <span>
    ...
   </span>
   <a href="弇州四部稿_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
