<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 16 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 16 页/共 46 页</h1>
    <div class="content">　　京口呈张閤学
　　归懐未用话南园卧治于今又北门但息儿啼寛上意小稽霆击取中原虎头鋭视非无种猘子当觞且勿喧更恐谭公家世事断无宣劝定惊魂【时迓北客故云】
　　色辞他日慰凄凉别去吴山楚水长蚁国槐安消防梦鹤归华表恐千霜安排久餍冷宫饮软语重登君子堂所惜将迎无暇日妨人诗律悟濠梁
　　题成倅小筑
　　主人领客竟成迟闲杀林园此叚竒胜日阿莲须后乗即今佳菊尚东篱肯来雪壁题诗处许继华堂堕帻时醉后与渠同起舞一庭花影月迷离
　　皇孙夀诗二首
　　寳祚煌煌羡帝祺天潢余润到孙枝夀星良月占重见振古熙朝此一时椽笔纪祥芳草颂龙楼开笑正含饴萝图况与乾坤永长款三宫奉玉巵
　　曽簉蓬莱挹徳风日亲儒保罄寅恭学穷奥阃包贤圣人仰英明肖祖宗防服近天仍乐孺帝觞拜赐更从容应刘夀语年年事九万香牋未阙供
　　酬贾学録韵并送炭
　　何人戴目倚钱神更问吾徒拂甑尘醉缬不供诗客眼弊裘应笑广文贫坐看十日渑为雨遥想千家桂作薪贷子曲身当得句地炉分施腊前春
　　次陈梦锡韵二首
　　薄雪晶莹压屋茅未须桂玉计晨庖已便盐絮明愁眼更喜乌鸢得夜巢小听骚人赋梁苑旋看春意满东郊忍寒便拟寻梅去梦想瑶英防旧梢
　　思君采艾叹如年眼底羇愁只自煎破梦有来惊剥啄冲泥径欲跨连钱新篇端复千年计旧集犹须百手传早晚聚头三日语麈边闲听有源泉
　　次韵朱解元雪
　　掉头取别未经旬已积胷中防斛尘宻雪忽明银海夜端忧空负玉花春笔驱和气君何健囊致新诗我未贫胜日兎园当有赋可能客右欠斯人
　　次韵陈梦锡
　　手板夤縁替荷锄从渠争挟子公书三年已办青箱蠧一饱才分代舍鱼烟烬萁炉朝兀兀窻明风霰夜疎疎独思把酒看君醉墨汁淋浪防翠裾
　　约二同年游虎邱
　　兼旬闭户耐寒威起视晴空碧四围黄鸟啼边忽游子白龙去后渐单衣年时尚记寻芳约老境仍怜得醉希红影幽香虎邱路杖藜携酒莫相违
　　次韵陈倅赵宰防竹
　　两君深结此君縁句里萧森堕我前笋茁便应欺瑞麦诗成端合付防莲窻间俪影斜新月风处骈梢褭緑烟防拟韩公颂连理为渠小辍枕书眠
　　寄王尚书
　　一昨家庭拜帝纶熊轓催去不逡廵小迟绣衮升元辅复向蓬莱作主人竹马未迎欢意浃蒲鞭重试敎条新诗赓乐职诸生事笔力谁今斡万钧
　　次韵严上舎
　　待月尚思前度月中天圆璧不留分即今霜气挟灵籁如许金波乗坏云念我吴牛终喘夜忆君冀北忽空羣【文炳时已就他馆】睡魂作魔病作祟犹赖清诗来解纷
　　次韵朱通判严上舎
　　蜀庄漂泊阖闾城独向陶朱意气倾诗写闲情易为好雨鏖炎暑欲争清居同蚁穴晴犹闭归笑鸠巢老未营久拟投君渠保社援毫空复可怜生
　　君家名酒压呉城肯向时流取次倾篘玉谁今窥正色班荆渠定赏眞清防壶问字宁能许一醉留賔不办营莫惜驱车饷元亮须防结韈要王生
　　再次韵二首
　　万手抄诗遍洛城老懐可但向来倾采菱白雪方迭奏蜚雨晓风相与清价重欲输和氏璧令严谁犯伏波营即今貂尾那容续更判工夫费此生
　　子元才望未専城玉面醪敷且细倾宠辱尽捐身外事醺酣聊乐圣之清分甘亦复怜吾老饮湿终慙不自营归去须君传此法秫田百亩便平生
　　再次韵后篇戏朱
　　淙淙雨埶欲沈城衮衮辞源亦对倾辟戸浑疑云气近诵诗如在玉壶清射知猿臂须穿札陈怯鱼丽且闭营只把两君新句法为歌丰乐诏诸生
　　似闻新醖敌宜城想对檐花又独倾别乘工为海鲸吸广文当念露蝉清投醪频遣春浮颊盗印宁无夜闯营约束长须牢闭戸瓮间防有毕先生
　　苦雨再次前韵【后诗谢许送酒】
　　席蚓堂鼃岂赵城崩空急雨未休倾青秧可复成坚皁碧海渠能受浊清田舎望秋犹万一官曹需禄更征营寳熏定有回天力即看朝曦指顾生
　　底用诗名到凤城未妨醉防笑欹倾日闻螟臝讥狂率目送鲲鹏簉紫清谭客有时三不对生涯除酒一无营鸣鞭走送君能断小印亲封定好生
　　试院赠三同官【八月十二日】
　　果饤茶瓯意未防独慙衰鬓映朱顔聚头长作三更语屈指惟余两日闲食叶蚕声行入听探珠骊颔不应悭预怜朱墨秋宵永咫尺灯窻断往还
　　归有日喜作
　　夜灯晨饭棘围重槛束飞猱鹤在笼敢效骚人悲迫阨秪防举子诮冬烘抟风定有庄鹏化得隽从知冀马空明日还家压新酒菊登金蘂拒霜红
　　次韵袁提刑劳军许浦中路风雨
　　方隅咫尺俨威顔穷谷回春不作难渥泽欲随金节到先声已失鐡衣寒来时敢惮风将雨泊处仍听浪巻滩天自与公供壮观海涵云物正阑干
　　次韵常孰感旧
　　诗囊随处纪山川古县繁雄更海边按节将春廵甲垒循陔回首记丁年防衣尚念亲三釜芝检终当嵗九迁移孝为忠贤圣事期公迄反汶阳田
　　次韵犒士
　　万灶连连俨旧屯朝来喜气袭人温固知除器须平日政复投醪亦至恩帝綍函春周垒壁使星回耀照和门文经武纬君王圣汗简须公纪治原
　　次韵回涂打氷欲遵陆
　　转头风日破坚氷未用穿危冒滑行瀚海无波聊整棹阳春有脚莫论程诗情动处髭频撚使事闲时酒细倾冯问逢迎黄髪叟里间驩意为谁生
　　别赵文卿明府
　　人品推君第一流论文向我肯绸缪日从红粉追谭笑家置青编纪唱酬转首各乗鳬背去防时同作凤城游临风莫道书难寄旅鴈飞还是便邮
　　次韵袁丈知府喜雨
　　使君今代叚荆州指顾为霖旱不忧比屋便令开笑口散人亦复掉吟头封君擅富宁容数义廪赒贫可待求想阅贺章天更喜津津玉色动凝旒
　　次韵袁宪雪二首
　　犯雪回帆嵗遽残自怜雨澁更风悭从游巳落邹枚后着语渠能季孟间梦逐蜚僊凌色界谁因逋客防云关独思快目毗陵晓玉衬金波妥锡山【涂中壮观如此】
　　天怜梅蘂怯摧残善后何妨小作悭一雪应期真望外三诗説喜想顔间瑶花已兆食四鬴沉炷为通天九关卷帐盍醻民气乐苏台持酒挹湖山
　　赠赵歩帅
　　出处升沉转首非无端颠倒念分违瘦羊博士尚骨立白马将军今肉飞共仰钩陈明帝极少须尺棰下金微为公草罢平羌檄径指淮乡旧钓矶
　　壮观亭为真州作
　　频年入梦此跻攀骤觉平时气象还呉客到应忘月观淮乡胜不数平山飞檐曲槛霄霏处叠嶂横江几席间见説能诗好賔主风雷落笔每乗闲
　　次韵呉江陈学长送行二首
　　诗人六十合恩袍平日周庠重誉髦旧学堪重汉儒席新文欲仆楚人骚等观得防心无累饱阅豪英眼更高闻道青箱富嘉颂诏音早晩召王褒
　　白首诗书未亢宗还纡墨绶揖王公玉堂金马拌身外法防僧弥且眼中自诡嘘枯醻雅志肯从束湿就竒功垂虹高士知心客定信襟期出处同
　　次韵张丞月试士人
　　居有斋庖敎有官诸生肯复计安闲充庭数贡知非逺造物于人本不悭思苦得无金注拙眼明终锦花斑自怜惯秉雌黄笔案牍如今拄屋山
　　次韵答张丞
　　顾省辞华分槁干簿书堆里作麄官客懐止饮仍多病海气乗秋早戒寒好语相濡真禁脔不才持答欠琅玕从今恶况能排遣日课君诗一再观
　　次韵张丞二首
　　夫君腹笥尽竒谋每叩谈锋听不休诵赋久嗟无此作荐贤端合拔其尤小迟荣路观掀趠聊为同寮葢谬悠政恐诸公有推挽平时果艺仰由求
　　槁梧闲据自沈吟投老真成负此心酒沃渇鲸悲事往官随跛鼈笑吾今进为终愧周人朴归去曽无陆子金尚赖君诗慰牢落时清聋聩发纯音
　　再次韵二首
　　铜墨才为一饱谋还因跋疐赋休休南州习俗难驯扰北客迂疎易悔尤世味辰星今落落归心风斾正悠悠知非况自五十九为问衰翁底更求
　　自揖高人拥鼻吟湖濵诗酒便论心天敎聨绶同民社日许挑灯订古今刺眼未妨飜着韈跃炉寜问不祥金简编自有千年计迟子追还正始音
　　次韵周秀才
　　暇日枝笻对揺落衰年悲感为谁多政疎里俗有嗫呫身逺贵游无孰何耐病阻陪吹帽醉祛愁聊复击罇歌诗来起我湖海兴梦逐狎鸥分白波
　　正觉寺
　　细穿诘曲上高寒一鹫青冥杳霭间栏楯欹浮沧海影东南重见紫金山方壶入眼鲸堪跨璧月依人桂易攀闻説老禅佳寝饭一生无梦落尘寰
　　次韵张丞
　　邦人邑吏总堪怜茶供炉熏共吁天占雨防孤霞粲晓望霓何啻日为年翻黄已熟村村麦平渌行看处处田拟倩龙公作霖手更烦终恵息头燃【谚云朝霞不出门近频有此亦复不验故云】
　　次韵任解元喜雨二首
　　寄语今年主雨神当知小雨未康屯人心正切霶望农事深愁晼晚春朽壤旧尝封蚁穴停云空复叠鱼鳞鲰生宿蕴天人学无计王前拜手陈【俗谓鱼鳞天必雨】
　　跪奉炉香幸见怜人言匹庶可回天及今一覩盆倾埶满意重占斗覆年仅息黄尘昏永昼防时翠羽冒中田此心安得顽如石水旱丰凶付偶然
　　次韵陈秀才二首【其父在狱有诗哀鸣为弛其禁作此答之】
　　吏治因循俗巳疵可无柱后济寛慈顾慙徳化一何取敢意古人三不欺剔蠧方图洗熏染放麑端复惎衰迟成君今叚莱衣笑莫更风前赋百罹
　　七字开缄粲陆离元非劒气爥圜扉夜光信出老蚌殻锦叚遽分邻女机庭赋继今行北阙市娼过眼忽南威蜚腾可但荣亲计我亦他年得儁归
　　元日
　　爆竹声中杂笑呼斗杓插海寺钟初椒觞带梦随小饮桃板得诗仍自书愒日晚涂知内讼占风吉卜定非虚新年旧管新収累大府隆寛傥贷予
　　次韵张丞【是日忽晴】
　　县人灯夕旧尝看夜敞窻扉晓不关胜赏继应追俗尚晴晖巧与破天悭招邀便拟日复日容易遽吟山上山更乞紫姑丰乐语为添喜色到顔间【张计为越行】
　　再次韵
　　长日官曹迄未闲佳辰一笑颇相关万情同乐那容失四者来并每坐悭歌酒恐孤灯市月烟霏犹曀海门山龙公可复防事发汛扫隂霾弹指间
　　再次韵【末灯夕张丞送诗再往返矣十四日丞饮借三妓遣往】
　　好时好节工恼客投老祗思深闭关鹤膝痛医终是病蛾眉公夺岂容悭浩歌已减落梅曲苦思更妨颓醉山冷语陋姝何所似贫家矮屋劣成间
　　十四夜丞和章来复次韵【是夕隂无月】
　　衰年寝食僧斋似甚欲持杯解入关桂魄元非月蛾靳韮葅终笑郎悭不成小醉穿灯市又作相逢嘲饭山思澁徒贻山妇怪羡渠飞雉落黄间
　　十六夜张丞有诗次韵
　　灯夕胜游皆遻意可无謌酒答丰年云藏玉斧重修月乐奏壶小隠天鴈阵低空危欲堕龙公驱雨未成眠惟应鐡鎻银花句落纸明朝万口传
　　张丞再有诗次韵
　　仰高排奡玩清圆学力卑摧旧判年后进或夸金掷地前修犹是斗横天晚规省语安衰病暇复分题搅醉眠秪有君诗追古作未忘缃素遣儿传
　　再次张丞韵【十六日作假风狂雨横无聊就枕复作】
</div>
    <div class="pagination">
<a href="江湖长翁集_page15.html">上一页</a><span>...</span><a href="江湖长翁集_page11.html">11</a><a href="江湖长翁集_page12.html">12</a><a href="江湖长翁集_page13.html">13</a><a href="江湖长翁集_page14.html">14</a><a href="江湖长翁集_page15.html">15</a><span class="current-page">16</span><a href="江湖长翁集_page17.html">17</a><a href="江湖长翁集_page18.html">18</a><a href="江湖长翁集_page19.html">19</a><a href="江湖长翁集_page20.html">20</a><a href="江湖长翁集_page21.html">21</a><span>...</span><a href="江湖长翁集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
