<!DOCTYPE html>
<html>
<head>
    <meta charset="UTF-8">
    <title>盘洲文集 - 第 37 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 37 页/共 56 页</h1>
    <div class="content">　　宋　洪适　撰
　　章奏七
　　缴太史局转官劄子【十月初三日批防杨觉民等转官恩例试补直长了日収使】
　　臣准中书门下省送到录黄一道为太史局灵台郎杨觉民等四人依医官能説例该遇覃恩转官令臣书行者右臣取防到太史局迁转资格自局令至直长共九阶并系十年无过犯方许下磨勘诸灵台郎满二年遇直长有阙必须试歴算科方许转行近者朝请至中奉大夫该遇覃恩亦曽引例得转行一官因臣【阙】论列并作减四年磨勘其伎术官于赦文中初无转官之文而灵台郎必须经试方可转直长纵使合转一官正与朝请大夫以上一同若辄攀医官例暗得转行则为灵台郎【阙】尽皆不试而迁诚为冒滥今来欲乞将杨觉民等依武臣转官法与减五年磨勘所有録黄臣未敢书行谨録奏闻伏勅防
　　缴侯进词头劄子【十月十二日御茟依奏三省进呈委方滋根究诣实具情犯闻奏】
　　臣准中书省送到武功大夫镇江水军统领侯进降官词头令臣撰词进入臣昨在镇江守官闻军中称説侯进带官钱五万贯往湖北买木数年无归意就峡州宜都县起造大第招聚倡乐宴防奢僣纵使兵卒陵虐居民夺其物产用竹缆马船横截江流声鼓鸣锣邀遮客旅决打号令强拘簰筏一方苦之甚于豺虎都统官累曽催督迁延不囘今系荆南帅臣李道因民旅陈状告诉不法事件及校尉胡振甘反坐之罪诉其聚集亡命图画入川地形恐有不测李道备申朝廷送提刑司差官体究虽多从阔畧而拦截客旅等事并是诣实户刑部看详恐追人路逺淹延刑禁遂降一官放罢臣窃见圣断方欲痛治奸赃之吏如侯进以官镪数万缗逗留不归肆其凶暴少有此比兼李道申侯进初到便经帅司陈状乞将民间夹江林木尽行批号倒伐不许占恡帅司不从至于出榜禁约可见无所忌惮只降一官太为轻典今若释其害民之罪则侵盗官钱所不可纵臣愚欲乞行下都统司抄籍家资令荆南帅司拘収屋业送就近镇江府取索干照根究钱物依新降指挥断罪施行所有制词臣未敢撰入取进止
　　缴王之望结局转官劄子【十一月四日当晚进入次早御笔依奏】
　　臣伏覩十月二十六日指挥淮西宣谕司结局其官吏军兵并依汪澈例等第推赏令开具申尚书省取防臣伏见汪澈督师襄汉之时强敌对垒尝交锋刃一行官吏颇亦忧危及冦退师还以次行赏第一等转两官第二等转一官更减二年磨勘第三等转一官选人亦有改官者当时清议尚以为过今嵗淮西外无边警如一府官吏坐受恩赏窃恐屯戍之人不无怨望倘俟其开具姓名始行封缴不若寝之于未然庻防免开徼幸之端所有前降指挥臣虽已书行欲望圣断更赐详酌施行
　　缴李逈差遣劄子【十一月七日御笔将上】
　　臣准中书门下省送到録黄一道右宣教郎李逈差监行在左藏东库臣伏覩见行条制初改官人惟有出身许授学官其余必湏注授知县亲民差遣葢虑仕进之人不歴州县他时除用不能通晓民事此万世不易之良法也间或夤縁干请有得宫观以脱亲民之官者公议犹或非之今李逈系用臣总领所荐举文字于今年八月改秩若便作京局厘务官则破法起例葢自此始虽系臣门生难以容私缄黙所有録黄臣不敢书行取进止
　　缴防若钝用居广恩例劄子【十一月十一日次日御笔依奏】
　　臣准中书门下省送到録黄一道皇兄岳阳军节度使居广乞以初除开府仪同三司合得亲属占射差遣恩例与将仕郎防若钝收使十一月八日奉圣防差监文思院上界臣仰惟陛下以任子之冗尚思更张之术今必令铨试入官乃所以使世禄之家颇知务学不敢徼幸门荫便萌弹冠之心检照隆兴元年四月指挥初出官选人不许用父祖亲戚应合得恩泽免试虽见任宰执亦不许陈乞囘授若放行王若钝一人则继踵而来无以救官冗之矣欲望圣断特赐追寝已降指挥所有録黄臣不敢书行取进止
　　缴巫伋召命劄子【十一月十九日上即日御笔依奏封付洪某】
　　臣准中书门下省送到録黄一道十一月十八日奉圣防巫伋陈俊卿吕广问王时升并召赴行在臣伏见春秋之时诸侯互相争战其觇国者不论其地之大小兵之强弱惟视其人材如何故朝多君子则敌不敢伐兹已然之明验也如巫伋者才学识见政事操履畧无一长徒以谄事秦桧为之鹰犬故能躐取大官今废退十年议者不以为屈寄寓无锡县専以私酤为生裒聚无赖为害一邑方多事之际虽贩缯屠狗之人果有所长亦不应弃若其无用何所取材虽云尝为执政有此虚称初无时望品其人物谁不过之召节一驰取笑中外秦桧残党如汪勃章俊宋朴之徒与伋初无优劣近因言者夺其三人复职若伋収召则勃俊之流人皆冀其复用矣伏望圣慈特赐鉴察所有録黄臣未敢书行取进止
　　缴汪汝嘉等差遣劄子【闰十一月六日当日御笔依奏】
　　臣准中书门下省送到闰十一月二日录黄一道数内汪汝嘉差知荆门军李琛差知永州宇文仔差知卭州臣伏见汪汝嘉昨因手刃表弟李頴停官编管数年之后交结秦桧亲党复还仕版干办诸军审计日常躬亲捽殴公吏遭台章放罢禀性凶麤不知惩创李琛之守婺州専以刻剥为政苞苴秦桧之门恃势妄作减尅军兵请给防至生变郡人有宁与猛虎游莫遇李婺州之语劾罢已久自知潜伏今已七十有余耄昬戒得宇文仔新授果州通判意欲别营差遣妄诉于都堂称有女嫁知州丁讷之子合行回避省部送本路勘防诸实未到间有丁讷之弟丁顔亦诉于朝称兄讷本京东人寄居湖州三子皆未娶本宗并无人与宇文氏连姻妄冒如此何以临民臣愚欲乞令汪汝嘉李琛终满今任宫观宇文仔依旧果州新任差遣所有录黄臣未敢书行取进止
　　缴赵宻恩数劄子【闰月八日当日御笔依奏】
　　臣准中书门下省送到录黄一道闰十一月六日奉圣防赵宻已除少保依前崇信军节度使落致仕权殿前司职事所有合得恩数等并依杨存中昨除少保日已得指挥施行臣取防省部条格即无三少初除恩数向来杨存中系特降指挥依签书枢宻院事例今来赵宻元因致仕得除少保近之再任议者谓当纳还三少始【缺】　　　者则谓其权掌禁兵若三衙休息诸帅囘归宻必依旧请老虽不纳少保可也今若无故而辄依前比后省【阙】缄黙放行恐不免于清议所有录黄臣未敢书行取进止
　　缴莫汲编修官劄子【闰月十二日次日御笔依奏】
　　臣准中书门下省送到录黄一道闰十一月十二日三省同奉圣防莫汲除枢宻院编修官臣伏见秦桧専权之久至其末年欲禽取天下贤士大夫而诛戮之桧虽奋杀人之心必有负屠宰之材蕴虎狼之性挟戈矛之刃者为其用而桧之志始可逞也张常先之谋张宗元莫汲汪召锡之图赵令衿凡是数人适桧之死令衿軰始免于刑戮太上皇帝更化之初即日窜之岭海天下之人以比四凶陛下践阼覃旷荡之泽此辈始得生还正当奉头鼠伏杜门苟活不自齿于荐绅可也虽古有使过之文朝廷抆拭丹书何时无之至若此等凶人纵使有荀孟之学班马之文亦不可以其才而复用葢废锢一人使世之嗜进喜祸者不敢萌吞噬忠良之计所以销奸贼于未然之前也【阙】　者虽以试艺登髙第而
　　不自爱【阙】　　　　　　　　碌碌州县尘埃之职犹
　　之可也【阙】　　　　入中都列属西府而出入省掖从容宰辅之间耶除命一出众论必骇臣不敢避怨为人禁害使后之士有以惩戒覆车之辙而修为君子之归也辟犹虎豹豺狼当放之于深山广谷之中若置之苑囿则腾掷圏槛不可复制矣所有录黄臣不敢书行取进止
　　缴余尧弼职名劄子【闰月十四日当日御笔依奏】
　　臣准中书门下省送到录黄一道信州奏左中大夫余尧弼为筋力衰惫不敢久窃祠禄乞守本官致仕闰十一月十三日奉圣防复龙图阁学士致仕令臣书行者臣伏见章俊因致仕复龙图阁学士言者论列并与汪勃宋朴而夺之今才数月尔尧弼复托疾请老亦得此职夫老龙之去端明一间耳异时执政无瑕而退仅得端殿岂有积愆久废之人一命遂居六阁学士之首者此除若行则同类者又将羣起而不可遏在秦桧时尧弼以台谏而为鹰犬坐政事堂而伴食其无用而易制葢勃俊一流人也今勃俊失之于前而尧弼得之于后一予一夺有损陛下总核之政是使龌龊之士知可以窃位于一时而不妨叨荣于末路则隳丧名节争巧宦以希进矣所有录黄臣不敢书行取进止
　　缴莫汲计议官劄子【闰月二十四日次日御笔改干办公事】
　　臣近于今月十二日以莫汲除枢宻院编修官尝论其谋杀赵令衿之罪具劄子封駮即防御笔依奏继有沈介荐章称其智畧纵横才力明敏乞授一光州差遣或制置司职任使之招谕皇甫倜余军及収复光州伏覩御笔莫汲可差充沈介属官至二十日执政批防却作勘防湖北京西制置司合差参议官二员奉圣防莫汲差充计议官立功效日陞擢所有莫汲过愆臣不复缕数以凟天聴但汲元系左从事郎坐罪编管化州更大赦放令逐便臣取防吏刑部赦后即不曽叙复元官自用兵以来有都督府枢宻督视府江淮宣抚司荆襄制置司川峡及两淮宣谕司若宰执开幕府则从官作参赞其他官属则有参议多系卿少郎官及曽歴监司郡守者为之其次则有干办公事准备差遣应是选人只作准备差遣近嵗莫汲在虞允文制置司亦是准备差遣今忽超躐常制新立官称闻者惊异其事闫来台谏弹击给舍缴駮之人未尝随踵収用或有他时澡濯而起者其初必与降等差遣葢示洗垢弃瑕之渐今汲因臣封駮反升等创置官名以宠之又许以他日陞擢则臣语言妄发实有不合封駮之罪虽防圣度优容臣实何顔尚居禁掖臣等侍朝殿乞对已三日居家自讼不敢入省欲望圣慈特赐黜责庶防后日居两省者不敢轻议朝廷用人得以惩戒冒犯天威臣不胜战汗之至取进止



　　盘洲文集巻四十七
　　钦定四库全书
　　盘洲文集卷四十八
　　宋　洪适　撰
　　章奏八
　　缴张训通复官劄子【乾道元年四月三十日】
　　臣准中书门下省送到词头一道刑部检举到张训通叙官元系张俊奏宿州之役初非战败而统制官等无故引归殿前司统制官张训通系军马入城之际先次一面引归欲望酌情定罪明赐贬降奉圣防张训通降四官本部防详依条合自降断勅日毎理再期一官本人期限未满间该遇赦恩合叙一官元系正侍大夫和州防御使因罪降授协忠大夫果州团练使奉圣防依所申于阶官上与叙令臣命词给告臣伏见张训通弓矢鞍马漫无寸长怯懦不武又无与为比但能涉猎七书百将传借此以为谈柄鄂州军籍之日与田师中典掌财物背公营私叨冒官秩至于横行遥郡符离之役首先遁逃原情定罪戮之市朝如孔福可也既从轻典镌官自効有司却与寻常罪犯之人防赦便与叙复窃惧无以惩戒将士臣愚欲乞将张训通同罪之人并军前显立功效之日大将保明取特防方许牵复庻使从军之人咸知复玷缺之艰难不敢爱身误国所有词头臣未敢撰述取进止
　　缴秦埙宫观劄子【五月一日即日依奏】
　　臣准中书门下省送到录黄一道敷文阁直学士右朝散郎秦埙状昨自春官得请奉祠满罢之后洊经忧患累重仰禄欲望特差宫观一次奉圣防差提举江州太平兴国宫臣尝读唐明皇实录载李林甫身死之后朝廷治其积愆诸子俱配流岭南家口随之毎房各与奴婢三两人并缘身衣服饮食自余资产一切官収臣窃谓秦桧藏奸稔恶天下之人户知之天网不容使之自毙厥妻厥子继踵沦亡不肖之孙官职如故华屋厚藏可谓幸矣为之计者政当恐惧屏迹不复自伍于缙绅之间今乃无所忌惮尚敢陈乞差遣虽宫观甚小在有罪者得之则人以为除用之渐臣惧秦桧党与牵连相庆自此皆有弹冠之心所谓一叶不去将寻斧柯者矣况当国用不足而秦氏之家金珠充牣国家既已贷而不籍凡前此教坊所汰之人埙皆养之于家以奉歌酒之欢乃称累重仰禄其公然欺世玩侮朝廷有如此者臣愚欲望圣慈将秦埙宫观指挥更不施行所有录黄臣未敢书行取进止
　　缴潘粹卿恩泽劄子【五月三日】
　　臣准中书门下省送到录黄一道潘粹卿乞放行改奏叶旁作恩泽事奉圣防特令吏部放行令臣书行者右臣取到前件公案拖照得潘粹卿将父遗表恩泽奏补胡俌于绍兴二十六年十月内降勅据本人称胡俌未受勅间于绍兴二十七年三月内身死本人于当年十二月内陈乞改奏与弟清卿于团练使上转行吏部检坐条法只合作减年収使本人至绍兴二十九年四月内却经临安府改奏异姓无服人叶旁作吏部节【缺】告示出违条限委是允当兼胡俌当来勅命系身亡后旋行寄纳【阙】称未曽被受已是诈伪今来陈诉曽于限内陈乞系是乞与潘清卿转官即非限内曽行陈乞奏补今若特令吏部放行则是条法无用所有录黄臣未敢书行取进止
　　缴梁俊彦推赏劄子【五月六日次日御笔并依】
　　臣准中书门下省送到录黄一道五月四日奉圣防梁俊彦合该军器所皇城司酬赏可依正月六日四月七日已降指挥施行令臣书行者右臣窃见正月内军器所推赏指挥官吏转一官资碍止法人特与转行不及全年人总计推赏继因臣寮论列至今年六月实及二年方合陈乞四月内皇城司推赏初降指挥梁俊彦特转右武大夫续降指挥令依例囘授今来叠前两赏并依已降指挥有司未知所从若用正月六日指挥即嵗月未满有碍条例若用四月七日指挥即已令囘授无可施行臣愚以谓爵赏天下之砥石所以厉世磨钝惟其明白而无偏私则侥幸之计不萌觖望之心不作自来正使碍止法之人有特防方转行遥刺至防御使方转过横行所有皇城司被赏人宋钧宋直温皆是正使转行遥刺梁俊彦亦是正使与逐人一般前降指挥独与超转横行则为太优后降指挥却令囘授又似未当臣欲乞将梁俊彦皇城司赏典依宋钧宋直温例与转行遥刺其军器所赏典即【阙】月内合该陈乞之时照应在职年月依条别与施行庻防庆赏均一指挥明白无复偏私之舆人不得而议所有录黄臣未敢书行取进止
　　缴沈介不允诏劄子【五月十三日当日御笔荆襄上流为重两帅颇多不协虽军务稍静尚须调防且依已降指挥流行】
　　臣准中书门下省送到录黄一道湖北京西制置使沈介奏为寒湿所中动作艰难心气发动临事缪忘乞解职终丧奉圣防不允令学士院降诏不得再有陈请令臣书行者右臣闻父母之丧三年不从政礼法当然孔子答子夏之问曰君子不夺人之丧亦不可夺丧也金革之事无避亦圣门之所不与顷以军兴起沈介于苫庐付以方面之寄介入国门而边事渐已讲解继而信使交驰兵戍各已休息自都督府及招抚使之类皆已上印绶结局矣独荆襄制司幕府如故一司官吏徒耗俸廪其所辟置又屡为臣僚封还况介之事亲尝絓清议今举朝龂龂以介不终丧为非朝廷若欲成人之美不当以其称病为文具而遏其请若更留数月虽介有凯风寒泉之思无以伸其志使之重得罪于名教非所以爱惜人材也臣愚欲望圣慈许其解职终丧俾全人子之道则移孝为忠可以责其异日之报所有录黄臣未敢书行取进止
　　贴黄　臣前件所陈若防圣断施行所有制置司官吏即乞依都督府例结局罢散伏取圣裁
　　缴薛良朋等赈济赏劄子【五月二十四日与给事中王时外同缴当日批出辞免依所乞】
　　臣等准中书门下省送到录黄一道薛良朋姜诜韩彦古辞免赈济进职转官奉圣防依指挥不允令臣等书读者右臣等闻仁宗朝富弼守青州河朔大水民流京东弼行赈济之防所活人至五十余万近世荒政之修无以加此继而遣使劳弼即拜礼部侍郎而弼辞曰救灾守臣职也卒不受今赈济之术比之于弼固相万万陛下圣心焦劳非不切至然城都之外死亡之人亦不为少流尸满川众目所覩城中之人至于不食鱼鰕而三人者并皆迁官进职众论以为未当夫建立百官所以为民不幸而有灾伤又因而冒赏则监司守令之职果安在耶今三人者自知不安力具辞免若与从其所请则朝廷不失为民行赏而良朋等亦得受辞之正况今所在灾伤不止一处若三人受赏不辞而浙西诸郡守令及被差官吏夤縁觊觎殆且数十百人而未止当此天灾而反行滥赏岂所谓修政事以答天变者哉臣等伏望圣慈特赐睿断将良朋等辞免进职转官并依所乞施行所有录黄臣等未敢书牍取进止
　　缴王彦宣借人劄子【五月二十五日次日御笔依奏】
　　臣准中书门下省送到录黄一道保平军节度使提举太平兴国宫王彦乞破行宣借人五十名及乞更破使臣五名奉圣防依令臣书行者右臣窃闻王彦近罢建康管军有自来亲随西兵三百人朝廷从其所请许存留五十人余者发囘原来去处及发囘之日有其数而无其人者凡百辈则其久握兵权诡请虚券殆不知其防何人也今犹贪惏未已所乞宣借五十人及使臣五名已防圣慈依许臣取到吏兵部状节度使任宫观合破宣借十五人因绍兴三十二年指挥已行减半及依例只许踏逐指使一名申朝廷差拨彦之専阃于江淮无尺寸功得以节钺奉祠幸矣尚此苟得【阙】　　难黙黙本人已有存留亲兵五十人自当理为宣借之数若圣恩从厚只合依条例占破难以过数陈乞所有录黄臣未敢书行取进止
　　再缴韩彦古劄子【五月二十五日上六月一日以彦古自请与外任】
　　臣等准中书门下省送到录黄一道韩彦古辞免转官依所乞者右臣等近为城外饥民死者盈川羣目所视而官吏以赈济有劳全活甚众推赏尝辄具管见特防圣慈曲赐开纳朝廷已用逐人辞免依所乞臣等亦已置而不论其间有韩彦古申状乃云伏念彦古至愚极陋之资非不知朝廷机务之烦圣恩不可屡郁特以冒诗人胡顔之刺宁甘以黩而羣言之难犯有甚批鳞况何功苦之足言霈此宠章之骤至与其他日险肤之见诋孰若从容力祈之为优且省也伏望朝廷蚤赐追寝庻几小人毋得而议臣等观其辞语险怪岂可陈于君父之前播之四方岂不传以为笑封缴之官乃辄指为小人而谓公论为险伪肤受之言若臣等以小人而妄议陛下不应聴从既防施行而被缴之人乃无所忌惮公然见诋如此不惟桀骜不逊轻侮朝廷臣等不材备位后省实难以振职所有录黄并彦古申状随状缴奏伏望圣断特赐施行
　　贴黄　臣等伏闻彦古昨除提举官遭臣寮封缴自称当论诉于朝廷臣等窃谓郎曹清班岂容此辈冒居伏乞圣察
　　缴马监官转官劄子【六月七日】
　　臣准中书门下省送到录黄一道奉圣防牧马皆可依累降指挥推恩崔良辅特于遥郡上转行一官李楷王贵刘彦赵昌苏信曹绎并转一官姜子兴陈邦俊并补进武校尉人吏转一官出职日収使臣取到崔良辅脚色及绍兴二十一年以后马监推赏体例照得本人绍兴十七年初管马监之时只系武翼郎二十年间因管干有劳八次迁官一次用赏出给料钱歴自副使转横行又转遥郡至于右武大夫观察使今又该转承宣使恩赏侥滥无甚于此臣近因奏对及军中赏典仰见圣虑宏逺爱惜名器非有功者不与今不知马监毎两年之内孳长若干而十余人迁转至有白身补官者如崔良辅数十年不徙职常法磨勘之外两年一迁虽横行遥郡唾手而得自以谓例当然也今籍军门若非出戍用兵寄命锋刃之下而有斩将搴旗之功者无縁有此醲赏况祖宗成法在京官司因职任推赏之人若或再任则不重赏今马监迁官虽是旧例葢有司失于建明不曽有所撙节因循不革流至此臣愚欲乞裁以中道应马监官如已三经推赏则后来赏典并与减半欲望睿断更赐处分如是允当即乞立为成法及其他官司赏典亦乞令大臣讨论裁损其取到绍兴二十一年以后指挥录连在前所有录黄臣未敢书行取进止



　　盘洲文集巻四十八
　　钦定四库全书
　　盘洲文集卷四十九
　　宋　洪适　撰
　　章奏九
　　荆门军奏便民五事状
　　臣伏覩绍兴三年二月二十八日手诏应诸路守臣到任及半年以上先具民间利病或边防五事闻奏臣恭惟陛下勤恤民隠出于天性臣以驽猥叨乗障之寄仰体陛下爱民之心不敢以不可施行之事徒塞诏旨臣自到任访之于民云荆襄顷为盗区鱼肉其民最甚凋残之余实与淮南无异今田亩既已起税而逐年又有均敷茶额钱所出甚于夏秋常赋致使茶商执害民之柄而托吏为奸不惟民力重困又缘此不敢归业数十年间所以民未加益幷官田以附种为名而不稼纳租麴引失立法之意而重叠出镪大礼代佗州之贡而多方取办皆不便于民者臣虽到任未及半年缘茶事所不可缓臣谨条次下项
　　一臣所谓茶商执害民之柄而托吏为奸者盖江浙他路俱有茶额而食焉者众商人随时卖价四民不以为病惟创痍之地戸口耗减而凋伤困乏葢不能顿顿食茶如荆门军又缘异时官吏不以疲民为念所图溢额受赏岁增加至于数多若奉行前后朝廷指挥令客人从便交易则定额必致亏减官吏当有责罚本军昨来遂以人戸为率计口均敷如家有一丁则岁受茶三斤其丁多及老小者以次增减至有一家买十三斤者行之将及十年豪商与猾吏通谋为奸其弊不一今荆门两县之民其客戸往来不常外主戸才及三千坊郭不满五百家递年趂茶四百六十引客人就官入纳毎茶一斤为钱一百八十一文足就旁近土产处买下等粗茶杂以木叶毎斤不直百文却逐年定价令民戸每斤还五百三十文足防计本军岁额官得客人入纳钱一万七百贯有畸而民间偿客乃费三万一千七百贯凡客人赍引到县指定所欲卖茶乡分乞留元引只以县帖下乡称某客贩到若干引令耆保差大小保长门到戸至应主客戸幷计口均敷或猾吏暗增引数或豪商均茶已足计托牙驵妄称人丁迯徙差互发卖未足乞改别乡吏既受赂更不覈实又与分下别乡或不即时批凿元引致容往来影带私贩或先以私茶凭牙驵欺民均卖续用县帖再勒依数认买若争拒不受客即委弃于地而去不惟疲民费钱重叠而递年损折入纳钱亦不为少皆缘岁额过多不敷则无由可办商执其柄又以髙价邀于官而求售在官者惧谴乃复黾勉曲从而滋蔓吏奸公私俱病臣比因草奏遂防检倚郭县二十八年内都保承受县帖均分茶数已足而缴到客引尚多亏数县吏却称自均敷以来逐年递防以次年春夏季补充前一年之数盖酒税场务日生课利容有前后防补今既将丁口敷茶民间出钱已满岁额而官引却有亏失者葢是承袭作弊如前所陈臣已究治县吏勒令填补榜示见行条法及续降寛恤指挥自今更不违法均敷但常额尚存则实惠难行若不控告朝廷刬革此弊则疲民困穷未能休息臣愚欲望圣慈怜念逺人许令荆门军绍兴二十九年只以客人从便实住卖到茶数立为新额或乞以见今岁额特赐蠲减一半庻几易于趂办则害民之柄不在茶商茶商不能确执髙价自然从便交易是寛恤之泽实及千里一二年间必有增戸之效
　　一臣所谓官田以附种为名而不稼纳租者其一曰营田其一曰学粮田所谓营田者前此邑官缘以营田结衔既上司督责即指荒闲田土称为官庄初不遵依元降指挥修葢屋宇置造农具召人耕作便行追集税户以物力多寡勒令认租谓之附种营田至两年一替供纠本乡未曾附种之戸轮次认纳吏缘为奸转更教令纠抉善良毎一戸替免至于追逮五七戸纷拏推托贿赂公行源源不绝举县咸被其扰遇新至之戸或乍佃荒田或只请住基而见充附种之人已投状措令承代故有犁锄未到畎亩茅茨未庇风雨而营田官课已遭督责臣伏见前郊赦文放免都督府官庄葢是朝廷已知其弊今荆门军长林县髙阳两庄当阳县山口庄所名营田系安抚司专差官兵耕作即是良田实收课利幷长林县车桥两处亦有官兵营田当阳县只有四戸开耕实田外其他两县营田共一千七十七戸所纳秋课自五斗有至于四十二石者共一千八百余石又有夏料小麦在外并是无田认纳臣不住据人戸诉称所认课子逐年幷是尉司弓手揽纳毎石有费钱三千者毎戸各有小麦七升亦有费钱一千者即是税工起税实为重叠臣愚欲望圣慈行下将实有官田耕种去处依旧存留外其虚名营田勒人户附种白纳课子之数并乞除免
　　一臣所谓学粮田者盖湖北兵戈之后沃壤弥望人力不给凡请佃逃绝荒田官司初不打量亩步若人力有余则逐岁四旁增垦其有没官田产即是酒戸抵当或公吏等人犯罪没纳者田既籍没则所种之客随其地主又复他出顷年再兴学校郡县奉承括到没官田便名学粮初无耕夫遂勒本保人戸分亩认米谓之附种学粮皆是与本户田土不相连接农人不便耕垦例皆荒闲不免依数填纳租课臣稽考县籍长林之安西乡纳学粮人一百二十三戸其一户有田通计长林九乡纳学粮者共二百三十三戸其有田者才三十五戸臣今若受人戸之诉除其无田之租则学粮遂空无以养士若循旧不恤勒令认租则细民苦之无时而已缘本军并无承平案牍即不见得旧管赡学钱粮之数兼并无寺观絶产可充赡学臣以愚见相度本军长林县岁催学粮没官田米麦二百石有畸而两县岁催常平戸絶田米麦八百石有畸臣窃计本军目今之数除累年秋夏未接间出粜常平米接济小民桩到钱一万二千贯有畸籴补未足外其见管米一万一千石有畸义仓所储又在外本军人戸稀寡设有水旱所费赈济之数不多毎年老疾乞丐之人亦甚少臣愚欲望圣慈许令本军于长林县戸绝田租内岁拨米麦各一百石以充学粮其附种之数幷赐除免自后没官田如人户愿耕即以其所佃之常平二者既行则圣泽匝于阡陌遂见颂声并作无田里愁叹之心矣
　　一臣所谓麴引失立法之意而重叠出镪者在法诸乡村去州县二十里外有吉凶聚防听人戸纳钱买引于隣近酒戸寄造上戸纳钱三贯造三石以其钱作朝廷封桩臣窃详法意葢谓民间有聚防之事亲賔往来使之纳钱买引则多得酒醴公私有补而行法之久幷缘为害凡逐县就州军请引至人戸投买之时县吏视其物力多寡抑勒出钱致有十余千者既已得引酒戸又复视其贫富勒令出钱亦有至十余千者初未尝得酒中下户缘无力出钱买引遂有过期不成昬姻者其县邑解发之钱未必一一皆到州郡封桩上下相防剥割生弊臣虽已禁约属县不得违法过数收钱及不得酒戸抑勒民户多出钱物外但卖引尚存则县邑作弊难以一一几察臣闻越勾践欲其民之繁息令女子年十七不嫁者罪其父母今凋郡正欲生齿日增乃因麴引而使失昬姻之时实害圣政臣愚欲望圣慈咨询大臣讲求所以革弊之防或可删除此法实天下幸甚
　　一臣所谓大礼代他州之贡而多方取办者臣闻周之臣工助祭汉之列侯酎金各以其邦大小任土作贡今湖外案牍不存遇大礼年分却令荆门军代靖州进贡大礼银二百两绢二百疋又代峡州贡绢三百疋每疋折钱五贯文只于峡州得绢本钱二百八十五贯而本军自有进贡银绢各二百疋两既小垒财赋不足如大礼年分不免东移西兊非民何所从出官府既无前牍可考若谓自承平以来二州之贡幷是荆门代纳则向来川广湖湘入京皆取道荆门军马项背相望实为富庻之地今则僻在一隅去水几二百里非商旅所集蕞尔遗黎强名城郭臣今不敢幷乞减免若以靖州杂于溪猺赋入稀少之时则本军且乞为靖州依旧代纳如峡州则有四县已多于荆门一倍又川江舟楫之凑商税所入非荆门比臣愚欲望圣慈许令荆门免纳峡州贡物庻几不使一垒而供三州之赋
　　荆门应诏奏寛恤四事状
　　臣伏覩绍兴二十八年九月一日圣防令郡守奉行寛恤指挥如有未尽事件条具闻奏臣到任未及三月民之弊害未能尽知仰体陛下焦劳仁民之心夙夜黾勉凡所以绥惠凋瘵琐细必行不敢逐一尘凟天听其大者四事每岁公私取于民几三四千缗臣虽各已蠲免若非朝廷禁止恐向后又复检寻前例兼恐他郡亦有此弊欲望圣慈特赐行下如有违戾许民戸越诉庻几斯民永被德泽臣先次画一开具须至奏闻者
　　一臣本军每岁人戸秋苗有正税米又有油麻豆粟杂色亦是折米近年受纳官吏生弊将正税米与杂折米令各作一钞官仓则利于两钞畸零多收合耗而专斗则利于逐钞各收糜费使用等钱上下侵渔比之旧年每岁多取人户一二千贯臣已将绍兴二十八年所纳米毎戸幷倂作一钞只是画件声说名色及裁减使用钱三分之二讫欲望圣慈特降指挥禁止以为永久之利
　　一臣本军酒务及公使库旧例遇正旦寒食冬至各印闗子付居民令户户纳钱赴官沽酒自一百至一贯军城数百家每一节出钱二百贯只是畧得些小恶酒虽一家百金疑若甚微葢凋郡难得钱物细民所居茅屋日出一间赁钱才十二文而遇节顿出百金比屋为病臣自绍兴二十八年冬至以来已行蠲免讫欲望圣慈特降指挥禁以为永久之利
　　一臣本军有独石潭在江汉之旁产鱼甚多旧以鱼利添助支费昨缘改作放生池而本军却将江潭下流强立地名谓之车湘滩上下堤杨子滩青术塌每戸虽不施网罟至冬月令县尉追集防江人戸将已前鱼利之数均勒认纳每岁得钱二百余贯入公使库臣已将绍兴二十八年合收钱并行减免讫欲望圣慈特降指挥禁止以为永久之利
　　一臣管下当阳县每歳遇人戸纳夏秋二税幷令先纳尝酒钱以家业多少为率自五百至三千虽赁地侨寄之戸亦令地主抱认凡一年两次出镪几及二千贯臣已榜示自绍兴二十九年革絶讫欲望圣慈特降指挥禁止以为永久之利















　　盘洲文集巻四十九
　　钦定四库全书
　　盘洲文集巻五十
　　宋　洪适　撰
　　章奏十
　　谢宣示御书临帖状【为大人作】
　　伏蒙圣恩差中使宣示臣御书临帖者宸翰昭回俨龙虵之飞动使轺临示惊奎璧之光辉拭目知荣抚躬有幸恭惟皇帝陛下体兼众妙圣本多能天下无双信羲之之北面帝中第一迈齐祖之前闻何取微臣获窥睿藻已陋登牀之举讵知肆笔之方忭蹈惟深铺张莫究
　　徽州除浙西提举赴阙奏方庚状
　　右臣前因陛对尝以幇源洞豪方庚奏陈猥蒙圣慈开纳面得天语令便与大臣理防臣即日至枢府纳劄子陈述曲折又以劄子荐其武勇可为土豪继闻宰执奏事圣训再三以臣管见为可采仰见圣虑深逺又以前车为戒臣窃恐朝廷尚未施行臣踈逺无识知恐愚者一得之虑或有小补不避犯分之罪敢复言之臣闻幇源四边俱山险其中坦夷有田可耕居者甚众方庚实为之桀聚族皆惮服之所欠朝廷一真命为重绍兴二十四年李防知徽州日方庚以岁旱率其党五十余人至郡借粮本郡疑其为后患守臣接之防事馆之僧寺置酒郡圃以兵官主席又于教场阅习禁军驰射令方庚观之守臣嘱其控制盗贼方庚欣然承命且云万一要使唤之时只得一白帖权摄巡尉便当诣前其人黑而长徽人谓之方庚三面称之为保义众人能言非臣敢为虚语前年严州草窃闻守臣亦尝令摄威平寨官实欲羁縻之以此见得方庚志在官爵臣虽不得其聚兵实数传者谓已有银枪壹万而三衙逋卒颇亦亡命其间亦有弓矢转相教习若天时无水旱内外无甲兵则此岂足置虑万一疆场有惊其党近在畿甸之内恐小有跳梁便相牵制为肘腋之害贻宵旰之忧臣谓军兴之际右列一命固不深系名器之重若朝廷呼之观其人物语言果有可用处以密院一使臣名目小人易于感恩便可得其死力即是狙诈作使之术纵使万枪皆出虚传只得一方庚如土豪用之且令招集民兵使其果有徒党便可化为王师随其多少皆是得用于朝廷有利而无害臣已别具奏荐之乞赐行出伏望圣慈更留宸虑冒犯天威臣无任昧死
　　乞进贺诛敌将表奏状
</div>
    <div class="pagination">
<a href="盘洲文集_page36.html">上一页</a><span>...</span><a href="盘洲文集_page32.html">32</a><a href="盘洲文集_page33.html">33</a><a href="盘洲文集_page34.html">34</a><a href="盘洲文集_page35.html">35</a><a href="盘洲文集_page36.html">36</a><span class="current-page">37</span><a href="盘洲文集_page38.html">38</a><a href="盘洲文集_page39.html">39</a><a href="盘洲文集_page40.html">40</a><a href="盘洲文集_page41.html">41</a><a href="盘洲文集_page42.html">42</a><span>...</span><a href="盘洲文集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
