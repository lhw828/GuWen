<!DOCTYPE html>
<html>
<head>
    <meta charset="UTF-8">
    <title>徐文长文集 - 第 9 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 9 页/共 61 页</h1>
    <div class="content">　　六月七日之夕与梅君客生及诸乡里趁凉于长安街醉而称韵得片字 
　　摩诃庵括子松下听弦上人弹琴 
　　谑雪 
　　白鹇诗 
　　握锥郎 
　　星渚篇 
　　无题 
　　廿八日雪 
　　题畵 
　　郑本白兔 
　　沈叔子解番刀为赠 
　　客强予畵十六种花因忆徐陵杂曲中二八年时不忧度之句作一歌因为十六花姨歌舞缠头亦便戏效陵体用陵韵 
　　予作花十二种多风势中有榴花题其卷首曰石醋醋骂座 
　　蟹 
　　王鹅亭鴈图 
　　畵百花卷与史甥题曰漱老谑墨 
　　又图卉应史甥之索 
　　九马圉人图二圉醉濒堕 
　　完淳篇 
　　闽工某摹伯时昭君下嫁图单于亲迓之随骑士胡姬姬娇而骑与单于并狞健可畏鞹衣结束文马华旌及姬之靴帽并妍绚可爱而掌琵琶者尤胜胡决不办此李盖以意为之取悦人目马三兄投赋赋之 
　　朱次公读书飞来山羣彦过访携饮塔颠方拈六韵拟赋雨至踉蹡而下漫闻次之 
　　菘台醋 
　　张旭观公孙大娘舞剑器 
　　书茅氏畵 
　　附畵风竹于箑送子甘题此 
　　渔图 
　　寿王生 
　　沈将军诗 
　　春野图 
　　刘雪湖梅花大幅 
　　洞岩入鳖口有石枰石桥及石池诸景 
　　兰泉篇 

　　○赠吕正宾长篇

　　海气扑城城不守倭奴夜进金山口铜签半傅鸊鹈膏刀血斜凝紫花绣天生吕生眉采竖。别却家门守城去。独携大胆出吴关。铁皮双褁青檀树。楼中唱罢酒半曛。倒着儒冠高佛云。从游泮水践绳墨却嫌去采青春芹。吕生固自有奇气。学敌万人非所志。天姥中峰翠色微。石榻斜支读书处。

　　○三茅观观潮　意似长吉却复清亮

　　黄旛绣字金铃重。仙人夜语骑青凤。宝树攒攒摇绿枝海门数点潮头动海神罢舞回腰窄天地有身存不得谁将练带括秋空谁将古慨量春雪黑鳌戴地几万年昼夜一身神血干升沉不守瞬息事人间白浪今如此白日高高惨不光冷虹随日萦城隍城中那得知城外却疑寒色来何方。鹿园草长文殊死。狮秋水画里犹能动世人何恠当年走天子欲呼与语不得起。走向屏西打鹦鹉。为问华清日影斜。梦里曾飞何处雨。

　　○雪　快想自佳

　　暮天宝色珊瑚紫海气结云云不蕋瑶阙重关金锁寒枕席无欢帝妃死百神走马散曹吏马蹄踏空神各视。天孙纤手裁素罗。繐帐横施九万里。鲛人丝色光海波海犀输织一万驮神人罛赙不足用长鬟散缟呼诸娥世人不解天上苦罗帐□□围日暮换取貂襕拂玉鞍起向山南射黄兔

　　○万里比邻篇赠嘉则

　　白藤织笈春花密。青袍剪水波纹湿。出门寸步即天涯帏底牵衣弦正急关山断路不断云。吴刀割水那得分。章华杨柳弄旧色。何地却少春申君。人生远游须及春青天能容七尺身。芳草长途去万里望望吾家随处是

　　○述梦　有古趣

　　伯劳打始开燕子留不住今夕梦中来何似当初不飞去怜羁雄嗤恶侣两意茫茫坠晓烟门外乌啼泪如雨

　　又

　　跣而濯宛如昨罗鞋四钩闲不着。棠梨花下踏黄泥。行踪不到栖鸳阁

　　○今日歌 【 是年虏寇古北口入薄都城】 

　　琉球佩刀光照水三年不磨绣花紫换钱解向市中悬我贵彼贱无人市家惟此刀颇直钱、易钱不得愁欲死客问此刀值几何、广州五葛飞轻雨及今求市不较量但输三葛钱亦止千人十往九不顾向刀长□折双趾一日不食良巳饥两日不食将何以却走异县告长官往日停车傥知巳平生自有孟尝心今日翻思门下士

　　○二马行　顿挫宛郁

　　谁家两奴骑两骢　谁是主人云姓宗朝暮去夹街树经过烟雾如游龙问马何山得如此淮安大荳清泉水胷排两岳横难羁尾撒圆球骄欲死阳春三月杨柳飞骑者何人看者稀梅花鋹钉革带肥。京城高帽细褶衣。马厌豢养人有威、出入顾盼生光辉、去年防秋古北口。劲风吹马马逆走。对垒终宵不解鞍、食粟连朝不盈斗、将军见虏饱掠归、据鞍作势呼贼走、士卒久矣知此意、打马追奔仅得彀天寒马毛腹无矢饥肠霍霍鸣数里。不知此处踏香泥。一路春风坐罗绮。

　　○送兰应可之湖州

　　梅黄雨霁带阴轻送客西门驿路平。会多忽别疑且惊愁心应手弦凄清荷花镜里红侵舫、时共躭游楫徐漾、思君苕溪若天上、空伫清歌对谁唱、

　　○观猎篇 【 并序】 　苍凉八古


　　王将军邀予观猎时积雨初霁飞走者避匿予从将军诸骑士牵狗出太平门抵海宁沙上顷刻驰百余里不见一雉兔而还乃割所携鲜饮月唐寺中
　　茅刀割水娇红茜风偃寒稍卧长堰青林疏树隔荒坟白水茫茫看不见将军本是北平豪、记得依稀身姓曹、怕向扬州作贵客、惯从下泽骤鸣镳万里秋郊平似舸千骑围中一是我箭呌饿鸱、龙腾快马、趁鹿逐麞解绦掣锁耳后生风鼻头出火自来此州、杀贼不暇皁鵰气销韩卢魄堕昨见儒生衣长履大。入揖令公。挥金不谢。抽笔制词弯弓辄射。住释挟屠刳牛食鲊外枯中腴。无所不可。促骑请邀征徒出野牵犬莫迟。见兔辄打。傥遇大兕。一发断髁。为先生寿引满十斝健儿跪领将军言。翻身上马去如烟宝刀映日不足数角巾受风眞可怜浅草平堤水痕聚、万蹄避水移家去、沙拥肥螫掠岸飞丝牵小豸当空乳汉将穷追路欲阑。胡家瓯脱避何难。今朝立马祁连上。不见匈奴一骑还。

　　○题侄子家所藏双凤鸣阳畵

　　海水动天天欲晓天晓日炙珊瑚老鲛人泣夜不得眠早起来听凤凰呌梧桐百尺秋云际。竹梢覆水千年子。一飞一宿还一鸣。百神张乐钧天启。梧生诚亦难。凤出良不易。愿以黄金铸梧树。莫教飞向丹山去。

　　○畵鹰

　　闽南缟练光浮腻、传眞谁写苍厓鸷、生相由来不附人绿鞴空着将军臂八月九月原草稀百鸟高高兔走肥烟中敛翼远不下、节短暗合孙吴机、此时一中贵快意。深林燕雀何须避、惟将搏击应凉风、谁贪饱脔矜山雉昨见少年向南市买鹰欲放平原辔凡才侧目饱人餧不似畵中有神气夜来鸱枭作精魅安得放此向人世秋风一试刀棱翅

　　○赠歌者　绮色欲掩张籍

　　东风吹雨杨花落。清歌细遶鸣钟阁。斗酒将倾客不来白日斜飞晚云薄回腰欲舞不得舞试买罗衫倩谁估

　　○对明篇　所谓狂语不须删

　　四明山、高万丈、南为姚邑面前屏、北即新昌后门障、新昌有客身姓吕、要与此山约为主尺素冯将一穴通屋后安窓小如许窓中有时飒风雨说是山灵教送与夜来猛虎啸一声雄心枕畔风吹去长安花枝高入天金陵有酒多如泉花留酒劝不肯住。归来只爱窓中眠。窓中有书积万卷书书尽是山灵管有才无命不干时亦对山灵同一莞、闻道去年醉采石、醉去狂来呼李白散发题书万竹中腾身舞剑青天侧。此时山灵失主人。自骑青虎寻复寻。肉眼那知神道至、主人自识交亲临、朅来笔端自有神横开醉眼双作嗔、此时墨雨添江水此际诗花弄莫春莫春江水渺无边射策封书复几年明珠不遇贾胡识宝剑难酬夜色鲜。诙谐汉庭方朔老如闻永谢长安道、况我今为抱拲人、虮虱移家宫絮袄、两人曾作青春身当时同说不同贫。君今幸不为樊鹿、似蛟蟠不得申、莲花之峰亦佳丽、君胡中道相捐弃、邀我题诗对四明、我自贪君、百壶旨、只恐莲花嗔四明喜我亦付之一醉矣、

　　○继溪篇

　　海水必自黄河来桃树还有桃花开试看万物各依种。安得蕙草生蒿莱。龙溪吾师继溪子、点也之狂师所喜。自家溪畔有波澜、不用远寻濂洛水年年春涨溪拍天。醉我溪头载酒船。一从误落旋涡内、别却溪船三两年。

　　○北云篇

　　君家楼北楼子山、大椿千年去不还白云一片松间起游子相望泪如雨殷勤夜乌莫更啼东方日出烟生缕。

　　○赋得百岁萱花为某母寿
</div>
    <div class="pagination">
<a href="徐文长文集_page8.html">上一页</a><span>...</span><a href="徐文长文集_page4.html">4</a><a href="徐文长文集_page5.html">5</a><a href="徐文长文集_page6.html">6</a><a href="徐文长文集_page7.html">7</a><a href="徐文长文集_page8.html">8</a><span class="current-page">9</span><a href="徐文长文集_page10.html">10</a><a href="徐文长文集_page11.html">11</a><a href="徐文长文集_page12.html">12</a><a href="徐文长文集_page13.html">13</a><a href="徐文长文集_page14.html">14</a><span>...</span><a href="徐文长文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
