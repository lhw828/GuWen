<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 179 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 179 页/共 193 页</h1>
    <div class="content">　　才本无多老更疎功名已负此心初镜湖夜半闻新雁自起吹灯读汉书
　　又
　　新雁南来片影孤冷云深处宿菰芦不知湘水巴陵路曽记渔阳上谷无
　　山村独酌
　　腰劎如今不换牛固应万事一时休孤舟惯作潇湘梦骏马宁思鄠杜逰毁誉要须千载定功名已向隔生求石防山下秋风晚买酒看云自献醻
　　小园独酌
　　横林揺落弄微丹深院萧条作小寒秋气已髙殊可喜老懐多感自无欢鹿初离母斑犹浅橘乍经霜味尚酸小酌一巵幽兴足岂须落佩与颓冠


　　劎南诗稾巻七十八
　　钦定四库全书
　　劎南诗稾巻七十九
　　宋　陆游　撰
　　秋思
　　湖邉一夜霜庭树无秋声嬾不近笔砚何以纾幽情但有一睡耳展转无由成起拥地炉防坐待天窓明
　　又
　　弊衣但故絮粝食惟黄虀余年如登山步步勤攀跻从子念寂寞千里致鹿麂秋风石帆下伴我扶青藜
　　又
　　稽山九十翁病起无气力拥杖牧鸡豚乃是老人职一杯芋糁羮孙子唤翁食既饱负朝阳自愧尔何德
　　又
　　今日鹊噪檐邢赵【刍父去华】别我西老懐易感慨近别亦惨凄自我卧孤村海内无轮蹄垂虹秋愈佳不得同装赍
　　览镜
　　镜中老翁谁非复少年我诵书如布谷拈出无一可又非富贵逼弃去自不果无功博一饱有辠当万坐老境最堪笑作计日益左正似鸠拙巢不及蚕自裹霜寒衣未赎瑟缩附残火作诗数十年所得良琐琐弱松困蔓纒何日见磊砢洞庭可逺逰秋风思捩柂
　　雨晴
　　小雨初増气惨凄新晴差解病沉迷虚廊静院聴松籁细草甘泉养鹿麛寒霭细分山逺近野歌相应路髙低孰知倦客萧然意水品茶经手自擕
　　秋尽自遣
　　息驾江湖上推移岁又残雨添苔晕紫霜染桕林丹贫叹畊畴薄狂依禁网寛逰山擕一鉢到寺即开单
　　又
　　老健非颐摄羇穷为折除人情看已惯身在不论余席下钱虽尽缾中粟有储行歌混樵牧吾计未全疎
　　昼卧
　　我意殊昏然一日三就枕目前幸未病病势亦凛凛偶拈一巻读美若鸠食葚虽云嗜好笃自计亦已审圣门未能窥讵敢希在寝所求养根原常恐躐堦品死期诚已迫尚可支数稔藨蓘不废功吾其享髙廪
　　独坐
　　博山香雾散馡馡袖手何妨静掩扉六十年前故人尽【绍兴中往还朋旧今乃无一人在】八千里外寄书稀【自张季长下世蜀中书问几絶】昨朝送客桐江去今日逢僧剡县归欲作小诗还复嬾海鸥与我两忘机
　　书感
　　衰顔非复昔年朱几过黄公旧酒垆成败只堪三太息是非终付一胡卢连天烟草迷归梦动地风波厯畏途辛苦一生成底事躬畊犹得补东隅
　　舟中夜赋
　　问天乞得不资身常作东阡北陌人买酒不浇胷礌磈忧时觉胆轮囷寓居尚复能栽竹羇宦悬知正忆莼那似石帆山下客钓舩载月泊烟津
　　舍傍晚步
　　蒲团初起定藤杖偶闲行鸟语如相命鱼浮忽自惊麦苗经雨緑枫叶得霜頳野老淳风在悠然不送迎
　　又
　　养疾便居僻寻幽喜雨晴偶因将鹿出遂作放鱼行木落墖初见潦収滩自生霜清念逰衍渐拟问山程
　　自咏
　　纷纷世态但堪悲一念萧然我亦竒醉里猖狂醒自笑梦中虚幻觉方知江湖重风波恶齿髪凋零岁月驰安得中原路如砥渭川钓伴待多时
　　又
　　茅舍萧条似寳坊老人终日对炉香学荒自笑身空在禄尽谁知夀更长陂水蘸隄常滟滟麦苗覆块已苍苍经行更有欣然处四野鉏耰满夕阳
　　初冬
　　初冬常忆宴梁州百炬如椽满画楼三十七年犹未死茅檐霜冷一灯幽
　　霜晴
　　万瓦新霜白一窓朝日晴破裘身亦防细字眼犹明耄喜谵谆语衰常踸踔行登封书不草力穑报时平
　　初寒
　　新雁来时岁又残丹枫数树照江干前山云起忽成暝陋屋雨来初变寒身退已収清禁梦里居终出上恩寛作诗老恨无竒思时取囊中断稾看
　　题傅神
　　湿云生两屦细雨暗孤蓬悔不桐江上从初作钓翁
　　书感
　　伐性戕生岂一端暮年嬴得是衰残齿牙零落畏大胾毛髪萧疎便小冠惜日每惊新厯换怯寒尚觉弊庐寛华山阻絶岷山逺安得冥鸿借羽翰
　　宋都曹屡寄诗且督和畣作此示之
　　古诗三千篇删取财十一每读先再拜若聴清庙瑟诗降为楚骚犹足中六律天未丧斯文杜老乃独出陵迟至元白固已可愤疾及观晚唐作令人欲焚笔此风近复炽隙穴始难窒淫哇解移人往往丧妙质苦言告学者切勿为所怵杭川必至海为道当择术
　　独饮
　　肃肃霜风劲萧萧木叶声残年如寄尔冷坐太憎生就市沽新酿呼儿洗破觥独斟还独醉无月配长庚
　　简湖中隠者
　　十里隔天镜一庵依翠屏甘泉胜牛乳灵药似人形处处笻枝健年年色青客星犹不作肯应少微星
　　初冬杂咏
　　重阳已过二十日残菊才存三四枝对酒挿花君勿笑从来不解入时宜
　　又
　　古夀书来言得壻东阳人到报生孙一家三处俱强健且拨闲愁近酒尊
　　又
　　儿时爱书百事废饭冷胾干呼不来一生被误终未醒老作蠧鱼吁可哀
　　又
　　微风蹙水靴文浪薄日烘云卵色天但恨世间闲客少江湖底处欠渔船
　　又
　　书生本欲辈莘渭蹭蹬乃去为诗人囊中略有七千首不负百年风月身
　　又
　　俗縁已断宁容续幽事虽多不厌増折简迎医看病鹿舂粳炊饮供逰僧
　　又
　　夜窓父子共煎茶一防青灯冷结花村落盗清无犬吠园林月上有啼鸦
　　又
　　老去胸中百事真同逰无复白头新鹊从熟后频分食鹿渐驯来不避人
　　老叹
　　齿髪衰残久退休衡茅荒寂更禁秋一无用力身犹倦百不闗心梦亦愁逺浦卧看鳬泛泛深林时聴鹿呦呦天台日有逰僧过白术黄精不待求
　　小园
　　谁为闲愁拨不开小园也复有池台清泉白石皆吾友緑李黄梅尽手栽冲雨茭鸡时上下近人栗防不惊猜自怜两屦犹轻捷不待儿扶日日来
　　冬夜思里中多不济者怆然有赋
　　大耋年光病日侵久辞微禄卧山林虽无叹老嗟卑语犹有哀穷悼屈心力薄不能推一饭义深常愿散千金夜阑感慨残灯下皎皎孤懐帝所临
　　宿近村
　　病齿漂浮短髪稀此身犹堕乱书围邯郸倦枕晨炊熟昌谷空囊晚醉归久困厌从人乞贷力畊频遇岁凶饥行年九十穷弥甚旅舍灯前自绽衣
　　梅村野人家小憩
　　正遣清诗觅菊栽穿云涉水又寻梅万牛不挽新愁去一鸟还惊午梦囘老媿逢人説幽愤穷能随事学低摧江邉漂母何为者无食王孙未易哀
　　寄陈伯予主簿
　　今年闰余时令早十月霜风吹客倒老夫畏寒不出门数步隣家迹如埽此时陈子独何勇饥僮瘦马长安道絶知涵养与人别吐气如虹失衰老孟轲浩然正应尔岂比区区养梨枣万钟于子本何加一官未免从人讨世谁不达子独穷孰念令人恶懐抱石渠天禄正须才往乞扬雄太草
　　夜坐忆剡溪
　　早睡苦夜长晚睡意复倦敛膝傍残灯拭眦展书巻时时搔短髪稍稍磨冻砚更阑月入户皎若舒白练便思泛樵风【溪名】次第入剡县名山如髙人岂可久不见
　　道上见村民聚饮
　　霜风利如割霜叶净如埽正当十月时我行山隂道场功俱已毕欢乐无壮老野歌相和畣村鼔更击考市垆酒虽薄羣饮必醉倒鸡豚治羮胾鱼鳖杂鲜薧但愿时太平邻里常相保家家了租税春酒夀翁媪
　　小江
　　出郭四十里孟冬天尚和风生防力健木落月明多小市人声散长桥炬火过吾生几来往抚枕独悲歌
　　短歌行
　　富贵得意如登天自计一跌理不全昼食忘味夜费眠渠过一日如一年春蚕得衣畊得食农功初成各休息卖酒垆邉纷鼔笛我过一年如一日二者求兼势安可与我周旋宁作我春城桃李岂不妍雪涧未妨松磊砢人生祸福难遽论庙牺乌得为孤豚君不见猎徒父子牵黄犬岁岁秋风下蔡门
　　初寒
　　重云蔽白日陂港日夜涸秋风才几时已见霜雪作人生各有分岂必衣狐貉吴中冬蔬茂盘筯不寂寞抟泥治墙屋伐篠补篱落薄酒亦醉人问子胡不乐
　　对镜
</div>
    <div class="pagination">
<a href="剑南诗藁_page178.html">上一页</a><span>...</span><a href="剑南诗藁_page174.html">174</a><a href="剑南诗藁_page175.html">175</a><a href="剑南诗藁_page176.html">176</a><a href="剑南诗藁_page177.html">177</a><a href="剑南诗藁_page178.html">178</a><span class="current-page">179</span><a href="剑南诗藁_page180.html">180</a><a href="剑南诗藁_page181.html">181</a><a href="剑南诗藁_page182.html">182</a><a href="剑南诗藁_page183.html">183</a><a href="剑南诗藁_page184.html">184</a><span>...</span><a href="剑南诗藁_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
