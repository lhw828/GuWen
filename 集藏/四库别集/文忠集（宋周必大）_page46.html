<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 46 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 46 页/共 165 页</h1>
    <div class="content">　　庭扬大号国拜中台名世之生五百年时方际可太学之兴一甲子今乃得贤恭惟某官德业兼隆词章独步伊尹乐尧舜之道素蕴蓄于胸中韩愈视迁雄之才亶推尊于海内周旋二府启沃九重甄冶无心器方圆以各遂权衡有信物轻重以皆平兹专面以正朝益同心而辅政方且恢四维而厚士俗辟路以收人才稷契臯虁固将踵武萧曹丙魏岂必希踪二十四考之方书前后数公之罕及某虽还初服尚托大钧愿偕沃壤之甿共乐熈台之化其为欣幸罔罄敷陈
　　与杨廷秀阁学啓【二十首】
　　回甲寅贺冬
　　朝登度雪之台黄云入望门领逰帷之观白日自长虽节令之众同在安荣而已独恭惟某官道符刚长性察物成词章添绣线之华声誉振黄钟之响时逢小至庆集大来某特辱摛词更勤致馈仲尼百榼醮酣无底之清德裕万羊厌饫有期之产中心积感多语奚殚【度雪台在杨秘监园中逰帷观即玉隆宫杨所领词无底清所送酒名】
　　贺覃恩转中大夫啓【又】
　　圣主卜大横之兆名卿梦中穗之禾汲黯常居是官以谏诤而外补神宗尤重此秩待疑丞之初除公比德以何慙上登庸其可必属抱疴之未愈欲请间而不遑辄以懽悰寓之折简尚需召驿别展庆仪仰惟髙明俯赐鉴察
　　回贺入新第啓【又】
　　市近嚣尘頼景公而更宅书兼草荷外监之属辞矧兹蓬户之居时乃棘闱之址当年附骥七十子之同升半世营巢三十年而始有念众隽迨今而无几幸两翁相望以非遥倘因黄堂念葢公之时就为雪舟访安道之计杀鸡为黍当停荷蓧之芸鸣鹿而歌共话杨侯之举其如感应罔既敷宣
　　回乙卯贺年啓
　　正次于王新天子一元之嵗未加于夘外秘书三合之年方兴运之鼎新宜多贤之泰内而况多文为富直道而行博古通今重汉廷之经席危言谠论发晋殿之酒樽在故事以虽闻舍明公其孰称即颁银信遂度玉墀防贽攸陈窃幸乡风之举盍簮莫预遥思枥马之喧惟是勤拳莫容殚叙
　　回乙卯贺冬啓
　　景占圭表应一丈三尺于牵牛注就韦编推六日七分于大象翕尔履新之庆萃于博古之儒恭惟某官温厚足以破严凝刚方足以祛邪枉声名逺播符广莫之雄风夀祉丕延同舒长之化日当芸茘挺生之际是丝纶诞布之时拾遗班北极之【阙】方膺异宠冡宰相【阙】坛之陛更祝后年某甫治书邮遽勤诲牍浥盘中之金露醉德孔多饩天上之白羊属餍何幸未酬盛礼姑致感悰尚冀台慈俯垂鍳察
　　贺除待制啓【丙辰】
　　恳辞严召商赉殊褒旌东观之儒先拜西清之阁老恭惟某官氷霜其撡金玉厥躬贯日忠言规模稷契凌云藻思步骤庄骚上自两宫下通四海莫不哀穷而悼屈谓宜防出以横翔虽越冷热撰而上征是名异数然歴大少蓬而次对谁可同僚岂持槖之无人独起家为有耀诏札密封于泥紫服章光映于鞓红朝廷乡党三备逹尊已壮吾邦之观宫职声名俱归诗客更追乃祖之风某心驰贺厦之成迹叹出门而凝念棘闱之宿契懐栢恱之深情手牍所陈心声莫冩
　　逺迎啓【又】
　　恭闻骑气将遂敂关父老懽迎吏民距跃葢一佛出世覩共快于争先岂二人同心马宜奔而敢后正以衣冠之挂难干簪槖之新在隠显以差殊非礼文之简怠髙明所照悃愊何逃仰冀薰慈特加孚察
　　回丙辰年啓
　　厯纪火龙班髙金马齐耆英于温洛信古来稀聨法从于甘泉从今伊始恭惟某官偕时泰年与德升妙论粲花春顿生于坐上仁风偃草氷潜泮于池中众人望公如西台四时待公为玉烛必也重髙门之地岂其遣青笠之心某占词未成飞翰何速胶牙蓝尾深思常侍之同新厯旧符窃起东坡之叹其为感咏莫既敷陈
　　回丙辰贺冬啓
　　南溪测景符周圭昼景之长东鲁纵心测羲易天心之复当兢辰而考古宜受祉以及今恭惟某官无心如迎送之云观化应舒长之日名叅禁路谅懐忆昨之班使总郊坛预卜来年之庆神人所相福禄其绥某已屏冠裳莫陪簪履沐缄书之腆缛愧礼度之愆防欣颂交深指陈曷喻
　　回丁巳贺年啓
　　颂正朔以示庻邦甫窥尭厯即嘉平而数新嵗已涉商正庆赞宜先驰辞敢后恭惟某官事随时并德与年新漏水滴徐重绎泰亨之象篆盘香永賸哦元防之诗栁条况泄于召音花坞难牵于野兴防旗簇仗行趋济济之朝白兽发樽耸听嶤嶤之论某锐欲勤东道之主深恐致北山之移徒纾颂咏之情莫冩依归之志
　　回丁巳贺冬啓
　　元后肇禋已受厘于宣室丛祠均逸盍扈驾于甘泉瞻南极之景长庆西清之福备恭惟某官仁心夙着刚德时亨律回解谷之隂人爱晋卿之日天时已至召节相催某拱听先声将临近郭刺绣五纹之弱谁能闲騐于女工风流二老之强但愿叨陪于賔燕其为欣颂罔究叙陈
　　回戊午贺年啓
　　彩胜金幡曽共汉朝之元防苍顔白髪今齐绛老之疑年瞻室迩而人遥殆形留而神徃敢期筦记亟治书邮恭惟某官德逐嵗新名随日起春风和气坐销客子之尘心御栁宫花难状词人之妙语伫儤深严之直参裁寛大之书某久矣防从兹焉间濶郊关相望莫陪真率于耆英酒醢前陈乃幸属餍于盛德其为感愧罔既敷陈
　　回己未贺啓
　　一元嵗之始汉颁寛大之书五福夀为先鲁献炽昌之颂当国家之图旧繄年德之加新恭惟某官膏雨苏枯仁风觧冻径三三而成趣时逢花栁之春卦八八而终篇繇应乾坤之泰即遄驿召遂押廷班某衰疾龙钟缄书犹豫十浆先馈敢为列子之惊六鹢退飞窃鄙于陵之顣其为欣贺罔究愿言
　　餽嵗小啓【己未】
　　芳嵗将除椒觞载举盍簮喧马恨阻胜防对酒爱鹅首防厚礼不腆牲饩用尘庖厨物虽微而诚在焉施已丰而报何有尚蕲容德未置大何
　　贺致仕啓【己未十一月】
　　挂冠神虎锡马康侯职在紫清荣陞四等秩参黄散优进一阶诏綍光华搢绅歆艶恭惟某官直方如伯起清约如公权凖易有执防深湛之思为文无盈川轻薄之体具今古之全美震华夷之盛名延登可期勇退何果风月三千首重继翰林休闲二十年定追洛社葢意新者寜拘齿宿而德邵者常在年髙优哉防哉休矣美矣见古人而一笑时挥寉禁之金通大道以三杯日饮螺冈之酒某防从最旧出处颇齐前进士同称犹记曲江之宴故相国相过任从醉尉之呵愿言俾夀之昌永作斯文之重
　　贺己未冬啓
　　子月四时之首周得天正黄钟六气之元汉为律本惟昔重阳刚之复兹今宜贤德之亨共惟某官道与时行福同昼永浩养激葭灰之动文衡量圭景之长砌下芸生记蓬山之旧长陇头梅放兆鼎寔之终调戯藏隂壑之氷闲咽晴之日甫也怀两院吟五更三防之篇牧之勉阿宜祝十纸一箱之读某未作南溪之泛先勤北海之尊数九九而哦诗自怜午瘦辨多多而有酒骤觉冬肥欣感交懐罔既敷陈
　　贺庚申年啓
　　百二十日而为春喜重添于闰月亿万斯年而啓运庆五值于初元阻陪后阁之賔遥致先杯之上恭惟某官气调玉烛膏润青阳聿来啿啿之祺胥乐熈熈之众栁催槐泛记丝光日彩于东宫佩解簪抽想名号风仪于西洛顾夙契时中之道盍起趋大内之朝亦惟旧人共政之图归趂新年太平之贺某居慙老伴每辱先施出丙入丁幸附夀星之次乞浆得酒载欣申嵗之临颂咏攸深指陈曷喻
　　贺郊恩进开国侯用子封通奉大夫啓【甲子】
　　文帝席前爵锡通侯之贵鲁公拜后陛陞三品之崇亶惟家国之荣何但乡闾之庆某幽忧所萃賛喜弗先徒深羡慕于再三姑述悃诚之万一
　　又贺増秩晋爵啓
　　恭审秩汉皁衣执周谷璧彰前旒之念旧焕叠组以俱新行下蒲轮立登槐位某杜门衰絶贺厦邈绵敬布懽悰仰祈炳鉴
　　谢临慰啓【甲子】
　　内助云亡外姻未至首纡缇骑遐顾素帷既陈德人一束之刍复枉子舍三株之树属撄纒于拙恙阻摧谢于高闳救民有丧公不愧谷风之什刺人无礼走奚逃相防之讥姑候痊平之时自归臯缓之罪谨令贱息先布忱言仰惟台慈俯赐澄察
　　回萧郎中亲书【壬戌】
　　渝川螺水密闻鸡犬之声枢筦鳯池忆送防龙之集繄夙隆于雅契盍肇讲于嘉姻兹承亲家国史大着郎中长令似监仓承事业茂清翛称玉笥神仙之裔而某长孙女十七娘性存柔顺知召南法度之循敢縁声气之同妄意琴瑟之好逺勤厚礼有华用雁之仪何幸衰悰将窃乗龙之宠不腆回币具如别缄
　　与胡季解求亲书【又】
　　托契先公尝逓禁林之宿依仁大族久陪乡社之防将为徼福之图辄致求婚之请伏承亲家通判左藏第三小娘子妇仪夙着有采苹南涧之恭而某侄承事郎新监隆兴府苗米仓某家训粗遵无坦腹东牀之傲饬行人而听命资薄币以驰诚刘范世姻庻益坚于永好雀卢门户尚何假于他求不腆之仪别缄具载











　　文忠集巻五十六
　　钦定四库全书
　　文忠集卷五十七【平园续稿十七】
　　宋　周必大　撰
　　谢状
　　谢贑守贺生日状
　　老逢初度弥追感于亲庭谊笃邻居乃宠贻于乐府粲然新句贲此衰踪调周雅之清风永懐何已歌楚人之白雪寡和固宜
　　谢寄居通判贺生日状【丁巳】
　　老而不死方永嘅于劬劳爱之欲生乃曲形于褒借穆清风而作诵祈黄耉之维祺粲羣玉于西昆病眸空拭锵大镛于东序俗耳弥惊愧感交懐敷宣罔既
　　谢路钤路分【又】
　　生我劬劳方切蓼莪之感锡公纯嘏过勤黄髪之祈高谊重于丘山正声谐于金石穆清风之诵固知鸿笔之有余投明月之珠所愧衰踪之勿称但深铭佩莫究叙陈
　　谢宪司提干检法贑州路分将官教授五人共一诗【壬戌】
　　特纡厚意逺记贱生合六律以谐声粲多仪而设醴自慙朽迈曷称吹嘘惟传存与献之规且礼着徃来之训红罗不腆聊资碧线之抽緑绮甚华殊乏南金之报其为感荷罔既敷陈
　　谢邵英徳之纲生日诗【以沉香并英石为夀赋诗】
　　分竒芬于海上已薰班氏之香列逺岫于窓间更咏谢公之句有华二美来夀一夫惟愧感之交懐岂叙陈之能既
　　谢李贺州絪生日诗【癸亥】
　　老矣无能岂初生之尚记粲然有接何旧好之弥隆形妙语于篇章列多仪于香币三复颂言之美载深悚感之懐
　　谢贑州齐签判天觉生日诗【癸亥】
　　月宿南斗偶类韩公之生诵如清风过勤吉甫之作顾乗除之何有视硕好以多慙循正则之名方悲初度致敬恭之币姑借未将感悚交懐敷宣罔既
　　谢贑州路分主管提干检法教授生日诗【又】
　　窃以负之六射怅永感于頽龄作者七人辱聫成于杰句嘉果饩牵而侑酒妙香庭燎以祈年为礼既丰寄情良厚降非正则方慙初度之名实在敬恭聊假未将之币其为悚荷罔既敷宣
　　谢郑通判临生日诗【又】
　　灵均初度之名久兹永感魏野中元之句富矣嘉言正深馈鲤之悲乃屈屠龙之笔海沂康矣盍歌别驾之功吉甫穆然反辱清风之诵中弸积愧倒置多慙
　　谢黄经畧王南剑郑通判徐提干生日诗【又】
　　揆嘉名于初度每感劬劳生上相于中元敢希贤哲荷髙情之缱绻形善颂以殷勤歌明月之章已窥藻思穆清风之诵更涤烦襟欣感交懐敷陈奚既
　　致仕谢守倅寄居【乙夘】
　　特勤枉驾俯庆垂车俶挂衣冠阻趋棨防其为愧感罔既敷宣
　　谢杨守门送上冢啓【丙辰春】
　　窃以岳牧下车将礼神而夙驾州民上冢乃飞葢于晨门佩谦徳之加隆激懦衷而増愧
　　谢赵守门送【阙】
　　嵗时扫墓是为【阙】老之常车骑塞途乃屈邦君之重不遑拜辱但剧懐慙
　　庆礼赐粟帛谢太守【己未】
　　特枉前驱敬宣上赐昭二圣交欢之庆示九重优老之恩荣幸良深敷陈罔既
　　复少傅谢监司【癸亥正月】
　　某祗奉新纶宠还旧秩赦过宥罪仰自圣君之仁嘘枯吹生外由肤使之助缄书先暨感臆増深
　　益国夫人丧谢守倅【甲子】
　　自顷悼亡迨兹送徃叠勤刍奠仍制薤歌前驱逺出于郊闗厚礼倍光于阡陌永言感怆难尽敷云
　　谢黄侍郎艾逺迎【丙辰秋】
　　兹承厌直禁严出临征镇接壌喜瞻于法从齐民谅偃于徳风属此病衰阻于庭谒先勤告至倍极驰情
　　谢赵守逺迎
　　兹审九重临遣千骑鼎来属得谢以里居阻争先于郊劳其为企咏难尽名言
　　谢孙侍郎逄吉逺迎
　　兹审荣剖竹符暂归梓里属縁老病不获攀迎先辱惠音第深懐感
</div>
    <div class="pagination">
<a href="文忠集（宋周必大）_page45.html">上一页</a><span>...</span><a href="文忠集（宋周必大）_page41.html">41</a><a href="文忠集（宋周必大）_page42.html">42</a><a href="文忠集（宋周必大）_page43.html">43</a><a href="文忠集（宋周必大）_page44.html">44</a><a href="文忠集（宋周必大）_page45.html">45</a><span class="current-page">46</span><a href="文忠集（宋周必大）_page47.html">47</a><a href="文忠集（宋周必大）_page48.html">48</a><a href="文忠集（宋周必大）_page49.html">49</a><a href="文忠集（宋周必大）_page50.html">50</a><a href="文忠集（宋周必大）_page51.html">51</a><span>...</span><a href="文忠集（宋周必大）_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
