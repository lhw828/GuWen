<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 27 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 27 页/共 78 页
  </h1>
  <div class="content">
   臣窃惟县治主簿专以勾簿书之稽为职凡一县税赋之输纳实总之销簿对钞尤为切而监司郡守循习故常以主簿在县官中最为事简差出不时甚者至沿檄无虚月朝归而暮出虽有勤榦之吏困于往来欲竭力效职而不可得簿书期会比之教化则为细事在州县之闲则急务也小民输官租得钞而归官司勾销名簿则可以优防卒嵗豪强顽猾据簿之未销者督之则无所逃罪其闲利害皆系于簿书簿书不明则吏得以肆意为奸贫民下戸至有已纳而更输豪猾之家苞苴把持或至于幸免则主簿之职若闲而实要如此任职而不勤责固有所归矣幸走道涂而一旦以不职被谴彼有辞焉臣愚欲望睿旨诸路监司守臣遇有差出轮防诸县主簿量立定制每嵗不得过两次又计日月之多寡较道里之逺近而比折之当差出者不得以请求而免已满两次者不得复差庶使小官得少安职守簿书不至猥弊而民被实惠矣
　　乞东宫官进嘉言善行
　　臣仰惟陛下深惟天下之大本立储宫以安社稷置僚佐以任辅导之职真一代之盛典也臣猥以庸陋备员其闲且得执经从容以侍承华千载荣遇非所宜得思欲殚智竭虑以称陛下任使之意补太子聪明之余虽太子天资明敏谦勤好学而臣不过于诵説之间可以少效其愚讲罢而退虽欲陈述古今以资盛徳无由以进退而思之实不遑处臣窃闻祖宗时应东宫王府官属每五日必使各进嘉言善行一条臣愚欲望睿旨申行故事使臣等毎五日必以一事进如有己见因而详论其是非当否不问兴衰治乱帝王臣子凡古人言行可以劝可以戒者采于百家择其机要以奉太子则上性愈明辅成储徳区区之心得逃尸素之责矣王府僚属亦仿此而行之必有日新之益此故事也
　　论朱熹补外
　　臣窃惟欲收天下之人心必用天下之人望帝王之兴罔不取此文王作兴而二老归孟子所谓二老者天下之大老而归之者也晋元帝初镇建康吴人不附士庶莫有至者一日王导及诸名胜骑从而出吴人纪瞻顾荣皆江南之望窃觇之乃相率拜于道左导因请引二子以结人心二人应命而至由是吴防风靡百姓归心焉此尤其明验也下至刘备之入蜀薄许靖而不用法正曰靖有虚誉今主公始创大业人不可戸晓宜加敬重以慰逺近之望备乃礼而用之夫太公伯夷固非后世所及纪瞻顾荣一归而江左之君臣遂定许靖知无实用先王以其虚誉犹礼而用之事虽不侔意则一也陛下不得已而嗣位兢业当百倍于平时首辟经筵刻意典学天下风动以为新政之第一而又出自宸衷收召朱熹寘之讲席渴于一见惟恐不及次对之宠擢于中途当今人望儒宗无出熹之右者虽不可以望太公伯夷其视纪瞻顾荣过之逺甚平生为有用之学非若许靖之虚誉也故天下士夫视其进退以为重轻及其来前陛下倾待以礼礼记一经又先令讲大学之篇学士翕然向风谓将大有补于圣徳忽然去之如振槁然举朝失色言之丧气此非细故也陛下之去刘正已失之仓猝然曰去宰相而已又去黄度亦为之纷纭然曰去谏官而已二事已致物议然未若朱熹之举之为甚也取天下之人望以收人心陛下既已得之今又去之人心谓何此可想而知不待臣言而后喻也不知陛下所以去之者曷故熹无职事惟有论议必是论议之间有许圣心知前日所以处之者不以代言不以为六部之贰俾以次对侍讲是专求其言也以言求之而以言弃之尤非所以示天下也抑又有大不可者熹之去就固已闗系甚重始闻此事臣自以备位后省可缴奏以裨圣聪命犹未颁而熹已出门乃知御批径以付之皇恐而去此尤不可如此则是命令不由中书不由封駮之地此其利害又甚于失人望矣臣事太上皇帝论事动至十数违忤已甚而事终以不行葢重惜喉舌之地虽有不从不过不报故张子仁终不建节郑汝谐终于外补陈源终不得俸率逢原终不得告如此等事尚能扶持不致倾危者此太上皇帝之盛徳也今成命未至于后省而御批已自别行正使圣断排逐奸邪犹不当尔况施于此乎此臣所以忠愤感激惧职业之遂废而无以事陛下也欲望圣慈翻然感悟念古人进退人以礼之意无贻加膝坠渊之讥在陛下若反掌之易而气象顿还矣苏轼论汉高祖刻印销印有同儿戏何尝累高祖之知人适足明圣人之无我臣实有望焉干犯天威罪当万死伏惟陛下裁幸
　　乞赐莫叔光諡及录用郑锷之后【同倪思】
　　臣等窃惟为寮潜邸者儒生之荣遇施恩旧学者人君之盛徳仰惟陛下聪明天纵圣敬日跻而终始典学习与性成荣儒重道增光家法凡臣子之执经于初潜辅导于朱邸者宠数特异仰见圣明不遗故旧之至仁其有身为侍从而不及覩龙飞之盛终于庶寮而不得霑霈泽之余者有二人焉窃见故吏部侍郎莫叔光性行端良问学该洽立朝正色有仁者之勇始以秘书郎兼平阳郡王府教授后以著作佐郎兼嘉王府赞读在陛下左右四年尝赐以恬静二字后虽免兼而朔望必见爱眷优渥陛下悯其蚤世赐以金缯而赠典之外未尝加以异恩易名定諡故屯田员外郎郑锷素明经术通贯古今教导诸生着録甚众任秘书郎日先帝时在东宫陛下为英国公孝宗擢兼小学教授创置一员与知枢密院何澹轮日入侍首尾再朞尝进劝戒元一书尤蒙襃美御书无逸一篇及学问清修嵗寒等字以赐之锷之身后尤为衰替无家可归一子逺宦奉九十之母无以为养一子累举未第无有为二人言者臣思臣钥实与同朝而锷又臣钥之师也臣等幸日侍经幄敢以奏闻伏望圣慈特加矜念使恩逮泉壤泽及遗孤簪履不遗民徳为厚实有补于圣治
　　乞加赠彭年及録用其后
　　臣闻太宗征辽追思魏征明皇幸蜀乃祭九龄葢忠臣之言常时或不见用事有其验虽悔莫追此明主之所宜加察也陛下即位之初一时旧学多在外服惟彭年自起居舍人擢中书舍人迁吏部侍郎臣同在后省见其无日不蒙召见恩至渥也韩侂胄方有弄权之渐年知其必为后患上疏力言遂以待制知江陵府而侂胄留为内祠是时臣为给事中林大中为中书舍人同衔缴奏乞留年既不可得再奏年义必不留言又不从三人相继去国侂胄因之愈肆以致祸败今十余年矣去嵗仲冬之三日甫诛奸臣而大中与臣明日即蒙收召起于既老独年蚤没不及见更化之盛实可怜悯臣尝从其家得谏草敢缮冩进呈伏望睿览则知年先见之明献言之力或加赠防或録用其后仍以奏检宣付史馆上以广圣君念旧之心下以激忠臣敢言之气实为幸甚
　　【御笔彭年系朕潜藩旧学当权臣用事之始首能抗疏折其奸谋襃防之典理宜优异虽已追赠未称朕懐可特加赠龙图阁学士其子彭钦与寺监簿差遣】
　　乞録用陈傅良之后
　　臣仰惟陛下自更化以来拔用人物凡曾被选择而阨于逺外之人存者无不收召如臣等辈皆不遗忘其不幸溘先朝露不及见今日盛际者或加赠諡录用其后而尤笃于旧学之臣如彭年莫叔光郑锷是也惟故中书舍人陈傅良以一世名儒为嘉邸直讲最蒙恩遇陛下践阼之初置之从列尔后困于排抵几至危殆起知泉州不及赴而卒其家索然次子已夭长子师辙穷匮孤独曾经一任改奏京秩年过五十栖栖逆旅所向不偶诚为可悯臣与傅良为布衣交后又同朝俱掌内外制情义至厚真是畏友其学问文章过臣逺甚实不忍其后之不振窃见绍熙中陛下生辰傅良献诗大蒙嘉赏亲御翰墨写其诗篇反以赐之臣尝再拜而为之跋奎墨既已刊之乐石敢以墨本及臣跋语同以上进伏望圣慈俯赐睿览兴念簪履之遗特降恩旨録其嗣子上以见圣主甘盘遯野之思下以慰傅良沈泉之痛不胜臣子之幸

　　攻媿集巻二十六
　　钦定四库全书
　　攻媿集巻二十七
　　宋　楼钥　撰
　　奏议【西掖奏槀】
　　缴泉州吴净党罪案
　　臣比缘承乏暂摄西掖刑房之事职所当书人命所系尤当加谨尝攷近岁所断过四百余人非不欲求以生之而奏案所言愚民犯法多其自取不敢轻有论奏臣闻之书曰罪疑惟轻功疑惟重与其杀不辜宁失不经经者常也杀人者死法之常也杀人而不死是失之不常也圣人初无意于庇有罪之人而使死者衔冤也特以罪有可疑者可以杀可以无杀杀之则恐其无辜不杀则失之不常宁失之而不忍其不辜而死也国家列圣仁厚凡大辟刑名疑虑情理可悯皆许奏裁率从寛贷国祚灵长此其大者窃详泉州百姓吴净党之事本州见以疑虑具奏以臣观之亦几于可悯者矣臣请举其大略而言之吴净党虽非良善之人然其所犯止因已醉而求酒旣无杀人之心又初不操杀人之器许应遂恶其秽语先以木扁担赶打案中明净党党势迫见有木柄铁齿爬挐急把起爬挐以枕背打许应遂额中心一下血出倒地再以爬挐木枕背打左边肋下虚处扇骨上一下伤重于辜限内身死爬挐旣非杀人之具又当夜分之时秽语初无切害许应遂先以木扁檐赶打偶有爬挐而取击之止于二下遂致重伤原其本心非是凶恶寘之死地罪有可疑欲望圣慈体大舜惟轻之仁广列圣好生之徳矜愚民之无知察所犯之非故特下刑寺重别定断傥蒙寛贷亦必杖脊配流或加逺恶足以偿死者之冤矣所有録黄臣未敢书行
　　小贴子臣详攷本州奏案许应遂被打之时妻阿曽弟许应明同苏穗奴扶防许应遂于煮糖灶前坐向火炙救苏穗奴等依旧打糖则可见当时亦不以为重伤况本州具奏有云原其所犯本无杀意若便行正断窃恐不中有此疑虑检准淳熙敕大辟刑名疑虑奏裁则是本州亦以为疑窃恐难以正断伏祈睿照
　　缴刑部劄子【朝防大夫守宗正少卿兼权刑部侍郎郑汝谐劄子三省同奉圣防依】
　　臣窃见在法大辟情法相当之人合申提刑司详覆依法断遣其有刑名疑虑情理可悯尸不经验杀人无证见四者皆许奏裁此本朝累圣仁厚之至绍兴以来凡奏裁者必贷见今所行尸不经验杀人无证佐而奏案中情理分明者皆自依断必委提刑亲临察其无冤而后处决不以其奏裁而幸免也其刑名疑虑情理可悯者又皆详酌罪犯或贷或不贷亦非尽从轻典也年来死罪日报思欲澄源正本以几刑措而未有以为防今忽奉前项指挥臣再三防绎虽是申严旧法欲革淹延之弊深恐未易施行敢因其言条列如后
　　一谓州郡之吏虑申提刑司未免有财贿之费径以闻之于朝廷提刑司亦利其安静无事不惟不复诘问间有申详覆者亦疏下州郡使之奏闻臣窃以为未然提刑以提防一路刑狱为职州郡详覆而本司之吏利于受贿此当责之提刑非之之也当有以禁止之岂可纵而不问若以为提刑司之吏利于详覆之有得则所谓利其安静间有详覆亦疏下州郡使之奏闻者官耶吏耶以为吏则彼方利详覆之财贿而疏下者非其所利也以为官则亦当以此责之提刑别议申饬可也一谓刑名初无疑虑情理初无可悯类皆餙为辞说而以数百幅之案牍上干九重之聴览中书之务不清都司之事日积刑部疲于拟议棘寺困于约法臣窃以为未然初无疑虑可悯饰为辞说者盖有之矣然求之于古用刑之际宁过于详毋过于简故王制曰成狱辞史以告于正正以告于大司寇大司寇聴之以告于王王命三告参聴之三公复以告于王王三又然后制刑盖如此其详唐制诸州断死罪虽非疑虑各三覆奏亦不以为繁也今奏案之上九重亦惟以视其成而已中书之务不清恐不专为此若都司刑部棘寺则职专在此为此言者恐未免于惮烦之讥
　　一谓诸州因禁以候奏案之下淹延日久其闻证佐牵聨之人或监或系多有死于疾病饥饿者岂不伤圣世钦恤之仁而上奸天地至和之气臣以为此论诚美矣奏案之稽留以至淹延诚为大患是当别议措置如此令一行州郡承风观望锻錬周内或至移情就法茍免駮纠径从详覆处断鲜以上闻杀人愈多伤钦恤之仁奸至和之气必有甚于今日兼恐囚无生路翻异愈繁淹延愈甚囚系愈多矣
　　一谓欲乞明降指挥应诸州不当奏之事而辄奏者其当职官吏悉坐不应奏而奏之法朝廷知其难行旣以贴去而改之云今后应诸州军勘鞫公事如罪犯委有疑惑情理可悯者方许奏裁其有情法相当所犯初无疑虑者令径申提刑司详覆断遣施行臣以为议者固以必不可行而改者亦未应如此行下盖二者自有见行条法不待申言言之先后意有重轻必欲申严若曰情法相当者申提刑司详覆依法断遣其委有疑惑情理可悯者方许奏裁则其辞尚缓或别议戒谕则可若今所降臣愚实恐州郡妄希风防奏裁之案日少详覆而断者益众虽都司刑寺之事简而杀人愈多此臣所以寒心也
　　一谓自此敢有违戾者必罚无赦又小贴子内称间有将贼賍低估价钱止作四贯七八百文以应賍不满之条若此等类乞今后许从刑部防对将官吏取防施行臣窃以为尤非也汉景帝之诏曰狱疑者□有司有司所不能决移廷尉有令谳而后不当谳者不为失政恐人之畏罪而不谳故以此诱之今而曰必罚无赦则谁敢谳乎近盖尝以谳之不当而罚检法之官论者固已深虑而况此明禁之乎低估价钱者取防施行则今后必多赃满之人尤非臣所敢闻也窃观自古书传所载惟务寛宥如与其杀不辜宁失不经之类不一而足矧祖宗以来惟恐有司不以冤狱上闻大中祥符六年眞宗以外郡断狱有疑及情理可悯者避大理駮纠不卽申奏诏令申提防刑狱官覆实具案附驿以奏闻付大理寺详覆取防天圣四年仁宗诏自今大辟案情理可悯而刑名疑虑者更不申提防刑狱官竝具案闻奏如无枉滥情弊更不駮勘未闻有使之不谳者也
　　右前件所陈上渎天聴罪在不赦窃以为今日断狱旣未有澄源正本长防使斯民之无犯莫若且仍旧贯无事改作深恐讲之未详反致已甚拳拳纳忠不敢爱身臣非好为立异利害所在职所当言不容缄黙伏望圣慈详察寝罢上件指挥实为天下幸甚所有録黄臣未敢书行
　　缴皇后宅恩泽【李孝纯等奏合得恩泽一十八名尚有八名乞依安恭皇后宅体例施行】
　　臣仰惟皇后母仪天下所得恩数自有故事然司封格法但载大礼恩泽数目其册寳推恩止系特降指挥大率国家循例等事有其举之莫可废也有其废之莫可举也皇后册寳亲属推恩旧得二十五人隆兴二年因臣寮申请特减七八此安恭皇后之例也至淳熙三年寿成皇后自以别无承受之人于十八人中又乞减省遂又减八人绍兴元年皇后受册先得防应照淳熙三年以前条例及有司别具前后体例以闻得防与十人仰见陛下遵守家法莫敢举之之意今因李孝纯等陈乞却复八人虽比之旧制仍少七人正合安恭皇后之例然已经淳熙三年减作十名及绍兴元年特防裁定而今日又复增添在陛下崇尚恭俭之时不宜有此如圣意以李氏三位子孙数多俯循其请乞降睿防所添八人止许奏本宗亲如此则既不失恩厚又有樽节不致泛溢已甚所有録黄臣未敢书行
　　缴林大中辞免权吏部郎除直寳文阁事与郡【同给事中尤袤】
　　臣等闻之苏轼上书于神宗其论存纪纲曰建隆以来未尝罪一言者纵有薄责旋卽超升许以风闻而无官长风采所系不问尊卑言及乘舆则天子改容事闗廊庙则宰相待罪台諌固未必皆贤所言未必皆是然须养其鋭气而借之重权者岂徒然哉将以折奸臣之萌而救内重之弊也又曰弹劾积威之后虽庸人亦可奋扬风采消委之余即豪杰有所不能振起此天下之至论也仰惟陛下隆寛尽下和顔受言而台諌之臣相继去国者已多侍御史林大中任言责者三年余矣最防眷注言聴諌行前因论事除吏部侍郎虽去言职遂正从班人皆以为陛下赏之也辞免一再除职与郡大中以书生起家陛下拔擢至此在大中之分足矣而臣等犹敢有言者非为一大中也为台諌事体惜也非止为台諌事体也为国家惜纪纲之地也大中论一少卿亦不知所言之详而同日与郡陛下既以为权侍臣矣而仅一直寳文阁天下传闻必以为朝廷以言罪人乃与所论之人俱坐汰斥实伤国体且亏仁厚之政近年台諌风采日消正赖陛下主张使之振作以强主威以尊朝廷以詟奸邪以沮侥幸言脱于口应之如响中外竦动纪纲自张不然则所损甚多来者亦不可为矣公议皆赖陛下选大中言职或留之论思献纳之斑度今事势大中义难复留敢望圣慈念祖宗之深意鉴蘓轼之至论详察事体无令言者与被论者同日而去施行稍有次第使得从容引退优礼以遣之养臣下敢言之气全国家退臣之礼犹足以示四方傥陛下慨然感悟曲留其行则臣等幸甚过望士大夫感悦奋励孰不思罄竭以图报哉所有録黄臣等未敢书行
　　缴皇后宅门客亲属补官【皇后归谒家庙亲属推恩数内门客蒋孝曽亲属张孝诜霍渊霍溥白身补官】
　　臣比者以李孝纯等陈乞还给皇后恩泽八名尝具缴奏乞将所添八名止许奏本宗亲奉御笔特与书行臣伏而思之虽比之寿成皇后添此八人然正合安恭皇后之例臣亦不敢固执即已施行近者伏覩皇后归谒家庙一行推恩给事中论駮防陛下曲从其言仰见圣主化由近始中宫以义制私朝政清明中外悦服近来亲属推恩虽人数比旧为多然出自宸断裁节横恩大率略尽臣辈尚复何言仰惟陛下从善如流千载一遇讵敢失职以负圣明如李孝纯孝友转行右武郎臣亦不复论列命妇加封亲属转官悉当书行惟是门客蒋孝曽白身补将仕郎亲属张景诜霍渊霍溥白身补承信郎求之故事既无比例比之众人最为太优盖白身补官岂是细事官宂已甚不应开此幸门前此止以李氏子孙亲属众多特防放行恩泽张景诜霍渊霍溥既是亲属即合于所添八名恩泽内补官庶免又于十八名之外别添三人反过安恭皇后之例若门客则无补官之例尤不当侥冒补授欲望睿防今亲属三人于所添八名内奏补仍追寝将孝曽补将仕郎指挥或与免文觧一次实为允当所有録黄臣未敢书行
　　攻媿集巻二十七
　　钦定四库全书
　　攻媿集巻二十八
　　宋　楼钥　撰
　　奏议【西掖奏槀】
　　缴潘景珪差知平江府
　　臣仰惟陛下不忘簪槖之旧念景珪家食之久授以大藩本无不可兼景珪屡试剧郡节用明法未尝有不善于民惟是近歳洊致烦言倍费君上保全之赐王畿辅邦吴门最大而起于散地而遽得之必至公论籍籍恐非所以爱之也士大夫茍无大过清朝不忍终弃矧如景珪付以一州自可办治而臣犹以为言盖恐未允公议终难区处欲望圣慈改畀以次州郡俟其治绩稍见以序陞迁不过少迟岁月人亦无得而言所有録黄臣未敢书行
　　缴刘炜监司差遣【圣防首议禁戢私钱今已见效依旧与监司差遣】
　　臣与刘炜初不相闻知第闻其为人颇有志于事功故朝廷任以边郡权为淮漕然以前年禁私铁钱之事观之则知其人非善于处事者也两淮铁钱私铸太甚浸淫入于内郡合行措置禁戢人虽以为私忧然无敢以身任其事者朝廷以众言下之漕司炜自任其事故一以委之然而虑之不审处之不详行一切之令而欲去积年之弊当时公私兵民行啇坐贾虽贫富多寡之不同茍蓄一钱则望一钱之用而炜为之太遽徒以片纸出令使尽失其平一路骚然无不怨愤愁苦其不致生事者特天幸耳是后倍费朝廷调防为之遣使为之集议始则降官防终则给交子纷纭乆之中外寒心仅得少定至今追咎未已犹未有以为久久之计识者方且忧之虽得私钱粗息所伤已多是何异拔小儿之齿齿虽得脱而儿殆矣如此处事谁则不能若非朝廷改图几无以善其后方是时炜亦仓皇无防幸而罢归得以茍免尚足以为功乎陛下若念其为国任事其志可怜前日之扰非始谋所及不忍废弃则可耳今忽有防以其首议禁戢私钱今已见效依旧与监司差遣若反以为功而赏之者诚恐此命一出必致大骇物论亦无以谢淮甸之人臣虽甚愚知其必不可行故不敢以仇怨为惮冒昧奏陈欲望睿慈寝罢上件指挥少俟事体平息録之未晚臣数犯天威罪在不赦惟陛下原贷所有録黄臣未敢书行
　　缴陈岘差知靖江府
　　臣窃惟国家之待士大夫亦厚矣虽有过愆陷于罪籍未尝终弃迟以岁月多抆拭而用之此朝廷之至恩也然亦当视其人之如何彼虽有废放之叹我则有民社之重平时既无善状而又贪黩太甚者自不应复以民社畀之而况师藩乎岘之处家丑声甚彰弃妻之讼人愤其寃岘之居官污声尤着帅蜀之迹最不可揜前后章疏指陈实事臣不敢复论顷除鄂渚守臣公议尚且不容随即寝罢桂林重镇控制南方非有才具不足以应事机非有亷节不足以服逺民其可使岘居之乎间废虽久众尚断断臣若不言亦必有论之者欲望圣聪寝新命于未行之时别选良牧以鎭抚二十五州之民庶使士夫知畏公议所有録黄臣未敢书行
　　缴郑汝谐除权吏部侍郎
　　臣伏见四月二十七日郑汝谐除权吏部侍郎二十八日给事中黄裳缴奏五月二日黄裳除兵部侍郎于是汝谐与裳俱不就职因仍不决遂至逾月臣下罔测圣意所在今三月三日始有前项指挥臣窃惟给舍台谏纪纲风采日以振作则朝廷益尊寝以消弥则亷陛陵夷盖纪纲者陛下之纪纲风采者国家之风采必頼陛下主张然后可为故自来中外之臣所以畏朝廷者以其有给舍台谏也所以畏给舍台谏者盖以尊朝廷也故非才而得美官无故而求横恩者皆惴惴然不敢自安始则曰给舍肯故过否一闻台谏奏事则又曰不至及我否累朝以来务谨重此选使人不肃而严盖未有如今日不振者也况所贵于士夫者为其能存防耻侍从之官又士大夫所属望以为表率也小大之臣一闻给舍台谏语及姓名不当办说是非即合奉身而去脱有不当公论固存不惟伸言者之气正以増朝廷之严臣不敢更引古义只以近事明之淳熙二年莫济以袐书监兼权中书舍人因司谏汤邦彦论韩彦古职名事后有贴黄云初除职名后省失于缴駮莫济自念前在后省曽经书行皇恐引咎即求补外寿皇谓辅臣曰济何故求去辅臣以实对寿皇即取入文字掲去贴黄而后出济终不敢复留寿皇亦聴其去人皆以济为贤而服寿皇之重言路也是时习熟见闻亦不以为异事近日一二士夫明见台諌推弹乃敢睥睨复留名为引退实有觊望强愎之气反出言路之上汨丧亷耻取笑朝野不得已而后去言者又与之俱是以风采摧頽无复气焰汝谐士人也一闻裳有缴駮即已出城待命一再入奏力求外补固已深知事体不复可留陛下虽使就职汝谐必畏公议不敢效尤彼莫济初无姓名在白简中推迹其故犹自引去矧汝谐亲为黄裳缴论何顔复就从列黄裳已防陛下眷留臣不敢复论然终以不得其言而夺封駮之矣而汝谐秋毫不动俨然居职事理颠倒公论不平亦何以表率朝列宣示中外流传四方重取讥讪虽欲以职事自见亦无以为容矣臣愚欲望睿慈重纪纲风采之地全士夫亷耻之道许其补外以正事之体度汝谐未敢就职必再辞免而从之则陛下退人以礼汝谐处身有义君臣之际颇为得体实天下幸甚臣诚不肖摄事西掖泯默愤懑寝食不安正以事未经申不论奏今而不言则为失职是敢不避斧钺冒贡愚忠伏惟陛下深察早赐处分所有録黄臣未敢书行
　　缴郑汝谐第二状
　　臣今月初三日准録黄郑汝谐日下赴部供职初四日尝具奏缴至今未防处分初七日再准録黄郑汝谐辞免乞祠禄或一郡奉御笔依已降指挥供职臣么麽摄承西掖以论駮为职言语拙讷不足以动天聴汝谐之奏既勤陛下亲洒宸翰必是已防省览其言曰自叨除命之后凡三遭省官论奏其意不过欲正国家之事体而存给舍之纪纲是其言可聴者一也又曰论事者罢被论者留不惟事体不顺而纪纲几于尽废是其言可听者二也又曰自始被命至今已四十日矣有合区处施行之事不为不多乃以一小除目阅日已久何必留臣以启多事之原是其言可聴者三也其説皆与臣言暗合以此犹知人情本不相逺此天下之公言也况黄裳一经缴奏陛下察其难以竝在从列故处以王府旧职而汝谐之命谢深甫缴之臣又论之矣汝谐必知难以竝立深甫与臣又当如黄裳之引去自此一有论奏则先危其身向来犹得与之俱去去非臣子之所惮与之俱去事已可骇今则论事者罢被论者留台諌给舍不复可为虽具其官而职尽废其何以为国乎陛下若徇其请付以外郡以靖朝列在陛下一举手之顷耳朝廷则可以正纪纲振风采汝谐则可以全去就知亷耻上下两得之矣近来事绪日出论駮日至烦渎圣聴皆非得已陛下本务安静而滋益多事臣愚不避万死伏望圣慈采之公论付之无心刻印销印惟是之从使朝廷肃然是非别白实为幸甚不然恐纷纷未已徒骇观聴无益也所有郑汝谐供职指挥此特其一尔欲望先赐宸断俯从所乞他日如欲用之亦未为晚上项録黄臣未敢书行
　　缴郑汝谐第三状
　　臣备数左史误防圣恩兼摄西掖比因郑汝谐除吏部侍郎曽经给舍缴奏之后得防令日下供职继又准御笔批汝谐乞祠劄子臣两具缴奏未承处分又防宣谕书行臣以愚惷固执不敢奉诏伏念臣以么麽小臣区区抗论实非有他正为朝廷维持纪纲庶几后省犹有官守然自知荒陋之文不足以立雷霆之下朝夕俟命靡遑宁处今兹再降指挥仰窥圣意以汝谐为有才故排羣议而用之万钧势重罪无可逃三諌不从臣可以去不敢更有缴奏但以上件録黄难以书行臣亦无顔复玷朝列谨具奏闻见今居家俟命伏望圣慈将臣早赐罢黜庶免久妨贤路冒犯宸严臣下情无任惶惧战栗之至所有録黄臣未敢书行
　　缴给还陈源产业什告告劄
　　臣窃惟陈源近除内侍省押班后有缴奏防陛下采纳虽许其趋走于禁中而外廷之议获伸告命不给俸禄不支仰见皇明洞烛足使近习屏气今来忽有指挥给还物产臣亟取防数目除追纳及卖过外所余不多若不必深较然事体所闗则有不可陈源罪恶贯盈死有余辜幸防寛宥复备使令陛下既已伸外廷之议而复还其已没之物产则赏罚近于无章矣且其前后赐赉及其侵盗其数不赀今其所余田产不满万缗杂物称是又多不可售之物举以与之岂惟不足以示恩适所以啓宠纳侮且小人无厌之求其势未必遽止臣愚欲望圣慈追寝上件指挥以絶奸萌不胜幸甚所有録黄臣未敢书行
　　缴封桩库取金银
　　臣窃惟祖宗置内藏库盖以乗舆服用之余别储以备边费寿皇置封桩库亦欲蓄于无事之时以为有事之用非若前代琼林大盈专以为私藏而轻费也故累朝惟闻时出内藏以补有司之不给借用或至百万偿还不足徃徃贳之未尝无故反取外帑以实之也高宗皇帝尝曰祖宗储积内帑本以备边陲缓急之用此眞陛下所当取法也今日比祖宗时事力不及十之三四专仰东南以立国取已竭泽矣州县困乏田里憔悴重以去年水旱所在饥荒江上流殍盈路徃来皆能言之圣慈力加赈恤所济无几二麦未熟可为寒心当今别无生财之道惟赖陛下身履恭俭爱惜财用禁戢贪暴检柅奸弊尤恐不给而窃闻内庭宴饮无时费用无度内帑所积支用不赀既不领于有司无从知其虚实然观屡降指挥多取桩钱物则所谓当亦不妄臣职分戸房每见宣取数多实为惊惧葢今日民财竭尽既不在民则当在官而经费既不可减用之又如此不节封桩家计所储正自不多若如此支用又将竭矣内帑既虚封桩所竭国将奈何古者无三年之蓄犹曰国非其国而况虚竭如此岂细故哉臣职当论奏正以每降指挥必以恭奉三宫为名故臣子不敢有言然而外议籍籍谓所取之钱多为内廷浮费不过支散乐工赐予近幸日甚一日如此以江海实漏巵山林供野烧岂有纪极哉州县上煎下迫不惟民不堪命吏不得息县既不可为州亦无少寛监司例被督责版曹日忧不足椎剥疲民取其膏血百十之逋动遭鞭挞取之尽锱铢用之如泥沙岂不可痛哉今月十三日连有两项録黄其一曰令封桩库支银八万两防子二十万贯赴内藏库供纳恭奉寿圣隆慈备福皇太后尊寿皇圣帝寿成皇后使用陛下自正月一日行庆寿礼之后至今未曽再驾内外方日夜望鸣跸之行既欲以钱粮为恭谒之用臣敢不书行又一日得防令于封桩库取金二万两银五万两内藏库送纳此项实为无名之费一日两指挥前者则为奉重亲之用犹为有名如后一项则为不可府库陛下之府库微臣安敢方命诚愿圣慈恻然兴念母以生民膏血供无涯之费以固邦本以保宗社夫二万之金五万之银在陛下富贵之极视之若不多以民间计之不知为中人几家之产细民几万之资州县取之于民不知用多少笞棰竭多少资产辍多少衣食而后得此故拳拳为陛下言之望俯鉴愚衷收还诏防务为节俭以益圣徳以寛民力实天下幸甚所有録黄臣未敢书行
　　缴万钟除起居郎兼权中书舍人
　　臣仰惟陛下即位以来求贤是急收召人物布满班行是以政事虽有阙遗而纪纲不到隳紊兹忽闻万钟为起居郎兼权中书舍人人已甚骇臣尤不遑钟之为人臣所深识性资浮薄举止轻儇少有不检之名老无自艾之意世居京邑日偶贱倡至今市井之间咸知姓字凡曰缙绅之彦鲜与交游重玷台评难逃物议顷方屏处俄报召还何縁受知不使置散言者强顔就职固已可羞钟乃先期入朝如恐不及复居卿列尚曰旧人谬厠从班实污清选但工谐谑何以当吏笔之严仅习歌调何以代王言之重断然不可众所共知岂微臣视樊哙耻与为伍将有正士问元稹适从何来若陛下必用万钟则孤踪谨避三舍议已出口安可同寅词不逮心姑陈大概敢祈睿断凾寝误恩况兹西掖之司下房最宂身当众怨力拒斜封今欲使斯人在官是先与羣小为地亟伸缴奏仰冀聴从重千天威恭俟严谴所有録黄臣未敢书行


　　攻媿集巻二十八
　　钦定四库全书
　　攻媿集巻二十九
　　宋　楼钥　撰
　　奏议【琐闼惷言】
　　缴冯辅之等转官【改易制造头冠法服等竝皆精致干办御药院冯辅之黄鉴吴思忠李唐卿各转一官内冯辅之吴思忠遥郡上转行黄鉴阶官上转行李唐卿转行遥郡】
　　臣仰惟陛下即位之初忧勤抑畏臣子奉职朝廷清明海内欣快虽水潦为灾嵗事壊于垂成而人心不恐者以政事纪纲之可恃也兹奉圣旨以御药院改易制造头冠法服依淳熙十六年体例干办御药院四人竝特与转行一官臣误蒙陛下擢寘琐闼不敢不以愚忠仰图报効臣窃惟歴代人主或出于幼冲不知爵赏之可重或强愎自用不以法制为当守又以嗜欲荒惑不能自克则左右近习之人乗时肆志引例破法惟其所欲外庭不能支吾则攀援侥幸驯致乱阶者多矣陛下诞膺丕圗人心翕然诏书所至危疑之情即日尽定葢知陛下仁孝素着而务学为急习熟世故亲履时变反覆史传之得失洞知小人之情状无酒色之娱絶器玩之好专欲亲近儒生讲论经理此不世出之主也所望超然逺览削去弊蠧排抑侥幸振起纪纲惟祖宗故典是遵惟天下公议是取则太平之期可望今即位才及两月而已复容受欺罔遽出横恩以塞无厌之欲其何以示天下夫人主恃以立臣民之上者以纪纲为急横恩一出则是斜封墨敕自壊纪纲陛下心所备知目所亲见凡可鉴可戒之事皆当深思切虑力自振抜岂应因仍旧例以黩初政近年以来每遇如此指挥臣僚无不缴駮率蒙依奏后虽制造头冠法服转行之人亦以缴奏终于回授而况于改易者乎今来冯辅之呉思忠竝系武功大夫遥郡团练使若于遥郡上转行则皆为防御使黄鉴见系武功大夫遥郡承宣使若与阶官上转行则为横行右武大夫李唐卿见系武功大夫若与转行遥郡则为刺史夫武臣至于武功大夫则为止法正如文臣之中大夫也武臣大夫实歴七周年用七举主始转横行非有功效显著不带遥郡如文臣不为侍从不得为大中大夫二者皆有累数十年而不迁终身而不得转凡有恩赏正许回授此一定之法也臣愚欲望睿断将上项改易头冠法服赏各与转一官其碍正法人竝与依条回授以昭名器之重以示天下之公以窒侥幸之门以光初政之大不胜幸甚所有録黄臣未敢书行
　　缴随龙讲官等转官
　　臣窃惟陛下龙飞御天凡旧日攀附之人均转官资诚未为过但以国家官宂至此已极而六年之间两遇覃霈爵赏益滥尝攷随龙恩例在祖宗时止转一官多不过两官正縁高宗立国于扰攘之时一行官吏自元帅府执羁靮于万死一生之中故南京即阼之初随龙人竝转四官夀皇朝虽转四官然两官系用建储恩并转非专为覃恩也太上皇朝四官之赏葢是失于契勘陛下不以位为乐不得已而后受臣于彭年黄由沈有开同在后省见其引义力辞其言至切心甚服之臣愚欲望睿断检照祖宗之旧典裁节近年之横恩酌为中制使随龙讲官各转两官曾任藩邸讲堂官各转一官以成旧僚辞宠之贤以示陛下不敢自比于祖父之意天下幸甚臣冒昧进言不避紊烦所有録黄臣未敢书读
　　缴戴勲除知閤门事
　　臣仰惟陛下龙飞御天潜藩旧人际千龄之防无不有攀附之幸矧如勲者服劳五年职为内知圣心记存擢而用之诚未为过然初除带御器械臣僚以员数已足恐其滥额以啓幸门尝具缴奏今奉使方归自言閤门舍人今既故除既合解罢乞祠禄而遽以知閤处之则为过矣始八月中臣寮之奏欲少俟他日有阙以颁成命得旨依已降指挥则是除目已定又曰候有阙日供职则陛下所以处之者可谓详尽矣今乃猥以员数已足欲从朝廷乞一外祠而遂得知閤虽曰不要君臣不信也窃见夀皇即位之初龙大渊曹觌在潜邸尤久亦止除御带至次年春间大渊自枢密院副都承旨觌自御带俱为知閤时金安节周必大相与缴论甚切且谓二人攀附虽旧过此以往事君之日甚长傥其谨畏有加何患身不富贵奉圣旨罢剧就闲宜允众论尚兹回缴可特依奏大渊别与差遣觌依旧带御器械一时君臣之间如此其盛然犹其进不已恃宠弄权寖预政事贻害甚多太上皇初年谯熙载姜特立径除知閤无有论者公议深以为惜然犹是太子春坊又非内知之比如勲本是士人素被眷知使事甫毕且当退静以俟君命不应遽有此举上则以御带为未足下则欲乞外祠以徼取其所欲如控囊然若遽以知閤处之则陛下之官非惟不足以厉世摩钝亦不足以慰满左右之意臣实忧之欲望睿慈深察愚忠追寝新命今谯令雍既以持服未可仕宦勲则当用八月十九日圣旨候有阙日供职或恐圣意念其未有职守即乞如吴炎依蔡必胜例权差候有阙日拨填庶得允当所有録黄臣未敢书读
　　缴闗礼张宗尹特与随龙恩数
　　臣窃见前项指挥颇骇观听臣非敢故为烦渎实以随龙恩数自来无有特与之法一开特与之门恐恩幸援来者无已陛下必有难处者伏覩淳熙十六年三月十七日圣旨随龙讲官承受官可各转四官以承受官厠于随龙之数已非令典然犹不至如今日特与恩数之滥是时承受官系刘庆祖以无官可转已于吏部陈乞回授今来闗礼张宗尹若果系承授潜邸奏报两殿文字陛下念其有劳欲与以恩数乞照淳熙十六年指挥施行庶免开特与随龙恩数之门以塞后来攀援之路不为小补所有録黄臣未敢书读
　　缴随龙人转官并王倓等八人恩数
　　臣近者论奏随龙讲官及曾任藩邸讲堂官转官事乞酌为中制讲官各转两官曾任讲堂官各转一官得旨依奏仰见陛下虚心应物从善如流臣不胜感涕有君如此何忍有懐而不言寻奉圣旨随龙官吏诸色人军兵等开具职位姓名可各转四官资白身人与补保义郎曾经藩邸应奉人可各转四官资等臣縁未知前项讲官处分未敢论奏今又准今月十日指挥依已得指挥官吏诸色人等转官补官应千恩数等竝依淳熙十六年体例臣僚缴奏数内王倓八人十四日得旨王倓等内有官人转两官白身人与补承信郎陛下之不私旧人足以示大公于天下然臣犹未有尽其愚须至再渎天听臣前奏谓随龙恩例在祖宗时止转一官多不过两官正縁高宗立国于扰攘之时一行官吏自元帅府执羁靮于万死一生之中故南京即阼之初随龙人竝转四官等事其理甚明今讲官及曾任讲堂官已蒙陛下依奏减半推恩则随龙官例诸色人霍汝翼王徳谦以下各与转两官白身人补承信郎曾任藩邸应奉人各与转一官其王倓等一体照曾经藩邸应奉人推恩则事体轻重与讲官等一体实为允当陛下在位统业以天下为忧身率以正无敢不服累年横恩至此裁定天下必当称诵圣明自此抑侥幸振纪纲惟圣意所尚朝政清明此其本也臣职在封駮苟有管见不敢避仇怨而负天子伏惟陛下裁赦所有録黄臣未敢书读缴郑熙等免罪【后省看详临安府进士郑熙等连三上书所言无礼奉圣旨竝免罪】
　　臣窃惟陛下即位之初下诏求言章交公车来者甚众后省被旨看详虽未能徧其间议论剀切有补于政者犹未暇一一奏闻若郑熙辈上书再三言寖不逊所乞幸建康事尤无足采得旨免罪仰见圣主寛宏之度然臣又有愚见不得不以奏闻古语有之狂夫之言圣人择焉以言求人曾未闻有所襃表而遽有免罪之旨不可以家谕戸晓必有轻议于下者况士人上书亦间有无稽之言甚于此者欲望圣慈葢之如天若此等人一切容之万一有伏阙邀驾等事自有常规寘之有司以旨赦之庶全国体若因看详而免罪臣等受谤而不足道恐非所以广陛下之盛徳也臣一日之间屡有论奏实非得已自非赐以矜察臣实无所逃罪如郑熙等果有不逊之心免罪之后亦不能禁其妄发不若寝而不问静以待之臣懐不自已犯分渎烦无任战惧之至所有録黄臣未敢书读
　　缴蒋介除右监门衞中郎将
　　臣窃惟古者侍御仆从罔匪正人其选择之遴不徒取其勇力也近时环卫官閤门带御器械等即取武勇之士又参以才谞韬略文学之人诚有古意此国家之美事也如介以右科发身人物议论足以备环卫之列久在閤门得郡逺去陛下亲擢称此选臣亦喜朝廷用人之当除目之下即已书行徐攷员额则尚有可议伏见初置环卫官以来三十余年矣元以十员为额实精其选内以严侍卫之职外以示将帅之储今十员已足而又除介以介之才收置于员外无不可者特以遴选人才之地此门不可遽开一开此门权幸贵要便将攀援而进予援苟滥则名器愈轻不可不虑也臣愚欲望圣慈别赐处分庶免攀援侥幸寖壊成法所有右监门卫中郎将録黄臣未敢书读
　　缴李谦召试閤门舍人
　　臣窃惟武臣之召试閤门舍人与文臣召试馆职无异必其人物才业足以厌服众论不可以轻予也李显忠称号名将而有孙能以文学自好尝名荐书陛下宠以召试宜矣臣初不知谦何等人攷其家世乃知其父师顔曾任建康府统制于绍熙四年七月十一日乞致仕如此则谦之服父丧方逾小祥犹在服制中也在法小使臣遭父母丧只给假百日本非令典近方有臣僚论奏议更此法见今看详况本法自有愿持服之文正所以待孝子也谦为小使臣固可用百日之制矣尝获文解则是愿为士人而不持父母丧可乎未除而经营召试欲玷清选则是冒哀求仕尤法之所不容也欲望睿断追寝成命勒令归持父丧俟服满而后从仕观其见识凡下亦不足以辱召试之宠所有録黄臣未敢书读
　　缴刘询带行遥刺
　　臣照对刘询两任簿书官合转两官酬赏得旨依刘尧咨赵友仁例特与转行遥郡刺史臣窃攷之刘尧咨淳熙六年以武功大夫奉使回程特授荣州刺史则是以奉使恩而转遥郡非以簿书之赏也至八年始以簿书任满赏特授忠州团练使赵友仁淳熙四年以在殿陛日久应奉有劳将两任簿书任满转两官恩例特典转行遥郡刺史此询所引之例也臣攷之成法武功大夫为武臣止法今来虽有赵友仁例縁友仁系在淳熙四年至淳熙十六年太上皇帝即位之初所降指挥竝不许以泛赏迁转止依条法施行自此以后凡所以泛赏引例转遥郡横行者皆许缴駮或吏部执奏终于回授而后已臣愚欲望圣慈特降睿旨寝罢刘询带行遥刺指挥令与依条回授所有録黄臣未敢书读
　　缴王泾等放令逐便
　　臣伏覩上件指挥窃惟陛下圣孝仰奉三宫以泾等皆医官旧人故许逐便以备使令然四人之贬罪有轻重未易以一概论也方高宗升遐之初泾追两官勒停一千里外州军编管马希古追两官勒停五百里外编管后省臣僚独论泾之罪不容诛以其轻脱纵肆所用之药不依方书不随病证率意自任致此祸变人人愤郁恨不食其肉罪大责轻纵未置死地乞断配以副众心有旨王泾追毁出身以来文字特决脊杖二十刺面配千里外牢城收管绍兴三年正月指挥周昭应奉医药不谨除名追毁出身以来文字刺配琼州牢城永不放还臣愚窃谓夀皇尽孝执礼不胜创钜痛深之心故处泾之罪仅恕其死而已太上皇帝之恕周昭行道之人多知其故含怒蓄愤以致违豫者久之窜之海外圣意可知在今日虽经赦宥不应遽使之齿于平民臣以为马希古尚可恕也王泾周昭之罪不可恕也欲望睿旨将王泾周昭逐便指挥特赐追寝毋致失刑以累初政所有録黄臣未敢书读
　　缴医官郑至逹改风科入内内宿
　　臣闻有国有家者立法之制使有司守之有司不能守则君上当治其废法之罪若徇一夫之请越法自便有司能执法守而上之人反欲以一时指挥而废法开侥幸之门以来无涯之请则法令俱成无用矣医虽曰伎然先王之所甚重矧国家禁廷之所用上奉三宫所宜精择元丰之法选保试补其制甚严政和少变宣和又申严之俾竝依元丰法虽奉特旨传宣宣押等仰医局执奏不行可谓详尽矣臣在后省所当遵执实縁年来缴奏多急于大者而以此等犹为细事亦间有书行自知其非今朝政清明凡侥幸废法之事遇之辄论陛下俯从如响则在臣尤不敢忽所有郑至逹特改风科与差入内内宿其于法制不可行者二而事体之大不可者一臣敢陈之揆以宣和执奏之法一不可也又乾道三年指挥内宿风科医官以二员为额见今溢额人且令依旧今后竝不作阙差人二不可也是二不可者翰林院医官局能执奏以为不可而圣旨特依今来指挥则是臣所谓有司能执法守而上之人反欲以一时指挥而废法此于事体所系尤重自此苟有势援之人皆视法令为甚轻悉以特旨冲之则旧法几于无用矣此臣所谓事体之大者也臣不识郑至逹为何人伎艺之精否攷之案牍则累经缴奏淳熙十二年为徳夀宫医官有劳特与免试验供职差人内内宿淳熙十三年又为医药有劳差充徳夀宫祗应皆为医官局执奏奉圣旨特依今来指挥皆为臣僚缴奏而罢不知惩创又圗特旨以破旧法则其人顽狡可知况内宿风科医官既以二员为额目今已有员至逹又在三人之外又闻大方脉以七员为额正縁千求不止已是滥额数员可见冗滥今若不行止遏恐来者不已是医官局能执法守而旧法日以寖废臣等反失其职矣是以冒昧歴歴言之欲望睿断追寝特旨庶使侥幸攀援之人自此帖息不胜幸甚所有録黄臣未敢书读
　　缴谢渊请给全支本色
　　臣仰惟陛下奉承三宫惟恐不能顺适圣意然法制之设所以公天下而共守之有不可逾者知閤谢渊为皇太后亲弟请给依韩侂胄例特与依禄给全支本色有以见陛下奉祖后之意然真俸之支则有不可吴瓌吴琚同为太皇太后亲侄同为检校少保节度使可谓事体至切矣然吴瓌之请真俸已久无有议者而吴琚之请太上皇为之降旨则黄裳以给事中力陈者三四陛下为之降旨则黄由以摄给事中又至于再三论奏而后止疑若有甚异者无他瓌在绍兴元年十月指挥之前而琚在指挥之后者指挥既定之后若又开此门则戚里攀援何时而已两朝圣明终允其奏韩侂胄之真俸以淳熙十五年十一月降旨正与吴瓌事体一同谢渊之请切似吴琚臣是以不容不论欲望圣慈收寝前项内批指挥自后若不系南班随龙统兵战守之人以真俸为请者一切以定制絶之既以杜侥幸之门于节用之政不为小补所有录黄臣未敢书读
　　缴傅昌朝改差干办皇城司
　　臣窃惟皇城司之职不为轻选臣不知傅昌朝为何人第以名簿籍攷之淳熙十年天申圣节皇后合得防补恩泽将一名回授与本閤进奉白身傅昌朝补承信郎昌朝所谓之官虽元系亲属恩泽而补官之日明言以亲属恩泽回授与主管进奉之人即显得本非亲属而主管进奉止系一时非泛补授故顷以亲属赏典转官先经之部先示后有给舍缴駮皆谓依元降指挥止合转至训武郎止不曾施行至今年七月二十七日指挥云皇太后亲侄女夫傅昌朝偶用本殿捧香恩泽补官特与依亲属补授出官施行见今吏部申明朝廷未曾转行武翼郎夫覃恩转官以千万数独昌朝未得放行葢其出身犹未明白也若止是一时非泛出身其得閤职已是过当难以遽当皇城司之选况昌朝见待干办军头司犹未赴上臣愚欲望圣慈收上前项皇城司除目俟朝廷取见出身明白放行本人转过武翼郎然后授之未为晚也所有录黄臣未敢书读
　　缴李氏等依宫人例支破请给【成国信国崇国三夫人李氏等系太上皇后亲属依宫人例支请】
　　臣窃惟国家赋禄俱有条式不可紊也绍兴元年士歆妻梁氏支给臣僚缴奏谓一命妇之谓给事体虽若细微然幸门一开攀援者众蚁穴之不塞可以溃隄遂蒙寝罢夫以士歆为宗室大老其妻一有干请犹为之遽止今无故而给三人尤为无名吴琚为太皇太后之亲侄谢渊为皇太后之亲弟其请支真俸陛下不以私害公悉从缴奏而止李氏三人因縁戚里不从夫爵得授国封已为幸矣若更依宫人禄式则例支破诸般请给侥冒益甚检照内国夫人例一人每嵗约计钱近二千缗银一百五十两米四十五石绫一百二十五疋罗三十余疋绢六百疋绵四百两况一日而并与三人其蠧耗可知陛下恭俭节用为天下先中外方且冀望裁抑内庭用度以纾国力若遽开幸门自此攀援日至何以杜絶臣愚欲望圣慈收还上项指挥以塞戚里无厌之请实为幸甚所有录黄臣未敢书读
  </div>
  <div class="pagination">
   <a href="攻媿集_page26.html">
    上一页
   </a>
   <span>
    ...
   </span>
   <a href="攻媿集_page22.html">
    22
   </a>
   <a href="攻媿集_page23.html">
    23
   </a>
   <a href="攻媿集_page24.html">
    24
   </a>
   <a href="攻媿集_page25.html">
    25
   </a>
   <a href="攻媿集_page26.html">
    26
   </a>
   <span class="current-page">
    27
   </span>
   <a href="攻媿集_page28.html">
    28
   </a>
   <a href="攻媿集_page29.html">
    29
   </a>
   <a href="攻媿集_page30.html">
    30
   </a>
   <a href="攻媿集_page31.html">
    31
   </a>
   <a href="攻媿集_page32.html">
    32
   </a>
   <span>
    ...
   </span>
   <a href="攻媿集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
