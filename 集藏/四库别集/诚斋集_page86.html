<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 86 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 86 页/共 120 页
  </h1>
  <div class="content">
   云不意老年见此竒特借令得机仲一幅八行之书孰与仲多也此某之所以大之也机仲之言曰易者刚柔相易之谓又曰乾坤者易之太极又曰易之象数尽在乾坤又曰道之变迁微而难知又曰学易者不可不原象数渊哉子袁子之言乎切哉子袁子之言乎引天下后世之学者自叶而根自支而源者必此之言乎而某之欵启何足以与于斯此某之所以大之也某也儒其号而不儒其实者也然抑尝有志于斯而悾悾如者也葢尝以圣人之经如日在天一人仰之不若使众人仰之庻各有得于日也如射有侯一人射之不若使众人射之庻各有中于侯也若曰非离娄子无与于观日非后羿无与于射侯则日无乃孤而侯无乃弃乎是以不度其陋而妄有志于斯也注六十四卦自戊申发功至己未毕务尝出屯防以降八卦于尤延之矣延之我爱不我弃也皆有所窜定焉某皆聴从而改之焉夫是以乐为延之出而忘其凟焉又尝出家人一卦于元晦矣元晦亦无所可否也但云防示易传之秘六字某茫然莫解其意焉是以不敢复进焉今再以出之于元晦者出之于机仲正犯机仲变迁难知之戒也机仲能如延之之不我弃而我教乎幸也不然又曰防示易传之秘乎戯也幸之戏之惟命焉













　　诚斋集巻六十七
　　钦定四库全书
　　诚斋集巻六十八
　　宋　杨万里　撰
　　书
　　答徐宗臣监丞书
　　某伏以即辰凋年逼春清霜佐雪恭惟都运监丞尊契丈里居清逸徳望崇崫天棐忠贤台候动止万福某老病余生弃官十年乞骸三请挂冠神武又三载矣闭门待尽人事尽废书问都絶不宁惟执事而己逺防诒书访问生死何喜如焉何感如焉来帖告诉门生排报尝闻前軰谓受人之恩而不忘者为子必孝为臣必忠葢推是心而信其人也又闻惟以怨报徳者为不可测葢以有人之形者必有人之情也故卢杞之于顔公敏中之于文饶之竒之于永叔邢恕之于君实孰测其报恩一至此极防昔孟尝君有一客孟尝遇之甚厚而客毎毁孟尝或问其故客曰人皆誉君而我独毁人必以我为小人而以君为长者此吾所以报君也前五子者其意将无出于此欤至如逄防杀羿之事孟子不责防而责羿然则先生之与门生其责果谁在哉久不纵谈聊以发千里之一莞防饷小春碾春风落飞雪候蟹眼瀹兎褐风味胜絶媿无枯肠五千巻可搜揽耳未见君子愿言珍重青天白日谗波聿消即聆召音遂登郎从偶江东耿曹送至宣笔分纳二軰匪报也
　　答张功父寺丞书
　　某伏以春寒即日恭惟功父寺丞约斋先生坚卧南湖弹琴赋诗咏歌先王之风神介台候动止万福契家玉眷均庆某行年七十有六而未有闻焉宜捐而收宜疏而休功父之于某何如也古人投分之义每有相思千里命驾而功父深居帝城非埜人之迹所宜至既不得相见而心欲相见者不以靣则以书而埜人姓名又不宜入修门不知功父察否也敢谓不逺千里走一介行李移书寄诗后山清厉刻深之句寳晋沉着痛快之字荡耳目而醒肝胆此惠己不赀矣又加遗笔墨呉牋比东海错厚焉礼加渥意加劬埜人何以拜此独窃怪功父趋舍而不可晓者功父近九重之居若此其甚也曕光范之门若此其不遐也操数寸之頴奏三千之牍颂圣明而陈治安朝侣邹枚暮参防龙直易易耳顾乃结苇苕之巢于霜松雪竹之内访麋鹿之迹于兎迳牛涔之外所向一何左也此其不可晓者一也问其奚事则讲云议月问其奚求则唱风和雪既徴子云之牛坻又索子厚之土炭舍炉而氷之附吐饴而蘗之茹所欲又何诡也此其不可晓者二也然而有可诿者古之诗人文士所挟异于人则所趋固异于人也至于其所施于某者则可大骇者矣孟子曰人之患在好为人师柳子答士人书絫絫百千言其虑患防也昔之人固有毅然不顾而居然当仁者矣然的之立矢之集矢之来的之灾今功父号我以师而自号小弟子诘其实则朝同朝也游同游也志同志也友云者实也师弟子云者浮也浮而非实无乃欺乎无乃防乎功父固非欺且谀者然而云云若尔者尚古人敬老之义而欲行之以厚俗也此在功父不失为盛徳事在某则有所大不安者敬我不若安我安我不若免我之为的它日赐书惟无曰师弟子云者则老友之盛福也诹及陈诗有防勘而无去取此本今在南昌大儿许惟曽端伯百家诗选则尝为儿軰择其粹者为一编凡四帙此非为作者之设也今附便了呈似不晚次公入京受署却望畀之以归要遮老眼也近睹邸吏报窃承功父己有进擢之命即日遂为贵人所谓家贫愿邻富也然从此萧郎是路人也一笑南湖第三集诗老而【阙】夷而工亦磨丹以摘佳句以为盗窃禆贩之府三禆得荣覩尤幸未见惟爱重大业以世其官以宏其施建茶五十銙聊伴空函匪报也
　　再答陆务观郎中书
　　某伏以即日夏令有淑暑风斯清恭惟致政华文国史郎中契文招月西塞聴钟东林天棐髙蹈台候动止万福某老病余年今七十有六矣加我数年亦可齐执事矣来教未得以八十康宁之福嫮我也来教又谓陶朱猗顿之富汾阳西平之贵世俗羡媢者可笑是固然矣然谓寿考富贵皆出偶然者然哉然哉谓寿考果出于偶然矣乎若若莱耋以其徳者也显乎淑幽乎祐也若启期耋以其窭者也彼乎蔪此乎优也谓之偶然不可也至脍人肝而永徳乎窭乎茹箪瓢而短非徳乎非窭乎谓之偶然亦可也谓富贵出于偶然矣乎若蠡若顿富以其力者也不贾不赢也若郭若李贵以勲者也不武不登也谓之偶然不可也至黄防郎而赢也力乎车戏而登也勲乎若夫力足以裕天地而枵于在陈勲足以泽万世而萎于泣麟又何欤谓之偶然亦可也闻之曰事有粹乎不偶然者有驳乎偶然不偶然之间者孔子曰如不可求从吾所好孟子曰强为善而己矣此粹乎不偶然者也至于龄之永也短也赀之赢也缩也位之崇也庳也此驳乎偶然之间者也粹焉者尔力也吾徒不可以不懋也毙而后己可也驳焉者非尔力也其如彼何防前言戏之耳可也存而勿论亦可也置而勿存亦可也执事以为然乎防不然乎防来教诹及某恶诗当有万篇不闻居肆而市脯者乎族庖者日嚣嚣然号于肆曰吾脯也胾也羮也皆防且多也夫防则不多多则不防防而又多其皆熊蹯猩唇乎防其皆鲍鱼鼠朴乎哉采菊东篱焉用百韵枫落呉江一句千载风人之勍者肯与仆较少量多于可吊之滕哉近尝于益公许窥一二新作邢尹不可相见既见不自知其泣也独其间有使人怏怏无奈者如湖山有一士无人知姓名又如寄湖中隠者是也斯人也何人也谓不可见则有欲拜其床下者谓不可闻则有闻其长啸吹篴者斯人也何人也非所谓不夷不惠者耶非所谓出于其类游方之外者耶非所谓迯名而名我随避名而名我追者耶公欲知其姓名乎请索琼茅为公卦之其曰鸿渐之筮实惟我氏不知其字视元宾之名不知其名视言偃之字既得视是占颇欲自秘又非闻善相告之义公其母谓龟筞诚不能知此事许教以令子送行诗尚未寄似方且徴之某顷亦有送三子之官者别纸呈似决曹掾将非能作史论者耶新守将至某当诣府修州民之敬首就何从语也未见万万珍重日听裹轮赐杖之命
　　答张子仪尚书
　　某伏以即日颢气己末风露髙寒恭惟判府阁学尚书尊契丈左冯繁推惠化滂被及京之润天人是孚台候动止万福某以病弃官以耋得谢亦既十有一年矣今兹犬马之齿七十有六年矣士者视之寒炉之灰墙角之檠也而执事之在姑苏相去三千有余里乃未及下车亟走一介汲汲而诒之书拳拳而致其意迹弥踈心弥亲地弥逺情弥迩独何欤不寜惟是葢十年之间自奉使而总饟餽立朝而践台斗昨帅七闽今典三辅无嵗而无书不惟无嵗而无书无时而无书也不惟无时而无书又亟问而亟餽也又何欤夫合以势者势尽而交踈合以利者利尽而交踈此固世俗市道之交不足陈于君子长者之侧也然无友不如己者非经之箴乎贵有常尊贱有等威非传之仪乎而执事经尊一代而不遗浅陋之友位在六长而不忘贫贱之交又何欤闻之子张曰我之大贤与于人何所不容易曰以贵下贱此古人盛徳之事今人之所不能为者执事毅然独为今人所不能为之事凛然追乎古人盛徳之事者政在是耳而又何足以疑亦何必以致疑于其间防而某一书之中致疑者葢舞阳之门不足诎淮隂之车玉川之屋不足辱谏议之书以其不应有而有也惟其不应有而有是以不应疑而疑岂执事而举之有可疑乃无似之人无以堪之故不能不自疑耳非敢有疑于青天白日之下也诗之小序不云乎言之不足故嗟叹之嗟叹之不足故咏歌之古风一篇别纸呈似此亦诗人言之不足与嗟叹之不足而作也一览而抵诸沟幸矣未有见期万万珍重若夫世毗陵之爵囊曲江之笏金嘉直之瓯此公家分内事耳颂之则讇
　　答袁起岩枢宻书
　　某伏以即辰嵗事聿遒天意欲雪恭惟枢宻相公端明谟明廊庙柄执事几华戎耸瞻天人尽防钧候动止万福某恭审膺受书赞登重几廷正人其昌善类载穆恭惟驩庆某于今月十九日得女壻泰寜陈丞经送似枢宻八月一日所赐报章再拜披读五色芒寒纸长连连笔飞翩翩反复百折巻舒三过语如对靣情如家书峻极之位弥髙而劳谦之词弥卑云泥之势愈踈而金石之谊愈亲至于舍己之衮衣绣裳见其黄帽青鞋而羡之舍己之絫絪列鼎见其木茹雪防而爱之舍己之纬乾坤扶日月见其畊莽苍钓沧浪而慕之追记雪屋之説诗厯陈云窻之聨句若欲往从之而不可得者而又寄以州西之雅歌俾击缶者得闻金钟玉磬之声葢句句锦江之巻字字雪山之氷也赠以四端之缣素俾緼袍者一识万草千华之纨葢恋恋范叔之袍依依之之衣也此古名相巨公所以为布衣之交存嘤鸣之音盛徳事也千载絶响一不返岂谓今日乃忽有之何其幸也今日有此事吾身见此事何其又幸也吾身见此事吾身防此防何其又幸也弃官十一年挂冠亦三年偶未死耳一日而逄三幸焉且死不朽矣陈丞竟防铨曹通理此恩不自枢宻而奚自耶懐之感之有艺极哉病身柴立防弃笔研不知年矣所谓四六复澷不记矣且庆牋贺启门下之至者当齐熊耳矣枢宻少此防敬哦五字诗三章章八句以代启事之陈贺且谢寄诗赠衣之嘉亦于卒章僭致无厌之求焉葢陈壻己得漕泉二使及太守三京削矣尚缺其二枢宻倘慨然兴孺子入井之心赐以闽中宪仓之两书求嘉泰二祀上半年之京削则合窣堵之尖脱选坑之火在枢宻一染化笔之顷耳再三之凟某则有罪抑启宠纳侮者谁乎想读至此当大噱也未占侍见不胜大愿愿言金玉厥躬柱石吾道即正上能之躔民之所欲天必从之
　　答朱晦庵书
　　某伏以即日初冬犹暖恭惟宫使侍讲待制契文珍台育徳天棐忠嘉台候动止万福台眷均庆诸郎进学日新某伏自八月间于叶尉许得台翰即尝寓书为报登山临水公不如我之书是也杨子真出守乡郡首访山间亦颇能谈契文近况甚慰某昨日入城修州民之敬夜宿城外一茅店通夕展转不寐五更忽梦至一嵓石之下见二道士对奕意以为仙也问某何自至此答以仆弃官游山今四年矣独未至此山故来且谈且奕二人皆敌手至末后有一着其一人疑而莫下其一人决焉径下一子疑者顔頩某黙自念仙家亦有争頩者觉笑曰君子无所争必也奕乎忽青童自外来曰有客二仙趋而出肃客而入云二客葢东坡山谷也既啜茶二仙谢二客曰局不可不竟请寓目焉复且奕且谈二客侍谈寖逺若未忘前事者似颇及元丰元祐间纷纭事且叹且泣二仙起曰何两先生相语之悲也二客吐实一仙笑顾东坡曰先生之诗不云乎惟有主人言不同天寒欲雪饮此觞又顾山谷曰南山朝来似有意今夜傥放新月明非先生诗乎客主俱大笑某一笑而寤追忆其事莫晓其故天已明矣入城郡官皆郊迎令亲程纠防出契文六月二十一日手书读之若督过其不力疾一出山者乃悟梦中事程纠又出契丈与渠书有欲令老僧升讲座普説使听通身汗出快防快防之语偶记忆尝见一史书似荀悦汉纪之属而非也载子房事至欲王诸吕之时子房犹及见之王陵平勃私于子房曰子以三寸舌为帝者师今为之奈何子房不答退而复招啇山四人者使者往则皆遯矣某尝笑子房动不动推与闲人契文尝见此书否荷荷契文蓍占有知抑犹在偻句之后乎葢蓍告契丈以遯之初六而偻句告仆以上九也发书占之云在外则已逺无应则无累曾谓晦庵之蓍不如某之偻句乎荷荷儿軰防下问极感先生长者幸教之意列拜起居未占参侍愿言珍重以为吾道之镇公子
　　上陈勉之丞相辞免新除寳谟阁直学士书
　　某皇恐再覆己拜公蔚然区区之恳有未竟者尝闻之曰天下之事有名是而实非者有迹同而情异者葢古之举逸民者天下所以归心古之存老马者君子所以笃旧二者五帝三王尊贤敬老之遗意也今也某无故而锡命无功而进律不识此何谓也意者圣主有五三尊贤之心如古之举逸民有五三敬老之心如古之存老马访之大丞相而未有以塞明诏称隆指也姑以某而寘之选中恭惟大丞相造化生成之恩良不细矣而某感激衔戢之心亦岂浅防然某窃谓其名是矣其实非也其迹同矣其情异也葢古之所举逸民者谓山林长往之贤也非谓谢事之臣工也古之所存老马者谓徳力并称之骥也非谓齿长之驽蹇也某则不然嵗在壬子年六十有六以移病而去官嵗在丙辰年至七十以引年而纳禄夫去官纳禄则谢事之臣工也非山林长往之贤也移病引年则齿长之驽蹇也非徳力并称之骥也以某而塞明诏不曰名是而实非迹同而情异乎窃恐开素隠盗名之门长乡原欺世之风必自某始矣惟亟陈于上而速寝某之除命使某上不犯于公议下不隳其晚节不胜悃诚廹切之恳
　　答浔州廖子晦书
　　某伏以露滋月肃霜戾秋登恭惟子晦浔州史君十乗以先千骑居上天棐前茅台候动止万福某自顷于雷仓许得所移书且寄书防石刻等欲报而无驿使蹉跌至今此宜获大呵而反辱嗣音贤者难量固若是防某山林一槁人耳雉免之与处鱼虾之与侣以贫而求抱关以惫而上印绶以疾而辞皮冠以年而袖手板此其异于桃林之归牛栁营之汰卒者几希而来教有去就勇决之褒正与朝菌论年夏虫语氷耳至假之以范蜀公尤非其伦是何子晦胸中扰扰多蜀公也子晦业可大而巻之懐齿鼎盛而缩其袖日亦爱矣者当如是乎来教又有坦然忘世之语若有深望于仆者又何不自望而仆望也然窃闻子晦有青云故人吁焉而弗之往啖焉而弗之享晦庵先生之门不曰鲁无君子者耶敬畏敬畏自亡友敬夫一去八桂西民夺其母也久矣今又得子晦西民可与贺乎学道爱人努力努力未见自珍吾道亨窒惟马首是瞻
　　答袁机仲侍郎书
　　某再拜伏以熙春过中淑景初丽恭惟宫使殿撰侍郎尊契丈祝厘竹宫待问宣室天廸甽畮之忠神听正直之与台候动止万福某犬马齿今七十有八矣人间万事不到胸次不待扫溉而自除不烦排遣而自逺不足勤执事之心恻也惟是挟策读书此书生之余习登山临水此埜人之深癖二病痼之一居膏之上一居肓之下秦缓之鍼攻之而不逹华佗之剂浇之而不入执事何以为我谋哉然二病者又有浅深每遇书册财入佳境目輙痛而告劳兴輙败而作恶至于登临则足愈轻而不知倦行愈逺而不知反前之病不若后之病之深也执事又何以为我谋哉燕居深念又有一病每懐我执事相与金石之处相忘形骸之表璧水讲习之乐严瀬诗酒之娯如梦中事梦中之喜不足偿觉后之慨也执事又何以为我谋哉今日寒食方欲蹑青鞋唤乌藤鸥鹭前导猿鹤旁扶相将挑埜药于芳洲拾瑶艸于枉渚而李尉乃以执事往嵗九月之书来发而占之正冠盥手再拜三读瑶林琼树瞻之在前金声玉振洋洋乎盈耳也梦喜觉慨之一病于是脱然去吾体甚幸甚荷甚幸甚荷示教北山四咏新作朗诵未既忽乎追参歩趋陟降林壑攀上巗之刺天俯中岩之倚空氷壶清寒以逼人玉虹飞动而夺目执事其谓某何如其喜又何如其幸也徴及拙句甚愿充员湛軰也山谷云衰懐对胜境更觉落笔难牵课四絶句呈似第公输之门乃敢挥其斧西子之牖乃敢其丑不如是则公输不哂西子不矉尔未见惟观颐金躯考祥玉烛之是祷惟蒲轮遄归灵寿赐命之是颂
　　答张季长少卿书
　　某再拜伏自乾道之季年执事初来落笔中书一日声名震于京师一何伟然也迨及绍兴之初载执事再至握兰省户二老相对髩髪沧浪何其頺然也居亡几何仆使江东公归岷岭两舟邂逅一揖而别一何黯然也居亡几何仆归林下公牧汉中一书逺来访问生死又何跫然也楚星蜀月万里相望自此逺矣遣骑再临复拜尺素教之石刻之新作觌以经术之训传老病衰谢之中忽得异书于异人唐人一日防遍长安之花何如仆一日觌尽羣玉之府也文辞髙寒山巑泉潺楷法竒崫铁屈石出陶泓诸铭山谷之菁房湖诸记栁子之裔鲁论明微闯神之机春秋述义泄圣之秘济河焚舟如子荆之于康伯仆病未能也夺攘盗窃如郭象之于向秀仆又不敢也望洋若送君自崖仆则己伏矣且妬且热喘如筒吹仆其能忘乎寓目至此公不絶倒仆不信也
　　答戸部王少愚侍郎书
　　某再拜恭承命戒令撰述令弟枢使观文铭诗自顾浅陋固不当披襟然诡以交情尤不当避席去秋専遣便了走淮上致奠于枢使防令侄报教亦以此文见嘱已怆然心许之矣况重之以台座谆谆之诲乎苐某才钝思迟少纾其期仅能属藁若责以七歩三歩而成刻烛击钵而就虽临之以亡酒之军法廹之以泣釜之死刑亦终不能也如陈应求丞相之铭其子郎中守四年乃来取如权枢宻之铭其孙太卿安节五年乃来取权卿今造朝可问而知非敢绐也至如虞彬父王季海京仲逺三相之铭皆一年后乃来取最近者如余处恭丞相去夏襄事毕送行状来今垂一年而尚未来取也而台座赐大儿长孺书乃有速为下笔之语某敬读至此汗不敢出此与程督里胥不报期防之爰书有以异乎所幸者特未防书判搒百而封其文案耳孔子曰君使臣以礼杜子美曰五日畵一水十日画一石能事不受相促廹王宰始肯留真迹子思曰今而后知君之犬马畜伋王公贵人之轻士未有甚于此时者也某亦安能呕心胼手竭蹷奔命以奉此急急之符哉行状奏议敬以归纳可别选才敏思涌者而往役焉临纸战栗
　　与建康帅丘宗卿侍郎书
　　某伏以廪秋暑天髙物肃恭惟判府安抚留守大学侍郎尊契文式是南邦卧防北门忠贞昭天厘事萃止台候动止万福契家玉婘尊穉咸庆诸即骎骎堂閤甚喜甚贺某卧山墅未先朝露皆余防所逮也每燕居深念顾独有可恨者吾二人者一居东海之东一居西江之西秋风一起侧身东望慨然以懐山立玉【阙】之标伟然在人目中也凝神小定则其人甚迩而其室甚逺矣则又怊然以喟斯可恨不可恨也然较之十五年之前则吾二人者可以欣然相贺矣其又于何恨也当时道山史舘并游者几何人今之存者几何人吾二人者独可不相贺乎防若较之三十有四年之前则吾二人者尤不可以不相贺矣何也中兴以来宋徳盛在乾道何盛乎乾道也主徳日新于上治化日隆于下人物日盛于朝民气日熙于野当时不自知也由今望之信如何防信如何哉是时成均奉常暨朝列并游者几何人今之存者几何人交游之浅者姑置也至且深者如执事如钦夫如伯恭是可得乎哉是可不贵珍乎哉可不贵珍乎哉是不可多得也而今则亡其二也言之则令人悲言之不忍也不言则令人思不言亦不忍也然言之可得而言矣见之可得而见乎然则吾二人者独不可以尤相贺乎防某则老矣今犬马之齿七十有八矣自六十有六病而弃其官而致其仕矣朝与樵夫乎拾薪夕与渔父乎义鱼尚何为哉尚何为哉而执事剖麐符拥茸纛统貔虎百万之师当金汤一靣之寄其不轻而重也焯焯矣然荐绅先生之论咸曰以执事广大精微之学雄深雅健之词经纶匡济之才忠孝文武之望上焉者置之鳯池鸡林则必唐虞乎斯世次焉者置之广厦细防则必尧舜乎吾君又次焉者置之銮坡玉署则必灏噩乎斯文诡之外庸则为斵大木而小之某曰不然不久幽者不速晰不小湮者不大决执事韬龙文翳豹章岩登川临月珍风追超然物表悠然事外者十年矣时有求于执事非执事有求于时也开寿域转鸿钧不在兹乎不在兹乎道之将行也欤小人犹有望焉不寜惟小人而已钦夫伯恭犹有望焉不寜惟钦夫伯恭而已仲尼子舆犹有望焉执事毋怠未见君子万万爱之重之以为吾道之镇公子云




　　诚斋集巻六十八
　　钦定四库全书
　　诚斋集巻六十九
　　宋　杨万里　撰
　　奏对劄子
　　壬辰轮对第一劄子
　　臣闻国之命如人之命人之命在元气国之命在民心故君之爱养斯民如人之爱元气也然爱民者君也推君之惠而致之民者吏也陛下身居乎九重而心周乎厸屋储神于蠖濩而见民情于畊桒陇之间顷尝损半赋以与民古者艰难之时所未尝有也近尝出宫帑以振饥古者匮乏之时所不能为也有爱民之君如此为监司守令者其忍负之顾乃不然或郡境实旱而不受民之诉或县无上供而预借民间来年之租甚者攘肌而及骨剥民以进身两税自有省限也或先限而责其至足常赋自有定数也或厚敛而献其羡余甚不称陛下爱恤恻怛之意也泽不下流感名旱暵江湖之上旱遍数州天意若曰逺民有不被陛下之泽者也吏之壅阏上泽如此可不昭然逺寤哉臣闻令不自行不有所劝则令不行恶不自止不有所阻则恶不止唐代宗之时秋霖损稼渭南令刘澡称县境苗独不损代宗命御史朱敖视之损三千余顷代宗叹曰县令字人之官不损犹应言损乃贬南海尉若代宗者可谓知劝沮矣唐宣宗之时补阙张潜上疏以为藩府每以羡余甄奬窃惟藩府财赋所出有常苟非赋敛过差及减刻将士衣粮则羡余何从而致宣宗嘉纳之若宣宗者可谓知劝沮矣臣谓当今监司守令有如刘澡之所谓张潜之所论者愿陛下有以劝沮之仍诏台谏以论列之劝沮一眀则圣主之泽如流水之源沛然而下无敢壅阏矣取进止
　　壬辰轮对第二劄子
　　臣闻人主之要道有一而所以为要道者有二何谓一曰用人是也何谓二曰任贤曰使能是也有正直中和之徳者谓之贤有聪眀果敢之才者谓之能贤者有所必不为故可任而不疑能者无所不为故可使而难御汉髙帝之于萧何张良托之以国托之以子托之以心腹至扵韩信黥布使之将兵使之杀敌而髙帝之心腹未尝敢以托之此任贤使能之效也至于东晋所谓贤者不善任之而乃使之故使商浩将兵则无成功所谓能者不善使之而反任之故任桓温以国柄则几僣窃此失于任贤使能之效也陛下以英明之资当艰难之之极广览豪杰博延俊乂葢将绍开中兴坐致太平任贤使能之道兼举而并得之视周宣有光焉汉髙帝之事不足道也然任贤非难知贤为难使能非难而知能为难故知人则哲帝尧犹难之人不易知侯嬴亦叹之如臣之愚何敢措其説抑尝参稽古先斟酌圣贤而得其至精至粹之要矣敢以为陛下献臣闻观贤者必观其所主观能者必观其所试主司城贞子所以为孔子主痈疽瘠环则不足为孔子然则人君欲知其臣之贤徳欤主于司城贞子则其贤徳无疑矣欲知其臣之奸邪欤主于痈疽瘠环则其奸邪无疑矣贤者任之奸邪者不任之则任贤之道尽矣臣故曰观贤者必观其所主啬夫之利口而无补于汉周勃之讷而能安刘氏然则人君欲知其人之才能欤不能言而能立功立事者其才能无疑矣欲知其臣之诞谩欤敢为大言而不能成事者其诞谩无疑矣能者使之诞谩者废之则使能之道尽矣臣故曰观能者必观其所试臣区区千虑之一得惟陛下裁择取进止
　　癸巳轮对第一劄子
　　臣恭遇陛下亲郊底于休成而臣得骏奔其间国之大庆臣之至荣也然臣窃观其初微雨既降而陛下惕然寅畏忧形天顔既而天表之应步自太室而瑞雪纷至燎重紫坛而云物开除肆眚丹凤而日光清照此葢陛下一念之诚天应之速也且夫雨者天也变雨而者陛下之一念也然则灾祥虽在乎天而变灾为祥者实在乎陛下矣然臣窃怪比年以来江湖之间水旱间作陛下勅监司谕守臣捐给内帑之钱发太仓之粟所以畏天忧民者尽矣而嘉气未应丰年未屡此岂天道之逺有所难格欤臣闻之易曰君子以自强不息记曰文王之所以为文也纯亦不已昔者唐太宗即位之初元年饥二年蝗三年水宜其治之难也然太宗聴魏征仁义之言黜封伦刑名之论导人使谏勤而抚民未几大稔米斛三钱葢太宗不以天之未应而少怠亦不以天之既应而自足此其所以致贞观之隆也今以陛下畏天之诚忧民之切以念郊祀雨之心为念斯民水旱之心以郊祀三数日寅畏之心为纯亦不已之心圣心不息天意自格变水旱为丰穰销氛祲为泰和岂特致贞观之治而已臣不胜愚忠取进止
　　癸巳轮对第二劄子
　　臣恭惟太祖创业太宗继之真宗仁宗守之四圣相承所以酌百王之制立一代之法虽尧舜复起不能易也自王安石变法而天下始自章惇蔡卞和之而天下始乱光尧中兴尽复旧贯陛下绍统一遵家法社稷之福然臣窃闻乾道新书犹有抵牾陛下有命再修饰之臣当思抵啎之説大槩有二有肆一人之请而改法者如利害劄子是也有徇一人之欲而改法者如援例陈请是也且夫陈利害者志在于对扬之塞责而已或闻之道涂或假之他人岂可轻信其请哉援旧例者志在于恩纪之侥幸而已或不应得而得或不应贷而贷岂可轻徇其欲哉臣愿陛下深诏有司于修法之际凡有此类乞如范仲淹之论凡百官起请条贯令中书防议必可经乆方得施行如事干刑名更令大理寺官参详之如此则祖宗之法庶尽复其旧矣臣又闻之立法不如守法今新法再修之后臣愿陛下与大臣力持之于上凡法之所无者一皆执而不行又诏给舍台谏之臣力纠之于下凡法之所无者一皆议而不阿有害吾法罪在必罚此又非特有司之事而已也伏取进止
　　得临漳陛辞第一劄子
　　臣仰惟陛下圣心恻怛视民如伤知为民之蠧者莫大于贪吏有抵罪者必寘典宪甚盛徳也然臣又有愚见欲上禆朝廷之末议臣闻将闭不善之门必先开为善之路示以所畏者所以闭不善之门也表以所慕者所以开为善之路也今夫某贪吏某贪吏上之人从而刑之则贪者将惧而曰贪不可为此所以闭不善之门也今夫某亷吏某亷吏上之人从而举之则亷者将劝而曰亷不可不为此所以开为善之路也为善之路一开不惟亷吏有所劝贪吏亦知所慕矣亷吏知所观则亷者众贪吏知所慕则贪者革而为廉风俗一变贪汚自戢臣愿陛下内委宰相侍从台谏外委监司太守嵗举亷吏一人必有实状勿为虚美无其人则阙之陛下亲择其尢者而旌异之或増其秩或赐之金庻乎亷吏之俗盛贪吏之俗衰矣惟陛下裁择取进止
　　得临漳陛辞第二劄子
　　臣窃闻比年大农廪食嵗计每患诸路纲船不以时至及其既至又多折阅之二者其咎安在臣闻国朝之法纲船不许住滞一时所过场务不得检税葢以舟不住则漕运之至者甚速税不检则商贩之微者可附虽无明条许其商贩而法意则稍许之矣大抵小人之情啗以利则喜而易使夺其利则怨而难役有以利之则其利足无以利之则其用窘利其私乃所以利于公也今则不然纲运所过税场类多苛留以检税为名冥搜细索秋毫必征小人既无所利又无以为用不有以足其私则不得不取于官是饮食衣服之用资粮屝屦之用不盗舟中之米将焉取之纲运之至多不以时既至而又多折阅其原盖出于此臣闻苏【阙】在扬州日陈纲运之诸罗随船检税臣愚欲望朝廷行下诸路纲运所过税场不得苛留以检税为名如有违戾去处必议其罪度其千艘衔尾日至中都无住滞折阅之弊取进止甲辰以尚左郎官召还上殿第一劄子
　　臣闻安民莫如弭盗弭盗莫如素备臣窃见天下郡邑有外砦巡检或以镇荒林或以扼险要者所以为弭盗之素备也今则不然名为外砦而将士实居城中者若潮州之外砦惠州之外砦是也潮州之外砦其地大氐茂林千里大木百围在潮梅之两间人行其中终日不逄居民不见天日盗蔵其山而人莫之觉朝廷于此设一砦者所以镇其荒林使盗不得而发也惠州之外砦其地右背崇山前左大海其间仅通一路自循梅及潮三州来者必由此途朝廷于此设一砦者所以扼其险要使盗不得过也臣前任广东提刑尝因求盗经从恵之外砦问其巡检公廨则化为瓦砾之场矣问其兵之屋庐则鞠为樲棘之墟矣问其将士所在则皆居城中矣盗贼每起于山林而乃居扵城市此盗贼所以无所畏忌也潮之外砦臣虽未尝至而见其将士亦皆居于城中臣尝符下两州委守臣兴修各砦廨舍营屋起发将士移屯复归旧处不得依前安居城中未几而臣去官其复旧与否臣不得而知也臣愚欲望从朝廷行下广东宪司催督潮惠守臣照臣淳熙九年内措置两訾移屯事理施行仍差官核实保明以闻及行下诸路宪司稽考郡邑外砦有侨居城中事体相类潮恵二砦者并令葢造廨舍营房移屯复旧使荒林之处有所镇而盗不敢发险要之地有所扼而盗不敢过庶几山林之逺枹鼔不鸣田里之间民甿安业取进止
　　上殿第二劄子
　　臣仰惟仁圣在御一意加惠百姓每发徳音下明诏为民而下者十九而州郡不能宣布徳意取民无制其害尚存其尤害民者改钞一事是也何谓改钞县以新钞而输之州必改为旧钞以受之夫一嵗止有一嵗之财赋一政止有一政之财赋今也不然今嵗所输往往改钞以补去嵗之亏甚者或以补数嵗之亏后改前输往往改钞以偿前政之欠甚者或以偿累政之欠是以嵗嵗有负任任有逋广右已有此弊矣江浙又甚焉至有一县必令偿十余万缗之逋者掲浩穰之数以为督责之符又岂容酌中制而免害民之患哉夫所谓积欠者或以防荒而减免或以恩濡而蠲除或穷民逋负而不偿或贪吏奄有而不可校是特其名存耳以其名而责其实从何出哉不过驱县令以虐取于民尔臣愚以为莫若截然自今日始今嵗所输止为今嵗之数后政所输止为后政之数取其累政旧欠之虚数而与之蠲除覈其任内逋负之多少而为之殿最庻几县令自此可为而民力不至重困臣之愚言傥可仰禆圣主恤民之徳意愿下其事推而行之以禁戢州郡改钞之弊仍令监司觉察母致违戾取进止
　　上殿第三劄子
　　臣闻箕子曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直此言王者之平心称物当如是也葢偏陂也好恶也偏党也反侧也皆人欲也非天理也皆人心之私也非道心之公也然是数者之私皆一言之而偏党党偏独再言之反覆言之岂不以是二者尤害心之大者乎葢执己之见之谓偏好己之同之谓党执己之见则必舍人之长好己之同则必恶人之异以此处事皆昏昏矣而用人者尤不可有此心也后之用人者不然某人进则某人之所引其类者皆进某人退则某人之所引其类者皆退如其所引之不善也皆随某人而退也不亦善乎如其所引之皆善也亦皆随某人而退也良可惜也人才之所以难得其或在此欤此偏党之一也古人云人非尧舜安能毎事尽善然世则不然天地四时尚有易也法令三年尚有赦也人有百善而不幸有一过或以其一事而废其终身之百善锢人没世已可惜矣其人岂无片善一能可以济国缓急之须乎此偏党之一也人之才有短长己之心有好恶当其恶之也或以有功能而废当其好之也或以无功能而迁有功能而见废则人自此惰于赴功无功能而迁则人自此躁于幸进此偏党之一也人主之心天之心也何谓天心无亲无疎无近无逺是谓天心后世不然亲且近者则举信之疎且逺者则举疑之信之则欺者皆以为忠疑之则忠者皆以为欺此偏党之一也臣生当圣世览观圣主之设施固未必有此虑然臣蒙陛下之收用受陛下之教育君父之于臣子非止责其效一官勤一职而已也必将以古人圣贤之学责望臣子之报上然则三代圣贤之心后世偏党之失臣岂敢不以闻于君父乎唐太宗云以古为鉴可知兴替惟陛下留神省察取进止
　　乙已轮对第一劄子
　　臣闻惟天爱君惟圣畏天天之于君厌之者则骄之以嘉祥爱之者则谴之以变异絶之者则娯之以强盛爱之者则愳之以灾害故夫灾异者天之所以爱君也圣人以己占天而不以天占天太戊修徳而桑木即枯成王改行而偃禾尽起故夫警惧者圣人所以畏天也仰惟陛下圣神之资与天同徳寛大之政与天同仁上天眷之享国攸长固无适而不得乎天意矣然廼者上天见异时则有星变地震之灾频年无秋时则有水旱相仍之患外夷多诈时则有邉防危疑之虑陛下法尧之兢兢体舜之业业恐惧修省夙夜靡遑是以一念祷于此而天星退于彼前日之灾异一变而为清宁前日之水旱一变而为丰穰前日之危疑一变而为安靖至于告庙郊天前期而雪既雪而霖既霖而霁霁而欲雨雨而复霁顷刻之间感召转移讫成熙事孰谓天道之逺乎此惟圣畏天之明效也然臣闻之圣人不畏多难而畏无难非畏无难也实自畏骄心之易生也臣愿陛下移前日之恐惧为今日之恐惧移前日之修省为今日之修省属任大臣非不推诚也得无犹有逺嫌顾身而不敢任事者乎延纳台谏非不聴言也得毋犹有避怨畏而不敢深言者乎中外臣子不论小大无不对许以尽言此固善矣岂无闻见轻信得失相半或犯严忤势而以言为讳者乎权贵近习无所亲踈苟有弄权即从退斥此固肃矣岂无上畏圣明下惮物议或阳退隂进而害政无形者乎朝政修明矣必思或举其小者近者而逺者大者有未讲也边备整辑矣必思或先其虚名末节而实务宿有未察也惩赃吏以惠民非不严也必思以惩踈逺小吏之法为惩贵近权要之法也禁军债以惠军非不峻也必思以禁军债剥割之意为禁军帅交结之意也以此推之其类非一惟陛下思之思之又重思之戒之戒之又重戒之则圣徳日新天命永保实宗社无彊之休取进止
　　轮对第二劄子
　　臣闻事君者必严进退之节用人者必养其进退之节古之事君者三揖而进言其难进而缓也一辞而退言其易退而速也古之用人者进人以礼言其不诱之以爵禄之利也退人以礼言其不毁其亷耻之操也在下者以进退之节而发诸身凛凛然如执玉而忧其坠在上者以进退之节而养其下恤恤然如艺苗而望其成进退严然后亷耻立亷耻立然后名节全名节全然后国家重故以西汉之盛治至于单于来朝而王莽以一孺子而取其国以东汉之式微至于献帝不能自存而曹操终身不敢去臣位何也名节之立与不立而已然则名节之闗人国家岂细事哉臣窃观近世之俗骎骎乎向扵名节之不立矣公卿大夫以靖共为大体有将顺而无弼违百官有司以柔伏为厚徳有依附而无奋发政事之得失巻舌而不敢议人物之忠邪闭目而不敢分以守正为拙以敢为为狂以中立不倚为后时以处秽由径为速化古人进退之节往往视为迂濶无用之具矣此风一成岂国之福哉臣请试言其一二州县之吏有以秩满而去者有以成资而去者官期及代而不求去则士皆贱而笑之今朝廷之百官未尝闻有以秩满而去者亦未闻有以成资而去者幸而其间有知亷耻者谒朝廷而求去然其意未必诚也有以去为留者有以退为进者朝廷未必信也幸而有诚欲去者朝廷亦并以前之不诚者视之亦未必信也怀禄顾位惟恐失之此风一成岂国之福哉臣愚欲望陛下明告大臣凡在朝之百官或以三年而秩满或以二年而成资其及代者朝廷以其贤而欲留之则禆之以再任不然朝廷随其才力因其资格而畀之以外任何必以爵禄羁縻之使之徘徊徬徨欲留不可欲去不能进不以禄退不以义以壊其进退之节而纳之以苟贱之地哉此亦长养名节之一端也取进止
　　轮对第三劄子
　　臣闻法不难于立而难于守立法而能守虽非良法法无不行立法而不能守虽有良法法无不壊未必下之人敢壊法也或者上之人自立其法自壊其法也故贾谊曰执此之政坚如金石行此之令信如四时据此之公无私如天地使金石有时而渝四时有时而反天地有时而私亦何足取信于天下哉臣窃见陛下自临御以来尤严铨试之法上至于公卿下及于大夫士近至于权贵逺至于寒畯其子弟以门廕补官者非中铨试不许出官此非特为国选才也乃所以为公卿士大夫教养其子弟之才也此非特为国惜名器也乃所以为权贵寒畯之子弟得之之难而爱惜其官也人惟教而成才然后可以使之临民人惟爱惜其官然后可以责之律己此近世之至良法也然臣窃怪有国戚而与宫观差遣者如张似续有以勲臣之后而特差帅司干官差遣者如杨文昌有特令吏部差充宪司干官差遣者如刘球此三人者问其尝中铨试乎则皆曰未也臣闻古之行法者必自贵近始舍贵近而行于踈逺则天下不服法行而天下不服则法废矣今有未尝中铨试之人而得出官是铨试之法为虚器也上之人自立其法而自壊其法欲法之必行得乎臣恐铨法自此而壊幸门自此而启不学无能贪鄙不自爱之人自此而进他日虽欲塞之乌得而塞之哉臣愿陛下深诏执事自今以始有出于一时之除授而未察其尝中铨试与否者令吏部勘当申尚书省及给舍防谏如系未经中铨试之人许宰执得以执奏给舍得以缴驳台谏得以弹罢虽岳庙宫观帯贴职者亦在所不与葢贴职者天子之优恩也非可假此而免试也岳庙宫观者虽非临民也然已经出官则临民之渐也非中铨试不以贴职而出官不以岳庙宫观而出官则幸门塞矣夫然后铨试之良法可以经乆而不壊出官而临民可以得人而不滥不胜天下国家之福取进止
　　论吏部恩泽之敝劄子
　　臣闻为国者以法从人不若以人从法以人从法则公道行而私欲止以法从人则公道止而私欲行私欲一行士夫争夺之门所以四辟而不可禁胥吏受贿之渊所以百孔而不可窒也法之敝莫不然而铨法为甚士大夫之有任子此本朝之仁恩至深至渥也为人祖父者宜体朝廷之意均雨露之恩可也葢鸤鸠之哺子也旦则自上而下暮则自下而上故其均也今则不然有所谓父祖遗嘱者亦聴其奏补且夫奏补自有成法又焉用遗嘱乎爱憎之或偏则有遗嘱死生之或乱则有遗嘱故有夺嫡以与庻者有舍子而立孙者其至众也使其任偏爱出乱命犹不当从也况有假托而伪为之者乎此以法从人者一也又有诸子已补官而奏孙者甲房之孙补官者二而乙房之孙补官者一犹有余泽之一而甲孙之三者又欲得之问之则曰甲长孙之官者生前之奏也此不当理为轮房之次数也甲次孙之官者身后之奏也乙孙之官者亦身后之奏也谓生前之奏不当理为轮房之次数身后之泽甲乙二孙既各得其一则其余泽复当归于我矣不知夫身前身后之所奏皆君恩也岂有身前者不理为次数而身后者乃理为次数乎岂有甲孙之得二人者而乙孙之得止一人乎此以法从人者二也又奏孙之法有轮奏诸房已足尚有余数恩泽却依长子房分奏补者此亦不均之説也且如甲房之孙其数一乙房之孙其数五而祖之恩泽其数六必也甲与乙各得其三斯均矣今也甲房之孙奏一人焉乙房之孙奏一人焉其三则谁得之甲房之曾孙曰我当得之乙房之孙争之曰不有法乎法之説不曰轮奏诸房已足然后及长房乎今我本房孙之未官者尚四人焉奏未足也何得舍孙奏曾孙乎争之不决讼之不己葢由不均之故也此以法从人者三也又被防补人已命未受者聴改授余亲未有期限之説也既而申严之曰未受而身亡者限一年别奏此法善矣既而又申严之曰持服人不应受命而寄纳未服阕而身亡者方许改奏其余巧説縁故经隔年嵗等事不合改奏此法益善矣而近时议者乃请曰如实有事故者乞与改奏且夫所谓事故者自知其出一年之期限必巧为多方之故皆挟情以破法者也安得所谓实者哉此以法从人者四也臣愚欲乞痛革其敝凡奏补恩泽有称祖父遗嘱者不与有称生前所奏不理为次数者不与有一房之孙独多而引轮奏未足之说者不与有被防人未受身亡而出违一年之限者不与如此则争者息而讼者服矣不惟长仕族逊悌之风亦以宏圣朝均一之泽又以塞胥吏受赇之一孔如有秋毫可采欲其裁自圣断诏有司推而行之取进止
　　论吏部酧赏之敝劄子
　　臣闻春雨秋霜同夕而降上天不能以宰万物赏庆刑威同日而施圣人不能以驭羣臣昔尧之斥共工不以其方命之罪为可恕而复行僝功之赏舜之殛鲧不以其汨陈之罪为可畧而复旌其治水之勤何也赏罚固不可同日而施也本朝之铨法若监司若守贰若令録而下在官之日有某劳者赏有某事者赏皆报其一任之勤而不以罪行也赏典之説曰诸任满应赏而本任犯赃及私罪重若公罪降官或本职旷阙者不赏此法善矣至于有以台谏弹罢者有以监司守臣劾罢者亦请于吏部曰我在任有某赏今当与我也又我虽非善罢而未尝经取勘体究也又曰我之赏以某事我之罢不以某事也且夫或防谏之所弹或监司守臣之所劾朝廷从而罢之必以为有罪而罢也或未尝经体究或未尝经取勘朝廷所以保全且不以一吏而兴大狱也其在铨法以言罢者监司守贰则逾年而后得祠禄其余则乆而后得谒吏部或赦而后谒吏部其所践厯考不理为考任不理为任也任也有罪故也夫考任且不理而独欲理酬赏乎有罪之未几而论其功行罚之方新而畀其赏是春雨秋霜同夕而降也何以示劝惩于羣臣乎臣愚欲乞自今以始凡监司守贰令録而下凡以台谏之所弹监司守臣之所劾而罢者在任之赏不拘何等色目令吏部必不得推行以革滥赏之敝取进止
　　论吏部差注之敝劄子
　　臣闻铨法之要在于使通者塞塞者通如臣前之二説欲革恩泽之革酬赏之使法不出于二而出于一吏守其一而不得卖其二是使通者塞也然则何为使塞者通乎尚书左铨差注之阙未一以格而得注者以格而受既流通无滞而不塞矣然犹有小塞而未通者京朝官授诸司干官是也干官之格有以通判资序而授者有以第二任知县资序而授者啬其与所以重其官也然挟通判之资者可以入破格之太守挟第二任知县之资者可以入破格之郡丞彼岂肻折而入干官乎是故尚左之干官髙者不肻入卑者不得入于是掲糊于墙壁有九年而不授者若广东提刑司干办公事是也有七年而不授者若广西提举司干办公事是也有六年而不授者若广东经畧安抚司干办公事是也此所谓塞而不通者也臣愚欲乞用吏部通差之法如诸路帅宪漕盐茶常平之司除参议机宜主管宫寺阙差注无滞之外有所谓干办公事一阙如或在近地而出阙半年不授者在逺地如川广而出阙一年而不授者许令尚书左选权发下侍郎左选差注经任有举至阙陞职令者一次庻几尚左不至于有阙而无员侍左不至于有员而无阙是则臣之所谓塞者使之通也臣所领尚左铨综之职其事有三曰差注曰酬赏曰恩泽三者之敝去铨曹之法清矣取进止
　　己酉自筠州赴行在奏事十月初三日上殿第一劄子
　　臣闻天下有无形之祸僣非权臣而僣于权臣扰非盗贼而扰于盗贼强非夷狄而强于夷狄其惟朋党之论乎葢欲激人主之怒莫如党论欲尽逐天下之君子莫如党论欲尽空天下之人才莫如党论族亲党也交游党也荐引党也欲陷一士止扵一士而已矣至举而名之以党则族亲也交防也所荐引也可一网而尽矣汉之党锢唐之牛李是也本朝仁宗之世始于宰臣吕夷简与谏官范仲淹交论上前遂出仲淹而谏官髙若讷尽指欧阳修尹洙之徒为仲淹之党一切贬逐未几仁宗感悟大用仲淹而召用修与洙不惟党祸遂息而与仁宗同致庆厯之治者乃前日所谓党人者也其后绍圣崇观之间宰臣章子厚蔡京尽指司马光苏轼之徒凡元祐之忠臣义士三百余人目为奸党斥逐禁锢死徙殆尽君子尽逐小人满朝驯致靖康之变党人则一空矣国家之福何如哉臣窃观近日以来朋党之论何其纷如也有所谓甲宰相之党有所谓乙宰相之党有所谓甲州之党有所谓乙州之党有所谓道学之党有所谓非道学之党是何朋党之多欤且天下士大夫孰不由宰相而进者进以甲宰相一日甲罢则尽指甲之人以为甲之党而尽逐之进以乙宰相一日乙罢则又尽指乙之人以为乙之党而尽逐之若夫甲州之士乙州之士道学之士非道学之士好恶殊而向背异则相攻相摈莫不皆然党论一兴臣恐其端发于士大夫而其祸及于天下国家前事已然矣可不惧哉臣愿陛下建皇极于圣心酌大公于天下公聴并观壊植散羣曰贤者曰才者曰忠正者曰君子者从而用之勿问其某党某党也曰不肖者曰不才者曰邪佞者曰小人者从而废之勿问其某党某党也在廷之臣有复陈党论于前者取其尤者而斥之声其罪于天下则党论不攻而自破矣复二帝三王之中道以消汉唐靖康之显祸惟陛下留神取进止
　　第二劄子
　　臣窃观陛下临御以来圣徳日新圣政日美一赏一罚春生秋杀一号一令雷动风散总揽天下之大柄而归之于独断凛凛乎汉宣帝唐太宗之上矣然古之帝王固有知以一已揽其权而不知臣下窃其权者大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近乎益近习之在君侧何起居之不侍何言语之不闻君喜知喜君怒知怒未命而唯唯未语而诺诺此其所以能测人主几防之防而遂至于窃其废置予夺之权也非敢公窃之也私测之也能测之斯能窃之矣甚者至于政事之罢行出于此辈之议论人才之进退出于此辈之抑扬外廷之章奏此辈得以去取羣臣之献纳此辈与之表里事至于此岂惟私测之而已也人主威福之大权彼皆得而公窃之矣周之聚内史秦之景监赵髙汉之恭石显唐之郑注王叔文仇士良田令孜皆是物也今陛下始初清明之日福威玉食莫不惟辟礼乐征伐莫不自天岂容有此而近习者乃有以招权用事自抵谴黜陛下赫然震怒屏之外服此天下所以咏歌奋激仰服圣断而不能自己也大抵近习者便辟使令之臣也宰执者辅赞弥缝之臣也侍从者论思献纳之臣也台谏者箴规君徳纠逖官邪之臣也是数人者各尽其公互防其私而不相附丽则朝廷正而天下治在哲宗时范祖禹为谏官其东隣宦官陈衍园亭在焉衍至园中不敢髙声谓同列曰范谏议一言到上前吾辈不知死所矣此近习之臣与台谏之臣两不相通所以致元祐之治在徽宗时王黼为宰相与宦官梁师成隣居一日帝幸黼私第徘徊观览适见其后戸与师成之戸相通帝大不乐此近习之臣与宰执之臣合而为一所以致靖康之变若使内廷之近习与外朝之近习合而为一则人主之燕私人主之嚬笑下皆得而知矣羣臣之奸邪天下之情伪上皆不得而闻矣唐庚曰奴婢同则家道危臣下同则人主孤可不慎哉可不惧哉惟陛下察之察之又重察之防之防之又重防之不胜天下国家之福取进止
　　第三劄子
　　臣于当世之利病既畧陈一二矣请复陈帝王治道之要其大槩有五一曰勤二曰俭三曰断四曰亲君子五曰奬直言惟能勤则一日之中亲学问机务之时常多亲燕逰逸乐之时自少矣惟能俭则浮费自省而国用自足国用既足而民可寛矣惟能断则依违牵制之情皆不得而夺险诐私谒之事皆不得而至矣惟能亲君子则正言日闻正行日见而小人自踈君徳日进矣惟能奬直言则不违之门开敢言之风振下情日通奸邪日消矣虽然治道有五而行之者一曰诚而已必也自信之心先立于内自文之行不着于外以圣人之道为必可行以帝王之治为必可致力行之而不息固执之而不移此之谓诚不然迹试之心翫之初行之终违之或先之以勤俭而继之以骄奢或言之以寛恤而行之以刻剥或外示亲贤而内惮其正或阳为好直而隂恶其犯皆非所谓诚也其去五者之治道愈逺矣故记曰意诚而后心正心正而后身修身修而后家齐家齐而后国治国治而后天下平此尧舜禹汤文武周公孔子心法之至要也陛下圣质天纵圣学自得亦何待愚臣之言臣愿陛下尊其所闻行其所知先立一诚于圣心以力行五者之治道则二帝三王可一举而至矣惟陛下加之意取进止
　　轮对劄子
　　臣闻保国之大计在结民心结民心在薄赋敛薄赋敛在节财用臣伏见陛下深诏执事防计财赋出入国用盈虚之数臣仰测圣意将有以节财用薄赋敛以结斯民之心此宗社生灵万世之盛福也然臣尝为陛下深思其说以为陛下虽有薄赋敛之心恐未得薄赋敛之道虽有节财用之心恐未得节财用之防也何以言未得薄赋敛之道且今之财赋有地基茗课之征有商贾闗市之征有鼔铸酤之入有鬻爵度僧之入犹曰非取于农民也而取于农民者其目亦不少矣民之输粟于官者谓之苗旧以一斛输一斛也今则以二斛输一斛矣民之输帛于官者谓之税旧以正绢为税绢也今则正绢之外又有和买矣民之鬻帛于官者谓之和买旧之所谓和买者官给其直或以钱或以盐今则无钱与盐矣无钱尚可也无盐尚可乎今又以县估直倍某直而折输其钱矣民之不役于官而输其僦直者谓之免役旧以税为钱也税畆一钱者输免役一钱也今则嵗增其额而不知所止矣民之以军兴而暂佐师旅征行之费者因其除军帅谓之经制使也于是有经制之钱既而经制使军已罢而经制钱之名遵为常赋矣因其除军帅谓之总制使也于是有总制之钱既而总制之名已罢而总制之钱又为常赋矣彼其初也吾民之赋止于粟之若干斛帛之若干匹而已今既一倍其粟数倍其帛矣粟帛之外又数倍其钱之名矣而又有月桩之钱又有板帐之钱不知几倍于祖宗之旧又几倍于汉唐之制乎此犹东南之赋臣所知者也至于蜀民之赋其额外无名者臣不得知也陛下今欲薄赋敛有司且曰无以供经常之费也臣故曰陛下虽有薄赋敛之心恐未得薄赋敛之道也何以言未得节财用之策葢国家之用有可得而节者有不可得而节者如宫室车服之用如祠祀之用如交聘之用如饷师之用此不可得而节者也然古者国贫则君服大布之衣年饥则路马不食谷君不祭祀八蜡不通然则宫室衣服祠祀之用亦有可节者矣而况今之祠祀又非古之祠祀也车服之饰兵卫之众锡赉之恩防倍于古耶虽然犹曰事天地也事宗庙也事百神也是不可节也至百官之冗百吏之冗师旅之冗是独不可求所以节之乎髙宗南渡以来如节度使不畀真俸矣虽然犹曰某有某战之功不可减也至扵将相积官而除者王族戚里近习宦寺积恩而除者是独不可减乎如国家之官帑有左帑矣天子之私藏有内帑矣且天下之财孰非天子之有今也有私藏焉已非先王之制矣而又有曰封桩者焉又有曰南帑者焉南帑今为西上帑矣左帑之用西上帑之用则朝廷之经费也所谓封桩何为者也不过浚所入之赢以入封桩又浚封桩之赢以入内帑而已矣天下之财入于内帑则岂复得而稽亦岂复得而节哉内帑所在人有觎心至使人主不敢一嚬一笑也一嚬一笑则宫闱左右望赐矣人主不敢一逰一豫也一逰一豫则宫闱左右望赐矣人主不敢一饮一食也一饮一食则宫闱左右望赐矣人主之奉几何而浮费或相十百或相千万矣此独不可不节也而臣见其费之增也未见其费之减也臣故曰陛下虽有节财用之心恐未得节财用之防也今竭东南之财而支天下之全费见内帑之富而忘斯民之日贫而议者乃曰有司之不能为陛下节财也不知有司安能节财节财在陛下而己臣愿陛下眀诏大臣立为法制凡内帑出入皆令领于版曹而经于中书制之以印劵而覆之以给舍其太过之恩幸无功之锡予皆得执奏而缴駮太祖皇帝尝令后苑造一薰笼数日不至帝怒责左右对以事下尚书省尚书省下本部本部下本寺本寺下本局覆奏又得防依方下制造乃进御以经厯诸处故也帝怒问宰相赵晋曰我在民间时用数十钱可买一薫笼今为天子乃数日不得何也普曰此是自来条贯不为陛下设乃为陛下子孙设使后代子孙若非理制造奢侈之物破壊钱物以经诸处行遗湏有台谏理防此条贯深意也太祖大喜曰此条贯极好仁宗皇帝寳元庆厯四嵗之间两命羣臣议行减省韩琦言欲省浮费莫如自宫掖始于是内廷不急之用悉行裁减惟陛下推广太宗仁宗之徳意而立经乆一定之法度此亦节用之大端也至于宫室车服祠祀之故制百官百吏三军之冗食中外官吏赐予之滥费亦皆议所以裁节之者陛下驭幸以示恩有司执法以任怨下之人亦曰非上之不与也有司之法也又何怨之有浮费既节帑藏自充则不惟不取外帑以入内帑而已亦可如祖宗之时间出内帑以佐外帑矣不惟内帑可出以佐外帑而已如封桩亦可并省而归于左帑矣不惟封桩可并而已如印造楮劵之数亦可少减鬻爵度僧之政亦可暂罢以待军兴不时之湏矣葢用节而后财可积财积而后国可足国足而后赋可减赋减而后民可富民富而后邦可宁不然日复一日嵗复一嵗臣未知其所终也惟陛下夙夜忧思而速图之臣不胜愚忠
　　贴黄
　　臣近因接送北使往来盱眙闻新酋用其宰臣之策蠲民间房园地基钱又罢乡村官酒坊又减盐价又除田租一年窃仁义假王政以诳诱中原之民又使虚誉达于吾境此其用意不可不察
  </div>
  <div class="pagination">
   <a href="诚斋集_page85.html">
    上一页
   </a>
   <span>
    ...
   </span>
   <a href="诚斋集_page81.html">
    81
   </a>
   <a href="诚斋集_page82.html">
    82
   </a>
   <a href="诚斋集_page83.html">
    83
   </a>
   <a href="诚斋集_page84.html">
    84
   </a>
   <a href="诚斋集_page85.html">
    85
   </a>
   <span class="current-page">
    86
   </span>
   <a href="诚斋集_page87.html">
    87
   </a>
   <a href="诚斋集_page88.html">
    88
   </a>
   <a href="诚斋集_page89.html">
    89
   </a>
   <a href="诚斋集_page90.html">
    90
   </a>
   <a href="诚斋集_page91.html">
    91
   </a>
   <span>
    ...
   </span>
   <a href="诚斋集_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
