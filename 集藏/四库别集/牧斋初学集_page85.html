<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 85 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 85 页/共 115 页
  </h1>
  <div class="content">
   乌头双阙，南翔之里。有幽新宅，瘗铭于此。旌门之铭，以俟太史。 

（太原府推官唐君墓志铭） 
    万历庚戌，进士举南宫者三百人，轩盖嗔咽，车尘人面，冥蒙合沓。有两人焉，轩轩然杰出众中，永昌石应嵩兆甫、宣城唐公靖君平也。兆甫长九尺余，昂首耸肩，胸背丰硕，岿然如天神甲士。君平长八尺余，修髯等身，谈笑风发，洒然如羽人剑客。两人所至辄隐盖数百人，都人走卒，相聚指目。余尝语同年生：“此两人者，远不如王威宁、韩襄毅，近不如梅麻城、李长垣，吾不复相天下士矣。”两人闻之，交相得也。荏苒三十年，两人皆仕宦不达前死，而余亦穷且老矣。君平之子允甲，谒余虞山，泣而请铭其墓。呜呼！余何忍不铭？ 
    君平初名一相，后改公靖。君平为人，孝友诚信，乐易倜傥，轻财重义，不侵为然诺。虽为书生，屡脱人于厄，不矜其功，人以长者归之。万历乙酉举于乡，年五十，犹困公车。携家居长安，矜名节，通轻侠，盱衡抵掌，傲睨公卿间。长安诸公，尽出其下。又八年，举进士，除太原府推官。太原省会丛剧，奸利盘互，案治决遣，奋髯抵几，豪右莫不慑服。三娘子款塞，君平捧檄往谕，宣布朝廷威德，反覆数千言，声如殷雷，大虏罗拜幕下，呼为天人。君平谓虏虽强，饵不可餍；我虽弱，绦不可弛。宜有以伐谋伐交，不当朝夕惴惴，竭天下以奉西北。上备御三策，慨然有试属国、系单于之志。边吏忌其能，中考功法罢归。侨居白门，结庐雨花台下，杜门纵酒，酒酣捋须叹息曰：“此于思者如故，发则种种矣！忍效碌碌者苏而后上哉？”甲寅四月某日，卒于寓舍，年六十有几。卒之日，摒挡箱箧，敝衣数袭而已。当君平去太原时，兆甫亦以江陵令谪调灵宝，坐谯楼指挥跃马，掩杀矿贼数千人，迁南库部郎。筑浦口城，以勤事死。两人既死，余屏居田里，追念畴昔相期之语，辄泛澜太息久之。嗟乎！同籍之士，盖有壮盛遇合，枋枢管、拥牙纛者，余固尝目笑之，而决其无成也。谓余言皆不验，何其不幸而中也？谓余言而验，其于兆甫、君平又何如也？岂士各有命，而余言亦偶验偶不验与？抑余固目论，而其言之验不验，亦不足券与？不然，则人才世运，两相折除，使余之言不验于才臣志士。而独验于舆尸折足之徒与？呜呼！其可叹也已！君平为宋参知政事质肃公之后，四世扈从南渡徙歙，宋季徙宣城。十二传为处士汝奇，君平之父也。某年某月，葬于某地之阡。子三人，曰：允甲、允年、允中。孙几人。允甲博达有父风，固于是乎在。铭曰： 
    郁郁者髯，髯如其身。堂堂者身，身如其人。兼资文武，汉之朱云。平陵东郭，丈五之坟。孔明有言，取以铭君：未若髯之，绝伦逸群。 

（中宪大夫四川叙州府知府赵君墓志铭） 
    余弱冠，则与赵文毅公之二子叔度、季昌游。叔度激昂自喜，眉宇轩然，笼盖人上。季昌，叙州君也，沈实恭谨，刻苦于学，兼然如有所不足。皆所谓佳公子也。文毅公刚肠直节，独立当世，没而谤焰腾涌，门户漂摇。君兄弟叫号呼愤，蓬跣赴诉。而叔度又早夭，君独身扌耆柱，茹荼攻蓼，垂三十年。人皆曰文毅有子。熹宗即位，诣阙上书，具陈先臣当国本危疑，请建储、争并封、拥右先帝，宜见恤录。大臣邹忠介、赵忠毅诸公主其议，君得荫入监。越三年，请补给文毅公吏部考满，再赠太子少保，荫一孙中书舍人。推以予叔度之子。于是文毅公之恤典大备，而其遗忠益暴白于天下，罢叙州归七年，其子士春、士锦同日而举南宫，闾里聚观叹息，父老有泣下者，人咸叹善人之有后，而君之劬躬焘后为难能也。初以文毅公恩，补太常寺典簿，迁太仆寺丞，升刑部贵州清吏司主事，转福建司员外郎，出为四川叙州府知府。君治官无大小，不苟简，不屑以任子为人蹈籍。信眉瞠目，重自矜奋，所至以廉辨称。叙古戎州地，镇雄、乌撒、乌蒙、东川四夷府逼处，皆以水西为大府。自奢崇明逃死水西，与安酋连结，谋窥全蜀，而叙为兵冲。君莅郡，下教属邑，聚乡兵以数千计，募僧兵五百人，搏力勾卒，分戍设守。次年，两酋拥众大至，君腰刀跨马，部署僧兵，营于翠屏山，栅垒屹然，烽火相望。贼恫疑不敢进。初议敛兵守江城，君曰：“舍门户而守堂奥，示贼弱而纵之入，非计也。”命长抢强弩，列守水渡，戒陆路勿与战。峭ɑ陡折，石铳炮，自上而下，贼屡进皆重伤。建武之战，斩酋首数十级，遂改攻永宁遁去。监军刘副使于贼营获二图，一先下叙州截江门，一攻永宁。监军叹曰：“叙州不坚守，全蜀其如何矣！”夷府目把以买盐布为名，宿留内地，为水西间谍。君出令募投充伍，三日不上，以奸细论。诸目把惮夷法严，潜渡江引去。督健卒驱其伏匿者五百人，贼无内应，不敢复窥叙矣。君条善后诸事，上夷府盐布议曰：“国初制给夷府盐布，盐出嘉定大洪井中，布买之民间，商人给引，从永宁路挽输，夷人不许出境。奢崇明败，永宁关税绝，上台谋制水西，优假各夷府题许入境叩领，又刊定额数，镇雄、乌撒盐十万斤，布八千匹。乌蒙、东川次第减损，以为各夷府自赡有限，将不暇转给水西，此一奇也。然而行之数年，卒蒙其害，何也？夷人不能入境叩领，中国穿室发冢髡钳亡命之徒，窜逋为仆虏，一旦充使，沐猴而冠，窃入内地，传相勾引，四出罔利。富顺各井贩鬻盐斤，不复拘大洪之旧，布则村巷机杼，听其收买。盐曰十万，实逾百万；布曰八千，实八万不止矣。朝廷用各夷府为爪牙，录氏一女子，加参、藩职衔，各汉把俱骄子视之。每盐布启行，掺持兵刃，公然运输，吏卒不敢仰视，况诘问乎？此令初起，各夷犹以黄莲、茯苓之类入内贸易，迨其浸淫在内，奸民反出银买其文书支领，谓之红钱。于是夷地盐布愈多，价亦贱，且抡捆狼藉而不可计，能禁其不入水西乎？今日欲清奸宄，杜边衅，必守高皇帝夷人不许入境之令而后可。国家制水西，当有长策，不在区区盐布。即欲盐布勿入水西，必申明商引，绝其阑出，使各夷府贵如珠玉而后可。是数者较之旧制，利害悬殊，职愚以为复旧制诚便。”议上，当事者置不省。是年外计中考功法罢归。君治郡廉平，当得上考，不知其所坐。国家有事西南夷，思得公忠强干之吏，宣力疆圉，而以无罪黜免，此可为叹息者也！官刑部时，逆奄窃政，发愤草奏，以使行不果上。士春登上第，官史局，论武陵相起复谪归。君以特羊告家庙，喜极而泣曰：“文毅公拜杖时，腊肉犹在，孺子盈吾志矣。”川、贵叙功，准复原官，遂不复起。其卒以崇祯辛巳之三月，年六十有一。 
    君讳隆美，季昌其字。考文毅公，讳用贤。其先世具《文毅公神道碑》。娶何氏，子六人，女六人。孙男女十九人。癸未十月初七日，葬罗墩之新阡。君长于余一年，实兄事余，ゑ濡助，久而弥笃。每诵苏明允之言曰：“知我者，惟我父与欧阳公也。”辄拊掌太息者久之。然则非余谁宜铭？铭曰： 
    少长忧患，晚犹契需。心怦怦若危弦，眉蹙蹙其不舒。临没之言，一何欷嘘？盖终其身盘回于羊肠九折，而未尝开颜骋足自放于九达之衢。呜呼！其斯以为仁人孝子之准的，而劳臣志士之权舆！ 

    （湖广行都司断事蒋君墓志铭） 
    君讳国夫，字公韫，福建按察司副使蒋公讳以忠之次子，出后于其弟御史公讳以化者也。副使笃学好修，宽然长者，历南北郎署，出守广平，君皆从。囊箧细碎，有晨昏之助。御史精强饶心计，晚而无子，君逡巡不欲往，曰：“矍相氏之圃，为人后者勿入。我何人哉！”其宗老强之而后可。田庐畜积，多所推让，人以为难。以国子生谒选，除湖广郧阳都司断事，摄令于郧，洁身耆事，郧人怀之。无何，致其事而去。居里之间，恭大慈小，履顺考祥。凡八年而卒。钱谦益曰：吾里中缙绅之后，有子克家者，人于君无间言。而惜其不获射策甲科，以光大其家世。予之论则不然，夫甲科之在一乡，其贤则祥麟威凤也，其不贤则杌也。彼且凭藉高华，倚恃气势，布桀黠为爪牙，修竿牍为锋刃，朝篡取一人焉籍其家，暮篡取一人焉其帑，怨谤弘多，冤对丛集，而犹轩然自喜，以为无如我何也。恶贯满盈。福泽垂尽，鬼瞰其室，神夺其算，乞儿贩妇，莫不交口而咀嚼之。为贤士大夫者，亦何乐乎有是子孙哉！马少游有言：“乘下泽车，御款段马，为郡椽吏，守坟墓，乡里称善人，斯可矣。如君者，孝友顺祥，逡巡退让，为佳公子，为贤子弟，为淑人君子，视世之射策甲科，渔食乡里，以跖自豪者，其贤不肖奚啻霄壤？而世之目论者，顾犹重彼而轻此，则亦亻真矣。”吾志君之墓，盖执笔而三叹焉！牵连书之，以告于闾史，其亦有不得已也夫。君卒于天启丙寅年十月，享年五十有七。妻陈氏，刑部左侍郎庄靖公讳瓒之孙，贵州右参政讳禹谟之女。服习家训，抚庶出之子广生如己出。病革，语广生曰：“汝父贤而未有闻也，吾闻钱先生为铭辞，取信天下。吾先夫子既得请矣，汝不忍汝父之死而沈泯也，必求先生铭，吾亦可以见汝父于土中矣。”于是广生以崇祯癸未腊月十日庚午之吉，合葬于平墅之新阡，奉其母之坠言以来请铭。铭曰： 
    也合之，既固既安。我篆斯石，比于张圆。后千斯年，尚知其妻之贤也。 

（毛君墓志铭） 
    吾有布衣之友曰缪希雍仲醇，国之高义，不侵为然诺者也。应山杨忠烈公为常熟令，问邑之耆老于仲醇，仲醇首举毛君以对。岁大水，属耆老分赈。君载官粟，益以私，扁舟掀舞白浪巨门，比返则突烟四起矣。石塘之役，君为植土，实石坚，湍悍远徙。杨公迎而拜焉。劳以酒帛，请以遗八十老母。杨公叹曰：“今之毛义也。”君娶戈氏，于仲醇为弥甥婿。仲醇数为余称君，因遣其子凤苞执经余门，故知君为详。君少读书，谙晓经义，内行修谨，强力耆事，指麾风发，其中宽然长者也。母七十，断右臂，垂死，君顿踊哭祷。日中，有人持雄冠鸡棰门疾呼曰：“傅其血，可以疗媪。”如其言而差，不知馈鸡何人也？兄久客，归卧疾，上雨旁风，穿漏床席，趣僦工新其庐，病起，两荣翼然，负日而叹：“吾弟之暄我多矣。”天启四年六月，君卒，年五十七。杨公哭之恸，为文以祭，以仲醇之言为征。崇祯二年十一月，戈孺人卒，年六十三。君殁而二亲未葬，戈襄事有加礼，临穴恸绝，日移晷而苏，其纯孝如此。君讳清，字叔涟，祖父居东湖之滨，以孝弟力田世其家。君尤精于农事，重湖复陂，堤塍相君，为溉为陆，百谷蕃庑。乡邑有鼓之召，急病让夷，望君如望岁焉。毛于是乎始大。万历间，贵溪徐贞明建京东水田策，其议实自仲醇发之。当是时，戚将军欲籍南兵愿农者以实屯，而仲醇谓当辟召南人善田者量能授官，课最实效。徐公去国，事遂寝。今天下多故，军兴绎骚。天子采用群策，设专官，建节钺，慨然举行矣。诚令踵泰定之迹，考徐公之书，采仲醇之议，放汉人赵过、蔡癸以农为大官之意，得如毛君者数辈，布列为农官，《周官大司徒》教稼穑树艺制地征之法可举，汉二千石遣授田器学耕稼养苗之制可放，前元海口万户之官可复。屯种可兴，漕挽加派可渐省。而今也为人择官，不为官择人。毕牍书生，置之田畎，不知南东，何屯政之为也？天下之事，利害相蒙，而名实不相副也，可胜叹哉！余志毛君之墓，追思徐公、仲醇故事，俯仰太息，而系之铭曰： 
    国初立法，经界既均。乃立巨室，以联细民。惟苏沈氏，以方闻。高帝召见，锡予便蕃。卓荦毛君，奋迹力田，联事急公，乡党归仁。贾其材略，刍牧兴屯。通侯虎符，何足以云。戈庄之阡，昆湖之滨。禾黍，达于墓门。德则富有，请考斯文。 

初学集卷六十二 
    ○神道碑铭（一） 

    （嘉议大夫吏部左侍郎兼翰林院侍读学士赠资德大夫太子少保礼部尚书兼翰林院学士谥文毅赵公神道碑铭） 
    赵文毅公之卒也，七年而克葬。葬二十三年而褒恤赠谥彝典始大备。又八年而崇祯六年，距公卒三十有八载，而谦益始书其墓隧之碑。谨按： 
    赵氏其先宋简国良显公仲谈之后，其子中大夫士鹏守江阴军，遂家焉。曾祖讳实，徙居常熟。祖讳比。父讳承谦，广东布政司参议。嫡母萧氏，母张氏。公讳用贤，字汝师，中隆庆五年进士，选翰林院庶吉士，授简讨。万历六年，江陵张公当国，父丧有诏起复。公抗疏请听终制，杖六十，为编氓。家居六年，以原官召用，升右春坊右赞善。久之，迁司经局洗马，管国子监司业。又迁右春坊右庶子。十五年，以詹事府少詹事管南京国子监祭酒。明年，升南京礼部右侍郎。十九年，召为礼部右侍郎，兼翰林院侍读学士，教习庶吉士。二十一年，改吏部左侍郎，兼官如故。未几，移疾归里。二十四年三月十五日，卒于家，年六十有二。葬罗墩之阡。 
    公应庶常选，名在第四，穆宗皇帝拔置第一。事神宗皇帝为史官，长身耸肩，议论风发，突兀班行中，人望而识之。江陵之起复也，公与编修吴中行、刑部郎艾穆、沈思孝、进士邹元标，后先拜杖阙下，削籍里居。江陵威权日盛，人咸谓祸至无日。公阖门诵读，意气自如。公有女，许御史吴之彦之子镇。之彦惧及，坐镇于其弟下曰：“婢子也。”用以辱公。公返币告绝，之彦乃大喜。公亦不以屑意也。壬午，江陵卒，朝政大变，上始召用公。当是时，吴县申公、新安许公执政。江陵旧人未汰除者犹布满九列，见公等骤起田间，不能无内惭且忌。而公与吴公起家词林，执政者惴惴然怀应侯蔡泽之恐。会御史李植、江东之故以攻江陵擢用，不快于吴县，连章侵之。新安大怒，遂攘臂攻江、李，而其疏所谓“意气感激，偶成一二事，自负以不世之节，号召浮薄喜事之人，党同伐异，诬上行私”者，盖专指公等也。江陵威震人主，夺情议起，举国保留若狂，彗星出西南，长亘天，道路以目。公等出万死不顾一生，为国家计纲常，何谓偶成一二事？江陵之余党，蝇营狗苟，皆护惜之如头目，而独以朋党坐公等，新安于是乎忮而亻真矣。公抗章请罢，极言朋党之说，汉、宋小人所以去君子而空人国者，虑开谗贼之端，遏仁贤之路，骋报复之私，淆是非之公，长谄谀之风，来壅蔽之渐。其词甚辨而直，忌者无以难，益深恨公。太仓王公亦以忤江陵起。甫入朝，上八不平之疏，力攻江、李，其意亦未尝不在公等也。自时厥后，交口沓舌，明与公等为难。而公知必不见容，求去不得，遂引而南矣。公之南也，执政畏逼，心幸其稍远。及其久次于南也，海内望公旦夕枋用，为之ソ手扼腕，其语不绝于耳，则又患而苦之。吏部郎赵南星抗论时事，谓不当以留署弃公，朝堂为之大哄。执政虽责谴给事郎署之右公者，终不得已而召公。比太仓再相，有三王并封之命。公极论其不可，且曰：“锡爵初至之日，慨然以册立为第一事，引而身任之。乃御札之密封，揭帖之独进，阁臣、礼部咸不与知。一旦谕从中出，道路籍籍，谓默有启告，致成此举。数千里应召而来，曾未浃月逾旬，而已蒙不韪之疑。锡爵之心，亦岂能安于此哉？”疏上，事得寝。而公旋进贰冢宰，与部郎顾宪成辨论人材，以进贤退不肖为己任，物望益附公。公故所绝婚吴之彦者，太仓人也，遣其子镇飞章讦公。当国者主之，蜚语流闻，中外汹汹。公抗疏力辩求去，章三上，得请。举朝大哄，讼公者章满公车，咸报闻。御史大夫李公世达、御史吴弘济、吏部郎安希范、刑部孙继有、谭一召，皆相继去。行人高攀龙力排宵人郑材、杨应宿希风吠声，又得重谴去。于是善类一空。朝右持清议者，莫敢发声。当路相庆，数年来党局妯骚，自今幸少得鼻隶 泗矣。当时之倾公，与庆历中以孤甥女子之狱诬欧阳公略相类。欧阳终得白，且大用，而公一去不复，此可为叹息者也！盖尝论之，公之见逐在癸巳，而其械成于癸未、甲申两年之间，不独公生平用舍之局决于此，而壬午以后四十余年之朝局亦悬于此。何也？江陵既逝，执政之精神才术，不用之以反旧政，图国恤，而专用以枝柱公等。吴、沈、江、李，树的于前；邹、赵、顾、高，侠毂于后。裁量执政，水火薄射，而公为之魁，难乎其免矣。始坐公以朋党，既逐公以婚姻，并一机牙也。故曰公生平用舍之局决于此也。执政既疑公，举不信海内贤士大夫，于是乎灯传钵授，为留中永锢之法，以壅遏清议，消磨人才。公没之后，正人皆不见登用，用亦不久，而所谓邹、赵、顾、高者，遂与党议相终始，故曰壬午以后四十余年之朝局亦悬于此也。公为人孝友诚信，公忠强直，未尝一日忘君父，未尝一念不在天下国家，虽嬉游燕笑，酒酣乐作，偶语及之，未尝不侧席而叹，投箸而起也。拜杖之日，败肉如掌，陈夫人腊而藏之。公意有所不可，啮齿奋臂，辄从容奉椟进曰：“公且休矣，盍亦为余腊地乎？”公为之敛容叹息，而终不能改也。东南财赋甲天下，赋敛日增，而科派无别，征输日急，而隐漏多端，公访求悉其利弊。在宫坊，延进士袁黄商榷四十七昼夜，条陈十四事上之。执政不说，以谓南人不当言南事，终寝阁不行。在南雍，修国学，举遗贤，复勋旧送监之制，斥豪右侵占之地。郭文毅奉为法。在南五年，亟请建储，早教元子，及宥言官李沂，斥阉鲸，最为剀切。令公得行其志，竟其学，君子必进，小人必退，国本必早定，生民必安，而神、熹之际，国家必无钩党之祸。公之不用，盖昔人所谓苍生无福者，而岂一人之故哉！公强学好问，老而弥笃，午夜摊书，夹案燃巨烛，窗户洞然，每至达旦，其为文章，博达详赡，尤长于奏议书牍，有文集若干卷。晚年撰《三吴文献志》《国朝典章因革录》，未就而卒。 
    公初娶张氏，早丧。又娶汤氏，能为五七言小诗。又娶陈氏。子三人：琦美，刑部郎中，余尝表其墓；祖美，国子监生，倜傥有父风；隆美，叙州知府，以廉辨闻。女七人，皆归士族。孙男女若干人。曾孙男女若干人。琦美、隆美，皆公没补荫。先帝思公有功国本，又荫祖美之子士履为中书舍人。诸孙皆竞秀，而隆美之子士春举乡书。公之没也，小人希当国旨，数寻声吠公，子弟凛凛惧祸，以故恤典辽缓，墓碑亦久而未立。观于公之身后，则公之刚肠直节，颔于当世者，其又可思已矣。铭曰： 
    龙渊太阿，犀截龙。遇彼柔蔓，钝其锷锋。暨暨江陵，蛟龙豹虎。礼变金革，权倾宫府。公奋巨手，弗刂其狂颠。阳剑一麾，有光属天。江陵以后，盘互杈牙。便文自营，载鬼一车。葛藤蔓草，孰斧斯之？冰刃霜锷，将安所施？国家多故，党论椽揭。天不助，人与奚孽？白日行天，大星陨庭。元气浑颢，炯然上升。死为阎罗，司彼奸。金碧之神，克期来告。谗邪螟特，职竞作罗。治鬼斯克，治人则那？虞山熊熊，江流如带。朝齐夕潮，公赫斯在。征于史策，质诸鬼神。凡百君子，视此刻文。 

    （资德大夫正治上卿都察院左都御史赠太子太保安邑曹公神道碑） 
    传曰：“不有君子，其能国乎？”君子之进退、关于世道之盛衰。以吾师安邑曹公征之，岂不信哉？万历中之党议，播于庚戌而煽于辛亥。二三小人，飞谋钓谤，以一网尽东南西北之君子。公以吏垣掌内计，佐太宰富平孙公，稍斥其渠率，其党相与磨牙争之。久之，公与富平相继引去。公退而班行一空，万历末年之党局成矣。泰昌元年，公以太常少卿起家，屡迁都察院佥都御史、吏部左侍郎，未几，逆阉之难作，公进而旋退。而天启之党祸烈矣。今上即位，召公为左都御史。未几，阁讼又起。公据法守经，力为纠正。久之，以年至乞身。而公之生平，遂与党论相终始矣。呜呼！俯仰三十年间，党论三变，雄唱雌祸，党同伐异，以宫府为城社，以妇寺为窟穴，驯至于朝野震动，衣冠涂炭，而以人之国为孤注。然而丁卯之阉祸，即辛亥黜幽之伏戎也。戊辰之阁讼，即丁卯媚阉之遗种也。公剪其勾萌，撞其机牙，扌耆柱于三十年之前。而其滋蔓溃决，不可禁御，乃在三十年之后。公之进也，若南山之起于陇、蜀，天下仰为维首。其退也，若黄河之没于勃、碣，天下犹用为砥柱。而其进而旋退，退而不复进也，山川沸腾，、洛交斗，夷虏寇盗，亦相扌延而起。盖自公之进退与党论相终始，而世道往复之际，有难言者矣。此可为叹惜者也！公之为人，孝弟忠信，明允笃诚。如{隋山}山乔岳，未尝有意自高，而登假者仰企焉；如和风暄日，未尝有意近人，而披拂者昵就焉。立朝务持大议，当事务存大体，论人务取大节。主张名教，扶养风义，爱惜善类，其素所畜积也。而其于小人也，有所弹劾处分，未尝不恻然如伤也。一言之可采，寸长之足录，未尝不引而进之也。其或反唇相稽，操戈入室，未尝不引咎自责，退而忘其谁某也。与盱眙冯应京同举进士，以圣贤之学相镞砺。居家老屋三间，不蔽风雨，席门苇檐，含菽饮水，端居参究，群萃扣击，春星秋霜，移日分夜。壮而仕，老而休，终其身于学问之中而已。为诸生时，讲求兵、农、钱、赋、边防、水利之要，与应京订《经世实用书》，强半出诸腹笥。授淮安府推官，护陵寝，禽剧盗，爬搔淮、泗间利病，其举而措之者也。在省垣，论奏皆天下大计。万历间推六科人才，如先朝之推叶与中也。居宪府，双藤倚户外，百僚肃然，有顾太康之风。迟重寡言，人或以衰晚目之。及奴薄都门，谕札日数十下，条对商榷，不移漏刻，诘奸警备，旋至立应。精强少年皆敛手叹服，知公为有用之学也。薄嗜欲，勇辞让，进礼退义，不失尺寸。少宰之推也，越关中冯恭定公而用公，小人设械，欲藉是两之。公固让不可，不旬月，坚请去。小人卒无以亻易公。其沉几先物，不俟终日，皆此类也。盖尝论之，公之学，惟仁与诚而已。驺虞之不杀，凤皇之不搏，仁也。春风之解冻，夏雨之解，诚也。仁则无我，好贤疾恶，皆一体也，何惜乎党议？诚则无伪，方内直外，皆天则也，何畏乎学禁？《易》曰：“天之所佑者顺也，人之所助者信也。惟仁与诚，天佑之矣。”公之完名全身，好德令终，岂偶然哉！若公之始终党论，不得究其大用，则斯世自有任其咎者，而于公何与哉！ 
    公讳于汴，字自梁，平阳之安邑人也。曾祖讳庠，祖讳司民，父讳希舜，世有壹行，皆以公贵，赠左都御史，而妣皆为夫人。公以崇祯庚午致仕归里。甲戌正月十九日，考终于正寝，寿七十有七。夫人侯氏。子曰良，以公任为南京户部郎中。丙子三月，曰良奉天子之休命，大葬公于安邑北郭之赐茔。后三年戊寅，贻书谦益，俾书其墓道之碑。万历庚戌，公与高阳孙公，分试南宫，谦益实出其门。自是厕名部牒，实与公相终始。阁讼之兴，谦益为党魁。公之晚出不为时所容者，亦以谦益故也。追惟今昔君臣师友之间，有余痛焉！故敢牵连书之，庸以征于国史云耳。铭曰： 
    晋水吴山，有唐遗民。参晋之区，笃生异人。龙宗有鳞，凤集有翼。天生斯人，以岸王国。介圭不琢，精金有声。贞心匪石，直笔如绳。始登天垣，卒践宪府。首撄宫邻，载蹈金虎。群阴繁兴，孤阳一线。览此凤德，介彼龙战。水火煎逼，风雷喧う。正直是与，厥德不回。公之在朝，颀然元老。国有元龟，士有师保。公之在野，皤皤寿。谗消南箕，誉象北斗。天子命我，角巾西归。上帝命我，饰巾待期。耀灵昼晦，经星夜落。浩然元气，还归磅礴。民思冬日，士叹长夜。谁能画笔，雕绘造化？节其一惠，媲彼两贤。文中文清，季孟之间。白首门生，缠悲安仰？斫石刻词，永敝天壤。 

    （资德大夫都察院左都御史赠太子少保兵部尚书谥忠宪高公神道碑铭） 
    今上御极更始，首﹃逆阉，言者始上故资德大夫都察院左都御史高公死状，天子曰：“噫！是吾守正捐生之臣也。”赠公太子少保兵部尚书，谥曰忠宪。崇祯三年某月，公之子世儒，始奉天子之宠命，大葬公于锡山之阡，俾谦益书其墓隧之碑。谦益谨按： 
    我皇祖神宗皇帝久于其位，天下恬熙，小人近幸，孽牙其间。一二君子，奋起下位，以扌耆拄国是，而朋党之论始出。所谓一二君子者，高邑赵公、无锡顾公其尤也。公举进士，实出赵公之门。万历癸巳，赵公忤时相被逐，公以行人奉使还。甫三日，即抗疏分别忠佞，极言阁臣不当阴除异己，锄善类以空人国。奉旨诘问，侃侃不少鲠避，遂降揭阳县添注典史。而顾公亦以言事罢归。无锡故有龟山先生东林书院，公与顾公修复遗址，讲学其中。久之，东林之名益高，海内清名之士，淹久不用者，其应和益广。而群小疾其厉己，争相标目，遂哗然以东林为质的。天启初，大起废籍，公与赵公相次枋用，群小滋不说。会应山杨公疏击逆阉魏忠贤，而公以考核回道御史褫阉之私人崔呈秀。于是群小合谋嗾忠贤曰：“东林必杀公。”忠贤怖且恚，亦曰：“东林杀我。”然不知所谓东林者何等也。甲子冬，假会推事，尽逐公等。乙丑，戍赵公，逮杨公等杀之。丙寅，又逮公等七人，公不辱，死于水。呜呼！朋党之祸，至于斯极矣！然其所繇来久矣。公与赵公实与之终始，岂非天哉！公初闻有使收捕，与家人处分燕语，若将治严就征者。夜分窥其室，炉香拂然也，封题宛然也。及诸河，形神离矣。裳衣戍削，口鼻未尝少沾湿也。湛渊洁身，不以苟生辱国；北向叩头，不以垂绝废礼；结愿来世，不以之死忘君。从容就义，守死善道，呜呼难哉！公为人斋庄闲静，不苟訾笑，渊停岳峙如也。束修立朝，其发念未尝不归君父，其持议未尝不本名节，其斡旋护持未尝不在世道人才，故以一散曹得谴去，而天下以大人长德归之。其自田间起家也，熹庙幼冲，妇寺中外，盘牙为窟穴。公慨然以斥遗奸清国本为己任，抗章极论，前后三四上。群小激怒先帝，谓“讪朕不孝”，欲以危法中公。又请禁讲学以撼公。公弗为动也。御史大夫阙，佥言推公，公固辞不可。公居恒谓此衙门得人可以救世，申宪纲，举台规，察守令，确有成画。受事之日，双藤倚户外，风采肃然。逾月而报罢。当是时，外庭攻阉急，群小依阉亦急。公欲外辑外廷，内齐政地，中涣群小，为弥缝匡救之计，而亦莫能听也。呜呼！公之不能久于位者天也，其不能救阉祸者，亦天也，公何与哉！公生平学问，以诵法程、朱，真知实践为主。揭阳之行，发愤穷究。所至登临吊古，云水孤清，益恍然发悟。家居二十余年，水边林下，洗心退藏，尤于静中得力。湛渊之时，内不获身，外不见水，皆我之静境也。委顺而去，与圣贤之曳杖易箦，夫何以异！呜呼！如公者，斯可谓学，斯可以讲矣！ 
    公讳攀龙，字存之，世为常州之无锡人。祖讳材。父讳德徵，妣陆氏，实生公。材有弟曰较，任黄岩知县，壮而无子，遂以公为子，其后皆以公贵，赠太仆卿，妣皆淑人。妻王氏，封淑人。子三人：世儒、世学皆任子，世宁邑诸生。公之没也，世儒请于朝，得赠三代，如公今官。公卒于天启丙寅三月十七日，享年六十有五。其世次官爵及所著书若干卷，志于墓、谱于家者，皆不具书。呜呼！近代朋党之祸烈矣，其始则宣、政之碑也，其中则淳、庆之禁也，最后则延熹、建宁之狱也。彼方立党籍，公则为温为蜀，其如公何？彼方禁伪学，公则为雒为闽，其如公何？彼方逞黄门若卢，公则为膺为滂，其又如公何？精金之锻百炼，良玉之火三日，张罗布网，蔓衍三朝，愈变而愈毒，适以完节畀公。彼小人者，冰山既倾，腐骨犹臭，徒为海内所咀嚼唾骂，传之无穷，令其转而自计，当亦知其不可也。虽然，公之忠君爱国，死而弥笃。灵修美人之思，有余恫焉！何乐乎与忄淫谣诼之徒，比长短于身后也。然则婵媛太息，摅幽愤以告来者，其亦吾党之为，而无乃非公之志也与？谦益不肖，附公臭味之末，而不死，敢因公碑首，粗述朋党梗概，而系之以铭。铭曰： 
    唐虞世远麟凤忧，出非其时来何求？高冠长佩芳泽稠，珩璜琚纷相扌。回翔延伫经九秋，虹扬光白日。兰芷不分蕙为茅，先君后身众所仇，一夫九首择肉投，帝阍高高灵琐幽。死暴都市生累囚，天地为笼逝何繇？清冷之渊水滔滔，蹇裳抗迹依前修。山巨浸清淮流，公非水解乃天游，皎如白日临中洲。扈从三后参前驱，云旗ㄙ霭卫九ヵ，手援斗柄驾龙。骑鲸被发览冀州，俯视人世殷戈矛，蜩螗沸羹争嘲啁。灵不言兮心豫，乘风载云过帝丘。 

    （文林郎福建道监察御史赠太中大夫资治少尹太仆寺卿周公神道碑铭） 
    天启元、二之间，逆阉忠贤已居中用事，周公为御史，因盛夏冰雹，论内臣为害，讼言攻之。当是时，阉犹未改名，公疏所谓魏进忠者也。公既首发阉奸，而后先言乳母不当入宫，近侍不当典兵，皆以剪阉之翼，而遏其机牙。迨癸亥内计，极论阉与其私人郭巩交关乱政状，巩大惭且惧，诸与巩潜附阉者，耸听喘汗，人自以为丽公白简，遂聚族而谋公矣。乙丑，阉征杨、魏诸公考死，群小胁阉曰：“必杀周某。”遂嗾吴江旧贪令曹钦程飞章告公，公丧父里居，坐削籍追赃，狱未上而槛车征矣。公之下诏狱也，以丙寅四月十三日。其毕命也，以六月十七日，年仅四十有五。越七日，始得出暴尸都市，肢体断烂，其惨毒视杨、魏一也。公被急征后，织阉又飞章诬奏，传言将孥﹃。公之母以惊死，所坐赃多不能偿。其子廷祚、廷祉亦旦夕祈死。会今天子御极，遂竭蹶诣阙讼冤。天子嘉公首发奸逆，赠太仆寺卿，褒恤有加。又诏所司定巩等罪状。于是天下虽芸夫牧竖，无不称公之忠，为之嗟咨叹泣。而咀嚼巩等，恨不得脔其肉也。呜呼！公又何憾哉！公为儿时，闻其父谈杨忠愍事，辄抵掌曰：“好！好！”念其祖之死于冤也，灯窗诵读，流涕覆面，甫入台，即疏请昭雪焉。其言事，传旨廷杖者三。比其得免，言笑举止，无以异也。下狱考掠逾两月，无屈词。且死，以老母为念，无怨言。其死于忠孝，盖天性也。公少俊杰廉悍，遇事风发。举进士，益自刮磨饬理，以寺声业。释褐为武康知县，视篆德清，调烦仁和，剔宿蠹，断疑狱，三邑皆以为神明。其在西台，谙熟典故，晓畅法令，慷慨发舒，知无不言。东事之殷也，议恢复，计兵饷，责成中枢执政，皆凿凿可施行。巡视光禄，岁覆冒破二万余金。阉王体乾以郊庙享用为言，公据会典驳正，阉亦为屈服。巩被弹，犹狺狺不相下。公曰：“今刘朝典兵行边，巩能出片纸遏朝，吾请为洗交结之名。”巩噤不敢应。其善抗辩屈人，皆此类也。公每昌言于朝，谓士大夫当持平心，涣党议，无使国家为熙宁、绍圣之续。其言论风旨，于世所指目贤人君子，亦不尽相附丽。而魏公在谏垣，尤为牾。及内外勾连，中旨数出，慨然知国事日非，而是非邪正不可假易也。于是大臣言官，相继放逐，遂不惜倾身愿与之同去、与之同罪，而卒与之同祸。呜呼！公可谓忠谠特达、致身授命之君子矣。 
    公讳宗建，字季侯，苏州之吴江人也。曾祖讳用，吏部尚书赠太子太保，谥恭肃。祖讳式，举人。父讳辑符，母顾氏，太仆寺卿讳存仁之女。祖、父皆以公赠太仆寺卿，而妣皆淑人。妻申氏，封淑人。子男六人：廷祚以荫为国子生，廷祉邑诸生。后公卒，次廷禧、廷、廷祺、廷礻基。廷祚以崇祯五年十二月，葬公于叟字圩之赐茔。惟公与魏公争论故佥院王公德完，遂相击排。魏描画其末路，而公护惜其初节，所谓相争如虎者也。及纠巩疏出，魏公亦闻而叹焉。魏、周之争，举朝几分左右袒，既而隶党籍，死阉祸，白首同归，阖棺论定，阉之煽虐，殆天所以成公等与！余于墓隧之碑，重复书之，不独使两家子弟通知二父志，亦以信于后世云耳。铭曰： 
    国有人，金虎在旁。群小蝇附，厥翼始张。雄唱雌和，设阴施阳。公首奋笔，抉摘附。譬如迅震，破彼蛰藏。飞谋钓谤，亻事刃以偿。苇笥之籍，始于魏扬。瓜蔓及公，讨捕刊章。身填牢户，魂复桁杨。腐肉安逃？枯骨何葬？明明昊天，云何弗怆？神、熹之际，党论拒撑。分部立，沸羹扬汤。填河浊流，焚玉昆冈。劳臣志士，同归一坑。逆焰焚如，显此忠良。孰云长夜？天晶日光。嗟我于公，同籍同方。我为党魁，而后亡。悼往抚今，有泪盈眶。刊文碑石，过者[B242]伤。 

初学集卷六十三 
    ○神道碑铭（二） 

    （嘉议大夫太常寺卿管国子监祭酒事赠礼部右侍郎谥文恪傅公神道碑） 
    呜呼！吾师太原文恪公既没之三十三年，而门生钱谦益始书其墓隧之碑曰：公讳新德，字明甫，太原之定襄人也。世为农家。祖汝楫，父应期，始为儒生。母樊氏，梦月光四射，星斗文字粲然，光属于腹，惊呼而生公。甫能言，辄能记太公所读书，倍诵于怀中。七岁，属文如风雨惊骤，时以为圣童。二十登乡书。明年己丑，举进士，选翰林院庶吉士教习。三年，请假归。又三年，尽读经、史、子、集之书，近穷掌故，旁摭释典，钩连穿穴，而后其学始大就。甲午除翰林院简讨。又六年，迁南京国子监司业。三年满考复任。又二年，始升右春坊右中允。丁太公忧，丧葬用古礼，墓祭徒步五十里，哀动路人。终丧，将不出，樊安人固命之，乃强起。丙午，主南京试，历本坊右谕德、庶子。又四年，始升太常寺卿，管国子监祭酒事。词林觊望迁拜，不乐居两雍。公叹曰：“养贤造士，国家之急务，此官非冗长也。南陈北李，彼何人哉！”后先条奏，主于崇教化、考德行，谓从祀不当专重文学，宜推广许讠赞之议，进张巡、文天祥等，以风厉人心。在南雍，申明条约，作《八勖》以耸善，作《八诫》以抑恶。晨夕集诸生堂下，劝诱如讠垂诿，训戒如誓命，反复よ怛，如家人父子。孝秀简习，夏楚废弛。满考及迁，投业远送，望慕嗟咨，唐之阳城，无以尚也。在北雍，讲贯教督，不懈益勤。故有弱疾，寝剧。辛亥七月十四日，卒于官舍，年四十有三。疾革，命授几，焚芗拥被，南北向扣头而没。同官合赙之，乃克敛。上赐祭葬，给驿以归。赠礼部右侍郎，谥曰文恪。娶阎氏。三子：庭诗以荫为刑部郎中，庭礼、庭兰皆诸生。葬于定襄城东南十五里高长山之原。 
    公生而短小文弱，手足皆纤细异常人。顺祥和雅，声出金石，见者皆心醉，曰：“真翰苑人物也。”明内柔外，恭大慈小，足布武惟恐先人，口嘘气犹恐伤人。其于进退泊如，取予介如也。南司业满考，旦夕当迁。四明谓曰：“此官无肯往者，盍再借一二年乎？”公谢曰：“与南诸生殊相安，倘不即幽黜，亦不愿去也。”四明有意远公，公亦心喜其远己，而不见词色。福清雅知公，公不能作意近之，叙迁平进而已。久于南雍，词林有嫁老女之嗤。公笑曰：“缝衣裳，幂酒浆，老女亦有微长。终不能顾千金之求、百两之迎，倚门而相招矣。”福清当国，公语所知曰：“痞膈病深，须大承气汤疏解。犹悠悠泛泛用补中之剂，令人转思王山阴耳。”公之生平，立身持论，此其大端也。公在史馆，与南充黄昭素、会稽陶周望深研性命之学，尝谓昭素：“人议赵大洲学禅，大洲直任不辞，腾诸奏牍，视阳明改头换面，更进一格。”又谓周望：“二程辟禅，语录中却多妙义，是从儒宗中透入禅宗，暗合而不自知。若东扌西护，阴用而阳斥之，此禅门五宗技俩，非吾儒立诚之行径也。”公内心宗，外修儒行，重规叠矩，不染狂禅气息，人以为学佛作家，吾以为吾儒世也。盖尝论之，贤者之生于世也。譬诸商彝周鼎，陈宗庙而后尊，干将莫耶，试割而后利，此其恒也。其有含章履和，间世而一见者，如麟趾驺虞，虽异类，知其不践不杀也。如誉星卿云，盲者知其为祥；明良玉，愚者知其为宝也。天之生之，固将置之明堂东序，玉瓒黄流之间，世莫得而垢氛，人亦莫得而轩轾也。吾所见伟人硕儒亦多矣，若是者非公不足以当之。至其微言精义，辟儒释之牖户，出死生之津流者，固非末学之所识，而丰碑亦不可得而详也。公尝授天官律历于范礼部，授几何数于西人，授《青乌》于平定李生，授黄白于胡叟，其书皆不传。其藏于家者，有文集二十卷，《大事狂谈》四卷，总集类书千余卷。铭曰： 
    严严紫宫，孰疏禁诃？睥睨斗柄，雷车。帝曰竖子，汝下无苦。乘风蹑云，送汝帝所。虽则下谪，不在尘寰。何以置之？瀛州道山。中秘之阁，列仙所居。红药当阶，青藜书。出入金门，回翔泮宫。剑佩参差，礼乐肃雍。朝市熏灼，火聚炎蒸。清秋萧辰，冰壶玉衡。名利喧呶，吞腥啄膻。闲房燕处，静啸清弦。观化而来，限满而去，东观西清，累苏何处？英声八区，遗书千轴。云过太虚，灯传空谷。圣人之山，河曲汤汤。山宫水袭，公魄所藏。白首门生，怛化无极。敬撰芜词，以篆好石。 

    （光禄大夫太子太保礼部尚书兼翰林院学士萧公神道碑） 
    天启五年，礼部尚书掌詹事府宣化萧公引年乞休，诏进光禄大夫，予一品诰命，驰传归。七年二月，以疾卒于里第，年七十有四。天子念先朝旧学，遣祭赐葬，恩礼有加。公薨后十有二年，为崇祯十一年，天子维新大政，临轩御殿，更定馆制，亲简阁员，海内喁喁，想望治平。而谦益方颂系长安，遇公之任子鸿襄、鸿靖，相与伏地而泣。逾年释归，乃获论次公事状，书其墓隧之碑。谨按： 
    神宗皇帝时，天下无事，天子富于春秋，与公卿大夫率繇祖宗故事，慎重馆阁之选，储亻待人才，为异日用。而儒学文章，端方俊伟之人出。公讳云举，字允升，姓萧氏，其本出自宋萧叔大心，封于萧，遂以为氏。由汉迄梁，代为侯王。唐季有讳殷者，为马殷判官，避乱江西之泰和，再徙泸源。国初适戍广西，为南宁之宣化人。曾祖讳蕃，祖讳满，考讳栋，以公贵，累赠如其官。妣皆一品夫人。公生于其父高要令之官舍，高要公梦五色云捧日，觉而公生，因以名焉。生七年，母朱夫人卒。擗踊叫号，人呼孝童。二十举乡试。万历十四年举进士，选翰林院庶吉士。三年授简讨。公少负才藻，风发泉涌。在史馆，深思下视，刊华落实，专勤问学，鲁人弗如，识者卜其有公望矣。自简讨升左赞善，凡十年。自左赞善历国子监司业、右庶子，升祭酒、詹事，凡九年。在詹端四年，升礼部右侍郎，教习庶吉士。又一年，改吏部右侍郎，充经筵日讲官三品。满六年，以继母羊太夫人里居，乞省觐，伏殿门泣三日，乃得请。天启初召用，升礼部尚书，未一载，遂致仕归。公笃诚祥顺，行安节和。为东朝讲官，斋心祓虑，敷陈善败，光庙叹嘉焉。事神庙，撰进讲章，篝灯整衣，肃如对御，不以人主静摄，少自假易。神庙深知之，欲枋用而未果也。万历之有党论也，甘陵汝南之议，不欲附君子，故去。天启之有奄祸也，黄门北寺之狱，不忍附小人，故再去。回翔词垣，栖迟衰晚，不以容悦持禄，不以击排植党，不以年至隳节，不以时危易行。其不终大用也，斯以为端方俊伟、始终一德之君子与！呜呼！国家史馆之制，所以储才养相，计安军国，可谓至矣。拔自草茅，置之禁近。体优则其气舒，局冷则其志澹。枕籍经史，无簿书期会之役，则其神简；优游年岁，无传遽拜除之竞，则其智恬。三百余年，谋王体而断国论，有若金陵之议升，新都之阻封爵，莫不援据编帙，取携腹笥，固未尝薄馆阁为乏材，嗤翰墨为无用也。谦益登朝时，佐吏、礼则公与崇仁吴公，掌院则耀州王公，掌詹则晋江翁公，祭酒则定襄傅公：此五公者，金声玉色，质有其文，出入殿廷，朝右改色，乎，彬彬乎，盛世之词臣也。《诗》有之：“凤凰鸣矣，于彼高冈。梧桐生矣，于彼朝阳。”繇今思之，万历四十年间，岂非成周《卷阿》之盛际与？谦益论著公事而及此者，庸以著祖宗养士之仁，彰神宗久道之化，赞扬休明，昭示后世，亦公之遗志也夫！公前娶邓氏，后娶何氏，皆赠一品夫人。有子八人，曰：鸿图、鸿业、鸿襄、鸿靖、鸿庆、鸿、鸿誉、鸿振。鸿业万历丙午举人，鸿襄户部山东清吏司郎中，鸿靖太仆寺厅主簿。所著有《青萝集》五十余卷，别集若干卷。公主万历庚戌会试，为谦益座主，殿试读卷，又首拔焉，所以教诲期待甚厚。衰迟坎陷，老而无成。公之二子，不以为不肖有点于师门也，以公碑诿焉，故不敢辞。铭曰： 
    於穆神宗，如日方中。王多吉士，雍雍。有美萧公，奋迹粤西，道山蓬阁，来游来仪。焯彼民誉，蔚为国宝。公于斯时，麒麟朱草。乃晋坊局，乃教成均。如衮掌诰。如贽考文，明廷开窗，细旃纳牖。公于斯时，玉铉大斗。东观再游，西京出祖。哀此宫邻，伤彼金虎，布袍归里，饬巾待期。公于斯时，夏鼎商彝。丁年俊英，白首魁艾。杞梓明堂，耆柱昭代。孰培养是？神宗之仁。礼水有芑，诒厥子孙。苍梧之坟，乔木千章。帝命显融，丰碑煌煌。有君有臣，是保是师。我铭不忘，神祖之思。 

    （慈溪冯氏先茔节孝碑） 
    天启元年，有诏追录光宗皇帝东宫旧学，赠故左春坊左庶子兼翰林院侍读冯公为礼部右侍郎，予祭葬，荫一子。越九年己巳，公之季子尔达，奉公与太宜人两世之柩，返葬于慈溪。葬之后十九年，其门生钱谦益乃为论世考德，铭诸丽牲之碑。谨按： 
    慈溪冯氏叔和，往五代之际，仕吴越为尚书。叔和二十世吉亨，永乐中为给事中。吉亨四传为淳。淳生时桂。时桂生四子，其叔为孝廉府君，讳，即公之考也。府君初娶于沈，就昏长安，遂占籍锦衣卫。嘉靖甲子，中顺天乡试。继室以刘氏生公。公讳有经，字正子。五岁而孤，刘年二十有二。万历丁酉，刘年五十。公上疏，言母刘苦节，诏旌表其门为节妇。又九年，公五品满三考，赠府君如其官，而刘始封太宜人。太夫人之归也，府君已举于乡。府君性至孝，负笈策蹇，授《诗》恒山、孤竹间，所得修脯，封题以遗二亲，不敢名一钱。太夫人勤劳共俭，黾勉有无，不以关府君也。府君疾革，指公以属太宜人曰：“孺子之生也，梦老人剑以畀我曰：‘以节妇子为而子。’梦如可践也，吾不悼其不幸于土中矣。”太宜人面绝食，忍死襄事，藁葬府君于外家墓旁，而依其母以居。府君之伯氏，持太公贷钱券责诸遗橐。太宜人尽室以偿，而身自忍饿。日旰未炊，抱孺子而泣。宗人欲夺其志，作挽诗以讽。太宜人拜而泣曰：“宗人勖我矣，敢不自力。”公六岁，以舅氏为外傅。太宜人丙夜课读，刀尺与吾伊声朗朗相应。公间持尺蹄搏弄，藏匿袖中。太宜人逼而夺之，则所私属程文也，乃大喜，悉发府君遗箧予之。兵、农、礼、乐之书，部居粲然。公得以谙晓为通儒，府君之遗教也。年二十，举乡试。又三年己丑，举进士，选翰林院庶吉士。甲午，除编修。戊戌，升右春坊右中允。庚子，充东宫讲读官。一日讲官进拜，皇太子偶不为起，公奏曰：“臣等承乏春宫，辅导无状，致殿下失起立之礼，敢请其罪！”光宗改容谢焉。是年请假归，葬府君。藁葬三十年，棺不能受纟率。治木更敛，貌如生人，汗津津浮额。公一恸闷绝，巽血渍面，倾洒如洮。已而奉太宜人扶府君榇归葬于夏之原，哭踊如初丧，感动行路。公疏请庐墓行服三年，上不许。皇太子临讲，数问冯先生还否？吏部勒限趣就道，乃还职。公在坊局九年，繇谕德、洗马历庶子，皆不辍讲读。霜天雪夜，太宜人未尝不夙兴曙戒。公每进讲，念母师之训，静共斋栗，著见于进止之间。皇太子恒目属之，曰：“冯先生，孝子也。”公念太宜人老，不乐仕进。时方钩四明之党，多所连染，遂抗章移病。疏十上，乃得请。闲居奉母，修《白华》之养者七年，而太宜人考终。公哀恸致毁，誓不欲生，逾小祥而滋甚。刘宜人病脾，绝而复苏，仿佛见太宜人为护持。公拊心哭曰：“死者果得相依于地下乎？吾死不复返矣！”奄然无声，痛入黄泉，竟以不胜丧而卒，乙卯十月十四日也。年五十。妻李氏，继妻陆氏、刘氏，皆先卒。子三人：尔偃、尔发、尔达，皆诸生。尔偃早夭，尔发承荫，后公十年卒。谦益以天启初哭公于近郊之殡宫，退而谓尔发曰：“日月有时，方隅未静，返葬则未遑，慢葬则不可，子将谓何？”尔发曰：“先人居恒谓太公三世反葬于周，为不忘本。易箦之夕，口喃喃扶榇南下，尔发所不以两世归葬，弃先人之坠言者，他日亦无以见吾子矣。”甲子试锁院，不中，填塞呼愤，一昔而卒。尔达以一孤僮继父兄之志，柩车累累，舳舻相衔，跋涉水陆，誓戒徒旅，间关四千里，克襄大事。呜呼艰哉！恭惟太宜人之节，绰楔岿然，与觚棱相望。而杨宫庶守勤撰公行状，于历官之下，系之曰孝子。本朝馆阁大臣以孝子特闻者，吾未之见也。然则公之爵位不能传遽至于公卿，固可以无憾。而冯氏之先茔，视世之周阁高门，象祈连而署京兆者，其崇庳何如哉？谦益敢窃取史氏之义，大书特书，刻其碑曰慈溪冯氏节孝之阡，而为之铭曰： 
    惟府君之孝，夭折是悼，如草伤于春，弗逮雨膏。惟母师之节，如山有截。如泽坚于冬，霜清冰栗。雏啄哺，再世而滋。哀哀藐孤，奋为帝师。入侍铜辇，出奉版舆。封有紫诰。旌有漆书。母生而生，母死而死。承华无人，重泉有子。兵燹惊疑，关河修阻。孤僮反葬，神实相汝。贸阝山严严，慈水汤汤。节妇孝子，千秋之藏。匪山则{隋山}，匪水则回。天地元气，归藏在斯。思皇多士，冯翼孝德。永锡尔类，以胙王国。文惭怀铅，谊重负土。螭首龟趺，敬告终古。 

    （南京刑部浙江司郎中封资政大夫兵部尚书李公神道碑铭） 
    今上十三年，即家起大司马李公于南京参赞机务。司马之父刑部公，年八十七矣，呼司马而诏之曰：“汝毋以我老，偃蹇朝命。留都吾旧游，梦寐未能忘也。吾幸健，杖屦逐子而行。汝以服官，吾以就养，不亦可乎？”司马顿首奉教。公居留署三月，曰：“可以归矣。”司马送之江干，伏地恸哭，瞻望弗及，乃还。都人聚观感泣，以为是父是子，忠孝一门，斯可以教世者也。八月二十七日，公考终于里第。司马不俟奏报，见星而奔，卜以某月某日大葬于松林塘之祖茔，走使四千里，俾契家子钱谦益书其隧道之碑。谦益曰：“诺！”为序而铭焉。序曰： 
    公姓李氏，唐西平忠武王之后有宪者，观察江西。游，刺史袁州，子孙家焉。再传徙吉水之谷村。有桂者，入明与梁寅诸名士为友。桂生京，京生吉，吉生威，威生贵爵，贵爵生赠兵部尚书秀，即公之父也。公讳廷谏，字信卿。少负颖异，十岁以才笔雄里中。万历癸卯，与司马同举于乡。既歌《鹿鸣》，动色相戒曰：“壮而举，如日出之明。晚而举，如灯烛之光。有以自厉，无相辱也。”累试南宫不第，除广德州学正，迁南京国子监博士，再迁南京大理寺评事。久之，升南刑部山东司主事，改浙江司郎中。内计镌级调用，遂不起，用司马贵，封都察院右佥都御史，再封兵部右侍郎，以逮今官。公之为人，齐庄易直，明允笃诚。自其乡举时，补衣蔬食，父子徒步。乡先生邹忠介公、曾恭端公闻而叹曰：“吾江右素风不坠矣！”其为学正也，视诸生如其子弟，教其不及而贳其非辜。诸生之佻达者，莫不始而惮，既而服，久之矍然而顾化也。直指使者檄祀其师于名宦，集诸生公议，得其暴横状，力寝其议。直指心恚公，卒无以罪也。在国学，一如其为学正。当省试时，国子先生之室，户屦恒满，公惟衡门两板而已。三年不迁，繇廷评量移比部。小大之狱，必以情本伦尝依法比，不为深文周内。叔侄讼产不决，廉知为外家所嗾，执而惩之，谕以至情，恸哭相让而罢。庐阳盗杀人，窜匿南都，反以盗首被杀家，欲连逮相抵。公曰：“此必有异。”系其人于狱。已而庐阳来告，果逋囚也，乃服辜。督抚之子伪为省郎符传，执送法司。督抚惧，遣人来杀之。公曰：“父子，天性也，况杀人以媚人乎？”命纵之。其人不忍去，复自归服城旦。督抚竟发愤死，而省郎亦用是败。人咸以平允归公。司马繇邑令征入西台，正色谠言。为党人所挤，并以考功法中之。公与司马环堵萧然，讲道论德，诸子雁行执经以侍，父子间自为知己也。司马遭奄祸，缇骑四出，公不色变。其再起也，公不色喜，惟勉以知几顺命，忠君报国而已。家居十余年，无求田问宅之事，无梯山架壑之举，无煦呕骨皮 之态，无崖岸崭绝之容。诚敬以孝享，睦以善俗，以战兢慎独砥后贤，以躬行实践砭伪学。神明坚悍，老而不衰。端坐隐几，坦然委顺。盖笃实光辉、好德令终之君子也。世之衰也，士皆好圆而恶方，丰表而啬里。姚江之良知，佐以近世之禅学，往往决藩逾垣，不知顾恤。风俗日以俞，子弟日以坏，有如公者，岂非古之师儒也与！岂非乡先生没而祭于社者与！司马奕世载德，光而大之。规言矩行，不越寻尺。父子之间，有潜耀而无崇庳。本朝称江西士大夫家法，先河后海，必归本于公。呜呼！可谓盛矣！公娶周氏，累赠夫人。继刘氏、万氏，累封夫人。子五人：长邦华，即司马；次邦英，云南曲靖府推官。邦藻、邦著、邦蔚，皆邑诸生。而邦著贡于廷。孙男十五人，冢孙士开，邑廪生，殉弟溺死，奉旨旌表。公之家训征焉。铭曰： 
    於惟李公，如玉有瑞。百行既圆，五福斯备。公为书生，岿然长德，及为师儒，威仪抑抑。抠衣升堂，颂礼有严。春弦夏诵，朝齑暮盐。再为法官，不诡不讠术。矢其素心，视我丹笔。萧然虚止，归老紫荆。澹庵之澹，诚斋之诚。国为元龟，邦为胡。教义模楷，匪山伊斗。五福维何？福寿考终。有子骏发，高明显融。皇天何私，荷此百禄。箕畴有征，惟德作福。司马受命，匡我王国。文武吉甫，中兴是式。源深流长，尔哀尔思。玄堂有耀，宠章鼎来。勒诗螭龟，作颂是似。耄龀来式，敢告史。 

    （通奉大夫湖广布政司左布政使王公墓碑） 
    天启元年，蔺酋陷重庆，围成都。朝议推兵部武库司郎中王某通知兵略，宜出监军事。公慨然衔命以往。贼声言将趋荆门，犯留都。仕宦入蜀者，皆舣舟夷陵，盼望。川东道徐公如珂，奋臂不顾，乘单舸入峡。公则繇汉中走栈道，单车辘，冰雪塞路，六十日而抵蜀。蜀人惊而相告：“吴中一时乃有两王尊耶？”公既受事，戒将士，简师旅，洒血以誓众，曰：“所不灭贼以报天子，视此血矣。”二年二月，复江安县。五月，复泸州。六月，复纳溪、合江、仁怀诸县。三年春，率师捣其穴。冬，入龙场，破土城，斩猡犭累关诸苗。奢酋父子杀母妻夜遁，遂平永宁。而公之复泸州也，徐公亦以是月督四道兵鏖贼重庆城下，禽张、樊二酋。奢贼失气遁永宁，我师合而蹴之。最平蜀之功，公与徐公为多。捷奏加升二级，赏银四十两，仍命与徐公皆遇巡抚缺推用。徐公以久次入为京卿，而公仅循资量移。蜀之争功者，至于飞章抵谰，槛车逮系，而公悛悛不自明，人皆以公为长者也。师之渡泸也，公命缚苇为船，系之江岸。我师乘风雨夜进，贼惊溃，争芦筏以渡，溺而歼焉。捣巢之师，繇仁怀达落红。一夫负米四斗，扳崖下上，颠顿绝壑。公令缘溪伐木，造舟以济，日运可三百石，士皆宿饱，遂以集事。公在行间三载，躬擐甲胄，冒矢石。中箐之役，长宁、纳溪二师俱覆。昏夜归泸，整师断后，矢属于鞍者数矣。事平之后，开府建牙者相望，而公独浮湛藩、臬。自此遂无意于功名之会，以年至乞休，此可为长叹者也。 
    公讳世仁，字元夫，世居太仓之龙市，以赀雄于乡，富而好行其德。曾祖拭，鸿胪寺署丞。祖焘，父嘉言，皆诸生。母钱氏。举万历辛丑进士，除漳州府推官。父丧服除，补南昌府推官。入为兵部车驾司主事，历武库郎中。以参政监军于蜀，升右布政于福建，寻改湖广，致仕。公居官，廉平恺悌。官司理，以平允称；官枢曹，以勤敏称；官藩、臬，以治办称。生平无先人之心，无封己之行，不崖岸以立名，不径窦以营利。随牒以进，奉身而退，休休如也，蹇蹇如也。天性孝友，内行至，厚亲党，笃故旧，收嫠，恤饥寒，皇皇乎如有所耆也，汲汲乎如有所追逐也。致仕归田，修闲居遂初之乐。亲知过从，契阔谈宴，宾至则命觞赋诗，诗就则征歌度曲。感西征之劳苦，演为传奇，使童子登场按拍，以相娱乐。酒阑歌阕，客有为公忾叹者。公笑曰：“大地皆戏场，吾与君皆观场之人也，何容置欣慨于其间哉？”有别业在吴淞之滨，公之子应徵，春秋佳日，载酒速客，奉公游燕其间。画船箫鼓，酒旗歌扇，出没于渔湾柳渚之中。公顾而乐之。丁丑九月，酹酒芙蓉花下曰：“劝汝一杯酒，从此别矣。”归三旬而疾作，谈笑诀别，倏然若羽化者，呜呼！公可谓五福浑圆、高朗令终之君子矣。公卒于崇祯十年十月朔日，享年八十有一。娶温氏，继室鲁氏，并赠夫人。子应徵、应微、应行，皆国子生。十五年十一月，葬光福之新阡。公，我钱之自出，于余中表兄弟也。余之论次，于其细行及历官行事，皆不得尽载，特详书其西征之功状，与其有劳而不见庸者如此。铭曰： 
    公方羁贯，头角{疑角}々。雍河决江，大放厥辞。鹊起射策，释褐牵丝。麟仁不履，鸿渐有仪。寇讧西南，欲裂坤维。井络路塞，剑阁羽驰。公出监军，洒血誓师。我疆旋复，贼巢遂夷。泸河潜渡，箐路穷追。船回炮及，马旋矢随。帝记厥，冠于西陲。回翔滋久，角巾东归。疒官 々劳人，脱此羁。法曲窈眇，洞箫参差。宫移羽换，丝奋肉飞。戏场何乐，战场何危。当筵一笑，拊手大归。公膏虽屯，厥有遗。蔼蔼孙子，以以。西山之阡，冢木蔽亏。邓尉朝云，震泽汐池。胄子危诵，秀眉遗思。过者必式，视此丰碑。 

初学集卷六十四 
    ○神道碑铭（三） 

    （通议大夫兵部右侍郎兼都察院右佥都御史赠副都御史梅公神道碑铭） 
    神宗皇帝在位二十年，文武恬熙，北虏贡市，边塞人不知兵。壬辰春二月，宁夏镇将孛拜子承恩、刘东等，杀巡抚党馨，据城以叛，攻下四十余堡。许朝、土文秀，辫发胡服，分道勾虏。虏数犯玉泉、花马间，约五、六月大举应贼。中朝大震，议缓师招抚，以苟不用兵为贵。梅公为监察御史，昌言于朝，以谓：“贼势已成，畜谋已久，迁延一日，则祸深一日，外勾大虏，内引叛人，声势愈大，风闻愈远，胁从愈众，人心愈疑。为今之计，非力剿无以定祸乱，非诏赦无以携党与，非特遣无以重事权，非破格无以庸豪杰，非便宜无以中事机，非重赏无以作士气。宁远伯李成梁父子威名素著，诸子家丁，骁勇惯战。贼降夷杂种，出入边徼，心轻中国，独惮李氏耳。请以西事委成梁，择文臣知兵者监其军。天威既临，不敢四出。鱼游釜中，势必自乱。附近营路，恃以无恐。他方观望，惮而自戢。失此不图，吾不知其所终也。”神庙深以为然。朝议方惮兵，又忧李氏跋扈，不宜假以兵柄，众惧忄匈忄匈。给事中王德完惶遽自列曰：“臣所谓收录豪杰，非为李氏也。异时有变，几得无连坐。”公叹曰：“人臣谋国不忠，一至于此乎！”复抗疏极论：“中朝果疑李氏，当在辽东握兵之时，不在废闲罢镇之日。李氏即有异志，亦在危疑不安之时，不在明主洞察之后。伏望陛下断自宸衷，可疑即别为调遣，可信即立加委任。臣愿与成梁驰赴宁夏，同心讨贼。贼知归命，则臣为陛下之使，奉扬恩赦，以安反侧；负固不服，则臣为陛下之将，披坚执锐，为士卒先。事平之日，臣与成梁即日还朝，止求自明，不敢言功。若其不捷，军法具在，不敢以臣之罪贻累他人也。”上以成梁老，姑徐行，命公监如松军以往。公初谓总督魏学曾迟顿玩寇，意殊薄之，繇红山渡河，不与相见。久之，乃知其忠诚为国，倾心相信，誓以共死。甘肃巡抚叶梦熊自请讨贼，驻师灵州，思掩学曾功代其位。而忌其倚公以办贼也，飞谋钓谤，间阻百出。公既受事，而西事益难言矣。六月，公自领精骑二百，与如松分两军压城而阵。公跨马督战，飞炮碎从骑，弗为动。诸将咸顾望不力，焚南楼，取火箭，弗应。城中射帖约内应，匿弗报，贼磔之城上。公愤盈上疏自劾，言：“诸将用兵，不及儿戏，从前报功，尽属欺罔。臣身先士卒，激使﹃力同心以报陛下，不能协和，反致疑忌。事至此，臣不得不言。臣有言，人不得不恨。请下臣于理。若秋冬间西事不大坏，即斩臣都市，以为欺罔之戒。”上已先入梦熊蜚语，得公疏震怒，逮问学曾，遂以梦熊代，非公疏指也。梦熊既得代，忌公滋甚。监军权轻无赐剑，又奉屡旨申诫侵越。公以忠赤风励将士，以敢死率先行阵，以老谋指授方略，以诚心感动携贰，以机权笼驾狙诈。诸将始而狎，中而畏，既而感激踊跃，愿为公死。梦熊见公豁达推置，亦少安之，旋而受绦镟于公。公所画制贼之策三：曰绝勾虏，曰携胁从，曰用水攻，至是而其局大定。镇城三面阻水，壅其北而决之，贼将安往？贼不能突出，虏不能阑入，是我以堤为长围也。七月堤成，凡千七百余丈，决水灌城，城东西崩各百余丈，贼守陴者皆哭。徉乞降，坚守以待虏。虏数万骑从李刚堡渡河，去镇城三十里。公夜举火，趣李如樟邀击，如松尾之。迟明，两军夹击，虏大败，绕贺兰山遁去。用木筏冲城，竿虏首以示之，曰：“此而所勾著力兔也。”贼绝望虏至，梯城而下，愿见梅监军，面陈归顺。拜、承恩、东及濠望拜而去。许朝跃刃逾濠，如将反公。壮士张进朝欲前，公失止之，披襟而与之语，朝逡巡纳刃，屈脚下拜。城上下炮石焰天，鼓角殷地，公神观安闲，进止自如，咸咋指叹曰：“梅监军真天人也！”八月八日夜二鼓，三人缒城来告：“贼以重阳入大城置酒，南城可得也。”诸将莫敢信，公曰：“往，我任之。”及城，诸将让登，总兵牛秉忠年七十，贾勇而上。公缘梯大呼：“老将军先登矣！”乃毕登，降人杀守者，血流活活有声。公踞坐血中，籍记功次，传呼止杀。男女然灯夹拜，欢呼再生。南城下，贼据大城以守。谍知贼党携贰，遣南关民李登往间孛氏，杀刘、许自赎。会刘东先疑土文秀，伪病诱杀之。承恩杀许朝、毕邪气，并杀东。城中解甲焚香，以迎王师。十六日，整师而入，不﹃一人。或说公盍杀降人以应封率，公曰：“事定矣，妄杀何为？馘刘、许，俘拜、承恩以献阙下，括贼帑以补军兴，籍降丁以实营伍，此吾所以蒇西事而报天子也。”梦熊闻之，乃自灵州驰至，封赐剑，下令尽诛降者。承恩方从公出猎，遂就缚；拜阖室自焚。军士大掠，骸骨撑柱，金帛狼籍道路。公即日ゎ被就道，题诗驿亭，长谣叹息而已。东、朝首级皆毁，梦熊将函他首以献，使人示意于公。公曰：“有一首可代。”其人喜而问。公笑指其头曰：“此是也。”遂不敢言。公入朝，据实奏报，曰：“诸将可以欺臣，臣不可以欺陛下也。”朝右皆右梦熊，以首功论。公升太仆寺少卿，遇边抚推用，荫一子，锦衣百户。而诸将士从公效死力者，多不得叙。嗟乎！西夏之事难言也！督师驻二百里外，置酒高会，遥制成败。监军身在城下，腰刀褶，亲受矢石。成则督师总其功，败则监军专其罪。无阃外之事权，有朝右之谣诼。左枝右梧，前顾后视，不察睨旬，不动声气。阳就其笼挫，阴隳其机牙。王诛以成，国体以全，斯为难之难矣。明旨戒侵越也，公奏疏曰：“人之侵权，必有所为，或为贪功，或为尊大，或为受享。以臣为贪功，事定之日，首叙督抚，次及大将，次及行间之人。监军之官，即自居其功，欲何为耶？以臣为尊大，臣与士卒为伍，仓卒闻警，跃马疾驰。将领效力，则下拜而谢之；士卒有谋，则执手而问之，可谓之好尊耶？以臣为受享，日夕糜，自买柴菜，居处营中，累土为榻，以蒲代瓦，风雨时至，拥毡自蔽，木版为几案，瓦盆为器，夜无然烛，引燎自，可谓之受享耶？臣所以奋不顾身，甘冒贼锋者，盖见人情时势之难，宁死于贼，以明报主之心；不死于谗，反为任事之戒。臣之微躯，诚何足惜。恐豪杰之士，见臣受祸，皆怀明哲之思，沮效用之气，非所以风示天下，弘济艰难也。”贼平之后，抗疏为旧督臣伸雪曰：“攘其位，掩其功，又欲杀其身乎？吾愿与魏同罪，不愿与叶同功。不然，他日何以见鲁、卫之士乎？”南城之役，与将士缘梯蹴踏，右手伤大指，血沁佩。酒间慷慨循而叹：“幸哉七尺无恙，其不为此指者几希矣？”公之辞恩荫曰：“角巾归里，口不言功，使天下后世，知臣一念朴忠，非有所为，则臣荣多矣。公以一指视一身，以一身许君父，虽通侯胙土，视之如浮云。而贪功攘善之徒，顾欲以腐鼠吓之，不已远乎！”西事甫竣，我师有东征之役，兵纟圭祸结，首尾七年。而西陲晏然，我得以一意东略，公之功于是为多。天子心知公能，有意大用。明年，升都察院右佥都御史，巡抚大同。又五年，升兵部右侍郎，总督宣府、大同、山西三镇。又三年，以父丧解任归，未起而卒。故吾谓万历中庞臣硕辅，肤公捍城之臣，以公为首。而公之得以成功者，以神宗之明，知之蚤而任之力也。 
    公讳国桢，字克生，湖广麻城人。大父讳吉，弘治癸未进士，为惠州太守，有惠政，夫妇皆百岁。父讳汝观，母陈氏，生六子，两世皆以公贵，赠兵部右侍郎，妣皆淑人。公生四岁，雄杰异凡儿。十四补博士弟子。二十六而举于乡。再试落第，挈家居长安。长安中戚里豪贵，都市轻侠，邹、鲁文学，燕、赵奇节，一旦尽出公下。间拉宿将健儿，遨戏近畿，贳酒呼卢，走马角射，衩衣短袖，长髯巨鼻，望之如羽人剑客，识者以为郭元振、张咏之俦也。癸未，与仲弟国楼同中进士，国楼选为庶吉士。公知顺天之固安县，刊落教条，蠲除赎锾，阔略简便，务得民和。中官操豚蹄饷公，请征责于民。公欢然烹豚置酒曰：“今日为公了此。”中官大喜。我而牒追民至，公奋髯怒骂：“趣鬻妻偿贵人债，出今日，死杖下矣。”中官益喜。少选，戒吏伪遣人持金买民妻，追与偕入，公持金付中官，叱伪买者挟妇去。民夫妇不知也，哀恸诀别。中官亦恸，不愿得金。公固不可，曰：“小民偿责，谁不鬻妻子，顾可令贵人折阅耶？”叱去益力。中官与民夫妇参立悲咽，卒毁券而去。其御辇毂贵人，多所操纵捭阖，不名一端，其大都如此。公之母卧病国楼邸舍，公自固安跨马入省，乡人固止之。公流涕曰：“吾岂以一官易吾母乎？”入侍汤药者匝月，良已而后去。人亦无以难也。暇日辄较射，每就射所决讼，错落数语，立遣去。岁爰书奏上才三四通。入觐，乘骏马，插弓矢，从苍头庐儿，沿途射生逐兔，箭声叫空如饿鸱。他邑令引车匿避，问知为公，乃大惊。其傥扬阔达，不拘细碎，皆类此也。公为人奇伟变化，权谲机警，晓物情，暗合兵法。军抵宁夏，通贼法严，城堡皆昼闭。公大弛禁，令军中与民相贸易。米盐腾涌，军实不乏。公曰：“吾平夏州，惟此可以言功也。”初视师，闻城头炮声，地如乍雨著尘，一将曰：“此炮所至也。”急牵公避之。公曰：“子母炮中必有母，是炮皆子，岂举炮者不肯为贼杀命使乎？”后果有内变。南城下，命急塞北门，贼果从大城来，攻不能夺。角楼火发，炮矢雨下，公曰：“无恐，我军误火药耳。许朝能赚我死乎？”已而果然，我军疾攻大城，贼缚南城人妻子亲戚置长竿上，居民皆痛哭。公使人传呼曰：“监军已往取许朝之妻、刘东之母矣。”贼遂解缚，南城始安。公在云中，虏王方款塞。一日忽大出猎，县令关扬谏曰：“秋成多损稼。”公弗为止。后数日，得虏谍，虏欲大入，以有备中止。县令乃服。扯酋送精铁数十斤。曰：“虏中某山忽产此。”公笑受之，命工制为剑，铭曰“顺义”。及虏来市，求铁镬，公禁诸边勿与，出剑示之曰：“前者虏王所遗铁，中国所未有，尔何用此顽铁为也？”虏众大哗，归怨扯酋。扯酋词诎，遣人首服谢罪。公曰：“我以至诚待尔，无为也。”仍与之铁。王毕邪气者，虏中知文法为间者也。同诸夷来见。公谩之曰：“汝非王毕邪气也，何得伪来？”王扣头自陈非伪。公笑曰：“人言汝为间虏中，我久砺斧以待汝。汝故驯谨如此，几令我误杀好人。”王扣头感泣，自是辄输虏情以告。公以恩信待虏，时其抚赏，恤其凶饥。每延见虏酋，传呼声，尊严若神。已而离立偶语，娓娓如家人。虏争献尝所服毳裘，以明身侍公侧。亦请公冠服，归袭而拜之，曰：“犹见我公也。”他镇虏闻公名，皆呼大人。延镇帅挑衅袄儿，杀其讲事八十三人，虏大杀掠。延抚王用宾媾之不听，曰：“必得梅大人言为信。”公命使至，遂立解。其为诸虏敬信如此。公在两镇，弓矢皆亲督制，虏中号曰梅弓梅矢。每燕会，以寒具为的，与宾僚共射。召诸将较猎，不及者罚大觥。比耦而射，易器而饮，弗问也。张进谏者，莱人也。力能碎铁石，执槊不去左右。每变服夜巡城垒，暗中遥辩人影，必进谏也。公死，进谏哭曰：“进谏自今无死所矣。”未几亦死。总兵张臣，道经固安，公致饩加礼。张异而致问。公曰：“棒槌崖之捷，杀虏数千人，我物色公久矣。”张拜伏大哭，曰：“某血战一生，受文吏抑没，今愿为公死矣。”公之能知人得士，奔走豪杰，非偶然也。温陵李卓吾，道人也，好谭王霸大略。西事起，叹曰：“天下之兵始矣。”既而曰：“克生往矣，必能办贼。”公次女澹然，早寡为尼，从卓吾问佛法，微言扣击，公亦参预焉，人谓庞公、灵后身也。公呼公安袁中道为小友。中道客长安，以学道求友为言，公遗书曰：“贯城之旁，有日中之市焉。虽无奇瑰异物，而抱所欲者，各恣取以去，求友亦若是耳。显灵宫古柏婆娑，委地作虬龙形，东便门外奈子花如锦幄，可容二十许人。晋阳庵有唐铸观音像，沙窝井水，葛道士球，顺城门老中官射，此余十年所得友也。公傥欲之，便以相赠。”袁尝语余，海内有伟人二：一为公，一为通州顾司马养谦。而惜余之皆不及见也。 
    万历三十三年五月十五日，公卒于正寝，享年六十有四。讣闻，赠官赐葬如彝典。某年某月甲子，葬于三湖之原。公之配曰封淑人刘氏。子男二人：浩然早卒，次之员。女六人，第四女适吏部尚书李长庚。公殁十余年，犹子之焕，繇谏垣历边抚，功名志节，赫奕相望。之焕道公行事为详，又言之员之称为公子也。之员书来请曰：“先公横身许国，劳深赏薄，进不争功，退不言禄，先公之志也。夫复何憾？惟是夏州之役，先公曰堤水，叶曰填土；先公曰急攻，叶曰缓师；先公冒死以戡乱，叶坐制而杀降；截大虏，下南城，馘群贼，皆出先公只手，叶无一焉。而万历稗史记三大征者，见闻单薄，援据错互，举艰危耆定之绩，胥归间害成之人，如信史何？如国论何？且夫先公既口不言功，而叙功之典，遂因而欺枉失次，无功者乘轩而世赏，血战者负戟而长叹。功罪倒置，豪杰解体。至今疆埸之上，有朝廷负人之叹，在此役也。先公墓木拱矣，有丽牲之石在，惟夫子哀而赐之铭，所以表国功，正秽史，修废典，胥于是乎在。夫子其无辞！”余曰：“诺！”乃叙而铭焉。铭曰： 
    神庙初年，四海安。风清浪偃，如海安澜。西陲杂种，负鄙为灾。鱼虾跳掷，海水群飞。皇曰往哉，汝监军事。戎服督师，惟汝之志。堂堂梅公，矫矫如龙。星驰城下，决策军中。师围蔽鸟，虏援绝蚁。长堤雍河，贼在釜底。狼搏豺吞，交口并齿。整兵顿马，我刃不血。奏囊横飞，血指沁漉。手提银、夏，以还九服。锡盾雕戈，铃柝万里。名王入侍，穹庐外徙。於皇神庙，德侔苍灏。扰畜群龙，在我池沼。养其头角，资以雨云。俾舒鳞爪，以荡氛。譬彼骄人，天吴罔象。鼓舞相追，不越沆氵养。清庙有颂，麟阁即图。邈矣神庙，远猷︳谟。河山有穷，碑石不改。梅公如龙，神庙如海。 

初学集卷六十五 
    ○神道碑铭（四） 

（资政大夫兵部尚书赠太子少保申公神道碑铭） 
    国家休明昌大之运，自世庙以迄神庙，比及百年，可谓极盛矣。公卿大夫际升平而树鸿骏者，不可胜数。其在我吴，则申文定公父子为最著。登于世庙之朝，迨神庙而大拜者，文定公也。仕于神庙之朝，迨今上而大用者，司马公也。先后六朝，父子一德。譬之作室，茨资于后昆；譬之种树，梓漆食于易世。祖宗养士之效，岂不大哉！司马之殁也，其子腾芳、济芳请于朝，诏赠太子少保，给祭葬，录一子入胄监。崇祯十三年十月，大葬于灵岩乡之新阡，俾谦益书其隧道之碑。谨按： 
    故资政大夫兵部尚书申公，讳用懋，字敬中，特进光禄大夫左柱国少师兼太子太师吏部尚书中极殿大学士赠太师谥文定申公第二子也。母封一品夫人吴氏。公为诸生，文定在馆阁，折节读书，如后门寒素，文定贤而爱之。间尝搜讨掌故，讲求边务，以佐文定于政地，不独囊箧细碎，有助于晨昏也。万历癸未举进士，除刑部主事，明习法比，吏无以欺。改兵部车驾司主事，升武库司员外。逾年，移疾请告。文定公亦致政归里。补职方司员外，升武选司郎中。公在车驾，核马政，清邮符，提约明故，具有条理。在武库，关给布花，克期省牒，内库不稽，营军叫ん。在武选，勾稽袭替，搜考冒滥，部居课第，咸著牍聿。洁廉以奉公，勤敏以成务，谙练部故，晓畅物情。大司马有所举厝，必问申郎中云何，严重于诸曹矣。神庙留心疆事，辽东总兵久缺夺，职方郎中以下官，咸谓非公不能副上指。遂以武选调职方司郎中。公谓辽左惟李氏世将，知虏虚实，所畜夷、汉丁，能捍虏死战。李氏守辽，实自守其家。以李氏委辽，以辽委李氏，而后辽可保也。即家起故宁远伯成梁及其子如松。上大喜，乃释然无东顾忧。武弁升除，壹以督抚荐剡为准。荐不及格者不轻用，用必人与地相宜。于是名将杜松、董一元兄弟、麻贵、麻承恩、张承胤并建旗鼓，边徼改观。属国之役，兵久戍不解。公谓鲜人仰兵食于我，而我遥给鲜人以自困，非策也。请敕督抚，酌议进止。谕鲜人不得专倚中国，坐观成败。公题覆东征事宜多矣，其老成持重，动中肯，皆此类也。久之告归，侍文定于里门。三年始赴阙，一时谓职方卒无以逾公。边镇奏捷，屡荷叙赉。壬寅，以宁夏捷功，加五品京堂衔管事。神庙召至隆宗门，问袄儿都司、奴儿干都司、扯力艮部落三事，公条对精详，若出笏记，神庙传旨叹嘉。郎中九年考满，疏上不下。癸卯，上手诏升太仆寺少卿，仍管职方事。明年冬，始奉旨回寺。先后历兵部诸曹十九年，守职方八年余，荷上知遇，益侃侃自发舒。税监杨荣通阿瓦缅夷，开道蛮莫，辽监高淮私置兵都城外，请复镇守，皆抗疏纠劾。兵部叙安南继袭功，请支ぁ寺马价。公谓夷方继袭，本非血战军功，钦州内讧，即是交南流贼，渠魁未获，Ο赏谓何？疏罢其赏，举朝以为知体。念文定老，疏请侍养家居。六年，奉文定讳。又八年，熹庙御极，以原官起用。三年，升南京太常寺卿。是时辽左沦丧，畿辅震惊。公上言建四辅以巩神京：京东南建城于通州、高米店之间，为左辅；西南建城于良乡、芦沟桥之间，为右辅；西北建城于巩华城、功德寺之间，为右辅；东北建城于密云、顺义之间，为左辅。各宿重兵，统以元戎，监以知兵使者。虏繇东北入，左辅出兵以扼其冲，而右辅从左，左辅从右，各分兵夹击。如假道三卫，右辅出兵以扼其后，而左辅从左，右辅从右，各分兵追袭。如直薄都城下，则京营坚壁合守，无轻出击。四辅各设长围以坐困之。又补三面外罗城，设民堡，练乡兵，令郡邑正官，参预武备。疏上，不报。南太常入贺，上恢复辽疆疏，主高阳枢辅三方联络之策，而以奇正因敌，渐规进取。亦下部议覆。乙丑，升都察院右副都御史，巡抚顺天。公至镇，访问故戚大将军继光建置遗迹，单车东巡，周行三千余里。亭障几何，墩军几何，蔺石渠答几何，口疏手指，历历如甲乙。险要厄塞，穷历老将退卒所不至者。方病足，不良于行，两健儿掖而登，沙石盘互，衣履钩裂，喘息支缀，不但已也。事竣，上东巡八事，上优诏宠答焉。镇军十六万，阙饷至八十余万，拊循慰谕，宣布恩德。迄公任，无敢哗者。今上初，起兵部左侍郎，三品考满，加右都御史。新城王公总督宣大，请款插以制奴。公力主其议。王公病免，三十六家束不的未受款。王公荐公自代，不果。公叹曰：“祸未艾也。”上蓟、昌修攘大计疏，厘为八事。进《九边图说》以续许襄毅之后。蒿目边事，如不终日。己巳六月，束酋果以议婚为名，导奴大入。十一月，奴犯蓟东。上震怒，下本兵于狱，命公署部事。越四日，诏公为兵部尚书，即日抵任。而奴已薄城下。九门昼闭，人情凶惧，执政莫敢言。公从容为上言请弛一日禁，以通煤米，中外始安。督师之系也，部帅祖大寿恐去，上手诏枢辅追止之。公据案草檄，大寿感泣旋师。越数日，援兵大集。公分拨信地，隶各大帅，分兵为六营：以南面外罗城永安、左安、右安三门为中营，满桂主之，隶以宣、大兵万余；广宁、东便两门为左翼，祖大寿主之，隶以辽兵九千；广渠、西便两门为右翼，马世龙主之，隶以京营兵八千；东则朝阳、东直两门为东营，黑云龙主之，隶以关、宁兵二千；西则阜城、西直两门为西营，孙祖寿主之，隶以密云兵三千。联络布置，壁垒一心，自是京师可固守矣。满桂者，宿将，受命总理，急欲一创奴，不奉师期，与奴战败没。公引罪自劾，上温旨慰留。奴自是遂拔营去。明年正月，奉旨解任。奴在城下五十余日，上数御便殿赐茶果，召问退虏方略。辨色而入，乙夜而出，传宣接道，军书刺闺，覆奏批答，取办漏刻，裳衣枕藉，食饮错互。稍间则周行城陴，俯察营垒，履声荦荦然，与僵徒瘃卒，更相蹋蹴。解严浃月，始还邸舍。上知其忠而闵其劳，公虽去，每叙赉，未尝不及公。公忠勤谋国，未尝诡词激谏，如良医之诊治，凿凿皆有左证。天启初，建四辅之议，人以为迂。已而奴披蓟北，畿南，狼突豕窜，无一尉一堠，能少其角距者。此公之言验于事后者也。高文襄在隆庆中有请储边才之议，公援以入告，留中四年矣。上取文襄原疏进览，立见施行。此公之言行于去后者也。公尝忧漕运梗咽，摭采丘文庄《衍义》及元人朱张故迹，议复海运，闻者噤莫敢应。今岁，上遂采吴人议举行。此公之言行于身后者也。公为人易直温厚，周详曲密，言笑煦煦然。忧主辱，念国忾，攒眉折肱，如恐不及，病且革，颦呻叹噫，以奴寇未灭为虑，语不及私。神庙时，储位未安，文定从容调护，谊不得如疏贱小臣，嚣呼叹鸣，激舌上怒。言者不察，讹为将顺。流传膏饰，久而滋甚。公先后拜疏，伸雪沥血，剖肾腑，四易世而始白。昔人有言，此陛下家事，东朝之事，神庙与今上亲为证明，岂可动哉！使文定羽翼苦心，不致抑没，而因以发皇两朝慈孝，光于国史，其为忠孝也大矣。家居三十年，平繇役，赈凶饥，急病让夷，吴人倚为司命。岁时伏腊，问遗亲知故旧，虽嫠老孤，马医洗削，无不逮及。殁之日，质剂书契，填塞箧衍，行道皆为叹泣。公之存也，人知其好施，不知其贫。其殁也，人知其贫，不知其好施而贫也。此于公为细事，亦可以观公矣。 
    公苏州吴县人。曾大父讳某，大父讳某，皆以文定公贵，赠如其官。配赠淑人钦氏，继室封安人杨氏，封淑人顾氏。子男六人：承芳授试中书舍人，联壁庠生，皆早卒；传芳荫尚宝丞，以哭公卒；腾芳授中书舍人，荐芳、济芳皆荫国子生。崇祯十一年十月十八日，卒于里第，享年七十九。谦益件右公行事，喟然叹曰：“人言古今人不相及，殆古今不相及耳，天下士何可尽诬也？”本朝称名本兵者，远则刘忠宣，近则王襄毅。忠宣起孤生，受孝庙特达之知，独力行一意，无所间染。公以贵游子弟，困党论之谣诼，睨旬交集，顾视滋多，视忠宣难也。襄毅肩贡市，当新郑专断之日，拱手受成议，无所鲠避。公以孤危寡援，值政地之茸，方圆互画，枘凿相入，视襄毅难也。以两己巳之役，比而论之，内无团营之兵，外无亨彪之将，资捍御于禁近，寄庙社于堵墙，使于忠肃当之，犹将敛手却步，赖主上神灵，羯奴奔迸，身名显融，岂非尤难之难者哉！语有之：“为臣不易。”繇异代视公，必有为之累欷而太息者。系之铭曰： 
    文定作相，我祖惟神。惟文定有子，惟我有臣。公之知兵，厥有家谱。服官枢曹，早岁筹虏。幽蓟逼处，杂种羯胡。禁门条对，聚米画图。帝曰汝懋，乃父是似。我其试哉，以诒孙子。蠢尔奴酋，薄我神京。突如焚如，势如建瓴。帝庸震惊，爰命圻父。张皇六师，齐以钺斧。分兵六营，设守八面。厉兵秣马，戒以不战。奴知有备，潜师夜逃。帝曰念哉，惟汝之劳。公拜稽首，天子万年。角巾东还，白首归全。议恤祠官，议谥太常。复土之祭，天语煌煌。高坟石阙，邦人拜之。惟忠惟孝，神祖是思。生荣死哀，是父是子。刻诗墓门，以诏无止。 

    （南京刑部尚书沈公神道碑铭） 
    公讳演，字叔敷，湖之归安人也。以乡进士讳者为曾祖，以封南京尚宝司卿讳塾者为祖，而工部左侍郎赠都察院右都御史谥端靖讳节甫者之子也。端靖后以其子文定公谥氵之贵，追赠三世至光禄大夫柱国少保兼太子太保户部尚书武英殿大学士。公，文定之弟也，而于端靖为叔子。与文定乡会试皆同举，文定选入翰苑，而公自引居留曹。其历官也。于南历工、兵二部，于北历工、礼二部。以端靖家居移病，省侍十余年。服除，出为参议于福建、于江西，为副使于山西。转布政，于福建为右，于陕西为左。入为顺天府尹、刑部侍郎。天启中，削籍。今上起侍郎工部，升南京刑部尚书，予告归。年七十三，以崇祯十一年十一月卒于里第。葬于某地之某阡，天子赐祭葬如甲令，以慰宠其家。公有子桦，殇，以伯兄之次子为后。于是之兄中丞公，以公之胄出，位序行治，为书请余铭其墓隧之碑。余读而叹曰： 
    士君子之用于斯世也，有得其位、行其志而为其所欲为者矣，亦有得其位行其志而不得为其所欲为者。国家之事任与其人不相值，而其人遂不得极其设修以赴国家之急，是可叹也！公在郎署，都水董织造以庀婚礼，主客谨绦索以御贡夷，耆事数典，知国大体。扬历外服，兵荒旁午，催征绎骚。江右之改折，闽之加额，秦之藩工藩禄，勾稽羡溢，栉爬伏匿，括额外银巨万以抵正额，而储亻待以备非常复数万，虽有大役，不病加派。川饷初解京，后给陕，积逋四十余万，请仍以京运给陕，川饷给川，京边各还其额，而川饷不得逋。其缝纫调齐，融通济变，皆此类也。闽海市场，移于吕宋，不近北港，洋舡未泊，严檄巡徼，而通倭接济者绝矣。谓许瑞善用林容，汤克宽不善用曾一本，后事之师也。收其魁桀，使剿捕自效。贪赏构怨，势不返顾。海寇新附，闽将沈有容移登、莱，议令简其桀黠者以北，登得其用而闽安。布政司火，锻金于煨烬，还库金三十余万，而籍其羡以新堂库。厥后殿工浩烦，敲剥日急，公请暂借闽库三分之一以纾民困。逆奄藉口于公，尽数起解。未久，而公以忤奄去，人乃知空闽库以进奉，非公本指也。南刑部诸曹郎滥受词讼，符牒四出，叫嚣隳突，鸡狗不得宁。公受事，一切禁绝，都民炷香祝诵，欢呼更生。读律精详，筮仕时手自笺注。诸所平反覆案，老狱吏捧手瞪视。每有执奏，申律意，参条例，上未尝不称允也。公历官四十年，谙晓典故，周知土俗，披文相质，辅术而行，所至治理，所谓得其位、行其志而为所欲为者也。然而国家之患，莫大乎东奴西寇，而公之所深忧而熟计者，亦在于此。在客部奴儿干部，贡夷工孛罗，怙众骚然，公给众赏，革三人赏以申罚，迄不敢哗。遗书执政，谓奴已并南关，当阴求其部落，合北关以剪之，毋使蔓而难图也。越十三年而有抚顺之事。辽事之殷也，公多所建置，请以辽民复辽土，以辽土赡辽民，兴复屯盐，尽天下力以强辽，即用辽以苏天下。坚左右辅以固神京，屯临清上下以护运。建民堡以卫近畿。通海运以佐屯牧。其后昌、滦固守，遵、永复宇，而山东，以无备被躏，公之言无一不左验。其策流寇也，以为不在调兵而在集民，不在穷其往而在遏其来。剿以经略，不若督抚；剿以督抚，不若郡县；剿以郡县，不若团结乡镇，人自为守。又谓江南地势不足制，中原扼要惟江北，孙、曹、梁、魏所争，皆在合肥、徐、邳，宜设抚镇，宿重兵，以开屯护漕。仿曹操之开芍陂，孙权之立濡须坞以足饷，仿谢玄之堰吕梁，树栅立七埭，以护运。屯田既开，流人土著，如水得堤，其流自止。今安庆设抚，亦用公议也。公历官钱谷刑名，拮据职守，不得东捍奴，西荡寇。奴比年长驱，寇蔓延残破楚、豫，而公则已老矣，此所谓得其位、行其志不得为其所欲为者耶？公里居画江南守御事尤详，谓江南之守在乡镇不在城，在水战不在陆战。采石、芜湖为陵、京门户，四安、东坝为江、浙咽喉，福山为通、泰路径。按图画形，谆复告戒，汲汲乎若家户之键钥也。辟馆舍，庀薪水，招延四方奇士，飞蹶张，舞剑刺击，风角测占，一长一技，靡不望走其门，网罗延揽，冀得一二人以效一臂于国家。见谩而不怒，数亡而不悔，穷老而不倦，观公之晚年，则其所欲为而未得者，其可知也。呜呼！士大夫当壮盛之时，策高足，骋长驭，奔赴功名之会。迨其老也，崦嵫景促，钟漏智短，其不消缩而颓废者亦鲜矣。若公者，何其壮也！子囊遗言城郢，宗泽长呼过河，公之愤盈竭蹶，死而后已，其用心亦何以异？然则世之公卿将相，以朝廷为传遽，玩日而视荫者，独何心欤？公谓吴中积贮，尽在城外，宜筑外城以为备，量工度址，愿斥数万金以代经始，而人莫之应也。四安之复城也，公实始事，以溃于成。皆不可以不书，铭曰： 
    蔚矣沈氏，再世其昌。父子兄弟，有公有卿。温温端靖，暨暨文定。公居其间，金舂玉应。纵横智刃，富有腹笥。卷如囊括，出则川委。俯给军兴，仰佐县官。均输巨万，转斡毫端。丽水旧金，陆浑新火。裨灶或信，祝融相我。旬宣滋久，乃陡京尹。鸠功方亻孱，邦禁克允。引年息马，致事悬车。营此菟裘。乐彼桑榆。公曰吁哉！我心荼苦。奴寇未灭，敢恤死所？魂魄离散，忧心忡忡。殁而犹视，鬼神所恫。刻诗墓门，载以龟趾。岂曰激赞，以告臣子。 

    （都察院右副都御史巡抚云南钱公神道碑铭） 
    钱公之葬也，阁学遂安方公志其，詹端曲沃李公表其墓，祭酒山阴倪公状其行。三公之文，衔华佩实，固已勒诸琬琰，流为丹青矣。公之二子ヤ、相与谋曰：“隧道之碑宜有刻也，有虞山之宗老在。”跣而来请。谦益谨据三公之文，摭其族出、历官、行治而序之曰：公讳士晋，字康侯，出吴越武肃王之后。元至正间，嘉兴侯国冯徙家嘉善。嘉兴侯后世为汝宁府同知讳贞，贞生吾仁，吾仁生继科，娶陆氏，生二子，长为东阁大学士士升，次即公也。祖考皆以公赠中大夫山东右参政，妣皆淑人。再以阁学赠通议大夫南京礼部右侍郎。惟钱氏远有代序，公侯复始。汝宁方州著绩，譬岷山之滥觞；祖考逢掖劬躬，若昆冈之韫璧。条叶发祥，伯仲竞爽。公与阁学，鼓吹文笔，则埙篪叶奏；镞砺名行，则韦弦交儆。云间蔚其声华，沛国称其友爱矣。万历癸丑举进士，释褐授刑部主事。储宫以挺击震惊，朝右以风癫鬻狱。深心抉レ，破晋优枯菀之谋；昌言柱耆，折赵虏桐木之祸。戚畹屏息，宵小怵心。刑曹之爰书，诬州犁为上下；工垣之抗疏，疑马融之飞章。大计射螫，忄堇而获免。钩党牵连，从此始矣。出守大名，继督津饷。绝权相之问遗，裁逆奄之支附。如山如岳，不吐不茹。乃有缇骑监奴，苍头养子，擅开府署，横行屠﹃。公禽其爪牙，落其角距。案徐宣之家属，弃市东海，捕侯览之宾客，陈尸济阴。于是阉媪并憎，宫府交构。李膺之录牒，无不逮捕；张俭之考辞，多所连引。遂与赵忠毅诸公，除名禁锢。嗟乎！震之来，国有大东小东之论；夷之初旦，朝皆我公我母之徒。圣人御极，宇宙昭融。三案燔烧，四凶馘截。不有君子，其何能国，公等之谓欤！公内仁外义，崇智卑礼。廉辨持己，博大御物。腹笥富有，则春华秋实，并器而┑藏；意匠经纶，则箕风毕雨，并时而发作。其守大名也，辽、沈初陷，畿辅绎骚。括赎锾以抵加派，阅车马以给军兴。简六郡之良家，募三河之年少。搏力勾卒，擐甲裹粮。此则鲁公之所以守平原也。其擢副使，督饷天津也，河西再陷，馈运梗塞。核关、宁之万旅，量时日为三运。道通子午之谷，师无庚癸之呼。近馈渝关，远输岛帅。此则虞诩之所以通下辩也。今上初，以山东右布政使督漕也，句会敏给，号令精明。单舸遍历于江、淮，飞书络绎于齐、楚。债弁悍卒，肃如负霜；暴涨湍流，夷为平陆。五月而万艘云集，八月而千仓露积。此则韩之所以输东渭也。三运告竣，当宁叹嘉。擢都察院右都御史巡抚云南。公以为六诏天末，夷、汉杂居。蜀道旋通，滇寇未。李德裕之扼西山，先城柔远；韦城武之制南道，必复石门。建师宗暨板桥十城，控引爨、；通沾益至永宁十站，襟带蚕丛。兴鼓铸以制钱贝，疏海道以泄滇洱，多积谷以亻待军实，建营垒以束军伍，罢贡金以苏困踣，筑夷馆以防间谍。普孽怙力，囊橐岑、侬，公于是朝发兵符，暮冲蛮峒，雷轰电掣，东蛮断泸水以乞盟。陶酋挟诈，扇动交、广，公于是百道长围，一面解网，神禽鬼纵，南人效丹漆以输诚。薅栉滋勤，扌前刈斯举。事烦食少，志决身歼。崇祯乙亥十二月十日寝疾，终于官舍，春秋五十有九。军亡葛亮，吏哭祭遵。妇女ヮ首，羌夷面。长子ヤ引柩即路，次子见星号奔。哭而问故，忍死谋事。以庚辰某月某日，葬于嘉兴县里仁都之新阡，元配淑人焉。呜呼！年极中身，实昊天之不吊；物忌太盛，亦鬼神之害盈。薏苡之谤何伤？松柏之坟已闭。公之二子，件系生平。文孙曰默，作为家传。草索诣阙，竟雪梁松之谗；《金它》吁天，终辨岳飞之枉。谦益叨承论撰，敢传溢言。敬刊乐石之词，以俟愍纶之典。铭曰： 
    驷马华胄，锦楼弘文。圆珠方玉，光气沦。中丞之生，弟媲美。二龙长衢，双骥千里。公之大节，介石坚冰。清如朱弦，直如玉衡。强项为郎，翼我东朝。持宪畿辅，折彼左貂。公之弥纶，阴揪阳煦。嘘气成云，肤寸致雨。津门阻海，转饷东方，辽师万喉，仰吾糇粮。江、淮万艘，飞挽神京。僦五致一，水梗陆。公督漕饷，刍腾粟翔。士喜宿饱，国歌乃仓。建牙万里，控带六诏。逖彼蛮方，如视堂突。普、岑窜伏，、爨按堵。氛消铜柱，勋高玉斧。公衣升屋，滇民巷哭。柳た凄凄，归于浙西。敛无金钱，有缇十两。翡翠徒闻，明珠安往？忌盈鬼谋，鉴德天咫。上有白日，下有青史。{隋山}山蜿蜒，宰树参差。悠悠终古，视此丰碑。
  </div>
  <div class="pagination">
   <a href="牧斋初学集_page84.html">
    上一页
   </a>
   <span>
    ...
   </span>
   <a href="牧斋初学集_page80.html">
    80
   </a>
   <a href="牧斋初学集_page81.html">
    81
   </a>
   <a href="牧斋初学集_page82.html">
    82
   </a>
   <a href="牧斋初学集_page83.html">
    83
   </a>
   <a href="牧斋初学集_page84.html">
    84
   </a>
   <span class="current-page">
    85
   </span>
   <a href="牧斋初学集_page86.html">
    86
   </a>
   <a href="牧斋初学集_page87.html">
    87
   </a>
   <a href="牧斋初学集_page88.html">
    88
   </a>
   <a href="牧斋初学集_page89.html">
    89
   </a>
   <a href="牧斋初学集_page90.html">
    90
   </a>
   <span>
    ...
   </span>
   <a href="牧斋初学集_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
