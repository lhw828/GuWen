<!DOCTYPE html>
<html>
 <head>
  <meta charset="utf-8"/>
  <title>
   景文集 - 第 29 页/共 49 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景文集 - 第 29 页/共 49 页
  </h1>
  <div class="content">
   景文集巻二十五
　　钦定四库全书
　　景文集巻二十六
　　宋　宋祁　撰
　　奏疏
　　论以尺定律【案宋史燕肃言钟律不调在景祐元年祁时直史馆迁太常博士】
　　臣闻乐生于音音生于律律定于尺尺成于黍得黍不真尺固不定定尺无准律亦自差而望声调是南舟泝燕北辕走越愈亟愈逺也故尺短则律从而短尺长则律从而长短者声清益上长者声浊益下清浊不得其中而至乐遁矣古者神瞽攷中声而量之以为之律所以立均出度也黄帝命伶伦断竹长三寸九分吹之以为黄钟之宫然后制十二律以上下求而聴凤鸣司马迁黄钟之律长八寸七分之一太簇七寸七分之二林钟五寸七分之三应钟四寸三分之二班固司马彪説黄钟长九寸声最浊太簇长八寸林钟长六寸应钟长四寸七分四厘强声最清蔡邕郑康成杜防荀朂等所论尺有增损而黄钟之宫要以九寸为定始朂当武帝泰始中校太乐八音不和知后汉至魏尺长于古四分有余朂乃部署著作郎刘恭依周礼制尺所谓古尺也以古尺更铸铜律调叶声韵后汲郡盗发六国时魏襄王冢得古周时玉律及钟磬与新律声韵闇同于时郡国或得汉时故钟吹朂律以合之其声皆应时人称为精宻唯散骑侍郎陈留阮咸讥其声高声高则悲非兴国之音必古今尺有长短故也武帝以朂律与周汉器合遂施用之后始平掘地得古铜尺嵗久欲腐不知所出何代果长朂尺四分时人咸服其妙而莫能措意焉朂立千载之下推百代之法度数既合声韵又谐亦可谓宻切而有证也而时人掘地之一尺破周汉之二器亦近夫贵耳贱目也隋时始用木尺律而定律吕铸壊前代金石以息物议惜其制度文议没于江都无闻焉耳是时尺有十五等一周尺二晋田父玉尺三梁表尺四汉官尺五魏尺六晋后尺七后魏前尺八中尺九后尺十东后魏尺十一蔡邕铜龠尺十二宋氏尺第十三万宝常水尺十四杂尺十五梁朝俗间尺后周氏达奚震等议独以铁尺为允即十二宋氏尺也其説曰今以上党羊头山黍依汉书律歴志度之若以大者稠累依数满尺实于黄钟之律湏撼乃容若以中者累尺虽复小稀实于黄钟不动而满计此二事之殊良由消息未善其于铁尺终有一防且上党之黍有异他乡其色略乌其形圆重用之为量定不徒然正以时有水旱之殊地有肥瘠之异取黍大小未必得中按许慎解字黍体大本异于常疑今之大者正是其中累百满尺非是防古实龠之外裁剩余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛古者黄金方寸重一斤今铸金校騐铁尺为近未及详定防高祖受命而止唐贞观中又诏张文收铸铜斛秤尺咸得其数诏以其副藏于乐署至武延秀为太常卿用为奇玩以律与玉尺玉斗舛合献焉开元中将考宗庙乐有司奏请出之敕唯以铜管付太常亡其九管国朝金石传自周代世宗常诏王朴累黍定尺以为律管管既不便作准之尺寸于今具在而当时实録不论秬黍未知何用即加酧定且五代离乱古器荡然虽欲制作靡所縁傍时无神瞽孰敢取中独非莫知独是莫晓工乎音者不能言义工乎书者不能察声信乎音声之难不可以言晓者也故曰知之者欲教而无从心达者体之而无师方今去圣既逺知音又寡但取朴准调叶八音属者太常臣燕肃以律准尺之三分欲为十二律管而黄钟九寸遂不得声更广空道乃与律应虽管内均厚未悉如法然深疑今尺比古差短太常钟石遂及于清流至法部转用高急臣以为宜求索上党秬黍如达奚震之言选其精圆累定寸尺求管得管求声得声以所管之声合周时之准苟高下符防清浊无差即可遂为定法颁布方国足以示陛下同律度量衡之制脱有与准未合即乞募知音别用新管参考中声检摄羣音制定雅乐庶乎正歴代之谬秕亦何惮焉礼院议祖宗配侑【案仁宗本纪系景祐二年祁迁太常同知礼仪院时上歴代名臣奏议作皇祐二年误】
　　臣等闻王者建庙祏之严合昭穆之缀祖一而已始受命也宗无豫数待有徳也由宗而下等胄之疏戚以为迭毁之制使后嗣虽有显扬褒大犹不得与祖宗并列所以一统乎尊尊古之道也皇帝陛下躬孝治发徳音永惟三后之盛烈际天接地而推尊之礼有所未称明发悼惧图惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及已窃以太祖皇帝诞受宝命付畀四海铺敦爕伐潜黜不端夷泽潞之畔兼淮海之昧东焚呉舆右困蜀垒湘楚闽越请吏入朝当此之时天下之人去大残防更生卜年长世丕阐洪业太宗皇帝敦受具迩席运下武龚天之讨底定太原由是慎九刑之辟艺四方之贡信赏类能重食劝功官无烦苛人无恫怨又引缙绅诸儒讲道兴学炳然右文与三代同风真宗皇帝干粹日昭执竞维烈重威抚和休寜北方顺斗布度先天作圣遂考夏谚绍虞巡秘牒岱宗育谷冀壤翕受瑞福普浸黎元肖翘跂行罔有不寜百度已备眷授明辟恭惟一祖二宗之烈歴选坟诰未有高焉者也昔成汤为商之祖太甲太戊武丁实号三宗后稷为周之祖文王武王庸建二祧高帝为汉之祖孝文孝武特崇两庙皆子孙世世奉承不辍我皇伯祖经纶草昧遂有天下功宜为帝者之祖皇祖勤劳制作皇考裁成治定徳宜为帝者之宗三庙并万世不迁宣布天下以示后世臣等请如圣诏至于升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以往太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此后迭配还如前议昔唐高宗之上封也以太武皇帝文皇帝配昊天明皇之封也以高祖配天睿宗配地开元之着礼也高祖配方丘太宗配神州此二宗迭配之前例垂拱开元之间高祖太宗高宗同配昊天真宗登介丘降社首并以太祖太宗崇配天地此三圣偕侑之明准其嵗时常祀则至日圆丘仲夏皇地只配以太祖孟春祈谷夏雩祀冬祭神州配以太宗孟春感地配以宣祖季秋大飨配以真宗伏请皆如礼便陛下重宗祧之事鉴照前载抑畏防巩让而不专故令臣等得申愚管谨用敷罄惟圣心裁鉴
　　奏乞减编磬事【案以下诸疏当在景祐三年命官校太常钟律之时】
　　准中书送下监铸编钟所李照状为乞减编钟十六为十二事状后批奉圣旨送修撰乐书冯某等详定闻奏者右臣窃以作乐制器取象非一本乎律吕播为音均用在极和要归协雅而短长清浊还相损益诸儒驾説各自名家援据经师资为辨博较其实至孰有定论昔伶伦命律初无配类后防典乐惟取克谐究理益深后人滋惑原圣人立乐之意岂独执于一方金石设县屡易其数目镈县十二以至编县二十四盖八音之器因物制宜歴代相沿遂多创述若弦声一倍以至于五十律声一倍以至于三倍或减半以为得或备数而无害变均度典应和为经工师常员雅郑无辨不足以备问对击考之度第循其故独何晓于是非周朝枢宻使王朴常造准以考声律太常窦俨和岘亦经参校论者以为尺度太短雅声过高自此少能知音莫传其业今止以照素识音律使校定大乐照又调合钟齐务要和声察其用心良亦精宻且又请改编钟十二以为与律数而足但学者多所未嫺习周官或乃失传下议以询博求至当况礼乐之大典方太平而后备若并采众説则有防礼聚讼之烦若遽更古法则有事不师古之戒臣考视图载皆有趣义愿圣上览其意而定焉
　　论太乐置雷鼓灵鼓路鼓备而不击及无三鼗
　　臣按周大司乐之职雷鼓雷鼗奏于圆丘以祀天也灵鼓灵鼗奏于方丘以祀地也路鼓路鼗奏于宗庙以格祖也歴代用焉着为乐令然则小鼓为大鼓先引得作乐之渐故两施无嫌也国朝崇荐郊庙但设各鼓于乐县之内备而不击夫有鼓无鼗于礼已阙设而不用在阙尤甚盖上袭五代抏敝失传有司持循罔暇论讨臣以为可诏本署稽旧典访遗法作为三鼗以备大乐祭祀之际其鼓若鼗皆使县工播而击之用谐音节如此则器备礼完神只来格矣旧説鼗者如鼓而小以木贯中作柄雷鼗柄各四枚为八面灵鼗柄各三枚为六面路鼗柄各二枚为四面旁以结皮为耳摇之还自击也以通雷鼔灵鼔路鼓掌鼓之工毎面一人左手播鼗右手击鼓云
　　论太乐署有舂牍之名而无舂牍之器
　　臣观景徳中李宗谔所进乐纂革部中着舂牍其説曰周礼笙师掌教舂牍应推以作祴乐宾醉而出奏祴夏以三器筑地为之节【三器谓牍及应相也】明不失礼也大五寸长七尺短者或三尺其端有空漆画之以两手筑地今并于宫县舞乐中用臣比徧问乐工言初无此器及责其乐器之籍则明着舂牍而説与乐纂相符又景徳乐工于今多在诘其所以乃云恐宗谔论著之时止凭本署簿文误着于乐纂耳臣谨采三礼图所画舂牍之状大畧可晓然检覈着令及旧史其文武二舞诸工所用但有鼗铎錞铙相雅干戚籥翟等器不着舂牍则知后人设采古名以为空説矣
　　论竽及巢笙和笙
　　臣奉诏与太常臣燕肃等图画太常乐器以备程览至匏部有竽及巢笙和笙共三种按旧説竽长四尺二寸三十六簧宫管在中形参差像鳯翼巢笙十九簧和笙十三簧今据太乐诸工以竽巢和三种并为一器皆取胡部十七管笙为之但以宫管移徙左右用为小异其巢和二笙在景徳中李宗谔又奏定二义管悉贯匏中今为十九管臣曾索于乐署得鳯笙一种乐工言此古器今不可用推騐形制乃古竽也其长四尺有余三十六管列管参差及曲颈皆为鳯饰其空悉在管外嵗久不治有管无簧今但秘而存之为无用之器臣以为可募知音者修复古竽以合正声革易当今署工所用浅俗惉懘之器勿令乱雅并按竽以合正声悉还旧制传曰放郑声谓此物也
　　论引武舞所执九器各有所用
　　臣按武舞六十四人左执干右执戚离为八列又别使工人执旌居前次执鼗次执铎次执錞次执铙次执相在左执雅在右各分行夹引至乐作舞入则自鼗而下咸振作之舞工定位而止及舞将退又振作之舞工毕出而止臣窃详鼗铎之设义不虚生葢旧史礼经但举其凡不言其细故軰出旅进无有先后且鼗者所谓导舞也铎者所谓通鼓也錞者所谓和鼓也铙者所谓止鼓也相者所谓辅乐也雅者所谓陔步也夫錞于铙铎在周鼓人四金之奏以和军旅也武舞象功故得以军器参焉是舞之容节导于鼗通于铎和于錞止于铙辅于相陔于雅义可见矣寜有导舞方始止鼓参焉止鼓既摇通铎乱焉进退不伦终始无别臣虽不习故事窃以私意度之谓当舞入之时鼗铎以先之錞以和之相以辅之雅以节之及舞之将成也则鸣铙以进行列筑雅以陔歩武各分左右与舞俱出其鼗铎錞相皆停止而不作故司马职曰鸣铙且却斯之谓矣如此则允恊乐意庶复旧职
　　郭正不应为嫁母持服状
　　臣窃惟礼者叙上下制亲疎别嫌明防以为之节也故三年之丧虽天下达礼至于情文相称必降杀从宜故尊有所申则亲有所屈不敢以所承之重而轻用于其私者也伏见前祠部员外郎集贤校理郭正生始数嵗即钟父丧而母边氏更适士人王涣正防防孤苦以讫成立见无伯叔又鲜兄弟奉承郭氏之祭者惟正一身而已母边氏适王氏更生四子今边不幸而讣闻正乃解官行服以臣愚管见深用为疑伏见五服制度敕齐衰杖期降服之条曰父卒母嫁及出妻之子为母其左方注曰谓不为父后者若为父后者则为嫁母无服今详边氏嫁则从夫已安于王室此将同穴永非于郭偶而正既为父后则宜归重本宗虽欲懐有慈之爱推无絶之义亦不得为已嫁之母抗父而尽其礼何者轻奉父统则郭之承重更无他亲备执母丧则王之主祀自有诸子臣详求制防疑正不当觧官行服夫礼有所杀君子俯就也义有所防圣人不专也况当孝治宜谨彛经伏乞降臣此状下有司博令详议其郭正为父后为嫁母应与不应觧官行三年之丧然后明垂定制俾守共规臣备礼官不敢寝嘿谨具状奏闻
　　上三冗三费疏【案歴代名臣奏议系寳元元年祁权三司度支判官时上】
　　臣伏见西贼叛逆未即枭截申命将校警饬边陲陛下日昃忧勤特轸调发内经圣虑旁咨羣谋臣诚不肖窃用感愤以为勇夫扞外儒者计内合为威畧以行天诛则跳梁小丑指期烹醢故敢妄陈愚见以佐万一臣闻兵以食为本食以货为资在易聚人在书八政诚圣人一天下之归之具也以天下取之以天下用之量入为出故天子不得私焉传曰足食足兵民信之矣今左藏无积年之镪大仓乏三嵗之储南方冶铜匮而不发承平如此已自雕困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷用褊乃今更欲兴数十万众以事夷狄无谋甚矣陛下诚能超然逺览烛见根本去三冗节三费专备西北之屯尚可旷焉高枕无匮乏之患何谓三冗天下有定官无限员一冗也天下厢军不任战而耗衣食二冗也僧尼道士日益多而无定数三冗也三冗不去不可为国今宜降诏防自今日僧尼道士已受戒具者且使如旧其在寺帐为徒弟子者悉逮为民勿复嵗度今日以后州县寺观留若干所僧尼道士定若干人且令后来之数不得过此此策一举可得耕织夫妇五十万人则一冗去矣今天下厢军不择孱小尫弱悉皆收配才图供役本不知兵亦且月费廪粮嵗费库缣数口之家不能自庇于是相挺逃匿化为盗贼者不可胜算朝廷毎有夫役更籍农民以任其劳假如厢军可令驱以就役方且别给口劵间望赐钱二端相率不便明甚陛下若敕天下厢军今日以后除州军须要防捉别留三百人自余更不收补已在籍者许备役终身如此则中下之家悉入农业又得力耕者数十万则二冗去矣国家郡县素有定官譬以十人为额常以十二加之迁代罪谪足以无乏今则不然一位未缺十人竞逐纡朱满路袭紫成林州县之地不广于前而陛下官五倍于旧吏何得不苟进官何得不滥除陛下诚得诏三班辨审官院内诸司流内铨明立限员以为定法自今以往门廕流外贡举之色实制选限稍务择人俟有阙官计员补吏内则省息俸廪外则静一浮华则三冗去矣何谓三费一曰道场斋醮无日不有若七日若一月若四十九日各挟主名未始暂停至于蜡蔬膏麫酒稲钱帛百司供亿不可赀计而注者旁縁利于欺攘奉行崇尚峻于典法皆以祝帝寿奉先烈祈民福为名欲令臣下不得开説臣愚以为陛下上亊天地宗庙次事社稷百神醴酩粢盛牺牲玉帛使有司端委而奉之嵗时而荐之足以竦明徳于天下介多福于黔庶何必道场斋醮希屑屑之报哉是国家抱虚以考祥小人诬神而获利耳陛下若防自圣虑取必不可罢者使畧依本教以奉薫修开启有时赐与有度则一费节矣二曰京师寺观或多设徒卒或増置官司衣粮所给三倍他处帷幄谓之供养田产谓之常住不徭不役坐蠧齐民而又竞饰神祠争修塔庙皆曰不费官帑自募民财此诚不逞罔上之尤者夫民藏于国国藏于民财不天来而由地出也役不使鬼而待人作也舎国取民其伤一焉伏望陛下切敕州县普令罢止则二费节矣三曰使相节度不藩要贪取公用全济私家迹夫节相之建或当边镇或临师旅也公用之设或以劳众而飨賔也今则不然罢黜大臣率叨使相安居都邑普防公用取生人之资力为无功之奉养坐縻邦用莫此为甚伏望陛下寳惜名器使授受惟才自今地非边要州无师屯者不得建节度已带节度不得留近藩及京师则三费节矣三冗已去三费已节数年之内用度必饶臣又闻之人不率则不从身不先则不信陛下若能躬服至俭风示四方锦防金玉不得妄费请自后宫为始衣服醪膳无益旧规请自乘舆为始然后天下向应民业日丰人心不摇师役可举虽使风行电照饮马西河蠢尔戍酋可玩之股掌中矣寜与今日诛求财用课盐防茗为戚戚之计者同年而语哉臣诚狂妄不晓禁忌轻进愚策惟陛下裁赦其辜

　　景文集巻二十六
　　钦定四库全书
　　景文集巻二十七
　　宋　宋祁　撰
　　奏疏
　　请下罪已诏并求直言疏【案厯代名臣奏议系寳元二年祁守刑部员外郎时上】
　　臣闻王者父事天明母事地察政合而祥至道失而咎臻自然之应也然至乱之世不能絶祥甚治之代不能无咎僻君以祥自泰故益侈而趋亡贤主以咎修德故愈畏而防祉则祥无必庆咎无固凶视销伏之如何耳臣伏见顷嵗以来灾数见依类托寓异占同符天本示法而尊乃有躔离流薄之变地当安固而静乃有都国震动之占陞下奉承郊丘嵗丰月洁当防介福翻至大异何哉得非事有召姧法有阶隙天于宋室谆谆存顾先防豫虑以启圣心欲陛下据易图难縁防警着奋扬刚德固执主威厌销未萌以光丕业也臣伏读前史五行志以騐于今累威重谴不可不察若乃羣星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神殿已而盗坏宗庙扣器者再则神不昭格之意也自昔灾异之发远者十数年近者三四年随方輙应类无虚已陛下何不暂平清虑推求其端方今典刑设张上下禔穆而臣便论危事必难取信然陛下试一念至假有荡析以何防安固假有饥空以何理振救脱致窥间可任之将谓谁倘令擅恣可防之奸有防灾异不騐国之福也苟使遂騐则陛下御之之虑得不素具于彀中哉然请先言其要臣闻君以操柄为重臣以奉命为恭柄舍之则重者反轻命窃之则恭者更僭伏惟陛下念爵赏之典刑罚之权虽览羣言一决宸虑无委成假借以开贵近牵制之私书称惟辟作福惟辟作威夫威福者天子之所以固大寳制兆人之术臣有作福作威则害于而家凶于而国古之王者亦何能使刑悉当罪赏皆称功要之事出于主则纳忠者有归政出于臣则植私者必众传曰倒持太阿言柄之不可失也又曰吐珠必含言失之不可收也若夫后宫戚里祈恩丐赏者日月不乏陛下且当断而不听以示至公内省黄门给事左右亦宜数加训勑使思不出位此皆助阳抑隂之术也臣闻伯禹三王之长逢辜引慝宣王成周之良思患侧身故能感彻神祗收还威怒囘沴气为太和化巳衰为中兴陛下览照今古至详至熟今变日着中外暴闻而罪已之问不形于诏书思患之谋不留于询逮委逺天戒虚而未答逾时越月羣下黙然间者但引缁黄晨斋夕呗修不经之细祀塞可惧之大变人且未信天胡可欺臣诚至愚窃恐销伏之间未为得计也伏望陛下不以灾之未应遂为宴安不以歳之屡丰便忘荒馑普诏百执各贡所怀庶防天下条贯粲然先见粗举六事以禆万一聨写于左如有可采续当条陈科别惟陛下裁赦其罪姑垂省阅臣无任瞽狂待罪之至
　　议乐疏【案此疏当系宝元二年祁判监铁院同修礼书时上厯代名臣奏议作庆厯元年误】
　　臣伏覩右司諌直集贤院韩琦奏劄子节文臣曾将景祐广乐记看详备见实纪李照所造违古之乐上荐天地宗庙臣窃闻和岘减定钟律等见今存在欲乞特降圣防指挥下太常寺复用旧乐者奉勑已差资政殿大学士宋绶等与两制同共详定闻奏伏縁臣自景祐元年中曾防差付太常寺与燕肃等同共磨治钟磬后来亲见李照重定律度及相次提举胡瑗别造钟磬臣于太常乐器粗知本末苟有所见不容隐黙谨用画一如后
　　一李照所造钟磬当时只是将太府寺布帛尺一面定法改造比旧乐顿下四律伏縁李照资性诡僻辩论专固莫非出自私意不循古法其尺约长王朴尺二寸其斗法以六百二十黍为一龠六龠为一合【自古合龠为合今顿差四合】十合为一升十升为一斗谓之律斗其秤以一升水之重为一斤【比今太府见用官秤一斤零十一两】十斤为一秤【今太府以十六斤为秤】谓之律秤又减钟磬十六枚为十二枚【自古经史中无十二枚为一架】其钟之形状竝不依典故声韵遥长掩遏羣乐又李照自造大竽大笙亦充大乐行用皆惉懘新声不依古制及有新降到双鳯管乐工吹之竝不成声李照虽自称晓达音律其实与伶官贱工识见无异遂敢败壊祖宗以来旧乐使朝廷以不法之器荐见天地祖宗四海传闻莫不窃议只如照所定黄钟之管乃是南吕倍声旧黄钟九寸正声郤降在太蔟夹钟之间其太蔟商声君声君位也今君声降在臣位羽声来处尊宫三年有余于理尤害天灾人事不合常理皆不祥之大也如此数事人无愚智所共明知陛下况深达律吕可以断自圣虑便从改正应于李照曽奏请添损者并违经背古乞如韩琦所奏一切皆令停罢尽复祖宗旧制
　　一太常寺旧乐本自唐昭宗时雅乐散亡器无孑遗寻有博士商盈孙参约典故更造钟磬其后五代相传习而不改至周时王朴重定尺度畧加添正太祖朝又诏和岘以景表尺重加磨治稍令声下昨縁景祐二年燕肃始乞修正乐器其时只得王朴律准又无王朴所定律尺律管参騐音韵而燕肃只据律凖与钟磬见声按定髙下即是此太常旧乐比王朴时已自不同况和岘减定后又经真宗朝景德中李宗谔一次修饰至燕肃凡经三度磨鑢然俱不先立尺度律管所以后来无处根正法度音律然其旧器传至唐末祖宗三圣无人轻议用之荐享八十余年虽非的然如舜韶周武法度明备要之沿袭本末实与典礼最近非同李照率意诡妄制作不经今若陛下且以考旧典差近法度即乞先取景表尺裁铸律管以按王朴律然后和岘当时所定声律髙下确然可见况旧钟尚有七百余枚系本寺收管畧加磨鑢令与声律相协所有旧磬为照定乐时尽底畧截破壊无见存者若且将李照所定石磬自太簇以下刻磨长短亦与旧乐黄钟以下髣髴相近及将本寺磬朴二百余片相兼添补亦可谐合音律与钟粗得三县即可于将来南郊大礼前一时了毕不过数月便可见功其余丝竹诸器只是移正声调便成雅乐况礼乐之本出自天子今陛下天纵睿圣通知音律复古顺道何所致疑伏乞即下有司速令修复以谨善述之羙一景祐三年诏令臣监领胡瑗铸造钟磬一架臣伏见胡瑗晓筭法能将先儒所説黄钟管内八百一十分为方分算法并与郑康成周礼注及班固律厯志古法相合自隋唐以来诸儒辨论黄钟一龠之法皆不及瑗相次于杂物库请铜铸之时忽于杂铜内得古钟三枚即不知甚年及是何州府纳到臣与故翰林侍读学士冯元即时騐认其钟古质精妙项镈皆有亷隅上有三十六乳余外瑑云气为饰有两栾之制如铃不圆正与周礼所説形制相符一钟破损二钟尚可叩击遂仔细洗涤于钟上有篆文两行其篆亦字体古简推本其文不是近代所造乃是汉魏间所用者其文曰越作朕皇祖文考寳和钟越思万年子子孙孙永寳用享凡二十二字臣与冯元商量此既古器又合经典【除三十六乳与郑康成説小异康成以为钟每面三十六乳即一钟合七十二乳】遂画图様进呈后一面勒令胡瑗悉依古钟形状制造新钟成一十六枚其胡瑗所定律尺律管比王朴钟只下半律钟磬甚得谐韵其时不曽许当面进呈遂只送太常寺收系即目见在后来又防别差官详定李照胡瑗等律尺管其时议者皆云胡瑗实龠之黍或有大小不同以为未尽合古遂抑而不行至于八百一十分之法则尽以为然无有非者臣以为胡瑗之尺黍虽有长短大小之差未尽合古然比旧乐又近法度如更使诸儒略加论讨庶可施行而合雅正矣臣又窃尝谓陛下用心详定雅乐之日获此古钟乃是瑞应因此若便定律尺律管使诸儒极意论难从其长者定为尺法然后作钟石以声之有何不可而前来议者固执李照不法之器以为此乐已经郊祀天地不可轻改更候有知音者然后改之且祖宗旧乐相传八十余年经真宗东封西祀一旦为李照狂妄率然败坏郤无轻改之惮今欲依据经典裁正律度反以为更知音假如今世遂无知音则是李照不经之器便传后代取笑千载此亦陛下昭然可判议者之大谬也臣以为陛下既自明律度不须更以知音为言夫知音自古难得非独今也若世无防牙则且当以法度自据虽有清浊髙下其失不逺故臣愿陛下只将胡瑗八百一十分之法诏取上党秬黍择其中者差一二精力宫官及左右一二信臣于宫中重加校定陛下因以余暇亲临制决黍定求寸寸定求尺尺定则律度量衡四物皆正矣然后依古法将新尺试以推歩晷景若合此一不谬也试以新管埋地气气若应此二不谬也然后可以遂颁天下明告以律度量衡之法因之修定雅乐诏当今稍知音律经术者同加讨论事无不齐然此一事虽非朝夕急政陛下能以万防之暇虑而定之亦千载不刋之羙也其有先获古钟恐禁中忘记当时进呈图様今再画到一本随状进呈右谨具如前臣以儒史为业合为文辞敷启又縁臣乆在病假既不获乞上殿面奏今来事渉辩论不敢修饰文语贵要畅尽事理是敢直説本末谨具状奏闻伏勑防
　　论乞别撰郊庙歌曲明述祖宗积累之业
　　歌诗之兴尚矣自陶虞而上书逸其传商颂概有存者而周诗大备窃闻班固之论也以为商周雅颂上本有娀姜嫄降乙履敏而卨稷始生元王公刘古公太伯王季姜女大姒作合之徳乃洎成汤文武受命武丁成康宣王中兴下及辅佐伊尹周召太公申伯召虎山甫之属靡不褒掦既信美矣声始歌咏而施及金石洋洋沨沨遂盈塞乎天地之间使后世子孙有以祖述称颂而摅之无极也孤秦乱剡礼亡乐缺逮汉六世始立乐府采诗诵多举司马相如之属造为诗赋畧论律吕以合八音之调然其郊庙歌诗未有祖宗之事又不制雅乐有以相变盛徳之音寖以失章史官追愤深诋其非南北霸杂音謡哀怨俪篇促节以雕蔚相矜唐家累盛颇宪前烈诏礼于野缀乐于旒然至郊庙咏歌亦止一时之事丽不逮郑正不入雅累句庸音商周之风衰焉安巢挺乱正声兼失或入河海或沦坑谷宋兴承五运末流继千载绍业受命之始日不暇给故未遑协律之事而乐正礼官又非夙儒故老制作之懿久无闻焉虽荐侑大礼别制辞曲然皆袭沿旧体未始改为遂使祖宗耿光盛烈幽伏槁简天命靡昭以为神羞而武穆文孙春秋助祭但习容典不知王业之艰难诚可畏也臣朴野刍防不逹故实窃惟太祖武皇帝推闰位膺正统拨乱侮亡以黜不端东缨吴馘右攘蜀垒大去荆雠爕伐蕃酋士无离伤邦用底定罢诸道节度以絶僭萌收天下精兵以强京服太宗文皇帝铺敦武旅遂定并汾分遣良吏绥靖万国敛才懋官内经百度平租躬耤以赒四人贬成让徳卒罢封禅肆我真宗绍休圣躬于是匈奴穿塞侮略边郡一戎启行射殪名酋六驘遁去厥角请罪然而不念细故许其欢盟休寕北方于今是頼而又进妙道廸灵篇柴奉高济汾河景光瑞福葳蕤翕习臣所不能尽道商之发祥周之监观方兹蔑矣然而清庙咏歌但纪寅恭淳濯之细不推积徳累功之本千品万官靡所寄言故臣愿陛下万防之余取三圣实録摭其武功文徳在民耳目尤祥极瑞非人力所至者铺棻发扬作为歌诗别诏近侍略依生民公刘猗那长发之比裁属颂声使被金石尚体要而去浮丽根中和而矫浅诬使言质而易晓理懿而行逺俾天下昭然知祖宗造邦济世之勤子孙无满假怠遑之志臣下有祖述奉掦之羙超唐轶汉遂跻三代宁不盛耶
　　论精选太常乐工及募能知音者备太常官属
　　昔虞舜命后防典乐教胄子其言曰诗言志歌永言声依永律和声防亦曰于予系石拊石百兽率舞自周以上胄子出于公卿声工皆有明徳其为乐可以道古其为舞可以动容故能来格祖考而同合天地道衰官失政移诸侯制度陵僭音曲曼靡然且晋有师旷鲁有师乙判南北之风执商齐之宜援古騐今若合符节其后士人则汉有京房魏有杜防晋有荀朂隋有郑铎唐有张文收祖孝孙虽未能考正中声以尽善羙其推本律吕有足称道自梁讫周寻乱不厌犹使王朴窦俨绪求坠韵裒合遗器累黍定尺造准写声求七均叩五音以成八十四调俨又着大周正乐一百二十篇虽广而不要杂而无类苖莠相败雅郑同侪然礼失求野或有可采而宋兴达者尚未闻焉臣谓古之所以为工者皆精敏之人后之所以为工者皆舆厮之贱古之所以总司者材堪责任后之所以总司者官达则迁乐不逮古责于何有比来诸工尤为淆混或坐区贾子或力穑农人苟避乎丁咸求着籍未识所习况责所闻族居州处兀如墙靣虽诲以六乐教以二南亦不能谐神祗和邦国矣朝家丕纂谟烈咸事俊良必不借才无容惭徳顾求之任之未至耳且一日失官尚及于死三年废乐曽何不壊故有其人则乐存无其人则乐息昔周官尽在武坐且或失传汉准具存律家莫能取定又况年禩绵旷器用沦亡贤者耻而不精鄙夫滥以安处而望乐正雅颂奚由致哉臣愿陛下明下诏书且募天下知音之人秩以防禄使备太常官属賖其嵗限寖使讨论择其所长以备阙典又按旧令太常诸工取年十八以下资性可教者使满定员明立章条以判勤惰如此则不过十稔官修事备以须陛下功成作乐矣
　　乞禁便俗字
　　伏见朝廷每有册书诏令布下四方而便俗作字不据经古及题署宫殿率多讹畧万民所察百官所瞻诚非其宜类不可悉举臣且一二言之今之勑字乃古劳来之勑【音赉】自唐以来习而不悟今若改以为敕义亦无难议者便谓行之已乆变必惊俗此非通论也昔隋唐诏敕以为替移之字后因顔师古摘发其谬始议改焉则当时以为替犹今以勑为敕夫替虽谬尚是一音勑敕相讹遂乖两读自宜稽古改从本体宫殿之署标榜髙严逺人朝觐注目观仰学在四夷亦不可诬汉承相萧何自题苍龙白虎二阙后世署书乃由何始当时立法宁苟简耶且如今紫宸垂拱常所御殿而殿字从从殳今之左偏遂尸下作共垂字从土今乃作山紫应从此今书作此【此俗作此】宸应从辰今书作辰【辰俗作辰】阁门以西为西外龙门以尨代□如此之类不得不改及诏制之语以夲【音叨】为本以母【音无】为母以捡【音敛】为检以閞【音弁】为闗斯则字讹音变尤难行逺臣闻太宗皇帝常诏右防骑常侍徐铉考正説文铉之言曰若乃髙文大册则以篆籀着诸金石至于常行简牍则草隷足矣当时谓铉为知言臣愚以为诏文册词府号官称宫室题榜皆当垂示史册非寻常简牍之类愿下大臣讨论文字更俗隶之失求篆籀之真昭示有司防从正体
　　论国忌
　　伏见列圣忌日沿唐之旧百官伏閤慰讫咸诣寺观跪伏斋赞谓之行香仍置神位进奠蔬馔臣窃思之礼尤不经方外之言本以忏罪求福诱训迷妄邱樊委巷不达死生之变故于丧亦或用之至于朝猷帝范非若匹夫下俚可行之也臣愚不敢逺敷国家积累之庆且自太祖而下丰功钜徳家至户晓生为睿明殁为上神何福之求何罪之忏求于非福则是谄祭忏于无罪则是诬亲沿事索理谬悠可判且其諡在金册主在清庙每春秋享祀前誓有司斋戒奉之灌濯洁之礼以相仪乐以节歩尚畏不蠲以为非馨今乃缁毳羽衣轻接光烈熟具粗餗以希迪尝使在天有知其不能下而临享也明矣愿罢忌日百官行香及撤去所设神位必若国家难于骤改则毎及忌日止令道释二家自率其徒薰祓诵呗列为疏奏间遣一使驰诣陵寝焚之以伸苍黔谢生之报庶防近于礼欤
　　乞置太庙神御库【待制日奏】
　　宗正寺奏为赵希言劄子奏太庙内神御物有螭头册盠牀烛台等不用之物甚多约金万余两银八千两乞差官别为处置所贵盗窃不生奉圣防令宗正寺相度擘画闻奏寺司检防大祖室内有黒漆盠二只元有折拽下装钉痕见在欲乞将不用者盝册牀四十余件及螭头等依太祖室内素盝折拽金银所有竿杖并乞依庄穆皇后室内神帐法物焚埋状后中书批送礼院详定臣谨按神御之物在祖宗之时其数尚少故就致夹室不须他处及时歴三圣崇奉益恭而宝盝扣牀充满二室今赵希言及宗正寺乃欲除合用器物外尽乞毁拆焚埋以防盗窃质之礼意殊未得宜且天子宗庙之重以金银崇饰神御尚畏招致盗窃不知官司何用条禁何施况非时毁损惊动羣议又未必合祖宗神灵之意窃寻周礼有天府掌祖庙之守藏寳物世传者皆在焉伏详今庙地狭隘不可别为库室欲望以宗正寺西偏南直太庙即宫闱令廨屋其地虽小可建大屋十数间将神御不用之物悉移置于中号为太庙神御库令宗正寺一就管掌责无毁瘗兼合旧章其灼然有败烂什物即乞焚埋使无防渎取进止













　　景文集巻二十七
　　钦定四库全书
　　景文集巻二十八
　　宋　宋祁　撰
　　奏疏
　　乞开治渒河【案厯代名臣奏议系庆厯二年祁知陈州时上】
　　臣知寿州日伏见本州安丰县有芍陂自古所传元引龙穴山水及渒河水入陂每嵗灌田万顷近年多被泥沙淤淀陂池地渐高蓄水转少龙穴山一水源既小今来只籍渒河注水入陂后来渒河一道水渠本县又不修开遂至水道堙塞陂水浅涸臣自到任后并值二年干旱去年自六月放竭陂水只是救灌得侧近一二千顷是以寿州米价踊贵官私妨阙臣窃闻得寿州正是出米之地全借此一陂旧来陂水若满常无干旱是以县名安丰葢取此义臣欲乞朝防直下本州委知州通判亲往陂上相度开治渒河令水渠深快于渒河内筑隄防水入渠注满陂内高筑陂岸及重开撅陂内淤淀之处令稍深濶其工亦不甚多只乞就来春农隙之时少借隣县并本县人夫三五千人约工一月可见次第如陂水满足则溉田万顷永无凶荒兼得陈颍至京都一路官私米斛有可供应取进止
　　言三路边防七事【案厯代名臣奏议系庆厯三年祁为礼部郎中知制诰时上】
　　臣闻病者疗之未危火者防之未燃若已危已燃虽有嘉医力士犹不能振殂烂之苦是以思患预防所趋一焉臣伏见河北河东陜西比年骚困契丹规掠塞下求索赂遗陛下以天下为心屈已忍忿与之通好心纾仓卒之急是以河朔生灵宴然暂宁此陛下权时之宜也夏贼逆命袭金明残麟府破任福败壊多杀吏卒数十万转食屯兵于今五年士气丧沮每闻金鼓之音皆股战胆销有百走退生之心无一前闘死之志部署钤辖位均势侔不相统一赏滥而不实罚弛而不行上下相防徼一切之幸臣计二陲之忧比病与火可谓将危而且燃也中外有识无不寒心臣愚以为不速兴而救之事一蹉跌悔无及矣伏见中书门下枢密院日入奏事遵奉常体但以官吏差遣使臣迁转比例高下计较锱铢下至百司冗屑申请无不闗白圣聪及宣敇行下一署曰圣防至于边境措置安危大计反不暇及之臣愚无知窃以为过夫不当行而行是为徒行当忧而不忧是为必忧今耶律君臣包祸就毒故马放隂山之下待隙而动彼其旋玩河朔如股掌之上责货不已又将责地祸根衅萌章章如此朝廷忽而不防未知何谓耶方今河北河东不澄滥官不阅冗兵帅之才不才未尝择械之可用不可用未尝选自敌使继至便谓信誓可慿谋臣高枕了无为备可谓发箧啓笥以待寇攘今陛下盛德清明大臣方正恊力献可弼违朝无间言不于此时侧席尝胆思所以御之之术急除弊政图刷大耻乃欲优游自暇日安一日待病之危待火之燃救不晩平大碎目杂务非宰司职事假令此等一皆不问委之有司尚无系于治乱若二敌挻变更相影啸一出于北一扰于西国疲于转输一夫饿防兴为盗贼凭高呼呌环数百里则天下安危决于一日之间推是而言臣所谓不当行而行当忧而不忧果可信也刘平石元孙轻脱寡谋径与敌闘师败身死损辱国威今之为帅不鉴前失尚守旧体终无改更其出师也无鼔旗则号令不行矣其战也无行阵则败走不救矣其止无营堑自守其行无辎重自随烽候不明间谍不设不量人事不察地形将不抚士士不识将迁代纷纷未始暂宁而有司据例换移习不为怪是以敌小入则小胜大入则大胜亦未尝闻朝廷求所以败所以胜之由彼所长我所短之要何者有勇何者有谋而可以相辅若何则守若何则战而授之成算兵若久而不解何防以支食若有时而乏何术以济今陛下未以为念大臣未以为言天下安危谁任其责臣闻识见隘陋不足与权大事窃谓当今之急者有七一曰讲军阵二曰广牧马三曰精器械四曰力耕桑五曰择官人六曰重贼法七曰籍游冗臣既梼昧知其大而不得其详又不敢掩众谋申独见伏愿陛下试以闲日诏一二近臣出此七事令共力探讨使引古验今执处其要陛下与大臣择而行之既行又执而不迁浮议撼揠且皆勿听然须近者三年有成逺者五七年十数年而成陛下安心缓虑总其衔勒夫治国若种树非谓朝种而暮可庇也假以日月则根柢深固坐获茂隂昔孟明再败秦师归脩国政晋避其徳遂霸西戎今若力农缮兵日夜申儆张吾百度振吾六师其居有备其行有法彼二敌闻之必且狡谋溃于其胸隂计烂于其胁矣臣又愿陛下诏中书枢密院自今以徃取有司申请不干大事者许依唐时堂帖之比直令堂判院付之有司杂务己有定例便行不奏其可以蠲除归有司者定为永制俾之奉行若其大事非臣下可得专者然后奏请自然纲提领摄事亦希简使大臣得専边境尽虑金革矣诸路部署以下出兵之日臣愿依军法以一阶一级交相统制令一则易行官専则有威无令贵臣监军牵制其内将之与士既相习熟则不可数为替改使得恩结其心威统其违缓急与之生死乃可为用此其畧也昔楚庄王区区之诸侯踞卑湿之地无日不讨军实而数之其戒于国中曰人生之不易祸至之无日用能服郑宋抗强晋威震中原况陛下拥四海之富揽天下俊乂与之图事耶然时哉时哉不可缓已臣愚戆不识禁忌惟陛下哀怜省纳
　　减边兵议【案歴代名臣奏议系庆歴中祁为翰林学士时上】
　　臣本书生不当妄言兵革但以事势料之参验今古有灼然易了者敢为奏请臣伏见自古以来防边守塞未有屯结兵马经年亘嵗常在城砦无有休息者传曰久暴师则国不足虽有智者不能善其后只如秦汉时与匈奴更相酬报出入钞掠亦是兵罢即归不令屯结亦不如圣朝长令兵马守备边上既不出攻坐费粮运是故用兵未及六年天下之财已告匮竭良由边将不知休兵朝廷不授成算亿万之费耗散而不计若更十年未知多少财用可济其艰臣请言其验敌界自三月后马瘦放在草野不能负重闗陜人皆知之则背春向夏敌不能大举其验一也敌无餽运每入汉界尝因粮于中国中国自三月以后才有麦熟其余禾稼未成无粮可因敌不能大举其验二也又有高山大川溪谷相冲春夏之后雨水时行霖潦为阻敌不能大举其验三也是敌兵鋭于冬令而屈于秋夏其势可见臣欲乞朝廷详度许令于沿边州军城砦每年自三月后抽减一半兵马入内地州府就粮直至九月却往元驻劄处号为防秋况所抽兵士虽在内郡其校习训练一如边上此乃事之至便不足多疑一则边上州军爱惜得年支粮草二则兵马有休息之时三则兵士到内地州府亦为裹费四则闗陜之民免得转般粮食是边上一年支凖可展为二年也识者必难臣曰敌知朝廷自三月后抽退兵马必选择壮骑精兵出人不意入来汉界作过恐大段深入钞掠人民破荡城砦何以为备臣对曰假如敌人有壮马精兵能于盛夏入汉界作过三五日只是钞掠得界上些小热户人民且无粮草可食彼又不防攻打城壁朝廷但只令所在城砦坚守不出兵及州军只増城立栅相对不与之战则见在一半人马已是足用万一敌人竟敢谋深入即令内郡就粮兵马旬日内可以勾集令大将将数万之兵结阵徐驱往彼救应亦只令硬砦相持勿与彼争锋使之进则不敢退又粘逐常择便地自逗留至二十日以上彼必有粮尽或雨水之阻又何能破荡城砦大段深入也但自来朝廷不肯明下成算与边将令抽退兵马是以边将畏避责罚长要占留在边上图常有凖拟其添到军马以死固执无因肯减一人一骑今若朝廷明降成算使之遵守如敌非时入界万一有少败衂朝廷自任其责自然边将必无固执斯议者也伏望降付中书枢密院子细商量取进止
　　乞専刑赏状【案厯代名臣奏议系庆厯中祁为侍读学士时上】
　　臣闻天子之所以能制四海役万民而臣之者其柄有二曰刑曰赏而已洪范曰惟辟作福惟辟作威惟辟玉食臣有作福作威玉食则害于而家凶于而国昔宋子罕谓其君曰庆赏赐与者民之所喜也君自行之杀戮刑罚者民之所也臣自当之于是宋君失刑后为子罕所刼且子罕才得一柄已为主患况两得之哉伏见陛下恭俭仁厚忧劳聴防细务小物一更圣心近世守文之主未见其比然而任用臣下主柄外移委弃刑赏不自总摄凡有所进必待臣下之誉而用之凡有所退亦待臣下之毁而黜之夫毁誉行于上则朋党成于下且党人所恶能得陛下之法而罪之党人所爱能得陛下之赏而官之则举朝之人重私赏而轻公法舍其君而归其臣虽欲无危不可得矣龙之所以能飞霄汉入渊泉变化不测以风云为之卫也虎之所以能搏百兽神空山以爪牙为之使也使龙失风云则鳣鲔等其灵虎废爪牙则麋鹿角其能君失利赏则见轻于天下矣况今四夷交侵师不用命财匮民怨吏以苛刻相挻官以党羽相营陛下何不收取二柄而自用之假如罚不当辜人犹知畏赏不值善人尚知恩又况陛下之徳之明其赏必善其罚必罪耶鲁国政在陪臣春秋为讳之称之曰盗况拥九五之丕构总天下之机矩倒持利劔以资防割忽洪范之至戒袭子罕之覆彻轻龙虎之神威抵春秋之所讳召衰促乱何所利哉比年以来日无盛光月行黄道氛雾无时河决地动皆下侵上上失权之应也伏望陛下上揆天神俯观人事收威福以在手破羣党于私门夺干刚击雷声行之一日天下廓然矣臣防恩深厚不致爱死轻进瞽言惟垂裁赦
　　乞知州转运使三年理一任劄子【案厯代名臣奏议系庆厯中祁为侍读学士时上】
　　臣伏见比来知州转运使未曾在任得满三年民间利害及簿书文移未知次第郤已迁换迎新送故上下告劳臣不知朝廷设官欲为理耶如不为理臣故无可言者若欲为理安得用此敝法守而不改今审官院差遣不行便奏请京朝官情愿二年一替且差遣得行一司之暂利也迁换不定天下之大害也故败国家大计使吏姧得行生民无告无出于长吏数易也臣愚以为方用兵时财用调度多出于民知州转运使不得人不能集事伏望普令台省近臣举知州转运使五人转运使知州三人有材干者【以上或已在任亦许就举充数】理三周年为一任【不得只理三十个月】毎嵗转运使索取知州功过并自具功过申尚书考功考功逐旋闻奏请别近臣为考课使精加考较若三考俱优改一官知州升大州转运使升上路三考俱劣黜一官知州降小州转运使降下路二优一劣改一官二劣一优夺半年俸大约以此为率【以上赏罚并举主同坐减一等举主得以数人赏罚相除】其提防刑狱使者通判并比类此年考只令中书门下及审官院拣选充职取进止【如何施行其优劣格臣乞差官颁下】
　　乞减税劄子
　　窃闻山东闗中京西河北去冬无雪宿麦稀种居者愁困去者流离绵春跨夏搏手无望朝廷虽切勅长吏漕运邻粟然而财用久屈仓库半空仅能济军何暇及物今州县惟中户以上尚且懐土以待有秋而繇役百端科率千计必不可损须出于人以臣料之私蓄有涯官用无际嵗既未足民胡得安陛下若不旷然垂恩有以大慰其意则蚩蚩之臮饥弱者就死强恶者为盗盗贼既广讨捕必严兵盗相挐邦国深患臣愚以为方今艰食之际其灾伤州县且诏豫减今年秋夏二税安集居民更令力农无失生业推主上之恵置黎人之心羣心苟和不逞自息权救时急深适事宜取进止
　　乞脩复陂塘古迹劄子【案厯代名臣奏议系庆厯中祁为侍读学士时上】
　　臣伏见邉鄙用兵以来所急者莫急于食食者出于力农而国家未尝留心于农事天下郡县虽有陂湖塘堰例不修营转运使知州通判但带勤农之名畧无其实及知州通判令佐结衔兼隄堰沟洫习以为常亦不复知是何等语是以农困食艰通天下计之常无一年之蓄且天下无一年之蓄古语以为国非其国况今大兵在外水旱难调脱若灾俭相仍臣知国用尽于军兴则力耕之人饿死不救羸老委沟壑少壮为盗贼贻患国家非细事也臣欲望朝防专下转运使知州通判令佐等严行晓告使于部内各按求陂塘古迹可以利民救患者并令收复量率夫力限日计功如能不扰村乡久逺利济并与理为劳绩优加酬赏若因此取受骚扰农人所犯一疋以上乞追官勒停十疋以上仍除名终身禁锢以上如可施行乞详定条禁又条制旧有五户各一保宜申明此条令力农之家五家相保其中如有惰丁游手不事桑柘不勤五谷田畴荒闲者并许本保申举官司明行科罚迁配逺州其勤劝农业者国家每一二年畧行优防或少放正税分数或免户下差科月日自然人务农业国计必充取进止
　　乞损豪强优力农劄子
　　臣伏以摧豪强惠小民王者政教之美也今天下力农之人国家衣食取办然赦恩未尝有一言及之豪猾兼并之家居物逐利多蓄缗钱至三五十万以上少者不减三五万滞泉货使不流通美食高枕坐视朝廷财用之急不肯以一分亳佐助公家臣以为此奸猾之民皆国家所宜禁切陛下至仁止令入粟与官然所得至寡不济国用臣愚以为请自京师及天下应有物力人户计直及钱一万以上者官司明谕诏防使令百姓各指实自言有多少见钱及他物实若千数目先作簿抄上然后官司普令十分中官借二分助军钱许于所在送纳仍各逐家给付州县帖开坐敇命候将来边鄙罢兵日并支还象牙香药茶盐许百姓任便于京师外州清算其所借到钱于逐州县置彼处所出百货轻赍入京付搉货务减市贾收钱仍别立库存贮以备军需警急如此钱梢有次序乞朝廷下诏普减天下租税三分至一半以下以明国家损豪强优力农称物平施之义
　　乞停开沟洫劄子
　　臣伏见景祐编敇应天开封府界宿亳曹单棣许陈蔡等州沟河逐县令佐如能在任多设方畧劝诱部民开道通流别无时雨渰潦田苗并许批上厯子及本处保明闻奏令佐与参选注家便官臣昨知陈州日体问得诸处县令主簿为见有此条贯只是逐年一度差公人下乡取责户长等状称劝诱到百姓开导沟洫河道并得通快别不渰损田苗文状申县本州据县状批上本人厯子得替日依例保明便该参选注家便官其实每年无一户一工曽开治沟洫本官亦不曾按行劝诱所有毎年渰损田苗放郤二税郤称是外处横水入界致渰杀田苗不是本处雨水渰潦似此不惟选人侥幸显属冐罔朝廷臣愚欲自今后停废上项条贯更不行用今日以前已在铃参选人乞不追改取进止
　　乞复符节官劄子
　　符契之信天子所以拱敛威重检防邪伪其在兵赋尤重自周官镇圭以召守牙璋以兴师汉氏始兴郡国为竹使符以代牙璋光武中兴禁法疎简但以玺书发兵于是杜诗建言以为事有烦而不可省费而不得已请复虎符絶姧端朝廷更从其议魏晋讫唐罔不遵用惟五代蹙弱州国褊近旦命暮达不容有诈于是周显徳六年始去符契专以印章为验国初受命方事之繁急于荡定未暇修复方今地大师众巧谲寖萌承平既久民不知战缓急边陲有警而诏文单下诚恐细人间牒奸诈模写乘机徼幸稽逗期防无以察知则国家亦当居安思危先事立制夺邪人窃发之便愿复符节官以明慎国命凡发兵百人以上财赋百万以上皆待符与诏书双下使郡国合而后遣百人百万以下则符契特行焉据为大信诚有国之要务其符之形制乞下有司详按旧典施行
　　请募民入米京师劄子
　　去年江淮二浙稻收七八而淮南饥疫之后户口寖衰县无完村村无全户才足自赡罔能及他惟有江浙二方天下仰给臣以为京师禁旅近数十万三年之蓄不可不备去年国家垂悯南土遘兹荐饥减漕粟之常科轸斯人之艰食上恩虽美邦计未充且足食足兵乃可治国我仓我庾所以为人夫江淮漕运之司输米上供已有定数若更多取则官司不供故臣愿陛下明下诏书募民能入米京师者倍价而粜三分其价一分给钱二分则以方防茶凖其直而与之商旅利于化居吏卒缓于程督如此则仓廪实京师盛郡国安矣如允所请乞付外详议
　　让转左丞劄子
　　右臣今月十八日本州进奏院递到官诰敕牒各一道以唐书了毕转臣尚书左丞闻命惊惧不知所舎臣自庆歴中受诏纂修与诸儒讨论首尾才及六年便值臣差任出外虽防朝廷许将史草自随悉力编纂其如极边事务荒废转多皇祐中史未有绪蒙朝廷差欧阳修分总纪志与臣共力臣任益州日烦差使臣督趣列传残巻及移郑州又防遣编修官吕夏卿乘驿就臣商较同异催促了当厯一十七年书克奏上书成淹延职臣之罪至如欧阳修撰列纪志等众篇各有法度方成一家范镇王畴以下譔次精该一代大典非修等不成臣去书局已十有一年修撰之时不与诸儒研确成书之日又不与伏奏殿廷臣于修书之勤十不得一二若然臣有稽延之罪无编次之勤不可与修等均赏伏乞陛下收还臣此来恩命只旌赏修以下诸儒庶责赏分明允惬公议





　　景文集巻二十八
　　钦定四库全书
　　景文集巻二十九
  </div>
  <div class="pagination">
   <a href="景文集_page28.html">
    上一页
   </a>
   <span>
    ...
   </span>
   <a href="景文集_page24.html">
    24
   </a>
   <a href="景文集_page25.html">
    25
   </a>
   <a href="景文集_page26.html">
    26
   </a>
   <a href="景文集_page27.html">
    27
   </a>
   <a href="景文集_page28.html">
    28
   </a>
   <span class="current-page">
    29
   </span>
   <a href="景文集_page30.html">
    30
   </a>
   <a href="景文集_page31.html">
    31
   </a>
   <a href="景文集_page32.html">
    32
   </a>
   <a href="景文集_page33.html">
    33
   </a>
   <a href="景文集_page34.html">
    34
   </a>
   <span>
    ...
   </span>
   <a href="景文集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
