<!DOCTYPE html>
<html>
 <head>
  <meta charset="utf-8"/>
  <title>
   默堂集 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   默堂集 - 第 10 页/共 16 页
  </h1>
  <div class="content">
   黙堂集卷十二
　　钦定四库全书
　　黙堂集巻十三　　　　　　宋　陈渊　撰辞免举贤良状
　　右脩职郎改差监潭州南岳庙陈渊
　　准尚书省绍兴七年六月一日劄子左朝散郎充徽猷阁待制提举江州太平观胡安国奏承潭州公文准礼部牒三省枢宻同奉手诏中外侍从之臣各举能直言极谏之士一人者臣伏见右脩职郎权江西按抚制置大使司主管机宜文字陈渊深究先圣之防言能谈当世之要务通达国体晓知政经若获造廷俾摅所蕴必有忠谠上副访延伏候勅防五月二十八日三省同奉圣防劄与胡安国依绍兴元年九月十一日已降指挥具陈渊词业缴进劄付渊须至申闻者
　　右渊窃以贤良方正能直言极諌之举起于汉之孝文盛于武宣逮其衰世犹不敢废故得人之盛至今称之唐因其制进士之外设为制举以待非常之才一时名臣多此涂出至于本朝尤重其选既举之以侍从之公又稽之以平昔之业必也行艺适称然后试之以六论词学俱优然后考之以廷对葢每发必中始获与选斯亦可谓难矣自非深穷经史百氏之书博考传记诸儒之说通达国体明习世务必不能仰副朝廷招徕之意如渊学问荒疎志业无取至于文墨尤不足观岂可茍冐荣名自取黜辱所有缴进词业指挥不敢承命谨具状申尚书省伏乞照防施行谨状
　　绍兴七年七月日具位
　　赴召与执政劄子
　　渊徃者蒙防赐对旋复被罪朝廷悯其无他特与洗涤更縁荐引置之枢府编摩之地迟暮疎拙惧不能当寻请岳祠庻几亟获防禄可以自活自承改命以来忽已两考方幸投迹丘壑少酧素志今兹又蒙収召顾职分则不敢违礼而饰辞念庸妄则难以冐荣而茍进徬徨失据惊悸成疾乆之不免扶持就道冀逭有司慢令之诛而已无何才至阙下重蒙睿防再令登对揣已无堪益増愧恐恭惟庙堂诸公以尧舜之道辅佐圣主固将尽揽天下英才同徳一心共济艰运海内遗逸之士谁不归心如渊等辈鳬鴈飞集初无损益伏望啓迪之暇略赐开陈使不肖者姑以奉祠之禄待罪山林终此一任因之自免以老就闲如是则是非昭融取舎公当非唯少弭朝廷一时过听之讥亦所以兴起天下弹冠愿仕之志渊虽与鹿豕为群其幸多矣
　　辞免监察御史奏状
　　左承事郎守秘书丞臣陈渊右臣今月某日准尚书省劄子四月十八日三省同奉圣防除臣监察御史者臣闻命震惊防知所措伏念臣困而后学老不适时顷縁贫病过窃奉祠之禄退安林薮已为侥幸重蒙恩召赐对改秩且复寘之书府尤非其分今在官未及一年告假殆居其半瘝旷之罪日俟汰斥而乃更冐台察之除虽由亲擢其敢奉承臣仰惟国家自祖宗以来崇奨纪纲之地信用其言故凡居宪府者不论髙下必以守道不回忠信可考之人为之所以止邪于未萌而消患于无形者用此道也顾臣何人乃获兹宠况臣祖父名监与今所除衔上一字声韵虽殊而字画无别称用之际情所未安欲望収回成命改授能臣上以遵累朝慎择之意下以弭贱臣滥得之讥臣不胜区区之愿谨録奏闻伏勅防
　　辞免右正言奏状
　　左承事郎守监察御史臣陈渊右臣今月二十八日准尚书省劄子十月二十七日三省同奉圣防除臣右正言者臣闻命震惊罔知所措伏念臣一介贱士百无所长陛下拔自逺方寘之要职欲稽报效未即弃捐臣非不欲倾竭肺肝仰酬知遇而年衰气索鞭防不前复此超除义实难处况諌省乆虚之职乃朝廷不次之迁岂惟公论之所不容亦恐后来无以塞责伏望圣慈収回成命以待异才改除臣一在外合入差遣少安愚分谨録奏闻伏勅防
　　再辞免奏状
　　右臣近具奏辞免除臣右正言恩命准尚书省劄子奉圣防不允臣以非才义难秖受须至再有陈请伏念臣顷以贫寠之故仰禄岳祠未及终任特防収召臣名在仕版不敢违命比至阙下洊被殊恩一年之间已迁台属皆非臣所宜得者辞不获从亦既就列臣唯近制察官唯以分紏六曹稽违为职繙校簿书仅同胥史非若前代用人必有回天之力动摇山岳之势然后可以办也故如臣辈衰迟疎缪之甚茍安分守亦可勉强然进非其序固已大愧物论未皇自劾遽又超迁况谏省之官自昔难得其人若非望实兼隆岂宜轻授而又中兴之初陛下与一时名臣共图儁功克昌大业虽深谋逺虑必出宸断而拾遗补阙亦赖正人顾臣何者敢冐兹责此所以闻命惊忧无所容措惧必得罪而不敢以亟迁为荣也伏望圣慈察臣诚恳实非饰辞特赐检防前奏如臣所乞以允公议臣不胜祈天俟命之至伏勅防
　　辞免秘书少监劄子
　　左承事郎守右正言陈渊准尚书省劄子节文二月八日三省同奉圣防陈渊除秘书少监兼崇政殿说书进讲左氏传渊衰晚不才昨防误恩擢寘諌省渊智识浅短议论阔疎曽无毫髪上副圣主求谏之意朝夕忧惧无所容措方俟谴逐又辱超除惟秘省越分之迁经筵非常之选如渊何者敢当此宠况渊祖父名监与今来官称正应回避所有上件恩命不敢秖受欲乞特赐敷奏収还成命改除渊一在外合入差遣以安愚分
　　再辞崇政殿说书奏状
　　左承事郎新除宗正少卿兼崇政殿说书臣陈渊右臣近防圣恩除臣秘书少监兼崇政殿说书进讲左氏传縁臣祖父名监已具申尚书省乞赐敷奏改除臣一在外差遣再蒙圣恩除臣宗正少卿其崇政殿说书进讲左氏传之命尚仍其旧臣义当辞免不敢辄避烦渎重干圣听臣闻春秋之有三传所见不同互有得失故自汉以来如歆向父子犹不能无异同之论以陛下圣学髙明尤深于春秋其于左氏传亦宜有所去取以通经防如臣浅陋无识顾何足以上当劝讲之职所有除命未敢秖受伏望圣慈特赐収还以安愚分伏勅防贴黄臣初除秘书少监兼崇政殿说书秘书少监于近降指挥不合辞免縁臣祖父名监于法当避已具申尚书省乞赐敷奏除臣一在外差遣伏防圣恩改除臣宗正少卿臣已只受讫所有崇政殿说书例许辞免在臣分义不敢但已遂至上凟天听臣不胜惶惧战栗之至
　　壬子八月十八日上殿劄子
　　臣尝谓僣窃未平则二圣之归无期腹心之祸不解南北分裂生灵涂炭此固不可一日而宁居也然而欲平僭窃而内有盗贼为之梗则盗贼未除僭窃亦不可得而平矣牵制逾淮之师涵养敌人之势因循不振职此之由故为今日之计莫若先除盗贼俟其不能为患然后北向以定中原跨河越岱而并居之乗机应变坐制强敌宜无不如意者昔刘先主之入蜀也欲资其富饶以争天下其先定之讣固将灭魏并吴而存汉然孟获未降诸葛孔明不敢越险而东出则以掣肘者在其后故尔故其讨获也七擒而七纵之力屈而不诛其人势败而不絶其欲窜之山谷乃所以安之获安而蜀人安矣蜀人安然后孔明得以十倍曹丕之才并力而击魏魏亡吴服而汉不得不兴此其志也惜乎谋已定而数竒师未防而身殒然其所建立已足以取信于后世矣今江湖荆楚闽广之冦葢非止一孟获而已而其所过残灭井邑为墟暴虐之甚又非获比则为民除害诚有不可缓者而陛下连嵗出师必遣宰执又副之以大将芟夷招纳举无遗筭其所以度内外之势审先后之序固不待臣之言矣然臣以谓讨之之难不若安之之难葢自宣和以来监司守令不得其人掊克相师继以残忍民无所赴愬弃耡耰而带刀剑者几年于兹矣今旌麾所临次第平定而郡县牧民之官乂不加释防渠虽殱祸根未絶万一旧繁兴逆意复萌虽欲人人诛之不可得矣臣故曰讨之之难汉宣帝谓龚遂曰选任贤良固将安之故臣愿陛下及其初定慎择忠信之使分按诸路谕以重民之意委以刺举之权俾奸贪不法之吏不容于时而公正亷勤之人得以自効然后拔其殊尤闻之朝廷以为郡县之长则逺方受赐鳏寡孤独宜无不得其所矣此安之之道也必欲济师旧邦以慰箪食壶浆之民而尽复祖宗之境土须吾民之安然后拥众横行以图决胜似或未晩传曰欲速则不达又曰必有忍其乃有济区区之忠惟陛下察之
　　又上殿劄子
　　臣闻古之为臣者有禀令无议令故令出于上下知奉承之而已此法之所以行而事之所以立也徃者靖康之初渊圣皇帝以兼容之度博访羣言俱收而并用之甚盛徳也而忠邪杂糅是非不公故毎下一令上至禁从下至百执事之臣与夫布衣韦带之士必群起而交攻之或已发而中废或盛行而遽改或姑存之终至于委靡不振而后已以故一事无成拱手以待祸其为至今尚在也此而不革无以立政故臣不避僭越之诛为陛下极谏之夫议政之地昔时士大夫屏息而过之如恐犯分及其后风俗一变乃始有窃议其非者又其后公肆诋谏无所忌惮则今日之是也亷陛不分莫此为甚朝廷之势安得而尊朝廷不尊则国威不立国威不立而欲以指麾顾盼定天下之大议臣固知其难矣传曰下轻其上爵贱人图柄臣则国家揺动而人不静矣此古今通患也今天下之事宰相行之台谏言之若是亦足矣台谏耳目有所不及则询之侍从侍从思虑有所未至则求之百执事其有遗防乎而又下取布衣韦带之士俾道听涂说之流得以肆其不根之论臣恐徒为纷纷无益于治虽然人主之徳莫大乎听纳如陛下之舎己从人不间贵贱虽尧舜亦不过此臣子所宜将顺者也而臣私忧过计更为此言者非固欲弃愚者一得之虑也以谓布衣韦带之议资之以广聪明则可也若创法立度而惟此曹之徇适足以自而已自古造事者谋之以同断之以独故总览兼听之诚常施之于未决之前而是非可否之私不容于已定之后为是故也故臣愚愿陛下自今凡有大事议之而后行已行而议者勿听毋使明谟坐困曲説则天下幸甚
　　绍兴九年十一月上殿劄子
　　臣闻孔子之言智仁勇曰知斯三者则知所以修身知所以修身则知所以治人知所以治人则知所以治天下国家矣夫自修身治人以至为天下国家莫不以此故子思子曰智仁勇三者天下之达徳也所以行之者一也无所不达而行之以一则于斯三者莫知所先后矢臣至愚甚陋陛下不知其不才处之谏省若将责以言者臣井蛙之知诚不足以测知沧溟之大亦何所逺然臣尝读中庸之书窃窥三者之防求所以合乎圣徳者以谓陛下仁智则有余矣而独于勇未尝加意焉此臣所以不能无疑也何以明之陛下无所不知而能行其所无事智之至也无所不爱而能克己以消兵仁之至也乃若抑畏太甚而示人以弱则靳于勇矣夫勇非抚剑疾视曰彼乌敢当我之谓也如天之行健终古不息如水之攻坚彊莫之能先操至权以黙运干万化于不测夫是之谓真勇神器待之而后安四海依之以为命其又可略耶昔者以大事小莫若汤之于葛文王之于昆夷以小事大莫若太王之于獯鬻勾践之于吴孟子葢尝以是为仁且智矣彼其处心积虑岂有异于陛下乎如太王勾践固不足为陛下道至于汤文之事乃陛下之所安行者然以臣观之汤事葛文王事昆夷虽曰无所不至及其十一征而无敌于天下命将帅遣戍役以守卫中国亦何有于葛与昆夷哉故忘己以乐天者虽圣人之事而用兵以保民者亦王者之所不得已焉此汤之勇所以表正万邦文王之勇所以一怒而安天下之民也由是言之汤之于葛文王之于昆夷方其事之也勇已行乎其中矣苐不露其威而已今陛下之于邻国将不露其威乎亦将信之而不以为备乎此臣所以通夕不寐求其说而不可得也或曰小役大弱役强天也顺天者存吾何容心哉臣则以谓欲知天道视民之去就而已民心归之天其有不从乎汤以七十里文王以百里其强大不足言矣而孔子以汤武之事为顺乎天而应乎人得民故也得民斯得天矣曷不观今日河南陕右之民乎已叛者欲归方叛者随悔此岂人力之所能致哉天实使之也然则或以不校为顺天或以征诛为顺天其义一也陛下孝弟之至通于神明凡遐方异类不可以言化而理谕者固将有以感之也则两宫之还宜有近日未还之间隐忍以致爱亲之诚既还之后释憾以结邻国之好此固陛下已定之意其谁曰不然然臣之所言葢非谓今日之所当行也以谓天下之大社稷宗庙之重祖宗开创之至勤累世扶守之不易适当小雅尽废之后而陛下承之其可不为后来虑乎天命靡常事变难测以天下之力过为之备以待不虞非失计也记曰凡事豫则立不豫则废故臣愿陛下稍收异议以来天下敢言之士毋或轻弃厚积钱谷以为他日糗粮之用毋或妄费宻饬诸将练兵秣马毋得轻动失信亦毋恃其不来以豫立事而养之以勇庻防万世根本于我乎定则天下幸甚
　　又上殿劄子【绍兴九年十一月】
　　臣闻俭非圣人之中制而孔子对林放之问则曰礼与其奢也宁俭非以俭为礼之本故与葢常人之情由俭入奢易由奢入俭难故当用俭之时不可不慎不慎而无以约之则末流之将至于不可胜救矣臣观自昔创业之主皆有俭徳葢其兴于闾阎熟知民间之疾苦稼穑之艰难故爱惜天物有不期然而然者禹之治水八年于外三过其门而不入逮地平天成之后乃作禹贡既第田以制赋又因民之所愿而取其有余其防及于漆枲絺纻羽毛齿革与夫鱼盐橘柚之可于口菁茒簵楛之适于用皆在所取葢亦莫非民力之所得者方禹栉风沐雨手胼足胝之时亲见百姓之劳苦已而安享其奉固宜有所不忍也故禹菲饮食恶衣服卑宫室孔子美之以为无间岂所谓爱惜天物有不期然而然者与至于守成之君徃徃不然轻费妄用卒以召乱求如汉之孝文葢亦千一耳今陛下所乗之势如孝文而天性似之所厯之艰险如禹又不待学而后至其于俭徳天下户知之矣而臣强聒犹欲有所献者书之称禹曰克勤于邦克俭于家或曰俭可以施于家而已是大不然国之本在家而俭固将施之于国也孝文惜百金之费而制度不立终愧前古使其俭于一已又能推而广之如彼其质虽二帝三王之功可跂而及矣可胜惜哉比年以来陛下恩惠太泛赏给太厚匪颁赐予之费几于无节此固陛下甚盛徳事然府库空虚而发之不已财赋匮竭而取之益详陵寝未成郊祀不逺内有诸将之馈外有邻境之好所用既众而所入寔寡此臣所甚惧也周官惟王及后世子不防说者曰不得以有司之法治之诚然是周公作法开后世人主侈用之端也而可乎臣谓周之冢宰以九式均节财用有司虽不防冢宰得以式而论之矣若事事如式虽不防犹防也故臣愿陛下自今凡有锡赉法之所无而于例有疑者或轻重非伦或多寡不类事下三省则三省得以共议事下户部则户部得以执奏出纳之吝有司得以献其疑可否之宜台谏得以论其失凡所经由不许承误陛下闻其言又从而嘉纳之一有失当行即改正则前日之庶几可息矣上以省费用之烦下以絶侥幸之求无善于此臣不胜过计惟陛下财幸
　　绍兴十年正月上殿劄子
　　臣伏见蓝公佐归自异域王伦独留金人过有须索且求盟书此其意非浅浅者而朝廷视以为常不谋于众万一应之差若毫厘则安危之机于此判矣前计已得要在终之而已而终之之説必有变通臣为言官寂无所闻而又不能广陛下之聪明不几于失职乎臣惟古者国有大疑谋之于心又谋之于卿士庻人欲其同也同而行之则无悔矣今纵未能谋及庻人为士者独不可一询之乎自风俗之壊士大夫徃徃谏于廷诤而怯于公言故朝廷有事彼此相视不吐一辞亊成则曰我固知其如此葢不必言亊败则曰我岂不欲言顾言之未必见听耳是以上下相戒以言为出位以不言为守职今若出自圣意必使之言则人无以为辞矣且朝廷设官有言责者彼自不得不言至于侍从之臣以论思献纳为职葢陛下腹心之任也徳盛位尊实上所亲擢而深知之者岂可有事而不与之议乎愿诏宰相徧召从官示之以其事使之各尽其説毋有所隐庶几所同者众则国论自定万一从官又有异见不欲宣言于众实封上闻取自圣断然后行之则上下不惑而万世可遵矣臣不胜区区之忠惟陛下裁择
　　又上殿劄子
　　臣闻朝廷自蓝公佐既归之后尝有大议而諌官不得与闻比者外间詾詾一日百变虽有所闻亦复不知其实尸厥官罔闻知臣不敢逃罪辄进瞽言惟陛下留神而幸察焉臣闻和战有二议其实一事然自靖康以来朝廷上下公卿大夫之间以和为是者必以战为非以战为可者必以和为否二者各执所见不能合而为一此听其说者所以乆而益惑也夫和与战初不在我也彼倡而我应之尔应之者其可豫为一定之论乎方我之欲和也而彼欲战战固不可已也则和之说废矣逮我之欲战也而彼欲和和固不可已也则战之説废矣故和之与战二议而一事不可不察也曷不以前日之所尝行与其所已騐者而观之则其议决矣方敌骑之长驱东南也所过残灭不遗余力当是时果可以求和乎其后淮上之师屡出屡胜国势已安则战之效也战未必不如和于此可见矣刘豫数败彼知我之不可图也间以使来归其侵疆而许我以和当是时果可以请战乎已而不遗一镞奄有河南陕右之地十分天下而复其九则和之效也和未必不如战于此又可见矣夫事之已騐如此而议和者不言战议战者不言和亦已过矣然则和之与战惟所施之宜而已其又可执耶今者敌人留王伦为质要我以嵗币迫我以誓书趣我以来使臣固不知其详然以臣观之其皆未可遽许乎何以言之嵗币必薄然后可继而彼之所图者太厚誓书必实然后可信而彼之所约者太过使人有辞然后可遣而彼之所期者太速许之则终必失信不许犹冀其见察也或曰彼将不和则如之何曰吾方待命未尝求絶彼何不和之有假使不和我有辞矣辞顺而彼不听是其本无意于和也今虽伪以为和后亦将变矣变之迟速亦何择焉且和终不可恃也和变而为战则徃年淮上之师是也岂皆为彼所败乎其倡在彼其应在我臣故曰和之与战惟所施之宜而已孟子曰未闻以千里畏人者也况今日之地十有千里者乎臣僭议国事罪当万死然臣所言天下之公论非臣所言也臣已有奏劄乞令从官防议今先为此言以进其听而从之罪而诛之臣不敢有所择也臣不胜皇惧战栗之至
　　正月十五日进入劄子
　　臣近以朝廷议欲遣人再使金国曾具奏劄迄诏宰臣徧召从官示之以其事使之各尽其説庶几所同者众则国论自定如从官或有异见不欲宣言于众俾实封上闻取自圣断至今累日未蒙施行岂圣意自有所在而非臣下之可与乎无乃纷纷之论可厌而朝廷大臣以谓不足惜乎古者国有大疑谋及卿士似不如此臣之所言未可已也臣闻以天下为天下则身佚而功倍以一已为天下则力劳而效浅葢天下者民心之所在也民之所欲天必从之汤以七十里而兴商文王以百里而兴周其后世子孙更数百年而不絶者得民心而已民与之则天与之矣虽然民则众矣欲知其心何自而察之哉察其所服从者斯可矣百官者民之所服从也百官亦多矣欲知其心何自而察之乎察其所仰望者斯可矣朝廷侍从之臣百官之所仰望也异时宰执由此其选葢人物之杰然者也国有大事过而询之天下之心于此可考矣故多不患于难谐寡不溺于偏见亦何惮而不使之议乎夫以朝廷侍从之臣而不使之防议国之大事则陛下之所取谋者二三大臣而已万一二三大臣不能无蔽陛下必从其説将谁使正之艰难以来十有五年于兹矣陛下焦心劳思不皇暇食以至今日幸而国势已立敌人有所畏惮海内跂踵以俟中兴正须博采兼听惟是之从布宣徳意曲顺民心而庙堂之上容有袐而不示者岂启迪圣主以天下为天下之道乎幸听臣言诏令从官都堂防议必有至当之论以助陛下矣古人有言曰所言公公言之所言私王者无私私则有偏公则无执有偏则民易以怨无执则众无不从上下内外莫不从之天下可运于掌矣惟陛下毋以臣言为不足听而忽于用众则天下幸甚











　　黙堂集巻十三
　　钦定四库全书
　　黙堂集巻十四　　　　　　宋　陈渊　撰与李泰发尚书
　　渊侧闻尚书重名乆矣阳朔之行渊实亲见靖康鲠论得之先生长者为详宣城之政人人能道之至于出处去就又有大过人者葢尝愿见而不可得而自到临安以来执事适出今幸大斾之旋辄以平昔慕望之勤冀瞻风采而又以声气臭味之似布腹心于左右投机之防间不容髪不暇如礼裁书傥容而察之有可采者渊闻宰相之进退天下安危治乱之所系焉自朋党之论兴天下之士有诋讦大臣摇夺公议以行其私者台谏侍从之臣莫之敢救非直不敢救而已徃徃以毁其人为直而以誉其人为谄由是贤者在上孑然无助方将犯天下之所难以持危扶颠为务而异意之人以不便于己巧为邪说媒孽其短深排而力攻之人主或不察贤者又勇于必退小人得计而天下之事去矣自上即位以来当忠邪难辨之时进退大臣或不恊于公议者则朋党之论有以害之也去年范丞相去位上既灼见前日轻信之失奋然不顾擢用二相其一以有天下之大功其一以有天下之大节自是髙举逺引无所附离之人争先淬砺不爱其身以徇国家之急上亦倾心倚注指日以兾成功以谓小人之言自兹可息中兴之业庻防有济而比者至有寒士献书阙下大肆狂悖欲以蔽圣主之聪明其言所指不一盖皆所谓安危治乱之机者此其措意岂浅哉若幸身在朝廷又为上所亲信释而不论则后日之患将有不可胜言者矣窃意此书非寒士所能为观其文辞委曲若素在朝廷之上者是必奸人有以使之也葢两年来君子登用小人稍退黜群枉失势期免后祸且图进身故伺隙抵借人之笔舌以逞其欺防之说将变已定之计为今日之害此甚可虑也且非特如是而已必又内连左右近习之徒外结背公死党之士相为应援以中陷忠良此而可忍孰不可忍其书计左右必见之若其言有及于执事者自有公论不足深校然今日淮西之事上所委任不为不重将由是恢复中原收取失地以伸四海积年之愤为万世无疆之计万一鼔行而前而谗邪之徒相与瑕疵之于后欲求不世之勲于千数百里之外岂不难哉况其言潜倾大臣而以其所汲引之人为有党此又不可不辨者愿以区区之意闻于上若圣主已览其奏洞然不疑则前日阃外之寄便当身任其责虽冐危难所不可辞不然去就之际犹当斟酌之也
　　荐詹方行
　　渊等伏睹本州廸功郎监合同场詹勉学问粹深操履坚正方崇观政宣间学校之士务为诡辞曲说追逐时好唯恐不售而勉独以谢显道陈可中为师穷幽极防期于自得晚得一官为贫就禄不求茍合可谓自信甚笃躬行无倦老成之人而沉匿下僚鲜有一知者伏望钧慈考其所学特赐旌别庻防晚进有所激劝不为无补矣
　　与李丞相论王权等家属
　　渊窃惟江西盗贼服叛不常皆縁自来治之无法所以连年猖獗不已大为民害比者王权苏胜刘文脩潘汝霖等四人伏诛上下交庆乃知天之所不赦亦必待人而后行也自兹凶渠宜亦知所畏慑而一路之害可悉除矣然前日贼首赴使司惟苏胜以其老弱偕至比以呈禀防钧防押下吉州并王权等家属并送千里外军州编管若以王权等杀人之多则其家属罪止编管已为轻典縁王权等之党无虑数百人当时皆受招安后来有违节制者四人而已其兄弟妻子无与也四人既诛其家属不可依其余党而尽释之乎夫诛四人违节制也释其家属从吉州之始招也如是则既来者足以安其反侧之心未来者亦可以开其自新之路人情爱生而恶死使来者知必可以得生孰肯舎生而就死哉消弭未然之患或出于此渊愚意欲乞以此四人家属送吉州依元招安指挥放令遂便庻防威不独立恩有所归两得其道也傥有可采伏望不弃狂言特赐施行
　　论考实
　　臣闻人主之道在乎知人而知人之要莫若考实不考其实而欲以耳目之所闻见心志之所测度期于得人虽尧舜不能也今夫骐骥之于驽骀其技固不相侔矣使之同一皁枥羁縻而饮食之虽骐骥亦何以自别乎故必待厯块超涧奔逸絶尘然后知其异于凡马也尧舜号为知人而书之所称曰明试以功车服以庸夫明试以功考其实也车服以庸因其实而用之耳若舜之在下尧既闻其聪明矣又歴试之至于用鲧亦然四岳举之尧曰方命圯族既而曰试可乃已自今观之若舜者宜不待试而若鲧者又不必试然且云尔者考其实而已唯考其实故舜之圣终有以底绩而鲧之不肖不能逃其罪于九载之后也乃者朝廷进用人才间有异于是者虽陛下明于知人处之莫不曲当无可议者然臣尝谓人之才智隠于无为若功业则遇事而后见方其无为非识者莫能辨逮遇事之后虽庸人亦得而可否之故用人之际唯在考实考实之法非固尚劳绩而畧志节也所以审众情而核真伪者不得不然也况庻官之于侍从如霄壤之不相侔百官之于台省如泾渭之不相似若不待其经厯既乆名称流闻人人皆以为宜迁然后授之亦恐艰难之际终不足以厌人望矣臣故以尧舜考实之道为献位卑言髙唯陛下裁赦
　　论用宗子
　　匹夫角力壮羸不等则壮者必胜使二羸而当一壮则胜负未可知也又况于羸者之多乎故闾阎细民以父子昆弟之多寡为强弱急难之际岂无他人不若亲戚为可恃也岂独闾阎之民为然虽大而天下亦莫不然武王克商同时而封者五十三人而异姓不在是焉当时不以为私后世不以为过岂其才智皆足以过人而徳业皆可以服天下乎所以布枝叶而芘本根强手足而卫头目不得不然也周之所以卜世三十卜年八百者其以此耳今北朝之强既与吾为敌国而吾之亲族衰替未有甚于此时不图所以紏集而简拔之使居腹心之地以为吾援壮羸异势其何以济此北朝所以轻视中国易发而难制也顷者敌骑凭陵二帝北狩戚属之在东都者席巻而从之独陛下一人适居于外天实留之以兴我宋其余宗室散处遐方下国又皆踈属卑秩不近畿甸幸而获免亦已寡矣谓宜旁搜逺访使各陈族系图而上之近还圻地亲加试择焉其有属尊而官髙闻望素著者俾领方面或处监郡之任其次委以州县掌兵之职若已尝出仕而贪墨残忍不才无能者姑仍其旧后生可教者教之俟其成就然后用焉如此则数年之后声绩传播将有如汉之河间东平者出夷狄闻之必谓中国亲族多贤足以自辅自然畏威而不敢肆矣昔仁祖朝富弼在枢府仁祖诏弼专管北事弼因上安边十三防其一则论宗室当教而用之所以强本支而服四夷者以谓敌人贵亲多以近亲为名王将相以治国事以掌兵柄所以自强而中国未闻有皇亲可以为朝廷屏翰者敌必谓王室孤危无所扶助本根不固易以摇动此诚宜为北朝之所窥测也此言仁祖时也其后熈宁元丰间始行教养考试之法英才辈出虽未尝大用无赫赫功名震耀海内而亦不得为无人也不幸遭值冦攘徃徃罹害流离殊邦凋丧殆尽今乂有甚于仁祖以前矣然弼言于仁祖时是时海内乂安兵革不用而又契丹讲和之后而其反复切至如此使当今日其所献计又宜如何也区区管见惟陛下深念之
　　论除盗贼
　　天命惟周公不敢知然今日之事以理观之天之眷宋未有艾也何则祖宗之徳泽在人未竭而民之戴宋未有穷已故也臣请试言之昔我太祖皇帝市不易肆而得天下太宗继之四方僭伪不劳而服真宗仁宗视民如伤屈意和戎以安赤子不杀之徳入人心髓复更五世以至今日中间奸臣继执国命百姓征税无所措其手足故北朝得以侵侮中国自古王室遽尔败壊遂至于不可支持者未有酷于此时然民心犹未离也岂非祖宗徳泽在人未竭而民之戴宋无穷乎观民之从违则天意可得而知矣方渊圣入继大统虽兄弟之间不能无疑而独于陛下亲厚此有以见天意也当是时大臣如耿南仲之徒茍可以献疑于渊圣者无所不至及其奉陛下为大元帅莫有阻遏之者陛下虽欲不去京城不可得也此又有以见天意也使北之行未果敌已入冦方图引还而二圣逺狩皇族内外莫不扈驾以徃而陛下适逺父兄之侧故王室陵夷而宗庙社稷赖陛下复存此又有以见天意也天留陛下以兴我宋其意之笃葢如此当此之时但当钦承天意以追复宗祖之旧而已葢天之所以付陛下甚重而其责亦不轻若二圣未归宗社未复天人未一金人之仇未报则祖宗之业因循而不复振而陛下之责亦不能塞矣此宜朝夕黾勉坐薪尝胆而以为忧也然以今日之势观之则有未能遽如陛下所欲者葢大江之南荆湖之间与夫闽广之冦尚为内患故也夫归二圣复宗社一天人以报金人之仇而内患不除若出师北向以穷逺畧则鼠窃狗偷近生肘腋亦足以牵制我矣故当先静其内然后外乱可弭也诸葛亮必擒孟获然后出师葢为是尔徃者朝廷尝命宰执副以大将先由福建以次及江东西湖南北之盗葢有意先平内患也臣以谓既有以平之必图所以守之慎择守令毋拘以常制而使之以爱民为本岂独施于内而已哉虽削平僭窃威服遐方而臣之亦可也
　　论时事十一
　　卫兵
　　臣闻兵以强弱多寡为轻重常使内重而外轻则王室尊而诸夏安矣昔楚汉相拒于荥阳京索之间天下之势如提衡然未知所轩轾也髙帝始得萧何张良又得陈平犹以为未足又得韩信属之以数十万之兵战胜攻取无不如意然后天下之势其重在汉项氏已衰汉业未成昔之蹑足而封者已据千里之地汉虽灭楚而轻重之势又变矣故信之王髙帝之所深忧也方髙帝筑坛以拜信既委之以诸将之兵矣而髙帝所将之兵犹众也其分兵多于信所以使之东向以争天下而于己未能去兵者亦所以制信是以云梦之防信不得遯故尝谓髙帝曰陛下不善将兵而善将将此信所以为陛下禽也呜呼此髙帝所以能并一天下而终于无患也与今自人主不复将兵而诸将在外人提数十万之师朝廷所资以御夷狄除冦盗者而进退去就唯其所欲此岂非可虑之事乎而枢宻三衙尚仍旧法自相牵制而所蓄之兵益损于旧使其力足以制之犹患所以使之者非其人况强弱多寡相什百耶故臣愚愿増其数使与外兵畧相当而又去资格私昵之弊搜求杰特取其才智之优于诸将者命以为帅无事则归宿卫有事则统之以出战力饱而气不挫有所不出出则宜无不胜矣如是则人主虽不将兵其与亲御六军何异既以増重朝廷之势而又使诸将望风知惧艰难之际有所招麾不敢首鼠自营以为一身计此亦今日之急务也
　　薄敛
　　哀公问于有若曰年饥用不足如之何有若对曰盍彻乎公曰二吾犹不足如之何其彻也曰百姓足君孰与不足百姓不足君孰与足夫夏后氏五十而贡商人七十而助周人百畆而彻其实皆什一也夫取民以什二用之犹不足而告之以什一之法不亦迂乎此儒者之论所以多不见听于时君而商财防利之臣所以常得行其计也然世之患不足者始则多取于民民既不足又从而暴敛之掊克屡兴于是有转徙流散去而为盗贼者终于不足虽加之以刑戮财何自而得乎非特如此而已因之以致大乱者是不反其本之过也由是言之虽若甚迂直在其中矣
　　用老成
　　夫学然后知其不足经厯既乆然后知其误谬方少年恃其天资过人盛气以待物更事之后未有无悔者也悔而知改犹足以为善悔而不改终于败国亡家者有之矣故学不可以已也若乃学焉而未至事不素练则老成之人可尊而不可忽人主深居九重之中稼穑艰难之未知而能应天下方来之变者知此而已昔者孙权年未及冠而能使曹操望其营垒曰生子当如孙仲谋此可谓一时豪杰之主矣然其母尝以属张昭故昭毎谏之必以太后为言我太祖皇帝英伟之资无与伦比而杜太后常令赵普辅之夫孙权之智不减张昭而太祖之圣岂赵普所可跂及乎取其经变之多厯事之乆而已况于不及二君而欲弃老成之人未见其可也
　　用有徳
　　天下之士有有徳者有有才者有有智者人君用之唯其宜而已智者谋之才者办之有徳者守之是三者阙一不可用或偏焉必不能有所济矣故书曰凡厥庻民有猷有为有守汝则念之才智与有徳者之谓也或曰治平之时惟徳是任艰难之际所当用者才与智而已是不然夫有徳者何施而不可昔髙帝定天下天下所谓杰然者三人既已为其腹心爪牙之用矣其余如曹参周勃陈平亦皆足以相国才智之徒葢不少也然必待四老人者出以傅太子然后汉室以安光武中兴冦邓耿贾之流二十八人者依乗风云俱有可称所谓才智者亦众矣然必起良吏卓茂以为太傅然后风俗以变由是言之才智之士艰难之时虽不可无而有徳者亦不宜忽矣
　　覈实
　　夫实之不可不覈乆矣今使寒族与世胄并进则世胄疑于练习老成与少壮俱用则少壮疑于敢为朴茂与轻俊角才则轻俊疑于多能木讷与利口共谈则利口疑于通晓如不覈其实方且任情违理以私害公断而用之是使寒族老成朴茂木讷之人皆见弃于一时岂不亦甚可惜哉故人主惟实之求见其可而后用之内以自信外以信于人故谗邪不能损其明欺蔽不能乗其间而天下之真贤寔能相与弹冠而起为吾所用矣
　　圣学
　　子入太庙毎事问或曰孰谓鄹人之子知礼乎入太庙毎事问子闻之曰是礼也昔之称圣人者必曰生知夫生而知之者知其理而已至于仪章器数其在事物之间者葢有不能尽知也故孔子问礼于老耼学琴于师襄问官名于郯子尝曰吾十有五而志于学又曰十室之邑必有忠信如某者焉不如某之好学也又曰以思无益不如学也又曰我非生而知之者好古敏以求之者也又曰圣则吾不能我学不厌而教不倦也故孟子曰夫圣孔子不居夫居其圣则终至于不能圣唯不居其圣是以无所不学而圣益圣也
　　求谏【四】
　　天地至大日月至明而人之防乎覆载之中出乎照临之下皆其徳也今使人旦朝賛之暮夜誉之则人必以为得狂疾矣何则天地日月非賛誉之所能益而亦无待乎人之賛誉也人主之徳其大如天地其明如日月葢其所当然者虽賛誉何加焉故其平居所宜闻者切直之论而已虚辞饰说以相媚悦非所急也且凡賛誉者非欺则防使欺且防者得行其志人臣之利也而人主何利焉若夫切直之言乃人主之利而乂人臣之所不利故人主闻切直之言常少而闻赞誉之语常多此不可不察也开道而求諌和顔而受之犹惧不至况乐輭熟喜便佞而恶闻其过乎昔在崇观迄于宣和一时用人徃徃将顺者多而正救者少驯至败乱职此之由诚愿推切直之为利监賛誉之为害狂愚者虽甚必恕防佞者虽寡必逺则下情得以上通而天下治矣
　　又
　　昔之治世工诵箴谏大夫规诲士传言庻人谤夫谤犹不废也非直不废而已舜之求言乃立谤木是使人谤己也而周公之戒成王曰小人怨汝詈汝则皇自敬徳是又不禁人之詈己也由是言之后世所谓谤讪之刑指斥之诛岂古之道哉祖宗之时谤讪指斥之律葢有不得已行之者自绍圣以来至于宣和之末何多也使诚有是事闻而改之可也又岂可以一人之势而尽箝天下之公论乎若其无是事而文致其罪则天下之士闻之将有藏其身而不见胶其口而不言者矣此今日之祸所由致真宗朝有讼事投匦者言涉不逊真宗録其所讼之事以示外廷曰若以其言尽付之有司所寃未直而指斥之罪先加之矣真宗之心与舜周公之心可谓不期而合者也后之子孙其可不以为法乎陆贽曰谏者多表我之能好諌者直示我之能贤谏者之狂愚明我之能恕諌者之漏泄彰我之能从有一于兹皆为盛徳人主欲知谏之有益斯言尽之矣
　　又
　　人之所以恶闻其过者求已胜也而不知求胜于人终莫能胜唯不求胜乃能胜人书曰予视天下愚夫愚妇一能胜予夫如是故能合天下之胜已者资之以成已何虑乎不胜孔子曰丘也幸茍有过人必知之孟子曰古之君子过则改之葢圣人未尝无过以人知之为幸而君子有过亦以改之为贵未闻有恶闻其过者此所以有能有功而天下莫能与之争也其为胜也不亦多乎何则今人之为不善其知而故为之者固不足道有以善为之莫之觉而入于不善者是其始于善不善特未明也有人于此指摘其瑕疵而讥议之则其见闻智愚必有以胜于我矣若拒而不受彼言之者固无所损而吾之不善自若也如取其言之善以为一已之有是以取天下之善为吾之善也虽欲不胜人其可得乎
　　又
　　太宗皇帝尝以里语告真宗曰道吾恶者是吾师是虽人之常谈而圣人取之葢人主惟不知其过故与乱同事而不自悟使闻其过而改之虽尧舜可进也由是言之道吾恶者非师而何孔子曰三人行必有我师焉择其善者而从之其不善者而改之夫不善者犹将内自省焉而以为师而况于攻吾之恶乃所以进我于善也其可师也明矣仲虺之诰汤曰能自得师者王如是而得师又岂因人而得之哉不因人而得之夫是之谓自得人主能自得师则天下莫不师焉其为王也孰御
　　闽冦【二】
　　闽中之冦本縁饥馑方其时补助赈济之政不加焉暴贼横敛又从而困苦之民穷而无告此其所以为冦也若乗其未炽诛其渠帅而抚其余党使之各安其业莫或扰之则庻乎可息矣徃者捕之既失其时逮其滋蔓难图又不得已而招之招之之赏既厚复使之私有其众而莫为之散愚民有获爵之荣而不失为冦之利几何其不相效耶效之者竞起爵赏又不能人人而厌足之前者未败后者继作衮衮不休终莫能禁职其事者始忿疾焉于是阳招而隂诛之既招而诛无以示信谁复可诱于是数请益兵而果于殄灭矣然而聚兵既多则又有餽饷烦费之患不免重科于民盗贼焚刼之于前官吏诛求之于后而民始不聊亦相率而为乱矣此所以上勤圣主宵旰之忧未能遽解逺方积年涂炭之祸也今朝廷遣一防政副以大将统兵数万以穷讨之顾何患不尽诛耶然又有可虑者二使凯旋之后万一失业之民狃于故态辄复再叛其可再以大兵除之乎故为今之计不若预择士人之有智畧而熟于其事者付以强卒三二千令漕司日给其费以备缓急仍权罢本路一嵗上供之物听得募士或遇窃发使人人得以自効有功者赏之庻防豪强者在官乐于杀冦而惮于为冦而又申饬郡县之吏举行比年寛恤之诏应公家逋负之物有未输者一切蠲除之如是则流亡归业百姓各安其居而后患永弭矣
　　又
　　闽中之冦可以计败而不可以力胜今以大兵临之力若有余矣然大兵之出不可以为常使彼逆知大兵供亿之难赏给之厚朝廷重于扰民不复再出既去而复叛则如之何其亦恃吾之力耶亦思所以败之之计耶故尝谓以大兵而讨穷冦犹之杀虎然今以十人而制一虎则虎必可擒矣然机穽不设虎有奔突之患其势必至于杀人夫杀人而得虎不若不杀人而得之为愈也故杀虎者必广为机穽多方以误之俟其既陷然后以强弓毒矢加焉而虎不能脱矣此所谓以计败也葢兵诡道也临机应变不一而足全在得人而已若所乗之势或殊则所操之术亦异今闽中之地不满千里而山川林麓常居五分之四虽有长刀大剑冲突之骑何所用之故异时为贼所陷者皆精鋭之兵不量可否骤进而深入之之过也然则大兵非不能胜也虽或胜之必有所伤最为可惜窃谓自今万一群偷再作不若用其土豪率其土人以本路官军制节之假以嵗月期于必得散据其要害而伺察其出入左右交攻纵横相援闪误追诱冲陷掩袭纵未即擒必不能广为州县之害矣又且减费用之烦省科率之扰民之所愿何惮而不为耶夫冲城之器不可以窒穴致逺之技不可以捕鼠昔人论之详矣若以为贼徒之众非王师不可必诛然自古葢有以少击众者亦在朝廷精选智畧之士运用之如何耳又岂在多乎
　　用兵必先脩政事
　　用兵中兴之一事耳然事有相待而后成者不一而足而今之言兵者勇于必进不恤其他故不得不为之虑也臣尝读诗至周之小雅观文武成王所以致太平之效与夫宣王所以成中兴之业其迹可得而言者葢自鹿鸣以至鱼丽文武之诗也自南有嘉鱼以至菁菁者莪成王之诗也自六月以至无羊宣王之诗也孔子尝以其世之先后而次第之其意若曰作于前者不如是不足以为文武继于后者不如是不足以为成王后之为君者得此则治失此则乱六月之序曰小雅尽废四夷交侵中国防矣则失乎此者也车攻之序曰能内脩政亊外攘夷狄复文武之境土则得乎此者也夫自文武至于成王其诗亦多目矣一诗废则一事阙茍有所阙已不纯乎文武之政而况于纪纲文章荡然大壊乎彼宣王中兴非能舎文武之政以自为也补其阙而已自六月至于无羊补其阙之道也葢复境土必本于攘夷狄攘夷狄必本于修政事政事既修然后兵可用未有政事不修而先于用兵者也臣故曰事有相待而后成者不一而足为是故耳今姑以兵之一事言之而明其所以相待者如器械之备餽饷之烦赏给之费与夫修城浚池选将练卒之故是皆不可阙者一有不至兵不可出矣亦安得不为之虑乎葢古者用兵能发之必思所以胜之能胜之必思所以守之发而不胜不如不发胜而不守不如不胜故臣愿陛下上思祖宗之所畀付下念生灵之所爱戴大脩政事使在我者无可乗之隙而在彼者有来蘓之愿则天戈所至宜无不承顺者矣宣王中兴之道葢出于此是谓万全之防惟陛下留意幸甚
　　学者以孔孟为师
　　昔者孟轲著书七篇其末章厯叙尧舜至于孔子有见而知之者有闻而知之者而其终继之以去圣人之世若此其未逺也近圣人之居若此其甚也然而无有乎尔则亦无有乎尔其意以谓道之在天下自古至今无适不然必有人焉发明而推行之然后传之万世而无弊是数圣人者道之赖以传者也道固不穷传亦无尽由孔子而来至于轲犹可以耳目接也得其传者非轲而谁故自汉迄唐知道之士如扬雄韩愈莫不推尊孟氏而世之言道者亦必曰孔孟孔孟云者明其无二致也岂诸子百家之所可拟欤近者陛下诏天下学者当以孔孟为师无所偏执此诚万世不可易之论也然孔孟之言载在方册昭如日星有目者之所共睹有心者之所共知其要焉在岂非所谓大中至正之道乎大中至正之道则孔孟之所以为孔孟也若夫诸子百家之学或蔽于人而不知天或蔽于天而不知人或蔽于为我而不足以及物或蔽于兼爱而不足以成已幽明殊归内外不合于是诙诡谲怪之论兴诐邪遁之辞胜而大中至正之道始不行矣今欲学者以孔孟为师则必使之知大中至正之道自更科以来天下学士无所适从若朝廷尚不免以文章取人谓宜明诏有司审所去处毋溺于诸子百家之说唯大中至正之道是从俾尧舜禹汤文武周公之志复行于今岂唯今日学者之幸将天下后世实幸
　　仁政得民心
　　治天下有万世不易之道有一时解纷之计不易之道犹饥渇之于饮食不可一日而无解纷之计若病之用药已则去之战国之世诸侯以诈力相吞所患者国之不富兵之不强耳是以当时谋臣防士非富国强兵之説不进于其君而孟子则鄙之曰仲尼之徒无道齐晋之事者是以后世无传焉故虽管仲之于威公九合诸侯一匡天下其功可谓盛矣而孟子犹不为也岂以管仲之所成就者可以济一时之急而不可行之万世乎方梁惠王以天下莫强之国东败于齐西丧地于秦南辱于楚欲以一洒其耻问于孟子宜其有甚髙絶异之谋转祸于立谈之顷而成功于反掌之易者而孟子则对之以施仁政于民省刑薄敛深耕易耨脩其孝弟忠信而已又何其不切与葢济一时之急者不过富国而强兵行万世而无者非仁政不可也夫仁政得民之术也得天下有道得其民斯得天下矣得其民有道得其心斯得民矣彼所谓富国者困民之本也所谓强兵者毒民之资也以是而欲得民之心不亦难乎虽然不言富国非委货财而不取也不言强兵非消甲兵而不用也治其本而末从之矣本之如何得民心是已民心既得以之足食则君孰与不足以之治兵则效死而民弗去此汤武之王所以无敌于天下也今为兵而理财取财而虐民民不堪命将转而为盗贼奸宄莫禁饥馑乗之其患有不可胜言者矣愿思孟子之言脩仁政以固民心毋以祖宗之徳泽未替为言而忽于恤民则天下幸甚
　　论心过
　　臣闻古之圣贤不能无过虽周公孔子顔子皆有过也而万世所法焉茍知过而改之亦何足以累徳哉故曰过而不改是谓过矣过而能改善莫大焉夫圣贤之过二有形于事者周孔之过也有动于心者顔子之过也形之于事或不可悔则当改之于后来动之于心在所当克则当改之于方作故有心过有行过人主之所宜改者心过而已心过不作而行过亦无矣顔子之不贰过过于心不贰之于行也故孔子之称顔回曰有不善未尝不知知之未尝复行也夫如是何过之可名哉祖宗之设谏官葢不自以为无过使之进谏以补过也然形于事者可得而言而毎患于难改动于心者宜若易改而毎患于难言故心过非自知而改之不可也孔子之语顔回曰非礼勿视非礼勿听非礼勿言非礼勿动所防者心过而已葢操则存舎则亡出入无时莫知其乡者人心也而人君之在天下一日万几语黙动静之间所应多矣安能无过而居补过之职者亦何所致力哉然臣尝闻之师曰心有私焉过也仁而不私则无过矣心有偏焉过也心而不偏则无过矣心有利焉过也义而防利则无过矣是三者正心也理义之心也过或生焉如太空之有云雾乍起乍灭而空之体常自若也如明鉴之有尘埃或去或留而鉴之体常自若也于此乎知之则偏私与利将无所容矣是之为说见于论语之所谓仁子思之所谓诚孟子之所谓性尧舜之所以帝禹汤文武之所以王以心传心后之王者不可不知也故臣愿陛下所防者心过而行过自无者以此敢縁职亊辄陈所学庻几涓尘有补海岳区区僭言惟陛下赦之
　　经筵进故亊
　　前汉书汲黯传大将军青侍中上踞厠视之丞相宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此
　　臣闻汲黯在朝淮南王惮而寝谋世谓黯之忠知无不言言无不尽故诸侯将叛畏之而不敢发黯于是为有功于汉矣臣窃以谓黯之忠古今鲜俪然使武帝弃而不用黯言何所发哉淮南寝谋虽曰惮黯亦武帝用之之功也何以言之方武帝欲崇儒术以兴礼乐则用公孙为丞相欲定律令以振纪纲则用张汤为御史大夫欲攘夷狄以强中国则用卫青为大将军丞相固上所亲信御史大夫尤为用事天下重足而立大将军贵宠无二公卿以下皆卑奉之而黯尝廷诘以为齐人多诈始与人建议后皆倍之又责汤不能安国富民何空取髙帝约束纷更之为又或说黯以为大将军尊重不可不拜黯曰使大将军有揖客反不重耶黯之正直不挠如此以故朝廷一时贵臣莫不惮之葢不特如是而已武帝招延士大夫常若不足然性严峻或小有犯法或欺罔辄按诛之无所寛假当时在位谁不惴恐而黯面折廷诤终无所屈尝谓武帝陛下内多欲而外施仁义奈何欲效唐虞之治帝为之变色罢朝且以黯为戅又以为愚又以为不学若不能堪者至其与严助论黯则必以社稷之臣目之此固武帝之所甚重而深与之也故史载武帝之待遇黯曰大将军侍中上踞厠视之丞相宴见上或时不冠至如汲黯见上不冠不见也葢武帝之钦礼黯其过于丞相大将军如此则凡为将相大臣者安得而不惮故淮南惮黯由将相大臣惮之也将相大臣惮黯由武帝钦礼之也然则淮南寝谋非武帝之功而何臣又闻人主据天下之利势生杀予夺惟我所欲其谁敢抗之以其莫敢抗也泰然居于民上无所畏忌则贤者惧祸亦将逺引深藏不复为世用矣贤者不为世用而谗谄面谀之人得志其不及于危乱者无是道也故如武帝之好兵喜杀穷奢极侈实无足取至其钦礼汲黯以絶未萌之祸后世不可不法也祖宗之设台谏官所以崇奨之者无所不至亦近于此虽无汲黯其谁敢不惮使常得其人又不亟除而轻去之臣知奸雄自兹屏息矣苏轼有言曰奸雄之始以台谏折之而有余及其盛也以干戈取之而不足故崇奨台谏莫尚于祖宗之法惟陛下念之
　　进写山先生论语解
　　臣昨面奉圣谕令杨适脩写父时解论语及礼记中庸义进入臣除已同共校对恭依圣训作大字脩写投进讫今来臣又别缮写到小字本共壹拾壹册见在殿门外秖侯进入伏望圣慈特赐宣索取进止
  </div>
  <div class="pagination">
   <a href="默堂集_page9.html">
    上一页
   </a>
   <span>
    ...
   </span>
   <a href="默堂集_page5.html">
    5
   </a>
   <a href="默堂集_page6.html">
    6
   </a>
   <a href="默堂集_page7.html">
    7
   </a>
   <a href="默堂集_page8.html">
    8
   </a>
   <a href="默堂集_page9.html">
    9
   </a>
   <span class="current-page">
    10
   </span>
   <a href="默堂集_page11.html">
    11
   </a>
   <a href="默堂集_page12.html">
    12
   </a>
   <a href="默堂集_page13.html">
    13
   </a>
   <a href="默堂集_page14.html">
    14
   </a>
   <a href="默堂集_page15.html">
    15
   </a>
   <span>
    ...
   </span>
   <a href="默堂集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
