<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 24 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 24 页/共 101 页</h1>
    <div class="content">
登祝融峰上封寺

岳峰七十二，特出维祝融。耸立如丈人，诸峰列儿童。绠车上天门，扳藤到上封。冥冥云雾外，杳杳空蒙中。餐餐餐宿露，飘飘御天风。洒落诸天表，境尽意无穷。

宿祝融峰

我年跻八十，强半怀衡山。於兹惬所愿，谁能不为欢？雾行衣袂湿，云卧衿枕寒。清高万籁寂，神明中夜存。一声闻天鸡，红日跃海门。

至玄明洞

玄明元明宅，佳名符在昔。夫何志公徒，先我驻飞锡。邺侯非我辈，藏书但周易。不见煨芋人，残芋来馈食。昔人依曲木，而我因石壁。木石与之居，了心了亦得。

小憩祝先兜率二寺

祝先与兜率，自合为室闾。梵堂隐钟磬，一径何●纡！竹木夹径幽，山色遶前除。一饭分乞米，出门还踟蹰。

夜宿南台寺

秋高感摇落，名山穷日登。息徒憩南台，寺古风餐餐。髯翁松也作人拜，风伯送秋声。时序既如此，人当法天行。

卜筑紫云洞作

遥遥起天柱，巍巍南台下。於兹结云松，以卜我精舍。芳邻接五峰，神明见中夜。诸子来端居，无玩亦无舍五峰玩心神明，优游南山之下，余二十年。。

同骆君举游朱陵洞

洞天三十六，朱明对朱陵。放脚开云霞，信手推天扃。香炉峰名晓烟散，紫盖峰名中天擎。群巘纡石磴，一水自(冷冷)[泠泠]。揖谢朱陵君，借予地一亭。

游方广寺

鸡鸣起肃装，临晨即长道。惟此道长险，所以凌晨度。白云锁重岩，方广在何处？义方与仁广，平平若大路。世有仁义徒，神境可立造。

题朱晦庵张南轩嘉会堂

二贤并世生，於此际嘉会。七日与朋来，酬言固尚在。我生何不辰？独立无朋辈。忆昔阳明子，相期将有待。时势倏变更，至今有遗悔。二贤祠下树，勿剪以勿败。毋使我心伤，心伤重感慨。

访黄庭观

上上万松冈，一径封白云。入门见神像，头戴莲花巾。问之何为者？云是魏夫人。坐石尚遗迹，乘云昼升天。金泉有神女，名曰谢自然。事虽同不经，睹记可异焉！彼一女子耳，食庙垂千年。矧伊大丈夫，身腐草木前，见此不汗颜？

访邺侯书堂懒残岩不得

识之有不见，见之有不识。邺侯与懒残，识见两相得。我来访其居，旬日无踪迹。或云险且远，草莽路已塞。嗟予闻此言，惘然三叹息。惜哉黄白衣，际遇无成绩。生为帝者师，死同草莽域。宁知死不亡，大化同流易！

望祝融峰

祝融非自高，维以众峰卑。卑若不敢班，高若耻独为。孤嵿分日月，秀色连华嶷九华、九嶷。。尧舜大事业，太虚浮云移。谩夸天尺五，犹有天尚之。去入无穷门，造之无穷期。

望芙蓉峰

芙蓉秀南天，青天天然削。俯瞰洞庭波，照影逾灼灼。花光映中天，独立何超卓！秋风欲动摇，光焰更闪烁。谁来倚当妓？高坐聆天乐。

望石廪峰

石廪不可阶，无乃神之储？石田不登岁，石粟难疗饥。安得煮石人，化粟满寰区？民命既蹙矣，乃尚可化居。化作亿万廪，俯仰聊斯须。

望天柱峰

高高天柱峰，独撑天一角。孤巘入云汉，豪气凌碧落。独立欲离群，夫焉有倚著？小构依其下，隆栋慎挠若。一望一敛襟，懦夫有立卓。

望紫盖峰

紫盖何恢恢，凌空只手抬。诸峰皆拱岳，紫盖独不来。人言然非欤？玉皇朝上台。可以教忠者，世人徒见猜。下民既暵矣，举袖障炎埃。谁能展此盖？大庇天下哉！

喜蒋道林到岳

嗟予有蒋子，心腹於四肢。斯文骨肉爱，割别安可离？相将入圣途，二纪为襟期。一为风水别，蓬梗永相违。心同宇宙内，天亦岂远而？遐哉日与月，弦望亦有时。今朝衡岳会，悠悠慰我思。

卜筑衡岳劳周生自正

周生忠信资，昔从万里行上北京也。兹侍衡岳居，历险三千程。晨昏供我粥，旦昼为经营。执侍以周旋，视我亲父兄。朋仆多病去，之子独艰贞。即此艰贞心，何用不大成？

同蒋道林唐石泉再游衡岳诸胜纪所见

於岳如有求，弥旬两度游。道林蒋督学善起予，石唐唐子德基解冥搜。拨破紫云书院洞名出，迎坡桥名上桥头。炎帝峰名俨尊居，虹桥桥名何阻修！冥冥度半云亭名，回雁新寺名在云端。停辀问湘南寺名，载观贯道泉。贯者乃何道？即道贯自存。高林蔽白日，窥天恐不全。三歃狮泉寒，永谢荤血缘。於以清毛骨，於以清肺肝。人言此泉力，能去百病根。吾有勿药诀，所存愧未神。泠泠陟上封寺名，孤绝观祝融峰名。左右登两台，月西而日东。问讯青玉坛，支离已迷踪。踏断会仙桥，望之末由从桥北有石壁插天者乃青玉坛也。。雷池有灵迹，百虫时归寂，一番雷雨动，旧蜕觅不得。鸡鸣观日出，护霞彩五色。比常见日体，新镜水晶魄。●纡入幽蹊，石船架高崖。窦从船底过，跏趺讲经台。台下不悟僧，岩居啖草菜。七十竟坐化，遗塔空[生]苔，下洞入玄明洞名，放光乃别名。奇石峭十丈，悬崖势欲倾。兜率祝先二庵名庵，吟诗亦屡经。前徒勿传呼，惊起天鸡名峰鸣。此寺一孤僧，寺破无门扃。予悯下车入，诉予以苦情。孤苦犹忍居，侈欲何时盈？崇廪与高栋，终日且(萤)[营]营。天柱峰名过西北，窈宨寻石室。遥遥祝融来，南台峰名正中脉。百廿退道百廿级一石所凿坡，石上金牛迹。云居旧名紫云峰名里，归我衡岳宅。归我衡岳宅，复归於端默。

督学应君槚兵宪陈君仕贤来会於精舍诗答之

紫云坐端默，传报两贤来。胸藏文武具，身无将相才。倒屣以荆识，倾盖而云开。餐淡令人笑，深衷安可裁？华筵列尊俎，清论压炎埃。五峰烟雾里，一路坦平回。王事若靡盬，重约看天台。

赠唐石泉

石泉吾爱之，爱之固无比。况爱石泉人，推爱及於此。石以砺吾心，泉以漱吾齿。泉流石上清，可以洗吾耳。从今结岁寒，膏肓泉石矣。

冒雨入甘泉洞及上洞，观诛茅治路，作[二]奥亭有序

　　甘泉洞在精舍之奥，故其亭曰奥亭。甘泉上洞又在甘泉洞之奥，故其亭奥奥亭。

若非洞中尊，谁主洞之奥？谁堪坐奥亭，以坐进此道？讲石台名亏坐石，诸子侍端默。石名。又有蒋子杨子周子罗子诸石。挂镜石名在我背，照见本来己。上洞后洞名入殴虎石名，小坐石名据虎岩岩名。有虎常居之，今虎去，因名。收功奥奥亭名亭，面壁石名何机缄？物物皆自得，无臭与无声。太虚亦何说？万化自流行。

衡岳紫云洞两泉吟二首兼劳周曹二子云

甘泉洞名、泉名来西洞，周生荣朱为引之。●●鸣堂除，东汇为东池。诘屈带两厢，洋洋可疗饥。●泉洞名，●，木中翳东洞，曹子为凿之。北来遶室厨，南汇为西池。会流过堂厢东西厢也，可濯西山薇。

题●木庄诗有序

　　●木庄者，精舍赡田之庄也。在●木洞，故以名庄焉。

何名●木庄？旌此木之志。志实乃可苗，秀实自苗致。●流自北来，●泉自西至。可以快心目，可以灌苗地。烟火三两家，父子与兄弟。
</div>
    <div class="pagination">
<a href="甘泉先生续编大全_page23.html">上一页</a><span>...</span><a href="甘泉先生续编大全_page19.html">19</a><a href="甘泉先生续编大全_page20.html">20</a><a href="甘泉先生续编大全_page21.html">21</a><a href="甘泉先生续编大全_page22.html">22</a><a href="甘泉先生续编大全_page23.html">23</a><span class="current-page">24</span><a href="甘泉先生续编大全_page25.html">25</a><a href="甘泉先生续编大全_page26.html">26</a><a href="甘泉先生续编大全_page27.html">27</a><a href="甘泉先生续编大全_page28.html">28</a><a href="甘泉先生续编大全_page29.html">29</a><span>...</span><a href="甘泉先生续编大全_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
