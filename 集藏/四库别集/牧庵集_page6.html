<!DOCTYPE html>
<html>
<head>
    <meta charset="UTF-8">
    <title>牧庵集 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧庵集 - 第 6 页/共 15 页</h1>
    <div class="content">










　　牧庵集卷十五
　　钦定四库全书
　　牧庵集卷十六
　　元　姚燧　撰
　　神道碑
　　平章政事史公神道碑
　　史氏自癸酉我太祖蹙金南播之嵗尚书都元帅父子相继转鬭河北十年元帅死武仙乱故开府仪同三司平章军国重事中书左丞相赠太尉諡忠武公收其兄兵转鬭河北又十年抜相卫薄金北门金主奋鋭自将逾河卫实受其锋太尉再战再败其两帅之众十有八万金主度不能国走死蔡太宗大其勳以为万户俾将真定河间东平济南大名五路之兵宪宗以战迹着卫封以卫之汲胙城新乡防嘉苏门五县由是故荣禄大夫平章政事公以太尉元子得节度卫宪宗征蜀诏太尉以公从会其陟遐太尉还一王召公偕北絶漠留谦州依其储氏姑居五年而归先是李坛反诛太尉请裁强诸侯权自今兵民之家父死而子始继兄终而弟可及其子弟同时并官者无以职掌小大皆罢之请由臣家以始并辞卫封制曰可太尉一门一日皆虎符金银符者十七人而太尉故所将兵自先朝以解授兄子江汉大都督权戍邓及是亦解他将公无以为者数年防故中书左丞刘武敏公拯请伐襄阳张平宋本大集天下兵于汉之南而太尉亦谢政公请立劳军中朝议犹避邓之旧军俾与张蔡公子范易将始授懐逺大将军亳州万户虎符太尉饬之曰战无后人与筑夹寨始犹囘逺包山络野绵亘百里三进薄城应中授外息耗一絶其将张贵突围出公斩之尽有其舟仗攻樊城先登拔之襄阳随下赐白金衣裘鞍马弓矢从大军南征越郢下复夏贵鎻战舰絶汉为阵我舟不可越公戏下马千户尝都督万众从上以未渡江请为导柂舟出沙武口入湖达江故丞相阿珠公将二十五万户为前五万户择一人帅公其一帅先诸将济江后继未集与宋将今中书左丞程鹏飞遇杀伤相当公被三创鹏飞七创肩舆走鄂鄂随下丞相请以轻进挠法罪公诏录其劳赐白金五百两大军既东从故丞相阿尔哈雅时已平章分兵围潭州攻鐡垻百日礮激栅木伤肩流矢贯章先登拔之以军民安抚留戍招摩逋残既集既安入觐加定逺大将军以太尉玉带赐物也人无敢复请上之制曰太尉所服汝服何嫌即赐之自是公班诸将独一品服从攻静江众皆轒輼自蔽凿城将穿公分地独居礮所集轒輼不可向伺有怠隙树钩援攀堞蚁附而登抜之平章北还以公元勲贵胄威名非他将可軰留治静江初城既兵当剽杀之余官舍民屋尽于焚毁公赋戏曰其视吾为师隙为居第市为列肆必完无苟学校祠庙大其故制犹不能实画地募民又赋乡县之豪析族城居而所居第宏最静江曰示吾久此不为去计亦制越一奇也民始劳之防手则屋取佣鬻直已相什百旋为通都民男女为人所奴从主北者或思乡亡归拘之有司可籍究者三千人省议欲一切徒来公曰至鄂必分为势家有托以徒必道亡不达且生他变既止不徒以男女又相偶皆籍民之及无敢觊取者行徇定昭贺梧浔藤容象贵鬰林栁融宾邕横防钦高化广西之州十八肇庆徳庆丰广东之州三皆除三年田租发仓稻以丐贫民遣郑何朱国宝刘五刚赵珪赵修已五万户戍贺昭梧融邕马天麟宋景刘君进花礼完顔世英李宗张武邹瑛阎国顺托欢十千户戍浔宾容象栁亷钦高化又以十千户不兼职民则任分而令不専皆便宜假以军民总管事闻制皆为之当静江受兵溪洞诸夷既降云南公曰邕容视左右两江犹身之有手足今归云南度吾不能制必轻为冦入则吾御归则吾犹是吾不遑一日息兵其界也遣使谕曰尔舍朝发絶制之邕容乃逺托数千里经数夷地不至之云南何以应缓急或他日尔越界为市诸戍必以入冦加诛尔矣且朝京师路迂皆非已之得者溪洞闻之翻云南来者五十州后云南争之其省平章为书让之曰吾与先太尉久共政汝不可有吾成功各驿以闻公使先制诏聴公节度使昭勇大将军广西宣抚使寻罢宣抚改镇国上将军广南西道宣慰司宋既亡也其将相张世杰陈宜中挟益王昰卫王昺浮海趋福州立益王传檄海岭之州曰余复广之东西豪杰啗其爵赏争起为应裂裳为旗荷矛为兵者动万为羣公戒诸将盗至以时降斩不得使牢根窟能以众来者官之盗去不敢求迹平民而深为延诛时方乏盐发廋下令斩首来者以盐为购谍言夏贵已复濒江诸州江路既絶不可复北诸将来还静江计事实欲合势公晓之曰君軰亦摇敌惧耶孰贵能复江不能逾岭审不可北犹与诸君取涂云南归矣今无辄弃戍也省议弃肇庆徳庆封并兵戍梧公曰委地彻备适示适怯増兵戍之剧贼苏仲集潭之溃军万人自王镇龙山俟嵗事作官军毒暑不可入外肆为刼而植稼其内嵗事毕闻将加诛则伪出降仍嵗为是大为横象宾贵四川之梗公令四川为堡其界守以土豪日严警斥官军行前纵大庐栅随以民夫具檐芟禾仲穷来归犹官以宾之岭方令走王新立古县斩李应辰李福浔州由静江北全永皆城守潭州路絶而永尤急罗飞围之七月其府判官潘泽民间请济师公又分步骑赴之大殄其众永境遂谧后益王死卫王继立趋广州璧海中崖山曽渊子以参政开督府雷州公再谕降不可进兵逼之渊子奔碙川获其两都统驿送京师遣万户刘仲海戍雷世杰将万众至仲海出奇击走后羞堕其诈计悉众来围城中絶食士皆煮草为粮公抽兵漕谷钦亷高化诸州再破走之用兵海南诏公亲戍雷式遏西突会卫王蹈海死南海平广东之户十耗八儿而广西独完不残及户赋酒酢算公以岭南地险而民寡俗悍而产贫征之适急其为盗省是其説蠲之至今广西并湖南不困后范入觐请复将亳州兵制可还公邓之旧军拜参制政事行广南西道宣慰使入觐拜资徳大夫中书左丞行省湖广用兵日本诏督造战舰六百仍送扬州用兵安南诏给粮仗广西师还二十二年约蘓穆尔以中书左丞来而湖广嚣然多事民丧其遂生之心矣以公尝督海舰费计巨万大为钩考毫推缕剔求可中公者无可得乃责偿军民三万定明年移省江西仍中书左丞又明年拜中书左丞俄复右丞还之湖广其人已平章恃有援借怒詈同列辩诈鸷刻师心而行声势张甚以公结圣知固谦抑不报强御者独不忍以言色侵之凡与处四年拜荣禄大夫平章政事防大料民州县赋纸为借渠以户率如干为十五万定可官有之令州县别方为籍集吏计局程笃实严将有首偿者而赦令下渠犹曰第可原哀求罪耳钱不可贳公以鸿恩之余宜无深诛不从公则曰最今籍用当十万定而悉征之吏将重赋之民民益殚矣渠曰吾征其余责偿五万定其逆慿怒当大纷一言从容十赦一二民丐二十者此类元恶伏辜可以得为而公亦薨实至元二十八年秋七月十有五日年止五十八性友爱喜施有积必分之诸父诸姑昆弟羣从空槖不爱焉甥侄男女孤者鞠之时其防嫁力不足犹称贷为之闺壸不敢干外事与人交襟懐旷夷虽疎且残不峻陛级不留门庑游亿丝竹尚友东山者老而不哀焉公讳格字晋明聚书万卷鼎彞图画一室号曰裕斋其先大兴永清人曽祖成珪晦徳其乡生行尚书六部事讳秉直实生太尉讳天泽妣夫人木年氏夫人刘氏储氏两张氏子七人燿荣余未名女二人在室男女孙皆一人公未有子子都督子即燿也笃其爱曰是他日可虞者以从战广西劳授静江同知迁广东宣慰副使换浙西宣慰副使前薨一年朝议不欲宰相兼将许其子弟世公累请将燿未报会以其丧来明年命下授燿虎符邓州旧军万户即举公柩与四夫人丧以其年十一月二十七日葬真定之真定县太保庄太尉兆次甫封以荣入觐曰是臣所后父先生格之子生十四年矣宜代臣将制可授劳仍故虎符昭勇大将军万户别授燿虎符拜荣禄大夫平章政事行省福建归过鄂人故公者感是二子一世平章一世长万夫符节相焕麾葢相逐至为陨泣呜呼曰可良子已客有李裕者尝以理问官事公江西数千里毕公之葬又奔走京师营立二子其尽义故吏者如何燧亦故公者隧首之碑其可辞铭曰
　　干文言曰圣作物覩以类从亲云龙风虎乃今观之匪古専然天于皇舆将畀其全亦匪一圣能同轨辙圣武我祖金河北而宋画守犹江之南留大遗艰待帝之戡孰有有君无其臣者太尉父于佐一函夏父平河北子江之南佩训其庭无后事惭故横江流扬楫先济鼓其故军尝敌全鋭及从移兵潭桂两州登陴两先两后戍留均之为勚而桂尤瘁基屋火余以完府市走檄所下廿有四州胡难而妥旋化而仇防鲵腾海孤猘陆起威柔四年平始再底捐我廋储复而田繇方户广东十才一凋湖广再相元恶再友吾洁是求孰涅而黝一日霣首公压宜信天不憖愁遗一疾不振难偶者时难立事难令之名难终之位时天之位余非人耶易世之难匪哲曰何矧其惟孝不添世徳太尉既老平章军国公世平章太尉之光燿复世公祖孙相望荣未成童赤脔龙虎归偃斧匠奚憾之茹载烈兹碑石兽卫之与滹河流相永无期
　　荣禄大夫福建等处行中书省平章政事大司农史公神道碑
　　公燿讳字焕卿曽祖秉直当嵗癸酉太祖加兵于金率焦岱乡民万人迎降燕郊官以行六部尚书祖天倪以从跸河北山东功授金紫光禄大夫兵马都元帅开阃真定武仙为倅尚书防仙其志蓄祸盇为备都帅谓大人奈何教儿猜中而不信人尚书恚其一孙不故真定总管摄江汉大都督权如北京曰吾不忍其并及难也后仙果戕都帅一家百口举城臣金都帅季中书右丞相赠太尉忠武公方为质太师国王将觐漠北在燕市防物闻变而南收都帅溃军后真定逐仙出保西山仙再盗入再复之遂南逾河太宗以太尉为真定河间东平大名济南五路万户世祖渊龙以宪宗母弟总天下兵起平宋本置屯田经畧司于河之安以太尉为使都督为屯田万户将兵二万戍邓当荆阃冲嵗内辰是地生公防为太尉所奇爱异他孙后罢世侯移都督牧东平至元六年方围襄阳太尉以开封奉朝请制始以元子格为万户犹避邓之旧军将亳州兵时未有子屡求子公太尉许之凡围襄下卾无不与偕由是知兵甫及冠行省版长千夫从参政崔公斌逐赵宣机余冠万人公居顔行射杀数人贼气为隳遂溃崔善其能曰将种也解佩刀以赠后阿尔哈雅平章抜静江独留戍帝兵或请其由则曰吾去而是土或贩戍将必诛史宣慰以太尉子朝廷终不重罪之宣慰闻之甚慼调其孤军行徇定昭贺梧浔藤容象贵鬰林栁融宾邕横防钦高化广西之州十八肇庆徳庆封广东之州三公后殿而前茅之功授承直郎同知潭州总管府事赵都军盗据肇庆假公徳庆总管讨平之授奉训大夫潭州路治中改广东道宣慰副使平贼黎徳获蜑船千艘继餽唆都南征事治而民安之改浙江宣慰副使从浙省臣破贼栁分使众七千括苍又破吕成娄蒙才众十万斩其尤猖獗建黄屋署官至平章者杨镇龙及厉制置皆于东阳玉山摧俞高五百余人绍兴又斩詹老鹞林雄刘甲一潘正皆有众万余自王于温处间者后元帅张范平南海还求将亳军还邓旧史氏诏从之朝廷以南纪平诸将功至省臣者仍将其军制许自择欲将去相欲相罢将时公父已为右丞宥宻请以张温将邓军帝曰太尉一军岂可代以他人宜问其子格可谁授者右丞遣伻入闻臣子燿可且召公来袭公不至辞以俟弟荣成长则授之明年右丞升章平俄薨顾言以真定诸产贻之公奔赴鄂既至明日制授朝列大夫邓州旧军万户公号誓柩前必以万户归荣所亲谓是虎节上瑞也可传子孙无穷必且利之言未足信公乃究求货财为亲长觊取者多至万缗皆夺归之与田宅奴婢析其五弟而自不有举平章及四夫人刘储两张氏之丧葬真定之真定县太保庄太尉次兆甫封以荣入觐曰是臣所后父先臣某之子生十四年矣宜代臣将帝曰太尉以官授二兄子汝复欲解职汝弟真太尉苗胄可之方议征阇波大将未得制授公荣禄大夫福建等处行中书省平章政事辞以年少无功受宠太峻请囘臣所授他人惟卑官以行或请以国人首相帝曰太尉可同汉人耶其孙非国人何公又请故平章政事某知海道平章高兴今河南省丞相者知兵偕行亦可之别锡虎符鞍勒弓矢翭甲既行集兵矣会高平章请济师帝曰彼国之人祼而懦多兵何为损其军四之三且不欲太尉诸孙蹈海遂后公乃命今平章鄂国公史弼以行成宗元贞始年赐锦衣二袭拜资徳大夫江浙行省右丞临安自入叛图民居官屋入佣直震邸者四万余家火余虽民自屋其基而佣直不除平章某者利之谓地及丈可鬻楮缗为钱五万与民可免置官嵗徴其逋鋭欲行之公曰是令一下贫民无赀以取取率富室得不自居亦佣之民加直其先民等佣居与直富室何若仍归震邸一定之直嵗无所加之寛乎谋既不行乃以东南之民多田而租入少将覆亩以征公缓之谓宜俟毕农功而议又禁官市恶盐镌损江东金额高丽王遣周侍郎浮海来商有司求比泉广市舶十取其三公曰王于属为副车且内附久岂可下同海外不臣之国惟如令三十税一会人讼平章迎诏裼衣上香引公为征制遣御史即问公言未见其裼但不带耳当国者阿其人顾奏公败事黜之大徳之元迁江西左丞俄移湖广左丞一年复江西左丞以屯田赣州军兵多死瘴疠与广东宣慰司加民丁粮于田租外者皆罪之召入为大司农公不擕家乘传赴之既至覈其公币稽逋为缗数千万率势位家假出为商久未归其子钱者悉征入之人怨与请不恤也未几杭章以大夫人杨年八十余求辞归养未报以大徳九年乙巳二月壬辰薨年五十子今瑞州总管壎时为枢宻院防事官奉柩归葬真定姜因祖山原都督公兆次尝读通鉴书闲武事者则其家学故志功名至所有誉性刚狷不挠于人虽国人贵臣有不足吾意者不少下之亦有是恒龃龉而不少变其节始至元十有二年徇地广之西东终二十有七年中间为宣副平羣盗海滨浙左厯纪有半使黩于货子女玉帛将牣其家而无田于江之南无宅官所至佣屋以居积债在人亦开国苗嗣贵而能平者虽五十不称天亦不可谓之年云呜呼其天乎哉夫人刘氏公祖姑之孙以贤淑闻姻里壎概其立政清慎明敏世有史氏佳公子克世其家之目女适王少师子典宝少监师圣自余男女一人公召至京始生而不及见者铭曰在昔都督于邓秉钺鼓其蒸徒与襄掎各防宋之平必基是拜防罢世侯成始未终大兵之南路由襄始未成之终与有者子从所后父后殿前茅下廿列城尽广际交宣副闽浙羣盗孔棘大刑以锄卒底宁谧而父平章谢长万夫授公而薨既降命书公曰臣季平章元嗣年今成童化代臣世帝多其让俾世平章往征阇波南洋是航而复中已改命他将成宗继序三省四相自右浙右左江之西俄左湖广江西再为靡灵不施奚窳不除且绳上已弗率于度常久劳外召大司农方艾之年而忽告凶人防伤心即世之宻胡畀其才而夺夀考司是者天生子则贤不永其躬而永其传其兆安从从祢江汉载铭穹碑陵谷高岸
　　便宜副总帅汪公神道碑
　　便宜副都总帅忠让公讳忠臣字汉辅便宜都总帅陇西宜武公之冢嗣便宜都总帅忠烈公徳臣中书左丞忠惠公良臣四川行枢宻副使清臣之兄故副都总帅惟益之考中书左丞忠肃公惟正今平章政事惟贤中书右丞惟考参知政事惟觐宣慰使便宜都总帅惟和同知宣慰权总帅惟屯纯田万户上万户惟简惟允上千户惟弼知阶西和州惟敬惟恭之伯考今懐逺大将军便宜都总帅安昌为资永昌王必昌之祖宣慰使元昌副万户朝昌便宜都总帅夀昌之伯祖也卒以元元丙寅四月五日受諡于元贞二年丙申推至义武卒年癸卯实五十四年祖孙一门三世五公又许连姻王室自余将相使牧为质犹十八人此吾元有国而来所无者呜呼不曰世臣之家谓之何哉公王姓由大父彦忠世汪骨族故汪姓金主以甲午正月死蔡义武时即险移巩治石门山犹行以兴王朔明年乙未始下太宗义为其主后来仍金官官以便宜都总帅俾从皇子奎腾征蜀公留质帝所忠烈质皇子所制后令公从征蜀以管军总领从破文阶州大安军从攻成都入其郛义武陷防中急公疾战杀伤数十人竟卫翼而出壬寅以破土畨叠州功赐银符明年义武卒有子七人皇子择宜世帅者意在忠烈谓公曰汝宜世吾欲帅汝弟而得无后其心乎公曰王未有言臣欲推授为子与兄有异耶王高其行以公巩昌元帅知府事丙午以前茅忠南功换金符故事祖宗宾天所授符节悉取还之故公金符亦归之官宪宗二年士子偿赐之俾权都总帅是明年癸丑世祖以太弟总天下名既移忠烈一军戍和州会将军南诏祃牙临洮公来趋觐俾督漕嘉陵继利州公造舟栈涂水陆兼行走缺足兵籍而恤乏民力始益昌不以饥告成午宪宗自将讨蜀忠烈集诸将问计楼上曰吾州凋伤之余玉帛无所于得一旦东于至左右近贵之臣需求何以为资公则曰吾曹抜身健儿惟有能将卒士众効死前驱何至为是媚人定死前驱公惟恤吾事子其责忠烈然灌酒地曰兄与诸将熏心誓是徳臣何言所孤兄诸将托者有如此酒大驾至利巡所治楼璧桥隍叹曰使吾非戍之敌先之则四川领喉之地可必能嵗月平哉遂移帅西南攻劒闗闗之西隘曰苦竹隆庆府治其上西北东三面崭絶深可千尺猿猱不能逺以上下者也其南一涂一人侧足可登不可并行敌尽鋭御者惟此而帝敕诸军攻未至某地无张汝帜自伐鼓督之公前登帝望帜张倡伪歌呼六军和之声动天地隘之兵民飞崖如蝶前是获敌张都统仗为蜀反绐帝曰吾能诱此栅令遣降入行则反为敌用且世吾军何地强弱何仓丰馁教使勿下帝为书系筒箭三射入栅令必生致获之磔以徇赉饱为两四百五十潼川府治长宁山攻复先登赉银如苦竹数加以金弊为匹二十七复以军东即嘉陵为舟行计舆礟竿钜絙以从公奏无所事此此前涂所不乏者不若舟米数千石葢此去多稻而求粟无有宜虞以廪病者时逢州壁运山阆州壁大获顺庆壁清居广安壁大梁平破竹皆下东南抵合壁钓鱼山渠江水防其下石邑入云其帅王坚据不即下礮矢不可及也梯冲不可接也帝欲乘泣高势不弃去而必抜之故久跸此时暑我帅疫矣忠烈卒于军公泣集将佐议曰吾李卒军马韦裹尸与国责塞子惟正虽未弱冠宜也众曰公言是公言是愿奉以代即帅其秋帝崩中统之元制以公为副都总帅从所志贰贞肃同戍清居去顺庆平土二十里西北东三面环江北江殊囘逺不可为池南依而壁平可马马上无大艰崎其南即合敌出入吾界无时于兵法为交池公又子身受之开屯田练军实遥候斥诇强邻入必摧环其军不令弃去后诏贞肃还巩昌公独保成三年玺书褒大之又换金符三年秋抄防府获其团练使解恭知府张甲及路分二人斩刈千馘获遗甲仗宝币不可赀计入觐赉以虎符银章银币如长宁之数而加金为两五十副以鞍勒弓矢衰其从者且以久劳于边代以忠惠还之巩昌俾副统总帅由行省受命还得疾秦亭归志古漳故第而卒年止四十八其年六月从葬古漳先域为性安恬出言质直如其心事陇西郡夫人母包以孝闻友诸季终其身力竭才羽异之人无可间总帅府属郡一十四事至殷也身自为与从父副弟副犹子三世时得専杀未尝妄笞一吏杀一人然至临敌决战上马挺枪离陈先次巧防若神当者纷披莫有我御其弓矢其中可方古人宪庙出畋遇虎命射之一发断其吭帝喜至解所御金鞍为赐夫人故金兰定西会徳顺五年帅张云之女惟益才世副都总帅二年而卒一女适镇抚帅府张文焕老将之共公者每曰公为人信厚安昌必昌复信厚可曰善世其家者由安昌求铭公碑燧思于公与贞肃所戍之地无不至焉清居之不可恃为国者前所以言杨氏张氏蒲氏皆行帅府大获运山大梁平故地与便宜其时目曰四帅府清居南迫合独受敌锋为三帅扞蔽他日専刘帅戍移贞肃南九十里夹嘉降东西筑武胜军母徳章两城距合为里亦然画则其逻设伏尝待进战夜则画地分守传警鼓柝篝火照城达曙以防窃入一话一言敌尽知之况敢抽兵邀利他求为哉惟是军当其坚重故三帅反徳嵗以抜敌栅垒掠敌府库刘其人民逞志于忠涪防黔万施云安之间上功朝廷用事之臣第知三帅立劳之多而是府独寥寥也终未有能明其然者又贞肃去清居敌夜大至火民居缚刘帅去鉴大夫之失如此则两公戍而克完者功不大哉凡此或者贞肃碑所逸故发之此铭曰
　　椒聊逺条求今之世方汉金张才有汪氏陇西开国义武肇之义武之为不怍伦彝忠让忠烈忠惠贞肃逓芟川凉力脇谋一继继其来将相之多不符埀躬必斧手柯归觐私庙庭笏骈罗公以其序大宗义武于弟以子宜不降俯乃推儁功潜不自张等翊吾家闻命即行安洋流洋如水就防所有不言其尽瘁致子而天阏归以何戾彼苍者穹监下而公惟我皇上心靡不同畴徳未报未隆何功三纪后公一朝哀崇公有令孙人曰公似虽华其年已践公位古者大宗合族恃之祭求其膰尊祖之思胥是冢旁可万家邑表阡有碑车过者有式
　　兴元行省瓜尔佳公神道碑
　　元贞二年二月资善大夫河南江北等处行中书省右丞臣坚贤言往嵗臣待罪于外防奉明诏旁求勲旧臣僚封拜奏对各上其事以备纂修世宗皇帝实录资用删取者臣喜防思陛下先孝四海发扬前休皆使下臣依光日月诚旷代之希遇谨已次冩臣祖常格臣考隆古岱出处始终为一帙上史馆而臣之先汗马微劳其槩已此何敢上比磐石宗臣勲旧自名惟与刘氏伯林黑马再世父子来北之初义同一体今焉二臣已各受諡忠顺忠惠坟墟墓臣不援陈恐使圣泽独漏不臣家敢未死请制曰可万户招讨使常格赠龙虎卫二将军封定襄郡公諡贞敏妻鄂屯氏从封定襄郡夫人兴元行省隆古岱赠荣禄大夫沔国公谥忠靖妻耶律氏从封沔国夫人制下山南之民闻者咨嗟泣下曰公卒明年兴元属县及州若洋城固南城吏民防进徳荀徳炎张自显李显軰若干人疏公平生立秦宪庭愿一上闻许庙事之而竟未下岂天以是忠靖为赐额耶鸣呼有待哉公尔佳氏女直人其地古肃慎氏之国譌为女真避辽兴庙讳真改为直太祖之加兵金也嵗壬申五月刘忠顺公与定襄公将兵千二百人来降诏以其众即守威寜十一月金主遣使啗以大官冀其或贰可复失地定襄防使以闻诏嘉之擢为万户招讨使人有扰尔民杀之傍郡县未至者谕使急下事有便宜不待立闻一以诏行之凡镇威宁四年以嵗丙子卒沔国公嗣万户金符生十四年矣戊子太宗诏从太史国王战河东山东庚寅睿宗抜凤翔明年从破宋大散闗夹嘉陵汉水如凤沔褒大安兴元洋金东抵均诸城皆抜壬辰大破金兵均之三峯山不能国矣诏徙六州民留田威宁时天下荒饥独山北为乐土四方之人其来如归乙未诏从塔海甘布征蜀田事宜遣官属何人摄治者以其名闻乃表今湖广佥省高安之祖安塔哈代领明年凡四川府州四十残其七人明年公上言兴元形势西控巴蜀东扼荆襄山南诸城无要此者自始取道灭金汉中无嵗无兵其地与民宋弃不有敌不敢复城郭隳而弗完田野薉而辍耕民窘艰食时吾兵来扶戴白以负婴黄偷蹔生活窜栖太白穷谷之间吾归则壮者出为盗贼肆相夺攘甚者仇而杀之而生齿益耗诚能留民戍守招徕未降民见父子不分货钱之得有也其至恐后为贼良膄便水之田授其耕耒假与种牛俟秋谷守什税四三储之于庾守之以吏征蜀之师朝至而夕廪焉校以资粮闗中荷担千里十石不能致一者劳费大省实制蜀一奇也制可诏都元帅量留汉军其新至之民及田事可无时籍数具效以闻仍赐虎符是月制谕今安抚兴元军民制又以为安抚使一月之间三制并下定宗诏行省兴元公至行之如所奏营城堑内治堡垒外増鼓柝烽烟得警曰夜十里不絶市肆村舍民庐数万区悉起于荡焚之余垦田数千顷灌以龙江之水收皆亩钟敖庾盈衍矣官舍居第皆高榱巨栋重楶牡瓦宏壮奇丽可百承平旧宇之上亦志不可然也其土豪杰如洋之赵再兴成固张广南郑防兴褒城薛仕成西县杨济亷水韩仲炳小黄栁智徳潘水薛闺皆割裂自霸昔为吾寇者也至是皆入所据所郡县宋边駮毅之将马仲自阆张文贵自巴李继之自广王安斌自开逹亦挺身归公腹心仗之指臂使之或説曰反寇无亲宜有以虞未可日置左右公曰彼哉人也未必狙诈或如尔言诚狙诈也吾仁结而义激礼接而信示何有于不可化宋害其来反时放兵动吾四镜屡战殱之辛亥四川制置使余玠轻我师寡身率兵入寇败我利路元帅王进于金牛壁其军中梁山兠鍪夜烛城为之赤潜遣裨将烧絶栈道遏我援继自率大军围而攻之钩礮梯冲环城数匠谓为孤危期日必抜新集之民还叛与敌公警死拒守督战益急杀伤过当城中将吏昼或荷甲传食夜则画地分守防都元帅图思来援无从得涂值三人自军所逃还许贳其死令导由他山利道出陈仓玠闻兵大至焚围遁去公袭战悉止还所浮亡故事祖宗宾天所授臣下制书符节悉收还之太宗尝赐虎符已归之官及是宪宗授以军民万户再赐虎符诏叙平金战劳葢睿宗授以军宗者今兹玠至汝共事臣皆避逃独汝战疾力斩敌十五劳苦至矣自是凡千夫长百夫长十夫长下及僚吏敢有违其节度者罪死丁巳诏与故刘忠惠公哈玛尔立成都七日而楼堞隍堑皆具戊午同故元帅纳喇南征逾马湖江战皆防葢先是乙夘世祖以太弟总天下兵公奏汉中之田辟已十七而税入恒所逋悬其故惟在军民之官豪有恃者率顽骜负而不输顾臣力莫如何也下教若曰自今军民之官田不税者无廪粮是年下教若曰往者兴元军民俱授敏珠尔与汝节度今敏珠尔征蜀比其还也汝専节度之中统三年改授虎符制仍军民万户四年请以今左丞坚贤嗣致仕家居十一年以至元壬申九月七日终于兴元旧第正寝春秋七十肇于南郑味溪之白云里为兆以其年十一月九日之壬舍男十人女十人男孙十一人女孙八人尝闻太祖赐威宁之诏裂熟羊革而书之揆以汉氏功臣之誓曰使河如帯太山如砺国以永存爰及苗裔而已无有事不上闻聴以其言为诏行者及定襄卒而公嗣克光前人转鬬太山之左右浊河之南北崎岖数千里间者十九年非睿宗奏是功太宗太宗不知非宪宗举而扬之于克完汉中之诏则是奏天下不闻且他人树勲于开国之际其桓铭私传皆出一时史氏之手其间有善于纪述者后者犹掇其迹删为一代之典况祖宗埀法万世之显谟乎则公父子身荷二祖三皇及今皇帝生荣死葬六朝之殊遇何如也夫汉氏公臣子孙冒守先列者惟一人侯独长沙王支庶一门数矦然或先后受封非必昆弟并时今公诸子或拜亚相于中或列藩方于外或总戎旅于边冠绅之蝉聨符钺之焜煌则县官覆获之俾流庆遗裔者又何如也铭曰
　　维公早峙童子植植既失定襄荷其殳斨与老戎行右颉左顽于河之外于闗之内突而前茅无少挫退金社墟矣庸蜀是刘掉鞅之遥九围半周再镇雄藩益暂梁久金谷穰穰斧质在手施阳翕阴舒惨自口为艰为勤列圣不忘报之贵富倍蓰其当大府如城云屋邃邃朱尘绮疏歌钟清吹聨目脕顔颐使趣风良庖致饩胎豹蹠熊酒酏介欢防荈雪滞纨衣四序为声綷縩昧者安之耽不知还公时白日未薄西山解兵其子时税于野毳庐氊车胜地即舍维嶓之麓与沔之水往往禽鱼识其杖几乃知乔松可召与游倘徉十年归安兹丘评者异之于古未有纷华寂寞柄凿不受公而兼之始慎终全由哲其身匪隲自天人之葢棺旋踵朽息公有哀褒于沔开国生平之名煜其益昭矧子维翘丞弼两朝无久维石莫信者史一刋不磨用告无止


　　牧庵集卷十六
　　钦定四库全书
　　牧庵集卷十七
　　元　姚燧　撰
　　神道碑
　　颍州万户邸公神道碑
　　公邸姓保定行唐人讳泽字润之曽祖亨祖义生考府君讳琮金符总押真定大名河间西京保定洺磁濵七州之兵戍睢州以卒公年十一世将是军七年去城亳鹿邑避河流齧移戍颍州城久荒弃剪荆以苃隍堑楼堞官舍民庐皆所经始宋勍将夏贵夜悉锐东南壁公将射士当之大呼疾战矢下雨注又虞士气久用将夺戒司史促其漏丙夜伐五鼓敌以为旦出竒骑撃不利客也腾借崩溃积骸如京创此大治始不轻犯戍是十四年世祖即位如故事尽收臣下先朝制书符节故公金符亦入之官明年制赐还之至元入观赐锦衣弓矢鞍勒用兵裹阳将是七川兵半以行大保并国武宣公时以都元帅钞鸦山防平塞砦功最幕府赉白金为两五十金衣一从城长围襄阳六年当十年癸酉乃下明年从太傅巴延公时以中书右丞相督大军南伐至郢初宋遣殿帅范文虎将兵援襄阳度不得进为城郢偹鎻战舰江中列礟于防遏我舟帅下今荡舟黄湾进藤湖入汉越郢去从防新城沙洋下复师由沙武口入江从战青山矶多所俘馘鄂随下行省论功行赏赉曰银为两三百明年留故左丞相阿尔哈雅时以右丞分省守鄂大师其东从右丞分兵下荆南功进武德将军管军总管又从攻潭州流矢贯肘汰股裹创复战城防进显武将军明年从攻静江礟伤首岑岑垂絶已日乃苏既防从省还湖南其年宋亾陈宜中挟益卫两王浮海据门爵人号年规为兴复幸利之徒在在起应而罗飞张虎周隆尤其枭杰屠杀长吏刼民为兵动万为羣阻山为砦以抗官军衡永路絶公从平生致三渠裭皮以献进怀逺大将军万户虎符俾将其军监郴州位总管上至则平郡贼萧良弼刳兵之余城中户才四百布檄招徕安集之内则基屋火余外各复产其乡期年将倍万家孔庙尚茅屋擢进士左元龙为校官佐其工材俾任兴葺稍如平时州界韶酃遏韶防不窥冝章而兴寜之民效恶酃盗闻宣慰司将调兵万人加诛未啓行公冲焉挚金帛即说曰今盗始起而从徒未繁官军遽入民惧俘杀必出逋逃无所适归势与盗合是驱使为逆也请归身任致讨许之乃归召父老豪杰晓曰吾止官军不使得暴吾境汝佃民有从乱者不以相坐聼执送余自赎得五百人惟诛首事二十人余悉纵还南亩连三大役始得占城之师入以深蹈死地忿怨无施所经城市肆行剽夺濒道居民十室九空六耰絶种至郴亦然公捕得为暴数十人械送军中诘其部将威公不伸皆市杖之其徒一夕潜遁逾境再以日夲之师贵造海舰十五艘度费楮币为贯七十五万取材有制戢吏侵牟用未能半事已告集后以交趾之师赋餽来千石入桂公曰自是入桂陆行千里负担之民人胜五斗而止已二千人为担夫负装粮者半是行未中道委负而逃可前知也乃集丁之家谋曰吾将出家赀贵诸县即桂如数防之上不失军兴而下可纾民力何如众欢吹称愿他日比贷钱如子来归公悉选其嬴又请罢陶坑银镌户赋酒醋嵗荒发廪而后闻皆良政也又迁庐州防古汉军万户郴民耄倪号呼遮留如去亲戚未至改颍州万户戍无为军至是七路之兵全集戏下而军容益盛盗起江东省以公威信着誉檄公以其军讨之饶信先譬以祸福皆不烦兵而从宣徽怙恶乃夷万人于南陵旌徳泾县又锄万人于绩溪尤劻勷劻勷璧何秧塘山山周十里峻二百犬省臣以六万众攻之数月不能下者因留戍徽蒹拜都万户之一军徽民方安之寻还无为省议余杭胜国故都非得如公老将一军遏而闲之绥而安之不可故移戍杭以二十有八年其嵗辛邜夏六月二十有一日卒年六十三平生忠直沉毅读书专经左氏春秋故能谋成而事立临财不恡施予有积则均之昆弟姻戚其再至颍故人部曲捐金委帛致殷家及疾或在告计日辞禄后卒十三年子武徳将军颍州万户戍杭元谦绍介其友刘致持事状为书燧曰先公之匶藁藏颍濵今将举归先茔数宜有碑不得君铭恐勲劳不足以信来世敢泣血请故铭叙此尝闻国初以二万户镇抚中夏右则刘伯林军秦左则纳罕重山军燕顾成则益大尉忠武史公天泽为真定河间济南东平大名五路万户于中后强诸侯颇以力夷恶相下属皆求名将其军而千夫之长亦凯得焉由是万户布列天下其势虽分然父死子继兄终弟及相传虎节一命三品世世不絶则未始变不若治民治赋之臣者死子孙以门功官自下而髙如升阶然所可侪比则国家贵以捍侮四方劝忠而收其死力者岂不至且逺哉观公造家譬则为山嗣睢总押其覆篑也于时是官未必视长于夫何以言之从下荆南劳亦矣授以总管得以千夫之长同禄转而西南劲敌是膺坚城是临莫不贾勇奋其前殳顾以是身于卤三军入百死而一幸生遂长万夫比德开国大藩诸侯殆成功九仭者其为大夫亦壮烈矣然非凴夫大帝赫恕有是南国用武之地技安施哉此夫史公賛萧曹辈为依日月末光隂符所谓天人合发者也三夫人元配郄氏严于持家前卒二十一年继配两王氏姊娣也前卒十年姊顾为继后卒九年三男元谦以佳公子既世虎节好学而文虽居平时营栅部署器械车马凛如在敌又识世务省讼难惑多资平之次元恒四女适郄长官子璧阎令子龄龄郑元帅子端仁万户贾荣祖三男孙长禥防未名二女孙铭曰
　　嗟若邸公初由羇童嗣秉父节睢及鹿邑凡戎十年旌敌尚逖城颍而南地交壌隣勍将未尝时已能军寡谋轻袭大北其羣防帝考贡曰是南纪于何萧茅旷入包匦乃畀丞相百万烝徒江汉防防鼓枻以浮分狥坤隅置公前驱登陴长沙桂林入俘大惽小悖剪无稽逋从战万里清楚以吾归抚其躯矢石遗余尝曰臣子居则有异移孝为忠其道岂二当在父侧子职焉防寸肤之伤防心瘝恫及身而将三军奬率鼓鼓以前颠首奚恤惟公懋功其赉何如虎节皇皇雄长万夫上昭祖考下传旄棨子孙其承世守无止匪直克忠孝畴大斯以语焘后几何其慈冝尔有子踵武之践四十已闻慎保垂宪爰发颍匶归从殳丘列勲子碑贻久是谋
　　袁公神道碑
　　袁虞舜裔也舜生姚墟居妫汭子孙以地姚姓以水妫姓以有天下之号则虞姓及周武封胡公满于陈以国陈姓以陈公谥胡姓袁则肇于陈大夫辕涛涂西京辕固生犹未省文至后汉太尉安而下始为袁矣其家太原石之临泉者不知始何世何人所可谱则在金有隠德农畆者讳亨生廸业儒愽极羣书尚气节不食然诺生企京有父风生铎丰仪暖克世其家学实生今延安路总管公讳湘字润夫金之蹙国王公佐持节镇葭芦当吾元劲兵之冲殚力竭谋惴不自支一日集将佐使各推辟所知可与计事者或言公贤为书致之三往返始来用其防以守则完以战则防众论多之闻诸汴京官以忠显校尉遥主延安之延长簿再以功超武节将军令临泉石与岚之合河恃公为藩援以安者五年后王公佐卒镇人心离异不可复一公曰吾爱一死哉死而兵民完何害敌以不即下蕴怨积愤于我者为日已久吾死而捐兵民以甘其心吾宁忍哉遂乘夜载鸱夷济河欵我大将孛罕营降解所佩誓曰所有二于公者有如此劔将孛义之相与饮酒尽欢以便冝升临为州版公为帅遣将州兵略地鄜延悉下之移镇延安临民徳之宁轻去其乡不忍去公多携家来从朝廷定赏纳上功授延安路兵马总管时既偃甲兵民方去危即安公敦劝畊稼裁抑防隋使各食其力隣境闻之逾河而西虽有良田美业不恤愿记处深谷者不可胜计公符其守令居借之庐畊助之牛儒生之贤而文实耸人曕声动人聼者如侯丘严明焦举张华王明毕美邵瑞张辅之流欲仕者则登之幕府以师羣吏不者则升之学宫以范多士由是悍俗消草而礼让兴行矣防大料民止籍主户漏其侨家浮客者或咎以何独损吾户数公曰若欲肥版籍以衒庻耶一旦赋役下侨浮生心必计曰等赋役也与避人境而不免何如归吾乡之安焉客去而主孤实亡而名存祗益累也人服其能图逺其后河东山西果徒其民公谋使者曰若所以必徙者岂以代吾赋役而汝无得哉吾所籍止主户未尝妄以侨浮为土著版册具在可稽也何如勿徙使各奠其居即是民推择置吏嵗集其职入是以吾土育尔民奚必徙其以是归语汝帅使者亦度民业已安此虽徙之且道亾不逹许之而还寻有诏令民随在占籍公犹仁其浮侨为轻其调庸同列害其能且位加吾上多行金帛贵幸以讼公徴使就辩公防贵幸币殊凉薄庭臣以讼者之言方腾能不以贿免顾叹重其忠俭归益自刻励四方行李至者相踵廪肉不足为射猎鹿豕以继赆劳之须皆出其家不足则从富人称贷郡民之豪杰谋曰吾属依公以生坐视寡乏莫之省恤人曰我何捐金饷之亦谢不取及大封宗室割所治为公主汤沐邑有説公厚敛入谒可结主知且无令同列得先之也公曰吾岂利下市宠者耶不行先朝时今上以大弟之重徴南诏驻兵六盘山公见行府建言始延安之籍民为兵皆悬赏募之人率收银三十両始行及逺戍久役津餽不如子前老稚日困于家则怯者挺身而孤亾勇者连伍而俱归军吏以法诛之莫之能止也非大选阅郡民厚业饶丁者更代以休其力盈其气则兵帐不完上然其策让隣道臣之在行府者曰若曹之来其所请求不过官资之崇符筛之轻重便已私耳亦尝有一白军民利始袁湘者乎闻者愧詟自是虽不自行遣官属有所奏请上必曰若从袁湘所来耶言輙报可嵗癸丑冬将适京兆未至病归人来唁疾公安之言笑如平时夫人问焉一旦公疾小加于今日如吾母子寡防何惟治命是闻公曰吾平生所为无有不可语人者天将后余是外非若知也以十二月九日卒于正寝年五十有九以某年月日归临川某郷里先人之兆次凡再娶死配焉氏继配梁氏子男三人马出一人未名前公卒梁出二人克忠昭勇大将军陇右河西道提刑按察使克良捉举太原采木司女二人马出伯适定西州尹富察仲徳仲适中部县尹张钦用男孙四人长仕圭余未名女孙八人在室十八年燧以陜西宪副録囚延安昭勇居自陇右得告家居二际言色固以心推为钜人长者若不见毛髪比出纨袴习者古之人有云观其子可知以有父矣明年克良持君书与公事状谒铭墓碑因得究公为人益自信昔者观人之不大也盖尝论人之生纷纶尚武之时懦者固不能以自立惟强之依而强者或径行面无谋亦旋取效亾善谋矣其力不足以先众则人亦莫之信而为之使呜呼公以此时克树功业裂地而侯以传诸子亦戞戞乎其艰哉是可以载行事于石而见白子后世也
　　繄袁之先世继显贤由金百年力本乎田起培而行笃公之自逢时未靖实艰初试人求其生雌从雄鸣有距跳跟有翼奋翔临泉葭芦襟帯河山公居其间挞其悖顽智资我谋勇但吾力我麾我招莫不顺适国歩未改效死我臣天命维新吾生斯人府葭延长绥舟鄜坊我旗树降千里其疆朝为逋亡夕则乐康人无我敌束尔矛防敏而耕桑督而蚕织而方疮痏孰尔朘刻孰颦孰呻喣手摩抚隣曰时哉爰适乐上宠光不希钧言不危説进可行舟扆肯頥不年承辞延民之思今三二年如在柩时黄髪龆子枚诵其美事上之忠绳下之严生民之仁与人之谦显亲之孝奉已之廉人一二有公乎其兼延民之恩日逺则防我诗之碑百世昭章
　　光禄大夫平章政事啇议陜西等处行中书省事赠恭勤竭力功臣仪同三司太保封雍国公諡忠贞贺公神道碑
　　大徳九年荣禄大夫平章政事上都留守兼本路都总管间平府尹兼虎贲亲军都指挥使贺公以年七十有二丐老制进光禄大夫平章政事啇议陜西等处行中书省事赐白金为两五百楮緍三万五千锦衣玉带既遂养安其卿又以其子参知政事胜袭上都留守虎贲十一年成宗格天储皇削平内难夏五月念旧臣将有咨度俾中书遣使驰传召之承命即行而道疾皇帝嗣位下诏万方其播告使遭诸樊桥以胜参知政事上都留守进拜平章政事为庆公抚膺感极而薨七月九目也年七十四讣闻三宫迭为惋悼遣腾驰十乘传奔赴随赠恭勤竭力功臣仪同三司太保封雍国公谥忠贞至人二年七月二十九日行在南坡以公墓碑未铭敕翰林学士承防臣燧撰述之仍俾胜驰十五乘传入秦身视镌丘呜呼其荣生哀死始终于公为何如公讳仁杰字寛南其先河东隰州人居京兆则曰祖送徒考惠贲特降金符京兆总管诸军敖拉赠输忠立义功臣银青荣禄大夫司徙雍国公谥贞献初嵗壬子宪宗国母弟世祖于秦受诏征云南杩牙略畔之山明年将戒涂贞献作室得夙藏以白金为两二千五百来上曰陛下封国所出臣何敢私愿佐军兴又曰臣子生一十年矣力能荷祋请置顔符王将备其不已白而専为也幽贞献长安帝闻之怒防王将至将中危法以开国世胃而释公由是入偹卫经吐蕃防沱渉大泸水入不毛瘴喘沮泽之郷深林有壑絶崖狭蹊马相縻以颠死万里而至大理归由来涂前行者雪深三尺后至及丈峻阪蹄氷为梯卫士多徒行有逺逾千里外者比饮至略畔最请军亡失马几四十万匹后从济江归正宸极眷宠日加征伐搜田无不从负御服物多至一二十事风雨霜雪寒衣露处饥竭皲未尝告劳他人满直三日而更独公舆董文忠为长上侍疾或一月不至家燕闻喜访闻外事至元十有一年梅应春举泸州降制即以为其州安抚使明年大兵围重庆人明年制使张珏遣王立潜师袭泸取之临应春杀戍将千户熊耳而有其妻宗甚嬖之宗王相四川行院李忠宣之外妹立后移守合州行东川院者则宪宗李玉器械哈丹库哩济苏二人先朝陟方乎此防将甘心故合益负险不下宗説立遣张邰軰蜡书问行至成都请忠宣受降忠宣从五百人至立则开壁纳之忠宣以王相罢置其吏而去东院械立奏杀之时安西王受诏征莫比未知合既下也自军中下教长安遣燧乘传招之下则许贷立死以为安抚使而诛立敕使先至其日将醢之而教亦至东院以敕教逹行死生异也破械出立而幽之别室相符东院各使再请宥宻以帝有成命不以教闻会西院遣都事吕端善他事至京语公其然公即入闻帝诘宥宻臣曰卿軰以杀人为嬉耶使立生至则已死则汝其从之驿致立为合之安抚使虎符先师许左相多公力能囘天还而立见谢曰教治臣于始贺某活臣于终惟死以报明年帝怒王府一相大治宫室凋弊秦民召至而不敢见公为誉释于中俾仍相秦以归其年内出白金陈御榻前如所上数前公谓曰此卿父略畔佐军兴者卿母在此其以是供具为养辞之不可归请其母曰君赐也冝仁吾宗悉防之又明年授正议大夫上都留守兼夲路都总管开平府尹又明年授资徳大夫兼虎贲亲军都指挥使加佩三珠虎符十九年帝曰昔从太祖饮水黒河者至今泽及其子若孙其从征大理者亦朕之黒河也安可不録其劳悉大赉之于公加恩数焉年既及艾侍唯幄日久事益明习人以宻近夭光丞相而下犹必咨托俾词动静而始入告如是而不怙威不矜宠不黯于货克兢畏清恪自恃故有言必信晨夕弥缝滋多事秘外不闻其显知者知择童女实掖庭命既下矣公曰宫妾不足于使令宜妙择高门徳望之家端严明淑者当之岂可槩行以骇天下聼闻使深山穷谷拥瘇麤恶之子不待其年而急相遇非昭代盛徳举也又古贡方物皆其上冝今者和市非产其土一切征之増直倍蓰无所于取吏责后期从而罪之实病民甚又水盈司仓任文通税民不入粟而私给劵取直其外檀事觉顾先陈他吏之为辨服其诬当诛公言罪许自陈得原者令也彼虽诬人事同自陈若重加罪则塞悔遏之涂有言事者亦将创矣又煮海为盐由人力以出者也山后诸州漕司必逺餽与民而徴其利今频上都池泊皆盐实天惠养则人者无有课人禁不得食有盗食者罪当没歴终不能止而冐犯滋众是为畿内也帝皆然之止童女勿择物非其丄所出勿和市免文通死重杖以惩盐弛其禁民争徳公为庙李老峪设像以祀三十有五年进阶荣禄大夫中书右丞以于胜为中书参知政事及僧格为尚书省以威制天下大为钩考奏公为留司上都钱粟损失颇多时其长则国人乌纳呼及庭辩公曰臣汉人也是虽非臣盗取不能戢吏为奸罪则在臣为之长者则曰臣司留邵事未有不白臣能出者惟当罪臣四十日中彼至七十余奏而尔公争自罪终不易辞帝曰受爵而推人者有矣罪至而争引归已者惟汝二人其罢勿竟则公见信于友而结知君者非有素可袭取耶然计始入臣以及丐老实五十四年掌留钥者居半仓廪府库一俟啓闭衢去衣食亦仰均赋乗舆嵗至比其南也少乃数月顿舍宴享诸生百司送徃劳来细而米盐灯烛大内之中奔走徴呼一日数至其所受委不怠下防克当圣心未尝取其逆怒以故资身百备皆出赐予最其多者楮缗五万玉带珠衣宴服貂裘华饰可等国人贵臣他珍玩不计人则置之曰不过受也斯其君臣之际交孚然也其家庭则数嵗必一归省于秦既至不可以久一再月则必牵衣流涕而别前夫人刘卒宫中欲女以国人公以汉人不可偶是钜族娶从圣武西征留使郑公师真之孙数年而防明三十年终不以疾而失欢其初无媵侍在旁遇寡嫂严而有礼与诸弟虽笃其友必饬其过妹夫不谨宵直至挞之与人交坦白以诚借位势以暴人者不下也以其年九月二十有一日葬鄠县太平郷贞献公姚夫人郑兆次前夫人刘祔公二男四女胜践公平章又请推恩上及祖考再世国雍其为孝也大孰加兹与过二都兵马使尔佳哈布尔者刘出也最后公薨再月而卒与适河东山西道提刑按察使韩世英子庆今参知政事董士珍子守正虎贲亲军总管杨祺者为郑出男孙三庆宁兴与女孙二皆防是正系也其宗从则伯父贞不仕季父斌同知京兆敖拉总管府事四弟义立今同之朝邑礼贵不仕智明营州判官信仲四川南道宣慰副使妹适王权省子贵子男十八人女半之男孙九铭曰
　　大帝渊龙华臣之逄孰近而初孰久而终为世所知同公流辈百十维人官出皆外凋防相继惟董文忠朝夕帷幄与公友从珥侍中貂廿有六载董先朝露乃眷公在生人于死引慝其躬民瘼之求悉其劳庸位亚人臣晚极其报乂爵其子公武之蹈迨归老秦制曰禄之俾其省臣事诹政咨曽不再稔方衔国恤震邸见招竭蹷力疾天不愁遗道薨樊桥五十六年始终两朝今圣曰嘻奉常汝諡主爵玉署汝封行制凢厥哀死无后邦经乃陟保衡忠贞易名乃与乃考于雍再国若稽夏书九州有一余受封家孰京与夷皇上犹以坟道未碑乃敕禁林臣燧次述公于佳城奚憾不足胥是有扈左丰右甘名与不磨终南在南
　　百夫长赠中大夫上轻车都尉曹南郡侯昆都岱公神道碑
　　至大三年下诏万方推恩中外一日官之先昉于五品由库崇等而上之列为五爵五品四品由男而子其封皆县三品二品伯侯以郡一品则国公其世数男子惟考妣一世伯侯及祖妣再世国公及曽考妣三世而极用是中大夫尚书吏部侍郎桑乌逊职登从橐既通以显赠其考昆都岱中大夫上轻车都尉曹南郡侯祖库春中大夫上骑都尉曹南伯祖妣额布勒特哩太君妣周太夫人妻马夫人皆同郡曹南吏侍将侈天宠于碑请燧铭之故摭太常愽士王天祐之状以叙在太宗世钦察犹未附定宗宪宗时犹王也诏与大将河南王苏布特讨平之其部属始至中土上骑则其前诸孙頴河南王戯下长百夫以卒公嗣为之从平河中下鳯翔殄敌军钧之三铭山破汴蔡灭金后诏王戍河北公始家曹之定陶又从诸侯王扣肯布哈及大将察韩伐宋寒出暑归嵗以为常残汉上之襄阳郢复徳安援淮右诸州转闗千里登阵防陈斩刈不可馘计幕府犒功居诸将先金实于椟衣溢于笥马连于枥归则课僮奴耕稼畜牧随致丰润性倜傥嘉施时节撃鲜与闾里故旧为乐其后戍光嵗戊午宋兵犯郛率死士出御斩获过当中流矢舆疾至家卒年五十一葬新兴东原夫人则周亚尹女也皆柔淑清恭妇德母仪称于婣族子二人长乌格岱尹出嗣长百夫从攻襄阳新项老白都统济江下鄂定淮浙由忠显校尉防古军总把锡金符监真定河南曹州大名翼千户觧职子某次则吏侍从淮安王巴延河南王阿珠济江元帅府知事升经歴以给西京河东防古军衣粮钧赐鞍勒弓矢钞二千五百千入为卫士出监武邑真定两县真定升州同知州事进官奉议宣政院断事官进朝列院经歴驿徴西畨负金为五千钞八万五千丁妣夫人周忧依墓为庐摧毁自致乡里孝之寻起参议院事升西畨宣慰使虎符入为郎铨曹从平宁王乱大防供亿不乏赐爵二级钞二千五百千男孙七忠显校尉某嗣长千夫玛尔河西福兴酬尼资布哈实都皆防女孙八人五归名门尝反覆防观自上骑至吏侍才三世矣而歴事太定宪三宗世祖成庙前圣今圣七朝虽不可方开国诸臣亦善承其家者而吏侍敬慎寡过有才臣称铭曰
　　盖尝论刑其极斧钺诛止有罪犹有小罚大刑维何无惨甲兵幅员判裂争地以城渊渊伐鼓阵子原野入死出生决食顷者嗟哉维公束髪即戎进退金草奋不用躬于河于汉于淮之乱金防戡宋勇必军冠无眼维矢信不识人不殪懦大而贼果臣其在兵志士而死辔庻于事君身曰能致虽死已久而名则延中子垂周卹章自天亦本孝子吏侍之籍其丁内艰即墓而舍敕起院参使畨西南佩之山节虎视眈眈入为郎官铨曹是贼日月为断当其陟黜矧又兄子方长千夫将久其传黄金世行门阀之崇有耀闾里碑以表阡百世伊始南京兵马使赠正议大夫上轻车都尉陈留郡侯布色君神道碑
　　布色氏始由普尔普以佐命功位司空生司徒巴尔图司徒生太尉哈喇连姻帝室生世宗母宣献皇后与金紫光禄大夫统军巴勒统军生世宗元妃与镇国上将军布展镇国生昭勇大将军守道昭勇生君讳长德年二十一颀躯伟观精巧骑射以扈宣宗播南京功官安逺大将军遥领濵州同知壬辰义宗播归徳不及从其明年防西靣防城提控崔立举城降盗发陈州南顿项城沈丘假公金符将二千五百人徃平之而剧盗张进犯京陈桥门又殄之收盗积蔽赉以极饥民后从诸侯王伊克南征残汉之襄樊枣阳郢复徳安淮南黄蕲及安庆而还时未改汴梁版南京兵马使改令中牟原武太康三县入为南京警廵使再为兵马使至元凢年养安其家以十五年四月三日卒年八十五夫人张氏前卒二十年合葬祥符县之某乡后三十五年当皇庆之元子荆湖北道宣慰使翰文走书燧曰吾先人仕太宗朝未大清显庭臣哀其驱驰与剪荆棘茇舍以招徕于戈余民安集三县警斥防攘于河之南劳勚三十有六年与翰文自学仕略其卑官惟疏九制王府郎中令倅开成路歴知松江汉阳二府入为中书考左司郎中是职也凢陶冶四海之官学夫经国之赋议礼制者皆出乎手非其人有时誉者不授翰文得之其材可知出同知淮东宣慰使转平阳总响与今宣慰荆湖父子相继七朝请如故事褒其墟制可即其考长徳官且议大夫勲上轻车都尉爵陈留郡侯妣张陈留郡夫人祖考守道太中大夫轻车都尉陈留郡伯祖妣完顔陈尹郡太君翰文故妻畅陈留郡夫人臣焉叨此昭融极矣今也有孙两人伯珪季璋私庙时飨能执豆笾足免无后不孝之蹙求可笔是事国家家之槩者匪公其谁故即汴士张孝友之状以书且告所未知者曰金有天下诸部各以居地为姓章庙病其书以华言为文不同敕有司定着而一之凢百姓金源郡三十有六广平郡三十皆白书陇西郡二十有八彭城郡十有六皆黒书其等而别者甚严布色氏于金源次居五其素为华望之家不言吁喻铭曰
　　猗嗟之家其在盛时奕世三公男女结褵不于庻姓于帝之室大定哲君犹所自出金厯既祝一气之机无成不渝无显不防存者遗胃伯千一今由子贵推恩爵秋祖伯考祖轻车某勲郡子陈留覃及妣嫔勒诗丰碑光华孔煜名与沔流弥弥无竭














　　牧庵集卷十七
　　钦定四库全书
　　牧庵集卷十八
　　元　姚燧　撰
　　神道碑
　　领太史院事杨公神道碑
　　呜呼有秦君子杨公讳恭懿字元甫其先始乡耀之同官中避宋乱徙美原五世祖仪徙今京兆之髙陵与髙祖亨再世力田曾祖植祖礼再世仕县吏考天徳擢金兴定进士第由博之聊城丞掾陜西行台权大理寺丞主今兆长安庆阳安化簿辟令顺徳之隆徳及安化而安化兼録事州之判官三职其脩积官中大夫其徳其烈有先师司徒许文正公墓志言章宗南郊为太常臣授币而立御史将劾不恭其友曰大夫习于礼者名行秘言盍从而问曰授坐不立御史惭缩而止太常则孙公通祥实公外王父公以正大乙酉生于其居京兆之双桂坊童而读书记识强敏日数千言时艰从中大夫逃乱而东不恒其居于汴于归徳于天平虽间闗险阻未尝怠弛其业年十七侍中大夫西归无田于郊假室以居乡邻或继其匮皆谢不取惟服劳以为养暇则力学综博于书无不经目而究其心者枢衣之徒户外满履横经入问为析疑义源源其辞若决江河而下之名声日延海内缙绅友太中者驰书交誉知之肤者求观其文侈其肆者以为鳣堂之席有继与其极者直期以宗盟斯道于将来时已邃易礼春秋思有纂述耻为章句儒而止志于用世反覆史学以监观废兴存亡理乱得失于千数百年之中曰辅世之具礼乐兵刑礼乐非王者果为不可兴行于天下兵恃以芟暴乱而安元元刑取其弼教循本以求皆仁义之资也不讲之有素或一旦帅三军为士师贸贸焉不知其方反受成教武人俗臾乎事虽未试从可防见其佐王之略年二十四始得朱子集句章句四经太极图小学近思录诸书诵其言而推其意叹曰人伦日用之常天道性命之妙皆萃此书今入徳有其门矣进道有其涂矣吾何独不可及前修踵武哉穷理以致其知反躬以践其实动静云为一乎持敬行之以刚健居之以悠久日就月将俟其成功于斋之下自任益重前习尽变不事浮末矣嵗甲寅司徒奉潜藩教来秦公往见之际其道徳之光闻其仁义之言于倾葢顷心归服曰世乌有斯人之伦敬事犹师而司徒友之亦至分庭而行抗席而坐一遇讲贯动穷日力而所造益深平居讱于为言防中大夫絶口水浆五日防用牲尽袪防门惑世之法为具不足称贷益之棺椁皆黄肠衣衾必缛疏衰粥悲忧为疾杖始能兴司徒防归语学者曰小子志之旷世堕典夫夫特立而独行之其功可当肇脩人纪聚居六年司徒东归夫人犹中大夫其疾益阽三辅士夫而知由礼制自致其亲者皆本之公先是宣抚使行省欲以掌书记共议事禄之皆不能屈至元七年诏司徒由国子祭酒拜中书左丞始与右丞相安图共政日誉公贤丞相以闻十年上遣协律郎申敬来召疾不能行十一年储皇下教中书汝如汉恵聘四皓者其聘以来故丞相遣郎中张元智书致是命其冬下车京师上遣大臣劳其逺来他日入见上问何乡先徳为谁从何师学子今有几无不周悉其夕呕血上遣尚医来候且赐之药少间明年元月元日之翼日上御香殿以太师南伐使久不至方念之深欲筮之时以日者待诏公车百十为辈独以命公盖以其道徳素着可交神明者其言颇秘侍讲徒单公履请设取士之科诏先少师文献公司徒窦文正公与公杂议公上奏曰三代以徳行六艺宾兴贤能汉举孝亷兼防经术魏晋尚文辞而经术犹未之遗隋炀始専赋诗唐因之使自投牒贡举之法遂息虽有明经止于记诵宋仁宗始试经义亦令典矣哲宗复赋诗辽金循习将救斯惟如明诏尝曰士不治经学孔孟之道日为赋诗空文斯言足立万世治安之本今欲取士宜敕有司举有行检通经史之士使无投牒自荐试以五经四书大小义史论时务防夫既从事实学则士风还淳民俗趋厚国家得识治之才矣奏入上善之丞相每咨世务倚以自毗防其北征公遂请毕男婚而归十三年诏改厯太史王恂总算同知郭守敬推侧司徒明厯理或言公尝推厯终一甲子而得日月簿食者七十有竒曰日月之古无是之多也十六年召公着厯义十七年诏时厯成奏曰黄帝迎日推防顼载时象天尧之钦若舜在玑衡周太史正嵗年以序事皆日官世守其业随时占考以与天合暴秦焚书废古伪作置闰嵗终两汉因之建厯之本必先立元元立然后定日法法定然后度周天以定分至贾逵讥其守一元不与天消息杜预谓当顺天以求合非谓合以验天者皆确论也臣今治厯废厯元日法析旧仪六合三辰四游而异之省天经黄道惟用四游移天常赤道游于南轴之下以取候视之无窒倍八尺之表而五之以影符进退其晷使不失于芒忽日日测考积月为嵗积嵗为世必于厯法益精益宻非但正数十年一改之且可上追黄虞三代之旧矣又曰一月之始日月相合谓之合朔汉太初厯用平朔法小大相间或有二大以故日食或不在朔先后一日时亦鲜中宋何承天防四十年得三大三小以正朔望使食必在朔隋刘孝孙刘焯为定朔唐博仁均取以造戌寅厯贞观竟改从平朔李淳风造麟徳厯得四大三小求避人疑间以平朔又为进朔使食避元日一行造大衍厯以为四大三小何害今授时歴后是二年当十九年自八月后四月并大实日月合朔之数皆改从实方奏太史臣皆列跪诏独起司徒及公曰二老自安是年少皆授学汝者故终奏皆坐毕其説亦异礼也授集贤馆学士太中大夫兼太史院事明年以徙家得请归又明年储皇俾灵台郎岳铉召后中书议相承防李涛储皇不可以公为识治再召又明年诏诩储皇以为太子宾客二十二年召明年以昭文馆大学士正议大夫领太史院事召二十九年以耆艾议事中书召皆辞疾不行三十一年亟疾亲宾问之忽长息曰有是哉国哀也闻者危之乱以他言徐又曰诚哉后三日顾言子寅曰敬慎小心以卒实正月二十有五日也后嗣位诏下则宾天果以其日人以为平生与国至诚所格呜呼使入哭者有如温公则公当亦如吕诲起言天下事矣徴士萧志其墓曰朱文公集周程夫子之大成其学盛于江左北方之士闻而知者固有其人求能究圣贤精微之蕴笃志于学真知实践主乎敬义表里一致以躬行心得之余私淑诸人继前脩而开后觉粹然一出乎正者维司徒暨公呜呼诚知徳不易之言哉后十年寅以江南行台监察御史疾得告去自金陵过宣以燧少受知公而耳其雅言求铭坟道然所贵乎君子三焉耳得于位耳道耳得于心之谓徳用于时之谓位行其学之谓道如之言同其徳矣未及位也以年考之司徒之生前公十有六年入见前十有四其卒也前十有三而卒官皆昭文舘大学士领太史院事同其位矣然是位也皆极人臣之亚为古八命位实行道之镃谓不得君知名而召既至则温其玉音以劳疾则尚医交候馈药大官继膳疑政赐问入见坐语闻辞则留留而不可暂聴其去去而思之复召司徒十召公八品其体貌之亦至是哉如是而两公迭为循墙不可谓道之行亦天也虽然天道逺遥不可以已事而知必来者始见犹农夫焉未有播粒于土而不苗者今也四海匪独士子凡筐箧之吏求售于时其诵而习亦先四书盖天理同根人心诵其言而众则为其道者将多非两公肇是太平之基其谁力欤斯古之人所以重叹其善作而不必善成者也公以卒年三月从中大夫之昭文有潜斋遗稿髙祖姚齐氏曾祖祖妣皆纪氏妣寇氏孙氏夫人李氏以柔嘉作配君子姻里徳焉三子寅其胄也寅令令京兆蒲城防方学女子子四人适主京兆长安簿席贻士子冯嘉鳯翔提控按牍王继述枢审院椽传昱男孙僖女子子二人长适吕曾幼姆铭曰维天生贤匪使自有俾拯烝民为责已厚公于明命实肩实负干干其行艮艮其守师古防祭如礼不茍三纲之沦我条自手推得其类无倦诲诱学者宗之西土山斗鸢飞鱼跃潜斋自蔀令闻之延已彻宸黈束帛戋戋贲及林薮丹扆曰来何暮汝叟大师之南伻断已久其宜进退汝蓍以叩又曰多士文字俪偶求得硕才奚防以取又曰厯义羣啄纷纠汝折衷之其从谁某凡是大政无不可否公拜稽首澹胆悉剖丹扆曰噫惟兹储后端本万邦汝宾以友储后曰今识治黄耉惟汝为可股肱元首公益抗章臣早衰朽养安逾纪仅止中夀归从先藏奉政之阜止阡有碑无我樵槱垂诗千龄以告尔后
　　邓州长官赵公神道碑
　　有虞臣伯翳佐舜调驯鸟兽赐嬴姓其后费昌去夏归商为汤御孟戏中衍为太戌御至周造夫为穆王御服盗骊骅骝騄耳之骥西廵乐而忘归徐偃王反复御日驰千里破徐赐赵城为赵氏其子孙防居何望传次几何至公者不可记然由所记忆其先家代之繁畤金亡去其乡凡再徙始为冀之衡水人又为蔡之平舆人天兴癸巳之弃汳播蔡也公以善射足力材兼众难倡义兵数千为帅闻天兵围蔡急城中粮絶乃率部曲发平舆富室藏粟负担疾战百死夺围上餽召见行阙嘉其忠劳敕银符提控复溃围还保平舆明年甲午金亡将戏下步骑数千下宋时襄阳制开阃改信効左军统制制阃后厌降将多恐聚此叵测漫为受犒欲致尽阬之大尉江海防曰且人穷而来归诛之不义又吾阃所节度四十五军半北人令此加诛则吾军北人各有心矣徒足启猜长乱汉北之州独邓近去吾阃程再日耳北与敌隣乘彼虚弃未戌盍遣是众先之在彼有生降之徳在我有复地之利一举而得两者也阃然之别遣路铃哈雅实克将若干千人为监来戍至则与实不相善益闻前吾所好相下而顾不容将以计诛又一军哗噪皆言制阃不足为尽力防明年乙未十月天兵略地汉上集将佐南门商战守宜公扼剑前众曰始吾下宋正求活我戏下数千人与若妻孥而制阃欲一切以计殱之情露而事廹者数矣今幸出戍不独任吾别将监之一旦诬以他罪尽无吾噍类反掌不难为也诚不忍若泯泯脍脯冦手必归皇元后应者斩统领徐海独辩不可立断其首以狥一军皆呼抃受命驰造实营执以出盟令呼宋兵投伏脱甲不吾犯若一人尽归之襄阳如輙肆动皆诛死实骇汗异常目眙瞠舌桥然不能下顷不得已乃亲呼其军如所教者于是皆受命复与将佐为约是州生齿十万今日之事将求生之非固苦之将思完之非固离之众曰生完之耳离苦何为公曰若既相思矣其无杀人父兄而臣妾其子女以利货财与懐复许矣众又曰不越公命也乃开门纳吾元兵事成终朝肆不变市为具车马遣实令将其军尽还之襄阳少不怨制阃昔者图已而甘心此军也居再月太宗为太子南征过教以是城甚近襄阳虞力孤不能以自完且嵗荒与均唐三州民徙洛阳之西三县邓治长水均治永寜唐治福昌许公权宜行省事乃先劳分苦佐乏药疾剪棘垦莱府寺田庐于粲一始明年丙申襄樊亦徙洛阳其年公入觐特赐金符锦衣许出战督军入守字民别降银符八十金符八以酬从公将佐同力者奏洛西嵗又荒乞嵗得大名军储米为石四万五千陜州盐为斤若干万以廪饿人制可如是资食二州三年后嵗登乃止辛丑授邓州奏以弟将州兵州兵亦可而是州兵民始分后十二年癸丑大先朝今上以太弟之重命故丞相史忠武公经略河南始屯田汉上张平宋本尽还为徙五军唐襄樊五州民实南公始复邓时宋已筑襄樊均皆宿重兵徙民各归其州惟是三州之民无所于归襄樊侨治州北均侨治西皆倚公为援南州数十里沦为盗区战外耕内四年之间积谷石七十余万丙辰乞骸骨不报明年疾卒实丁巳春三月十有四日年六十有一其月二十有四日肇茔州东南之曲専里以自防及窆祭哭声振城野数万人昔受公生之死地者公讳祥字天麟魁貌硕躬望之威如孝亲友弟及有地方数百里秉钺垂符常布衣韦带粗冠敝鞍江汉大都督为言衣冠贵贱章也何乃为自过俭下自同庶服耶不恤也与将佐言公府则吾节度汝不可不严名分之守私处则汝皆少所从起相习者岂可遽脩边幅改度平日也必齿坐序饮其疏简目节直坦与人不疑和此考赟妣李生子二人长公弟彦即将州兵者大考仔曾大考康三世连不仕饶资乐施夫人霍以贤闻子一人昭勇大将军保甲万户侃今镇衢州男孙三人伯元仲亨叔利女孙四人适耶律弼李友端刘仲温季幼槩公之始遭金季年出无授知托援之臣入无素勲可籍于家奋其孤身百战前驱积劳而加数千徤武之上亦何壮也且人之才相为十百千万不能齐同以一人当一人为众人以一人絶出千万人之上是曰杰俊方天定命昭昭而昧者疑所适归彼千若万人奔走为依求以自全其受是依者内揆无可出险反正之才岂以一身贸贸先众徒死则依人者犹不难于为人依而受者也金既陨祚而后将十余旅之众下宋其志仁此人也及宋不察将快其肆毒已乃北戍邓州为置监将防虞而戎偹之其伺窃发不保其终何如也非公谋断灼知改玉安能转祸为福侯食此州哉然由公而上不仕三世洁实俭勤积累悠长能防宿居芘后之功既硕既丰而始大兴此势之必至理之固然者今侃也即基堂之龙盾虎符列名平宋功臣非公作则之报而谁诸孙继继脩伟则是泽也夫岂一再传而遽可艾之耶后三十有二年至元二十有五年戌子侃自衢遣叔利五千里持衢学官郑怡所撰行状走邓请述墓碑燧哀其在扬厉先烈尝家洛西与我光人居相宻迩而游相好也故不终辞铭曰
　　穰之东南有堂其封下为平舆赵公幽宫返是之年周甲子一束髪树名古人自必翊将衰祈偶方兴时如鬬孺子贲获自支金鼎沉沦提是穷旅曰奔与国涉汉南骛来戍是州始脱危阽乃弃是星日月再瞻甫少庸苏熯螽荐沴徙北就丰于洛之汭洛凶亦然移粟大名以及还南保甲战耕与是州民耄穉十万形影相祔千里往返厚深之仁崇阜增川宜是州民戴为二天朱邑桐乡古弗是过卜置冡傍万家且伙有子将军方耿烈光虎节斯皇孰云公亡匪铭伊白匪石安邈我笔载兹后来者頥
　　提举太原盐使司徐君神道碑
　　至大三年中奉大夫佥枢宻院事徐毅慼言于燧先人人以雅善故御史中丞王博文当其为山东河西提刑丐铭先祖提举府君墓碣中丞不让而援翰昔毅与子尝授尝太傅许文正公于胄学为同门今子长翰林毅佥宥宻为同朝为先人于中丞无是也又子亦识吾先人古所谓知死知生者兼有之其遗善可笔以示云仍者非子谁赖哉乃序之曰君讳徳举字进之曾祖泽姚郭祖闰妣郅世农平阳赵城以本富闻石明里考玉材武为皇帅府提控提领崞县岢岚州长官后马公行刑部奏提举河东南路常平仓妣夫人髙以嵗丙戌生公数嵗抚而谓曰是吾父登金词科令岐山出也身教之书及长又资使学仕俾嵗偕计防趋龙庭甚为参尚书省议乐齐贤马文玉二人者知擢以为掾巳未遣迎世祖于江北阳逻且徴兵山之东山中统壬戌省调平阳路转运司经厯以妣夫人忧去官后六年又居考提举府君忧安西王国防凡河东河南山之南与陜西食解池盐地皆置使督其赋入悉输王府以君为太原旧由其地炙卤民盗煮食有司虽宻其禁犯者终不衰止而赋日益不登遂弛其禁聴民煮食惟户责输赋漕司行习久矣至于都漕欲变其法复转盐鬻民君以为若然是驱是邦人纳罪罟也仍乃弛其晚惟众遣吏巡迾不使贱估盗贩出境而加赋其旧三之一也民便安之不绩亦最陞提举弃而不仕其平生履厯已此不可谓达而名傍闻四方士夫从之游公侯用其言而人亦乐以急难见求者在夫重诺而趋利负气而尚侠其事如李璮将为乱自益都传檄求臣叛王而平阳总筦李毅不思移文太原为忻之监州恩巴楚所发故两总管皆诛论毅子青童尚孩坐徙辽海君哀之帅毅家童讼之宥宻以为祖宗之法父子罪不相及且昔檄事青僮何知与祸至兹非昭代罪人不孥之防宥宻遂奏而还之今戍四川长万夫襄阳既下之明年将平宋诏籍中户为兵民甚骇愕至有自求脱者总管乌塔患之廹君诣宥宻受其成法得于三户抽一遂懐檄归虞吏为奸教侯取籍闭府幕道院身自差第三户优劣优者为兵劣资其力令出人称为平有泣谢者初世祖征云南师未及境书遣三使谕招三人者言祖宗之法杀诏使者城防必屠万一蛮夷怙恶或贼杀臣愿无以臣而使是城噍无遗类至则彼以为诞皆杀之悬尸于树大师既至求其首或谓投洱水中遣渔人网取无所得火其骨函送其家复其门徭田租中一人秦州士子王姓分蛮口数十于州俟其子壮付之后三十年当嵗丙戌诏西省臣访求三家在亡蛮口已为郡豪张某者冐有王氏子顾受其人佣直君言之宪府坐郡豪以罔受上思官吏见知蔽匿者皆罪黜而还正其口王氏子民奴有严姓者主利多直鬻其六七男子于商胡君愤然曰奴有男女若是众多则知頼其为力也久忍重奴商胡分鬻他地哉白其府曰主郡既有名郡籍则奴亦郡民乌可不告所由而輙鬻之总不损吾户数实损户口府是其言行已数舍遂追还之代赎为民犹其外者至语其家衣止大布大帛食无兼味饮酒不数龠事继妣石有孝誉分田以恤女弟孀居为子择师俾齿胄学其知亲贤又如何也恒言以饬诸子曰立身本学治生本力穑俭勤羡以周匮急无多积以自灾取友不可茍合势利臧获久故既火其劵多至千指自今事汝久者其纵遣之当不恙时伐石为椁穴地倍常有半曰他曰无厚藏明器用陶无法流俗侈靡崇事浮屠以大徳癸夘八月六日卒年七十有八九月二十有八日石明里先茔以前卒二十有一年元配同里毅母卢夫人祔置毅为治书亷使风纪中外刑曹惟观今为内总六师外置诸军逺及为赠祖玉嘉议大夫上轻车都尉平阳郡侯妣髙侯太夫人考徳举太原盐使司提举赠中奉大夫防军平阳郡公妣卢妣邢皆公太夫人非文贤而能之乎继妣邢夫人生投毂毂济投宿卫成庙毂掾河东宪司谷大郡永济仓使与济皆不禄女归江南诸道行御史台治书裴居安男孙四人女孙四人铭曰
　　嗟古君子许友以死非父母存曾不有已后世不然轻合权舆桡酒以金矢死大渝小棘见问闻已掩耳大而去之逺若讐耻允义徐君闵其故侯世业涂地而身亦刘童子何知亦遐以置曰是圣代开伐及嗣教讼于庭万里还之俾克再家虔秉将戏民有不幸为势压仰无待吁求我则往直谓为非侠刀善砥名谓之为侠不蹈难行其居而家井有条理施以裕人自奉则菲伊谁无子无不欲贤师匪其人学则滞偏遣毅齿胄从许文正耳其嘉言目其善行故出用世尊闻行知为民所望宥宻賛毗不昌其身而昌尔后逾信百年种徳始茂子贵而碑令甲得为可恃以传太师友辞
　　戍守邓州千户杨公神道碑
　　杨公讳彦珍世汴之杞人曾祖考某祖考某考直皆不仕金垂亡也乡里及旁县豪杰以公质而义沈而信脩干有力驰马引强奔走服属之至有二万众将之来归授万户徙河内定兴思立戎劳不乐民治宋将彭义斌侵山东东方诸侯皆避不出犯其锋或闻风景附始将百人从故张蔡公战淮北复徐邳两州劳陞将千夫战淮南破光庐两州及安丰军战汉上防光化枣阳先登又破信阳军战襄阳走王总管牛首山斩张太尉鹿门破荆南沙市初邓既降以嵗荒尽迁其民就食洛西留军戍守防故中书左丞刘公来袭战塔桥古邨黔陂屡北之其后山西逋民由雕磵故宅冈将趋襄阳率步骑遮止之假种牛曰吾在此汝可去父母邦而南耶与故中书平章游公筑楚鐡狗两堰以灌屯田嵗收粟为石无虑若干万沾饥羸为口亦无虑若干万嵗甲寅以平生小大数十战身被三鎗老厌苦兵子珪能荷芟矣诸宪宗朝求嗣已授副千户得休居十三年以至元乙丑春正月十有八日卒年七十其月二十有九日州西北十二都之灵徳乡苍龙潭壖夫夫同县卢氏后公卒之二十五年当至元之二十六年嵗辛丑年九十不恙珪及其三秀秀成玉与男孙十有六人与祖世荣钦祖光祖述祖崇祖仪祖遵祖协祖继祖孚祖袭祖康祖防祖由祖亨祖女孙十有八人男曾孙五人俨伃侃偁僎女曽孙八人最三世子孙曾孙男女已五十人男妇女夫甥孙犹不列也朝夕若嵗时问安为夀其前堂宇隘不能容班之庭下之人望之蔚为盛门非天章公潜徳昌炽后裔而何况珪克对前脩有光乃尔耶始有副千户江汉督府版令将突骑干时宋宿兵襄阳与君掎角临邓督府度房有恃而虚别遣将以万袭人之反为均兵遏絶令将所突骑为援战分道口斩其副将杜胡又战马嘶山通道出之从史经略援蜀之开达两州战李义圣耳诸山又战同波訾万石坝晋城寺获生口五百城母徳章以拒合州又城大军平以阚广安军归从故中书左丞相阿珠公围襄阳战小堰堡南漳鸦及八瓣凌三山禽解都统樊提辖湖城砦马军赵总管野鹅池刘都管肨山问采司王总管狢子川禽无名将樊城斩六年襄阳廼下劳授敦武校尉从中书右丞相巴延公越安陆战新城降黄宣慰坑沙洋边都统火死下沔阳攻汉阳先登防之战鄂之阳罗步获船五十五艘遂济江下鄂又从中书故左丞相阿尔公分兵而西战荆口降髙安抚下鄂攻荆南沙市先登坑之徇地峡州下之乡民多趋险奔施择峡属县宜都富民言动众聴者骆升署为邑令追还五千户从围潭州战西门鉄坝三先登进武略将军千户金符从下衡永全道四川防静江进宣武将军总管虎符下栁西融州徇地海外未至召还进明威将军副万户再迁广威将军真为万户戍襄阳最其受仕至今三十三年所援防破坑下名城三十而县不与禽都统一人总管三人斩州副将一人降安抚都统各一人讨湖南叛冦生降渠首四十五人皆全胁从及城防而当殱言之大将而脱者不可以钜万计小大之战七十余身被者五创矢分右巨擘洞肩汰股贯踵先登压陴而颠血尝出口积是劳勚位践三品力有可至数所得为伐石人兽树列神道又悼公平生与国立家之多艰也石铭之碑无以白悠久自襄走邓托笔于燧呜呼臣之事君犹子事父虽出苏武告李陵之言而千载以为得然事父敬身事君致身道固有不悖并行者曽参将死召门弟子启手足以示全归其平居则又以战阵无勇为非孝夫小而残形大而陨元至不旋晷孰速战陈茍于是而曰吾全归吾全归则天下无授命之臣君何赖以守邦人子惟无事戎行不善将身以死者是成不孝而执绥援抱以死固其所也况战不必创创不必死与虽死而名日延哉尝读史氏书见鬬将之登陴防陈折馘搴旗大者百战小者数十其身所存锋镝遗余必慷慨感发思有若人者生今之世得奋笔大叙其隽功亦志千古之一快也观公父子踊跃于金革视身外物再世一辙庻其人焉惜吾文之未称副也铭曰
　　世曰文士武弁之易谓勇无谋似而非是读人物志论第英雄英之精秀草木华同雄譬徤兽逸羣振迅天于恒人此与彼吝或畀其全万邦表贞英故明智雄则勇能人才文武异同胥附武遏乱略文太平具亦既太平忘战必危猛士赴敌生死斯湏彼文维臣何有是戚执简之评其可轻出于铄维公乡豪始宗无基于前造大金躬金厯祝防有众二万来归太宗独何是乱弃民而戎转鬬汉淮戍邓空郛招逋立闬邓人病饥我徃耕之邓人闻戒我往战夷丐老而休年宜延伙而止七十宅长卧生子如公亦毅能兵克越蜀荆三十名城金石所创凡十五婴虎符以庸鉄钺専征曰是征效先人之教五鼎三牲不享荣报发其幽光令存章庻几子心少慰防伤切云之碑蚊奴负史臣是铭滋久无斁









　　牧庵集卷十八
　　钦定四库全书
　　牧庵集卷十九
　　元　姚燧　撰
　　神道碑
　　参知政事贾公神道碑
　　贾氏之显在金叔世由大考银青荣禄大夫上柱国尚书右丞河东郡襄献公讳守谦相宣庙故曾大父衍金紫光禄大夫曾妣石其夫人焦皆从封河东郡夫人考頥武节将军兵部主事蔡州观察推官生公郑州年十五汴乱已失兵部奉妣夫人孙逾河依舅氏居天平甫及冠入官行台于时法制寛简凡受事者惟以贿先或餽黄金为两半百峻絶不取太宗闻之称其清慎特敕有司月给白金为两百世祖渊龙驿致诸邸与语合意俾董城上都竟工丁姚夫人忧去及践天位首以为中书左右司郎中不名惟官命之坐政事堂位宰相下他为郎者莫之与班由善国言小大庶政不资舌人皆特入奏其冬帝自将讨叛王漠北汉人惟丞相史忠武公及公二人者从归赐西锦服赏其周旋莽閴皲之乡不懈益勤也帝问卿郎俸几何公如数对则曰何薄如是敕増之公曰品制宜然后太保刘文正公奏公参知政事公又曰他日必有由郎援例求执政者将何为御皆不许至元始元官朝请参议中书省事诏同燧先世父太师文献公时以中书左丞行省河东山西罢世侯置牧守五年再为左右司郎中者三年盗杀臣为平章欲擅利权病其束手中书不得肆欲奏求分六曹繁务立尚书省授公中书给事中丞相惟署制敕而已随同两丞相史公耶律公润色国史翰林十年襄阳下诏令即汰生熟劵军随授知襄阳府府随陞路官太中襄阳路总管虎符明年诏淮安忠武王巴延时以中书右丞相河南王阿珠以平章楚公阿尔哈雅以右丞行中书省将围襄诸军济以新籍之兵合数十万众平宋授公宣抚使议行省事浮汉济江下鄂大师其东留右丞及公戍鄂明年授佥行中书省事荆阃遣安抚使高世杰来袭右丞出御败之降世杰乘鋭下岳进防江陵又移军围潭独公留戍士民求见者前其人而却其贽金帛一钱不入其门酒茗之防亦絶戢吏卒无入乡敢纵暴者刑以重典发庾赈饥宋宗室仰食官者仍廪之不变其服而行其楮币弛湖荻禁听民渔樵东南未下之州商旅滞此者给繻归之创舟百数十艘操以水军免括商民置药局遣医更视疾瘘娄安邦以信阳来归从其子入觐矣禆将陈思聪屠其家逆端则见或议加兵公曰为是益坚其叛惟可计致遣朱千户从十人徃使戒无操兵好谓之曰汝与安邦同功有怨盍明之省何俟其出而屠其家或仇党夙夜甘心于汝奈何宜身自省告余以故余则直汝不然少犹豫则以叛加兵兴诛矣思聪果来随征其妻子其徒至数以戕贼主师家与未受使言迎射杀其从二人罪并肆其子诸为乱于市幼主既降其相陈宜中文天祥挟益卫两王逃之闽广爵人号年东南大蠢觊幸之徒相煽以动大或数万小或千数在在为羣蕲寇起司空山剽黄及夀昌夀昌距鄂尤迩鄂属县傅高亦集众跳梁为应公多为檄晓曰汝皆平民为贼驱胁至此俘杀之获子女货财渠恶悉有汝何利焉捐父母妻子徒受叛逆之名以取族为乡里所丑今能投兵返其居者复齿平民不踪迹其既徃有斩贼首至者以级多少受赏以渠首至者官之言中其情上下猜沮稍稍离涣压以官军遂尽株橛翦平无留高亡之江西武寜公又檄敢舍匿者诛及其邻穷无所归变姓名返家为尉吏防致磔死初遣万户某者讨是贼其人顾以高为辞请急尽殱鄂之豪杰大姓以絶祸本公曰应贼者高防子何为施就枭夷豪杰大姓初无与知奈何以高诬诛逆天欺君以祸民夫谁敢然汝第徃吾能必其无他其人出留所善部将戒曰闻吾还军汝举烽城楼内外合发必尽殱是防其战不利水死其始事彰鄂人大恐转益徳公恃为司命时精兵尽于围潭居守半老疾乃杂新民乘城民相誓曰设寇诚至吾曹二三千人必无四顾其家専拥卫贾相十四年官中奉湖北宣慰使明年授参知政事无几时迁江西行省参知政事民素父母爱而神明敬之号送其去像事于学先声至江西民有迎防千里外者时其省收海隅伪命甚急有者坐以连贼无者谓为靳匿将为后用诛论巨室逾三百家犹有幽狱未断者公至出其非辜不令凡宋告身以城来者朝廷既加其旧官之矣自余蓄此无所叙复徒自取祸其悉投水火敢有以索兵仗为名侠入民家罔为收匿以起狱取货与取妄人子女痛绳以法明年大水壊民庐室藏葢者发粟以赒其逃登屋木者遣吏具舟载糜粥糗糒以食脱沈溺数万家宰相出入以甲士导从至省班立庭下其冬大雪堕地旋消移时不能满寸右丞托尔楚勲贵胄也顾谓公曰南方并有北寒减三月公曰相公袭貂裘炽炭其前而张幄于后言是则宜彼庭立者必以为加三月矣右丞属觞于公谢其失言休士于庑由是知其为心斯须不忘恤下也事必资决不敢友视而师之明年李梓发盗据南安公虞他将徃则为暴坚其不下请身徃平才从兵千营于城北为檄推诚招懐梓发度其猖獗日久势不敢归以其徒知公有素或贰其操战不为用惧左右窃取其首为功乃闭妻子一室自焚死众皆散还其乡不戮一人平南安归江东饶之属县都昌杜万一挟左道媚人有众万数狂僣置相公曰都昌与吾南康止限彭蠡此冠不馘将乱南康乃调兵戍遏彭蠡西濒别遣方招讨将其军仗舟中伪为商农径造苃舍生禽万一与伏其相曹者以归磔龙兴市其徒散骇复其民居后有别巨室姓名百数来上云与贼连公曰大慝诛矣延求何为火之而江东宣慰使某者媢其成功遣使入谗公不俟江东兵至惟遣南将徃讨私有其藏以八日屠禁日杀人防公亦遣使至制责江东便曰贾郎中为者何有过差且是赋非羊豕人也虽杀以朔日犹可十七年诏再征日本赋江浙江西湖广三省造海舰公极言如是将乱江南欲身任入闻陈其过举他相以为不可废阁诏令异同之间其年七月二十日年六十三薨于豫章而始成战舰遣宣慰某者总致于军东征丞相愤失军兴将以是日斩使忽诏下既江西海舰后期罢兵君子谓公薨犹利国如古尸谏以其冬十有二月归葬威州井陉牛山先茔尝最其平家居事妣夫人曲极生孝敬迨薨移是以养寡姊夫人李氏信氏雍睦无间言视政之休未尝废书从戎亦槖驼负书以行从讨叛王度漠有暇犹为世祖陈説资治通鉴纳君于善延师私熟毓徳诸子日或至其舍出门交友貌粹而言温侃侃易直无有城府机穽尤笃故旧故第迩太室歳常以十月刚日大享其日每风雪冱寒非执豆笾闻钟鼓振发不敢安卧其室冠服庭立至乎已享积学其躬如是施诸用世事世祖二十有一年其居中当睿圣大有为之时与二三元臣上以毗賛其经国下以燮熈其子民者十有三年出而经理南纪谋猷大军于襄阳于湖广于江西新造之邦向化未纯安而集之煦而濡之如恐一夫不获其所一有海隅之难盗贼附起祸譬而赏劝徳绥而威挞徐革其面而浃其心俾方三数千里之氓一喙同辞称其仁人求能推守大帝谕忠武王以曹彬取南唐不杀之训者无公亚匹呜呼后公之薨二十有九年今圣言念尽瘁大帝功加生民赠推忠辅义功臣银青荣禄大夫平章政事定国公諡曰文正哀褒之典无一遗者恩重书棺公而歆兹可作于九原矣五子铎淮东宣慰使钧中书省参知政事钺不禄镛令曹之禹城锷知盐官州二女适临湘令刘彧佥山东道肃政亷司事王遂男孙五汝王行台监察御史汝立汝砺余未名女孙五有从者三吉州校官许崇庆戍守真扬万户刘遂夀武库使刘复余防男曽孙五女曽孙一皆幼铭曰定公筮仕于顾成世弱龄卑官洁慎巳至世祖渊龙谓治须贤搜以自毗如渴幻泉公焉其时先后胥附及践天位大正百度以公为郎左右中书凡我庶政丞相共图日月入告天顔諟顾不恇于威不愉于豫十五年政治隆平维帝之明公猷是经将一文襄汉其始出公军谘为烈益伟既下江夏人暴而仇公则缓之敷泽优优粟饥药疾于赋于役胜国厉民靡不与黜大盗劻相动万为曹以言为兵训枿其豪民视曰公予父予母胡不豫之事以豆爼闻迁省洪出梯赍咨洪闻其来以抃以嬉既释岸狱载糗与粥舟取溺逃于彼登木南安勦狂不缺斧斨僣伪都昌生致用方惠懐其仁两省千里闻其告凶号啼妇子畴非相位死而骂长伊畴若公没世不防谥于太常传以太史矧世其徳众多令子有毖岿山螭石靡穹神保焉依期古与终
　　资徳大夫云南行中书省右丞赠秉忠执徳威逺功徳开府仪同三司太师上柱国魏国公谥忠节李公神道碑
　　皇上嗣厯之元年制特进中书平章政事教化开府仪同三司太子太保太尉平章军国重事上柱国魏国公申敕有司夫既子孙膺是显庸共政中书畴咨防内而所光昭世德上及其逺者旧章未修非移孝以劝忠也其订以上翰林奉常礼曹之臣请赠谥其曾祖考达尔沙贝结为効忠翊运保德功臣开府仪同三司太傅上柱国曰康懿祖色尔勒结为推忠佐命宣力功臣开府仪同三司太师上柱国曰贞献考资德大夫云南行中书省右丞阿噜为秉忠执德威逺功臣开府仪同三司太师上柱国曰忠郎自曽而下三世皆同封魏国公曽祖妣梁祖妣田妣王皆从封魏国夫人制曰可教化以为四世死生胙以大国爵之上公人臣宠光至是焉极虽百其身报塞其能启求储皇匪刻金石将无以侈今而垂后敢以是请乃为下令太子賔客姚燧太子谕德萧太子太保沈阳王王璋其为撰书篆额燧据翰林学士程钜夫事状与其家乗次曰康懿之先七世相夏同其王李姓以小大称及贞献生配姓与官名以色尔勒结太祖戡定天下夏氏既臣防其西征复贰帝闻旋师入讨势如頺山之压卵贞献总兵防徼遇之遂来归俾同呼图克特穆尔招沙州州将伪出牛酒犒师发伏以袭首师马踬以已所乘易使先奔自乘所踬为殿逆击败之他日帝问卿临死地易马与人果何为心对曰臣新至者阵死奚恤不可失帝器使宿将由是忠之遣兵围肃州守者其伯氏铃部谋以城下不克害及其家帝愤防城皆殱之不遗龆稚惟聴求其亲族臧获就所得为百戸有六又诏自今亲族臧获未尽收完及田业为为诸人有者亦悉归之其永为制岁乙未太宗诏定宗宪宗两诸候王与蘓布特征西域明年帅师戒涂贞献在行中又明年至衮腾吉斯海寻与诸候王巴图征俄罗斯至叶尔羌城从宪宗先期至搏战七日防之歳已亥冬十一月至阿蘓穆尔齐蘓城慿坚攻不即下明年春正月凡三阅月贞献从死士十人蹑梯登陴生拉十一人大呼曰城破矣众蚁附而上遂防赐西马西锦为匹皆九名以巴图表其战烈又明年诏班师是役也六年而归功长千夫礼秩与国人为千戸侯者等加宴服四序异宜凡若干袭与大防者皆同其色又俾同伊玛齐为防事官于朝嵗丙午定宗即位曰是大名昔朕分封卿徃为监至燕则同防事官哈逹署行台后宪宗以布扎尔来涖行台録其旧劳又俾同署别锡虎符以监大名至嵗已未凡为监十四年当继餽世祖南伐未逾淮舆疾归薨其家七月二十有八日年六十九传护轊车返葬肃州祔其先茔别封虚墓大名求便歳祠中统建元天下庶务悉归中书故忠节公袭虎符惟监大名至元五年诏诸侯王和克齐开国云南俾将卫士以从至则责治军旅金齿弗率才将射士五伯人殄其众数千获驯象七致贡京师敇用以驾舆自是搜田征伐无不乘之实前古未有者始帝加兵云南取道吐蕃甚回以曲十四年思播既降改由蜀入命公开二涂陆由乌蛮水由马湖乌蛮合都掌圈豕鹅夷诸种拒而不受累战始服自时水陆邮传皆达斜州又俾除左右两江道达邕管平溪洞夷獠五十余州十七年诏将云南万众合湖广四川兵讨罗氏鬼国之叛十九年再征获其酋送京师窜有北死二十有三年诏征缅田濒南溟大国战始克之不及郡县而获大象二十有七遂送达尚乘明年诏镇南王再征交趾命将万众防之平三十八栅前大将军月至王宫王及世子兴道皆舶逃南溟禽一他王以归明年师还衞镇南至左右江界辞还嵗戊子夏六月十有八日冒瘴疠道薨军中年六十三最其履歴始为金齿等国安抚使入觐改善阐安抚使陞云南等处宣慰都元帅虎符拜云南行省参知政事再迁左丞末拜资徳大夫右丞加宴服四赐尚方鞍勒弓矢介胄实使相西南二十有一年地周万里小大之战无虑百数军士有劳其出而家大而枥马细如槖衣金银币具不吝赏予故能得其死力每防无衂荷旃夷蛮詟其威名已臣之国抚而绥之为定金赋以戸髙下为衰迨其薨年籍是一省输金之家近二百万讣闻帝悼之给五十乘传还其柩塟大名赠银青荣禄大夫平章政事諡毅敏公后三十有一年加今封諡燧尝合是三世以观贞献忠节父子逮事二祖三宗六十年间宣力树勲西夏云南勤亦至矣受是褒誺其固宜然而康懿则相夏氏实胜国臣由子孙贵亦与哀荣足昭皇元渊乎忠厚恢乎其仁盛徳之至也间又求国魏所由贞献卒监大名公嗣为之去之云南公弟又死而公冡嗣之军国重其侄鄂诺皆为虎符今其为者则公季子呼图克岱尔若小大宗父子祖孙晜弟六人迭出为者其与世侯奚以异诸亦今代臣隣之鲜俪者公三子二不再见中子则今江西行省平章三女长适同知台州路事巴约特次适浙右右丞宣慰都元帅阿尔丹幼女姆男孙六庶长监中庆路余未仕女孙二人铭曰
　　即戎有勚官及而世不絶其传列圣之制由子既贵推恩其先前圣靳之一二有焉于皇今圣徳参载焘立爱自亲教民以孝致位光显必崇其亲赤舄执圭私庙畀陈昔李七世卞及康懿左右夏王贞献则异圣武是忠入殿出锋后服加殱必全乃宗当顾成庙诏从西伐城凡悖顽贾勇以拔其干天诛曽莫稽逋六稔言还功长千夫定宗御极曰兹魏土分封在予而往其抚忠节世之九年于兹从诸侯王南诏往厘跳梁小夷尺棰以笞大如缅交南溟极浦悉将致讨而竟死鼓自其去魏其来其谁则季父侄冡季子为职民世侯前圣已废独之家疑若犹在胥今国魏四世靡他其与虚邑不地如何有绳维孙有煜其祖匪师伊公一是开府死者已矣生立朝为民具瞻席絶百僚维明天子启宇于此咨尔后人思服其始
　　侍卫亲军都指挥使李公神道碑
　　开府仪同三司平章军国重事中书右丞相赠太尉谥忠武史公中子今中书左丞辟阃江陵行荆湖北道宣尉使杜视今江陵总管李珏则故夫人之季也以其季今东昌总管杞两尝壻我先世父中书左丞赠少师文献公与李氏皆太尉姻又珏友燧而齐年来言曰先太尉所由以致是勲名者先外舅氏指挥实始终左右之而珏亦曰先公出处使相既状愿铭之碑遂参伍故翰林学士李冶敬斋之三韩李氏先德之碑而序曰系之逺者不究已考讳福力穑致饶而施读书能通其槩亲亲长长下侪辈无忤仁虫彖不践性由天出匪学也生公讳伯祐太尉兄金紫光禄大夫河北西都元帅麾下十年其倅武仙杀元帅一家百口据真定叛而事金完州中山皆应之先是元帅之考尚书甞戒备山元帅曰大人柰何教儿设嫌遇人尚书恚曰若必死之人手吾不忍二孙同祸乃擕故真定总管楫故江汉大都督权如北京时大尉在燕市入觐礼弊公驰告宜归复讐大尉从而南溃军已须满城之徐河公唱今集贤大学士王颙之考参谋某今参知政事王好礼之考大使缙推大尉嗣兄元帅凡失地皆复之仙走闭双门公北见太师国王王驰使闻诏太尉真嗣兄河北西路都元帅虎符公为都提控仙复夜袭真定取之太尉惟从公遵城走东北公告太尉吾先自投汝随而下幸我借汝使不伤吾死无害也巳果两全涉堑公又为前水及其颈太尉惟及胷泥夺鞾袜既防跣走藁藁师故中书左丞赠平章政事忠献公董文炳之考某已舣舟滹沱马马入藁收兵谋将有异谋者公手斩之再复真定仙走璧抱犊旋走逾河转镇抚军民都弹压豪戢弱立从太尉破卫新诸州又从围汴城主自将逾河破之黄龙冈走归徳浊河为池主帅萨竒苏布哈薄北门而陈左右皆水公以为絶地兵家所忌宜退保寛闲不从防中书左丞相赠开府仪同三司太保谥封并国武宣公阿珠之祖苏布特召太尉入汴计事公与之偕既走军大殱藁帅董公完帅郑公韩公十千户皆在死列金亡移兵伐宋下徐州与其县丰沛功授金符摄本路兵马都縂管从征襄阳敌栅峭滩石舟师衞之帅下教大尉其必抜而归乃将公等死士二十人公曰可计致之出十艘为挑皷而前俟敌逆战辄退止巳复皷前敌拒又退止三皷敌以为懈而懈也不拒遂疾趋敌舟太尉先登公继之覆舟师平其栅从戍鄢陵又从拔夀春公拜千夫长后太尉使经畧于汴屯田河南立平宋基以公年先一纪无从留后真定摄万户府给军之须约相婚姻宪宗自将征蜀太尉既从世祖以太弟之重分趋荆湖复召公从济江徇地多资其画中统建元之明年太尉当国多劳公于上上亦念从济江以为待卫亲军都指挥使虎符又明年李璮反盗据济南徴兵诸道诛之卫士亦在遣中大军衂老鸧口公与董忠献公合请太尉涖军报可太尉至筑夹寨遏奔突以三月璮穷而防枭磔以徇公既讫赏遂致事陈蒲槊一堂教童妾为歌舞行觞娱留亲賔而不自饮嚣嚣恐不足日为事以至元某年月卒年八十三葬某地为人直谅而不刚爱为言太尉家事亦斥不避在军不乗喜怒杀人不事老佛再复真定屋之列肆者半城阓有以无居室来丐者人赋一间数年而尽惟其弟存奴婢三千人嵗晚皆民之平金残宋为元显侯卒日贫不能葬三夫人赫氏游氏赵氏男十五人珣瑜珍琮瑄瑾公懋珏璇瑜璨珪琳瑀琦其官者珣真定等路管军千戸总管则寳庆路珏与珪也公懋沭阳令琳提举越州人匠女十二人皆适名族官者则今参政好礼与今使相故秘书郎张行俭男孙四十一人未名女孙二十四人归史氏者六人一使相中子官者真定路总管王某济宁钜野尉哈斯托里男曽孙十七人女曽孙十三人公既致事时禁纲犹阔诸将多以僮奴伐兵而歳取富人更直多者十人少亦四三防用兵襄阳覆实军籍有此者罪死珣长千夫为其下讦曰指挥所亦庇三人珣引罪不力事将及公珏时为质代曰吾以吾为质不足资用为之吾父未之知下吏重锢御史交谳终不易辞柄臣三人奏置于理三画可矣而柄臣三人亦终哀其志为亲临刑不悔三奏前赦既原不可者三得堂臣奏军官未受俸宜无诛可之班宜出矣省院臣终以事宜特闻合而之始可比出凡幽四年从大军南征功宜别长万夫之兄珣卒子幼不可世恐人夺有之乃弃巳功求代兄子将曰长千夫吾父兄世官也吾宜世兄须其子壮而之战鄱阳湖真定头堡焦皆防攻常州先登抜属县宜兴从珍宋益卫两王海中功授吉州总管满换湖州而江陆斯其为子弟臣槩之大者故表一末铭曰
　　古观逺臣以其所主宾于而家暂至与去以友贤者之取盛誉烈忠武为元元功求令将相人莫等崇公也主之同其始终其始则自推继兄帅闘不反丘逐仇再踬战野无前登陴奋先灭金于残戡宗于完于河之于淮于汉靡往不皆邻死奚算忠武报之为好其公世婚媾井里既华终以从跸未襮之国逮其丞相进一帝侧彊场之臣禁旅是师宿入门出肃而祁人之策之曰久其据而公翩如委视投羽其施不防不溢其持岂固啬之多后裕垂茫昧其来匪言而告有碑载铭左是神道
</div>
    <div class="pagination">
<a href="牧庵集_page5.html">上一页</a><a href="牧庵集.html">1</a><a href="牧庵集_page2.html">2</a><a href="牧庵集_page3.html">3</a><a href="牧庵集_page4.html">4</a><a href="牧庵集_page5.html">5</a><span class="current-page">6</span><a href="牧庵集_page7.html">7</a><a href="牧庵集_page8.html">8</a><a href="牧庵集_page9.html">9</a><a href="牧庵集_page10.html">10</a><a href="牧庵集_page11.html">11</a><span>...</span><a href="牧庵集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
