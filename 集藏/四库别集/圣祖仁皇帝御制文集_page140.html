<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 140 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 140 页/共 217 页</h1>
    <div class="content">








　　钦定四库全书
　　圣祖仁皇帝御制文第三集巻二十五
　　碑文
　　重修菩萨顶碑文
　　盖闻沙界三千标鴈门于五顶绀宫十二显鹫岭于一台摩腾天眼之所凭阿育神光之攸烛水火金木行配土而居中南北东西岳得嵩而成五诸方尽摄千圣咸登洵紫府之玮观名山之胜境矣兹菩萨顶寺者地多迹阁本真容防赞化机大布贞观之诏宏资王度聿新景徳之规覩金像于白毫啓寳筵于翠岫羣龙北向楼台耸苍霭之中双练南飞钟磬出烟萝之外曩以文殊示化独现全身因之歴代相沿尚虚杰搆朕惟法轮常转象教无边宜开广大之宗特发恢之愿基因辟而加敞殿以配而弥尊河浮香象普贤分般若之光陆涌青莲大士结跏趺之座防檀婆律有佛皆拈薝卜优昙无花不笑彼此百千贤劫独归不二法门万亿人天
　　共证前三妙谛岂独金防珠网萃巾拂于一堂白足赤髭走盋囊于千里已哉爰勒丰碑永昭慧日
　　和硕裕宪亲王碑文
　　国家景运厖洪本支百世用惇秩叙懋建屏藩矧兹同气之最亲加以懿行之茂着恩无间于终始礼务尽夫荣哀纪述生平倍増忾叹惟王为
　　皇考世祖章皇帝之长子朕之亲兄也胄既属尊齿复居长而秉性寛和持身谦牧虚受之量虽疎贱不遗矜慎之衷虽细防必饬而其大者则在因心展孝曲尽慈宁色养之诚视国如家克敦夙夜奉公之义入而预闻大政出而翊赞戎机佐致升平共享清晏岂期偶恙遽遘鞠凶当王之初疾也尝遣医审药躬视再三王自谓渐瘳谆辞逊谢及朕时廵塞上哀讣忽闻遂触冐炎蒸倍道遄返辍朝临奠制诔抒懐歴丧礼之告竣常涕泗之横集顾瞻华屋杳隔春晖岁月不淹顿成陈迹能不悲夫迄今追惟徃事溯自髫龄或同侍寝门或偕游禁苑或参稽图史或陪扈銮舆朕日笃家人昆弟之欢而王则益修臣职惟谨四十余年曽无失徳天懐乐善何日忘之经曰髙而不危所以长守贵也满而不溢所以长守富也王服习斯训美备厥躬按法旌行予諡曰宪洵无忝矣兹王之寝园在黄华山麓川廽岩抱既固且完朕亲加相度乃襄大事嗣子保防命绍旧封式缵王绪于戏惟王克忠克孝之节允树为臣为子之型王之休徳朕褒扬之王之后嗣朕佑芘之爰据实摛文勒之贞石用垂令闻于不朽俾后之览者知所景仰焉
　　和硕恭亲王常宁碑文
　　国家因亲钖宠固莫重于宗支而自近推恩尤必先乎同气故手足之谊既笃生前轸恤之仁复加殁后凡以道隆敦本礼备饰终典至渥也惟王朕之介弟幼授亲藩久沐尊崇歴霑赐赉方期奉天伦之乐承日接之欢克保修龄茂膺多祉何图春秋犹壮齿发未衰疢疾忽侵溘焉凋谢缅惟曩昔感悼良深特遣官以筑幽宫复勒铭以垂贞碣呜呼音容渐邈嗟朱邸之长辞岁月旋移怅黄垆之永閟式颁宠命昭示来兹不其休欤太子太傅都统三等公议政大臣吏部尚书中和殿大学士佐领赠少保仍兼太子太傅諡文襄图海碑文
　　朕抚御方夏勤求治理维兹丞弼之臣协心毗赞绥靖邦家实倚赖焉尔图海秉资忠慤砥行端勤密勿周旋歴有年所敬以事上诚以持躬渊鉴沈几克膺大任自为都统时尝平荆楚西山之乱还入纶扉赞襄匪懈廼逆贼呉三桂凭藉宠灵煽动南服一时羣不逞之徒嚣然附和察哈尔孤负国恩造衅搆孽尔以将军副信郡王祗承庙算出闗征讨肤功立奏东服底平继以泾原骚动西土震惊命尔为大将军以乗胜之师廻戈西向贼方肆其狂蹶思与滇逆并力惟尔以重臣建牙遂得横截秦陇扼亢捣虚逆势穷蹙始帖耳垂尾复来效命迩年以来尔镇抚三秦威略大着能使羣贼胆寒则凡天戈所指建耆定之成功者惟尔劳勚为多爵以上公俾之振旅方将复烦以机务与之讲持盈保防之理共享隆平至治讵图勤瘁之余溘焉殒逝腹心失倚深用防伤虽恩防有加钖之嘉諡而朕轸悼元老之心则未有己也爰命伐石树之墓道使后有溯勲旧之烈者得以考焉康熙二十二年五月初二日
　　武英殿大学士兼吏部尚书佐领加二级諡文清阿兰防碑文
　　朕惟国家之务全赖平章简我良臣得之匪易其有克副股肱之寄积抒夙夜之勤律己弥见小心佐政能持大体方切倚毗而不假年饰终之礼有加哀徃之情恒笃用泐贞石永世有辞尔武英殿大学士兼吏部尚书佐领加二级諡文清阿兰防有容之徳大受之材自歴百司御事以至为冢卿罔不慎乃在位朕甚嘉之用俾尔弼余一人以襄大政尔能和衷以协力推诚以布公遵国家荡平正直之涂养人心清静宁壹之福十年之久一无闻岂惟朕心所素知抑亦羣情所悦服至于洁廉之操尤着美于朝端萧然故居朕尝书额示宠且性本谦冲义惟止足每一求退朕辄黯然欲断来章温言批答间有防疾赐问频仍岂期近者卧病一旬遂尔不起辍朝深痛未解朕懐赗马赙金防尔身后临防祖奠如朕亲行加祭易名悉从优异呜呼缅生平不事声名之迹惟密勿常多赞助之劳朕无溢辞务传其实尚俾知我弼臣之遗徽茂烈足以光于邦家风于有位千秋不泯眎此丰碑康熙四十年四月初十日
　　文
　　训饬士子文
　　国家建立学校原以兴行教化作育人才典至渥也朕临驭以来隆重师儒加意庠序近复慎简学使厘剔端务期风教修明贤材蔚起庻几棫朴作人之意乃比来士习未端儒效罕着虽因内外臣工奉行未能尽善亦由尔诸生积锢已久猝难改易之故也兹特亲制训言再加警饬尔诸生其敬听之从来学者先立品行次及文学学术事功源委有叙尔诸生幼闻庭训长列宫墙朝夕诵读宁无讲究必也躬修实践砥砺廉隅敦孝顺以事亲秉忠贞以立志穷经考义勿杂荒诞之谈取友亲师悉化防盈之气文章归于醇雅毋事浮华轨度式于规绳最妨荡轶子衿佻健自昔所讥苟行止有亏虽读书何益若夫宅心弗淑行已多愆或蜚语流言胁制官长或隐粮包讼出入公门或唆拨奸猾欺孤凌弱或招呼朋类结社要盟乃如之人名教不容乡党弗齿纵幸逃禠扑滥窃章缝返之于衷能无愧乎况乎乡防科名乃抡才大典闗系尤钜士子果有真才实学何患困不逄年顾乃标榜虚名暗通声气夤缘诡遇罔顾身家又或改窜乡贯希图进取嚣凌腾沸网利营私种种情深可痛恨且夫士子出身之始尤贵以正若兹厥初拜献便已作奸犯科则异时败检逾闲何所不至又安望其秉公持正为国家宣猷树绩膺后先疏附之选哉朕用嘉惠尔等故不禁反复惓惓兹训言颁到尔等务共体朕心恪遵明训一切痛加改省争自濯磨积行勤学以图上进国家三年登造束帛弓旌不特尔身有荣即尔祖父亦増光宠矣逄时得志宁俟他求哉若仍视为具文玩愒弗儆毁方跃冶暴弃自甘则是尔等防顽无知终不能率教也既负栽培复干咎戾王章具在朕亦不能为尔等寛矣自兹以徃内而国学外而直省乡校凡学臣师长皆有司铎之责者并宜传集诸生多方董劝以副朕懐否则职业弗修咎亦难逭勿谓朕言之不预也尔多士尚敬聼之哉康熙四十一年正月颂
　　唯
　　天为大颂【幷序】
　　康熙乙酉正月六日初辛有事于
　　南郊是夜瑞雪清尘光风拂面瞻拜之际不觉防密精诚筋力彊健所以不揣无文敬赋唯
　　天为大颂一篇聊记其事云尔
　　唯
　　天溥覆唯大涵无防不照亿兆攸同至諴感
　　神岂曰髙崇玉帛钟鼔礼云表衷为民请命祈谷神功潜施黙化密运罔穷惟予小子洁防斋戒对越
　　昊苍匪敢少懈食乃民命时若是快念兹邦本无逺弗届履薄临氷敬勤作诫宵旰萦萦夙夜何解东风拂淑庚日布云玉花遍野万姓欣欣占年自庆望泽先殷愆多徳寡恐塞上闻一日二日万几纷纭休戚相闗乃寐夜分猗猗娭娭须臻风化熙熙皥皥所赖春夏惟徳动天编氓趋下燠寒以时蕃庑禾稼三季苦辛至冬少暇谷黍登塲子女敬迓
　　紫坛绀席殷荐成田钦若昭事四十四年求端可畏鉴之在天慎终如始寸隂斡旋作民父母正直无偏前后念兹庶几保全
　　赞
　　上帝阁赞
　　唯天最髙下临则近美恶昭章其情难隐忠孝有报逆者媿忿大道三无丹经五蕴至哉敬诚守身慎谨维皇上帝降衷于民惸独鳏寡懐保在心人之为善夙夜日新恻隐何自虚明觉真苍苍鉴此钖福臣邻威镇北地神武方羣魔电掣万类宣扬雨旸时若寿世康祥
　　为七十八嵗老人光轮像赞
　　法象为教报应之缘慈云溥防甘露连绵四句一藏九部大千鼻竪睂横天真志坚觉性清静呪鉢生莲惟尔守戒特赐宸篇





　　圣祖仁皇帝御制文第三集卷二十五
　　钦定四库全书
　　圣祖仁皇帝御制文第三集巻二十六目録
　　杂著
　　古文评论【计八十一条】












　　钦定四库全书
　　圣祖仁皇帝御制文第三集巻二十六
　　杂著
　　古文评论
　　左传
　　郑庄公叔叚本末【隠公元年】
　　书曰烝烝乂不格奸人伦之至万世之训也以武姜之偏溺叔叚之贪愚庄公初无孝友之诚心遂不明于予夺之大义养成弟恶而后以兵取之其失德多矣
　　卫石碏谏宠州吁【隠公三年】
　　石碏之谏卓然千古正论有国有家者不可不三复斯言
　　鲁臧僖伯谏观鱼【隠公五年】
　　辞义坚正有典有则
　　郑伯侵陈【隠公六年】
　　一篇之中论断多于序事是史家又一格欧阳五代诸传每得此法
　　郑伯命大夫百里居许【隠公十一年】
　　郑庄公入人之国而不利其土地虽于齐鲁犹庶几能以私自克者君子许其有礼亦善善长之义也
　　鲁臧哀伯谏纳郜鼎【桓公二年】
　　典赡之中姿致蔚然吕东莱所谓从容委曲辞不廹而意独切至者此类是也
　　随季梁劝修政【桓公六年】
　　季梁在而楚不敢伐随宫之竒行而晋即举虞合二国之事观之可以见用贤之效矣
　　楚屈瑕伐罗【桓公十三年】
　　战胜而骄者必败读此可以知兵
　　鲁齐长勺之战【庄公十年】
　　兵法贵知彼知己此篇约略尽之
　　晋献公嬖骊姬【庄公二十八年】
　　观献公之行事虽非骊姬二五亦无不乱之理此人事亦天道也
　　晋献公使大子申生伐东山臯落氏【闵公二年】
　　申生之祸机牙已成虽无偏衣金玦其得免乎左氏杂引诸臣之言变化错综文特古藻
　　楚屈完对齐侯【僖公四年】
　　楚势日强召陵一盟而俛首听命齐桓屈服之功大矣
　　宫之竒谏假道【僖公五年】
　　前叚文势紧峭后叚藻色纷披
　　齐管仲论受郑子华【僖公七年】
　　于召陵见君臣之义明焉于甯母见父子之伦正焉左氏于此二事叙致特详所谓好恶与圣人同也
　　晋秦韩之战【僖公十五年】
　　韩之战其曲在晋秦获晋侯而因晋人之忧慼卒归而礼之穆公于是乎有君人之度矣
　　晋隂饴甥对秦伯【僖公十五年】
　　饴甥立言之妙能使秦伯降心以从千古第一词令也
</div>
    <div class="pagination">
<a href="圣祖仁皇帝御制文集_page139.html">上一页</a><span>...</span><a href="圣祖仁皇帝御制文集_page135.html">135</a><a href="圣祖仁皇帝御制文集_page136.html">136</a><a href="圣祖仁皇帝御制文集_page137.html">137</a><a href="圣祖仁皇帝御制文集_page138.html">138</a><a href="圣祖仁皇帝御制文集_page139.html">139</a><span class="current-page">140</span><a href="圣祖仁皇帝御制文集_page141.html">141</a><a href="圣祖仁皇帝御制文集_page142.html">142</a><a href="圣祖仁皇帝御制文集_page143.html">143</a><a href="圣祖仁皇帝御制文集_page144.html">144</a><a href="圣祖仁皇帝御制文集_page145.html">145</a><span>...</span><a href="圣祖仁皇帝御制文集_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
