<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 11 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 11 页/共 37 页
  </h1>
  <div class="content">
   予泰和多大家灌溪其一也灌溪在县东南四十里尹氏世居之而以赀富科第显名彦伟盖今之杰然者也灌溪多好山彦伟好之思举目而尽其胜乃作新楼岿然出于羣屋之上闲暇则登以望焉见山之苍然环列髙者下者特起者离立者窈而深回而曲者如鹏鶱如鹗峙如蚓结蛇蟠虎豹踞而蛟螭走千态万状皆在乎履舄之下岚光秀色飞碧流黛随风飘泛凌冒逺迩披拂乎帷席衍溢乎轩虽昔人之居终南少室所以寓目适情者不是过也彦伟乐焉因名楼曰凝翠之楼今年其子资恱来北京因进士萧孟勤罗崇本求予为记予昔家居时常接彦伟观其容仪听其议论而知其贤于众人逺矣及今而闻其好尚如此则于记斯楼可已邪夫山水之美所在有之茍不遇人而爱焉则遗弃荒遐寂寞之野樵夫之所徃来牧子之所陟降故知物不自美因人而彰不偶然也地与人相遇矣而或不遇其时忧患劳役奔走于尘埃氛雾之中虽有殊胜不暇一顾玃败乎外虫虺秽乎内亦恶在其为美哉今灌溪诸山既与彦伟遇矣而又当圣朝治化之隆上下相安于无事故得以其余力治此楼而穷夫观览之胜岂非幸哉抑予闻之孔子曰仁者乐山盖君子之好尚必以类山之能生物者仁也君子以仁存心其德相似故乐焉彦伟居斯楼挹山色之苍翠当必厚乎心之仁施其恵利以及于一乡使窭夫细人皆欣然有和豫之色信如孔子之所云者则彦伟之令闻与斯楼之胜槩皆可以乆而不冺矣故记之
　　思济堂记
　　番昜胡秉常以医名京师尝扁其堂曰思济中书舍人解祯期与之相厚也求予为之记曰胡氏世家庐陵秉常曽大父仲和始避兵居番昜故今遂为番昜人大父中厚精于医开卫生堂施药以济病者番人德之洪武中用荐举为两淮运使卒父以寜尤精其术至秉常三世矣其汲汲于济人犹大父之心也名堂之意盖如此嗟乎秉常其敏于仁者与斯人也同受天地之气以生故凡与我同类者皆同气之亲也是以圣人一视而同仁伊尹相天下一夫不获其所则耻之此岂有彼我之间哉医之为道亦出于圣人所以成天地之仁而为人司命也君子学而行之视人之有疾痛者不异在已必使之遂其安不亦伊尹之心哉故昔之人欲达则为良相不达为良医此无他思推其仁而已虽所济者有逺近多寡之不同然随其所可及而施之贤于壅而不行者君子之心固如是也秉常其同乎此心哉京师之以医名者不可一二数其心如秉常盖少矣予尝闻于士大夫秉常赴人之急不以风雨寒暑为辞不以贫富贵贱易意予固贤之属予有疾求秉常其殷勤笃厚诚有贤于人者秉常持其恒心至于乆而不变则人之防其济者可胜计哉然因是而思之世之为州县者受爵禄之荣固当思天子同仁之心以惠其民然而汲汲思济其民者恒少汲汲思济其欲者恒多使皆若是汲汲然思济其民则民之病有弗瘳者乎故为记斯堂而并着之庶或有儆也
　　竹鹤轩记
　　吏部司务何君彦泽于私第作小轩植竹数竿竹下置鹤焉每时雨初霁清风徐来或明月正临白露微滴竹之植者皆姢好净秀而斯鹤也或俛而啄奋而舞戞然而长鸣彦泽狎而玩之其心有甚适者因名轩曰竹鹤之轩或者曰彦泽非隠者也其显仕乆矣彼洛阳之牡丹维扬之芍药岭南之孔翠其容色妖丽而文采绚烂足以恱乎目快乎心昔之显者盖常乐此矣若竹与鹤虽曰清雅絶尘然其声色臭味岂足为恱哉是固畸人逸士之所好也彦泽不彼之乐而此之好其亦异乎且君子可以寓意于物而不可留意于物昔之人有好鹤而致败好竹而取嘲者皆留意之过也彦泽于斯二者偶一寓意焉可矣而至以名其轩无乃留意于物乎此非所望于彦泽也解之者曰凡人之嗜好必以类知者乐水仁者乐山以其体之似也彦泽神清气和而襟度恬旷超然不累于俗竹与鹤盖似之是以好之非若卫赤之简贤王猷之傲物也且好恶人情之所有也顾所发何如耳晋王右军之清而好鹅陶渊明之达而好菊唐李白之雄放而好白鹇宋周子之贤而好莲花彼皆仕者也然不屑于富贵之乐而独好于此其意皆有所寓也彦泽盖亦若是矣若刘伶之于酒祖约之于财阮孚之于蜡屐乐之终身不厌则其情之蔽识之偏视彦泽所好其清浊相逺矣此何足以为病予友李公时勉闻之曰是庶乎彦泽之意哉予曰然则然矣而予所欲于彦泽者不止是孔子曰知者乐水仁者乐山亦资之以成德也不然则徒好而已诗淇澳三章皆以緑竹起兴美武公之德积而至于盛也鹤鸣二章皆以鹤鸣为比言诚之不可掩而人之不可不诚其身也皆大贤君子自修之实也彦泽宜加意于此哉夫天下之理无穷而学问之功亦贵于无已彦泽诚加之意焉则固大贤君子也于竹鹤之好非徒细娱而已矣李公曰子之言彦泽所乐闻也盍书以为记俾掲于轩之壁间而朝夕览观焉乃为书之
　　凝翠楼记
　　吉水陈袭祖居邑之住岐盖南唐门下侍郎乔之后七世祖恵卿仕宋官至迪功郎入国朝来袭祖诸父孟桓孟躬皆举进士孟桓为兰阳令孟躬三为郡博士至其侄素亦登进士第而自请为教官此其已显者盖衣冠之族也今年袭祖来北京而素亦自沙县教谕考绩来过予言曰住岐当山水胜处袭祖之家又据其胜然为冈阜之所荣抱林薄之所蔽亏不得以尽览焉于是作楼若干楹岿然出于羣屋之上凡山水之胜始可一览而尽得之盖鼇山在其南岐山在其东郁盘深秀歴四时之变而不改其色江自章贡来北经玉峡然后引而东蒋沙绵亘乎其西嘉木茂树挺入霄汉环而望之纡青缭碧浮蓝飞黛皆聚于此楼诚所谓竒观也惟江山之秀非楼无以尽其胜而兹楼之胜非文无以彰其美愿请记于先生予谓山水之可观者岂独住岐哉然而有显不显系乎其人之遇不遇焉昔栁子之居栁与永也二州佳山水州人多不知好于是铲荒秽开防茏发清泠披莽苍凡盖藏掩覆于千百年之乆者一旦皆轩豁呈露至于后世人得以知其美而遂观游之乐者以栁子故也岂非山水之幸哉兹楼得山川之秀而自袭祖作之其亦可谓幸也已虽然地以人而胜君子之善其地尤莫善于继其先侍郎仕南唐忠义之心炳如日月庶所谓立德者此陈氏之望也为子孙者当思有立以继之则山水之秀当益増非特一时之竒观而已故为之记使陈氏之子孙登斯楼者览之而思自励云
　　归来堂记
　　琼山教谕万载萧希曽既归老于家名所居堂曰归来之堂因其乡友刑科给事中郭君邦器属予记曰希曽以永乐甲午乡贡进士典教于闽中后复改琼其学足以教人而才行亦足以治人当路者累欲荐之然以其有疾不果希曽安于此职一不以介意既得请而归其心诚有以自乐也盖尝于其先庐之后构屋凡百楹而名堂曰荣恩今又别作堂以归来名之荣恩志其进归来喜其退也且地多佳山水鹅峯矗乎东云岭屹乎西夏山拱揖于前龙窝峻拔于后其冈峦之秀草木之茂烟云之变态清泉白石之流峙羽毛之类飞走而上下游人行侣樵童牧竖啸歌而徃来其中良田可以稼深池可以渔闲原隙地可以供桑麻蔬果凡养生之具皆不必外求喧哄尘杂之所不到希曽燕休于此堂固已嚣嚣然矣而外物之足乎心接乎耳目者又如此皆其所乐也予谓古之君子壮而仕以行其道及既老且倦矣则致其事而归仕有常禄归有常业是以进退自得也后之君子或以官为家故有溺而忘归或素乏常业而无以为归于是有贪位之讥窃禄之嫌我朝列圣以深仁厚泽涵育天下天下之人无无业之家仕者之老而倦也则不欲烦以政使归休于田里而无留禄之人此太平极盛之世也希曽进而享其荣退而遂其乐岂非君子之幸哉然君子之乐不徒乐也乐则形于言希曽必有以歌咏圣化发为治世之音后之人得观于此而圣朝之美着矣则归来之堂岂不亦与有耀哉故为之记
　　贞夀堂记
　　贞夀堂者何安成萧希进与弟希迁奉其祖母之堂也堂而名曰贞夀者何所以着其德而美其福也妇人之德非止于贞福亦非止于夀也而独以贞夀名者何盖举其重者名之也希进之祖懋广早世其父绍芳之生始数月祖母刘誓不改节抚育而教诲之绍芳年二十五与其配相继没希进兄弟皆幼又赖刘氏之德底于成盖年二十而寡长育其子孙逾乆而不变今年七十二矣此贞夀之所以名也昔之论女德者必先于柔顺柔顺者刚徤之对隂阳之义也而孔子于坤之彖则曰柔顺利贞贞者知正而固守之之谓予取以为则焉夫处闺门之奥有夫子之依柔顺诚德之美也一遇事变履危难而必曰柔顺焉将不至于委靡而茍从矣乎柔顺以处其常贞以处其变而后为女德之全方刘之为妇非不足于柔顺也及灾罹祸变萧之嗣续辟一髪而引千钧卒能殚心尽力以再造厥家非其志之正守之固毅然自任而不囘安能如是哉今年逾七十贞者之所宜也松栢之贞冒寒暑歴霜雪而柯不改叶不易由是而大百围阅千岁其理固应尔矣然则以贞夀名堂斯不亦称情也哉希进兄弟奉养于斯堂丰其服食调其起居而娱恱其志意者所以报德也亦可谓能孝也矣呜呼世之为妇不幸而早寡者何限然或去而之他至于覆人之宗絶人之嗣者有之未必非柔顺之过而贞不足也恒之辞曰妇人贞吉从一而终然则从一而终妇人之贞得吉之道也若之何其可忽哉故予记斯堂而反覆着之闻者亦将有感也夫
　　奉亲堂记
　　辛里谢氏于安成为故家复昌则谢氏之良也今年既七十矣其子贵祖等作堂以奉之朝夕侍左右顺适其起居承其顔色调其衣服饮食寒暖多寡之宜而其心懽焉族之贤者濵州学正利贞为名其堂曰奉亲之堂既而贵祖来北京求予文为记夫亲者子之所由有其身者也生成之德大矣譬如天地然不可得而名亦不可得而报也虽然岂敢忘哉天之生物不能有报者惟其无知也若人则异于物矣然求其报岂奉养所能尽哉而非奉养则无以致其情故奉养者乃所以报其万一焉耳矣夫人必本于亲而必奉养焉且犹不足以为报而有不能然者则谓之何哉盖亦草木禽兽而已矣君子奚取焉若贵祖者宜为君子之所重也昔尝闻之君子之事亲莫善于养志尤莫善于成亲养志者以其亲之心为心也是故敬其所敬爱其所爱致其所可欲去其所可恶不使少拂逆焉此之谓养志至若言必循理而无过言行必由道而无过行使人皆曰此君子之子也是与其亲为君子矣此之谓成亲养志固善矣而成亲其至也能如是则其奉虽薄而孝则大矣况又备物之称情也哉庶乎其可以少报也贵祖读书知道理且既能奉亲矣予欲勉其进于大也故述其说以为记
　　思敬堂记
　　思敬堂者恵安伯张君琮所居之堂也君贵戚大家其祖姑为仁宗皇帝圣后实生宣宗章皇帝是谓太宗文皇帝嫡长孙文皇帝定储副宣宗遂为皇太孙励志诗书缉熈圣学其朝夕左右辅翼賛襄必择天下之贤于是君之祖前恵安公以元舅之亲实当其选章皇帝躬尧舜之资居元良之任仁义道德沛然洽于天下虽圣性髙明有以致之而辅导弼亮之益盖公有矣上笃厚亲亲视戚里最重果贤且良则敬礼加焉夏之涂山殷之有娀周之任姒不能过章皇帝嗣大位推本母德之盛与舅氏毗辅之功遂进公为惠安伯而张氏之福禄荣名赫然无与比者公尝言于众曰吾幸以戚里之亲受文皇帝显命俾日侍皇太孙夙夜思所以报上者惟求之古人孟子谓非尧舜之道不敢以陈于王前此吾心之惓惓也众皆以为诚然公既即世朝廷念公之深复以君袭伯爵益増戚里之荣君慨然曰昔吾祖恭敬事上天下莫不闻今余庆遗泽复及于吾将何以为报哉吾闻之礼曰君子无不敬也敬身为大又曰敬德之聚也能敬必有德吾其益勉于敬乎乃以思敬名堂而属予为记君子修已以敬推之以安人安百姓而已焉此圣人之教大贤君子之所以自励也予岂有毫末加于是哉用是以为记俾书于堂之壁而日览焉庶几克绍先祖之志云
　　清溪沈氏祠堂记
　　监察御史沈珒奉其父兵部主事昪之言来告予曰沈氏先居湖州其后有文俊甫者徙居邑之南乍川则昪之曽大父也文俊甫生达之又自南乍徙清溪则昪之大父也大父好学聚书至万巻实生昪之父谷寳以文行称于乡洪武中举才能称疾不就自曽大父文俊甫以来惇本力穑而诗书之业未尝废家日以裕然而有不能释然者盖昔居湖时尝盛矣元季之乱兵燹相仍宗族离散丰堂广宇皆化为丘墟垅畆矣赖曽大父之智改弦而更张之歴世相承八九十年废者兴衰者盛今幸不失前时之望然谱牒亡失故旧凋丧水木本源莫可究报本追逺之诚亦莫之能尽此其所深慨也古之君子致严乎其先者莫重于祭而祭必有庙庙必有主后世庙非赐不得立虽卿大夫之贵有官以荣其身而无庙以祀祖考子孙虽欲自尽亦同庶人之荐而已矣惟吾先世实有令德以启佑后人故吾子琮珒遭遇圣明享禄位而昪防褒封之典今贵显者三人庆泽之敷遗厚矣岂敢自同于众庶而不思所以报哉乃于正寝之东拓地建堂以祀焉逺而不可考者末之何断自其可知者为之次以文俊甫始迁乍川为第一世达之又徙清溪为第二世谷寳积善成德以蕃育子孙而沈氏复大为第三世吾二兄虽有后然吾同气不忍违皆祔食若昪之妻之丧当祔亦举以祔焉此祠堂享祀之意也愿有记以示后夫庙之祀先尊祖睦族之大法也盖当享之日则所享者之子孙皆至焉尊卑疏戚秩然不紊伦理正恩谊笃而无忝于其祖斯所谓孝也沈氏之先统系无所于考幸有贤子孙相继出纉先德之传念世祀之重作祠堂具器用而以岁时备物行礼诚可谓笃于孝者矣今祠堂之制非若古之庙也而逮及庶民皆得享四代制虽简而祀则隆晦庵先生顺天理本人情而以义起也事合于义而尊尊亲亲之道行则何古今之间哉圣朝之治旌孝以劝忠仕之贤者必褒及其亲沈氏祖宗既立德于前子孙复善继于后则宗祀之光荣盛大岂有穷哉故为之记以勉其为后者
　　聚恩堂记
　　聚恩堂者都察院右都御史李君之堂也堂之有名者何彰上之赐也何名为聚恩言泽之及其亲者不可一二计也不可一二计而必以名堂者所以美其盛而思厚其报也李氏故江右人君之曽祖友政始徙居蜀之合阳世有隠德而不仕祖永恭质直好义谨礼而明法周穷恤匮甚于为已人有婚丧不能给者皆资之无吝色父祥字世昌尤淳厚恭俭惇本务实以兴其家君生美容质而才足以有为祖父爱之尝谓人曰吾家世积善此子必能亢吾宗日勉喻为学经史之外复使通律意曰刑所以辅治也学成取进士为礼科给事中会疆埸有事上皇北狩复进都给事中礼部右侍郎徃奉使责以大义有功而归上嘉之拜右都御史而赠封其祖父亦如之妣与妻皆封夫人锡以诰命三世之亲虽有尊卑存没之殊而无不被其荣者及奉命巡抚湖湘乃治宅武昌迎祖母太夫人与父母来就禄公事之暇率诸妇子备物敬养焉太夫人思故乡君用传符乘鹢舟送至瞿塘乃归荆益之人见君奉亲徃来而光显如此莫不称叹以为贤迨罢巡抚则奉父母居京师广宇丰堂极海陆之珍以养朝夕天下之乐莫加焉孟子曰事孰为大事亲为大君既得之矣况又有重庆之亲皆以君显而受褒宠之命乎则名堂曰聚恩岂不称情也哉虽然恩者上所以厚下敬者下所以事上而所谓德之聚也李君益笃敬不忘则德萃于其身而圣朝恩泽之施将如川之方至渟涵浸灌汪洋衍迤而不可穷岂特今之聚而已李君求予记故为记之使掲于堂上观乎此者其孰无欣慕之心哉
　　重庆堂记
　　重庆堂者舒城郑氏奉亲之堂也郑氏于舒为大家代有显人国朝以来德善之积而致夀考之隆者又一时之盛而重庆之堂所以作也监察御史时为予言其世祖父以文初以养亲不仕而笃于孝敬今年九十乐善之志不衰以时伯父景阳贵封南京刑部右侍郎祖母王氏年八十亦封淑人时忝家教取进士官御史幸防天子之宠命父景颙得封为监察御史母王氏封太孺人赐勅命叔景髙则以举义纳粟赈饥亦赐冠带荣其身今三世之亲夀考光荣而聚于一堂岁时称庆内外姻属皆在焉懽忻和乐蔼然充溢于其家因以重庆名堂其亦可谓称情也矣愿为记其事以垂乆逺予谓君子致福于其身不偶然也盖德者人之所得于天得之于天而保之不失然后天佑之俾康寜夀考而子孙荣盛此天所以彰其德也成周诗人之于君子也既以无疆无期祝其夀矣又推言其所以得夀者而曰德音不已德音是茂其意犹未已也又极言之至于保艾尔后乃已焉岂非以有其德者固可以得夀犹必保养其子孙蕃衍盛大然后为福之全于乎何其善言君子也天之于人惟善则佑之身其康强子孙其逄吉观时之祖与父则其为善之应可知矣孔子曰积善之家必有余庆积之云者非偶一为之而止而善亦非一行之可名也人之于善累累而不已则天之锡庆亦源源而不穷郑氏之祖父既积之于前而时又善继于后则福禄之来名爵之加将愈乆而愈盛矣故为之记亦以勉夫后之来者
　　万安县学重修大成殿记
　　万安文献之邑也儒学在县治东北而当山川之胜若金鵞芙蓉诸山章贡诸水重冈叠嶂恬波骇浪不间逺近巨细皆回合拱挹效竒献秀于此故昔之作者有取焉其所建立庙在前学次之人既钟其清淑之气而益以学问徃徃登髙科跻膴仕有盛名当世而万安之学著称于天下至于今乆矣缮治不继日入于敝朝廷每下兴学之诏有司以多务鲜克用其力景泰壬申都察院右佥都御史姑蘓韩公允熈奉命巡抚江西得便宜从事政令修举威行恵施而尤以兴学为急至万安谒先圣周览殿廷而叹其敝陋召邑中耆儒秀士富家巨室欲集众力而新之邑之义民曽时望言于众曰公之兴学以圣人之道教敝邑子弟甚盛心也为父兄者奚可不自勉而以烦公虑乎学之资用殿为大时望请独任之一不以及人公大喜加奨励焉时望务逺图不惜费市杉木湖湘必取合抱大材其他砖瓦鐡石黝垩丹漆等物及诸工匠皆求其良者而以财致之是年九月兴工而以明年四月成为大成殿五间髙四丈五尺有竒而深濶称之脩梁钜栋重檐刻桷土木采章极其轮奂圣贤像貌之居殿中者皆塑绘如制视昔之美有加焉既而韩公复以事临万安徘徊瞻视见其巍然焕然可以冠诸邑益大喜曰时望尝出谷赈饥玺书褒赏为义民今又独捐巨费以成朝廷兴学之美岂非诚好义之士哉左副都御史刘公广衡万安之杰也与曽氏聨姻好谓其世泽在人故家有余积而韩公秉德蹈义足以使人兴起故时望为此不难也不可以不书乃属予为记以示后人使知今日兴作之所自而万安令某则请具石以刻焉予谓学校教之地也然必有庙以祀先圣所以明道之有统也圣人之道非他因人之固有者而道之耳仁义礼智人之固有者也然或蔽而昩焉则于君臣父子夫妇长幼朋友之伦日用事物之酬应有不得其宜者是以圣人着于书建学立师聚其才俊而教之使读其书以明理之本然与其用之当然皆有以善其身植其家而达于乡党州闾出则为循良岂弟之臣处则为孝友忠信之士而无不宜者然后为教之成于乎学校之教盖治之本也修举而程劝之奚可缓邪今大成殿既新矣学于是者当何如用心哉进而瞻夫道德之容退而循夫义理之实本末兼尽精粗不遗用舍行藏之间真足以兴道致治仪世范俗斯不负圣天子教育之仁与夫造作劝励之意若徒用心于其末而不究其本自谓无忝焉者非君子之学也予念韩公惓惓于学校而嘉刘公不忘人善且欲勉其学者笃志力行而皆为大贤君子之归亦以永时望之誉于悠乆故为之记而使刻诸石
　　忠孝堂记
　　圣天子恭膺天命复正大位以安宗社于万万年薄海内外凡君国子民者不间逺迩钜细皆鼓舞讴歌以为此天地眷命之隆非人力之所能为也上既大受羣臣朝布德恵于天下诏凡有劳者皆陞秩于是都察院左都御史杨公进封兴济伯仍掌鸿胪礼仪公名善字思敬早遇太宗皇帝于潜邸以文武之才承殊特之眷靖难之时已建劳绩尤深明典礼遂陟正卿以任其事而朝廷上下朝觐防同军兵搜猎事虽非一无不当于礼者仁宗宣宗今上皇帝在位时皆以公为能亲任之恭慎不怠谋行计施其所论事惟务大体必依于仁义忠信天下之人仰其令望而挹其余光盖五十余年及天兵北伐公徃迎鸾辂还京师奉上天之明命以化谕其人宣布我朝列圣大德涵容保养俾得遂其安之意发刚大之气吐正直之词敌人恱服圣驾来归公之才德益着而功用益显既又进兼礼部尚书人莫不以为宜而公则曰吾闻古之君子之事上也必以忠孝为本忠以事君孝以事亲忠孝臣子之大节也忠孝兼尽臣子之道立矣善固以此自励而致爵禄之荣其敢须臾忘之哉因以忠孝名堂朝夕览之而益勉焉予时以老病赐归田里而公以堂记属予予从公逰且乆不获辞因次第其说以为记
　　景仰亭记
　　景仰亭者饶州太守王侯作也祠事前守而复建此亭憩息之所宜有也亭而名曰景仰者何也取诗髙山仰止景行行止之意也前守谓谁顔公真卿范公仲淹王公十朋也侯所以敬事之者何也盖三公之德行着天下恵泽在生民誉望闻海内皆尝出知饶州人之所不能忘也唐天寳之乱盗贼蜂起顔公独秉大节遏宼锋然以正直不容于奸邪连被贬斥及正庙祀举朝仪言事益切召谤益深卒陷于希烈以死宋天圣中章献临朝范公居諌职首言天子无北面太后古无代立者及论时政阙失谓安危治乱在用人公私之间宰相恶之落职知饶州移延庆饬守备事上遇人一以诚信先忧后乐者公之素志也王公为宋著作时言人主之职有三任贤纳諌赏罚而已又言大臣懐奸误国八罪正左右史之职以论諌剀切出知饶州萑莆多盗一夕遁去歴典四郡雨旸时若人之眷懐有如父母其德善可知也古之君子有志于斯世者必以圣贤为师非道不言非法不行不以死生祸福介意唐宋以来治乱多已君子小人更迭用事得失之辨是非之公盖有不可冺者鲁叔孙穆子谓立德立功立言可以不朽三贤之所立如此王侯合而祠之宜也师其善政善教而想其容仪辞气之盛形于拜跽荐奠之间焄蒿凄怆如或见焉岂非尚德之君子哉侯名忠钱唐人由进士入翰林擢兵部主事用简拔陞今官廉公明慎吏畏民懐尤加意养士至亲为授经天乆不雨躬祷而雨其精诚有足尚者侯既为此亭兵部尚书孙公原贞题其榜侯乃为书告予曰忠昔在翰林从游今幸典名郡继三贤之后其遗休余泽风声气习表然在人者忠得仿而行之以惠此一邦亭之有名示志也愿先生为之记而加勉焉侯盖笃于自修者也孔子曰君子修已以敬推而至于安人安百姓则其效大矣予既为书三贤之美而并以是为言者盖期侯之德业充而极于逺大也诗不云乎庶几夙夜以永终誉侯果有取焉则掲于亭之壁以为记
　　德安府重修庙学记
　　德安禹贡荆州之域春秋郧子国也秦属南郡汉唐名安陆宋置安逺军节度以世宗潜邸在焉又陞为德安府其风俗醇厚而人多秀杰喜儒术自昔以文章魁天下跻辅相者有焉国朝以来建学育才以兴太平之治而德安之学校亦乆而敝矣有政教之责者病之前守天台范理虽尝修治而其力不继仅完大成殿可以容爼豆其他则日入隳壊景泰三年刑部郎中周侯铎以贤举为德安守侯万安人字秉训由进士官郎署公廉爱人声誉蔼蔚下车之初周览学舍叹曰贤才治天下之本学校贤才之所从出也敝陋如此何以作其气成其才以称上意哉亟欲有为以岁之不易不克如志越二年岁丰民和侯大喜曰是可有为矣乃与僚佐议各出资以为倡于是民有好义者皆奋而应之富者出赀贫者効劳各尽其诚不呼而集市材鸠工并手偕作庙之椽壁有腐壊者更易之两庑旧各七间今以其隘各増为一十五间毎间为一坛塑先贤先儒像居其位作防门櫺星门櫺星门之南立牌楼榜曰文庙櫺星之西作神厨六间故明伦堂隘择文庙东空地作明伦堂五间堂后剏讲堂五间讲堂东西作号房各七间其东北作馔堂五间明伦堂东西作诚意正心进德修业四斋各三间明伦堂前凿石甃泮池周回三十丈池内垒石为三桥以通徃来池东西作号房各六间池南作门屋三间榜曰儒学而周以垣儒学门首新作通衢大道半里许衢之东西各署牌楼掲扁焉东曰兴贤西曰毓秀又于兴贤之东作牌楼一扁曰儒林皆侯之经营署置土木采章极其轮奂气象轩豁规模宏逺矣始作于景泰五年之秋而以天顺三年之冬讫工郡教授黄琰训导陈和赵诚陶鼎曽政相与言曰学校之成侯之用心至矣不为之记则何以示后人劝多士乃备书本末俾学之贤者王子昭持来请予文刻之石予闻古之治天下者必本于学校三代之教可见已然非独治天下者然也虽诸侯亦有之德安名郡古诸侯之邦民性之厚率圣人之教非一日矣乃今又得周侯大兴学校以教之学所以明圣人之道也圣人之道本于心而着于书读书以明道自伦谊之大至于物理之微皆精察力行化于家仪于乡推而施之天下而治道盛矣然有志者盖鲜也故读书而不明道者有矣悖道而趋利者有矣束书不观而侥幸于一切者又有矣此流俗之通患也为士者防教育之厚而顾以流俗自处则奚贵于士哉此亦非周侯所望于学者也吾尝闻之宋仁宗皇帝重选士尝焚香祝天愿求忠孝状元是岁果郡士郑獬魁天下当时以为得人今德安之学既新矣来学于此者皆当日新其德为忠臣孝子以图报于朝廷而不陷于流俗则无负皇上教育之大德与诸守倅师儒勉学之盛心则善矣故为书此以賛其成亦思以劝来者予之相爱也厚矣观者其毋忽诸
　　琼州府重修庙学记
　　琼州府在南海上濒海州县十六七而统以一府地既阻险海患间作人物皆被其害洪武初置庙学于郡治东南其为士者多喜学賔兴之岁以经术自奋取进士登要途者相望也天顺庚辰七月望赤云勃兴盲飚怪雨发作无节居人大恐曰此候也乆而愈暴頺垣古屋塌然摧仆翌日午稍息徐而视之礼殿仅存一二余则尽废有司不遑修治日徃月来实概于心今年春广东宪副临武邝公廵省至是邦谒先圣庙悯其倾覆且尽无以掲防妥灵师无所施教弟子无所受业喟然以修复为已任谓太守章贡叶侯鼒推官五云刘侯诏等曰天变虽无常而天职之在我者则有常也吾岂敢怠哉闻者皆为之喜协徳一心以奉其令贫者効力富者出财凡竹木瓦石饮食诸物之宜于用者无不毕备材良工善各逞其能不待劝程晨夜展力未数月礼殿成又逾月明伦堂成未几两庑四斋灵星防门次第皆成师生讲论食息游憩之处悉备乃饰圣贤像致美于容貌作钟磬罍爵簠簋笾豆诸器皆以其物为之如制春秋有事于庙礼备乐和进退有节观者莫不賛其美因相与谋而属记焉学校教之地也古之圣人所以教者岂有他哉因人之所固有者而道之耳仁义礼智信人所固有也具于君臣父子夫妇长防朋友之间施于尊卑贵贱应事接物轻重疾徐之际而不失其宜道之常也若时气失常风雨乖戾人物不遂其安草木鸟兽亦皆不得其所此灾变之大者也因灾变失常而谨人道之常者以修复焉岂非宜哉昔韩璧守是邦尝新学矣晦庵先生为作记论天道人事之常以勉学者使践其实而趋于善先生之文尚在也当复有知言君子质之而诚不悖焉则请续书以为琼州府重修庙学记其始作则是年春二月之某日而以秋八月某日讫工临乎上者厚于仁役乎下者勇于义是皆宜书不可以不书乃为之书
　　镇江府改建儒学记
　　镇江南京畿内郡防治化之日乆矣旧学在府廨东南朱方门里今之忠祐坊是也自宋寳元来或修或否日入于敝至今景泰壬申郡守张侯廷瞻来叹其卑湿隘陋欲改作之士人多以赀来助即学宫之北买地庀工事具以闻诏可之适张侯以忧去后三年丙子而白侯希闵来任于是大成殿两庑防门讲堂四斋次第皆作其为屋崇卑广狭悉中程度凡几间既而白侯罢今林侯一荐继之协德一心有猷有为又作尊经阁观德亭灵星门兴贤门泮宫门凿泮池跨以石梁环以周道及诸祀享寝食庖湢之处教官之居诸生退习之舍无不备前后得三贤守区画处置尽其方经始于壬申之六月而以己夘二月毕工盖歴八年而庙学之制伟然完美矣左副都御史崔公廵抚畿甸至镇江观而恱焉曰是足以称朝廷养贤图治之心矣然为之难不可无记以示后使凡学者皆思学以称其意于是郡教授萧崇等以林侯之命遣其学前训导梁宪来请予为记宪予亲也不可辞学校教之地也然必有庙以祀先圣所以明道之有统也圣人之道岂有他哉因人之所固有者而道之耳仁义礼智人之所固有者也然而或昩焉故于人伦日用之常或有不得其宜者是以圣人着于书学校之教盖使读其书以明理之本然推其用之当然而已矣教之既成然后出而用之则百执事之臣无不宜于其职学校盖为治之本也镇江之学既新矣诸君子体上德而敦教事亦可谓至矣学于是者当何如用心哉汤盘之铭学者所当法也去其旧染之汚而日新是图读圣贤之书求圣贤之道修于身仪于家身体力行而推致其极举而措之自新新民皆躬履而不渝如是斯可以无负矣故为之记以勉诸学者使毋怠
　　新淦县进士题名记
　　昔我太祖皇帝既定天下即诏郡县皆立学以经术造士而设科取用之万世太平之业此所由建也新淦临江之望其山水明秀而风气清淑贤达之士生其间皆竒伟而好文建学设科以来出为世用者相继而不絶其髙才硕学足以修政事树勳业发而为文章义足以润色鸿猷震耀后世皆由列圣大德光被天下是以万邦黎献咸愿为之臣惟时举而用之耳治效之盛比隆唐虞虽深仁厚泽所致而亦得人以为助也洪武庚戌至今贡于乡试于礼部献策于大廷凡在选者皆名显而身荣上之待士诚厚矣乃天下之公也郡邑贤守令复有题其名以励多士劝将来者亦人之至情也而新淦阙焉县令李侯乃歴考尽刻之学宫而虚其左以俟继者侯爱士之意盖欲着其美于不朽使为士者皆歆动奋发得以防上恩而行其所学由新淦一邑而达之无逺迩儒者之效彰彻于天下无愧于科目之选然后快于心其志亦大矣昔者尝闻之晋范宣子自谓其世乆而盛以为不朽矣而鲁叔孙豹谓之世禄非所谓不朽所谓不朽在乎立德立功立言谓之立者表然示法于天下而不泯也李侯之志其亦在是欤果然则题名之石岂不百世有耀哉侯名周字廷亮扬州人初为御史求便养得新淦有仁爱及民而尤有志于学校观于此可见矣相其志成其名者训导陈旅为之记者泰和王直也
　　广州府学仰髙祠记
　　仰髙祠者广州府学礼贤之祠也礼贤而谓仰髙者何言贤者之髙风峻节非寻常可及也非寻常可及而蔽之以髙之一言何其善于形容而善言德行也按广东宪使方公书及太守沈侯所述事畧云初宋以蒋之竒守广州拳拳于砺名节嘅郡之前贤未有祀以晋吴隠之唐宋璟李尚隠卢奂李勉孔戣卢钧萧仿八人列而祠之子城上又益以晋之滕循唐之王綝作十贤賛因名曰十贤堂开寳以来茂勋清德有若潘美向敏中余靖魏瓘陈世卿邵晔陈从易张颉八人又合而祠焉名八贤堂在十贤堂之东岁乆頺废而晋陶侃宋苏轼杨长孺元张宏范俱以名宦着国朝佥都御史杨信民抚定叛乱有恵及民卒而祠之城隍庙东若唐张九龄宋崔与之温若春李昴英郭阊古成之皆乡先生有祠名先贤在明伦堂之西射圃之北乆而寖敝元至元中宣抚梁雄飞又以蘓轼杨长孺并祀于廉吏吴隠之之祠淳祐甲辰广帅方大琮立张文献九龄崔清献与之之祠名二献祠今皆废我朝饬台宪励廉节以风天下而广东守臣注意于此亦乆矣天顺改元都察院右佥都御史叶公盛奉命廵抚临广东谒诸祠庙叹先贤祠之敝陋十贤八贤廉吏二献诸祠之废也议所以作新之廵按监察御史庄公歙及按察使方公贠布政使宋公彰等议以克合择学之巽隅为堂三间以祀之考诸贤之爵里名諡以十贤置中室八贤置东室名宦乡先生则置于西室叶公思所以耸具瞻取诗髙山仰止之义更名祠曰仰髙祠岁以丁祭毕知府率僚属诸生从事于其间祠成之明年庚辰平湖沈侯琮来知府事喜祠之成而崇德尚贤之美得以示劝于无穷既书其合祠之意复取诸贤事畧书之碑隂又致方公之书以仰髙祠属予记予年逾八十老病才匮不足以与此然观诸公所以好贤而作砺之者亦犹昔也既新其祠美其名而谨其礼矣好贤之志亦岂有已哉缁衣之改为岂但适馆授粲将有大者焉勉之而极其至在乎已而已于乎表徃昔以仪来今此君子所望也故为之记以见祠之所以更作如此若诸贤事畧则有沈侯碑隂之记可考祠成之日乃某年某月某日也
　　贞节堂记
　　贞节堂者山西按察使王君允奉母之堂也堂以奉母而名之曰贞节者何彰母德也母济南刘克让之女年十九归邑之士人王云生二子曰允曰信而云即世时刘才二十六允甫五岁信三岁防防孑立守二稚以奉老姑家无厚产以资其为业人不堪其忧而孺人忍贫如鐡石课蚕桑勤纺织祭奠以时必诚必敬辛苦以自足闺门之内肃然静处未尝以语笑闻于人早尝读孝经论语能记忆不忘允就外傅数举以为教常令在左右随事训切之使知事上抚下之道允英伟喜学学日有成遣入郡庠益自奋遂取进士为名御史得封母为太孺人而食其子之禄士大夫荣之莫不称母之贞节善教子之善成其教也礼部又请以贞节旌表其门闾母子之间象服炜煌制命赫奕煜然照映于其家太孺人年已逾八十矣而堂未有记王君思显亲之义亦欲播之于不朽今年朝京师语予江西宪使原君杰以堂记属予原君则以属予郡太守张侯瑄遣人来速记予老病不能文然嘉其意不得辞尝闻之贞节人道之大闲也贞者知正而固守之之谓节者事有其制而不过之之谓也在易恒六五之象曰从一而终此妇人之贞守之坚确而不越乎理之常此节之六四所谓安节者也圣人扶世立教所以正人心厚天理于是而旌劝之典行焉太孺人之贞节显于时流闻于逺迩百岁之下国史书之垂美于无穷岂不母子之俱荣哉故为之记使掲于堂上
　　镇江府重修运河记
　　镇江之通漕旧矣始于隋及唐宋自京口新港坝縁城西而南至常州奔牛坝一百六十余里皆无阻盖由两浙运判曽孝蕴郡守林希史弥坚修京口奔牛吕城三闸以闭泄江水通舟楫民便之岁乆淤塞大舟重载不得行皆从夏港孟渎出杨子江渉风涛之险二百余里始得达洲而多被其患国朝前浙江叅政胡清等复请修运河为便勅工部尚书周忱侍郎李敏等议之不果行皇上复登大寳尚寳少卿凌信复奏言夏港至洲江水广濶军民运输商旅懋迁必由此而风波盗贼陷溺者众乞将镇江运河疏濬重修京口吕城等闸遇浅则増置视潮盈缩以时启闭则人受其利而害可以减时左副都御史崔恭廵抚南服亦言凌信等请濬镇江运河诚东南经乆之利上命浙江嘉湖蘓松常镇六府起人夫给官钱设法劝助务在成功仍勅都御史崔恭督同巡按御史郑佑郎中沈彬及诸郡守林鹗等勘议皆谓今修故道深濬从京口奔牛接引江潮修整旧闸四座増置城南灭渡桥新闸一每二月中旬后潮髙水涨则开闸放船九月初旬以后霜降水落闭闸车坝如此则工力减省事易成议定以闻诏可之命镇江知府林鹗总督常州通判刘衢丹徒知县刘震丹阳知县霍芳等分理其事凡用人夫七万余名土石等工用旧旷役者三百余名皆出蘓常镇他弗与各府措置石灰桩木等料价银九百八十八两有竒天顺三年正月兴工至三月十八日竣事河隄随地势为深浅深者一丈浅者八尺坝闸桥岸必完固可以乆诸闸原无官夫者各添夫二十名隄岸河洪稍坍塌即修治勿有壊而都御史及诸郡守庶僚相与言曰运河之修赖圣天子明断于上羣臣百工効忠于下故能有成功而恩恵及民宜有纪以示后使知为之之难而永保之夫大江之险与海相若自古病其难而鲜克善济今圣主在位勤恤民隠听言容众兴利逺害不惮岁月之劳以建悠逺之利东南之人馈运转迁者皆安行利渉其受恵也博矣夫既受惠于今而复加勤于后朝览夕视以防其敝必坚固严宻如始造时则恵利之施有穷哉故为之记俾刻之京口闸之石使凡与其事者日省而加勉焉无忽抑庵文后集巻四
　　钦定四库全书
　　抑庵文后集巻五　　　　　明　王直　撰记
　　重建宋丞相李公祠堂记
　　宋自绍圣以来君子日否小人相继用事至宣和极矣上之人既无道揆一听其所为天乃出灾异以谴告之而犹不悟君臣上下肆然自以为得志于是交远方开边衅及疆塲既隳敌骑向阙而小人犹排忠直误国家靖康之祸有不忍言者当是时烛事于未然奋力于已然志虽不就忠则有余者丞相李公也公讳纲字伯纪邵武人宣和初为左史京师大水公谓有敌国兵戎之变即上章乞戒备防为县迨敌人至上欲避而东且割地以求和公时复用言祖宗地尺寸不可弃力賛城守而以身任焉屡出兵败敌小人间之遂罢众相与争得复畱敌既败上下恬然不复理边事公独忧之数陈备边御戎之防不听又为小人所沮出巡边未几罢不用建炎初起公为相即上十议诛僣逆以正人心务治内攘外经理两河图复京师还二帝事方就绪复为小人所防辄罢防自是益逺去而中原失守偏安之势成矣公虽去朝廷然惟知纳忠不以祸福易意事有益于国者无不言而言辄不用且卒于不返呜呼公之用舍生民之利害国家之安危系焉此宜为君者所倚任而乃使小人之间得行何其厚于小人而薄于君子也方其罢而复留太学诸生都城之细民皆知公之忠其后凡使至北北人必问公安否公之所存见信于下人与敌人而不见信于时君岂非其蔽之甚哉或以宋之不振归诸天直则以为人谋之不臧于天何尤焉淳熈丙午教授永嘉徐元德立公祠于郡学讲堂之左后燬于兵景定中郡守方澄孙剏樵溪书院以祠公元至正辛巳邵武路同知万布哈移剏于郡治东南樵溪五曲之上洪武初以书院为府学祠堂遂废正统已未郡人上官佑为弋阳令归以公祠事请于郡守严陵徐侯述侯欣然从之乃复建于故址而与县僚属及诸士大夫修祀焉行在户部侍郎吴公玺亦郡人俾直记其事直谓公之忠诚载之国史传之天下后世为君子者必当起敬起慕而取以为则焉乡郡人士迩公之居而思公之迹其于感发宜尤易况拜公之祠瞻公之像为亲炙之乎徐侯之为此上官令賛于初吴公欲有示于逺是三贤者皆尚德之至且有风励之意焉诗曰髙山仰止景行行止邵武之士诚能如其意将不皆为君子矣乎故为之记俾刻之庑下以俟
　　江西布政使司官署题名记
　　昔我太祖皇帝既受天命有天下乃大正庶官缉熈鸿业洪武九年以外有司不可仍称中书命改为布政司置使以长之使左右各一员皆从二品叅政二员从三品又置左右叅议二员从四品必择贤任之不轻授匪人朝廷命下则布政司长贰相与审其宜宣其力夙夜匪懈而奉行焉为上为德为下为民有以获乎上有以恊乎下官赏行治效着矣歴代以来因革不同而未有易此者江西昔建署于南昌盖晋唐刺史节度旧治元改为行中书省国初仍其旧至是乃正名为江西等处承宣布政使司其地据荆扬之交湖江之表控带闽广岭峤聨亘风气之完固人物之阜蕃礼乐文章之博习聪明才俊之奋兴视他道莫先焉故官于此者文法之施操舍之缓急使民罔不宜焉者诚非易能也是以当时所用必求德足以服众才足以应务者当其任迨今百年江西之为左右布政使者三十人左右叅政者四十二人左右叅议四十五人其间以刚毅著称以寛大得名或深沈有容或廉介有守直谅通敏秉公持正者盖多焉由是陞任六部陟台宪位列卿比比有也上承天子下理庶民岂可茍得哉初布政司在子城内永乐元年改旧府治为之宣德十年布政使孟桓乃新作于章江门里正统九年布政使吴润又撤后堂而新之甃月台防以石防拓其旧规整然盛观至是孟公已去位吴公亦归老矣而崔公恭宋公钦皆为布政使实来继之以清明忠厚之懿念职任崇显之极叶德一心以修诸己睹前人之遗迹思后人之绍承徃者劳瘁以兴事功而人每忽忘之则后之继者孰肯为逺大之图哉岁月如流人心易怠宜有所纪载以劝能者乃命厥属歴考前人所履之实其嘉言善政迁改更代凡可备他日太史氏采録者则记之不然则阙焉将以镵诸石垂乆逺示劝戒不亦君子之道哉予老且病归卧田庐而属为记乃为书之予闻帝舜之命牧也拳拳养民之务而及于亲君子逺小人以成至治之美今之布政有虞之牧也圣天子简任之心犹帝舜之心也羣贤彚进各率其职前之任者既恭承而勉行之因其才力之所至而着其效矣虽或浅深厚薄之殊然所以献于上者岂无意哉得失之辨是非之公亦有不可冺者后之居是官登斯堂而览斯记者尚思继美于无穷哉
　　髙空山遗诗记
　　建昌城外有三山髙空其一也山势雄拔秀整上出霄汉而下临城中一郡之望在焉宋工部侍郎聂公子述世居之侍郎曽孙铢字积道隠居行义不求闻达自号髙空山翁郡人称之无异词盖亦以为一郡之望也当时画者罗稚川为作图名公钜人如虞文靖掲文安辈歌咏之于是翁与兹山皆名闻于天下世殊事异翁之子孙无复存者诗亦散失殆尽惟虞掲二公之作与稚川之图赖翁之孙婿郑伯章甫寳而藏之至今人犹知有髙空山翁者以诗在故也伯章甫之孙全翁之弥甥也慨念聂氏昔盛而今衰思承其大父之志而传之于乆使翁之名托以永存而不坠乃命其子吏科给事中悠请予文为记予谓古之君子之有立于世岂必其子孙而后传哉盖好德之心人所同有也是以君子不患其无传患其不能有立传曰言之不文行而不逺太史公曰闾巷之人砥行立名者非附青云之士恶能施于后世翁之髙洁不汚而以道义相尚所立既伟矣虞掲二公皆贵显于朝廷其文又最髙而皆为翁赋之则既得所托矣虽无子孙其传可必也况有伯章甫之贤哉伯章甫既贤其子孙又贤而能成厥志则其传有已邪翁之名托二公之诗以传郑氏累世好德尚贤之心亦于是而见文之不可以已也如是后之人尚思善继于无穷哉是为记
　　琴意轩记
　　庐陵刘孟陶居防市之中而不混于流俗凡世人之所好者皆不以动心而独好琴尝辟一轩置琴其中惟贤士大夫得相与乐于此兴有所适援琴而鼓之盖超超然自得也因以琴意二字掲于楣今年予内弟欧阳士则来北京为予道其事而属予记予曰贤哉孟陶此其所以为君子也夫琴之制法六合象四时则九象应八风其用之妙至于动天地感鬼神鼓舞羣动极矣然琴者禁也所以禁淫去邪修身理性而反其天真者也名琴之意盖如是致其用之妙惟尽其意者能之古之人未有不尽其意而能妙其用者也去古既逺新声竞奏师防司马之徒至以此荡人心而灭天理彼恶足与言其意哉迨乎后世又有耽嗜俗乐而斥琴声以为秽者呜呼好尚如此何怪乎人心之乖而政治之下也孟陶于他无所欲而惟琴是好足以见其情之正矣既善其声而又取其意其欲禁淫去邪修身理性无疑也然则孟陶之为君子孰御哉予之于琴盖亦知好矣然未能善其身而徒言其意他日乞身南还当过孟陶请益焉髙山流水之音孟陶为予鼔之猗兰之操予将为孟陶奏也孟陶可老于是轩而已哉
　　西墅记
　　西墅者芜湖令王维用持之别业也王氏世居泰和南富为大家而用持有贤名其令芜湖以寛厚平易为治民德之既而遇忧归以族属之繁而居址之隘也乃作屋于旧宅之西一里许前俯田畴后临池沼而左右皆有山用持率诸子居其中治稼穑足以饱朝暮畜鳞介足以供渔钓倦则登髙以望凡川陆之纡回景物之明丽逰人行侣之去来又足以当图画之玩既夕则焚膏火出家藏古书相与讲求其义而服行之其心甚适也因名之曰西墅服除来北京改巴陵令谒予求记曰维之治此将欲传于乆幸有以恵教之使知可乆之道予谓墅者田庐子以西名者因其地也若可乆之道当亦于西焉求之夫西于天之四时则为秋于人之四德则为义因田庐之在西而以西为名岂非望其有秋而欲勉于义也乎欲望其有秋则必随地利顺天时尽耕耨之宜而不失壅溉之节则秋之成充然而有余于粟矣欲勉于义则既足于家而必推以及人使乡党州闾无冻馁失所者则德之立裕然而有余于义矣粟既盈义既充则长有此墅可必也予尝观于世之人治田而卤莽不能尽其力慕义而暴戾不能笃于行天之报之亦必称其所施腴田沃壤髙门大宅有不能终其身者而何乆之云哉子虽为此而方有民社之寄不得常处于是所以善继而长守之虽有子若孙要亦本于其身今之巴陵推其所立以立人使凡为民者皆安于治田乐于为义莫有不遂者则德立功成而长保其禄位岂特长有此墅而已哉充而大之将又有盛于此者焉用持喜曰先生之教是矣维敢不勉故书之以为西墅记
　　上源塘记
　　上源塘在泰和县东北十五里杨孟辩之所居也永乐壬寅十二月孟辩修治此塘以砖石甃之而予适至其家则邀予周览而相告曰此初吾家之别业也吾世居泰和城中五世祖应真登宋端平二年进士为理定县簿既贵显矣至吾祖与吾先人始乐山水之胜而于是居焉至于今五世矣登髙而逺望之其郁然深秀者则吾先人所植之山也其附于山沃然而可稼者则吾先人常稔之田也其洼然以深而黛蓄于逺近者则吾先人所蓄之池也至吾兄弟又充广而増益之然岂以是而临一乡哉吾又筑室于故居之西亦将退然以自休矣兹所以修治此塘者盖以其源之深静有本也余流溢去达于山下又益以众泉清凉滑甘冬夏如一其上跨以石桥凡吾之出入与賔客之徃来吾家者皆由于此今将广其址为大桥上覆以亭左右为栏槛置座焉使行者有所憩息惟吾杨氏之所见称于乡邑者人必以其地表之而称之曰上源塘杨氏不修之亦何以称名哉愿先生为之记以示后人俾勿壊予谓古今山水得名者非可一二数也潭州之东池得戴简而后彰真州之园池得许子春而后显其他因人而著者盖多而泯然无闻者亦不少也吾邑之名源塘有二而以上下别之此则着闻如是则彼之所以不闻者岂非无其人哉虽然孟辩于此不以修治而后重也其美有足称者盖孟辩有母年七十余尚康强无恙孟辩特为一堂以居之衣服饮食寒暖疏数之节必亲调侍不忍去左右而其亲安焉其兄弟三人最相爱兄孟逺弟孟恒皆早卒孟辩抚其诸子如已子而其诸子事孟辩一如所生一门之内穆如也其孝友之道如此则上源塘安得不着闻也哉使杨氏益修孝友之道愈乆而不替则和气之所感召将见鱼鸟之翔泳于其中草木之生植于其左右者亦皆顺适其自然之性而无喧竞夭折之虞岂独见重于人已哉故为记之以示来者亦因以俟其成焉
　　御书楼记
　　前年秋天子念民生之不易水旱之无常不豫为之备则将有受其饥者择在廷之贤臣俾督诸有司发府库之财以益仓庾之粟使虽有灾而民不告病郡县民有好义者能出粟佐官当旌表而给复焉监察御史薛希琏奉命至庐陵庐陵之民感天子之仁而竞以义应于是周怡恂友与其侄仁俊各出谷二千石以归有司置仓贮之官自出纳恂友今工部左侍郎恂如之弟而仁俊其子也希琏大喜曰周公巡抚畿甸及浙江诸郡布上之德以恵养斯民斯民爱之如所生而弟与子又能施恵于乡里仁义萃于一家如此其贤哉即具实以闻上嘉之遣勅旌为义民劳以羊酒复其家恂友既拜赐作楼于其居之西北而寳藏焉名之曰御书楼及来京师属予为之记予谓仁义之理原于天具于人心必将发而应于外惟所以感之者何如耳今圣明在上笃意养民心之所发纯乎仁爱之施盖惟恐一夫之不得其所是以诏令之行人皆作而应之下之好义由上之仁感之也传曰尧舜帅天下以仁而民从之此之谓也然世之以义动而力能如志者得一二于千百已多矣独周氏有二人皆防朝廷之宠命而表然为郡邑之望非其得于天者有异盖得于家者非众之所及也周氏故大家其先祖豫章公尝买田万三千石収其利以佐常平遗安先生当元季兵荒之岁煑粥以食饥人生者有养死者有藏今侍郎公又有恵于东南之民甚厚恂友之义虽曰感上之仁其世德亦有以启之也故予为之记此楼必推原其本而牵聨书之使恂友子孙观之不忘褒嘉之美而思继述于无穷若他人之观乎此者亦将有所兴起也
　　克复堂记
　　旌阳令宋常固既请老而归介中书舎人金辅伯谒予告曰常固世家新淦之金滩元季之乱先庐皆燬焉大父梅溪稍复修治以居先考宏善尝慨然欲有为防以贤良征弗克遂常固昨为龙川令以忧归念前人之志未就也乃治旧址作新堂崇卑广狭式中度程少保金先生喜其能复旧观名之曰克复堂且属翰林编修朱孔昜为题其牓凡宗戚之防合乡闾父老之过从四方贤士大夫之徃来皆得以乐于此而吾之子弟朝夕趋庭下亦得闻诗礼之训习衣冠文物之华庶几不失其旧然未有记何以示后人使善继勿忘敢请于先生予观昔者君子之营居室也皆以继前人而传后嗣虽百世未厌然事变之来有非智虑所能全者向之髙门大宅化为煨烬莽为丘墟者何限至或子孙不能守而他人有焉亦多矣惟前之作者德修于身及于人则天必佑之隳废之未几而兴复及焉以有子孙之贤也若宋氏者岂非然哉予闻梅溪务德好施而宏善甫深于易虽应征辞不仕以所业教授乡里常固取进士为县令昔在龙川能兴学教诸生其德皆有以及人今之堂搆可以见其继述之孝子孙世袭厥美则亦可以永保于无穷矣抑予闻顔渊问仁孔子以克己复礼告之盖尝有取克复名堂者而非常固之所以名也然此所谓克复者乃求仁之功诚从事于此则心德全而足以及物于传世裕后何有哉此常固之所知也愿相与勉焉
　　齐夀堂记
　　旴江程氏故大家在宋之时以宦学显闻而楚国公钜夫又大显于元其德业闻望表然为当世重臣孟麟则楚国之五世孙也淳朴谨愿凡其言行凿凿乎必依于理乡人皆归其德而以善人长者称之其生以洪武庚戌至是盖七十矣其配夏氏亦与之同德而年既七十一皆康强无恙孙曽满前备物而敬享焉今年七月【缺】日则孟麟始生之日也其子羽为吏部司务喜其亲之偕老而得以食其禄名所居堂曰齐夀之堂因吏部主事黄振宗求予为之记振宗于程氏有姻好而致事归其乡羽意盖托于文以致其祝颂之意焉夫夀者五福之首也惟有夀然后能享诸福古之君子于其所敬爱者则必以夀祝之况子之于父母极其所敬爱则所以祝其夀安得不极其情之所至乎然德者夀之本也洪范所谓五福而必本于攸好德故诗人于南山有台之篇既祝其夀矣而必曰德音不已焉非以为有德者必得其夀与孟麟夫妇皆以七十之年而食其子之禄与诸子孙之奉养此盖德之征也而又致其祝颂之意焉则偕老于斯堂而受其福有已邪然予考之庚戌之岁我太祖皇帝即位之三年也海宇寜一德化大行至和之气至仁之泽萃于民物也厚矣孟麟夫妇以积庆之家而生于盛时既钟其美矣列圣相继所以正其德而厚其生者又益盛焉宜其为太平之人而享悠乆之福也予故为之记而推本其说使人知其致此者非偶然也百岁之乆其尚有征于斯言哉
　　静学斋记
　　吾友乐象明作小斋于其居之西南深邃静宻穷经史于其中象明以推择为弟子员间归省其亲问安视膳之暇则退而学于斯喧嚣尘襍有所不能及也因名之曰静学中书舍人陈登尝为予书此字因以遗之象明复求予记乃为之言曰君子之所以经纬天地弥纶万化岂有异哉成于学而已矣盖天地之所以覆载日月之所以照临山所以峙川所以流雨露之所以沾濡风霆之所以鼔动鸟兽草木之所以荣悴消长鬼神之所以变化与夫人事之所以洒扫应对吉凶婚祭军賔搜猎居官治民事亲敬长万事之作止莫不有道焉通乎此则措之无不宜施之无不达是以君子贵乎学也然理无形而难知盖其大无外其小无内故欲穷其广逺而究其宻微则当潜心以求之专意以察之彼驰骛于胶扰利害之途纵肆于是非予夺之域求毫髪之几乎道有不可得矣是以为学贵乎静也此书所谓惟精惟一易所谓黙而成之者与象明禾溪故家其祖大成好学能诗与予大父竹亭先生逰其尊府贵美又读书知道理表然为乡之望而象明聪敏才俊又足以世其家诚能静而学之则他日达而行之其功业之盛盖有不可量者矣予既有世好故为之记象明其亦勉其大者哉
　　忠孝堂记
　　君子之行于已者盖有其道矣道所以为君子者也行不由道而欲谓之君子其可哉然道之行必自近始近者何事亲是也道既行于近矣则又推以及诸逺逺者何事君是也亲者身之所由以生君者身之所赖以养故事之如一孝以事亲忠以事君此为人子为人臣者之节也君子之道岂有加于此是故君子之于亲奉其口体乐其志意立身行道扬名于后世以至于成其亲而后为孝之大其于君也修其职敬其事为上为德为下为民以至于尧舜其君而后为忠之至故曰忠孝之道君子所当自尽也抑尝闻之父子君臣皆天理民彛之大者不可以殊观故为忠为孝非有异道也孔子曰事亲孝故忠可移于君曽子亦曰事君不忠非孝也而世之欲求忠臣者则必于孝子之门盖能孝于亲未有不忠于君是故君子必兼尽其道乃可谓德之成而人之观君子亦必于是取焉然则有能务乎此者其为君子孰御哉予亲戚梁叔防为福之侯官令诣予言其郡推官张斌氏之贤曰是欲竭忠于君致孝于亲者也始为监察御史改今官敬以自持勤以修职惟恐或负乎君而忝乎亲时人不特推其能且多归德焉名所居堂曰忠孝示不忘也愿求一言以相其志予尝师严君平与人子言依于孝与人臣言依于忠若推官者固予之所与也兼尽其道而无愧于古君子又岂非予之所深望哉故为之言使掲于堂之壁以为记而日览观以自励也
　　长溪别墅记
　　长溪在泰和县西五六里其南为白石塘塘上山谷诸水皆汇于塘中溪则引塘水北出折而东注以溉田受其利者凡数千畆余流复东注可十里许入于江故曰长溪梁林叔干别墅据溪流始发处溪旁多良田皆其故业叔干朝夕课僮奴致力焉粳秫菽麦黍稷诸种皆树艺溪有茭蒲荇藻溪之外山麓多美荐马驴牛羊鱼鼈鹅鸭之类纵饲其间皆博硕肥腯生育而不穷凡祭祀賔客养老慈幼婚庆吊诸用不外求而足其弟叔修读书为士人而亦以农为业叔干则讽之使笃意学问而以余力兼理焉暇则相聚谈笑讲论修身齐家厚族姻和乡里当何如于于然乐也今年叔干来京师以长溪别墅请予记曰此农舍也岂有髙明宏逺之观哉世之所谓豪杰者有殊絶之智卓越之才其所经营皆非常可喜之业视兹事不屑也而林卑卑然为之惟恐有不给愚不知其孰髙孰下将务此以终其身愿赐一言以示后之人俾善继之永勿怠叔干予王氏之弥甥而叔修予婿也予何可爱于言夫农非鄙事也古之大贤君子多出此焉惇本尚实以养其良心而学以益之德由是进才由是充而治天下之本立矣举而措之不难也叔干之为此诚善矣尚益勉尽其道哉勤稼穑之成力诗书之习父子兄弟以古人之所务者服而行之孝慈友弟之道成于身刑于家达于乡党州闾充而至于仁义不可胜用虽或不行于天下然谓之大贤君子奚愧哉人而谓之大贤君子亦足矣用是掲之屋壁以为记叔干勉焉予诸子皆志于农叔干皆以是谕之而相勉以至于成此予之所望也
　　孝友堂记
　　予邑杨氏为故家今居上源塘者宋理定簿之后也孟辩以赀雄一乡于是长其乡粮赋今年其子廷选督运来北京谒予告曰生不幸蚤失慈母今幸有父与继母在堂生与兄廷暹弟廷遨廷遂廷述朝夕得奉养焉顾所居堂宜有名因名曰孝友之堂敢请记于先生予尝识廷暹恂恂恭让甚爱之今见廷选不异其兄又闻其名堂如此可谓杨氏之贤者哉乃为之记曰天之生人皆有五者之德而仁为首仁之道孝友为首是孝友者百行之本万善之端也故成周以德行教人而孝友先焉凡君子之自修者亦莫重于此此之不务则人道之大缺矣其他虽善奚贵哉抑尝观夫先儒君子之释孝友之义矣盖曰善事父母为孝又曰善于兄弟为友为之善者自起居应对之微以至成其令名全其懿亲一言一行无不曲当于理之谓也成周逺矣孔门之所以教者简册具在子之兄弟尝诵习之其亦勉尽其道哉夫养其口体和其顔色人之所易能也然必宜兄宜弟使父母之心安乐之立身行道使人称为君子之子然后为德之成慎毋以其易者自足也周之君陈其功业盛矣而孝友之称见于书尹吉甫之友其为公卿大夫亦贤且众矣而孝友之张仲歌于诗由是观之圣贤之重于此可知矣非功业爵位比也子之兄弟其加勉哉他日所立能无愧于古人则岂独杨氏之光盖将为乡邑之重也予虽老尚庶几见之
　　草池记
　　乐君季美泰和禾溪故家也其先盖以诗礼闻于乡乆矣君丰神秀发襟度夷旷翛然无尘俗之累乃作退庵于其居之西而佚老焉庵之中素无长物惟秦汉以来法书名帖山劖冡刻之文充积其内而尤好钟王之书前有小池每闲暇之日辄临池据案而坐和墨伸纸挥笔临写短长肥瘦惟意所适虽不必皆似而各有姿态可尚也池之中有草生焉左右请除之君不可曰此濂溪之所以自乐者其可除乎由是临池之兴愈盛或曰君其有所得者也因号之曰草池予与君之长子象明逰因求予为记嗟夫予何足以知君之意哉昔晋王羲之为临川内史时常临池学书池水尽黒及宋池犹在也好事者修治而表识之曽文定公谓人有一善且不废而况行先王之道者今君之所以临池而乐者非特书也其生意油然盖亦有与物同者矣若然则惟以书名君者非矣惜乎予亦不足以知君之意也故为记其说如此安得迂辕载酒从君而问其所乐哉
　　寜国府重修府治记
　　自秦罢侯置守天下之郡地大者过于古之侯国为之守者奉上命以临之吏民以事趋走庭下不可一二数必有髙明硕大之观足以耸具瞻一众志然后政教举而法令行彼栋挠榱崩萧条破壊虽君子安之无所不可然岂太平之盛观哉上之所以尊其位重其禄而使为民望者固当如是邪故夫廨宇之修亦为政之不可缓者也寜国府在秦为鄣郡汉改丹阳郡后汉改宣城郡隋唐以来或因或否至元为寜国路国朝归附之初改寜安府后改宣城府吴元年始改寜国府府治在城东隅子城内宋绍定中知府汪绎所建元为肃政廉访司国初为枢宻院又为元帅府洪武己酉制令知府置廨署知府鞠腾霄理旧署居之未遑改作歴岁浸乆日入于敝至宣德中而益壊旁支之木视所立柱为多正统丙辰临川袁旭廷辅来治郡大以覆压为忧谋诸僚属欲撤其旧而新之工部左侍郎庐陵周公巡歴涖兹郡亦以为宜廷辅乃请于朝许焉于是集羣材命众工作正堂后堂经歴司照磨所东西六房及架阁库仪门公署之后旧皆凿垣为小门徃来者不禁至是筑新垣四周以杜私谒又以外门临街喧閧乃改辟于前作牌楼于外门前作榜房于牌楼内之左右鼓楼旧在府右偏亦既頺敝重建于外门之左建阴阳学于鼓楼南置日晷台于阴阳学东堂后地稍洼积羡土为冈作楼其上以为燕休之所扁曰正心世传城肖形作真武庙于仪门外之东以镇之廨后东作叠嶂楼西作双溪亭以复旧观计度有方程劝有道经始于【缺】年【缺】月【缺】日而以【缺】年【缺】月【缺】日毕工木以根计竹以竿记瓦甓坯钉各以枚计稍以石计总之为【缺】万【缺】千【缺】百有竒至于人力则用凡役于官者他不预为屋一百七十有七间深靓宏逺有加于昔而农不知劳于乎可谓能也已寜国土广人众古称山水之郡舟车繁防之乡其所产者多美材饮食诸物所以利用厚生者不他求而足故其秀民恱诗书而好礼义闾巷田野之氓悉有以自资而无慕于外中家以上皆务营居室丰堂广宇翚飞鸟革之宏壮所在皆有也而郡之廨署独茍且不治因其敝陋而居之欲使下人颙然仰观而无慢易之心予未见其必然也上古穴居而野处后世圣人易之以宫室盖取诸大壮此岂圣人意哉且廨署非一人之私将与后世为公也奈何不治而以敝陋遗之敝陋不治将不遂隤废矣乎故予深嘉廷辅之为此而知其达于为政政者正也所以正人之不正也然心有不正未有能正人者廷辅作楼于堂后而以正心名之盖出而施政于堂退而治心于此楼必使思无邪而所行悉由于正一郡之人出其财力以给公上者皆惟正之供而非道非法不行得以仰事俯育循天理之常而无竒衺之习者廷辅之政使然也世之为郡而能以正心为立政之本若廷辅者不多见之廷辅其诚贤哉故因其请记为记之而以告后之人焉凡诸僚属恊谋同力而为此者则具载碑阴
　　岁寒三友图记
　　岁寒三友图一幅吏部左侍郎李公所藏也三友者松竹梅是已天下之物同受天地之气以生然其所禀有厚薄是以其质亦有贞脆之不同于其质之相似者而与之比焉兹所谓友也天以阳生物以阴肃物而贞脆之质见矣当风飚震荡之余氷霜凝沍之际凡草木之丽乎土者悉枯槁憔悴索然若不可生惟松与竹皆苍翠蓊郁傲然一不改其常而梅于此时舒吐英华珠妍而玉莹其气之芬馥又非他物之所能及是三者皆天之所厚也故坚贞荣茂皆若不知寒暑之变者画者比而同之而以友命焉且雪以益其洁月以益其清而三者之美备矣何其善于状物如此哉予闻之人之于物相好必以类非茍为目前之娱而已是故有隠逸之操则好菊有君子之德则好莲有富贵之资者则好芍药与牡丹盖情之所发有不可易者今李公之好是也予有以知之矣公涿鹿人而生于隆盛之世敦厖纯固之气盖禀之厚矣故其器宏其才美遭遇圣明遂跻显位清名雅望著称于时乆矣而其德之在已者盖乆而益修是以留意于此画欲因其似想其真而与之俪焉公诚贤逺于人哉昔卫武公年过九十入为周辅相其进德之功虽老不倦诗人作诗美之而皆以竹起兴今淇澳之诗是也公自方伯入佐吏部上知其贤而进之也而公犹托意于三物以自励进而不已将不与武公等乎予于公有僚友之谊故公出此画属予言乃为之记使人知公之非徒好者也
　　勅书阁记
　　吾邑上源塘杨氏盖宋进士理定主簿应真之裔传十世至今孟辨而家益盛山林陂池腴田沃壤环其地相接也故利入最饶凡邑中数丰家孟辨必置在前列然不用以自豪徃徃推以赈人急乡里细民衣食有不足者多赖焉不特歉岁为然也前年朝廷修养民之政遣使者督有司出库财以益仓粟倘遇凶荒则发以赈赡盖欲使斯民有所养而无饥饿流徙之患富民有能捐廪以佐官者当旌其义复其家孟辨闻之喜曰捄灾恤患吾志也况重以天子之命乎即出谷二千余石以归有司俾自为敛散而孟辨之义遂着于逺迩使者以闻上命降勅旌之为义民劳以羊酒而蠲其徭役孟辨既拜赐乃作重屋三间敛勅书韬以锦囊盛以髹匣尊阁于其中将以贻后之子孙俾不忘朝廷之德而思善继于无穷题其榜曰勅书阁乡邑之人过兹地者仰华构之岿然瞻荣光之焕发山川草木皆有喜气莫不感天子之仁而服孟辨之义期侈美于悠乆今年孟辨来京师求予记予谓赏罚者人君御世之大权也赏当则善者以劝罚当则恶者以止然岂专以爵禄刑威为赏罚哉丝纶之颁布其为荣辱也大矣孟辨轻财乐施一旦蒙玺书锡美号义声赫着可以登郡乘载国史而传之百世此岂千金之赏可拟哉寳而藏之以示后盖宜也孟辨之子孙能益劝于义乡人之瞻望乎此者亦有以发其同然之心则兹阁之建其永有利哉故为记之
　　讷斋记
　　予友任敬祥名所居曰讷斋盖恐其言之易而慎焉者也因其子潞州学正衡来北京请予为之记予与敬祥同邑居自少与其诸兄弟游知敬祥为深敬祥平居简重寡黙其言之不易盖天性然也而复以讷名斋其金人三缄白圭三复之类与言者心之声也志之所存与凡事之酬酢皆于言发之志有邪正故言有得失而吉凶生焉孔子曰言行君子之枢机枢机之发荣辱之主也夫荣与辱相悬切而自慎与不慎致之古之君子慎焉而荣者多矣小人反是而辱斯及之故又曰乱之所生则言语以为阶是以不可不慎也敬祥之家世儒医诸父皆好德乐善未尝以言忤人至其兄弟益服诗书秉礼义有为教官御史者敬祥则优防里中恂恂似不能言而言之必当乎理人皆知其为君子也而犹好修不倦如此然则敬祥盖有志于古之君子也与夫讷者难辞也其义与讱同盖存其心而不放是以不敢易其言也孔子尝曰刚毅木讷近仁及司马牛问仁则告之曰仁者其言也讱诚能不易其言而加以充养之功使其心常存则于仁得矣然则喋喋巧言而不顾理之是非其为不仁可知也敬祥由是而充之以至于仁则亦古之君子而已矣因书以遗之俾掲于讷斋之壁以为记
　　素屏记
　　予居礼部之南防防直北北风时来弗便也乃作素屏御之髙七尺下实以板而上为方格广视髙加十之一为格十九行行十二空漫以白纸而青縁焉于其中三空镂纸为莲花以黄郎中养正所书谨言慎行四字张其上置于防内之北向予负屏南向坐以视事客有过予问曰子置屏于公署不加以髹□而素是用无乃非所宜乎予曰凡物有质有文木之质本白而强加髹之是以文灭质予不为也曰子之尚白是矣寜不虑皦皦之易污邪曰予不自污何污之能及若或有污之者则当治而新之然予终不使受污也人亦何忍污之哉曰子既尚白以白漫可也而何用青縁邪曰青所以彰其白也且不见天乎天之色青而已今内白外青盖曰内当洁白而外则任天亦聊以寓意焉耳曰其镂三空者何也曰予欲以知外也茍安于内而屏之外不察焉非易所谓丰其蔀者乎曰不为他物而为莲何也曰莲花之君子者也惟君子能洁而不污予取以为法焉曰子今老矣方致谨于言行岂欲以好学钓名邪曰予非敢尔也顾诚不能谨以获罪于当世若犹不戒则其祸惨矣故以此自励庶几能寡过也客喜曰吾问素屏而得子之志君子之学诚不可老而倦履之初九曰素履徃旡咎至于上九则曰视履考祥其旋元吉子必勉之庶几有庆也客既去遂録其言以为素屏记
　　周文襄公祠堂记
　　公周氏讳忱字恂如其先防稽人唐末黄巢乱有讳勍者为御史中丞率兵镇九江子孙因家焉后又徙南昌之武寜由唐迄宋世有宦绩为名家有元盛时天骥为吉州路总管赠江西行省左丞追封豫章郡公遂家庐陵郡城之北隅三传至南康路知事鉴公曽祖也祖遗安先生仲德始徙今吉水之月冈父秉昂皆不仕而皆以德谊重一乡公生而頴敏好学诸书经目辄不忘遗安先生喜曰是必能大吾门遣从名师受业永乐甲申取进士太宗皇帝命拔其尤者入翰林俾进学公愿与其间上嘉重之许焉公日夜奋励不少懈当天下太平四夷賔贡祥瑞迭至文学之士歌颂圣德者日新月盛公之文章最为人所称道时方修永乐大典一时名儒皆集馆阁亦多让公为能书成授刑部主事寛厚明慎狱无遁情闽有林姓者年二十余被诬为逆党行财狱乆不决公一见问其年曰党事发时方二岁岂能行财力释之及修五经四书性理大全成上知公可用向意用之陞刑部贠外郎太仓成命公主馈运直粮赋不严而事集仁宗即位有荐公为郡守者不听及封建亲王择辅导以公为越府右长史宣宗皇帝念畿内之地国家肇域于此苏常诸郡赋税当天下之半宜有以优养其民而用匮民困吏不称任故也乃擢公为行在工部右侍郎徃抚之凡饥寒劳役利害有当兴革者大小之事皆以付公公奉勅惟谨而以养民为先务苏之赋重郡豪尝巧取以自肥而官赋常不足田里细民困于暴敛至弃产以逃鬻子女以缓刑罚岁逋常积至百万以待恩霈公知其然乃立法置场择人总收而发运焉不入里胥之手计常年过取之赢而积以济农又发库财平籴以待凶岁武臣之禄当输南京给之则请令受于苏而收其运费亦以恵农民其逹北京而舟楫失利或官有科需及民间饥窘无措者皆以所积之赢通给之不责偿于是细民惟知力田输税仰事俯育而已他一不知及官无负租私无横取鼓舞懽乐者二十年而上之委任亦笃虽遇父母防皆夺情俾任事而宠终之礼加焉事或严重虽非公所履亦以命之若审録南京繋囚考察郡县吏督京卫屯田理松江煑海之利如此者非一也其寛缓严急必以公不以情人皆以为宜而无间然者松江嘉兴地濒海公受命防冦相土宜筑城堡造战船训练士卒尝若有警然者冦不敢近凡上所命无不称防列圣在位多降玺书奬励而加锡赉焉今上皇帝临御嘉其劳勚陞户部尚书以旧制辞改工部未几仍命徃抚南服以其民之安之也公益勤笃始终一心所以兴利除害如曩时时边鄙戒严需兵器以命公民间公令如子趋父事百万铠仗皆应期而办景泰二年以风疾辞不许章再上乃命户部侍郎李敏代公还且戒敏凡其所行良法美意无轻改盖仍有意用公也及见上命光禄宴劳之公退而疾作仆廷中几不能起上察公实病命致仕归景泰二年八月也公祗事五朝夙夜匪懈懿德善行舆人诵之至论巡抚之绩亦首及于公盖公于民事知无不为为之必尽其方郡邑水旱当赈给者多不待命下安其危殆而完其骨肉者不可胜计又推余力以及其所当为而皆有成功修应天府学之尊经阁苏之吴县常之江阴镇江之丹徒丹阳安庆金山太仓诸学作阙里之金丝堂若武进之孟渎河闸江阴黄田闸蔡泾闸苏之寳带桥镇江之镇西桥所以通徃来资畜泄者皆公所重建而人不知劳先贤故迹如李太白范文正梅圣俞魏鹤山祠宇皆修葺之一不以烦民初公年六十即傍所居之双崖营草屋若干楹各以其胜名之至是而归老焉娱意于山水之间足迹未尝至城府賔客过从辄倾倒相懽所为诗文若干巻出入唐宋诸大家盖沨沨乎其言也四年十月三日卒年七十三上闻之悼叹命礼部致祭工部为治坟茔赐之谥曰文襄诸子仁俊仁迪仁俭仁广孙琬瓉环璇琦璲奉葬于其里黄冈之原既备诸仪物如制又即墓之右作享堂五间以岁时行礼中祀公像左右二厢以贮祭器凡诸宜有者无不具缭以周垣扃以大门严严翼翼内外完好又买田五十畆以供岁费而来求予记其事以示乆逺予与公同取进士同朝者五十年知公为最深且周氏之先德厚矣而公又加厚焉子孙相继足以垂不朽而何待于予言然不可辞也故为书其行之大者以为祠堂记其细可畧也
　　月冈耕乐记
　　月冈在泰和云亭乡去县二十余里其地多良田近则峯峦回合草木蔽亏长溪深池涵浸乎左右逺则三顾之山屹然耸秀于其前静者所宜处也曽君士敏旧家【原缺】县城中厌尘嚣之纷而喜兹地之胜乃徙居之有田数百畆朝夕率僮奴致力其中收其所入可以自给而有余稍暇登髙丘坐危石荫佳树之清隂借丰草之緑缛凡耕夫牧子之去来樵歌渔唱之应和朝霞夕霏野花幽鸟变化隠见于空蒙杳霭之中其景盖无穷也士敏快然乐乎心尝自诧曰吾不耕于是则安能有此乐哉因自号曰月冈耕乐去年来北京求予为记其事嗟乎士敏尔知乐矣亦知所以乐者乎自有月冈以来耕于此者不知几人矣亦岂能尽乐哉水旱之不时徭役之无节催科敲朴之迫乎外饥寒困苦之切乎中其景物盖自若也而接于见闻者足以为慨叹之资而已今圣天子在上笃意养民常赋之外未尝少劳其力费其财是以天下之民皆安于畎畆之中而仰事俯育而又得遂夫耳目之娯此康衢老人所谓耕田凿井而不知帝力之加者也于乎上之德尧之德也士敏其可不知所自哉故为之记使凡同此乐者皆知歌颂而不忘亦使百世之下有以知圣朝治化之盛如此也是为记
　　延真观正一堂兴造记
　　泰和延真观正一堂道士黄仲真修治其堂宇既完矣乃具书币遣其孙黄兰隠来北京告予曰仲真之初入道也获从先生同授儒业于曽公仲章以年相若幸相好今先生用儒显仲真于道亦粗有闻知嗣先师之教不敢坠惟其所居堂宇计其始作之时及仲真已四世岁乆而大惧不足以奉神祀蒇教法为国祝厘为民祈福以承师之志思尽撤而新之乃悉出私帑及斋醮祷祈所得于人者命弟子渊微渊潜徃湖广经营市众材而渊黙亦出所有以佐之经始于宣德丁未十月戊申正月甲申朔先作后堂五间重堂七间左右厨屋库庾凡二十余间辛亥十二月壬子作正防五间法堂一间及东西防前廊回庑正统丙辰正月甲戌师弟曽永迪作西楼一间附屋一间十二月戊寅仲真又作东楼四间前防五间髙广有度式称具瞻垣墙四周次第皆备仲真既与永迪率众徒妥神只香花钟鼓朝夕严祀摅诚尽敬以为国为民闲暇之际讲道有位修炼有所宴息有舎賔客徃来亦有以自适盖无不可于意者惟吾道以清浄为宗无厚产丰财可以如其志凡所兴作盖甚难今幸而成功岂仲真之能哉赖上下一心少长同力故如此是宜有记以示后人俾善继之永勿壊敢以为请嗟夫仲真诚可尚也哉凡今学道之士自以为出世间游方外非澹然而无为则弛然而自放前人之业不少概于心又其所以为父子兄弟皆非天属之亲鲜有不顾其私者恶能殚心以共谋悉力以相助哉今仲真汲汲于承其师而欲侈其业永迪渊黙辈皆与之恊而能有成功究而论之虽本于仲真要之众人皆可谓难也世之为父子兄弟何莫非天属之亲也然或父兄欲有为而子弟不能顺以成之甚者顾私自营以拂逆其意盖逺矣观于仲真辈其贤不肖可知也嗣仲真者尚当继其志惇雍睦之义尽维持之力相与保之于无穷斯善矣予闻仲真尤孝于母所以致其养而申其敬爱者无不至此尤学道之士所难者抱朴子曰仙道以仁孝为本果然则丹台紫府可至矣予与仲真有旧而喜其为人故为记其兴作之成而并书之亦庶几有劝也
　　鳯翔山新建普寜禅寺记
　　鳯翔山在江寜县安德乡距京城南二十里山势雄拔秀整若鸟举而翼张轩豁衍迤中为奥壤土厚而泉甘其外则牛首天马诸山冈峦起伏聨络映带皆若效竒于兹者相传旧有佛刹据其处而销歇已乆碑碣图志无复存者兴废岁月不可考而知今虽有普应无相光严三寺在其东皆莫能当殊胜乡民徐【缺】垦耕而食之巡抚侍郎周公尝行县过此爱其胜小憩无相而寓目焉无相住持寜谖今僧録司右善世雨庵渊公法嗣也言于周公曰昔者吾师欲建法幢于此不克遂公叹曰此故佛地于造寺最宜何谓不可徐【缺】闻之愿复以施佛即因寜谖而归之渊公公正以兴佛道植教基为已任即发常所受赐金帛起其废事闻勅赐名曰普寜禅寺而太师英国张公辈皆捐赀为助内外善信咸乐施予乃命其徒道清等董是役相方正位度材命工作正殿法堂毘卢寳殿及观音势至金刚天王伽蓝祖师诸殿又作钟鼓楼库司斋堂僧舍廊庑像设法器凡诸宜有者无不毕具前作门三间缭以修垣规模靓深藻饰华丽山川为之改观徃来于此莫不懽喜讃叹以为自昔未有而今见之岂山川固有待邪夫天下之事遇可为之时而得有为之人然后可以收成功若兹地虽胜而闲弃乆矣时非不遇卒莫之能为岂非渊公之难遇哉渊公神资秀頴操行峻洁妙契真乗深悟道要遭遇圣明宠赉优渥俾掌其教事崇示仪轨天下学徒尊仰之及勅建大功德寺以荐福先圣又命兼领住持法筵盛开龙象咸集稽首座下者常千数百人丕阐宗风广度来学者公之志是以为此不难也寺既完求法者日至仍命道清主之而求予记其事以垂示乆逺渊公于予厚不可辞乃为之记后之嗣者尚深体而维持之永勿壊
　　弥陀寺记
　　弥陀寺在都城之北五里许原田衍沃林木茂美居庸诸山当其前左接乎恒山右极于榆关碣石迤逦而不可穷游目望之回抱拱揖皆若效竒献秀于兹寺者盖可谓殊胜之境也元贞祐中尝即其处建弥陀报恩禅寺岁乆寺废惟碑志具存正统改元之初都知监右监丞张公定安辈念朝廷之恩大无以报万一欲就故址建寺以为祝厘之所求可为寺主者得广衍师焉师号南宗淅之四明人初出家于武林净慈寺礼照庵为师后又受学于前住持希古宣德九年来京师又从空寂长老参问道要深有悟入学行益进而声誉日隆至是遂当其任正统三年二月疏其举废之故以闻且请名于上诏赐名弥陀寺而俾衍为住持衍殚心劬力程材课工殿堂门庑次第皆作殿未成而张公即世太监姚公铎尽施其资财以助乃克防于成刻雕藻绘像设有严香花钟鼔器用悉备盖始于【阙】　年【阙】月【阙】日以【阙阙】年【阙】月【阙】日毕工衍朝夕率其徒敷掦教典祝圣夀于亿万年凡厥有生皆防福利此衍之志亦诸中贵所以报上之意也予昔为礼部侍郎衍数以事来谒予喜其精勤佛乘而又能崇立教基如此真学佛之徒也于乎佛法之行乆矣今又有若衍者为之徒聪明才智相与出力而兴起之宜乎信向者众而其教益盛行寺所以为阐教之地也其创立亦难矣不为之记则后孰知其自衍始乎故因其请记为记之以示乎永乆
　　永兴讲寺记
　　永兴讲寺在都城之东昔之仰山寺也寺之四旁官署民居如鳞次如比独寺最幽胜真学佛者所宜处初太子少师姚公广孝以髙僧主是寺受知于太宗皇帝遂以其道佐兴运致显庸公既登朝后之主者弗善于其职教用不振至今乃得恩常师主焉常号照庵姑苏人其父彦庸以多赀闻乡里永乐宣德中屡以所蓄珍寳献诸朝赏赉不赀常虽生处富饶而不乐华靡早从张继孟攻儒书继以疾困益厌尘俗喜出家父母许之遂入定慧寺礼觉初因师落发受度于僧録司右善世心源瀞法师参道厉行精勤不懈由是深见器重又于南京大报恩寺右讲经唯庵法师座下歴维那之职声誉日隆宣德七年至北京觉义庆公察其能有立遂举为仰山住持俾修壊举废常亦慨然以兴起斯道为已任事佛齐众严整有法度其徒信向来学者率百余人殿堂门庑有故敝漫漶者皆治而新之蔚然京师名刹也常欲遂新其额以耸具瞻正统八年三月疏其事以闻勅赐名永兴讲寺常既拜赐卜以是年十一月十五日只率徒众香花钟鼓备极威仪以告诸佛祝圣夀于亿万年然后掲扁于寺门达官贵人士庶男女徃来观望懽喜讃叹已而来告予曰恩常所处寺虽故而名则新圣天子之大德也不为之记则后之人孰知其自今始乎愿求文以刻诸石予谓佛之遗世乆矣惟其书存书者道之所寓也其要欲使斯人忍性絶欲一归于善而已常秀质美才克阐明其道是以获乎上如此为之徒者居于斯学于斯益相与讲明之始以善其身终以觉乎人不昧夫佛之道则无负皇上锡名之意而兹寺之丕昭显闻亦岂有已哉故为记之以告来者
　　长春刘真人祠堂记
　　南京栖真观新修长春刘真人祠堂成盖守元冲靖秉诚专确志道衍教妙悟静虚宏济真人邵公以正命其髙第弟子道録司元义李希祖为营建希祖则守元之法嗣而长春之孙也祖孙相承以报德垂逺为事其用心厚矣哉长春刘氏字渊然号体元子其先徐州萧县人祖伯成仕元为贑州路总管因家贑州次子元夀生真人将生之夕祖母谢夫人梦紫衣道者入元夀室既觉而真人生总管以梦祥祈祐于元妙观因许道士陈方外俾为徒年十六遂入道受符法元阳赵真人见之喜曰此子形全神清真良器也吾法嗣无过此留之座下授以诸阶元秘擕归金精山复授以玉清宗教社令烈雷玉宸黄箓玉箓等书及金火返还大丹之诀栖神錬炁呼召风雷驱役鬼神济拔幽显动有灵验尝游龙虎山过南昌值岁旱为祷雨立应声闻益彰洪武癸酉徴赴阙上深嘉奬赐号髙道及剑一具命于朝天宫建西山道院居焉上尝幸朝天宫幸道院加抚谕或入谒则赐坐论道要礼遇甚至且以其元悟宿契命为寻真之防冀益有所遇以致其神化赐袭衣楮币俾乘传以行于是上匡庐过鄂渚至武当山召还擢右正一永乐初迁左正一建金箓大斋有醴泉甘露鸾鹤之祥而宠赉备至未几谪居龙虎山寻徙滇南居龙泉观滇南之民有旱疫求祷无不应化大行仁宗即位遣内臣召还封冲虚至道元妙无为光范演教真人真人顿首辞不许寻赐诰加庄靖普济四字有辍侍于九重徃化导于南服亦使息劳于闲寂实将遗朕于今兹之语赐以银章领天下道教事以制词观之则真人之被命于南者意有在也宣德之初眷待益隆赐之剑问曰此剑当谁传对曰臣法得之浚仪赵元阳继者惟邵以正耳即遣中使召还使继其后乃请立道纪司于云南大理金齿以植道教凡有请无不从其所服用皆出上赐宣德七年二月恳以老辞乞归西山道院以终余年上洒翰作山水图题诗其上送之遣中贵罗智防行既至道院仅半岁一日昩爽沐浴更衣结跏而坐语弟子曰吾将行矣弟子请遗言曰气聚而生气散而死固恒理也吾何言引手作一圏象太极曰呵呵遂化去夀八十二比敛举体柔软如生人以为尸解云上遣官赐祭工部为治茔域于江寜安德乡之园子冈所居西山道院赐名栖真庵正统间改赐名栖真观真人志行髙洁由儒入道凡其所行必依于忠孝惓惓为国祝厘以济民利物凡可以布德施惠使人得乐其生如医药之类皆盛行于世初赵真人得天心帙于其师举以授长春曰人心即天心欺心即欺天日之所为皆书之其不可书者勿为也长春复以授守元而举以自代此其相传之要道盖与吾儒合非如世之所谓逰方外出人间腾九霄而隘六合者也守元感训诲奬拔之勤念授受承传之妙尝建祠祀于滇南龙泉观至是复以栖真观乃先朝所赐长春始终所寓其精神流通焄蒿凄怆常若有见焉不可以无也乃复出金币命希祖建祠于观之左香花钟鼔朝夕严祀焉予观元阳之授长春长春之授守元其所告语者惟曰心曰天与其所行必以忠孝仁慈为本不汲汲于其他是以德懋位髙受荣命于累朝而衍元化于无穷也后之学者推是心以事天而不违师真之训则教基之崇将永乆而不壊矣守元求予记故为记之俾刻石以告来者
　　临江府清江县儒学题名记
　　临江江西属郡清江则邑之望也其山水明秀而风气清淑人生其间皆尚礼教而谨宪度勤生而知分其为士者习诗书谈仁义茍有才具则思效用于时而以不用为耻故当今盛世游学校齿缙绅而列于士君子之林者比比有也清江儒学之建自洪武之初已然矣士之来学者肩相摩踵相接也賔兴之岁得以所学登仕籍者盖多矣题名之记所以着其美而劝将来传之于不朽也然有志之士亦岂待于劝哉今苍梧唐侯昌来为清江令而上虞贝昫为教谕又得太平邢寛余姚钱英为训导以佐之故相与谋曰兴学育才圣治之本也有志于学者虽不待于劝然亦有劝之而未见其成者此诚岂不用劝哉且由初科至于今题名之碑亦有未备者无乃缺于是与命工考其缺略刻之石而请予为记予谓临江文献之地宋天禧中王公损之判其军子荆国文公实生于此诗书福泽积乆而弥昌文章之华道德之光莫有盛焉者而二刘三孔以博学宏材德业之伟俪美于当时足以继古人而仪后进辑而传之以垂不朽岂非郡邑之美观哉抑尝闻之鲁叔孙穆子论人之所以不朽惟贵乎有立太上立德其次立功其次立言谓之立者卓然名世传后虽乆而不废也此之谓不朽者唐侯为令而得广文贝昫等理学事政教之美足以成朝廷育才图治之盛心又立石题名而期以逺大则凡学者可不益劝哉予与昫之尊府为同年故昫以记为请予老且病不能辞勉为之记亦因以示劝云耳
　　藜阁记
　　藜阁者何庐陵刘士英藏书之阁也藏书之阁而名之曰藜者何按刘氏之故实也世传汉刘向校书天禄阁夜暗坐诵书有老人扶青藜杖叩阁而进嘘杖端焰烛之与之语达曙曰吾太乙之精天帝以子好学故遣下观焉因尽出其书授向而去由是学益大进后世以为美谈而为刘氏者尤尚之此阁之所以名也士英居曲溪去县南三十里有山水之胜阁始建于居之北凡经史百氏之书皆在焉既而以其隘也改作于其居之南凡四楹其髙若干尺广若干尺附阁之屋又若干楹经始于永乐甲辰二月至十月而成悉移书置其中课子孙以学賔客之贤而有文者得至焉嗟夫士英之用心亦勤矣盖君子之善迪其后也必有徴乎其前前事之不忘后事之师也当汉元成之际外戚用事而宏恭石显等尤擅权贤臣废黜灾异滋多天下日入于向以宗室老臣心切愤之数上书言事推天人之理明灾咎之应冀上感悟而进君子退小人然终不用当是时孔光张禹之徒皆畏怯观望诡言误主独分别白黒恳切至到虽屡遭摈斥而其行弥厉又尝采古女善恶足以致兴亡者为列女传取舜禹以来至于周秦行事之得失作新序说苑欲以为法戒其志如此则其精忠峻节可知矣百世之下读其书者犹起敬起慕况刘氏乎宜士英有取于是也自古大贤君子之能立也虽因性之自然未有不资于学者向之德行伟矣盖亦学以成之先儒谓向博极群书信哉然则欲学向者何可以不读书乎今士英之修此阁也髙明足以观寛广足以容学于是者诚以其心为心而孜孜不倦则何向之难及哉太乙之事其有无不可知然精神之至或者其亦有遇乎要在勉诸已而已士英端重而好仁其子用宏等皆谦谨向学能世其家因其求予记也故乐为之书
　　饶州府重修钟楼记
  </div>
  <div class="pagination">
   <a href="抑庵文集_page10.html">
    上一页
   </a>
   <span>
    ...
   </span>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <a href="抑庵文集_page9.html">
    9
   </a>
   <a href="抑庵文集_page10.html">
    10
   </a>
   <span class="current-page">
    11
   </span>
   <a href="抑庵文集_page12.html">
    12
   </a>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <span>
    ...
   </span>
   <a href="抑庵文集_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
