<!DOCTYPE html>
<html>
<head>
    <meta charset="UTF-8">
    <title>九家集注杜诗 - 第 18 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九家集注杜诗 - 第 18 页/共 35 页</h1>
    <div class="content">　　右一
　　江臯已仲春【谢灵运诗曰日丽江臯又诗仲春喜逰遨】花下复清晨仰面贪看鸟回头错应人读书难字过对酒满壶频近识峨眉老知余懒是真【东山隐者　赵云楚词朝驰骋兮江臯其后谢晖使幽客滞江臯清晨出子建诗】
　　右二
　　春水
　　三月桃花浪【江人以三月水为桃花水】江流复旧痕【言复涨也　赵云韩诗章句于溱与洧方涣涣兮注云谓三月桃花水下时也】朝来没沙尾碧色动柴门【古诗春水似挼蓝】接缕垂芳饵连筒灌小园巳添无数鸟争浴故相喧【赵云古诗曰寄语故林无数鸟防入羣里比毛衣崔植苦寒行云但闻寒鸟喧】
　　江亭
　　坦腹江亭暖【王羲之东牀坦腹】长吟野望时水流心不竞云在意俱迟寂寂春将晚【赵云桓温云为尔寂寂文景笑人】欣欣物自私【陶渊明赋木欣欣以向荣】故林归未得【赵云王仲宣七哀诗飞鸟翔故林】排闷强裁诗【排去也　赵云周让荅王褒书云排愁破涕】
　　村夜
　　风色萧萧暮江头人不行【赵云一本作萧萧风色暮则错字眼矣又一本作萧萧风色暮却无义矣师民瞻本作风色萧萧暮是上官仪初春诗风色翻露文雪花上空碧】村舂雨外急邻火夜深明【赵云可谓善道事矣孟浩然邻杵夜声急亦诗人偶合葢物理当然李商隠云渠浊村舂急则分明是使杜公之句】胡羯何多难樵渔寄此生【赵云胡羯指言史朝义也是年三月史朝义弑其父思明而袭位改元显圣】中原有兄弟万里正含情【赵云王仲宣公防诗曰今日不极欢含情欲待谁而江文通登庐山香炉峯诗临风黙含情】
　　早起【赵云孟子早起施从良人之所之】
　　春来常早起幽事颇相闗【赵云颇相闗出于梁元帝别罢花枝不共攀别后书信不相闗也萧综悲落叶诗悲落叶何时还宿昔并根本无复一相闗陈后主云风流岂云尽娇态强相闗】帖石防隤岸开林出逺山一丘藏曲折缓步有跻攀【赵云一丘对缓步此不拘以数对数诗之老成者也汉书班固书曰夫严子者栖迟于一丘天下不易其乐故其后谢鲲云一丘一壑自谓过之缓步字如传云缓步而拯溺】童仆来城市缾中得酒还
　　畏人【赵云选诗曰客子常畏人故公得以为题】
　　早花随处发春鸟异方啼万里清江上三年【一作峯】落日低【赵云公所居在万里桥西】畏人成小筑褊性合幽栖【赵云谢灵运诗资此永幽栖】门迳【一作迳没】从榛草无心待【一作走】马蹄
　　可惜
　　花飞有底急老去愿春迟【赵云有底唐人语其甚底事也韩退之诗云有底忙时不肯来】可惜欢娯地都非少壮时【赵云孟子霸者之民驩虞如也而诗人用之如朝野多欢娯古诗少壮不努力】寛心应是酒遣兴莫过诗此意陶潜解吾生后汝期【赵云以酒对诗诗人皆然陶渊明所以高世者此二物而已公恨不与之同时故曰后期也】
　　落日
　　落日在帘钩溪边春事幽芳菲縁岸圃樵爨倚滩舟【赵云芳菲之圃縁岸而为樵防之舟倚滩而泊此于义本是縁岸芳菲圃倚滩樵防舟而句法藏巧故云】啅崔争枝坠飞虫满院游【赵云葢道实事与夏夜叹所谓虚明见纎毫羽虫亦飞扬同】浊醪谁造汝一酌【一作酌罢】散千忧【东方朔曰夫积忧者得酒而解杜补遗东方朔别传武帝幸甘泉长平坂道中有虫赤如肝头目口齿悉具朔曰此谓怪气是必秦狱处也夫积忧者得酒而解乃取虫置酒中立消　赵云魏都赋云清酤如济浊醪如河一酌散千忧一可以敌千乃诗语之工也一作酌罢非】
　　独酌
　　步屧深林晚开樽独酌迟【赵云宋书袁粲为丹阳尹尝步屧白杨郊野间道遇一士人便呼与酣饮】仰蜂粘落蘂行【音杭】蚁上枯梨【赵云蜂粘花蘂是也一作落絮非行蚁成行之蚁】薄劣慙真隠幽偏得自怡【赵云薄劣谢灵运诗彼美丘园道喟焉伤薄劣】本无轩冕意不是傲当时【薛云庄子曰今之所谓得志者轩冕之谓也】
　　逺游【赵云楚词有逺游篇】
　　贱子何人记迷方着处家【赵云记曰所逰必有方迷方则漫行而不知所定止也鲍照拟古云南国有儒生迷方独沦误此之谓着处家矣或作迷芳非是】竹风连野色江沫拥春沙种药扶衰病吟诗解叹嗟似闻胡骑走失喜问京华【失喜言出于不自觉　赵云胡骑走谓史朝义之兵稍衰者也】
　　徐歩
　　整履【一作屐】步青芜荒庭日欲晡【晡向午也赵云晡日晚也淮南子日至于悲谷是谓晡时】芹泥随燕觜花蘂上蜂须【赵云公此数篇诗皆道景为新句前篇云仰蜂粘落蘂行蚁上枯梨今云芹泥随燕觜花蘂上蜂须真冠絶古今矣】把酒从衣湿吟诗信杖扶敢论才见忌【贾谊以才见忌】实有醉如愚【潜徳于酒也】
　　寒食
　　寒食江村路【一作落】风花高下飞汀烟轻冉冉竹日净晖晖田父【一作舍】要皆去【赵云要音平声言有招要则皆去也】邻家闲【一作问】不违【赵云言邻家之问赠亦不违而受之如左传卫出公以弓问子贡之问旧本作闲非】地偏相识尽鸡犬亦忘归【一作机　赵云陶潜心逺地自偏】
　　高柟【赵云此应是下篇古诗风雨所拔之柟矣】
　　柟树色防防江边一盖青【刘先主所居篱角一树逺望若车盖】近根开药圃接叶制茅亭落景隂犹合【赵云凡木日景晚照不全照顶止照其旁故隂少今柟以高大则其旁枝叶浓茂故云】微风韵可聴寻常絶醉困卧此片时醒
　　恶
　　独绕虚斋径常持小斧柯【赵云六韬云两叶不去将成斧柯】幽隂成颇杂恶木翦还多【赵云管子云士懐耿介之心不防恶木之枝恶木尚能耻之况与恶人同处陆士衡猛虎行云热不防恶木隂恶木岂无隂志士多苦心即用管子矣翦字则甘棠云勿翦勿拜】枸杞因吾有鸡栖奈如何【汝一作尔　赵云以恶木蔽障而枸不生因公翦去杂隂而有也翦去木枝似妨鸡栖故云奈汝何】方知不材者生长漫婆娑【庄子言栎杜之诗匠伯不顾弟子问之匠伯曰彼散木也无所可用故能若是之夀也　赵云庄子云昨日山中之木以不才生也】石镜【成都记武都山精化为女子蜀王开明纳为妃无几物故王哀之取武都山土筑为之塜盖地数亩以石镜表其门】
　　蜀王将此镜送死置空山寞怜香骨【赵丁蜀王于防寞之中怜此女子之香骨也寞亦取谢惠连祭古塜文号之为防寞君也】提携近玉顔【选美者顔如玉　赵云提携此镜以近女子之玉顔也】众妃无复叹千骑亦虚还【赵云上句言昔目专宠众妃皆有嗟叹今既死矣则无复叹下句言人已葬矣送葬之千骑虚还而已】独有伤心石埋轮月宇间【见石笋行注　赵云埋轮借张纲埋轮为熟字也月宇似言容月之宇如药珠宫广寒宫之义以比埋镜月处然非深解以俟明识】
　　闻斛斯六官未归【赵云此岂前篇所谓斛斯融者乎絶句云南隣爱酒伴而自注云斛斯融吾酒徒又自阆中再归成都则有过故斛斯校书庄以吊矣】
　　故人南郡去去索作碑钱【赵云南郡今防巫之间郦道元注水经云秦兼天下置立南郡自巫而上皆其域也夫为人作碑而至逺去索钱为可伤矣其求碑之人又可鄙矣此公诗句之竒也】本卖文为活翻令室倒悬【唐书以文获财未有如李邕者左传室如悬罄孟子犹解倒悬　师云管辂射覆云室家倒悬门戸众多藏精育毒得秋乃化此蜂窠也工部用史中字非用事也他仿此　赵云为活蜀人方言倒悬言其室中饥饿不啻倒悬急于饮食之为解也】荆扉深蔓草土锉冷疎烟【蜀人呼釡为锉　赵云沈休文诗云荆扉新且故诗云野有蔓蔓】老罢休无赖归来省醉眠【赵云蔡兴宗传太尉沈庆之曰加老罢私斗兵刀顿阙则言老而罢也应是常语故公又云老罢知明镜悲来望白云】
　　絶句漫兴九首【赵云题名漫兴盖书眼前之景而漫成耳别无讥诮】
　　眼见【一作前】客愁愁不醒无赖春色到江亭【赵云言所见之客愁如睡如醉而不醒也下句言春色既无所倚赖而到江亭矣时三月春暮故有下句之可愁也】即遣花飞【一作开】深造次便觉【一作教】莺语太丁宁【赵云即便遣花飞去此所以为春之造次也一本作遣花开非是造次率尔之义莺亦惜花之飞而其语丁宁稠叠也师民瞻本作第九首】
　　右一
　　手种桃李非无主野老墙低还是家【赵云野老公自称也言亲手种桃李之人固自有主因墙低可尽见他家之桃李即还是我家无异矣此足见公之不泥意于分彼此也】恰似春风相欺得夜来吹折数枝花【赵云方借见邻家桃李以为翫而春风相欺吹折数枝矣】
　　右二
　　熟【一作耐】知茅斋絶低小江上燕子故来频衔泥防汚琴书内更接飞虫打着人【赵云此篇专言燕也只道实事无所讥衔字俗旁着口非】
　　右三
　　二月已破三月来渐老逢春能几回【赵云破字下得竒沈佺期度安海入龙编诗云别离频破月容鬓骤催年亦此破之义】莫思身外无穷事且尽生前有限杯【张翰诗使我有身后名不如即时一杯酒　赵云以张翰句翻起新意新语也】
　　右四
　　肠断春江欲尽头杖藜徐步立芳洲【赵云上句王维所谓行到水穷处也】颠狂栁絮随风去轻薄桃花逐水流【栁絮桃花非乆固之物故随风逐水无有定止亦讥以势利相交也赵云作为狂怪之语别无所讥】
　　右五
　　懒慢无堪不出村呼儿日在掩柴门【赵云懒漫而无所堪任所以不出村乃康性疎懒而有七不堪是也柴门杜元凯注左传筚门柴门也陶渊明归去来云门虽设而常闗】苍苔浊酒林中静碧水春风野外昏【赵云此句法大似落花游丝白日静鸣鸠乳燕青春深而骤然诵之初不觉也】
　　右六
　　糁迳杨花铺白氊防溪荷叶叠【一作累】青钱笋根稚子无人见沙际鳬雏傍母眠【洪觉范冷斋夜话云笋根稚子无人见世人不解何等语唐人食笋诗曰稚子脱锦絣骈头玉香滑则稚子为笋明矣□宁杂志曰竹根有鼠大如猫其色类竹名竹豚亦名稚子　赵云笋根稚子则雉鸡之子出古乐府有雉子班固用对鳬雏西京杂记太液池其间鳬雏鹤子布满充积雉性好伏况其子之身小在笋之傍难见亦可知縁世间本有作稚子故起纷纷之説予问韩子苍子苍曰笋名稚子老杜不用食笋诗亦可觉范之説如此夫既谓之笋根稚子则稚子别是一物岂仍旧却是笋邪诸説皆非而賛寜穿凿尤甚蜀中竹间有鼠大如猫成都人岂不皆知之且识之邪】
　　右七
　　舍西柔桑叶可拈江畔细麦复纎纎【赵云叶可拈则三月时叶繁茂可引手而拈之也】人生几何春已夏【魏武短歌行对酒当歌人生几何】不放香醪如蜜甛【赵云如密酣则家语载童儿之歌萍实曰甜如蜜也不放者不放脱之谓】
　　右八
　　隔户杨栁弱嫋嫋恰似十五女儿腰【赵云宋鲍明逺诗翾翾燕弄风嫋嫋栁垂道又陈徐陵折杨栁云嫋嫋河隄栁依依魏主营琅琊王歌云新置五尺刀悬着中梁柱一日三摩挲剧于十五女】谁谓朝来不作意狂风挽断最长条【赵云师民瞻本作第一首】
　　右九
　　戏为六絶【赵云此六篇皆言文章之难事公虽谓之戏而中有刀尺矣】
　　庾信文章老更成凌云健笔意纵横【周书庾信字子山有盛才文采绮艶为世人所尚谓之庾体宿学后生竞相模范作哀江南赋犹为丽絶至今行于世　赵云诗云虽无老成人尚有典刑老成者以年则老以徳则成也文章而老更成则练歴之多为无敌矣故公诗又曰波澜独老成也司马相如作大人赋武帝读之飘然有凌云之气庾信作字文顺文集序曰章表健笔一付陈琳】今人嗤防流传赋不觉前贤畏后生【赵云嗤防嗤笑防检之也干寳晋纪揔论有云葢共嗤防以为灰尘而相诟病矣陆机豪士赋云巍巍之盛仰邈前贤洋洋之风俯冠来籍后生则孔子曰后生可畏焉知来者之不如今也后生言在后时所生不必以年少为后生也今人嗤防其赋则亦公自谓矣庾信生于前故谓之前贤公生于后故谓之后生此又反其本传中语也】
　　其二
　　杨王卢骆当时体轻薄为文哂未休【杨炯王勃卢照邻骆賔王以文辞驰名号为四杰　杜补遗唐史李敬重杨炯卢照邻骆賔王王勃必当显贵裴行俭曰士之致逺先器识后文艺勃等虽有文才而浮躁浅露岂享爵禄之器哉　赵云杨炯不伏王勃而畏卢照邻尝曰媿在卢前耻居王后炯意欲云卢杨王骆而公今云杨王卢骆则公语中已见品第矣四子之文大率浮丽故公之以为轻薄为文而哂之未休也孔子曰是故哂之下一哂字而许与见矣唐人玉泉子之书载王杨卢骆有文名人议其疵曰杨好用古人姓名谓之防簿骆好用数对谓之算博士然则公以之为当时体□岂过为抵排之説哉】尔曹身与名俱灭不废江河万古流【赵云鲍明逺升天行云何时与尔曹啄腐共吞腥老子曰名与身孰亲列子云仁义使我先身而后名者也与名俱灭字则宋之问云南史之笔漏而不书东岳之魂与名俱灭】
　　其三
　　纵使卢王操翰墨劣于汉魏近风骚【谓汉魏文虽近风骚未识其大全尔赵云此篇又再举卢王二人言汉魏之文去古未逺终有风骚之气而照邻与勃转为轻薄之文以文比之】
　　【为劣】龙文虎脊皆君驭歴块过都见尔曹【信君皆得逸才也杜田补遗前汉西域传孝武之世蒲梢龙文鱼目汗血之马充于黄门注四骏马名也又礼乐志天马歌天马徕出泉水虎脊两化若神注马毛色如虎脊者有两也　赵云文章之妙如龙文虎脊之马皆可充君王之驭然或过都而蹶则犹不为良马尔曹指卢王也王褒圣主得贤臣颂过都越国蹶若歴块】
　　其四
　　才力应难跨数公凡今谁是出羣雄【赵云数公指庾信杨王卢骆与夫汉魏诸人也自众人观之才力未易超跨之出羣字世説殷中军道韩太常曰康伯少自摽置居然是出羣器羣字亦指数公而出羣雄则盖自负矣】或看翡翠兰苕上【薛云郭景纯翡翠戏兰苕容色更相鲜言珍禽在芳草间交相辉映以比文章苕者华也】未掣鲸鱼碧海中【言今之为文者止得小巧而已　赵云此两句言数公者不过文采华丽而已而公所自负其出羣雄者如掣鲸鱼于碧海非钓手之善气力之雄安能然哉兰苕事郭景纯游仙诗云云具见薛注郭止言珍禽芳草交相辉映而公取用言文章也鲸鱼有力最难得者木虚海赋云鱼则横海之鲸潘岳西征赋曰贯鳃属毛掣三牵比此无一字无字处矣东方朔十洲记曰东有碧海广狭浩汗与东海等水不咸苦正作碧色】
　　其五
　　不薄今人爱古人清词丽句必为邻【赵云此公之志也古人则指言屈宋也论语必有邻为邻字如天与地为邻也】窃攀屈宋宜方驾恐与齐梁作后尘【屈原宋玉文才足以方驾并驱齐梁诗体格轻丽文之失始于齐梁也赵云言公窃自追攀屈原宋玉宜与之并驾矣恐与字如孔子谓子贡曰汝与回也孰愈之与言恐共齐梁之人皆作屈宋后尘尔一云公所以必追逐屈宋者唯恐不超过齐梁而翻与之作后尘盖齐梁诗体格轻丽公所不取也亦皆有义刘孝标絶交论云方驾曹王谓曹植王粲方言并也后尘应瑗与桓书曰敢不防驰敬寻后尘】
　　其六
　　未及前贤更勿疑递相祖述复先谁【赵云陆机豪士赋序云巍巍之盛仰邈前贤此两句功用可敌陆机文赋云必所拟之不殊乃闇合乎曩篇虽杼轴于予懐怵他人之我先则公之意矣唐干封郊祀诏曰其后递相祖述礼仪纷杂而在文章言之则沈休文作谢灵运传论曰异轨同奔递相师祖李善注文选亦曰诸引文证皆举先以明后以示作者必有所祖述也然则祖述者文人乌能辄巳邪故虽孔子亦曰祖述尧舜岂专自已出哉】别裁伪体亲风雅转益多师是汝师【薛云南史徐陵多变旧体有新意又北史庾信父肩吾与徐陵并为东宫学士文词绮丽世号徐庾体赵云裁字即孔子不知所以裁之谢灵运传论文曰延年之体裁明密凡文章皆有体文赋曰其为体也屡迁康曰才士并为之赋颂其体制风流莫不相袭公今指言浮华者谓之伪体欲裁约之以近风雅亦无常师多求之前人以取其所长乃为师耳汝师者自谓之辞】
　　江涨
　　江发蛮夷涨【蜀水之源皆出夷地】山添雨雪流大声吹地转【海赋又以地轴挺拔而争回　赵云子云或问大声】高浪蹴天浮【海赋浮天无岸防仙诗高浪驾蓬莱】鱼鳖为人得蛟龙不自谋【七发横暴之极鱼鳖失势赵云公于溪涨诗亦曰蛟龙亦狼狈而况鳖与鱼】轻帆好去便吾道付沧洲【公以道之不行故有乗桴之意】
　　晩晴
　　村晚惊风度庭幽过雨霑夕阳薫细草【赵云江淹别赋陌上草薰】江色映疎帘书乱谁能帙杯干可自添时闻有余论未怪老夫潜【赵云縁王符着潜夫论故云然】
　　朝雨
　　凉气晓萧萧江云乱眼飘【赵云周庾信诗曰细尘障路起惊花乱眼飘】风鸳藏近渚雨鷰集深条黄绮终辞汉巢由不见尧【赵云黄公绮公者乃四皓中二人既避秦矣以汉高祖欲易太子之故出而定太子又且入山是为辞汉晋庾阐闲居赋曰黄绮结其云楼渔父欣其濯足故公逸诗又云黄绮未称臣也巢由巢父许由也康高士传曰巢父尧时隠人年老以树为巢而寝其上故人号为巢父尧之让许由由以告巢父巢父曰汝何不隠汝形藏汝光非吾友也乃撃其膺而下之许由怅然不自得乃遇清冷之水洗其耳拭其目曰响者闻言负吾友遂去终身不相见岂非皆不见尧耶题是朝雨而言此者盖引下句草堂之兴】草堂樽酒在幸得过清朝【赵云言不必黄绮之入山巢由之深隠草堂幸有樽酒酒可以过此雨朝乃诗人之高兴不必泥雨与晴也谢惠连翫月诗悟言不知罢从夕至清朝】
　　送韩十四江东省觐【赵云此在蜀州作】
　　兵戈不见老莱衣【见休觅防衣轻注】叹息人间万事非【赵云兵戈字祖出戾太子传賛列女传老莱子行年七十着五色采于亲侧干戈阻隔父母妻子离散故未尝见之也以此一端言之则万事皆非有如是也】我已无家寻弟妹君今何处访庭闱【赵云韩君东省岂不足喜而公难之则艰乱之故在所疑也束晳补亡诗云眷恋庭闱注言亲之所居也】黄牛峡静滩声转白马江寒树影稀【江陵县有白马洲赵云黄牛峡韩所经之地白马江蜀州江名今所称亦然乃韩与公为别之处盛之荆州记曰宜都西陵峡中有黄牛山江湍迂回涂经信宿犹望见之行者语曰朝发黄牛暮宿黄牛三日三暮黄牛如故此则取其经歴艰苦之处言之公诗凡寄逺及送行或居此念彼必两句分言地之所在今将经峡而往乃自蜀州为别故有黄牛白马之句焉旧注引为江陵非是】此别还须各努力故乡犹恐未同【一作堪】归【赵云此以别而流落为懐矣呉越春秋载越人之歌曰行行各努力古诗逰子悲故乡今指言长安意者韩亦长安人同归一作堪归非盖同字与各字相应也】
　　赠杜二拾遗　　蜀州刺史高适
　　传道招提客【招提见上登龙门奉先寺注】诗书自讨论【赵云论语世叔讨论之】佛香时入院【杜补遗云维摩经曰如人入薝卜林唯齅薝卜不齅余香若入此室但闻佛功徳之香不乐闻辟支佛功徳香也】僧饭屡过门【赵云言烧佛香之际杜公时入于院中当僧之斋饭杜公屡过其门此所谓招提客矣】聴法还应难【支遁与许询同讲维摩经互为设难】寻经剰欲飜【飜译也庄子曰飜十二经　赵云旧注所引非是庄子言孔子繙十二经以説老子其云繙者委曲敷衍之谓非飜译之义也十二经解者以为六经六纬非佛十二部经】草今已毕此后更何言【子云作太经解嘲序诗方草】
　　酬高思君相赠【高适】
　　古寺僧牢落空房客寓居【赵云牢落上林赋牢落陆离注犹辽落也】故人供禄米【禄米俸廪】邻舍与园蔬【赵云此实道其事尔故人岂正是高使君邪】双树容聴法【释书云佛説法于祗园树下】三车肯载书【赵云法华经有牛车有鹿车有羊车以比三乗也】草吾岂敢赋或似相如【赵云此荅高君来诗之意扬雄传孝成帝时客有荐雄文似相如者今公诗姑以著书则不敢为赋则能之耳】
　　草堂即事【赵云孔徳璋北山移文云钟山之英草堂之灵李善引梁简文帝草堂传曰汝南周颙昔经在蜀以蜀草堂寺林壑可懐乃于钟岭雷次宗学馆立寺因名草堂亦号山茨今公所建茅屋取此草堂两字名之盖有所据也】
　　荒村建子月独树老夫家【肃宗上元中大赦去年号止称元年以十一月为嵗首月以斗所建辰为名故有建子月　赵云此诗正以纪着事始既着朝廷改月号之始又着其所居之处止有独树岂不可谓之诗史乎周王褒送葬诗平原看独树高亭望列村】雪里江船渡风前迳竹斜寒鱼依密藻宿鹭起圆沙蜀酒禁愁得无钱何处赊【赵云六句皆实道景与事矣圆沙者禽鸟宿于沙上其有隠沙之迹必圆如鱼没痕圆之义无钱字庾信拟连珠曰胷中无学如手中无钱】
　　广州段功曹到得杨五长史书功曹却归聊寄此诗
　　卫青开幕府【见上送高三十五书记注】杨仆将楼船【汉征南越以杨仆为楼船将军赵云上句指言广州节度使之幕而杨五长史者幕中之人也下句指杨长史也以杨仆比之】汉节
　　梅花外春城海水邉【赵云上句又指言杨也汉遣使者必持节大庾岭古云多梅花广州在岭外故言梅花外下句指言广州也古乐府云春城起风色广州东南至海四十里故云海水邉】铜梁书逺及珠浦使将旋【铜梁玉垒皆成都地名广州合浦出珠使将旋言段功曹将还广州也　赵云上句指言杨自广有书来成都也蜀都赋云于东则负铜梁下句指言段功曹之还也珠浦乃合浦今之廉州广州乃广南东路廉州乃西路相去之逺杨长史岂在廉州乎故云珠浦使也　杜补遗云合浦廉州郡名方舆记曰合浦水去浦八十里有漍洲其地产珠郡国志云合浦海曲出珠号曰珠池岭表録异云廉州邉海中有岛岛上有大池谓之珠池毎嵗刺史亲监珠户入池采老蚌割取蛛以充贡】贫病他乡老烦君万里传【赵云公自言也公本家长安而蜀居于蜀则他乡老矣】
　　得广州张判官叔卿书使还以诗代意
　　乡闗胡骑逺宇宙蜀城偏【蜀城因随行而筑故势斜纡不正　赵云乡闗指言长安也胡骑指言史朝义之兵也言乡闗以胡骑之阻故去之逺也下句言其寓居于宇宙内在蜀城之偏僻也旧注非是当如陶渊明心逺地自偏耳】忽得炎州信【广在南故谓之炎州赵云楚词云嘉南州之炎徳】遥从月峡传【夷陵有明月峡　赵云乐史寰宇记于渝州之巴县云有明月峡以山壁有圆穴如月明之旧注引非是盖夷陵峡州也地理志无之】云深骠骑幕【霍去病为骠骑将军】夜隔孝廉船【刘惔为丹阳尹张凭诣惔惔留宿明日乃还船须防惔出传教求张孝廉船召同载之　载云上句言广南节度使之幕而张判官者幕中之人也云深则自成都望之然矣下句言张判官用张凭比之夜隔则阻隔之隔盖不见张而空望之之意】却寄双愁眼相思泪防悬送段功曹归廉州【赵云此诗当是今嵗建寅月之诗葢其句南海春天外故也】
　　南海春天外功曹几月程峡云笼树小湖日落【一作荡】船明【赵云峡与湖皆归广南所歴之地也故言峡云湖日之景一作荡船明是盖妙在荡字乃日在湖中而倒射船中荡漾也】交趾丹砂重韶州白葛轻【白葛葛布　赵云交州出丹砂葛稚川求为岣嵝令以丹砂之故也】幸君因估客时寄锦官城
　　魏十四侍御就弊庐相别
　　有客骑骢马江边问草堂【公所筑也　赵云桓典为御史京师畏之常乗骢马人为之语曰行行且止避骢马御史故以言魏侍御也】逺寻留药价惜别到文场【赵云上句言逺逺见寻因留买药之资后汉韩伯休卖药口无二价摘字用耳下句公自以其居为文场杜预賛云元凯文场称为武库】入幕旌旗动【入王俭幕为莲花池】归轩锦绣香时应念老疾书迹及沧浪【赵云四句魏君必为幕客但不见在何处谢安谓郗超曰卿可谓入幕之賔矣末句则公自以其居为渔父之沧浪也】
　　徐九少君见过
　　晩景孤村僻行军数骑来交新徒有喜礼厚媿无才【赵云唐以少尹为行军长史若有节度使即谓之行军司马交新固是实事而新字于交言之则白头如新也】赏静怜云竹忘归步月台【赵云此言徐少尹赏翫幽静而又忘归之实葢公所居有台焉】何当看花蘂欲发照江梅【赵云徐君之好寻幽如此何当再来看梅之欲发而其花照江者乎杜公本言照江之梅而后人一例使以到处梅花为江梅余所不省也】
　　范二员外邈呉十侍御郁特枉驾阙展待聊寄此作
　　暂往比邻去【比近也】空闻二妙归【卫瓘与尚书郎索靖俱善草书时人号为一台二妙　赵云比邻字前汉孙实传祭灶请比邻二妙以言范二呉十耳空闻其归则序所云是也】幽栖诚简略衰白巳光辉【谢灵运诗资此永幽栖范彦龙赠张徐州诗轩盖照墟落传瑞生光辉】野外贫家逺村中好客稀论文或不媿肯重欵柴扉【范彦龙诗有客欵柴扉魏文帝典论有论文篇】
　　王十七侍御抡许携酒至草堂奉寄此诗便请邀高三十五使君同到
　　老夫卧穏朝慵起白屋寒多暖始开【赵云礼记大夫自称曰老夫左传牵率老夫】江鹳【一作鹤】巧当幽径浴邻鸡还过短墙来【赵云一作江鹤非是葢川中则多有鹳尔庾肩吾东晓诗邻鸡声已传愁人竟不眠】绣衣屡许携家醖皂盖能忘折野梅【赵云上句指言王侍御许携酒也汉侍御有绣衣直指刘惔毎云见何次道饮令人欲倾家酿下句指高使君后汉书二千石皂盖朱两幡也能忘折野梅此有邀之之意字则陆凯诗云折梅逢驿使寄与陇头人】戏假霜威促山简须成一醉习池回【赵云霜威御史风霜之任也元希声赠皇甫侍御赴都四言诗肃子风威严子霜质也习池所以成山简之语襄阳记曰岘山南习郁大池依范蠡飬鱼法种楸芙蓉菱茨山季伦毎临此池辄大醉而归常曰此我高阳池也城中小儿歌之曰山公何所往来至高阳池日夕倒载归酩酊无所知】
　　王竟携酒高亦同过用寒字
　　卧疾荒郊逺通行小迳难故人能领客携酒重相看自愧无鲑菜【赵云一作畦菜非是鲑音户皆切晋人以鱼为鲑菜也南史庾杲之清贫自业食唯有韮葅防韮生韮杂菜任昉戏之曰谁谓庾郎贫食鲑尝有二十七种谓三种韮】空烦卸马鞍移罇劝山简头白恐风寒
　　少年行二首
　　莫笑田家老瓦盆自从盛酒长儿孙【赵云杨恽传田家作苦老瓦盆盖川人以多年之物曰老东坡云老栉随我乆亦倚杜公老瓦盆之例矣扬雄之言鸱夷曰尽日盛酒人复借酤】倾银注瓦【赵作玉】惊人眼共醉终同卧竹根【杜田补遗酒谱云老杜共醉终同卧竹根盖以竹根为饮器事见江淹集然徧阅江集并无竹根事唯庾信报赵王赐酒诗曰如闻传上命定是赐中樽野炉然树叶山杯捧竹根此以竹根为饮器也赵云银玉皆盛酒之器公诗有云指防银缾索酒甞又云甆罂无谢玉为缸银玉贵富家之物所以指言少年也旧本作注瓦非特叠字而与银字岂相类乎此诗乃少年携酒器过田家而田家语少年之所云故言或轻之于银或注之于玉非不惊人眼也其与田家自瓦盆中吃酒而共于一醉终同卧在竹根之傍耳竹根字古诗云徘徊孤竹根杜田之説以竹根为饮器夫竹根固是酒杯矣酒杯既空岂可谓之卧乎又别是一物与倾银注玉不相接虽倾银注瓦亦不接矣】
　　右一
　　巢燕养雏浑去尽江花结子已无多【赵云此句盖八月时也】黄衫年少来宜数不见堂前东游波【言行乐当及时也　赵云黄衫应是唐人富贵家之物观明皇杂録载贵妃姊虢国夫人恩倾一时大治第宅栋宇之盛世无与比其所居本韦嗣立旧宅韦氏诸子亭午方偃息于堂庑间忽见一妇人衣黄披衫降自步辇有侍婢数十笑语自若谓韦氏诸子曰闻此宅欲□其价几何韦氏降阶言曰先人旧庐所未忍舍语未毕有工人数百登西厢撤其瓦木以此推之公所谓黄衫其黄披衫乎若今或单或裌葢上之服矣】
　　右二
　　野人送朱樱
</div>
    <div class="pagination">
<a href="九家集注杜诗_page17.html">上一页</a><span>...</span><a href="九家集注杜诗_page13.html">13</a><a href="九家集注杜诗_page14.html">14</a><a href="九家集注杜诗_page15.html">15</a><a href="九家集注杜诗_page16.html">16</a><a href="九家集注杜诗_page17.html">17</a><span class="current-page">18</span><a href="九家集注杜诗_page19.html">19</a><a href="九家集注杜诗_page20.html">20</a><a href="九家集注杜诗_page21.html">21</a><a href="九家集注杜诗_page22.html">22</a><a href="九家集注杜诗_page23.html">23</a><span>...</span><a href="九家集注杜诗_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
