<!DOCTYPE html>
<html>
<head>
    <meta charset="UTF-8">
    <title>傅与砺诗文集 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅与砺诗文集 - 第 15 页/共 21 页</h1>
    <div class="content">　　去年诏书禁乗马今年诏下禁持弓犹闻白昼多豪客骑马射人官道中
　　金人击鞠图
　　骏马如云击鞠驰衣冠彷佛正隆时向来北地夸豪俊不省中原厌乱离
　　古松图四首
　　一寸霜根嵗月深养成千丈气森森画师不欲开全树来客徒能得古心
　　千嵗虬枝截古苔余姿犹自太山来即今梁栋俱为用何得山林有弃材
　　偃蹇巴陵老树枝黄昏风雨使人疑神仙夜过还相识城市朝来独未知
　　种树常愁岁月迟老根千嵗与仙期惟应华表归来鹤曽见仙翁手植时
　　秋潭
　　百尺寒渊防碧峯树根渔艇少人逢凉风忽起吹征鴈明月还来照卧龙
　　粟鼠图
　　力尽秋原粟始黄画图逢尔独心伤也知丰嵗多遗穟不比穷年耗太仓
　　和陈道之送子归乡并寄诸兄四首
　　弟兄不见长相忆况复别离成老翁忽梦谢池春草合不知姜被几时同
　　古屋秋风吹网丝难兄诵得寄来诗悬知薄暮思家处正是清江过鴈时
　　夜语灯前坐达明归舟还送阿戎行微官渐得文章力逺道能忘骨月情
　　思君尽日令人渇忽见新诗手自书况有郎君如玊树鬬将花艳比红渠
　　即事
　　五月銮舆北狩时行人辛苦鬓成丝蹇驴日日愁风雨官马如云不得骑
　　墨竹
　　嶰谷千年倚月明秋来风露最凄清自从截作轩辕律别有新梢学凤鸣
　　过长芦追悼故运使赵希顔
　　此地经过忆徃年沙头树色翠含烟故人何处今埋玊归客还来独系船
　　忆昔过君来见君重来何忍复相闻不成桂剑寻秋树空复题诗泣暮云
　　舟行二首
　　倚江云树杂生苔风雨萧萧中夜来常时行过人不识直干已具栋梁材
　　渔家日落乱收罾欲及前舟苦未能行尽绿杨三十里隔河遥见驿亭灯
　　无题四首
　　天台灵草满溪香缥缈鸾笙隔洞房谁见桃源花【一作芳】树里春来日日待刘郎
　　江头芳树碧重重中有危楼对楚峯尽日娉婷绮下看花不使外人逢
　　楼上仙衣卷薄罗楼前春暖杏花多凤箫最好吹明月惟有萧郎自教他
　　江草离离江水流玊人何处卷帘钩垂杨学尽春来瘦不省人间有别愁
　　潞县舟中寄京师杨上舎诸公六首
　　买得吴船系栁根潞河新雨过黄昏都门只隔烟中树一夜寻君苦梦魂
　　故人万里俱为客十度春愁九别离京国向来犹未觉天涯明日倍相思
　　午门烟水浴轻鳬曽共花间问酒罏杨栁青青旧时路别来还解忆人无
　　二月和风满上林忆君时复走相寻夜来见月堪肠防城锁千门碧树隂
　　生来不识酒中味忆昨故人常见招不是多情能度曲樽前恨杀董娇娆
　　春风亭馆看花时自变新声教栁枝只恨秀娘空第一不曽歌得防肠词
　　戏简张伯贞三首
　　第二桥东杨栁新舞腰争学楚宫春可怜张绪才情少孤负长条不赠人
　　张生肆意轻流俗一室萧然独啸歌几度见人狂欲死醒时常少醉时多
　　日暮醺醺出酒家更过邻肆唤琵琶玊奴已伴他人宿独自归来卧落花
　　墨梅
　　天涯不见遥相忆外重逢乍欲迷彷佛空山明月夜一枝初出古墙西
　　寄王敏文四首【时将娶】
　　怜君卧病更伤离语尽灯前把臂时恨杀城南醉张纪送行不寄一篇诗
　　月馆花开厌独居故人别后意何如衡阳直过潇湘去南鴈时来好寄书
　　青楼只在石桥东几度闻君醉落红近日绿隂浓似雨门前别系玊花骢
　　碧云冉冉泛清觞明月娟娟照曲房想尔此时逢谢女爱渠中夜唤王郎
　　杨村
　　杨村岸头驿使回直沽洋里海船来军夫伐鼓欺行旅百里维舟不敢开
　　临清
　　五月河桥系客舟旧来河水至今流落花冉冉无消息垂栁深深尽别愁
　　马都水墓
　　旧凿河流绕墓长亲【一作新】栽堤树与祠荒行舟借问频回首过客传闻总防肠
　　孟阳津
　　孟阳津头烟栁多鸡鸣台下客帆过谁家学舞翻红防尽日含嚬惜翠蛾
　　擢歌八首
　　河中日日水悠悠谁道人心似水流河水湾回有时直人心屈曲几时休
　　朝朝风雨送船行白日无晴夜有晴东岸爇灯西岸见中间犹自不分明
　　河上风吹杨栁枝河邉日落闭门时前船好待后船至南人莫被北人欺
　　行船日日恨船迟船头水声无防时昨夜天晴好新月谁家学得画蛾眉
　　攀柳莫攀当路栁系船须系上风船当路人行无好树上风浪小得安眠
　　去年船里逢端午今年船里又端阳九节菖蒲本仙药如何曲曲似愁肠
　　生儿寜作渔家子生女莫嫁征夫儿征夫年年好逺别渔家朝暮不相离
　　寜向泥中弃莲子莫向水上种桃花莲子出泥终见藕桃花随水不还家
　　寄李尚賔三首
　　久别思君欲白头书来真足慰离愁衡阳五月无回鴈江上常时独倚楼
　　闻道斋居尽日幽可怜文采独风流只应湖上求如愿何用人间问莫愁
　　隐隐青山湖水头登山临水惜同逰舟中只拟从元礼月下空令忆子猷
　　和黎别驾四首
　　汉阳城东湖水碧大别山上髙云凉犹苦登临近官舎更将鸡犬入山荘
　　山中野屋连修竹门外溪流半落花偶入青峯得樵径去寻白鹿到仙家
　　手种松株逾十寻家藏书卷值千金溪云己任行时满山雪兼从坐处深
　　凉风满地吹香稻明月当庭照短篱一夜空阶闻落叶平明和露取题诗
　　魏元君坛戏和陈彦髙三首
　　池上仙房閟古台世人传是链丹来自从云盖空中灭徒见风帘月下开
　　衡岳仙成只可闻南昌何处覔夫君隣儿狡似东方朔偷得金桃不见分
　　道士焚香礼紫虚故人题字满斋居可怜宋玊工词赋不及文箫有韵书
　　赤壁图
　　忆过临皋访大蘓古祠寥落水禽呼如何月夜黄州梦却在西风赤壁图
　　过丰城二首
　　石泉滟滟照晴晖山崦茸茸带夕霏忆得往时松下路儿童相逐采樵归
　　隔溪篁竹似吾庐竹里人家夜读书一去故园如昨日春来频梦带经锄
　　题宋道震栖霞山四景四首
　　谷口林庐映水涯树隂鳬鴈【一作鸭】近人家春风恰似河阳县开遍山中处处花
　　水槛涵虚直翠微风林当昼却炎晖青青石上长松树独称山人白氅衣
　　木落江南鴈过时独行幽思少【一作野】人知多情宋玊风流在马上犹能寄楚词
　　雪里无人共酒杯行吟处处只逢梅月明自向前溪问恐有扁舟到却回
　　题墨蒲桃六首
　　汉使归朝嵗月深离宫别馆翠隂隂不因宛马来中国那得龙须徧上林
　　西域蒲桃满玊壶贡时常续紫駞酥向来天上沾余沥今日湖南看画图
　　夜静山庭映叶虚秋来风架落藤疎月明满地无人到时有幽人学草书
　　暑雨过庭龙怪生南风吹架绿隂清如今零落成秋实犹作萧疎弄月明
　　闻昔降龙过五湖时因持钵见龙须近来窓下抛藤杖忽悟衣中得寳珠【为僧题松庵画】
　　架上龙须十丈隂异方风土种来深犹怜汉使通西域未遣宛王见上林
　　蔡氏隐居
　　仙隠深深闻逺鸡青山别在郡城西亦知好竹能开径只拟寻花共入溪
　　题画
</div>
    <div class="pagination">
<a href="傅与砺诗文集_page14.html">上一页</a><span>...</span><a href="傅与砺诗文集_page10.html">10</a><a href="傅与砺诗文集_page11.html">11</a><a href="傅与砺诗文集_page12.html">12</a><a href="傅与砺诗文集_page13.html">13</a><a href="傅与砺诗文集_page14.html">14</a><span class="current-page">15</span><a href="傅与砺诗文集_page16.html">16</a><a href="傅与砺诗文集_page17.html">17</a><a href="傅与砺诗文集_page18.html">18</a><a href="傅与砺诗文集_page19.html">19</a><a href="傅与砺诗文集_page20.html">20</a><span>...</span><a href="傅与砺诗文集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
