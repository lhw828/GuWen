<!DOCTYPE html>
<html>
<head>
    <meta charset="UTF-8">
    <title>文山集 - 第 12 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文山集 - 第 12 页/共 34 页</h1>
    <div class="content">











　　文山集巻七
　　钦定四库全书
　　文山集巻八
　　宋　文天祥　撰
　　书
　　与文侍郎及翁【号本心川人后参政】
　　某乆旷起居递中连得诲帖仰佩至爱邸状间屡见丐祠尊性乐在简淡急流勇退仙风道骨人也但老文学为诸儒典刑真侍从为朝路风采上必不聼去耳舍弟璧来拜侍辱以家人进之得与教诲玉成实受尊赐某向在湘承命问一路书籍后某去之匆匆诸州来者不齐今约见存可二百册贑书为一万九千三百余版亦已陆续印背别容一日专兵赍申某治郡以来书生迂阔之説颇有效验祖母六月生日集城中内外老人自七十一至九十六为男女一千三百九十名犒恤有差老者既踊跃而少者始皆知以老为贵礼逊兴行词讼希省又风雨以时早禾甚稔晩稻亦可望诸县民皆乐业无持梃为盗如宿昔者稍逭旷瘝皆尊诲所逮宗老去国后今寄居何处想甚清徤耻堂先生居霅川近况如何批示幸甚遇邮拜书不宣备
　　髙耻堂名斯得川人参政本心癸丑榜眼后来庐陵省其叔可则先生时年十八邑校帘试全篇论题曰中道狂狷乡原如何冠榜遂通谱焉道体堂谨书
　　与杨大卿文仲
　　某顷繇岣嵝申敬羣玉之府尔后仆仆西还为空同之役一息半期海山一碧秋风凌凌翘企不胜五云纷郁比审防荣文石晋武颂台制作一新搢绅交庆伏深欢抃某官贞元朝士西学宗师玉雪照天寒露清氷之操璧奎行世悬黎垂棘之光属时访落朝有老成眞天圣之蓍元祐之麟鳯也入告辰猷条天章十事寘之两社以福溥寰某颙颙延睫乌哺万山间于刍牧何补亦惟召父杜母之政是则是效蒙被吾味至于今兹璧弟来修门得亲炙典刑以濯去旧意浸润新雨爱其兄施及其弟此感殆未易名言也念间起居辄此驰泝空明并候所以教尚析金玉式副前祷
　　赵户部平逺
　　某嫋嫋秋风中若有天人嘘新雨而沐之者眄摇落之缤纷把钜丽而舒巻则夏六月锦闱蛟龙字也西平有子惟我有臣春秋书曰季子来归国人贵之麒麟防泰畤鳯凰集阿阁之候乎朝廷清明再天圣元祐对扬访落为东诸侯先洗耳琅琅为天下诵之某为养承乏于此何补刍牧所以朝夕其民亦惟亲亲长长之推庶几万一云耳诸邑大夫之相承通融一家痛痒一体缁衣之宜兮若田君尤所谓用吾情者执事惠以所知于此见田君益竒而某得纳交幸也结幽兰兮延伫此意襞积专猷嗣笺
　　某繇空同起睨海山虹气纬霄靡罅不照吾石楼大地一粟也辄倚空明来诇起处惟伟人照以度外某惟明世杂遝英贤以纲纪生人金玉新政岂弟君子来游来歌经纬乎文武轇轕乎风云伯埙仲篪叔出季处无非吉日车攻问眞实经济臂指西北本在中书植之风声旂常世世某拭目延和殿新纶之下乌哺且半期餐毎祗益媿耳旦夕归命香火奉轻车归即所安居中引重允然终惠之望泚笔廉泉驰讯碧落岂不嗣音更仆以请临风无任悁结
　　与陈侍郎伯大【号笃斋】
　　某熏沐露闯敬髙寒惠徼五行俱下之瞩某玉峡撑空水沙一碧神仙人弭节其间春花秋竹钟鼓余闲眞神龙深卧处也咫尺五云不得时候猿鹤则吏鞅实丹黝之夜瞻明河自讼不置仰惟一代翔鸾神骏腾踔凌厉驾寥廓而振汗漫也舒为庆云巻为清飚其磅礡帝所则福在海宇其夷犹山泽则望在庙朝六合一握天地一瞬也厥今访落庙谋云汉为章诏书出延和公且两社某嘉与颙颙额手某区区乌鸟之情俯仰半菽枌阴蔽芾实持焘之宿昔拊摩凋疲曽防芒忽而皤皤问亦念家旦夕皈命香火奉轻车即所安玻瓈一江光气上下某服媚之无斁蕝礼寄之九霄间忘其蒙渎倘沐涵茹幸甚
　　与宋衡州
　　某介倚心知不敢徒亹亹西曹道边幅首祈纡省某自抵空同两厪蜚翰忽殷勤以写心折芳菲其寄逺春风千里着人如醉至如骫骳之作不足乎杨缫借而琮璜之大好大惭退却三舍顾区区定交才数月宇宙意气不啻平生忽飘风其相离不胜回首明河一方如耿耿何某官氷轮金井雪柏霜松西岷太白之精九霄经纬南平莫邪之气万丈光芒驰玉轶而坐朱陵辔华丝而当银汉洗鼪鼯之窟穴饱鸿鴈之稻粱已收暴公子之威名小燕汲淮阳之清净緑绨方底竚垂岣嵝之云绛帻晓筹催傍觚棱之月某视郡印已十旬初至如人家风雨四壁逐处经理久之方成纶绪日来甘霔应期粗慰农望想福星所次时雨膏之早熟必已可卜恕斋新上以同里而讲交承解后非偶然者逺想楚观五云衣冠玉立不任驰羡采采涧芹薄旌一髪不足当莞顿欲往从之湘水深三复是诗神爽飞越
　　与知江州钱运使
　　某日戴五云茍且为治自省其私则统部中一支垒也等威有截不得以杏园宿昔自诡乃者辱不彼赐之书草本吾味笃实呕喻畧分际之崇卑申度外之缱绻言念君子终不可谖兮某惟湓浦控上下流古用武之国陶士行庾元规诸公借此以鹰扬江表虎视河洛乃今天移福星作镇此土激西江苏鲋辙屹长淮而断鲸汲作宋长城真北平变化杰魁人也东南金汤施及虹翠也受赐多矣某私窃自念贑山长谷荒赤子龙蛇杂袭而处刍牧之责大恨不任而欲以诗书操强暴衣冠化力劔书生迂阔而不至败缺者几希明公回首曲江风谊一世果不以九州四海之人例视之则鞭辟其不迨包蓄其未间如天之福也某顿首下风以请谨驰一介上诇起居薄采空青以自附于潢污有敬之谊犯严忸然控露潦畧
　　某抚摇落之缤纷泝空明而延伫龙光射牛斗福星出虚危殆一夕九起也某之为郡寔照临月诇有典当不懈益防宁不嗣音童渎是惧五云九霄凌倒景而下空同劔为清氷溥为膏雨地虽辟絶而天人顾复之益深岂无他人不如我同味之下埙篪五老之嶙峋襟带九河之汗漫要其胸中磊磊落落倬彼云汉为章于天者曽未究也忽而身作长城手提半壁嘉与一道桑麻而菽粟之西人之子幸则幸矣然大辔如濡王事一方孰与入坐中书经制天下闻延和殿议召公矣某强顔刍牧何补毫分目前四境无虞年谷粗丰皆澄清余润所覃也区区素餐是愧倘使者犹以故人未即举法旦夕丐香火奉轻轩归即所安徼福年盟尚终惠之逺道宠赉杂遝充庭翠玉春晖缇袭无斁谨具劄申闻伏覩新纶专容邮贺
　　与广东曹提刑
　　某晓挹露注之赫蹏上之东壁府昭有敬也某惟紫微云烟衣被炎海若经若纬纷郁轮囷施及虹翠间山媚川晖浩荡何极也旦旦稽首钦以某官才足以截蛟剸犀文足以铿鲸跃鳯力量足以扶巨鼇之赑屭东都韩吕家声猷奕奕经涛如许更当坐玉关为天子当一靣綉衣霄汉尚逶迤五岭间邪袖青防之鈇钺行黄道之星辰方底緑绨已落天半某丕戴五云奉重谖空同小院乌鸟私情自揣逾分起视四境山长谷荒赤子龙蛇未易帖服越鸡伏鹄卵何以克济迩只台容如靣鉄壁某恃此无恐郡中旧例以八九月间申严编氓出甲之禁往往此时凶俦陈脚已动履霜不戒坚氷奈何近者妄意预行晓揭使家至户晓人人知所避就今年侥幸梅关以南无一草一木之惊仆之责始塞榜检求教吏师尚不彼发药之某比为五羊罗佥判拜书强聒持寸莛撞巨钟多见其不知量飞剡公车不俟终日明公有意天下士如此感拜盛心谨驰一价修诇节下谢已往而祈方来亹亹如也东望芙蓉玉立万仞伏楮神驰
　　回汀州陈守
　　某惟自古民流为盗有受病浅者有受病深者浅者调其气血时其餧饲不待针艾而病已除昔之人有行之者龚少卿施于汉之渤海是已深者参苓之所不能可汤熨之所不能瘳则大承气汤证矣昔之人有行之者子太叔用于郑之萑苻是已今者使部弭盗一事鼇峯先生岂弟之心髙明之识见诸已行者其成効固班班着矣赏一人而劝者百罚一人而戒者亦百春风之和秋霜之栗施及邻境胥有嘉赖特在更酌其受病之浅深而断以行之是殆非浮想悬度者所敢与知也贑之为州虽曰以五城兵马钤辖系之衔顾建立司存本意不过为贑民出他境使郡将得行通制之权要其实则依然一列城也若有所徴调下郡禀承实视朝命谨布腹心以谢委戒之辱藁秸恐悚
　　与赵大卿孟傅【号松壑前知贑州】
　　某汲廉泉澡栗尾通忞忞主书吏昭初好也某昨从湘花间奉盈尺牍一舒泄其宿昔云龙之私明河七襄流丽空碧地中之山谦水上之风涣十袭九缇至今耿耿光气蓬莱水清浅缥缈环佩渴心涌泉一日千里某兹者共审玉宸涣宠金掌升班维城维翰维藩磐石大宗之续厥贡厥包厥篚纲维六府之司禁籞云开神涂风动伏惟庆抃钦以某官祥源异禀若木殊辉绮綉挥扬汝阳天人之相龙虎变化北平魁杰之风劳侍从而厌承明经骀荡而出馺娑公不淮海之薄上为宣室之思玉珂金钥之玲珑花绶藻衣之舄奕径摩驰道涣周卿六命之颁不出都门竚唐相九人之拜某顷单车驰岣嵝下鹤髪重重一夕九起效矉洗马歴歴陈情君师天地之造为择便州夫子奔逸絶尘乃使也瞠若乎其后虽鸿燕差池不克靣拜组然天开百世之好山川其忘诸惟是求牧力绵未知攸淑一规一随赖有柯则在我爱桐郷不隔风雨肘后宠灵不彼而惠绥之此固憇堂中父老之所共望赐者也谨具劄子申诇起居未谐良晤愿言金护玉持式副前祷应旧治要来敢请其凡
　　与前江西赵仓与椯【号端斋】
　　某泽露焚蕤闯敬五亩花竹下尽脱犊彛惟髙明垂詧某沐滕防旧雨今十六七年立冀部下风则又六年仆以荒落之资跧伏于青原山中如商蚷驰河逺莫致之先生如惊云防龙舒巻九霄其步武不可俄度宜乎其欲往之而瞻望不可及也区区九十之亲就养空同今綉衣洛社中辈行也间得访问独乐起处先生玩心神明之表游目日月之上蓄为清氛蒸为甘霖一日举而措之沛然江河孰能御之我有宗老为国之榦访子落止以公归兮某半生出处无足为明公道宿昔受教所以防持其元者至今不敢渝世人自有一种毁誉道眼自有一等髙下先生度外大观谓其人竟何如也某因谂赵令君居中台之里又出门下値其良使函裒此墨少叙恋思临楮驰泝
　　与吉州刘守汉传
　　某泽頴祓蕤写忞忞铜壶阁下昭邻好也某日从邮置得澣我私盈盈一水间鼔宫宫动鼓角角动精神流注絶出笔墨町畦芳菲菲兮浩荡何极钦以某官吐吞玉柜之风烟披拂青藜之光焰卿云甘雨舍天地之至和古栢苍松炯雪霜而独立小驻星河之棹频分江国之符春霭袴神螺黼黻雨笼诵振鹭涟漪钝为铦而顽为廉痿者膏而愦者醒兵衞森画防小宴清香衣冠拜紫宸伫班黄道某宿盟园杏又尾朝花蒙雾一防稽首锡类朅来空同密倚五云多处楚波之及晋鲁柝之闻邾川媚山晖沐浴令雨则所以讲信修睦者奈何以简陋废采采涧苹以明有敬玻瓈一碧此心俱东某日摩挲空翠端饬侧厘以进之集古主书之侧盖于门墙辱好有三焉园杏之齐盟也朝花之末至也三间风雨托于君侯之土地也而岂但曰小国之于大国也有交邻之道焉谦斋先生不以小人之美芹者为僭而察其明有敬之私是能容之其多矣介使踵来辞曰报聘庭实维旅芳菲弥章是何君子施礼之周执徳之信而仆何以当之抑传有云长者赐不敢辞取数之多亦祗以媿贑去吉一水三百里而气候风土习俗事事不同未春已花才晴即热山川之绸缪人物之伉健大槩去南渐近得天地阳气之偏看来反不可以刑威慑而可以义理动书生出其迂阔之説尝试一二观聴之间稍觉丕变奉令承教于君子尚愿维今有闻以淑厥后庐陵之政识与不识皆云一佛出世山川出云时雨流动此为霖之善者机也民歌路謡彻闻京师天子明圣恩光言逺某虽不敏尚能取皇甫公韵歌和之占谢之次写其轮囷宁不嗣音如此江水
　　回吉州赵倅
　　某首春携便符归省道五台下华葱蒨照我征衣雪氷悬洒洒清味至今彷佛宵栩间投胶沸糜不克闯屏星西来以修贺上之礼琳琅金薤忽落虹翠三过跫然以喜某兹者伏审缇轼行春画堂开晓防槐云之五色俎楼月之千峰共惟欢庆某官瑶簴箫钟秋涛瑞锦驾玉虹垂苍兕凌紫清而上之固其所也鞙鞙佩璲乃翱翔石泉松雪间邪舆藤帘綉小燕屏题方底緑缇又看环召某视郡印十旬云云皆矞焘之赐也自省于涓曹正负不敏圆椷郑重此礼奚宜至哉鲸锦巻还犹有余媿折寄芳菲今雨何厚顿首拜嘉谨谢将命尚容专致厦成之庆
　　回袁州邹倅
　　朱明逾半南薫之时共惟襦袴行春旌旗丽晓有燕有翼某对廉泉饬侧厘东向以谢主书吏某顷叨节南驰得符归省三峡烟雨中一再获拜瑶林琼树之侧亹亹吾味我心写兮执祛几何时明月千里惠而好我错落华音下照虹翠赤脚踏层氷忘其执热也共审台借重鳯岳疑清时雨诵和风条教伏惟欢庆某官东山芝兰之韵北斗梧竹之标朝发轫兮扶桑夕揽辔兮圃识者已窃迟之两楼山水能久着神仙人邪竚文组之即眞以介圭而入觐某禊前一日奉重闱抵空同下既三阅月公事稍清得小遂半菽欢锡类之余也实篚勤斯芳菲袭子新雨洒濯感在下风采采一芹效矉陇寄非所以报也驰遡一方
　　回临江娄倅
　　夏鸣仲琯良苖懐新共惟风月满楼江山入句百神僎价某焚蕤瀹露专谢中防若两厢氍毹五鼎芍药无庸为仙人渎某于东都韩吕家鼎铛独无耳乎顷一节湘行获衡阳从广文君亹亹檐花情味甚舂容也清江之上颉颃飞霞独不得四方为云追轶清絶琳琅金薤光堕玉虹执热以濯我心写兮钦以某官氷壶玉露之冷冷瑶林琼树之英英黄琮苍璧之荧荧上之清都盛之紫防便当还家氊本色石泉松雪可久为麒麟系耶方底緑绨自天子所某将指罔功叨恩便养空同小院粗可从容半菽欢皆矞焘之赐惟刍牧之才单龙蛇之俗险凛乎未知攸济渠渠逺道颂不以规既谢下风尚沐新雨画堂髙处槐桂成行春蚓秋蛇觉我形秽明公不以覆瓿而显设之钜轴烂然一见頳发谨复将命不胜驰泝
　　回隆兴熊倅震龙
　　某抚今雨露清风其契阔未有甚于此时者也俋色丝于浦碧追流水于爨焦其慰浣有甚于斯今乎澹圃先生以氷悬雪为风骨以鸾漂鳯泊为文章以规圆矩折为政事挈其堂堂着之髙处以经纬河汉舟楫江涛万夫一喙也陈仲举千载风流乃独与岁寒结印倐霆轰飚怒而起有不磊磊落落者乎时来则为当仁无逊某雨别十年无非俯仰林乌之日祖母行年八十有七切切便养承乏此来公朝笃棐人纪之造而诸君子锡类之余也第五阅朔于此尘而入鞅而出于民无丝分补行矣丐一缕香火縁奉轻轩以归亹亹襟期明月千里折寄芳菲厚意不敢不拜薄将石间一髪非所以为美芹也庐陵广文玉戛金铿长沙识衡山簿犹昂昂鸡羣之鹤中峰有以服乎两峰观者爲此胆栗何当簪盍上下慷慨目送征翰临染驰去
　　与杨县尉如圭
　　某他日上下紫淦间草木吾味未必无解后之雅者也庐陵少仙之庭数有英防发轫其间而君年又不可及当官风采东西行者亹亹诵言知为清修知为缜栗培风慈飞霄汉一碧跂予望之某误恩便垒梦绕松楸间伏戎于莽有乗虚而干法犯禁者霜台遽以烦执事知敏手为可托也寒泉白骨蒙赖方新惟牵帅从者重愧重愧草草持慁高明临染无任
　　回唐书记
　　某一节湘行得挹寳烟至气于芙蓉池渌间亹亹吾味欢如平生岸花催路吹絮满衣其五云落我店月厚意久不报所思逺道回首然执事以琼琚玉佩照映东西鸾凰先驱朝阆风夕圃可也赤云瑞气黄花归期当仁勿逊某花朝前四日扺云舍又十日奉重闱泝滩而上禊前一日抵空同郡事稍简俯仰半菽皆矞焘赐也江湖寥落鸿影参差安得素心人相与数晨夕毎诵此诗明发不寐輙持只赤小澣我私采采涧芹临风如结
　　回黄强立
　　某薄防空同缱绻半菽故人知心千里寄瑶华音以缫借之读之宛然促膝接语也强立以排淮决汉之胸行驾风鞭霆之气铸为雄辞能使京师纸贵新丰舎中诵天下事一日腾上风声千载某来此讼简事稀余力可及故读四境倍稔絶南剽之迹皆五云所照映也久缺报襄辄邮专筒薄将聊奉一笑
　　回文教【名寳】
　　某久徯亢宗无从通谱璧弟幸托年盟云杏集中不知曽得纳拜否己巳之岁千骑过庐陵有意来山中时某适赴鹤书取愧薜荔失此交情怅然一方之感书来空同陈谊天出欲往从之湘水深令人亹亹栁子厚谓南方之灵钟而为石故有多石少人之谕某常以为未也地气自北而南古有斯语意者人物之数斯文之运亦莫不然玉篸罗带之胜中州山川所未有也磅礴鬰积而振发之以其时可矣吾宗丈寔当之乎令业方来云涌川至树之风声快覩焰焰某半生落魄无足为宗盟道去年单车驰岣嵝下堂有重慈白云间之陈情至于一再遂授今垒阖门就禄亶出过数力绵求牧未知向方宗丈宦游海外坐隔一关一介相先是不以他人待同姓者委贶所及拜而受之薄物非所以报何当嗣音
　　与胡节推幼黄
　　某他日盘之中辱玉山朗然照之举帆淩斗牛挂席拾海月已占吾成玉堂堂于此时矣空同落叶间快读千佛喜见榜花双峰巽山嶙峋苍翠布濩轇轕何盛大如之国家三百年代有英杰树之风声五纬聚奎之符彪炳未已灭没草根者固复何限吾成王一大振起之青原劖空忠节生气是则草木同味也隃计昼綉娱双亲时某当以奉祠归里尚从郷稚耋候马首遮庆兹襞赫蹏写此茂恱亹亹薄将祗渎
　　缴奏藁上中书札子【时吴复斋当国】
　　某惟军国万微日至黄阁不敢为竿椟区区惧渎威峻惟钧宥是祈某顷罹人子之厄曽拜仁人亲亲之恩感激荣光永矢无斁不自意今春伏遇先生衮绣来归为国柱石遂得密迩陶钧以庶几一日履屐之役幸甚莫大先生当国以来上迎圣主悔悟之机下慰苍生苏息之望所谓垂绅不动声色而措天下于泰山之安先生有焉乃一日伏读明诏许中外臣庶得实封言事皇心光明言路轩豁恭惟啓沃至深也某私念今事变至此冲决横溃使宗社有不测之忧者谁实为之病根在内胶结不去终不可以为国是以积忱具书先陈其愚虑之一而痛哭流涕终之人非不知爱身何苦如此冒死今日之事急矣惧其至于一旦则亦不免于死也惟是言輶如毛惧不足以感悟天听尚赖先生徇通国之心出回天之力以措世道于清夷光晏之域某九殒无悔谨缴奏藁具申伏惟钧慈俯赐鉴察
　　贺签书枢密江端明古心
　　某夏五之月伏从下土切听朝命共惟天子搜选洪儒布满侍从而先生以海内达尊居然冠文昌之首仆自惟念正人登崇天下诚幸诚贺不敢以草野有踈辄奉状以为斯人之庆记史登録及彻岩视私心欣喜莫可涯涘山泽深逺与廊庙本不相接一日闾巷风传欢呼则谓先生以某日践政地参枢筦主上圣明君子终为大用莫不举首加额以为其相天子活百姓遂在旦夕以一方推而放诸知懽欣交通人情莫不皆然人望有所宗而斯民之誉犹出于直道仆为之舞之蹈之中夜以思不能成寐夫以穹壤之大人伦之众而先生之进大夫士庶民皆欣欣然相告如其父兄亲属之得用将有所利赖于己者此其心岂千金之所可得而家至户晓所能同哉我朝先正得此气象惟前有范文正后有司马公范自谏府以来以言事倾动中外后来出帅西边入班两地岩穴之士慕下风而望余光盖皆延颈企踵以庶几其一日之为相司马居洛中十余年当时儿童妇女识与不识竞曰司马相公元祐初衞士之感泣都人之遮留其所由来者渐矣非一朝一夕之故也范公得经世之望司马公得救民之望尝恨士大夫所以积望于平日得望于当时盖几世几年而后得此二公有心厌服天下之心口耸动时人之耳目而范公不及用司马公不及尽用天之未欲平治天下其如之何哉今先生早以言语妙天下中以政事动中朝后以气槩风度上结人主之知而下为四海所倾慕则先生都范马之望于一身盖二公之后又凡几世几年而后得此天下之所以责望于先生者岂与伈伈睍睍笑与秩终而同草木俱腐者同日而语哉方今西有叛将东自逆离而江淮与强敌为邻强兵富财之道无所于讲主上不得怡宰相以为忧其显证莫过于此而学士大夫私相拟议痛心疾首以为方来无穷之变伏于不足虑之中而发于不测而不可禁者其几尤切凛凛天下无事则代天理物之地犹可从事于牵补架漏以庶几不至于败缺不幸抢攘忧危之间倘非硕徳重名积孚于人心一日举之以从民望则镇服危疑收拾涣散精神气势未能一旦动天下之听也今当揆身定大乱奠安方极不敢自以为功而方嘉与天下之贤者共图久安长治之策先生从容于庙朝訏谟于帷幄则当揆所以隆体貌敷腹心未能或之先也酂侯所以举代于平阳茂所以深器于安石其为天下国家计者甚悉岂曰身为功业而已哉则夫先生之一身其关系于方来之世道诚重且大而闾阎之内父子骨肉私忧过计以为脱有仓卒则所以寄命而幸全者非先生畴依然则先生之望近世以来絶无而仅有者将范马不及为之事先生将来虽欲逃之而不为其亦何辞以谢天地神人之所期哉仆鄙野无足道又执方不通于世修门之书毎视以为甚重而未敢辄发其于先生独亹亹不倦自天下之公而言则仆之喜谈乐道与人情若不相逺自一身之私而言则仆诚何人而辱先生特达之知此其所以伸纸行墨乐为四海诵其情而不自觉其僭且渎也伏惟先生少垂察焉
　　某仰惟三台荧煌之精藐在云汉下土之人夜詹曽无羽翰可飞簉于经天光耀之侧间者不揆虽荒缪之笔墨时得以上登防史而观道徳听教诲自谓未有畴昔则左右亦以其人为何如先生度越常情嘉惠后学采于穷约之素以为可进而教之庐陵之士凡来谒先生者未尝不深念其姓名至于造化人物之地先生所以提撕荐进使之得以齿下士于朝则既有日矣乃者秘府之命从天而下空山不頴之踪迹一日有闻于人自宰相钧陶而言曽无所偏私而某心口相谓山泽之人何以及此是盖有所从来而不敢忘也当泰之世必有均调皇极之辅深思逺计周及人物虽遐逺僻陋如不肖亦使之无所旷弃九二曰不遐遗得尚于中行今当揆以之泰之未成也必有一阳为之先而后众阳之气类随其汲引以进今正人满朝大抵以先生为朋来之倡至于晚陋亦得依乘以前初九曰拔茅茹以其□征先生当之屯之六二曰匪冦婚媾女子贞不字十年乃字二嫌于初不愿为应徘徊不字至于十年某虽不足语此顾惟刼而从之者众矣盖至今日得先生为之宗主奉命驱驰惟此时为然某他无能为役至于守其本心不与流俗为轩轾以求上不负知已下不负嵬琐之所存则或可无愧怍于此尚惟先生终斆之某钦惟新命亟应祗赴顾以未服外庸不敢即造朝班区区欲俟宫观两考批满日徐拜恩渥盖已颛状控于朝矣谅先生当许可之遥睇清崇未即詹侍輙奉状临拜恳悃
　　与前人【时以前宰相帅湖南回】
　　某半生出门下幸甚乃从湖南以一节奔走阃部去年此时拜长沙寿星甫偿分愿潭衡相望邮置信宿奉令承教王事一家以父兄师弟子之情而行于连率方伯之际湘人或云前未见此比而某也受赐为不赀矣先生之入湘也某后三数日而来先生之出湘也某后三数日而去何其步亦步而趋亦趋也璧弟于临江候迓使艎独蒙一再予进所以爱之诲之不令兄弟无间然者曽不自意先生及丰城以下乃有门内之戚盛徳大业如山如河存神过化之学先生其讲之也熟矣某所得郡去家一苇而近奉八十七之祖母与老母俱阖门长幼无虑二百指悉从官居糜费俸粟是皆公朝锡类之造郡事颇简四方无窃发之告日来风雨亦以调顺使茍禄之日得免旷瘝非大播之赐而谁赐秦孟四者久焉逋诛湖湘未了公事殊切介介比日来连得旧同官书阎计议驻兵永明诱孟四而生获之为广兵所夺寻且告毙经司取其尸寸斩以谢两路先是田定二据平原秦小九据盐田为秦孟四声援引孟四以屠永明正田定二之为也抲倅权全州首禽二凶磔于市自二凶死而孟四遂不能免先生一畨出师其终条理如此孟四不死非但遗患南方其于根本关系甚不细且得竣事功之在彼在此无足计也萧献可失其令嗣如埙庐陵生此士有数可为痛惜詹望泰阶中夕九起薄言顾冩有懐忡忡伏乞钧照
　　与吉守李侍丞芾【号肯斋】
　　某居庐陵南陬盖受防之最逺者也其于当世人物无所交际惟从田间侧听舆论则天下伯淳虽隔在僻逺乌得不闻风稽首吾州自前守去后无主宰几一年舞鳝号狐郡政泥浊斯人无辜亦云甚矣执事不鄙下土惠然此来天开日明是在今日某实为郷国称庆仰籍矞云在上区区非才叨恩入舘极知负乗月朔尝造州关印申免时闻千骑且入关某遂止旅间伺候攀迓前茅继闻少展适头目受病旋晕不可耐不得已载舟兼舆以归相距两月交臂失之不敏之咎其当如何方侥幸平复造谒以叙悃愊颛驶及门宠授翰墨山林踈贱之人乃得殊礼郡大夫之徳为不可及而某缺典之愧益加多矣祗诵来辱避席再拜有懐轮囷具严初椟谨具劄子缴申职事之记所有台翰谨谨归璧示不敢当也修布草率颛图侍见以谢
　　回广东曹提刑
　　伏以炎日正夏薫风自南恭惟某官玉节霄明华丝云度穆清简注穹壤棐扶台动止曼福某瀹頴廉清通笺奎碧惠徼书月却立下风某遥企美蓉上挿牛斗俨绣衣之持斧屑璚靡以为粻铺太和勿问元吉某钦以某官箫钟铿戛玉尺端方庐阜青苍毓白石清泉之胜北斗魁杰挺碧梧翠竹之标或弭节于人间或彯缨于帝所既盘礴而郁积复周游以逍遥流水青山夺司马寻春之志荒崖絶岛行濂溪泽物之心钦哉刑之恤哉使也言有光也楼台映白日丝辔小驰衣冠拜紫宸纶音遄下某起观宣夜跂敬明河方濶焉北树之题乃赠以南金之宠跫然三复愧此七襄某顷缀楚轺毎懐绵来牋天从欲回卭坂之车便地养亲得江南之舎永惟锡类不隔善隣襞积阻心荧煌在目某袖分防露才劣锦云杂下俚于九成发宗工之一莞隃瞻蓬翠工辑蕋珠氷桃碧藕之清凉福英禄华之郁穆台容所戒鞭影是趋
　　回陈侍郎
　　某伏以回车卭坂请自效于林乌得郡江南取已捐之竹马绸缪锦覆缇袭衮华恭惟某官麾斥八极之风雷巻懐九天之星斗古灵防中之藁屡荐时贤温公洛下之评不遗人物遂使忝求刍之寄从而谐啜菽之私某半竹奚堪俪花甚宠想五亩青山之乐愿请订金懐四愁明月之诗曷酬赠璧谨具劄子申谢伏乞台照
　　与湖南交代廖提刑
　　某汲濂香裹侧厘裔忞忞于主进吏昭交好也首祈防省兹者伏审濡丝星辔弭节霜台紫盖撑空开云烟之五色绣衣立汉洒冰雪于九州号令一新江山胥动恭惟某官金井玉渊之丰度箫钟瑶虡之声名老气峥嵘吐鼇头之山碧清文流洒贯龙影之潭星凡践敭中外以来皆推行忠恕之学惟刀剑狃楚氛之恶赖旗旄指汉坂而驱于疆于理于南来宣王命其刑其罚其审曰惟民中汲湘水而涤疮痍豁衡云而烛幽枉礼乐遣使臣也于昭原隰之光衮绣归我公兮遄任朝廷之重某顷从嵝下一拜状后继得防以臬事属之宋史君某遂于正月末解维而西先花朝之四日抵云舍禊前奉重闱至空同上俯仰半菽皆矞焘赐也第念夙縁结习实开衣冠百世之好乃不克迎拜马前面奉组江海契濶有足念者近得之东西行人始知节前玉节道盱境以时考之此际久建牙楚观上矣某不胜为湖南一道贺舞后木人萧然音节纳之锦覆过者化之亦以自贺也某春杪得府第所遣荅书仰佩笃叙数月念念嗣音相望泬寥邃坐不敏慈想建台有俶谨跽下风倾此襞积临拜无任驰泝之至伏乞台照
　　与前浙西安抚李大卿肯斋
　　某顷从湘花间解维而西也故人意厚掉酒壶三十里而饮饯之风飘飘兮吹衣芳菲菲兮袭予呴喻笃致一何勤也回首江空明月千里因念向留楚观望午桥钟鼓不隔檐阴从容玉麈曽不能以数数矧今去之汀洲杜若间蓬弱三万不趐明河在天瞻仰夙夜如此悁结何某共以某官悬黎垂棘瑶簴箫钟峥氷雪走雷霆精神麾乎八极沮金石谐韶濩文采被乎五音维今江涛正须人物外之而北门筦钥内之而西府枢机亶惟老成具有经济青山五亩未容寄傲之深黄道九天伫看传呼之近某丕承矞焘先花朝之四日抵云舍又十日奉重闱泝滩而上禊前抵郡抵贱事乍入沸糜不免轇轕既三阅月遂就简平亲老安徤如常半菽俯仰皆锡类之及惟起视四境山长谷荒赤子龙蛇未易帖服商距驰河凛乎其未济教思无穷惟勿替宿昔重训饬之泰寇一段某未了事而去日夜念此半年师旅数州抒抽为空疽根仍存忧曷有极今闻罪人斯得党类悉就殱夷我爱桐郷屐齿为折顾抚摩凋瘵镇定危疑湖岭间方来正欠工夫耳洛中花竹平安悠然长思当必及之某数月念念专襞立起居及今方走一介不敏甚矣未繇佳晤暑气方服愿言金防玉持以副苍生之望孤台有委一唯鞭影所向某临风驰泝之至
　　与刘吉州汉传
　　某介恃薄云之谊忘其爲渎僭有愿陈吾郷欧阳巽斋先生讲学天出从防满门登科三十年独处环堵晩见召擢一再登朝先生居之淡如也其修于家终日清言接引后进未尝为儋石谋捐舘之日槖无赢赀诸生为集防事悠悠人生惟死乃见真实呜呼先生之风可使懦夫立也其子没字资深世先生之学頽然布衣禁路诸公毎以郷先生殁而无泽为阙典有欲从化地言者人情好徳信不相逺先生不以货财遗其子而资深亦复能守拙甘贫酷与乃翁相似区区谓文献所属吾辈当相与辅成之大监乐善若不及又于巽斋为庚午同朝傥念其孤侍分廪俸月资送之使先生有子不至乏絶非惟使为善者知劝而名公念旧下士之盛心所风厉逺矣某旦夕亦谋具辞币聘资深至郡斋庶几前軰之典刑斯文之宿昔念同志孰有如门墙者故辄以书至焉当暑紊听惭汗沈流伏乞台照
　　回两淮制使李端明庭芝
　　伏惟龙虎魁杰手提鈇钺重镇东郊淮山崇崇江水不波施于南土也跽敬阶符等威有截不图亲洒衮翰贲之荣光下土伏读感激某仰承宠戒信丰赵宰真古大臣勤小之威心赵于某同年宿相厚今又得以郡邑聨好人事结习非偶然矧知出自晋公门下他日称吾榜得人有所受之矣谨具劄子百拜控谢藁秸万罪伏乞钧照
　　回岳县尉
　　惟中兴之初先武穆王手扶天戈忠义与日月争光名在旂常功在社稷天报勲劳克昌厥后虽百世可知也县尉生北平龙虎家而又伟然植立谁不知敬幸出结习乃托一日之尝僚刋谕批厯亦既钦承逺畀鳞缄为礼过矣
　　与洪端明云岩【名焘】
　　十岁在湘中专人诣越拜起居遄沐报教以门墙一介之旧抚问所及勿替引之相望廓寥感戴不可言喻继阅邸状欣审端殿陞班安车就第于彊于理既了旬宣某水某丘迳归游钓恭惟驩庆钦以某官中朝耆旧前辈典刑早岁驱驰持国子华之并出晚年脱洒盘洲野处之所无今世浮沉畏途不知止足者勿论固有挂冠请老欲一日婆娑里门而不可得者先生袖手版还丞相天目山中逍遥野服独立于得丧宠辱之表眞天人哉左辖频虚上方侧席只恐禁中朝出传宣天使夕至未容公久作碧山学士耳某堂有重慈今年八十有七昨者将指而出牵于行路鹤不容迎养岁晚力扣化地乃畀麾章贡家园相去三百里一苇可杭阖门二百指皆仰禄焉此先生矞云所覃某到郡后颇与郡人相安日来四境无虞早收中熟觉风雨如期晚稻亦可望惟是力绵求牧来自方长凛乎淑后先生襦袴旧谱出其一二以惠缓之蒙戴而行敢不知赐某于左右缺礼久矣谨寅奉赤纸申緑野平安之问采采涧芹犯严悚仄未卜訚侍愿言观頥视履益扶神明以慰中外属望临风拳拳
　　与贑州属县宰
　　颛有公禀保伍本领在于隅团比者郡家禀使者之命欲于十县从新整刷一畨见之公文固已详尽所谓差过隅团盖所在积弊有公差者有买充者正在贤令尹用其明焉可因者因可革者革按之旧籍参之佥言一日而可决也使者屡问及此却望办以敏手月末如期申来隅团定则保伍周保伍周则盗贼弭郡之所以蒙成也而县亦职有利焉申严出甲榜比想皆已家至今有赏罚镂搒烦更徧揭
　　回袁永州
　　某引首三吾环清汇碧神仙人居之坐隔千里方叹衡鴈之参差缇骑秋风落我虹翠跫然瑶华音之在耳也恭惟某官以羔羊素为节槩以清霜紫电为精神以布帛菽栗为政事自拥千车来照二水发舒家学一二便足以破奸胆苏民气期月而可百废具兴万石山中遂为古颍川渤海郡眞刺史敏手也清庙访落诸侯来朝风声堂堂归植千载某承乏便州侥幸娱侍庭空无事年谷粗登凡前此龙蛇之渊皆屏迹絶影要是忝教宿昔阴有以惠利之然亲意亦复念家旦夕皈命香火归哺山之南水之北矣逺道寄将有实其庭吾味之厚不翅懐连城而佩明月也临风慷慨亟此驰谢尚猷缉申起居伏乞台照
　　贺京尹曽尚书
　　某兹者共审露纶涣渥星履陞华东涧西瀍冠十连之元帅南昌北斗表六典之地官丹屏云开红牙日丽恭惟某官依乗日月吞吐江湖直气摩空金天晶之错落清规照世玉井水之绀寒自嵗岁于鸾声遄峩峩乎豸角文章大手南丰先生政事十条小范老子出袖摩霜之钺坐吟巻雨之帘眞侍从归拜于甘泉慈父母来临于京兆乃由太一径陟文昌氷悬雪夸而朝望孚日暖潮平而民气恱俨衣冠于建礼益镇千□筹帷幄于延和遄归两地某喜传除綍阻趂贺綦五纬明霄望龙泉之秋色九河流润懐虹翠之春晖谨具劄子贺申伏乞台照
　　回曽知县晞顔【号东轩后除御史】
　　某去秋知紫气飞度鴈峯法不得相候西风彻棘新雨来车知必不我遐弃也未几喜闻玉垣飞檄荣甚锦归交臂参差殊重回首今年出湘之日乃千骑载入湘之时又不得相随鸡豚社中一数契濶相隔耿耿心知不图帐犀逺持五云下贲虹翠笔墨淋漓起敬英妙而缲借所及不敢当不敢当某堂有重慈自髙安归后十年不克迎侍昨嵗叨节本不能出请祠不获命姑以单骑驱驰非其欲也轇轕白云情表连上君师天地之造畀之便州非徼福頴遗端不及此千里逺将折寄何厚衣被重袭其宏多矣乍理摩沸禀对皋晏薄附芹心非所以为报也蓬莱玉雪小寘之松竹间防有新编倚布娄贺
　　回曹连推宗甫【名尹】
　　某瀹頴廉清起而谢所蒙东向亹亹一拜几何年西方美人岂不夙夜飞鸿踏雪閴其廓寥去年漫浪行湘于东轩公甚相厚朅来入境又日从岩山先生游独于吾泰宇何其濶如也春榜既开闻谢家鳯毛世科盛事芙渠胜处仅隔庾梅毎念擘牋冩此襞积乍入沸糜中堕此不敏而琳琅金薤巻五仙云气下之言念知心喜而不寐吾泰宇以乾坤清气皛皛银河朝发轫兮咸池暯曝鳞于沃焦以其时可矣河阳幕中云飞川泳老子倚胡床夸有此客伫由黄金台径上青琐闼某单车驰岣蝼下十阅月大行白云缭绕清梦陈情一再天髙听下畀以便符奉重闱抵空同三见蓂荚矣郡稍简静得遂半菽欢皆锡类所及也渠渠然颂不以规望尘辟易芳菲逺道第懐我私闻车马行色且旦夕出领某倘未以罪去得握手道旧岂不快哉占谢蕝如驰遡一碧
　　回李本中
　　某一节稍踈闻问千里相望方赋所思得手书读之展转清话此契濶某数年以儿女讲授为琴书累发初啓蔽作成方来三世交游此意不敢忘去区区出山亲老不任行役云龙隔絶不得日奉从容本中独处寒斋觉户外屦不至静中倍有方册工夫然门可张罗庖自放所以奉师者必甚缺负愧奈何谕及小子年渐长当学声律尤认眞至第此儿自以为得师甚欲从师学而学焉又念吾先人以赋起门重于改作贪贤且奈何今姑遵来教择赋师为代但未知来年有意他出否倘有图回某虽江湖悬隔岂无可效绵者拳拳此亦以属之新昌弟唯命东西矣敬凭使禀控别牋薄物少寄芹私令祖困学老先生尊多福侍边乞道起居
　　回长沙傅县尉合
　　某他日接玉泉于防涓中去之十年君且抚汗漫神变化而为龙已髙言轧霄自当向上位置需云岳翠不淹腾踔乎豸府知心贻书道君出处之槩广文又缇袭琳琅以来目中将快见缁之好也敢不预戒行窝汛扫以俟虽然落木荒凉之境飘风潏荡之踪以君堂堂发轫而肯相从于庖俎问此意携持琬琰者不屑也吾意不薄惟君熟裁之持对不敏切惟照寛

</div>
    <div class="pagination">
<a href="文山集_page11.html">上一页</a><span>...</span><a href="文山集_page7.html">7</a><a href="文山集_page8.html">8</a><a href="文山集_page9.html">9</a><a href="文山集_page10.html">10</a><a href="文山集_page11.html">11</a><span class="current-page">12</span><a href="文山集_page13.html">13</a><a href="文山集_page14.html">14</a><a href="文山集_page15.html">15</a><a href="文山集_page16.html">16</a><a href="文山集_page17.html">17</a><span>...</span><a href="文山集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
