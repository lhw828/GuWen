<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 41 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 41 页/共 81 页</h1>
    <div class="content">　　答崔十八
　　劳将白叟比黄公今古由来事不同我有商山君未见清泉白石在胷中
　　偶咏
　　御热蕉衣健扶羸竹杖轻诵经凭槛立散药绕廊行暝槿无风落秋虫欲雨鸣身闲当将息病亦有心情
　　答苏六
　　但喜暑随三伏去不如秋送二毛来更无别计相寛慰故遣阳闗劝一杯
　　秋游
　　下马闲行伊水头凉风清景胜春游何事古今诗句里不多説着洛阳秋
　　偶作
　　张翰一杯酒荣期三乐歌聪明伤混沌烦恼汚头陁簟冷秋生早堦闲日上多近来门更静无雀可张罗
　　游平泉赠晦叔
　　照水容虽老登山力未衰欲眠先命酒暂歇亦吟诗且喜身无缚终慙鬓有丝回头语闲伴闲校十年迟
　　不出门
　　不出门来又数旬将何销日与谁亲鹤笼开处见君子书巻展时逢古人自静其心延夀命无求于物长精神能行便是真修道何必降魔调伏身
　　叹鹤病
　　右翅低垂左胫伤可怜风貎甚昂蔵亦知白日青天好未要髙飞且养疮
　　临都驿送崔十八
　　勿言临都五六里扶病出城相送来莫道长安一步地马头西去防时回与君后防知何处为我今朝尽一杯
　　对镜
　　三分鬓髪二分丝晓镜秋容相对时去作忙官应太老退为闲叟未全迟静中得味何须道穏处安身更莫疑若使至今黄绮在闻吾此语亦分司
　　劝酒十四首【并序】
　　予分秩东都居多暇日闲来辄饮醉后辄吟苦无词章不成謡咏毎发一意则成一篇凡十四篇皆主于酒聊以自劝故以何处难忘酒不如来饮酒命篇
　　何处难忘酒七首
　　何处难忘酒长安喜气新初登髙第后乍作好官人省壁明张牓朝衣穏称身此时无一盏争奈帝城春何处难忘酒天涯话旧情青云俱不达白髪逓相惊二十年前别三千里外行此时无一盏何以叙平生何处难忘酒朱门羡少年春分花发后寒食月明前小院回罗绮深房理管此时无一盏争过艳阳天何处难忘酒霜庭老病翁闇声啼蟋蟀干叶落梧桐鬓为愁先白顔因醉暂红此时无一盏何计奈秋风何处难忘酒军功第一髙还乡随露布半路授旌旄玉柱剥葱手金章烂椹袍此时无一盏何以骋雄豪何处难忘酒青门送别多敛襟収涕泪簇马听笙歌烟树灞陵岸风尘长乐坡此时无一盏争奈去留何何处难忘酒逐臣归故园赦书逢驿骑贺客出都门半面瘴烟色满衫乡泪痕此时无一盏何物可招魂
　　不如来饮酒七首
　　莫隠深山去君应到自嫌齿伤朝水冷貎苦夜霜严渔去风生浦樵归雪满岩不如来饮酒相对醉厌厌莫作农夫去君应见自愁迎春犂痩地趂晚餧羸牛数被官加税稀逢歳有秋不如来饮酒相伴醉悠悠莫作商人去恓惶君未谙雪霜行塞北风水宿江南蔵镪百千万沉舟十二三不如来饮酒仰面醉酣酣莫事长征去辛勤难具论何曾画麟阁秪是老辕门虮虱衣中物刀鎗面上痕不如来饮酒合眼醉昬昬莫学长生去仙方悮杀君那将薤上露拟待鹤邉云矻矻皆烧药累累尽作坟不如来饮酒闲坐醉醺醺莫上青云去青云足爱憎自贤夸智慧相纠鬬功能鱼烂縁吞饵蛾燋为扑灯不如来饮酒任性醉腾腾莫入红尘去令人心力劳相争两蜗角所得一牛毛且灭嗔中火休磨笑里刀不如来饮酒穏卧醉陶陶
　　和令狐相公寄刘郎中兼见示长句
　　日月天衢仰面看尚淹池凤滞台鸾碧幢千里空移镇赤笔三年未转官别后纵吟终少兴病来虽饮不多欢酒军诗敌如相遇临老犹能一据鞍
　　即事
　　见月连宵坐闻风尽日眠室香罗药气笼暖焙茶烟鹤啄新晴地鸡栖薄暮天自看淘酒米倚杖小池前
　　期宿客不至
　　风飘雨洒帷故竹映松遮灯火深宿客不来嫌冷落一樽酒对一张琴
　　问移竹
　　问君移竹意如何慎勿排行但间窠多种少栽皆有意大都少校不如多
　　重阳席上赋白菊
　　满园花菊郁金黄中有孤丛色似霜还似今朝歌酒席白头翁入少年塲
　　偶吟二首
　　眼下有衣兼有食心中无喜亦无忧正如身后有何事应向人问无所求静念道经深闭目闲迎禅客小低头犹残少许云泉兴一歳龙门数度游
　　晴教晒药泥茶灶闲看科松洗竹林活计纵贫长净洁池亭虽小颇幽深厨香炊黍调和酒牕暖安拂拭琴老去生涯秪如此更无余事可劳心
　　何处春先到
　　何处春先到桥东水北头冻花开未得冷酒着难醒就日移轻榻遮风展小屏不劳人劝醉鸎语渐丁宁
　　勉闲游
　　天时人事常多故一歳春能防处游不是尘埃便风雨若非疾病即悲愁贫穷心苦多无兴富贵身忙不自由唯有分司官恰好闲游虽老未能休
　　寄两银榼与裴侍郎因题二絶
　　贫无好物堪为信双榼虽轻意不轻愿奉谢公池上酌丹心緑酒一时倾
　　惯和麴蘗堪盛否重用盐梅试洗看小器不知容几许襄阳米贱酒升寛【银匠洗银多以盐花梅浆也】
　　小桥栁
　　细水涓涓似泪流日西惆怅小桥头衰杨叶尽空枝在犹被霜风吹不休
　　哭防之二首
　　八月凉风吹白幕寝门廊下哭防之妻孥朋友来相吊唯道皇天无所知
　　文章卓荦生无敌风骨英灵殁有神哭送咸阳北原上可能随例作灰尘
　　马上晚吟
　　人少街荒已寂寥风多尘起重萧条上阳落叶飘宫树中渡流澌拥渭桥出早冐寒衣校薄归迟侵黒酒全消如今不是闲行日日短天隂坊曲遥
　　醉中重留梦得
　　刘郎刘郎莫先起苏台苏台隔云水酒盏来从一百分马头去便三千里
　　雪夜喜李郎中见访兼酬所赠
　　可怜今夜鹅毛雪引得髙情鹤氅人红蜡烛前明似昼青氊帐里暖如春十分满盏黄金液一尺中庭白玉尘对此欲留君便宿诗情酒分合相亲
　　任老
　　不愁陌上春光尽亦任庭前日影斜面黑眼昬头雪白老应无可更增加
　　劝欢
　　火急欢娱慎勿迟眼看老病悔难追樽前花下歌筵里防有求来不得时
　　答王尚书问履道池旧桥
　　虹梁鴈齿随年换素板朱栏逐日修但恨尚书能久别莫忘州守不频游重移旧柱开中眼乱种新花拥两头李郭小船何足问待君乘过济川舟
　　晩归府
　　晚从履道来归府街路虽长尹不嫌马上凉于牀上坐緑槐风透紫蕉衫
　　从龙潭寺至少林寺题赠同游者
　　山屐田衣六七贤搴芳蹋翠防潺湲九龙潭月落杯酒三品松风飘管强健且宜游胜地清凉不觉过炎天始知驾鹤乘云外别有逍遥地上仙
　　夜从法王寺下归岳寺
　　双刹夹虚空緑云一径通似从忉利下如过剑门中灯火光初合笙歌曲未终可怜师子座升出净名翁
　　宿龙潭寺
　　夜上九潭谁是伴云随飞盖月随杯明年尚作三川守此地兼将歌舞来
　　嵩阳观夜奏霓裳
　　开元遗曲自凄凉况近秋天调是商爱者谁人唯白尹奏时何处是嵩阳迥临山月声弥怨散入松风韵更长子晋少姨闻定怪人闲亦便有霓裳
　　过元家履信宅
　　鸡犬防家分散后林园失主寂寥时落花不语空辞树流水无情自入池风荡醼【伊甸切】船初破漏雨淋歌阁欲倾欹前庭后院伤心事唯是春风秋月知
　　和杜録事题红叶
　　寒山十月旦霜叶一时新似烧非因火如花不待春连行排绛帐乱落剪红巾解驻篮轝看风前唯两人题崔常侍济上别墅【时常侍以长告罢归今故先报泉石】
　　求荣争宠任纷纷脱弃金貂秖有君散员疎去未为贵小邑陶休何足云山色好当晴后见泉声宜向醉中闻主人忆尔尔知否抛却青云归白云
　　过温尚书旧庄
　　白石青泉抛济口碧幢红斾照河阳村人都不知时事犹自呼为处士庄
　　天坛峯下赠杜録事
　　年顔气力渐衰残王屋中峯欲上难顶上将探小有洞【小有洞在天坛顶上】喉中须咽大还丹【时杜方炼伏火砂次】河车九转宜精链火三年在好看他日药成分一粒与君先去扫天坛
　　赠僧五首
　　鉢塔院如大师【师年八十三登坛秉律凡六十年每歳于师处授几闗戒者九度】
　　百千万刼菩提种八十三年功徳林若不秉持僧行苦将何报答佛恩深慈悲不瞬诸天眼清净无尘防地心毎歳入闗防九授慇懃一戒重千金
　　神照上人【照以説坛为佛事】
　　心如定水随形应口似悬河逐病治曾向众中先礼拜西方去日莫相遗
　　自逺禅师【逺以无事为佛事】
　　自出家来长自在縁身一衲一绳牀令人见即心无事毎一相逢是道塲
　　宗实上人【实即樊司空之子舍官位妻子出家】
　　荣华恩爱弃成唾戒定真如和作香今古虽殊同一法瞿昙抛却转轮王
　　清闲上人【自蜀入洛于长夀寺説法度人】
　　梓潼眷属何年别长夀坛塲近日开应是蜀人皆度了法轮移向洛中来
　　弹秋思
　　信意闲弹秋思时调清声直韵疎迟近来渐喜无人听琴格髙低心自知
　　自咏
　　随宜饮食聊充腹取次衣裘亦暖身未必得年非痩薄无妨长福是单贫老岂羡牺牲饱蟠木宁争桃李春随分自安心自断是非何用问闲人
　　分司初到洛中偶题六韵兼戏呈冯尹
　　相府念多病春宫容不才官衔依口得俸禄逐身来白首林园在红尘车马回招呼新客旅扫掠旧池台小舫宜携乐新荷好盖杯不知金谷主早晚贺筵开
　　春风
</div>
    <div class="pagination">
<a href="白氏长庆集_page40.html">上一页</a><span>...</span><a href="白氏长庆集_page36.html">36</a><a href="白氏长庆集_page37.html">37</a><a href="白氏长庆集_page38.html">38</a><a href="白氏长庆集_page39.html">39</a><a href="白氏长庆集_page40.html">40</a><span class="current-page">41</span><a href="白氏长庆集_page42.html">42</a><a href="白氏长庆集_page43.html">43</a><a href="白氏长庆集_page44.html">44</a><a href="白氏长庆集_page45.html">45</a><a href="白氏长庆集_page46.html">46</a><span>...</span><a href="白氏长庆集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
