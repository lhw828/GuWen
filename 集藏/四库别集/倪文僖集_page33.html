<!DOCTYPE html>
<html>
<head>
    <meta charset="UTF-8">
    <title>倪文僖集 - 第 33 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文僖集 - 第 33 页/共 36 页</h1>
    <div class="content">　　故艾庵陈先生墓志铭

　　金陵有儒医曰艾庵先生天性淳厚居家孝友读书寒暑不辍世业医克究家学父菊隠翁为太医院士永乐中车驾北廵仁庙监国翁当扈从先生请于仁庙乞代行不许因留侍左右日见亲宠多所嘉赉好种蒲养以盆池竒石供清玩一日梅雨中置蒲轩外忽一叟冐雨至揖曰闻子幽清来共赏之乃延入座话若脱畧世故者久之辞去竟不通姓名先生异之他日雨叟复至先生待愈恭叟曰医贵有恒于子见之五月一日宜候我虎踞山吾有以教子至日疾不果往越三日去则叟莫知所适矣惟于寓所得书一函归启视之皆方书秘诀也由是洞明要旨药人疾一匕輙愈人皆以其遇异人故京师有一贴之称且心存济利未尝责报大司马靖逺伯王公少宗伯羊城陈公吴郡金公皆有赠言推重好古今法书名画尝捐金购之景泰中居毁于火先生惟抱歴世遗像自烈熖中奔出他一无所恤喜宾客座席常满谈笑生风尝以出自相门世胄扁其堂曰培徳以自警曽学士鹤龄为之记宣徳辛亥丧母哀毁还葬四明蔬食者三载菊隠归老南京先生善于奉养膳羞药物无不顺适其意扁其轩曰蒲术张学士士谦记之正统癸亥菊隠殁反葬母茔毁瘠弥甚平居惟务教子俾人治一经书声琅琅不絶后奉诏优老以长子代一日得疾神色不乱濒殆索汤沐浴浴罢服深衣就寝奄然而逝可以见其所养矣先生讳恺字仲和姓陈氏别号艾庵世家考亭宋有曰升之者相裕陵封秀国公谥成肃弟申之昭化军节度使子泽补京秩以言青苖谪官四明子孙因家焉曽祖澐元四明驿丞祖杞考伯俊号菊隠以名医征诣京故今为金陵人母韦氏娶张氏继孟氏二冯氏子男三长锺娶梁氏太医院士克绍世业次钢娶金氏乙酉贡士次镜娶丘氏壬午贡士科第聨芳时人荣之女一适贡士髙敬皆张出女二适夏官锺郎中子宏士人杜原庆皆冯出孙男四淮济清洛孙女四幼先生寿七十有九生于洪武庚午七月六日卒于成化戊子三月二十九日以其年某月日葬某原锺等奉金太守伯玉所具事行谒予为铭予虽不识先生而闻其为清雅惇行之士且其子皆以明经举于乡将成进士跻于显荣足知其家教之有方矣铭何辞铭曰
　　猗嗟艾庵行修而业专猗嗟艾庵遇异人而得异传故其医之良也药无不愈而懐仁逺利世重其贤诸子诜诜承家擢第所以衍遗泽而迓恩封者固可待矣尚奚憾焉

　　收庵先生墓志铭

　　牧庵先生讳景字克企收庵其号也以成化五年秋七月二十三日卒其孤以是年某月日葬于江寜安徳乡麻儿村祖茔以谦居连里巷于先生有平昔之雅请司训方君元服状其世系行实来乞着铭于其墓谦家食时尝辱先生知爱去仕于朝懐徳不忘近者归休而先生以七十获升宾筵赋言为寿方幸往还接笑谈而薫道徳岂意遽捐馆哉先生之铭宜得名笔顾予言曷足为先生重然其孤请之勤元服之述核而信谦于先生之徳为所素知尚安忍辞乃按状为序而铭之叙曰先生姓严氏世为姑苏人曽祖亨甫隠徳弗曜妣潘氏祖道通处士以医业起家徙居金陵妣顾氏父尚节先生传家学以名医召为太医院士擢梁府良医妣沈氏先生资性过人好学不倦通周易尝习举子业有志用世竟以攻医而止读书不数遍輙能记至老不忘于素难灵枢伤寒诸书对客谈及了辨如响故其医为精永乐中朝廷诏太医院选名医子弟读书以备用命赵友同吴敏徳二先生教之先生方弱冠在选中得于授受益探阃奥二先生独爱之曰是子不羣他日必以儒医鸣也后先生果以儒医鸣都城求治者众先生不避寒暑不问富贫皆往治輙取神效于是擅名大方学者皆裹粮来从先生悉以所学授之学成不忍舎去先生为人气岸髙狷介方直不从俗取容毎岁春暮人家多扫垄先生祖垄未登有来召者皆不赴其动必以礼若此平居读书手不释巻喜吟咏尝学诗于云间许士深先生得其法凡有所作援笔立就语意清粹脍炙人口学士周公功叙结诗社于金陵先生预焉诗筒酬唱多出人意表同社敬服喜宾友至则命子具壶觞为乐尤能赒恤匮乏爱好人伦兄弟四人兄克昭先卒拊其孤踰己子与弟克勉克明友爱弥笃有以族众求分者赀财任其所取一无所问曰非吾志也晩剏一室扁曰颐老左图右史日玩索其中或经旬不出克勉新居市桥西不半里许时时一往情话而返去年忽遘痰喘疾剧而平者再今秋复作先生度不可起遂戒家人治后事果卒享年七十有三生于洪武丁丑九月二十二日配陆氏有懿行先四年卒子男二曰缙善干蛊纶勤问学皆贤而克家女二嫁同郡顾旻赵骥孙男三俱幼呜呼自世教衰士之敦古道者鲜矣波颓风靡之余有如牧庵行谊志节屹若砥柱特立于世岂非古之遗民也欤铭曰东汉风节陵实启之髙尚其事惟后之仪猗嗟牧庵世承令徳抗志物表先民是则早肆于学愽极羣书医精理明由师硕儒儒者于医存心利济名烨有闻学徒云诣素藴之发一寓于诗居家友爱伯埙仲箎制行端方髙洁自守树徳务滋休储厥后麻田之原有封若堂过者其式君子之蔵

　　进阶亚中大夫荆州知府张公墓志铭

　　公讳嵓字廷瞻姓张氏其先君灌州宋仁宗时国子丞叔完徙青州五世孙赠太常丞泰来又徙汴太常子至仪扈从南迁始居上虞今为上虞人至仪十一世孙与贤迪功郎奉化丞与贤生原道原道生九功宜春教谕宜春生孝先则公之父也以公贵封当涂知县母俞氏公幼从宜春府君学性资颕异志复恳笃学大有成遂以诗经中永乐癸酉乡试登春官贰榜授寜国宣城教谕九载秩满以少师杨公荐知太平当涂县摄广徳州事秩满以绩最赐勅封父如公官母妻皆孺人时太平寜国徽州三郡交章保公知府事不许擢公南京云南道监察御史未二载升镇江知府又三载丁当涂府君忧去官服将阕升公知泉州命赍凭与之未几又改荆州三郡通歴九载当满考去公亦上疏请老官民连疏保留诏増秩三品还公于荆寻念母老复以疾谢事不许乃援诏书例竟弃官归归四年卒成化四年七月二十三日也享年七十生于洪武某月日公在宣城以师道自任色严而气和望之可畏即之可亲立教条严课试诲人不倦指授为文皆有典则士多成就登名甲科尝出俸赀倡好义者创尊经阁庋经籍备士子观阅修治殿庑讲堂斋舎不以扰有司非公务不至县门令丞敬惮之在当涂一更宿弊慑奸以严字民以惠县以大治毎春时輙亲歴畎亩劝民耕稼乏牛具种子者为助给之旱则为文自责以祷神修筑圩岸陂塘以潴水凡利民者无不力为屡致岁丰有瑞麦之异靖逺伯王公率师南征麓州所过州郡惮于供亿多窜匿道由太平郡守忧之公曰吾能办之乃使人谕民无恐集各县徒役分具刍粮别以旗号迎犒江上将士咸恱有军士掠民牛畜以去公陈于靖逺即斩以徇诸军肃然民赖以安在内台不事苛察务持宪体尝监操京卫军马督察城禁劾其将官弛纵军令以振有妇人被诬谋杀亲夫系狱十八年不能决公讯知其枉即奏出之在镇江以地邻当涂民素知公比至抑强扶弱勤于拊字逺近恱服在泉州俗多狙诈颇尚威严州有大道众惑于怪废阻不由公即辟而通行仍植树以荫过客士大夫服公识正作诗颂之有市河久塞前守以役巨惮为公设法浚之遂通舟楫毁尼僧庵百余区改为社学延师教民子弟尼僧悉勒归嫁郡有土豪纠结肆虐乡邑莫敢谁何藩臬亦不能制布政石公属公治之公亲书一票遣卒召之曰来则良民不来且有罪豪曰此公忠信廉洁不可犯也即赴府见公谕令改过许其自新遂稍戢敛既而石公至索其人公复召之豪见石公大悔曰我以公召故来若石布政何来也石公以其罪恶深重终为后患卒命公杖杀之乡民戴香路侧豪党潜走京师奏公上命法司遣官诣泉体勘事皆无染抵豪党罪移置口北在荆州郡王府下人多出扰民公以正绳之无敢恣肆公刚毅有守歴官三十余年未尝营产业才髙识逺治剧有余所至以兴学为务太平当涂二学颓毁公为新之镇江学僻居委巷公奏迁之在荆泉亦然政暇诣学讲析经书督厉诸生尤尽心刑辟详于讯察务在得情狱无寃滞持身廉洁一尘不滓退则静处一室焚香观书萧然若物外人为文古雅诗尤清逸字法欧虞时应人求举笔立就争寳传之配赵氏有妇徳生一子一女子曰玢女嫁会稽章怿侧室某氏生子璥马氏生子某孙男二洙泗孙女一曽孙女一以卒之明年十月葬官様山原玢走京师奉山东布政使叶公冕所述公之行实乞予为铭予于公素所知识铭尚何辞遂取所述叙次之畀之以铭铭曰君子之志行道济时茍得其位大布厥施于惟张公道明学邃所养既充用无不备横经师席士类以兴作宰近甸烨然政声入陟都台宪纲以立曰范曰张邦之司直出典大邦所至爱人曰召曰杜有脚之春居有异绩去有遗爱氷鉴玉壶名闻中外方究厥用俾赞化机去就明决浩然言归今之名臣古之循吏功徳在人懐思罔替公则逝矣有不逝存流庆之逺贻于子孙

　　倪文僖集巻二十八

　　●钦定四库全书

　　倪文僖集巻二十九

　　（明）倪谦 撰

　　○墓志铭

　　进阶亚中大夫山东按察司副使致仕眘庵先生彭公寿藏铭

　　先生名朂字祖期姓彭氏别号眘庵出唐定安王吉州刺史玕实宋御史中丞思永十二世孙也居庐陵山口至六世祖司农少卿少英从信国文公起兵勤王始迁永丰之潭西故今为永丰人曽祖贵徳号雪崖累科不第遂隐于医名其堂曰种徳祖景忠克绍厥志父叔敏累赠奉政大夫吏部考功郎中母黄氏封太孺人赠宜人先生素有异质幼不好弄七岁入学日诵数百言即晓大义尝随乡老入寺礼佛独不拜寺主琇师强之斥曰佛乃祼跣何拜为师大竒之考功遣从里中硕儒曽以南学不数载于经书悉通贯作为诗文词理渊永沛然莫御年十六龙泉刘思文聘为塾师永乐甲午年二十五以书经中江西乡试明年登进士第释褐观政独念亲老家贫奏乞教职就养诏许之授南雄府学教授九载秩满赴吏部会宣庙登极求贤试以唐相房杜姚宋优劣论拟宋真徳秀进大学衍义表过梓宫感怀诗中首列补建宁教授盖少傅杨公荣举之也在官几九载闻父丧归正统元年起复适朝廷设风宪官提举学校少傅复荐之召拜监察御史赐勅提督南直隶郡邑儒学几九载闻母丧归起复冡宰王公直荐之升吏部考功郎中侍郎赵新恶先生不附已奏其学行虽优踈于吏牍宜黜为府同知上不允乞归田里不许遂求补外仅得山东按察副使时议少之先生裕如也居四载年六十有四以老乞致仕不许巡抚山东刑部尚书薛公希琏为之陈乞乃许之时景泰癸酉岁也今归休十八年年八十有一弟昂领举累官唐府伴读娶阮氏封孺人赠宜人继谢氏二李氏封孺人缪氏封宜人吕氏子六铉铎钝钢钥镡铉清苑县丞铎国子生钢府学生女六适王诚明冯长勲周京岳秀萧襄夏超孙男六洪润澄济淮湖济县学生曽孙男五先生在南雄时勤身修职端介自守得一美衣食必先寄亲诸生惟事记诵陈文侥幸乃令各置经书熟读讲解教其为文选陈纲等二十人躬诲以导多所造就学旧有神女祠能作祸福先生初至家人詹暴死众为祷神而苏乃积薪焚之平其地为厕布政司委同礼部主事彭孚恂督修郡县志书所至不受馈遗应聘考云南乡试入广南府界有称临安府生者以黄金为贽拒不纳至则黔国沐公晟都帅沐公昻及布按二司礼待甚重请主文衡出题余不预乃知前生故遣尝试也在建寜前此尸教者多以贪酷被黜学规久弛先生至一新教条率之以正士气勃兴尝奏褒崇先贤朱子其词谓孔子删述六经垂宪万世集羣圣之大成朱子注释六经裒集诸子集羣贤之大成今朝廷于孔子阙里春秋庙祭设官教其子孙以爵贵其嫡嗣乞于朱子建宁旧宅祭其祠教其子孙蠲其徭役疏上公议韪之又建尊贤堂祀建之先儒若胡安国蔡九峯真徳秀耆民许崇道以医画得幸权贵与生贠游亨有隙时按察副使王増在分司遘疾疑魔魅崇道即以亨居近童五郎祠入诬増惑之收亨父叔七人株连者四百余家先生因官吏聚揖对之辩其诬増忻然尽释逮者尝歴考浙江湖广乡试士服公明著书传通释有益后学在南直隶不猛不苛甚得大体教人必倍诵经书史籍而后较其艺劝导有方士乐甄陶人材軰出尝辩嘉定民朱行等三人非谋杀建平陈良二等十五人非强盗众服其明劾罢教谕周子葛温彦澄训导刘瓛胡溶徐善同扬州知府李贞安庆知府陈泰郡县悚惕修葺各处学校及汉五更桓荣大司农朱邑呉将周瑜宋儒胡安定欧阳永叔朱晦庵游定夫元学士危素高邮守李齐等坟祠士知尚义奏毁天下丛林寺观停给僧牒及勒年少僧尼还俗禁剏寺庵修设斋醮又乞免征户口盐钞赈济饥民粮买陪孳牧马牛考校守令宜以逃民多寡为殿最无举人教官宜考不通经降用取人宜开觧额多见采纳在考功凡赴选官曽犯公罪者旧皆降用先生白于堂谓宜依不降律杂流官犯罪者不论功绩即于原授资级降先生又白宜从当升资级降皆如其议吏役歴满叅问重歴初无定规先生奏乞定为条例在山东车驾北狩奉勅操练军马固守城池简民兵饬军器屡抗攘外安内之疏循行郡县无不亲歴以洗寃泽物为己任所至怀贤吊古多形赋咏有胜览诗集及着各郡通志藏济南府学先生归江浦张公瑄常熟程公宗相继来为郡守皆先生门下士也时来谒见絶无私嘱惟以均徭决狱爱民利物为勉二公佩服皆为良吏先生歴仕几四十年囊无余赀以遗子孙诗书业业与布衣时不异成化改元诏进阶为亚中大夫优游桑梓清徳雅望为乡邦所重先生内无城府与人交以诚信坦易可亲先生常得吉壤于里之东陂乌台山乃为寿藏于斯欲谦为铭以志命子玹具叶教授孟明所述行实来寓谦所谦昔尝授教讲席先生不以谦为非侣过蒙奬许辱知爱甚厚恒念无能为役兹承严命敢以不文辞谨按状序次之系之以铭铭曰
　　大江之西山川融结灵秀所锺挺生贤哲得气之正美姿异常龙泉淬砺凛乎锋铓学愽而精履行纯笃少为儒宗讲道乡塾为亲而出名科是登俯就儒禄咸以孝称横经皋比一洗陋习教铎再宣士多成立惟昔先贤有功斯道修祀追崇光我名教手秉宪节施教益洪时雨所及蔼乎春融义行如秋棱棱面铁无枉不伸有奸必折言茍见用道由以行逺由辰告雝其凤鸣入司黜陟执徳不回曽谓神骏而可绁覊出登外台清操愈厉海表澄清泽亦逺被翩然解组进退从容时行时止合道之中垂槖而归全名保节氷鉴玉壶一尘不涅国之桢干士之范模俯仰无媿圣贤之徒乐丘斯营逹观一世载徳贞珉用诏来裔

　　承徳郎应天府通判林公墓志铭

　　公讳春字孟阳姓林氏其先台之宁海人曽祖某洪武初以戎事迁居金陵祖某又迁山西太原府古护卫父本荣又迁代州至公又迁万全都司龙门守御千戸所至宣府乃定居焉公生于太原性资颕异有志于学比来宣府时缙绅儒硕谪居于是者众公往从之资其讲益入万全都司为弟子贠习尚书精究典谟训诰誓命之旨博览羣籍学日宏肆为程试之文深有理致尤工古文辞乡人多持巻轴求之家有其作精于书翰师蒋廷辉黄养正镇边重臣若都宪罗公亨信李公秉侍郎刘公琏参政叶公盛皆雅爱之深相推重景泰庚午应顺天府乡试中式会试中副榜当得校官不就入太学放依亲归参政举同纂修都司地志搜考订定善于序述持身端慎遨游公卿间惟以礼接一言不及外事有事逮系者多赍重贿要其借重解释力谢絶之虽以礼遗以金帛者亦却不受人皆曰士居贫而能有守若此真难得矣复入太学从翰林学士吕文懿公卒业志期必举进士文懿尝向予道公之学之才之美予已知其人而未识也天顺中予为权宄所陷谪宣府尝至学中见少师杨文贞公扈从北征诗刻石堂上碑阴刻吏部尚书王文安记公所书也予初以为养正书问之乃云公书又于他处见其所书已作甚多叹曰名下无虚士信哉未几公乞假归始获面晤言温气和薫然君子也乡人素爱之延请者无虚日多速予以陪公能饮至数斗不乱酒半必握拳啇射呼笑为欢意度洒如也后别去意必举进士竟不成待次吏部仅授应天府通判専理马政人咸为之惜公曰始仕得六品京官于吾足矣所患职弗能称耳及至官以清节自厉攻驹考牧恪尽乃心公平不苛民受其恵无敢干以私者每行县较阅止食公廪一毫不取于民莳蔬公廨隙地至则摘以自给其廉如此或有笑其迂者公曰我儒者诚迂若杨伯起则古之迂者也我愿学焉初考献绩于朝吏部以最闻诏嘉之锡以勅命进阶承徳郎赠其父如公官赠封母妻皆安人再考复以最书政声日起性酷好书每暇辄磨墨伸纸挥汗呵冻寒暑不废字体清劲遒丽得之者皆珍袭之予幸被宥还复得与公胥晤南京相处者六载每造公必留饮至醉呼笑之乐不减畴昔今年暑气最炽公中暑毒适当开科属理场屋事劳遂成痢疾不能食予往视之言论尚如平时不数日竟卒呜呼孰意其遽止于斯哉公为人外虽和易而内实刚毅处兄弟友爱交朋友诚信接寮寀敦睦居官孳孳爱民廉介之操乃其素志不以始终有变故其卒也贫无以为殓裒积众赙仅能举其丧归其制行可见矣公生于永乐辛夘七月九日卒于成化辛夘九月五日享年六十有一配朱氏子男四泽娶田氏润娶宋氏浃泗幼女二淑兰适士人袁寛淑蕙在室孙男四熈辉炫熠孙女一公之卒也予吊而哭之泽等泣拜曰不肖孤遵先人治命将扶柩归宣府卜以明年月日祔葬城东祖茔先生辱交先人最厚墓上之石敢以累先生呜呼予曷忍授笔铭公之墓乎虽然予不铭当孰铭者乃为之铭铭曰
　　己乎孟阳才高当世而徳重一乡己乎孟阳五十为郡而六十告亡志方行而未大恵已洽而皆瀼一尘不涅贤声振扬显陟不待噫其可伤予发其潜使后之过者知其为廉吏之藏

　　勅封承徳郎兵部主事卢公墓志铭

　　公讳清字茂林姓卢氏姑苏呉县人也高祖讳荣曽祖讳名祖讳镒国初知福州府永福县考讳成甫母包氏公自幼孝友出于天性年六岁时包有疾公依依母侧忧泣不食医至辄向之拜泣医为感动昆季四人公齿居三凢事知敬让二兄永乐中贠外张公某承旨取匠于蘓限里报数成甫时为里正不忍以平人槩报惧责避匿官索之急公时年十五即代父赴官致被棰责怡然不怨恐人以为难年十七即能干蛊挟赀往游陜右翰林检讨呉公公祖母弟也居官南京公贸易还因往省之滞留者久之艺闻知者遂以名荐入尚方辞不克释因寓于京公寛和公正守备太监罗公深爱重之工作之事悉令总任命协赞南京工部郎中王公用督理众工咸有成绪岁癸夘归省于呉值母有疾焚香于臂以祷母疾果瘳后以身縻于官不获归养时迎二亲就养京师后父母相继殁于呉中痛弗克归襄大事茹哀成疾乃命子雍还呉合葬之于横路桥侧彭华村之原公性鲠直正大无所回曲人有过即面折之有相争者就质于公以理谕之无不聴服释去宅心忠厚尤仁慈虽无嬴赀而好施不吝尝见邻人死不能殓公悯之脱子珥饰市棺济之有贷财不能偿者辄焚其劵尝有所识贫病为市药予之时怀钱阴付其家为调摄费不使病者知后病者觉感激呜咽又尝遇人河侧置所赍入浴浴罢赍为人窃去乃他人物也惧不能偿泣欲投溺公问其赍几何为解囊金如数与之遂解其溺其人感悦而去又尝造屋邻家有病者来告曰脊冲吾家病因所致公即为解造家人难之曰业已成矣奚改为公不答已而病者相继死始来谢罪其长厚多类此时置米及钱戸侧遇丐者及门辄分与之一日不与即不乐也丐有受恵多者耻复经公之门如路有病行井有病汲者皆为出赀甃砌尚义之心如一日尤矜物命饮食未尝妄杀见笼禽鸟必买放之笃于教子以雍秀敏遣游京庠督厉其学雍果有成举进士为兵部主事以最绩进阶承徳郎天顺甲申朝廷推恩封公如雍官身虽显荣不踰素履徳积益懋郡大夫礼重之每乡饮必延为上宾公仪容秀伟美须髯闲于礼度揖让有容观者忻羡成化壬辰六月二十九日以疾卒享年七十有七生于洪武丙子五月五日公平生蠲洁好修心地坦易絶无城府处事一以道义交朋友诚信和洽克全终始未尝吐刚茹柔乡党中称公厚徳者无间言故卒之日人皆哀之曰善人已矣配张氏有淑徳克内相以成家封安人子男五雍熈泰和皥雍今为闽藩左叅议有廉能名泰皥早卒女三适沈铭唐良杜元吉皆士族孙男二礼裕孙女二长适翰林院编修倪岳次幼雍奔丧归卜以是年十一月二十八日葬公于江宁凤东乡连城桥侧栎山之原自述状属谦为墓铭谦辱公爱甚厚公有疾谦时往问候疾革语谦曰以后事累子言犹在耳痛哉铭谦固宜为念公徳善愧笔弱不能尽发其懿然知公者无踰谦又公命也其奚敢辞乃撮其槩为铭铭曰公本宦族有闻于呉以材艺举始居南都出入尚方承事靡忒上下服钦匪材伊徳古者乡教六行为先公罔不有天性则然孝友于家睦婣于族任恤于乡久而弥笃履仁蹈义康庄是从汉之长者周之可封教子登庸荣养有禄恩锡自天煌煌命服为善纳祜天报孔昭公不自有其心嚣嚣秩秩宾筵肃肃礼度仪观伟然见者兴慕栎山之壤为公乐丘公所自卜溘然长休度徳与年庶亦无憾遗恵在人怀思永叹流庆之原来其绳绳其盛无替将谁与京呜呼善人其藏在此昭誉无穷死而不死

　　蒋务本先生墓志铭

　　先生讳主孝姓蒋氏人以其所居斋名称之曰务本先生自号樵林居士其先魏州人五世祖安中金国子助教以直諌不聴弃官隐居扬州之仪真明医道以传子孙高祖埜山处士曽祖静隐公元扬州路医学教授祖伯雝元进士入国朝用荐为翰林修撰辞以疾出为阳丞考用文徙居句容龙潭妣王氏用文累官太医院判遂家南京以文学徳行歴事三朝卒赠院使谥恭靖恭靖生四子长主善太医院使次主敏次即先生次主忠先生世其家学以儒医鸣凢抱奇疾莫能识者经先生胗视无不愈急于捄人有求辄赴虽雪夜炎天不辞而亦不责其报有疾之家必以先生为归活人不可胜纪先生性敏质淳好学不倦博通儒书故于医为精以内经乃先秦以上之文辞理古奥疏其义以示学者或劝之仕曰仕者将行道以济时也非吾所能吾虽业医庶徳可以济人奚必仕为喜吟咏祖杜少陵虞邵庵气迈神壮每酒酣辄诵杨铁■〈遂〉八陈图斩蛇剑二赋击缶为节以自适正统初与苏雪溪刘草窗沈崆峒王金粟及弟主忠结为诗社后诸公沦谢复与贺存诚张友菊诸君子相唱和所著有务本斋诗巻及樵林摘稿若干巻藏于家爱临古帖得李邕赵孟俯笔意尤精鉴古凡彛鼎图书皆能别其时代久近真赝多蓄为玩而亦不留意焉笃于友爱上事兄姊下抚子侄曲尽恩情家庭之间怡怡如也理家惟尚质素男婚女嫁悉有定规坟茔祭器无不周备房帏整洁絶无华饰曰我等不畊蚕而得饱暖可不为天地节无益之费乎至遇孤贫则周恤无所惜沐其恩者甚众襟度洒落于月夕必焚香鼓琴作文王楚歌之曲一再行音韵激烈闻者感怆自制有樵林操人多传习之子谊有异姿年少能文章先生训使先本后末曰本不立文虽工不取也后谊举进士授杭州府推官贻书戒之以俭曰不俭则不能廉试看贪官皆由不俭故也又曰昔范文正韩魏公赵清献吕夷简皆尝为是官尽心刑狱后皆以名节显汝宜效之故谊居官有廉能名成化壬辰八月十四日以疾卒享年七十有六生于洪武丁丑三月十五日配史氏独醉公瑾先生女子二曰论次即谊女一适浙江按察司佥事呉璘孙一绅谊等卜以是年月日葬先生于都南城乡祖茔条述世系行实来请铭其墓呜呼先生之清材硕学淳徳雅度当于古人中求之今不可得矣则夫表幽潜以垂世范其奚可辞谨据所述叙次之继之以铭铭曰
　　温其如玉兮厥徳孔修卓乎物表兮先民之仇彼有位兮泽或不流嗟先生兮系人戚休先生去兮孰恃孰求后车过兮尚有式于兹丘

　　通议大夫南京户部右侍郎黄公墓志铭

　　成化癸巳二月二十四日南京户部右侍郎黄公以疾终于位南京吏部尚书广宗崔公与公旧尝聮官相知甚深既为经纪其丧复状其爵里行实命其子谦以志文为属将扶柩还闽涓年月日葬于其乡狮子峯之原而纳诸墓予与公同进士举至是盖三十有余年矣辱公爱厚而哀公之逝志也固宜其敢以芜陋辞黄氏世为闽之延平将乐人九世祖伯固举宋进士授建昌尉累官四川安抚制置使兵部侍郎卒赠少师谥忠简八世祖谠举进士授通奉大夫自通奉以下俱隠居不仕至公始显曽祖徳字子实妣傅氏祖贵字彦高妣杨氏考崇字宗允妣萧氏以公贵赠祖考皆通议大夫南京户部右侍郎祖妣妣皆淑人公讳琛字廷献生而聪敏过人博学强记善属文尤长于诗宣徳壬子年二十中福建乡试卒业南京太学月试常居前列祭酒陈先生深礼重之正统己未中礼部会试廷试赐进士出身授户部四川司主事升本部贵州司贠外郎山东司郎中景泰癸酉升江西左叅政寻升左布政使丁母淑人忧服阕改浙江左布政使在任几一月升南京户部右侍郎仍食从三品禄三载秩满将入奏绩入朝俄奉勅往巡四川赐诰进公阶以其官封赠二代及妻出巡几二年召还然以高年劳王事精神渐衰犹力疾事事不懈是日自部归觉体重不佳至夜不起公卿大夫闻之惊愕曰天何为夺公之速哉皆吊哭尽哀公之在户部也时尚书淮阴金公濂号知人妙拣僚属一时所得皆天下之选公在稠人中尤耿介有为最为所器重尝檄监商舶税于扬州督输刍束于天津八卫及河南诸郡清理粮储于苏松等郡所至皆赫赫有能声在苏松尤着苏松自工部尚书庐陵周文襄公奉勅巡抚得便宜行事所在公庾积有余粟凡有兴作辄以取给费出无经豪民猾胥因而得为奸利部使者往往为威富所敓不能根究公至稽核严明搜抉私隠一裁之以法无毫髪寛假豪猾惮慑宿弊以蠲时论韪之其在江西也有奸民数百辈啸聚贑州山谷间剽刼为民患公直抵贼巢擒其首恶数人置诸法余悉不问盗遂屏息公歴官中外年力精强有志事功于民情吏病靡不究悉以严察见称人不能欺及长户部也庶务虽剧乃更御以寛简凡事总其大纲余悉责成所司吏或有挠于公辄不贷也论者以为得大臣体其巡四川也兵荒之余民甚凋弊公所至布宣上徳问民疾苦考察官吏失得兴利除害旌贤善黜不肖不惮险逺跋履山川虽偏州僻邑赈恤抚绥无不周歴由是政令一新民用安裕公为人性朴厚坦易内无城府外无矫饰与人交一以忠信言温而气和遇事刚决则毅然不可犯持身廉洁服御俭约衣无华靡食无兼味出入敝舆羸仆所居厅事仅容旋马与物无竞同官尚书鳯阳陈公俊至无室庐公即他徙以所居让之好施与僚属有被诬之京贫不能行者即以白金若干两助行喜接宾客言论欵洽忘其势分有不知官资之崇贵也其平生立心行已真率负义气类若此卒年六十有一生于永乐癸巳十月二十日配陈氏屡封至淑人无出侧室李氏生子三人长即谦国子生次让早卒次谨女一人未聘铭曰
　　闽山之英剑气之灵挺生我公为时巨卿先世有闻逺自忠简公袭其芳亦以儒显侃侃居位经国如家出藩入辅声绩懋嘉周宣帝仁遑遑靡及公也劬瘁而民则逸靖共匪懈夙夜在公一徳终始惟怀朴忠其心休休其介如石蹈素履夷噫孰与匹方隆倚注弼是仔肩曷不慭遗俾也命延哀讣上闻恤葬有制我作铭诗永闻于世

　　儒士萧先生墓志铭

　　先生讳瑄字廷璧姓萧氏其先江右庐陵人洪武间徙闾右来京师遂移籍江宁县今为江寜人曽祖文兴祖友富考学让妣王氏生子三人伯琦仲即先生季瓉皆能世其家而先生资禀尤异聪悟不凡学让甫不授以他业惟遣从明师习举进士业学既成三举经明不就三试京闱不偶开门授徒从游者云集多所造就先生事亲孝处兄弟友爱甚笃家庭之间雍雍如也与人交不立町畦坦坦和易缙绅大夫闻其贤多愿与之交长者车辙日交集其门先生材高识卓通逹当世之务长于料事每论成败得失后皆如所言故人有疑不能决窒不能行者多就质焉先生为之剖析开明罔不切当退皆信服敬慕之虽屡为场屋所抑然用世之志未尝少衰尝曰使予得効一官必能粗举职业不在人后志不克遂奈何先生身居畎畆而心恒忧国爱民闲中尝条陈时政十数事几万余言以在草莱不果上然颇传诵于人守备南京总兵官成国朱公雅好贤重士闻之亟遣人礼致先生先生往拜之公一见驩若平生恨相见之晩时馈遗于其家其为人所重如此先生虽不仕而教授于乡足以自得良时胜日与文人墨客逰名山奥壤赓唱迭和适意斯文足以自乐胷次洒然畧无所系累也今年盛暑中先生偶得微疾犹能与人对奕然医者误视连下之遂至亡阳而殁实成化癸巳六月八日也闻者靡不惊悼曰先生所至未易量也而遽止于此何耶皆痛哭惋惜之享年四十有九生于洪熈乙巳九月一日先生无子兄琦为治其丧以是月十三日葬安德乡大井村先生与予素所知厚而墓上之石虽不忍铭然非予孰当铭者适琦以中书舍人罗仲祥所述事状来请遂衔哀而为之铭铭曰
　　文行蔚然为时名儒车可致逺柅于通衢养高林泉以道自娯虽隠其迹乃显其誉璞碎乎玉渊陨乎珠咎将谁执非命也欤百身莫赎扼腕欝纡勿怨勿尤以慰幽墟

　　勅赠承徳郎南京工部主事呉公改葬墓志铭

　　南京工部屯田主事呉珵元玉未第时先君子以成化改元乙酉岁三月十五日卒于京师葬崇文闗七里铺东皋村之原翰林学士丘先生为铭志其墓盖十年矣岁甲午元玉献绩赴京念亲越在异土乃起榇迁归南京改卜地于安徳门外石子冈贾家山之原择是岁十月某日葬焉乃自为状复求予铭志之按公讳逹字道通姓呉氏别号思庵呉江人呉之得姓原于泰伯呉江之呉则其故国遗胤也自高祖寿七而上世逺谱逸莫可考寿七遭元季乱诸昆散亡独与兄寿六存世平收复遗业惟余耕牛一金蟾一乃析以居寿七取耕牛以金蟾逊兄乡人咲其呆遂称为呆宅寿六为虾蟆宅寿六子姓洪武初谪滇南在呉江者犹盛寿七生荣一荣一生真一真一生彦铭则思庵之曽祖祖考也荣一有巧思尝观梓人造梵刹悉能谙其榘度邻有显忠寺将建荣一谓僧曰吾能为尔建之僧殊未信及召集羣工示以成规果致结构坚美业梓者咸忌之荣一卒时取闾右实京师众梓遂以真一举因移籍上元家于金陵思庵早丧母周甫八岁又丧父育于继母周比长精书数传世业以高艺闻永乐初执役于尚方寻扈跸北上洪熈改元奉命还南京营缮弗果正统初复召北上占籍顺天之大兴时剏建府部百司公署当道俾敦匠事抡材度工审曲面势盛极精当绩成劳勚居多同侪衒求者多得授官思庵独退巽不伐耻于干进而天性直易乐善好施遇人之疾厄艰窘及贫无棺具衣衾者虽家无赢赀必极力以济强为之备间以自己所置送终之具与之居东有长渠桥圮独力为之以至修井甃路皆助其成以便行汲所部工有老疾者援例白当道释之或持物来谢固却而去平日读书知大义尝举古人言行之善者与人言亹亹不倦以子珵聪颕遣从明师讲学资给不乏尝谓之曰吾家虾蟇泒有登元进士者入国朝不仕年百六岁卒吾泒有祖姑尝许归乡之士人未行而士人卒者誓不再适以终其身吾家世尚节义尔当勉于忠孝勤学厉行以无坠先绪可也天顺己夘珵中顺天府乡试会试辞乙榜不就期中进士以为亲荣而思庵下世矣惜哉逾五年己丑珵始中进士拜前职以绩最受勅赠思庵为承徳郎南京工部主事配连封太安人子男一即珵女一适儒士张瓛孙男二襄裒孙女二长适周经次幼珵告予曰先君藴徳器于身而不及施晦迹众技中而世罔知不肖既得禄为养而竟不待使又不得归葬故乡何痛如之故兹改图望先生矜而赐之铭以伸不肖之心使先君子虽无闻于今庶有闻于后此则先君子之幸而不肖之志也予闻其言而哀之畀之以铭曰
　　君子之心求尽在已得丧之逢不为戚喜嗟嗟思庵徳厚才良所见试者徳艺之长度能第功孰出其右彼躐取荣我独退守乐天安分敛晦不施力之所及见义必为所取者廉所遗则腆有子奋庸日跻贵显一世之短为报实长褒赠幽壤没世有光首丘故山孝子之志我铭其藏因诏来嗣

　　中都留守司正留守徐公墓志铭

　　公讳显隆字文盛徐其姓也世家凤阳曽祖讳逹从太祖起兵平定天下为开国元勲封魏国公追封中山武宁王祖讳膺绪骠骑将军中军都督府都督佥事考讳景弼左军都督府都督佥事曽祖妣孙封中山王夫人祖妣朱妣毛皆封赠夫人公姿容秀朗举止详慎虽生贵族而克知向学驯雅温恭无骄蹇之态年二十二袭授府军右卫指挥佥事处事勤敏绰有政声守备南京丰城侯李公贤深器重之委总教场操练军马严约束精训习号令明信士皆畏服修举废坠声威振起天顺丁丑恊同守备镇逺侯顾公兴祖荐之于朝言其知识超卓武艺精熟莅事公勤律身廉介乞加奬厉诏调南京锦衣卫治事锦衣典朝廷禁旅职任亲密公剸理繁剧善于裁决无不允当材能益着成化庚寅中都留守司留守缺贠诏兵部推选兵部以公应诏遂擢公署正留守事留都所统八卫吏牍民词日填委于案公剖理无滞境宇晏然属时亢旱公率所属官吏父老斋沐致祷于城隍神祠雨泽随澍逺近沾足遇秋谷不登民乏食公悯之为请于朝田租悉皆蠲免民徳其恵朝廷眷待専重凡祭告皇陵必命公行事公感上知遇夙夜寅畏竭忠图报奈何底藴未及尽展而体玉微和遽感风疾即具疏乞闲诏仍回原卫拨医治疗回南京未几竟以是疾卒于大功坊第实成化甲午十一月二十七日也享年五十有二生于永乐癸夘二月二十四日配唐氏龙江右卫指挥彬之女有淑徳执妇道子男二铎袭南京锦衣卫指挥佥事娶济川卫陈指挥女继娶武安侯郑公侄女钺授承仕郎娶鹰扬卫胡指挥女孙男一世恩孙女三长适本卫千户刘寿余幼铎等卜以是年十二月二十一日祔葬公于祖茔奉进士陶元素所述行实来请铭为之铭曰
　　惟我皇祖龙飞濠梁曰有魏国同起帝乡奉命徂征所至必克四海削平功居第一上公锡爵加以王封河山带砺垂裕无穷曰子曰孙继居督府赫赫元勲奋扬厥武笃生我公英毅出羣长嗣父职官居府军乃登帅坛总师教练乃陟锦衣公勤无倦留都缺守简命往充案无留牍讼简囹空雨泽愆期有祷辄应奏免田租以全民命在官数年恵政实多所施未究归欤养疴嗟公之生王门戚畹与国匹休世承贵显公徳之懿寛厚温纯不骄不纵服义怀仁公行之良尊礼儒硕持盈守谦动循矩则国方倚任何遽云萎遗爱在人其谁不思欝欝桥陵公祖陪葬公祔于兹我为铭圹

　　旌表孝行龎公墓志铭

　　公讳景华字宇春别号松云世为呉之松陵人曽祖积之祖升甫父彦恭俱有隠徳洪武间以产殷徙京师占籍应天今为上元人居长安街西彦恭号安分平生行履见侍御金公庠所撰墓志母呉氏有懿徳公幼有至性彦恭殁方九龄即知哀毁母孀居守节慈训有方屏膏沐躬俭素粥簮珥以市书籍遣公就学里塾归则课其所业公佩慈训力学不懈人以为非是母无是子也比长为娶妇徐氏服从姑命勤于纺绩织纴家因以饶孝养丰腆母心安且乐焉宣徳戊辰母尝得疾阽危公汤药必亲甞夜则稽颡北辰以祷差而复作乃刲股为糜以进疾果瘳又尝作痢刲股如初复甞粪甜苦谓其妻曰粪苦母不死矣果复瘳甞至龙潭江浒时大风舟多覆见有溺水起附舟底者十六人公即捐金购人驾舟往救之赖以全活又丹阳道上有井夜行不知者多失坠公见而病之为命工凿石为栏以护其拯济多类此天顺戊寅春邻火爇近所居乃吁天曰吾母老矣愿天留此终余年顷之风反火息人皆以为孝感所致母寿九十余有司以其事闻天顺己夘诏旌其门曰孝行复其家丁役成化初纂修实録尝采其行迹以进母至九十有三而终公号恸痛絶衣衾棺殓悉合于礼太史安成彭先生为铭其墓葬凤台门外安徳乡王家山之原与父合窆遂庐墓侧朝夕哭奠有强盗十余人欲发其墓闻其哭声曰此孝子也遂各遁去有慈鸟集于松栢灵芝产于阶砌搢绅多为诗文美之成化丁亥府尹王公弼江宁丞廖公世清欲举其孝廉不果乃以宾礼请预乡饮乡人墓之成化乙未二月二十六日以疾卒卒时取纸笔述身后事以遗诸子享年六十有五生于永乐辛夘三月十五日配徐氏有贞行克勤内助子男四拯娶张氏抚娶朱氏抚卒朱守节拱娶梅氏抡娶王氏抡以儒士荐供事南京礼部将授以官孙男一佑孙女三长适陈某余在室诸子卜以是年三月十六日举柩祔葬祖茔奉礼部印局使张惩所述行实来请铭呜呼人之行莫大于孝景华孝于亲者如是其于子道尽矣是宜朝廷旌之为世劝也可无铭乎铭曰
　　生事葬祭事亲终始孰能尽之曰龎孝子嗟嗟孝子发于一诚病不惜躯葬则守茔谓天莫亲乃息延燎谓人叵测乃止强暴乌栖芝茁瑞应毕臻拯危济难孰非此仁至行上闻有诏旌表双桓在门于以劝孝嗟殒其寿不殒其名曽闵虽往公袭其馨玉山之藏既安且固过者式之孝子之墓

　　陈御史母太孺人徐氏墓志铭

　　成化十一年乙未六月二十五日南京陜西道监察御史山阴陈直夫丧其母太孺人徐氏于官舎先是成化丁亥直夫以公事赴京复命未归而先考居兰处士卒弗及亲殓痛恨罔极今又以考满赴京太孺人适七十且受封七月七日其初度直夫亟归将为寿而太孺人已病直夫获侍汤药日増剧竟卒哀哉所幸者得亲棺殓归稍迟则又抱处士之忧矣兹将扶柩归山阴启处士竁合塟于黄龙尖山之原奉南京工部呉贠外元玉所述状来请铭直夫少从予游有旧好尝升堂拜母予固当铭按徐讳某其先真定人父得中任杭州右卫百户太孺人年十四归处士今赠文林郎监察御史处士娶未数月代父戍交址时交址不庭道梗遂止寓广西梧州北流太孺人日躬纺绩以给后处士召还乃随居京师家益落太孺人佐以勤俭得弗坠处士性刚方与人寡合虽龃龉于时卒无一事罹法网者皆太孺人有以相之也处士夙丧母事继母尽孝养母惮京师苦寒将挈所生儿辈还杭自便留弗从太孺人罄簮珥服饰之积以资其行直夫奉太孺人扶处士柩归塟时母尚在未几亦卒太孺人连遭大故易戚兼至又具棺殓塟兄丧之不能举者平生惟简静寡言咲不好华饰无故不踰中域闺庭肃然宗■〈尚阝〉妇女相观而化者为多家无赢赀而好济人之急盖其心所乐也祀事之供必蠲洁亲宾之御必丰腆季子直夫少颕异处士俾就学直夫亦克奋厉所与贤人君子过其家必亲治具以延欵之处士弟早丧所遗儿女教育婚嫁无异已出直夫既拜官每谕之曰吾幸已见汝成名矣汝宜检身心持清白毋怙势作威以古人之风绩自期庶能常保此名以光汝祖汝父于地下吾受汝养心亦少乐吾虽无翟母之贤汝可不以方进自勉乎直夫所以侃侃自立不徇流俗者皆太孺人有以教之也太孺人生于永乐丙戌闰七月七日享年七十子三人女一人长子曰雄早世娶董氏守节二十余年终于家生女二朱钦庄晏其婿也次曰勇娶杨氏生女一尚幼次曰壮即直夫娶章氏继徐氏赠封皆孺人生男一曰忠女嫁锦衣千户王福铭曰
　　嗟太孺人安于固穷相夫令终教子奋庸妇道母仪懿徳兼隆封勅之华禄养之丰易约为泰不知在躬训厉之切惟孝与忠惟庆之积源泉日东从夫龙山同掩幽宫过车宜式贤母之封

　　明故奉政大夫修正庶尹荆府长史司右长史孙公墓志铭

　　公讳本字仲立先世浙之钱唐人大父仁父荣皆有隠徳洪武中以赀殷徙实京师遂为上元人公生而姿容俊雅性敏悟蚤丧父事母尽孝有司以俊秀选入京庠问学恳笃经书子史靡不研究尤长治易尝构一轩轩外植梅因号梅窗读易别号养正取易蒙卦义也学者多从之游宣徳乙夘登乡选明年中春官贰榜授闽之武平县学训导丧母扶柩归山路崎岖备尝险阻竟抵先垄以塟起复改教浙之严庠勤于启迪各因人材高下以施教士子多所成就秩满擢湖之安乡教谕一以严之教法教人赖其甄陶出而効用于时者为多景泰癸酉东广秋试藩臬闻其学行聘主文衡一本至公去取允当号称得人秩再满擢荆府右长史公慎勤密夙夜匪解责难陈善献可替否禆盖良多歴事两王深蒙眷顾善处僚属咸相敬让抚恤军校莫不感悦在藩府一十七载人皆称曰贤相焉尝蒙恩典钖以诰命赠考如公官赠妣封妻皆宜人公自以位既通显年复衰累章乞致仕王不许成化乙未冬命使于京师舟还在途忽遘疾子大有侍行至仪真遂卒实七月十日也讣闻王深震悼数为堕泪累遣官赐祭恩礼隆厚享年七十有三生于永乐癸未二月二日子一即大有恩授七品义官女二长适南京工部郎中潘杰次适严州守御所千户赵瑛卒孙女四长适蕲州庠生陈大经余俱幼公为人学博行醇心平气和持身以礼接人以恕平日于货利淡无所好惟好蓄书籍累千数百巻不已喜吟咏操觚染翰吟风弄月出人意表每遇佳音良朋宴乐则浩歌以自适胷中洒如也其在严陵有居诸集安乡有呵砚集蕲阳有仕学稿藏于家公乐蕲阳风土尝卜其地大原里木麻保之原以为寿藏今大有将举柩塟于是而杰为之壻今年省公于蕲适公有北使之行拟待公回而遽尔永诀乃述公行实请予铭以志于墓予与公少同砚席薫公徳谊有素自涉宦途会面无几今则不可复见矣感念畴昔则墓上之石固所当铭也乃为之铭铭曰
　　操行端介谨步趋学穷彖画味道腴抗颜师席为世模辅导藩王忠荩输名与董贾可并驱坦然方寸恬以愉斯其允为君子儒青山是处可寄居勒铭贞石永不渝

　　中议大夫赞治尹建宁府知府浦公墓志铭

　　公讳镛字廷用姓浦氏先世苏之长洲人考讳浩原馆甥于金陵蒋文徳家遂为金陵人蒋卒再娶毛氏生公颖敏端重不事游嬉长补应天府学生读易有造诣为文典实详雅为同侪所敬让领景泰庚午乡荐登甲戌进士第拜南京山东道监察御史公忠信明决乐易廉谨动循宪度都宪河南轩公古曹李公皆重之有疑狱必命公谳公不事姑息不惮权势有知县某受赂民讼之持刑者欲出之公核实其事必寘于法不少贷有守备内官欲用官舟同事者倍与之公减数内官邀公会公曰吾为御史知执法耳奚会为卒不往三年绩最推恩封父如其官母蒋毛室周倪俱孺人寻丁外艰服阕改南京广西道理盐法田土及各卫马册等务皆得其当众皆悦服巡视凤阳仓粮去奸惩贪抑强植弱辨理寃抑风声凛然歴任几九载威徳兼着戊子升福建建宁府知府公兴学校课农桑正风俗一郡大治庚寅岁饥民有掠食者上司捕之公曰皆吾赤子也毋庸捕即加赈恤民皆感悦屯军有欠税粮者将鬻妻女以偿公为损已俸偿之夫妇感泣乙未考绩北上同寅以公用白银数锭为赆公使籴谷以赈民饥却不受公廉公仁恕多此类明年还治民皆欣悦以为得蒙终恵不数日疾作皆奔走祈祷竟不起时成化丙申八月四日也距生永乐己亥正月廿八日春秋五十有八先娶周氏继倪氏生子三长祯娶姜氏次祥卒次祺聘潘氏女适士族顾让孙男一瑄女二幼兹者丧自闽还卜以明年月日葬公江宁新亭乡徐墓村先茔之次其子祯等衰绖踵门奉工部主事建安龚沆所述事状来请铭予与公同游京庠知公实深公问学渊弘善书能诗操行端确平生所著有公退稿若干巻以公之材器抱负正宜为时大用以展布底藴而仅止于是甚可惜也予也奚忍铭公之墓哉虽然使予不铭则无以传于后而信诸逺也遂不辞抆泪为序而铭之铭曰
　　骅骝绿耳骋乎康庄龙泉泰阿粲其锋铓材器健利公也可方峩峩豸冠曰范曰张翩翩五马曰龚曰黄逺大是期赍志莫偿嗟徐墓原有封若堂流泽之逺俾炽俾昌

　　倪文僖集巻二十九

　　●钦定四库全书

　　倪文僖集巻三十

　　（明）倪谦 撰

　　○传

　　通判严公传

　　公姓严氏绍兴余姚人也讳诚字可诚性敏嗜学授业于乡先生庸庵宋公之门为入室弟子公长须秀眉仪度详雅占外可知其内尝诣邑仓纳米为叅政罗公所竒留承事藩省公恳恳以父兄早世而身系母与外姑之养辞叅政曰君子抱道于已以见世也得禄为养以成孝也曷庸辞公度弗可违乃就随事効劳无纎芥稽慢藩长贰嘉其恭慎咸以逺大期之事竟谒选得播州驿丞时外姑已殁奉母之任公善承顺颜色母安其孝不知道之险逺也未几母终于播舁榇归葬服阕调丞雍丘满陟涞水巡检获造伪章者三人擢北京中兵马副指挥发摘奸伏冦窃闻风敛迹改丞上元邑窦村民被刼民与邻村有隙因诬其为盗系狱公至察知其枉辩出者一十八人咸扣颡曰活我者公也都宪李公采木徽州郡檄公率徒二千往役拊绥得宜逮终役徒无逸者都宪劳之曰使董役皆若严丞何事不济尝督官粟抵清源入仓主者要赂公不聴怒欲谴公公以事理面折之其人媿而止朝廷嘉公政有成绩赐勅赠父宣义郎上元县丞母孺人室孟亦受封公感激曰吾无以报君上也满秩请老于朝不许陟安庆通判郡有余忠宣公庙岁久剥陊頺败公谒祠下慨然曰表忠节以厉民守令职也即命工葺之并镂补其文集刻板以传属邑怀宁学旧无文庙立为剏建以疾卒于官年七十有一公为人和厚易直行端方敦信义在上元时与长干僧月山交善常以白金寓公所僧病且革公具以还僧曰吾无可托以后事累公僧卒公备为治丧塟余物付其弟子知觉公明敏有才局性恶狡狯而恤良善故当兵逻则以严察举职居牧民则以岂弟着声急所先务逹为政大体视财利泊如也有三子曰肃威方尝诲之曰吾歴官四十年恵泽皆归于民所余者惟约素耳吾无所遗以清白遗尔辈尔惟勉之肃克树厥家威今卒方攻儒业负器识起绍先烈为仪真驲丞太史氏曰公始以力学养亲为志固无意于世也一旦遭时贤汲引幡然効用展其村智卒致仁爱结于民名声昭于时恩荣及其亲有古循吏之风焉伟矣哉故为传之以闻于后

　　忠义子传

　　忠义子名锺姓张氏滁州金牛墩人也父瑀任山西行都司都指挥使生四男锺其仲也居家孝谨习孙呉兵法慷慨有志畧膂力絶伦善骑射正统己巳北兵扰大同总兵官定襄伯郭公登召募敢勇士以充先锋锺年十八仗剑诣军门应募定襄见其骁雄英迈甚奇之曰薛仁贵岳鹏举之流也即留寘帐下有警即率以杀贼景泰初元庚午正月从定襄出塞遇敌沙窝先登陷阵奋不顾身敌奔溃生禽其酋诺海齐等获其车马什器及夺回被掠人口三月敌临大同驻城北阳和坡从总兵官武清侯石公亨出城击之敌败走追北至石佛寺等处生擒其酋呼察等而还四月复从武清赴京率游兵前哨行至沙河村遇敌三路入冦偕父及叔瑄兄钺将兵五百人与敌接战敌众四集纵击我军我军不利皆退走止遗锺父子四人锺恃勇跃马冲入敌阵引满左右射无不应弦而毙敌众披靡俄所乘马中矢仆锺坠地乃舎马步射杀百数十人矢尽遂为敌所围敌愤其勇抜刀斫去其左手曰汝复能射否锺犹用右手挥石以击之敌益愤划其手指尽开身被十七创瑀调兵复战敌引却乃载锺回大同道路之人见其痛楚无不涕下沾襟翌日创甚而卒时是月二十四日也得年十九塟之城东王覇村原城守总戎以及大小文武士咸扼腕悼惜广灵亲藩哀伤其志亲御翰墨篆书忠义二大字以赐复为诗挽之大夫士从而歌咏之者甚众初沙窝石佛寺之捷两上其功诏两升锺为大同右卫所镇抚比报下而锺已没至是定襄复上其死节之事诏悯之升锺百户锺无子今以弟镇继其职寻积其功定升正千户云史官曰谦承乏词垣日凡天下忠烈贞义盛徳大节足以厉世范俗者皆执笔论议具载国史若锺者毓徳将门尽瘁王事遇敌忾而不慑蹈白刃而不恤忠义凛然千载犹有生气使玉其成功业之懋必伟然为世名将矣不幸鋭气方张遽遭折衂呜呼其可使之无传哉用是特为着之以备采录诗不云乎彼苍者天歼我良人可悲矣夫

</div>
    <div class="pagination">
<a href="倪文僖集_page32.html">上一页</a><span>...</span><a href="倪文僖集_page28.html">28</a><a href="倪文僖集_page29.html">29</a><a href="倪文僖集_page30.html">30</a><a href="倪文僖集_page31.html">31</a><a href="倪文僖集_page32.html">32</a><span class="current-page">33</span><a href="倪文僖集_page34.html">34</a><a href="倪文僖集_page35.html">35</a><a href="倪文僖集_page36.html">36</a><a href="倪文僖集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
