<!DOCTYPE html>
<html>
<head>
    <meta charset="UTF-8">
    <title>柯山集 - 第 4 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柯山集 - 第 4 页/共 43 页</h1>
    <div class="content">　　友山
　　张子官于福昌块然独居无与为友宾客不至遗朋失旧经时闭门终日钳口出无与逰居无与就谁同我食谁酌我酒归守妻孥出对厮走驾言出逰田童野叟气否莫交情包不剖塞聪蔽明盘足袖手披书阅简目疲肘厌然成痼不可针灸于是张子涤虑除烦披庭扫堂枕手而眠恍若有遇有神防焉曰我实哀汝独无友朋我有教告子乎我聼凡世之人百愚一贤古昔所叹非独今然得贤与朋善固无俪贤不可得将愚与此友贤实难幸然后値不幸友愚与无孰利謟笑倾辟韬情晦实测心献计因隙投防口是腹非面歌背泣友若此者实繁孔多曷若不见目清耳和我复告子眞友之实尔遵我言友胡有竭人物虽殊可友同焉赐尔以友其名曰山居汝左右在汝北焉端不汝去澹兮絶言春丽夏繁秋疎冬瘦霞雾融明风驰骤孤楫横奔牢屯巧镂傲岸轩昂清华润秀对食临眠排堂入牖効技汝前虽劳不疚山有佳泉多灌尔囿厯石悬空泠泠清潄如闻妙音濯烦浴垢不犹愈乎卑议庸读过耳増懑入心善烦者乎山有修竹汝园是植静丽明鲜端虚正直如彼正人扬言发色微风防碧宵月镂白不犹愈乎市儿尘顔歌眉鼓吻佞笑浮言工为媚悦善佞曲拳者乎山有乔木耸立而峙端无媚姿若对正士障雨蔽暍千人所芘微飇披拂吹奏竽籁不犹愈乎蠕蠕防辈女黠儿娇奴趋妾拜者乎山有好鸟清喉丽羽引啸长鸣羣呼迭语夜管风哀簧怨柱不犹愈乎巷歌里舞促缩跳梁顚妖淫汚父子不施弃礼忘数者乎如前实繁言胡可殚汝与之乐右攀左援曷为孑孑寤寐嗟叹张子再拜受言永怀解累亡忧心通志开高山岩岩流水潺潺竹茂木翘鸟鸣琅然如前夷齐而后闵顔吾何为乎浩然其间
　　种菊【有序】
　　张子病目而视昏医有劝食菊者春夏食叶秋冬食花张子以为菊华于草木变衰之际而又功足以御疾类有徳君子因求而植诸庭焉
　　何馨香之芬敷兮昌緑叶而紫茎是其名为菊兮爰植予之中庭性清平而不躁兮味甘爽而充烹当秋露之惨凄兮舒煌煌之华英色正而丽兮气芬以清纯静秀洁兮族茂羣荣采食以时兮天和以寜颖轻窍逹兮瞳子清明防败流浊兮风宣滞行仙圣所饵兮屏除臭腥久嗜不废兮将延尔龄嗟予生兮蹇薄烦忧饥畏寒兮微禄以生终曷归兮山林是营膏粱鼎食兮方丈纵横炙熊之蹯兮龙醢羊羮彼得有命兮吾奚尔荣惟兹佳菊兮野实以生采撷咀食兮荐爼盈豋求之孔易兮世焉莫争我有久疾兮壅塞烦昏支节坚痹兮气阏于元不能支兮外壅中干疥癣得志兮蛲蛔伏蟠餐华秋冬兮食叶春夏集新易故兮尔功是假寜康我躯兮骨节坚良产和剔戾兮其乐洋洋反华于兮易瘘以强忘生絶俗兮深潜逺藏骖驾云雾兮呼吸太阳招友彭咸兮御风以翔吁嗟此菊兮吾于尔望
　　逐蛇【有序】
　　福昌官居北负山为堂有大蛇穴堂北时下饮堂南水中人皆以为神见者不敢逐或祷祠焉张子曰是吾居也蛇安得而处之且蛇尔安有所谓神者作此逐之
　　嗟尧之时兮大水滂横溃四海兮包陵冈荡流涌汩兮周无防龙腾蛇奔兮嬉以狂腥鳞顽鬛兮更披猖城居穴处兮乱厥常頽虫纠结兮肆害戕陆盘渊据兮傲不臧朋屯党集兮蕃以昌穿穴噬囓兮民尽伤下民既病兮帝弗康黄熊幽殛兮羽山阳乃命伯禹兮行四方乗高趋卑兮陵复航凿山疏源兮导河江万水下走兮来洋洋经画九野兮兴农桑驱龙放蛇兮屏诸荒焚山燎野兮无遗芒野巢窟居兮保厥疆敢有弗率兮断尔吭伯益作志兮稽妖祥帝虞耄勤兮黜子商天授神禹兮夏是王九牧作贡兮金鉴锽大冶鼓铸兮腾精铓巗巗九鼎峙且刚奇形诡质兮走与翔鳞毛羽裸兮兮杂短长求情抉态兮幽微彰制驭百怪兮严纪纲兽虫人鬼兮安其乡殊宫别域兮异存亡曷为兹蛇兮宅我居妖顽坚老兮傲驱除深潜居此兮坦无虞下饮我沼兮稍林株朱眸丹舌兮鳞肤恍惚遽速兮疑有无居者畏避兮行者徐险夺我圃兮骇我徒盗窃祭祷兮欺羣愚我咨尔蛇兮潜山而穴野隂蟠逺伏兮与人乎异舍冬居夏游兮时以行食尔之食兮朋尔朋僣乱我居兮常失经叛弃尔守兮帝有刑胡昏与顽兮居以寜自为不寜兮邀割烹荒戾天理兮悖圣程我宥尔愆兮逐尔行亟舍故处兮遐以征南山之幽兮云雾防草木荟蔚兮崄不平尔徒实繁兮食惟尔盈捕取不至兮居无与争汝生孔遂兮寿绵尔龄物违其常兮祸之所集丰狐画防兮冬裘以白厌渊处兮吉凶是卜虎不畏人兮皮包戈防矜险恃孽兮其终鲜克我言孔昭兮语汝以理日吉时良兮汝遄以逝
　　登高
　　怀不展兮居无聊黙谇语兮浩长謡写我心兮登彼高陟万仞兮扪九霄命清风兮披浮云瞰四荒兮视天垠大海荡潏兮潜龙鲲吐吞日月兮制明昏醖酿元气兮函星辰羽载四海兮芥浮坤四岳列峙兮嵩中蹲牵连脉络兮子复孙草蔓木布兮升降如朋障南蔽北兮东防西分如掌列块兮盘罗豆罇黄流中贯兮发源昆仑东骛大海兮萦如缭绅南方炎炎兮火之所宅朱鸟屹峙兮丹膺綘翮鶱飞以翔兮煇煌烂赫从拥万羽兮纷罗羽翼煌煌尊严兮有斗在北升降玉都兮运量帝侧呼吸隂阳兮秉持祸福眞仙逍遥兮澹不可挹西有王母兮戴胜穴居寿厯万古兮忘终泯初超辽恍惚兮独与道俱骖友日月兮羣灵走趋既又左而东顾兮观大明之始生震沸九渊兮丽天升精披攘羣隂兮重幽昭明有神司驭兮朱裳綘缨呼造物以致问兮吾将放乎太初彼天地其孰始兮日与月其代除四荒漫其何极兮人胡为而中居火何为而南宅兮水孰使其在北安知东之主生兮西配刑而主杀斗建寅而气分兮畴为四时之消息世徒知其已然兮遂推类而立説彼厥初其谁造兮孰布施而殊别抑其不得不然兮或者私智之所设将忽然而自尔兮遂已成而不可絶造物为余究察兮曰此曷可以言陈而意悉彼混沌之一气兮吾不知谁合而为一忽洞逹而两分兮夫亦安知其谁辟爰升清而降浊兮水赴阴而火阳东升气而敷生兮西或成而害戕强名之曰自然兮曷足以究其必至谓不得不然者愈疎兮尚安取于私智庄周诞而妄推兮夏革愚而臆对世号予曰造物兮予亦曷有所主尸茍待予而后造兮彼造予者复谁姑置之而勿校兮任万物之自成防小智于太初兮何异夏虫之语冰旷任之而勿疑兮万里防而一平夫何造物者开予兮神飘飘而不居我将赴而逺逰兮招神圣以为徒腾九螭之奔轮兮追飞电而揽奔风周万里于一息兮堂西极而有九区叩玉阙之九关兮觐上帝于绛都酌瑶尊之芳酒兮招赤松而友彭祖既锡我以难老兮黜嗜欲而袭灵虚爰侑我以秘药兮合千箫而吹万竽乐吾心之洋洋兮舒五体之与与降复还于我室兮聊弥日而一娱子由先生示东坡公所和陶靖节归去来词及侍郎先生之作命之同赋耒辄自悯其仕之不偶又以吊东坡先生之亡终有以自广也
　　归去来兮行世不偶予曷归其出无所为喜兮舍去而何悲眄一世之无与兮古之人逝莫追求不疚于予义兮又奚恤余子之是非彼好恶之罔极兮或顚倒其裳衣顾吾涉之已深兮愧哲人之见微吾归甚安无所事奔既守吾室又杜吾门一气孔神于中夜存纳至和于灵根兮挹天醖于尊既充溢于幽阙兮亦粹然而见顔徃有坎而兹夷兮昔或危而今安将从化人于西域兮面藏吏于函关以一世为刍狗兮废与兴吾厌观彼福祸之一源兮必兹出而兹还彼自以为无隙兮何异夫石椁之宋桓归去来兮吾悲夫斯人不返兮岂招仙圣与之防昔惠我以好音忽远去而莫求予曷异于世人兮初为哽塞而増忧彼钱鏄则深藏兮盍视夫己恳之田畴万古芸芸共逝一舟半夜而失旦号其丘畏逹观之诮予涕己泣而不流悟荣名之取憎兮善斯人之获休已矣乎万物之作各其时吾独与时而去畱岂或能力而违之既徃莫或追来者尚可期盖雨暵之在天岂吾稼之不耔彼蜀雄之必传作犹愧于书诗嗟身屈而道伸于斯人兮曷疑
　　哭下殇
　　下殇者何吾儿也儿生慧淑父母有所戒辄絶不为性仁不伤物处其曹恂恂也年七岁得惊疾医之不得其方而死作此以哭之
　　医之不得其方耶抑其命有短长耶独尔能使吾悲若此耶抑为父者皆爱其子耶苍颅夷颡秀眉清目今其存亡其犹有鬼也使无物则吾复何思其尚有知也则夫荒屋野寺风霜雨露食息谁汝视也














　　柯山集巻五
　　钦定四库全书
　　柯山集巻六
　　宋　张耒　撰
　　五言古诗
　　休日同宋遐叔诣法云遇李公择黄鲁直公择烹赐茗出高丽盘龙墨鲁直出近作数诗皆竒絶坐中怀无咎有作呈鲁直遐叔
　　休日不造请出逰贤友同城南上人者宴坐花中金猊散香雾寳铎韵天风鸟语演寳相饭香悟真空尚书三二客浄社继雷宗黄子发锦囊句有造物功握中一寸煤海外千年松谁降午睡魔赐茗屠团龙晁子卧城西咫尺不可逢岂无坐中客终觉少此公归防见新月扑衫暮尘红困眠有余想郤聴寺楼钟
　　挂虎图于寝壁示秸秠
　　画工出幻事缟素发原薮萧萧白茅低凛凛北风走耽然老于菟举步安不骤目光炯双射怒吻呀欲受彼彪掷其旁文彩淡初就虽然窃形似已足走百兽烦君卫吾寝振此蓬荜陋坐令盗肉防不敢窥白昼
　　神运殿望香炉天池等峰晚宿官防明日早发
　　逺公不出山坐受天龙供地祗敢爱寳木石亲输送巗巗千年屋山立屹不动风云宿脩梁星斗近华栋亭亭碧香炉薝卜时自涌五云严拥卫天乐下鸾鳯神池閟寳象光怪发巗洞谁能陟其巅手揽湖龙鞚东堂黄金藏龙像俨环拱萧条亡国辇拙朴昔谁用扫堂为一睡清极乃无梦思归戒晨发结束勤仆从鸿钟振林莽月落朝岚重再往堕茫猿鹤应嘲讽
　　赠张公贲
　　我昔为诸生奉书谏议公后来辱称奬礼数賔客同决科甫弱冠年少气如虹归来陪后乘不责醉后恭孤舟梁宋郊旅态萃百穷拜公睢阳府笑语若春风人事不可期俯仰异吉凶平生丹灶术马鬛哭新封十年得吾弟怀旧涕沾胸清平守家法眉宇肖徳容交臂是非外为僚兄弟中东轩语长夏葵竹罗青红西舍雪夜懽玉顔醉瑶钟欲饮径相就三更叱阍翁鲸吸絶遗滴山頽信倾峰搜抉尽酱茹楂梨倒筐笼通宵两沈醉午起头如蓬人生定当尔事去挽惊鸿河梁系君马一笑喜相逢怜君碧纱幌夜泪哭苇丛我方困虀盐酸寒官辟雝同寻旧防地尘壁罥丝虫啼鸟古寺间夏隂小园空酒市逢好好琵琶失珑歌舞一分散賔僚亦西东忘情犹一叹齐物论非通官冷隠朝市端能信予慵人生当富贵子盍自磨礲便当隠五车一一贮心胸功就螘作垤丛成蛇化龙北郊分袂归作恶惊儿童长谣代晤语发子一笑哄
　　离黄州
　　扁舟发孤城挥手谢送者山回地势巻天豁江靣泻中流望赤壁石脚挿水下昏昏烟雾岭厯厯渔樵舍居夷实三载隣里通假借别之岂无情老泪为一洒篙工起鸣鼓轻艣健于马聊为过江宿寂寂樊山夜
　　宿樊溪
　　黄州望樊山秀色如可揽扁舟横江来山脚系吾缆大川失汹涌浅水澄可鉴北风吹疎夜枕舟屡撼齐安不可望防没孤城暗奔流畧溪口龙蜃屡窥瞰平生千金质戒惧敢忘暂兹逰定何名耿耿有余念
　　道士矶
　　匡庐奠九江苖裔遍南服横江蔽原野内外实一族危矶挿江生石色擘青玉蛟龙穴乱石猱玃在乔木我行季冬月江迹在山腹扁舟如镜靣清浄不可触跻攀既不可千古长幽独想防古初巢居戒樵牧
　　离樊口宿巴河逰马祈寺
　　扁舟下樊溪江南正清防晓登巴河岸极目望春野步寻修竹寺古木争偃亚云昔孙仲谋刑牲致师祃雄图邈已矣英槩足悲咤石梯造云雾丹白开广厦山僧安寂寞畏冷不出舍劳生遇闲境顿使我心写晚江平若席风势欲相借
　　陵湾阻风三日遥祷孤山而风止
　　积水多疾风三日阻我舟天寒波涛恶岸窟腾龙虬五更船篷鸣冷风入衾裯平明诸山雪烂漫铺琳球篙工笑相顾拍拍我船头水魄小孤神雾鬓横星眸仓卒祷即应知我厌滞畱稍晴景物好柳色含新柔春风我故旧迎我入东州
　　自离富池凡三祷顺济龙求便风皆获应又风日清霁舟行安稳委曲如所欲感而成诗
　　旗尾指船头篙工告风便张帆弛双艣去势如脱箭船傍两高山过目若流电波平船稳驰客寝兀未变吾闻西江龙神力回防县往来万夫祷正直乃获愿嗟予何所恃诚确无所荐神岂哀我穷有赐不待献乃知人穷我本不坐神谴人间事若异未易以言辩坐令千里逺近若在几研慙非谢宣城攫笔赋浄练
　　出山
　　青山如君子悦我非姿媚相逢一开顔便有论交意今晨决然去惨若执我袂谓山无见畱此事宁乆置道边青髪翁下有白玉髓斸之龙蛇窟自足饱吾世平生耽幽独乃若忘朝市一官等尘垢安得败成计草堂醉老子虎溪大开士寄语二主人为畱三亩地
　　朝
　　幽居感节物僧舍值朝凉空檐落寒滴滴响秋堂低飞林间翮湿不能翔危叶别故枝幽花晩芳悠悠清夜眠促织催朝光日月怆已徂吾行独迷方采采幽圃兰嵗晚日馨香君子健明徳勿为儿女伤
　　离阳翟
　　驱车发颍川囘望失嵩少霜气塞层空黯澹寒日晓原田际天平百里见飞鸟累累道傍丘石兽卧衰草不知谁氏碑剥裂偶未倒支离见字书带汉笔妙遗坟不可问文彩竟何效永年恃金石此计久可笑昔逰巳三嵗存殁伤懐抱饱谙人世忧安得身不老
　　次颍川
　　许昌古名都气象良未替客子逺道来尘埃满襟袂黄昏造孤驿买饭啮枯胾庭寛蟾蜍高霜气彻寒被頼擕朱提杯可具一饭费无人劝我酌孤独伴客醉笙箫谁家楼语笑月中市何人不行乐而我独涕泪夜长更漏稀风急鼓鼙驶天明巻席去行止随所值
　　昭陵六马唐文皇战马也琢石象之立昭陵前客持石木示予为赋此
　　天将刬隋乱帝逢六龙来森然风云姿飒爽毛骨开颷驰不及视山立俨莫回长鸣驰八表扰扰万驽骀秦王龙鳯姿鱼鸟不足摧腰间大白羽中物如风雷区区数竖子防取如提孩手持扫天箒六合无尘埃艰难济大业一一非常材惟时六骥足绩与英卫陪功成锵八鸾玉辂行天街荒凉昭陵阙古石埋苍苔
　　同杨十二缑氏寺宿草酌张正民秀才见访
　　契濶千里别恻怆难具言殷勤一宵语愿子未即眠空堂灯火青旅褐借僧氊劳劳一杯酒不解道路寒经年相从乐既别亦茫然人间事尽尔聚散亦何叹但悲多难身尚获朋友欢间闗百忧中一笑有万钱张子年未冠已雄羣少年巉巉坐我侧紫眸秀双颧壮志激衰懦清谈破愁煎天明即分散奈此情悁悁
　　初到都下供职寄黄九
　　千里不相见劳劳复何辞不逺一城中耿耿令我思僦舍酒家楼推垆巻其旗防壤败晨炊守翁噪羣儿马傍挟羸双踵待刻移五日长安尘故山梦中归何以洗我心望君青松姿懐情久不吐古屋弦悲诗
　　次韵鲁直夏日斋中
　　文章慙肮脏谈舌罢隽永年来屏百事但愿两耳静黄公安禅室不觉在市井客来饱清风可是徒造请牺尊与社樗妄计幸不幸愿君妙观察金门等云岭
　　晚归寄无咎二首
　　气入古屋薄帷生夜清想君拥鼻坐端学苦吟生泥深欺我马归卧日半楹浩然有奇想非子定谁评屋东云移山屋西日半壁余天一剑清逺万丝白官事痴可了未遭官长责惟应晁夫子不可别顷刻
　　送吕际秀才南归
　　咽咽幽谷泉萧萧秋竹风岂不爱孤洁但伤愁且穷吕子南国秀沧溟贮其胸出试輙不偶低头避儿童离家五千里客饭苦不丰冷落卧寒斋苦吟和秋虫昨者投我诗九叹阅未终欲知作者心但视读者容文章出贫贱此事今古同但愿子富贵不愿文日工今日告我别出门若惊鸿各在天一方何当复相逢
　　西山寒溪
　　兹行颇间暇聊此山水间幸有所携人臭味同一源杉松鸣古刹始觉此溪寒孤亭出屋背石磴相牵攀释子具粗粝虽贫有余欢午登西山去路作九曲弯山禽惯不惊夏木秀且繁懐紫髯公奠玉祠天坛豪强有遗韵兴废无畱观空嵓一泉引予掬清甘【案此二句一本作眼明嵓间泉引手掬清甘】至人悲热恼遗此消昏烦我茶非世间天上苍月团为尔惜不得烹瀹浇晨餐深谷晚易隂快雨时斑斑但见夹道松龙髯湿苍顔念我亦闲人屏居闭柴闗不使倒珠玉济我胸中悭之官亦漫浪遇胜却盘桓平生据顽钝信命傲忧患言归徒旅疲就防休征鞍却视来时舟一叶系荒湾
　　送张天觉使河东席上分题得将字
　　张侯蜀都秀玉立身堂堂手持明光节六月登太行三晋雄中夏朔方临大荒传声贤使者父老相扶将控百万戸十年废耕桑但使把锄犂自然息桁杨主人延阁老别酒泛兰觞寄声梁谏议欲试紫参方【原注梁欲寄上党参久未至也】
　　答仲车
　　先生居山阳时事不挂齿读书逾五车不肯着一字今朝苦叹嗟告我将老矣我意与子殊欲去依禅子
　　和仲车元夜戏述
　　华灯耀广陌皎月临重城惟我二三子柴门通夜扃展书对明烛浊酒徐徐倾峥嵘千万虑一醉皆能平
　　和鲁直
　　济物非仆仆功名愧无心倚市安能美汲泉不厌深老人夙有尚缾钵好丛林安能红尘里徒使老骎骎
　　书馆直舍
　　紫禁断人声蓬山转春日楼外晚鼓传城隂卫畨出循除撷新秀红紫间疎密倚天黄金阙龙虎气鬰律明时赋铅椠寓直守编帙疎闲谢禆补嵗月感飘忽谢公山林赏不为轩冕屈体道无朝野达情慙利物
　　宣城至日谒天庆观行香呈郡僚
　　溪山惨残嵗况乃值深冬清晨率其属肆礼凝琳宫漠漠冐原露凄凄隔水风南方异气霜叶未全红忽忆簮史笔早趋辟苍龙拜舞东阁上佳气鬰葱葱谈笑出右掖交防尽英雄老大心已矣依然魂梦中
　　秋日独酌懐荣子邕
　　新秋一杯酒风雨早凉天眷言西邻友咫尺莫能前岂无病羸马泥滑不胜鞭端居何为者落莫掩书眠高柳飒已疎碧草畱余鲜衰怀感徂节客舍悲流年孤吟谁与和独酌还醒然新晴野路干期子南山边
　　夜初凉
　　庭木舞风清秋来我堂衾裯偃宵寐灯火照新凉昔我来清颍庭花有晚芳坐防桐叶暗已近菊枝黄嵗月忽流驶形骸变老苍淹畱应有命通塞讵能量寂厯年华晩优防永日长忧时非我事黄巻有虞唐
　　题陆羽祠堂兼寄李援援有诗殊佳二首
　　陆子不可招寥寥风月魂空堂掩遗像幸此配老禅举世人浇薄云谁知子贤竟陵樵牧地陈迹岂复存我欲歌子诗三叹抚无瓦豋荐秋菊酌此石井泉
　　清诗吊陆子味若堂下泉陆子骨已朽青松代之言松亦安能言风至时萧然至谈非牙舌陆子意已传
　　万松亭有感
　　防湿青松松间多好风翠光浓欲滴对舞千蛟龙可惜青玉钗道边委蒿蓬幽人不汝弃应有绿毛翁
　　今旦
　　今旦寒气至晨坐进一杯一杯未能已三酌竟空罍我有胷臆事欲言谁使陪往往中夜叹郁结无由开頼此樽中君破闷有后来时时从之逰报我以欢咍古国多寒肴老妻治炮煨谁云一日富此价万琼瑰
　　摘梅花数枝挿小瓶中輙数日不谢吟玩不足形为小诗
　　疎梅挿书瓶洁白滋媚好防香悠然起鼻观黙自了秀色定可怜仙姿寕觧老禅翁心土木对此成魔恼
</div>
    <div class="pagination">
<a href="柯山集_page3.html">上一页</a><a href="柯山集.html">1</a><a href="柯山集_page2.html">2</a><a href="柯山集_page3.html">3</a><span class="current-page">4</span><a href="柯山集_page5.html">5</a><a href="柯山集_page6.html">6</a><a href="柯山集_page7.html">7</a><a href="柯山集_page8.html">8</a><a href="柯山集_page9.html">9</a><span>...</span><a href="柯山集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
