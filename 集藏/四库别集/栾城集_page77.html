<!DOCTYPE html>
<html>
<head>
    <meta charset="UTF-8">
    <title>栾城集 - 第 77 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 77 页/共 114 页</h1>
    <div class="content">
　



　

　
●栾城集卷四十九
◆代人上表二十三首
　　【代陈州张公安道谢批答表二首】

　　臣某言：伏以衰病日侵，旷官是惧。敢期恩贷，曲示抚存。臣某诚惶诚恐，顿首顿首。伏念臣早尘侍从，晚遇圣明。犬马之诚，本期于竭尽；乌鸟之志，旋迫于艰难。忧患既深，志力俱耗。比缘终制，获觐清光。自顾衰残之余，力求闲散之地。荷圣恩之未弃，付便郡以偷安。勉强支持，庶几补报。而自单车就道之日，旧疾缘隙而生。视事云初，犹冀有瘳于岁月；力疾为治，未敢即诉于朝廷。及此迁延，愈增昏眩。殆将隳挠于条教，无以表正于吏民。众所共知，信非矫饰。抱孤诚而未达，服睿眷以徒惊。感激之衷，固无以喻，进退之分，终所未安。虽明主优容旧臣，而尸素之讥，安可弗畏；虽愚臣贪冒宠禄，而筋力之去，难以强回。苟矜察其罢羸，实保全于终始。臣无任祈天俟命激切屏营之至，谨奉表陈免以闻。臣某言：老病既至，昏耄及之，恩泽未移，抚存若此。感幸虽切，启处未宁。臣某诚惶诚恐，顿首顿首。伏惟皇帝陛下复育万物，体乾坤之不遗；容养群臣，犹父母之曲尽。始终爱惜，左右保全。虽或迂疏无用之才，加以羸老难任之日，犹未忍弃，俾获偷安。德厚恩隆，感深涕陨。然念臣结发从宦，出身事君。遭遇圣明，有犬马自效之志；酣豢爵禄，无山林独往之心。矫世求名，既非所愿，要君自鬻，尤不忍为。诚以病势侵凌，理难勉强。伏自去岁初莅宛丘，风热交攻，面目几废，固陈诚请，未赐允从。贪冒宠光，朋友之所讥笑；隳弛条教，吏民之所厌憎。逮此干闻，出于窘迫。岂可复贪荣命，不畏多言。而况南都有先臣之敝庐，留台固遗老之清职。在臣不为遂废，于国亦谓无嫌。病而得闲，斯人情之至愿；退之以礼，知主眷之愈隆。天高听卑，得请乃已。臣某无任祈天俟命激切屏营之至，谨奉表陈免以闻。

　　【代齐州李肃之谏议谢表】

　　臣某言：伏奉某月日敕，就差臣知齐州，已于今月三日到任上讫者。衰疲无用，退避为宜，尚分邦符，以便私计。臣某诚惶诚恐，顿首顿首。伏念臣幼蒙基业，早与簪裳。遭遇先朝，荐更烦使。逮圣明之有作，登贤俊于无方。误识鄙凡，首被选擢。节制西夏，尹正上都。用舍皆独断之明，左右无一人之助。才微地薄，宠至心惊。誓坚愚忠，以报天造。然自出入要地，讫无丝发之可称；驱驰莫年，已觉筋骸之不迨。虽东秦之奥壤，实故里之近邦。顾惟绥抚之权，非复羸老之任。飞章自乞，倚宸眷之未移；明命俯从，知圣恩之愈厚。况复历山旧治，父老犹存，濮水敝庐，封轸相望。首丘自得，恋主徒深，秋稼粗登，民情稍复，坐布德泽，岂劳施为。惟是丘山之恩，猥被桑榆之景。报效无所，寝兴不遑。臣无任感天荷圣激切屏营之至，谨奉表称谢以闻。

　　【代李谏议谢免罪表】

　　臣某言：顷者昧于周防，自贻谤ゥ，聪明坐照，善恶俄分。臣某诚惶诚恐，顿首顿首。伏念臣幼服官箴，惟知勤瘁，老膺朝寄，但守朴忠。讫无他长，以报殊遇。力小任重，常自知其不任；势薄地寒，果大招于浮议。烦言初起，卒莫自明，孤迹多危，自甘永弃。赖圣神之不惑，察诬罔之无根。不劳辩明，自获昭洗。此盖伏遇皇帝陛下，天鉴在上，物无遁形，坤厚兼容，人获安处。知拙直之多怨，怜衰朽之易摧。不见瑕疵，曲全终始。感幸之切，涕泗交流。重念臣昔事先朝，虽更烦使，衰门无振起之望，莫齿绝荣华之心。自蒙选抡，遂历禁近。初无左右之助，惟恃日月之明。入领要权，出分重镇。况复弟昆之菲薄，并叨侍从之清华。蒙国厚恩，如臣有几。未能消于谤口，实有累于知人。每自省循，谓宜废黜。尚窃方州之寄，益明眷奖之深。敢不勉励疲驽，要粉身而后已；训敕子弟，期累世以无忘。过此以还，未知所措。臣某无任感天荷圣激切屏营之至，谨奉表称谢以闻。

　　【代南京张公安道免陪祀表】

　　臣某言：伏蒙诏恩以南郊大礼，召臣陪祀者。躬飨圜丘，祗见祖庙，百辟在列，有怀旧臣。明诏及门，许观盛礼。顾衰骸之羸瘠，奉成命以震惊。臣某诚惶诚恐，顿首顿首。伏念臣顷守乡国，理极便安。但以莫年，势难勉强。飞章请老，有负薪不逮之深忧；窃禄偷安，岂日莫思归之本意。恐再三之上渎，遂黾勉以逾时。然而目疾侵陵，比加昏眩，足力耗竭，殆不支持。方陛下咸秩百神，骏奔万国，思以自天之福禄，均畀在位之臣工。恻然眷怀，未忍遗弃。而臣适丁病废之日，惧成跛倚之尤。身滞周南，信荣观之有命；心游魏阙，念入侍之无期。惟当望柴燎之余烟，伏茅檐而窃。坐驰诚意，仰企清光，俞惰之诛，逃避无所。臣无任祈天荷圣激切屏营之至，谨奉表陈免以闻。

　　【代张公谢免陪祀表】

　　臣某言：伏奉今月某日诏书，许臣免南郊陪位者。睿眷优隆，不遗旧物。老身衰病，辜奉明恩，未即谴诃，重加抚谕。臣某诚惶诚恐，顿首顿首。伏惟皇帝陛下奉若天地，祗事祖宗，罄万国之欢心，洽百礼而为奉。四海来格，尚何俟于匹夫；诚意旁周，独未忘于一介。其为幸会，岂合固辞。况臣仕历三朝，班联二府，自当勉强筋骸之力，奔走笾豆之间。听工祝之告休，均在廷之率舞。而乃自陈衰瘠，苟便安闲。始贡私诚，谓严诛之莫逭；重迂细札，识圣度之兼容。虽蒲柳之质既衰，而葵藿之心未已。瞻望陨越，寝兴不遑。臣无任感天荷圣激切屏营之至，谨奉表陈免以闻。

　　【代张公贺南郊表】

　　臣某言：伏见今月二十七日南郊礼毕，大赦天下者。飨帝之功，允屡于元圣；好生之德，遂洽于斯民。臣某诚欢诚恐，顿首顿首。臣闻天地万物之始，祖宗百世之元，在礼有合祭之文，于经有严配之义。旷三年而后举，竭四海以荐诚。然后精意获通，多仪克备。惠泽均于多辟，赐予迨于六师。自非圣神，莫或修举。伏惟皇帝陛下仁孝天锡，恭俭日跻，祗事神祗，勤恤鳏寡。故能享安宁于历岁，效职贡于多方。厘事告成，旧章不坠。臣忝事累圣，亲承盛仪。睹致诚备物之为难，知持满守成之不易。其为喜慰，实倍等伦。臣某无任瞻天望圣激切屏营之至，谨奉表称贺以闻。

　　【代南京留守贺南郊表】

　　臣某言：伏以今月某日南郊礼毕，大赦天下者。亲飨天地，陟配祖宗，咸秩百神，均福四海。举此盛礼，并在一时。臣某诚欢诚，顿首顿首。伏惟皇帝陛下缵嗣五圣，勤劳十年。地平天成，礼备乐举。亲执圭币，三接神祗。藁秸陶匏，致精微于德产；牺牲玉帛，来职贡于多方。祝嘏告休，福禄荐至。赦宥多辟，思广好生之心；赏赉六师，共享如茨之福。罔有内外，咸尽欢欣。臣某居守别都，阻陪列位。徒与吏民之众，共被德泽之余。臣某无任瞻天望圣激切屏营之至，谨奉表称贺以闻。

　　【代南京百官贺南郊表】

　　臣某等言：伏奉今月某日南郊礼毕，大赦天下者。举三年之盛典，罄万国之欢心。厘事既终，鸿恩均被。臣某等诚欢诚，顿首顿首。伏以天地之功，施而不报，祖宗之德，大而难名。惟有躬祀圜丘，配神作主。仰以答灵休之嘿运，俯以示圣孝之无穷。伏惟皇帝陛下道被华夷，泽浃幽显，百神受职，四海宅心。盛德元功，推而不有。报本反始，因以教人。遂缘祝嘏之余，丕冒生灵之众。幅员万里，欢喜一词。臣等分职留都，不获奔走执事。无任瞻望踊跃激切屏营之至，谨奉表称贺以闻。

　　【代南京谢颁历表】

　　臣某言：今月某日，进奏院递到诏书一道，赐臣熙宁十一年新历一卷者。天方发春，朝既颁朔，岁功伊始，民事有时。臣某诚惶诚恐，顿首顿首。伏惟皇帝陛下政先稽古，动必法天，将以正万事于岁先，大一统于宇内。而臣官治留务，职在劝农，敢不奉顺典常，助宣化育，勤率吏属，共质要成。臣无任瞻天荷圣激切屏营之至，谨奉表称谢以闻。

　　【代张公谢南郊加恩表】

　　臣某言：伏以今月某日南郊礼毕，特加臣恩命者。元祀告成，鸿恩溥及。虽在退藏之品，犹加异数之荣。祗奉丝纶，实增惭惧。臣某诚惶诚恐，顿首顿首。伏惟皇帝陛下竭诚致飨，受禄自天。乐与群臣，同沾大庆。上自股肱之列，下同库之微。嘉其显相之勤，录其骏奔之助。霈然大赉，夫岂无名。如臣草木余生，桑榆莫景，顾田庐而愿逝，窃秩禄以常惊。多病支离，已无任于联祀；宠光沾洽，尚不间于推恩。荷德滋深，论报无所。臣无任感天荷圣激切屏营之至，谨奉表称谢以闻。

　　【代李诚之待制遗表】

　　臣某言：衰病既侵，大期将至。顾视日景，瞻恋圣时。忍死一言，暝目无恨。臣某诚惶诚恐，顿首顿首。伏念臣少年感慨，有志功名，晚节遭逢，屡经驱策。总戎西北，方朝廷旰食之秋；为国威怀，窃将帅分忧之日。誓将勉励，少答恩私。而施设未遑，罪戾随至。荷圣神之普照，曾窜逐之几时。安居里闾，浪迹渔钓。诚心自信，冀天日之尚回；岁月潜移，谓倚伏之可待。而命之弗予，冥不自知。俯仰之间，弥留已甚。伏惟皇帝陛下，躬尧舜之明哲，履汉唐之绪余，引领太平之功，侧身同德之士。臣虽窃见其始，而莫究其终。兴言及兹，衔痛没地。然臣闻之，惟至诚可以格物，惟至仁可以安人；刑非为治之先，兵实不祥之器。此皆陛下聪明之自得，老生平昔之常谈。将死之言，庶几于善。苟有取于万一，则虽没而犹生。臣无任瞻天望圣激切屏营之至，谨奉表以闻。

　　【代龚谏议谢知青州帅表】

　　臣某言：伏奉五月某日敕告，授臣右谏议大夫、知青州军州事、兼京东东路安抚使，臣已于今月某日祗受讫者。守土无功，旷官是惧，成命既出，恳避无由。臣某诚惶诚惧，顿首顿首。伏念臣儒术空疏，吏能浅薄。早蒙选擢，屡典方州，中被宠光，荐历台省。怀朴忠而不顾，励勤拙以自将。然自违去中朝，流落外补，首尾经八年之久，左右无一人之容。自分衰朽之余，无复甄升之望。顷缘乏使，再守别京。获睹日月之光，亲闻金石之训。粗陈本末，方惭尸素之多；俯念孤平，尚有驱策之意。自违天阙，曾未期年，亟升侍从之荣，仍分旄钺之寄。鸿恩自至，莫知其由。此盖伏遇皇帝陛下天地兼容，陶钧独运。识冯唐于郎省，但取一言；置汲黯于淮阳，未忘旧物。恩深不报，期铭骨以终身；才拙自知，誓见危而一节。衔命东往，诚心内驰。臣无任感天荷圣激切屏营之至，谨奉表称谢以闻。

　　【代陈汝羲学士南京谢表】

　　臣某言：伏蒙圣恩，授臣南京留守、知应天府事。臣已于今月某日到任讫者。越从散地，擢领留都，仰戴恩光，惟知惭惧。臣某诚惶诚恐，顿首顿首。伏念臣早蒙器使，屡试烦难。任重多忧，积衰成病。乞身闲冷，但求安养于余生；绝意功名，不复干求于当世。岂谓圣恩未弃，见收桑榆，枯木再生，重沾雨露。自闻此命，莫知其由。洎获见于清光，复亲承于圣训。决陶钧之化，曾微左右之容。昔汉宣起张敞于亡徒，汉武用安国于梁狱。古或有是，今则无之。向非日月之照临，不遗隙穴之微陋，则已废之迹，谁肯复收。臣敢不勉励疲驽，宣布政令。虽天地之恩不报，而犬马之志长存。臣无任感天荷圣激切屏营之至，谨奉表称谢以闻。

　　【代南京留守谢减降德音表】

　　臣某言：今月十三日，进奏院递到中书札子一道，疏决见禁罪人，臣已即时施行讫者。德泽之厚，常首于京都；原省之宽，一清于多辟。感天至速，协气可期。臣某诚惶诚恐，顿首顿首。伏以本京顷自秋末，逮兹岁终，愆阳为灾，时雪不至，麦田枯稿，民气底烦。虽尝祗奉诏音，并走群望，而精神未格，应答不时。众皆嗷然，仰而有待。伏惟皇帝陛下心存万国，知其艰难，德配上天，体厥复露，推临轩决狱之意，广赦过宥罪之仁。谓三都之人，均在辇毂，使千里之内，同起颂声。民心既孚，天听非远。臣幸摄守留钥，亲被鸿休，乐与都人，共陶圣化。臣无任感天荷圣激切屏营之至，谨奉表称谢以闻。

　　【代张刍谏议南京谢表】

　　臣某言：伏以南阳重镇，久愧于无功；留钥乏人，复叨于宠寄。祗奉纶，初见吏民。臣某诚惶诚恐，顿首顿首。伏惟皇帝陛下选用列辟，藩屏四方。独化陶冶之间，不为亲疏之异。乃眷别都之地，实惟创业之邦。控引大河，远通江海之利；列置诸将，并拥貔虎之师。舟车四驰，宾旋荐至。历观近世，多用重臣。顾省庸虚，岂宜忝冒。伏念臣遭逢早岁，流落中年。不意斑白之秋，置身侍从之列。秉持旄钺，镇抚方州。负乘有致寇之忧，老病非济时之器。向非荷天地生成之德，被日月照临之明，孰为先容，保其弱植。臣敢不瞻望京邑，推广风教之余；勉强疲驽，少致涓埃之报。臣无任瞻天望圣激切屏营之至，谨奉表称谢以闻。

　　【代张公安道乞致仕表三首】

　　臣某言：七十致仕，国有旧章，再三上闻，情非虚饰。臣某诚惶诚恐，顿首顿首。伏念臣早尘显仕，才本空疏，晚依至道，心存止足。年方未及，亟请闲官，老既当休，即求谢事。陛下矜怜耆旧，特屈典常，许带使名，坐临仙馆。臣眷恋德泽，难于固辞，勉强衰迟，领此深眷。空糜厚禄，已复二年，仰愧朝廷，俯惭朋友。敢缘礼律之旧，力丐筋骸之余。盖陛下欲优容老成，而臣之蒙赐已久。臣将畏避满溢，而陛下之流泽愈多。诚恐一朝沟壑之虞，遂有终身负乘之耻。逮此未耄，得以自陈。伏惟皇帝陛下成物如天，爱人以德。君臣之际，非独以爵禄豢养为恩；进退之间，固将以名节始终为意。使臣得退伏闾里，歌咏圣时，行苇无牛羊之忧，蒲柳免风霜之患，则私心自得，国体兼存。区区悃诚，实冀得请。臣无任祈天俟命激切屏营之至，谨奉表以闻。臣某言：老而求退，岂以为名，病而得闲，本其至愿。飞章自乞，诚意未孚，特蒙赐书，勉以就职。臣某诚惶诚恐，顿首顿首。臣闻引年去位，事君之旧章；怀禄忘归，人臣之深戒。自昔不得谢者，在礼虽或许之，然皆庙堂注意之臣，疆埸折冲之任。邦家倚以为重，神人赖以为安。留之者既自有词，居之者诚亦无愧。是以礼存权制，人绝间言。未闻退处闲官，坐糜厚禄，窃此异数，晏然偷安。伏念臣早事三朝，晚遭兴运。首被拣拔，与闻几微。贪恋圣明，岂有穷已。徒以宠禄盈满，惧速颠齐。筋力衰罢，理难勉强。幸缘旧典，敢固自陈。伏惟皇帝陛下，量极乾坤，德隆父母。因至诚之勤请，杜无名之误恩。念臣平生粗守廉隅，耻于侥幸，使臣今日得安分限，即是恩私。区区寸诚，得请乃已。臣无任祈天俟命激切屏营之至，谨奉表以闻。臣某言：诚发于中，一言可信，恩加望外，再请未从。顾惟衰朽之年，久窃尊荣之寄，虽蒙异眷，敢以自安。臣某诚惶诚恐，顿首顿首。臣闻事君之礼，少壮不敢不勉；行己之义，老病不可不归。壮而不勉，则失忠；老而不归，则忘耻。今臣心力衰退，手足支离。谢事之期，已逾三岁，祈天之请，盖又累年。况复同列之间，比多得请而去。独臣言辞浅陋，未足以回天。势力孤单，中无与为地。苟遂磐桓顾宠，俯仰怀惭，志不克伸，没有遗恨。伏惟皇帝陛下至诚乐善，多士克生。元首股肱，自足名世，奔走先后，未尝乏人。岂臣去留，足为轻重。徒以遗簪可念，遂忘朽弊之难堪；老马尚存，不知驱驰之弗逮。致之颠覆之地，恐非爱惜之宜。故宠臣以尊名，不若使臣得全廉耻之为贵；厚臣以重禄，不若使臣得守分限之为安。凡厥保全之余，斯皆圣明之赐。力陈危恳，尚冀必从。臣无任祈天俟命之至，谨奉表以闻。

　　【代张公谢致仕表】

　　臣某言：引年辞位，忘三请之频烦；念旧推恩，兼异数之重复。不替使名之重，仍兼宫职之崇。身喜归休，心惭误宠。国有成命，礼不敢辞。臣某诚惶诚恐，顿首顿首。伏念臣奋自诸生，荐历显仕，出入中外，凡经四十余年；事业空疏，未闻一二可纪。量才无用，早绝意于功名；闻道有年，久甘心于闲退。徒以夙事累圣，晚遇昌期，虽复已衰，未忍亟去。逮此筋骸之俱废，自知驱策之离堪。沥恳上闻，辍<黄主>蒙听。皇明委照，私欲无违。复缘出震之初，与闻冯几之命。曲加恩礼，度越典常。此盖伏遇皇帝陛下义不忘劳，仁先贵老。待疲马以刍粟之厚，聊尽其年；均枯木以雨露之恩，岂责之报。使得优游卒岁，安乐延龄。惠泽至深，反侧为愧。虽老身已有，将遂志于山林；而物性自然，终倾心于葵藿。臣无任瞻天望圣激切屏营之至，谨奉表称谢以闻。

　　【代歙州贺登极表】

　　臣某言：奉今月初六日赦书，伏承皇帝陛下天锡成命，君临万邦，神人宅心，中外相庆。臣某诚欢诚，顿首顿首。臣闻人伦莫先者父子，神器不二者社稷。付与一定，众庶自安。我国家接统汉唐，配德虞夏，世祚平泰，古无拟伦。先皇帝总御纲权，肇新法度，广兴百世之利，聿追三代之隆。大功甫成，明命有属。皇帝陛下仁孝天授，圣智日跻。承昭考作室之明，赖文母翼周之赐。临驭兹始，沛泽汪洋。宠及庶寮，恩宥多辟。民田蠲租税之重，边吏禁侵攘之奸。兆民允怀，四夷永赖。昔周成致刑措之盛，汉昭知时务之宜。今古同符，治功可待。臣守土南服，亲被鸿恩，踊跃欢呼，倍越伦等。臣无任瞻天望圣激切屏营之至，谨奉表称贺以闻。

　　【代滕达道龙图苏州谢上表二首】

　　臣某言：近从邻郡，移领乡邦。舟楫之劳，曾无几日，里闾之旧，足慰平生。臣某诚惶诚恐，顿首顿首。伏念臣家世寒微，学术疏浅。介特无援，历事三朝，缱绻愚忠，粗守一节。方先帝临御之始，实群臣综核之秋。拙直之心，偶蒙委照，几微之议，每辄与闻。知无不言，徒自竭于忠孝；直故多怨，遂寝结于憎嫌。恩遇一移，流落十载。虽欲自安于散地，然犹横被以恶名。投畀遐方，要令没齿。窃意网罗之莫脱，岂知天日之自明。吴兴之除，圣意可见。幸疑谤之已释，虽老死其何求。敢冀优恩，复迁善地。此盖伏遇皇帝陛下孝思天至，圣德日跻，怜孤迹之多艰，伤旧物之久弃。特推鸿造，存养余龄。臣老病相仍，羁危多感。勤恤民物，敢忘委寄之深，迎劳往还，已觉筋骸之惫。葵藿之心徒切，桑榆之报何时。臣无任瞻天望圣激切屏营之至，谨奉表称谢以闻。臣某言：地本乡闾，人情所乐，物多鱼稻，衰病以安。祗见吏民，布宣德泽。臣某诚惶诚恐，顿首顿首。伏惟太皇太后陛下坤仪正大，母德仁慈，照知四海之艰难，洞鉴群臣之情伪。不遗疏逖，均被优恩。臣早事三朝，误知先帝，初睹变更之议，每陈安静之谋。言拙计疏，怨多援寡，始求补外，本欲安身。不图宠幸之心，未快憎嫌之素，遂因疑事，加以恶名。流落十年，必致死亡之地；窜投三郡，益加远小之乡。赖圣神之至明，察愚直之无过，独排众谤，移领吴兴。危迹再安，孤根复植。逮兹新命，不觉涕零。惟天地之鸿私，顾草木之何报。东南少事，深惭素食之恩；江海坐驰，私有自怜之意。臣无任瞻天望圣激切屏营之至，谨奉表称谢以闻。 
　

　



　

　
●栾城集卷五十
◆启事二十二首
　　【贺欧阳副枢启】

　　右某启：伏审近膺休命，遂总兵权，凡在下风，孰不自庆。以天下之辩士，而议论兵革之要；以朝廷之元老，而临御猛悍之臣。士民所以欢欣，夷狄所以震惧。昔者汉之贾谊，谈论俊美，止于诸侯相，而陈平之属，实为三公；唐之韩愈，词气磊落，终于京兆尹，而裴度之伦，实在相府。夫陈平、裴度未免谓之不文，而韩愈、贾生亦常悲于不遇。盖人之于世，美恶必有所偏；而天之于人，赋予亦莫能备。伏惟枢密侍郎天才奇特，高出古人，余论温纯，和乐海内。士人之所望以开慰学者，世俗之所待以师保斯民。果承宠荣，入践钧轴，手执予夺，身为安危。施之事实，则可以惨舒四方之人；见之笔墨，则可以照曜万世之下。夫富贵之士，所少者文字，而终莫能得；贫贱之士，所急者爵禄，而亦不可求。有能力取其一端，皆以自足于当世，而况位在枢府，才为文师，兼古人之所未全，尽天力之所难致。文人之美，未复何加！谨奉启陈贺，不宣。谨启。

</div>
    <div class="pagination">
<a href="栾城集_page76.html">上一页</a><span>...</span><a href="栾城集_page72.html">72</a><a href="栾城集_page73.html">73</a><a href="栾城集_page74.html">74</a><a href="栾城集_page75.html">75</a><a href="栾城集_page76.html">76</a><span class="current-page">77</span><a href="栾城集_page78.html">78</a><a href="栾城集_page79.html">79</a><a href="栾城集_page80.html">80</a><a href="栾城集_page81.html">81</a><a href="栾城集_page82.html">82</a><span>...</span><a href="栾城集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
