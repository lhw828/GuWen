<!DOCTYPE html>
<html>
<head>
    <meta charset="UTF-8">
    <title>攻媿集 - 第 40 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 40 页/共 78 页</h1>
    <div class="content">　　在外大中大夫以上官知州府该覃恩转官显谟阁学士中大夫知绍兴府叶翥【以下首尾词同】
　　敕朕奉上皇之慈训承列圣之丕图霈乃涣恩覃于海宇矧是文昌之旧往宣屏翰之劳爰锡明缗俾跻命秩具官某材猷通敏德度恢洪听履禁途坐阅十年之久分麾帅阃实为九牧之先方歌求助之诗仍加进律之宠在汉比千石之秩于今为四品之阶其务钦承益思犹告
　　焕章阁学士大中大夫知明州何澹
　　矧惟中执法之旧往为东诸侯之行爰锡明缗俾跻命秩具官某学探蕴奥名冠伦魁入总台纲见藜藿之不采出临制阃致波涛之不惊方歌求助之诗仍加进秩之宠在隋始大夫之号于今正三品之阶
　　通议大夫焕章阁待制知建宁府陈居仁
　　矧是词臣之旧往宣藩服之劳爰锡明缗俾跻命秩具官某禀资端亮秉德忠纯擅西掖之雄文最宜为诰奏南邦之最课尤号近民
　　中大夫焕章阁待制知鄂州王信
　　矧是闱之旧往宣藩服之劳爰锡明缗俾跻命秩具官某词源浩博才刃恢余西掖东台尝备更于清选武昌夏口正倚重于上游
　　中奉大夫焕章阁待制知镇江府马大同
　　矧是文昌之旧往宣屏翰之劳爰锡明缗俾跻命秩具官某性资沈毅政术闿明持槖禁途尝主民曹之大计分麾京口实当天堑之要津方歌求助之诗仍加进秩之宠昔倪寛则以诵书而擢若晁错则由对防而除龙图阁学士正议大夫知建康府郑侨
　　具官某学通乎百氏文根乎六经领豹尾之班雅有公台之望分麟符之寄实为方面之雄
　　徽猷阁学士中大夫知襄阳府张枃
　　具官某才高一世气压万夫听履汉廷有张京兆之英誉分麾岘首追羊太傅之流风
　　中大夫敷文阁待制知建宁府单防
　　具官某才猷肤敏政术疏通持槖禁途坐阅十九年之久分麾侯服屡称二千石之良
　　焕章阁直学士中大夫知兴元府章森
　　具官某风仪峻整学术疏通持槖禁途尝典铨衡之重分麾帅阃屡专方面之雄
　　大中大夫敷文阁待制知泸州呉总
　　具官某家声素着政术甚优四松而班殿廷实视从臣之清贵五月而渡泸水正资边徼之威名
　　大中大夫焕章阁待制知太平州蒋继周
　　具官某才名素着经术尤高宪府宣威尚想闻于风采侯藩共理亦屡赋于中和
　　寳文阁学士奉直大夫知遂宁府宇文价【知潼川府阎苍舒同词】
　　具官某禀资肤敏植行粹和听履禁途【阎苍舒云持槖禁途】尝出汉廷之右拥麾帅阃屡登蜀道之难









　　攻媿集卷四十
　　钦定四库全书
　　攻媿集巻四十一
　　宋　楼钥　撰
　　外制
　　在外大中大夫以上任宫观该覃恩转官
　　龙图阁学士正奉大夫韩彦直【以下首尾词同】
　　敕朕奉上皇之慈训承列圣之丕图霈乃涣恩覃于海宇矧是文昌之旧屡从闲燕之居爰锡明缗俾跻命秩具官某才周庶务仕歴四朝进长地官职论思而最久退安真馆奉趋谒以甚恭方歌求助之诗仍加进律之宠爰陟文阶之等遂冠侍臣之班其务钦承益思犹告
　　焕章阁直学士朝奉大夫谢谔
　　具官某纯诚自守全德兼容听履而上星辰已高勇退之节把麾而去江海竟寻嘉遯之风
　　通奉大夫显谟阁待制陈岘
　　矧是琐闱之旧久从蘂馆之居爰锡明缗俾跻命秩具官某天资通敏门第高华入处东台早仪簪槖之列出临西蜀遂安香火之闲
　　中奉大夫敷文阁待制吴益
　　矧惟次对之旧久遂真祠之游爰锡明缗俾跻命秩具官某禀资和粹植行端良壮嵗逢辰已列甘泉之侍高怀去国惟求蘂馆之闲
　　大中大夫焕章阁待制刘国端
　　矧是论思之旧久从闲燕之居爰锡明缗俾跻命秩具官某秉心无竞持论不阿横榻宣威径上甘泉之列西清寓职遂安蘂馆之游
　　大中大夫敷文阁待制贾选
　　具官某才周世务识照事机宪部持平蚤列甘泉之侍闽山报政遂安蘂馆之游
　　在外大中大夫以上致仕官该覃恩转官
　　龙图阁学士通奉大夫张大经【以下首尾词同】
　　敕朕仰奉慈谟嗣膺圣绪肆颁大霈覃及万邦当代英才虽赐环而毕至前朝故老乃上印以言归顾注想之方深岂涣恩之可后具官某纯明而有执亮直而能容谏大夫之伏蒲明行甚肃大常伯之听履物望愈高挹神虎挂冠之风寓龙马负图之职居然寿考允矣典刑比歌求助之诗庶有乞言之福爰陟文阶之峻用为晩节之华其服宠光益介繁祉
　　敷文阁直学士正奉大夫汪大猷
　　具官某性通而自节道广而能周雍容簪橐之班凡有谋而必告出入麾符之后乃未老而求闲辞荥上北阙之章寓职峻西清之旧
　　正议大夫宝文阁待制沈枢
　　具官某风猷高迈政术淹通扬歴禁严尝任宫端之重周旋郡寄遂专帅连之雄聨次对之清班乐辞荣之嘉遯
　　朝散大夫敷文阁待制李昌图
　　具官某才周通变气禀直方登蜀道之难屡称肤使出汉廷之右遂列从臣通次对之清班乐辞荣之嘉遯中奉大夫万钟直龙图阁守本官致仕
　　敕具官某朝廷用人岂容其无故而去臣子纳禄或遂其知止之高尔以文奋身以才用世外临两郡既治行之有闻内列九卿非宦游之不达方将执笔于左螭之陛乃欲挂冠于神虎之门畀以河图之华成而緜上之隐是或一道毋有遐心
　　著作郎李唐卿江东提举太常丞吕棐湖北提举
　　敕具官某等朕惟一人之聪明不能周知天下之故分道遣使不惟寄耳目于外临遣朝士又得以宣布予之德意志虑于民常平以敛散为职括山泽之利事顾不重哉尔唐卿心平而论笃久于著作之庭尔棐气劲而言忠丞于礼乐之地俱以儒学老成见于有用治县称最寘彼周行辍从郎曹将我使指一往大江之左一往重湖之北各扬乃职朕不汝忘
　　知建康府郑侨吏部尚书
　　敕金陵为王者之宅固有借于保厘吏部有天官之名尤欲精于流品粤求旧德复领从班具官某执德不回秉心无竞举明主于三代之上倡诸儒以六经之文论思不惮于犯顔封駮尤高于批勅出临乡部载守留都肆纂承丕祚之初乃董正治官之日亟颁召节方欲听尚书之履声尽付铨曹岂令书干木之纸尾伫闻猷告其疾尔驱
　　太常少卿詹体仁太府卿
　　敕具官某容台之礼乐外府之财用其实皆政也后世治出于二而后有流品之分然礼以养人为本又曰乐以殖财惟知古道者能言之尔好古而志于用顷由道山册府出为常平使者远护军储能声益昭归处少列明礼修乐亶惟其长序进卿长上以佐民曹之调度下以柅有司之出纳以若之才不劳而办朕将思所以用汝者焉
　　监察御史曾三复太常少卿
　　敕具官某宪府设属以六察为重容台少列非七寺之比寿皇厌朝士之数易御史峩廌或二三年而不迁若其察事能审敢言不阿擢居礼乐之司不以为吝士亦以此竞劝朕之用尔盖此道也尔气刚而克和才敏而能详其在周行表表自立报政于辅郡简僚于南牀助正台纲阅时最久朕知其有靖共之誉故拔而用之礼方从宜大飨伊迩引经据古使礼行于上而人孚于下朕于是望汝焉
　　李壁秘书省正字
　　敕具官某惟尔父尔兄并游英俊之躔有臯绶之遗风无歆向之异论能继厥后尔惟其人自登世科亟寘册府衔卹万里素冠三年召收来归复畀旧物岂惟以是正简册望汝史事甚重尔有家传朕将于汝乎求之
　　知枢密院事赵汝愚该覃恩封赠
　　曽祖太子太保士虑少保
　　敕朕祗膺慈训勉绍丕图允赖迩臣共济万几之务爰因惠泽特推三世之恩具官某宅庆璇霄聨芳宝牒少而从宦虽官政之莫施孝以宜家谅躬行之无媿侈厥余福流于后昆进参宥府之崇尝贲储寮之峻兹畴故典遂陟孤卿用昭宠光以慰冥漠
　　曽祖母安郡夫人龚氏崇国夫人
　　敕朕履位云初均福于下有如近辅之重可后会门之光具封某生于儒家嫔我皇族动谨珩璜之饰克共苹藻之仪爰及诸孙进居两地遂啓封于大国以锡命于小君隂报可知宠光未艾
　　祖太子太傅不求少傅
　　敕图大宅中方布维新之令建极敛福实均共政之臣爰举彜章加贲先世具官某履行纯固禀资粹和生长承平及见累朝之全盛始终信厚遂臻后叶之繁昌进秩青宫申命黄壤兹以湛恩之布径跻亚傅之荣尚惟不忘其克祗服
　　祖母济阳郡夫人晁氏濮国夫人
　　敇惟时近臣翊予初政厥有霈泽光尔前人具封某素禀嫕柔能循法度中馈攸职宜其室家庆源既深有此汤沐载啓濮阳之号益崇石窌之封是为异恩以诏幽穸
　　父太子太师善应少师
　　敕维予冲人嗣大歴服无疆惟休均暨海宇凡列朝籍皆得以荣其亲矧二三大臣顾可后欤具官某孝友实根于天禀躬行无愧于古人为吾宗盟之表善言善行称于搢绅即世之后隐然不忘是宜其有子也宠及泉壤遂冠六傅兹以周官贰公之秩以告于第且以慰雨露之感英灵不昧其尚宠嘉
　　母饶阳郡夫人李氏申国夫人
　　敕大宝嗣守赖兹臣邻湛恩普覃燕及祢庙具封某克遵壸范能谨妇仪四德备全恊山水之高趣三迁垂教为廊庙之钜贤屡锡恩封以昭宠遇乃开申伯之国载彻饶阳之封以寛吹棘之思庸示漏泉之泽
　　妻通义郡夫人徐氏安定郡夫人
　　敕丕绪绍隆方履重熙之运臣工翊賛宜均内助之恩具封某婉嫕自将柔嘉可度克相夫子遂为当代之名卿乃啬天年不见机庭之异数亶敷宠渥岂间幽明用畴泾水之封载彻眉山之旧尚惟英爽钦此卹章
　　签书枢密院事罗防初除封赠
　　曽祖起太子少保
　　敕延登迩臣翊赞初政维时伟望进参宥府之严庸锡明纶以厚曽门之宠具官某持身无玷制行有严寡悔寡尤自洁幽人之履以嗣以续遂开余庆之源厥闻惟彰其后乃大爰畀青宫之秩用疏黄壤之恩尚惟不忘其克只服
　　曽祖母陈氏临川郡夫人
　　敕参宥密之司是谓百僚之表焕显扬之典宜加三世之荣具封某妇德素充姆仪尤备柏舟自誓知勤苦以成家彤管有光笃义方而教子至孙曽而遂显信隂报之不诬锡命小君疏封乡郡以侈漏泉之泽以彰告第之恩
　　祖琢太子少傅
　　敕士有积德在躬弗见于用施及后嗣追荣厥先于百年之后岂人力所能致哉具官某孝友天禀义概素笃人不间于其昆弟之言深沈不二安分知足长者之号着于乡党积此庆羡笃生枢臣申命九泉遂登东储六傅之秩如有知也庶克自慰
　　祖母邓氏新兴郡夫人
　　敕登用大臣所以赞庙谟也锡命之初则必有以宠其先世又所以示优典也具封某勤俭柔淑如古贤妇克相夫子以广义风为族婣之所依赖含饴之爱素笃于生前虽不及亲见其贵而汤沐之颁方来未艾荣亦至矣新兴名邦用贲冥漠惟尔灵其预享之
　　父赠中散大夫朝峻太子少师
　　敕积厚流光既陟机庭之峻位高宠厚肆崇祢庙之恩厥有故常式昭涣渥具官某操履纯固性资靖夷共被对床素深同气之爱指囷倒廪尤高周急之风是钟令子之贤亲见儒科之擢速超登于近着尝屡被于卹章进位宫师疏荣泉壤庸示教忠之效庶寛追远之思
　　母齐安郡夫人缪氏封通义郡夫人
　　敕遴选名儒密赞紫枢之贵推恩贤母式颁鸾诰之华具封某性秉贤明动循鉴戒从夫协趣克共苹涧之仪教子有方首擢桂林之秀承顔甚乐就养有年受福祉而未央见宠光之狎至兹易眉山之号用崇石窌之封其服异恩益介遐寿
　　妻赠淑人黄氏永嘉郡夫人
　　敕进秉事枢实倚朝廷之重载疏汤沐以旌闺阃之贤具封某禀姿懿柔处已庄静毓庆儒族知女则之不逾作配名卿循妇仪而克谨云何不淑弗见显庸兹畴瓯海之雄用锡鸾牋之宠姑从告第少慰悼亡
</div>
    <div class="pagination">
<a href="攻媿集_page39.html">上一页</a><span>...</span><a href="攻媿集_page35.html">35</a><a href="攻媿集_page36.html">36</a><a href="攻媿集_page37.html">37</a><a href="攻媿集_page38.html">38</a><a href="攻媿集_page39.html">39</a><span class="current-page">40</span><a href="攻媿集_page41.html">41</a><a href="攻媿集_page42.html">42</a><a href="攻媿集_page43.html">43</a><a href="攻媿集_page44.html">44</a><a href="攻媿集_page45.html">45</a><span>...</span><a href="攻媿集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
