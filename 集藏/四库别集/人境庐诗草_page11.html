<!DOCTYPE html>
<html>
<head>
    <meta charset="UTF-8">
    <title>人境庐诗草 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人境庐诗草 - 第 11 页/共 21 页</h1>
    <div class="content">
　　长华园里好亭楼，每到花时载酒游。岁岁花开频入梦，桑干梦醒梦并州。

　　袖中各有赠行诗，向岛花红水碧时。只恨书空作唐字，独无烂石补天词。

　　一龛灯火最相亲，日日车声辗麴尘。绝胜海风三日夜，拏舟空访沈南蘋。

　　已破家山賸故侯，秦筝赵瑟尚风流。可能纲载西施去，不解风波不解愁？

　　曾观《菩萨处胎卷》，又访《那须国造碑》。直引蛇行横蟹足，而今安用此毛锥？

　　无端碌碌随官去，仍是铿铿说教师。黄面瞿夷金指爪，可曾嫁毕女先医？

　　几年辛苦赋同袍，胆大於身气自豪。得失鸡虫何日了，笑中常备插靴刀。

　　绕朝赠策送君归，魏绛和戎众共疑。骂我倭奴兼汉贼，函关难闭一丸泥。

　　褒衣博带进贤冠，礼乐东方万国看。尺二玺书旗太极，是王外戚是王官。

　　东方南海妃呼豨，身是流离手采薇。深夜骊龙都睡熟，记君痛哭赋无衣。

　　波臣流转哭涂穷，犹自低徊说故宫。中有丹书有金印，蛮花仙蝶粉墙红。

　　○新嘉坡杂诗十二首

　　天到珠崖尽，波涛势欲奔。地犹中国海，人唤九边门。南北天难限，东西帝并尊。万山排戟险，嗟尔故雄藩。

　　本为南道主，翻拜小诸侯。巧夺盟牛耳，横行看马头。黑甜奴善睡，黄教佛能柔。遂刬芒芒迹，难分禹画州。

　　花离不成国，黔首尚遗黎。家蓄獠奴段，官尊鸭姓奚。神差来却要，天号改撑犁。益地图王母，诸蛮尽向西。

　　王屋沈沈者，群官剑佩磨。开衙尊鸟了，检历籍娄罗。巢幕红鹰集，街弹白鹭多。独无关吏暴，来去莫谁何。

　　裸国原狼种，初生赖豕嘘。吒吒通鸟语，袅袅学虫书。吉贝张官伞，千兰当佛庐。人奴甘十等，只愿饱朱儒。

　　纣绝阴天所，黎鞬善眩人。偶题木居士，便拜竹王神。飞虫民头落，迎猫鬼眼瞋。一经簪笔问，语怪总非真。

　　化外成都会，迁流或百年。土音晓鴂舌，火色杂鸢肩。马粪犹余臭，牛医亦值钱。奴星翻上座，■〈舌氐〉鼎半成仙。

　　不着红蕖袜，先夸白足霜。平头拖宝靸，约指眩金钢。一扣能千万，单衫但裲裆。未须医带下，药在女儿箱。

　　绝好留连地，留连味细尝。侧生饶荔子，偕老祝槟榔。红熟桃花饭，黄封椰酒浆。都缦都典尽，三日口留香。

　　舍影摇红豆，墙阴覆绿蕉。问山名漆树，计斛蓄胡椒。黄熟寻香木，青曾探锡苗。豪农衣短后，遍野筑团焦。

　　会饮黄龙去，驮经白马来。国旗飏万舶，海市幻重台。宝藏诸天集，关门四扇开。红髯定何物，骄子复雄才。

　　远拓东西极，论功纪十全。如何伸足地，不到尽头天？宝盖缝花網，金函护叶笺。当时图职贡，重检帝尧篇。

　　○以莲菊桃杂供一瓶作歌

　　南斗在北海西流，春非我春秋非秋。人言今日是新岁，百花烂熳堆案头。主人三载蛮夷长，足遍五洲多异想。且将本领管群花，一瓶海水同供养。莲花衣白菊花黄，夭桃侧侍添红妆，双花并头一在手，叶叶相对花相当。浓如栴檀和众香，灿如云锦粉五色。华如宝衣陈七市，美如琼浆合天食。如竞笳鼓调筝琶，蕃汉龟兹乐一律。如天雨花花满身，合仙佛魔同一室。如招海客通商船，黄白黑种同一国。

　　一花惊喜初相见，四千余岁甫识面；一花自顾远自猜，万里绝域我能来；一花退立如局缩，人太孤高我惭俗；一花傲睨如居居，了更妩媚非粗疏。有时背面互猜忌，非我族类心必异；有时并肩相爱怜，得成眷属都有缘；有时低眉若饮泣，偏是同根煎太急；有时仰首翻踌躇，欲去非种谁能锄；有时俯水瞋不语，谁滋他族来逼处；有时微笑临春风，来者不拒何不容。众花照影影一样，曾无人相无我相。传语天下万万花，但是同种均一家。古言猗傩花无知，听人位置无差池。我今安排花愿否？拈花笑索花点首。花不能言我饶舌，花神汝莫生分别。唐人本自善唐花，或者并使兰花梅花一齐发。飙轮来往如电过，不日便可归支那。此瓶不乾花不萎，不必少见多怪如橐驼。地球南北倘倒转，赤道逼人寒署变，尔时五羊仙城化作海上山，亦有四时之花开满悬。

　　即今种花术益工，移枝接叶争天功，安知莲不变桃桃不变为菊，迥黄转绿谁能穷？化工造物先造质，控搏众质亦多术，安知夺胎换骨无金丹，不使此莲此菊此桃万亿化身合为一。众生后果本前因，汝花未必原花身，动物植物轮回作生死，安知人不变花花不变为人。六十四质亦么麽，我身离合无不可，质有时坏神永存，安知我不变花花不变为我。千秋万岁魂有知，此花此我相追随。待到汝花将我供瓶时，远愿对花一读今我诗。

　　○眼前

　　眼前男女催人老，况是愁中与病中。相对灯青恍如梦，未须头白既成翁。添巢燕子双雏黑，插帽花枝半面红。不信旁人称岁暮，且忻生意暖融融。

　　○寓章园养疴

　　海色苍茫夜气微，一痕凉月入柴扉。独行对影时言笑，排日量腰较瘦肥。平地风波听受惯，频年哀乐事心违。笠檐蓑袂桄榔杖，何日东坡遂北归？

　　○番客篇

　　山鸡爱舞镜，海燕贪栖梁，众鸟各自飞，无处无鸳鸯。今日大富人，新赋新婚行。插门桃柳枝，叶叶何相当。垂红结彩球，绯绯数尺长。上书大夫第，照耀门楣光。中庭寿星相，新■〈杭〉供中央，隐囊班丝细，坐褥棋局方，两旁螺钿椅，有如两翼张。丹楹缀锦联，掩映蛎粉墙，某某再拜贺，其语多吉祥。中悬剥风板，动摇时低昂。遍地红藤簟，泼眠先生凉。地隔衬蒐白，水纹铺流黄。深深竹丝帘，内藏合欢床，局脚福寿字，点画皆银镶。■〈巾交〉帱挂碧绡，犀毗堆红箱。旁室铜澡盆，满储七香汤。四壁垂流苏，碎镜随风飏。华灯千百枝，遍绕曲曲廊，庭下众乐人，西乐尤铿锵，高张梵字谱，指挥抑复扬。弇口铜洞箫，芦哨吹如簧，此乃故乡音，过耳音难忘。蕃乐细腰鼓，手拍声镗镗，喇叭与毕栗，骤听似无腔。诸乐杂沓作，引客来登堂。

　　白人絜妇来，手携花盈筐，鼻端撑眼镜，碧眼深汪汪。裹头波斯胡，贪饮如渴羌。蚩蚩巫来由，肉袒亲牵羊。余皆闽粤人，到此均同乡。嘻嘻妇女笑，入门道胜常。蕃身与汉身，均学时世妆，涂身百花露，影过壁亦香，洗面去丹粉，露足非白霜。当胸黄亚姑，作作腾光芒。沓沓靸履声，偕来每双双。红男并绿女，个个明月璫。单衫缠白叠，尖履拖红帮。垂垂赤灵符，滟滟琲交璫，一冠攒百宝，论价难为偿。簇新好装束，争来看新郎。

　　头上珊瑚顶，碎片将玉瓖；背后红丝绦，交辫成文章；新制绀绫絓，衣补亦宝装；平头鹅顶靴，学步工趋跄。今行亲迎礼，吉日复辰良。前导青罗伞，后引绛节幢，驾车四骝马，一色紫丝缰，薄纱宫灯样，白画照路旁，海笛和云锣，八鸾鸣玱玱。帕首立候人，白鹭遥相望。到门爆竹声，群童喜欲狂。两三戴花媪，捧出新嫁娘：举手露约指，如枣真金钢，一钚五百万，两钚千万强，腰悬同心镜，衬以紫荷囊，盘金作绲带，旋绕九回肠，上下笼统衫，强分名衣裳，平生不著袜，今段破天荒，明珠编成履，千琲当丝纕。车轮曳踵行，蛮婢相扶将。丹书悬红纸，麒麟与凤凰。一双龙纹烛，华焰光煌煌。第一拜天地，第二礼尊嫜，后复交互拜，于飞燕颉颃。其他学敛纴，事事容仪庄。拍手齐欢呼，相送入洞房。

　　此时箫鼓声，已闻歌鲦鲿，点心嚼月饼，饤座堆冰糖，啖蔗过蔗尾，剖瓜馀瓜襄，流连与波罗，争以果为粮。赤足络绎来，大盘芦膻芗，穿花串鱼鲊，薄纸批牛肪，今日良宴会，使我攒眉尝。食物十八品，强半和椒姜，引手各搏饭，有粳有黄粱。蒲桃百瓶酒，破碎用斗量，呼么复喝六，拇战声琅琅。频黎小海瓯，举白屡十觞。既醉又饱腹，出看戏舞场，影戏粉牵丝，幻人巧寻橦。蓝衫调鲍老，玉瞳辉文康，蹋鞠肩背飞，迅若惊凫翔。白打唱《回波》，引杖相击撞。金吾今驰禁，赌钱亦无妨，初投升官图，意取富贵昌，意钱十数人，相聚捉迷藏。到手十贯索，冈利各筹防，名为叶子戏，均为钱神忙。醉呼解酲酒，渴取冰齿浆，饮酪拣灌顶，烹茶试头網。吹烟出菸叶，消食分槟榔，旧藏淡巴菰，其味如詹唐。倾壶挑鼻烟，来自大西洋，一灯阿芙蓉，吹气何芬芳。分光然石油，次第辉银红。入夜有火戏，语客留徜徉。行坐粉聚散，笑谈呼汝卬。中一蒜发叟，就我深浅商。指问座上客，脚色能具详。

　　上头衣白人，渔海业打桨，大风吹南来，布帆幸无恙，初操牛头船，旁岸走近港，今有数十轮，大海恣来往。银多恐飞去，龙圜束万镪，多年甲必丹，早推蛮夷长。左边黑色儿，乃翁久开矿，宝山空手回，失得不足偿。忽然见斗锡，真乃无尽藏，有如穷秀才，得意挂金榜。沈沈积青曾，未知若干丈，百万一紫标，多少聚钱缿。曷鼻土色人，此乃吾乡党。南方宜草木，所种尽沃壤，椰子树千行，丁香花四放，豆蔻与胡椒，岁岁收丰穰，一亩值十钟，往往过所望。担粪纵馀臭，马牛用谷量。利市得三倍，何异承天贶。右坐团团面，实具富者相，初来锥也无，此地甫草创。海旁占一席，露处辟榛莽，蜃气嘘楼台，渐次铲叠嶂。黄金准土价，今竟成闾巷，有如千户侯，列地称霸王。善知服食方，百味作供养，闻有小妻三，轮流搔背痒。长颈猕猴面，此物信巨驵。自从缚马足，到处设鱼网，夥颐典衣库，值十不一当。一饮生讼狱，谁敢倾家酿？搜索遍筐箧，推敲到盆盎，自煎婴粟膏，载土从芒砀。鸡洎窃更鹜，颠倒多奇想。龙断兼赝鼎，巧夺等劫掠，积钱千百万，適足供送葬。君看末座客，挥扇气抗爽，此人巧心计，自负如葛亮。千里封鲊羹，绝域通枸酱。积著与均输，洞悉万物状，锦绣离云爵，妙能揣时尚。长袖善新舞，胡卢弃旧样，千帆复万箱，百货来交广，遂与西域贾，逐利争衰旺，即今论家资，问富过中上。

　　凡我化外人，从来奉正朔，披衣襟在胸，剃发辫垂索，是皆满洲装，何曾蛮服著。初生设汤饼，及死备棺椁，祀神烛四照，宴宾酒三酌，凡百丧祭礼，高曾传矩■〈寻蒦〉。风水讲龙砂，卦卜用龟灼，相法学《麻衣》，推命本《硌碌》，礼俗概从同，口述仅大略。千金中人产。咸欲得封爵，今年燕晋饥，捐输颇踊跃。溯从华海来，大抵出闽骆。当我鼻祖初，无异五丁凿，传世五六叶，略如华覆萼。富贵归故乡，比骑扬州鹤，岂不念家山，无奈乡人薄。一闻番客归，探囊直启錀，西邻方责言，东市又相斮，亲戚恣欺凌，鬼神助咀嚼。曾有和兰客，携归百囊橐，眈眈虎视者，伸手不能攫，诬以通番罪，公然论首恶。国初海禁严，立意比驱骊，借端累无辜，此事实大错。事隔百余年，闻之尚骇愕，谁肯跨海归，走就烹人镬？言者袂掩面，泪点已雨落，满堂杂悲欢，环听咸唯诺。到此气惨伤，笳鼓歇不作，橐橐拍板声，犹如痛呼■。道咸通商来，虽有分明约，流转四方人，何曾一字著，堂堂天朝语，祇以供戏谑。譬彼犹太人，无国足安讬？鼯鼠苦无能，橐驼苦无角。同族敢异心，颇奈国势弱。虽则有室家，一家付飘泊。仓颉鸟兽迹，竟似畏海若，一丁亦不识，况复操笔削。若论佉卢字，此方实庄岳，能通左行文，千人仅一鹗。此外回回经，等诸古浑噩，不如无目人，引手善扪摸。西人習南音，有谱比合乐，孩童亦能识，识则夸学博。识字亦安用，蕃汉两弃却，愚公传子孙，痴绝谁能药？近来出洋众，更如水赴壑，南洋数十岛，到处便插脚。他人殖民地，日见版图廓，华民三百万，反为丛驱雀。螟蛉不抚子，犬羊且无靬郭。此闻欧澳美，日将黄种虐，向来寄生民，注籍今各各。周官说保富，番地应设学。谁能招岛民，回来就城郭？群携妻子归，共唱太平乐。

　　○养疴杂诗

　　病疟经年，医生劝以出游，遂往槟榔屿、麻六甲、北蜡等处，假居华人山庄。所见多奇景，随意成吟，亦未録草。病起追亿之，尚得数十首。

　　万山山顶树参天，树杪遥飞百道泉。谁信源头最高处，我方跂脚枕书眠。

　　月黑风高树影沈，鸟噤虫息夜愔愔。柴门似有谁摇撼，晓起纵横虎迹深。

　　树密山重深复深，穿云渡水偶行吟。欲寻归路无牛矢，转向无人迹处寻。

　　高高山月一轮秋，夜半椰阴满画楼。分付驯猿攀摘去，渴茶渴酒正枯喉。

　　钧天一醉梦模糊，喔喔鸡鸣病渐苏。南斗起看翻在北，不知仍是注生无？

　　老妻日据灶觚听，邻有神符治病灵。佛祖不如天使贵，劝余多诵《可半经》。

　　波光淡白月黄昏，何物■〈浦上女下〉娑石上蹲？欲废平生《无鬼论》，回头却是黑昆仑。

　　处裈残虱扫除清，绕鬓飞蚊不一鸣。高枕胸中了无事，如何不睡又天明？

　　桃花红杂柳花飞，水软波柔碧四围。五尺短绳孤棹艇，小儿讙曳鳄鱼归。
</div>
    <div class="pagination">
<a href="人境庐诗草_page10.html">上一页</a><span>...</span><a href="人境庐诗草_page6.html">6</a><a href="人境庐诗草_page7.html">7</a><a href="人境庐诗草_page8.html">8</a><a href="人境庐诗草_page9.html">9</a><a href="人境庐诗草_page10.html">10</a><span class="current-page">11</span><a href="人境庐诗草_page12.html">12</a><a href="人境庐诗草_page13.html">13</a><a href="人境庐诗草_page14.html">14</a><a href="人境庐诗草_page15.html">15</a><a href="人境庐诗草_page16.html">16</a><span>...</span><a href="人境庐诗草_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
