<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 74 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 74 页/共 103 页</h1>
    <div class="content">　　老氏説
　　前后之相随长短之相形推而广之万物之理皆然也不必更言其余然老子为书比其余诸子巳为简要也其于覈见人情尤为精尔非庄周慎到之伦可拟其言虽若虚无而于治人之术至矣
　　富贵贫贱説
　　贫贱常思富贵富贵必履危机此古人之所叹也惟不思而得既得而不患失之者其庶防乎富贵易安而患于难守贫贱难处而患于易夺居富贵而能守者周公也在贫贱而能久者顔回也然为顔回者易为周公者难也君子小人之用心常异趣于此见之小人莫不欲富贵而不知所以守是趣祸罪而惟恐不及也君子莫不安于贫贱为【一无此字】小人者不闵则笑是闵笑人之不舍其所乐而趋于祸罪也其为大趣相反如此【四字一作如此之反】则其所为不得不事事异也故与小人共事者难于和同凡事不和同则不济古之君子有用权以合正者为至难也若其【一作有】事君之忠主于诚信有欲济其事顾不害其正亦有用权之助者此可以理得难以言传孔子所以置而不论也推诚以接物有害其身者仁人不悔也所谓杀身以成仁然其所济者逺矣非常情之可企至也
　　钟莛説
　　甲问于乙曰铸铜为钟削木为莛以莛叩钟则铿然而鸣然则声在木乎在铜乎乙曰以莛叩垣墙则不鸣叩钟则鸣是声在铜甲曰以莛叩钱积则不鸣声果在铜乎乙曰钱积实钟【一有则字】虚中是声在虚器之中甲曰以木若泥为钟则无声声果在虚器之中乎
　　驷不及舌説
　　俗云一言出口驷马难追论语所谓驷不及舌也若较其理即俗谚为是然则泥古之士学者患之也
　　学书静中至乐説
　　有暇即学书非以求艺之精直胜劳心于他事尔以此知不寓心于物者真所谓至人也寓于有益者君子也寓于伐性泊情而为害者愚惑之人也学书不能不劳独不害情性耳要得静中之乐者惟此耳
　　夏日学书説
　　夏日之长饱食难过不自知愧但思所以寓心而销昼暑者惟据案作字殊不为劳当其挥翰若飞手不能止虽惊雷疾霆雨雹交下有不暇顾也古人流爱信有之矣字未至于工尚巳如此使其乐之不厌未有不至于工者使其遂至于工可以乐而不厌不必取悦当时之人垂名于后世要于自适而已嘉祐七年正月九日补空
　　学书自成家説
　　学书当自成一家之体【六字一作自家成一体】其模仿他人谓之奴书安昌侯张禹曰书必博见然后识其真伪佘实见书之未博者庐陵欧阳修嘉祐二年十一月冬至日
　　李白杜甫诗优劣説
　　落日欲没岘山西倒着接防花下迷襄阳小儿齐拍手拦街争唱白铜鞮此常言也至于清风明月不用一钱买玉山自倒非人推然后见其横放其所以警动千古者固不在此也杜甫于白得其一节而精强过之至于天才自放非甫可到也
　　薛道衡王维诗説
　　空梁落鷰泥未为絶警而杨广不与薛道衡解仇于泉下岂荒炀所趣止于此耶大风飞云信是英雄之语也若漠漠水田飞白鹭隂隂夏木啭黄鹂终非己有又何必区区于窃攘哉
　　峡州诗説
　　春风疑不到天涯二月山城未见花若无下句则上句何堪既见下句则上句颇工文意难评葢如此也
　　辨甘菊説
　　本草所载菊花者世所谓甘菊俗又谓之家菊其苗泽美味甘香可食今市人所卖菊苗其味苦烈乃是野菊其实蒿艾之类强名为菊尔家菊性凉野菊性热食者宜辨之余近来求得家菊植于西斋之前遂作诗云明年食菊知谁在自向栏边种数丛余有思去之心久矣不觉发于斯
　　博物説
　　蟪蛄是何弃物草木虫鱼诗家自为一学博物尤难然非学者本务以其多不专意所通者少苟有一焉遂以名世当汉晋武帝有东方朔张华皆博物
　　道无常名説
　　道无常名所以尊于万物君有常道所以尊于四海然则无常以应物为功有常以执道为本达有无之至理适用舍之深机诘之难以言穷推之不以迹见
　　物有常理者
　　凡物有常理而推之不可知者圣人之所不言也磁石引针蝍蛆甘带松化虎魄
　　世人作肥字説
　　世之人有喜作肥字者正如厚皮馒头食之未必不佳而视其为状已可知其俗物字法中絶将五十年近日稍稍知以字书为贵而追迹前贤未有三数人古之人皆能书独其人之贤者传遂逺然后世不推此但务于书不知前日工书随与纸墨泯弃者不可胜数也使顔公书虽不佳后世见者必寳也杨凝式以直言谏其父其节见于艰危李建中清慎温雅爱其书者兼取其为人也岂有其实然后存之久耶非自古贤哲必能书也惟贤者能存尔其余泯泯不复见尔
　　转笔在熟説
　　昨日王靖言转笔诚是难事其如【疑】对以熟岂不为名理之言哉往时陈尧咨以射艺自髙尝射于家圃有一卖油里翁释担而看射多中陈问尔知射乎吾射精乎翁对曰无他能但手熟耳陈忿然曰汝何敢轻吾射翁曰不然以吾酌油可知也乃取一葫芦设于地上置一钱以杓酌油沥钱眼中入葫芦钱不湿曰此无他亦熟耳陈笑而释之
　　李晸笔説
　　余书惟用李晸笔虽诸葛髙许颂皆不如意晸非金石安知其不先朝露以填沟壑然则遂当絶笔此理之不然也夫人性易习当使无所偏系乃为通理适得圣俞所和试笔诗尤为精当余尝为原甫説圣俞压韵不似和诗原甫大以为知言然此无它惟熟而巳蔡君谟性喜书多学是以难精古人各自为书用法同而为字异然后能名于后世若夫求悦俗以取媚兹岂复有天真耶唐所谓欧虞褚陆【疑】至于顔栁皆自名家葢各因其性则为之亦不为难矣嘉祐四年纳凉于庭中学书盈纸以付发
　　峡州河中纸説
　　夷陵纸不甚精然最耐久余为县令时有孙文徳者本三司人吏也尝劝余多藏峡纸云其在省中见天下帐籍惟峡州不朽损信为然也今河中府纸惟供公家及馆阁写官书尔
　　诲学説
　　玉不琢不成器人不学不知道然玉之为物有不变之常徳虽不琢以为器而犹不害为玉也人之性因物则迁不学则舍君子而为小人可不念哉付奕






　　文忠集巻一百二十九
　　钦定四库全书
　　文忠集巻一百三十
　　宋　欧阳修　撰
　　试笔一巻
　　南唐砚
　　某此砚用之二十年矣当南唐有国时于歙州置砚务选工之善者命以九品之服月有俸廪之给号砚务官嵗为官造砚有数其砚四方而平浅者南唐官砚也其石尤精制作亦不类今工之侈窳此砚得自今王舍人原叔原叔家不识为佳砚也儿子辈弃置之予始得之亦不知为南唐物也有江南人年老者见之凄【一作凄】然曰此故国之物也因具道其所以然遂始寳惜之其贬夷陵也折其一角
　　宣笔
　　宣笔初不可用徃时圣俞屡以为恵寻复为人乞去今得此甚可用遂深藏之
　　琴枕说
　　介甫尝言夏月昼睡方枕为佳问其何理云睡久气蒸枕热则转一方冷处然则真知睡者耶余谓夜弹琴唯石晖为佳葢金蚌瑟瑟之类皆有光色灯烛照之则燿非老翁夜视所宜白石照之无光唯目昬者为便介甫知睡真嬾者余知琴晖直以老而目暗耳是皆可笑余家石晖琴得之二十年昨因患两手中指拘挛医者言唯数运动以导其气之滞者谓唯弹琴为可亦寻理得十余年已忘诸曲物理损益相因固不能穷至于如此老庄之徒多寓物以尽人情信有以也哉
　　鉴画
　　萧条淡泊此难画之意画者得之览者未必识也故飞走迟速意浅之物易见而闲和严静趣逺之心难形若乃髙下向背逺近重复此画工之艺尔非精鉴者之事也不知此论为是否余非知画者强为之説但恐未必然也然世谓好画者亦未必能知此也此字不乃伤俗耶【一十字一作然自谓好画者未必能知此也】
　　学书为乐
　　苏子美尝言明牕净儿笔砚纸墨皆极精良亦自是人生一乐事能得此乐者甚稀其不为外物移其好者又特稀也余晚知此趣恨字体不工不能到古人佳处若以为乐则自是有余
　　学书消日
　　自少所喜事多矣中年以来渐以废去或厌而不为或好之未厌力有不能而止者其愈久益深而尤不厌者书也至于学字为于不倦时徃徃可以消日乃知昔贤留意于此不为无意也
　　学书作故事
　　学书勿浪书事有可记者它时便为故事
　　学真草书
　　自此以后只日学草书双日学真书真书兼行草书兼楷十年不倦当得书名然虚名已得而真气耗矣万事【一作物】莫不皆然有以寓其意不知身之为劳也有以乐其心不知物之为累也然则自古无不累心之物而有为物所乐之心
　　学书费纸
　　学书费纸犹胜饮酒费钱曩时尝见王文康公戒其子弟云吾生平不以全幅纸作封皮文康太原人世以晋人喜啬资谈笑信有是哉吾年向老亦不欲多耗用物诚未足以有益于人然衰年志思不壮于事少能快然亦其理耳
　　学书工拙
　　每书字尝自嫌其不佳而见者或称其可取尝有初不自喜隔数日视之颇若稍可爱者然此初欲寓其心以销日何用较其工拙而区区于此遂成一役之劳岂非人心蔽于好胜耶
　　作字要熟
　　作字要熟熟则神气完实而有余于静坐中自是一乐事然患少暇岂其于乐处常不足耶
　　用笔之法
　　苏子美尝言用笔之法此乃栁公权之法也亦尝较之斜正之间便分工拙能知此及虚腕则羲献之书可以意得也因知万物皆有法扬子云断木为棋捖革为鞠亦皆有法岂正得此也
　　苏子美论书
　　苏子美喜论用笔而书字不逮其所论岂其力不副其心耶然万事以心为本未有心至而力不能者余独以为不然此所谓非知之难而行之难者也古之人不虚劳其心力故其学精而无不至葢方其幼也未有所为时専其力于学书及其渐长则其所【一无此字】学渐近于用今人不然多学书于晚年所以与古不同也
　　秋霖不止文书颇稀丛竹萧萧似聴愁滴顾见案上故纸数幅信笔学书枢宻院东防
　　苏子美蔡君谟书
　　自苏子美死后遂觉笔法中絶近年君谟独歩当世然谦譲不肯主盟徃年予尝戏谓君谟学书如泝急流用尽气力不离故处君谟颇笑以为能取譬今思此语巳二【一无此字】十余年竟如何哉
　　李邕书
　　余始得李邕书不甚好之然疑邕以书自名必有深趣及看之久遂谓他书少及者得之最晚好之尤笃譬犹结交其始也难则其合也必久余虽因邕书得笔法然为字絶不相类岂得其意而忘其形者耶因见邕书追求钟王以来字法皆可以通然邕书未必独然凡学画者得其一可以通其余余从邕书而得之耳嘉祐五年春分日雪中西窓【一作斋】信笔
　　风法华
　　徃时有风法华者偶然至人家见笔便书初无伦理久而祸福或应岂非好怪之士为之迁就其事耶余毎见笔輙书故江邻几比余为风法华
　　九僧诗
　　近世【一作时】有九僧诗极有好句然今人家多不传如马放降来地雕盘战后云春生桂岭外人在海门西今之文士未能有此句也【详载诗话】
　　吊僧诗
　　谢希深尝诵哭僧诗云烧痕诗【一作碑】入集海角寺留真谓此人作诗不求好句只求好意余以为意好句亦好矣贾岛有哭僧诗云冩留行道影焚却坐禅身唐人谓烧却活和尚此句之大病也【与诗话所载略同】
　　郊岛诗穷
　　唐之诗人类多穷士孟郊贾岛之徒尤能刻篆【一作琢】穷苦之言以自喜或问二子其穷孰甚曰阆仙甚也何以知之曰以其诗见之郊曰种稻耕白水负薪斫青山岛云市中有樵山我舍朝无烟井底有甘泉釡中乃空然葢孟氏薪米自足而岛家柴米俱无此诚可叹【一作笑】然二子名称髙于当世其余林翁处士用意精到者往往有之若鸡声茅店月人迹板桥霜则羇孤行旅流离辛苦之态见于数字之中至于野塘春水漫花坞夕阳迟则春物融怡人情和畅又有言不能尽之意兹亦精意刻琢之所得者耶
　　谢希深论诗
　　徃在洛时尝见谢希深诵【一有曰字或作云】县古槐根出官清马骨髙又见晏丞相常爱笙歌归院落灯火下楼台希深曰清苦之意在言外而见于言中晏公曰世传冦莱公诗云老觉腰金重慵便枕玉凉以为富贵此特穷相者尔能道富贵之盛则莫如前言亦与希深所评者类尔二公皆有情味而善【一作喜】为篇咏者其论如此【归田録亦及此】
　　温庭筠严维诗
　　余尝爱唐人诗云鸡声茅店月人迹板桥霜则天寒嵗暮风凄木落羇旅之愁如身履之至其曰野塘春水漫花坞夕阳迟则风酣日煦万物骀【一作佚】荡天人之意相与融怡读之便觉欣然感发谓此四句可以坐变寒暑诗之为巧犹画工小笔尔以此知文章与造化争巧可也【详载诗话】
　　作诗须多诵古今诗
　　作诗须多诵古今人诗不独诗尔其他【一作余】文字皆【一作尽】然
　　汉人善以文言道时事
　　汉之文士善以文言道时事质而不俚兹所以为难
　　苏氏四六
　　徃时作四六者多用古人语及广引故事以【二字一作自以为】博学而不思述事不畅近时文章变体如苏氏父子以四六述叙委曲精尽不减古人【一作文】自学者变格为文迨今三十年始得斯人不惟迟久而后获实恐此后未有能继者尔自古异人间出前后参差不相待余老矣乃及见之岂不为幸哉
　　王济讥张齐贤
　　张齐贤形体魁肥饮食兼数人然其为相尝有边功国朝宰相惟宋琪与齐贤知边事然常与王济不相能济刚峭之士也其后齐贤罢相归洛阳买得午桥裴晋公緑野堂营为别墅一日济自洛至京师公卿间有问及齐贤午桥别墅者济忿然曰昔为緑野堂今作屠儿墓园矣闻者皆笑
</div>
    <div class="pagination">
<a href="文忠集（宋欧阳修）_page73.html">上一页</a><span>...</span><a href="文忠集（宋欧阳修）_page69.html">69</a><a href="文忠集（宋欧阳修）_page70.html">70</a><a href="文忠集（宋欧阳修）_page71.html">71</a><a href="文忠集（宋欧阳修）_page72.html">72</a><a href="文忠集（宋欧阳修）_page73.html">73</a><span class="current-page">74</span><a href="文忠集（宋欧阳修）_page75.html">75</a><a href="文忠集（宋欧阳修）_page76.html">76</a><a href="文忠集（宋欧阳修）_page77.html">77</a><a href="文忠集（宋欧阳修）_page78.html">78</a><a href="文忠集（宋欧阳修）_page79.html">79</a><span>...</span><a href="文忠集（宋欧阳修）_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
