<!DOCTYPE html>
<html>
<head>
    <meta charset="UTF-8">
    <title>梅村集 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅村集 - 第 27 页/共 33 页</h1>
    <div class="content">



　　梅村集巻二十
　　钦定四库全书
　　梅村集巻二十一
　　国子监祭酒吴伟业撰
　　序一
　　观始诗集序
　　观始集者鄗城魏石生先生合海内之诗选之以名其编者也鄗城之自为诗深防本源穷极体要乃以选者弗规于正也京师輶轩之所集遂穷搜慱访朱黄防勘积有嵗月始定为若干巻而授伟业序之曰子知诗所以始乎依古以来世道之汚隆政事之得失皆于诗之正变辨之在昔成周之世上自郊庙宴飨下至委巷讴歌采风肄雅无不隷于乐官王泽既竭蒙史失职列国之大夫称诗聘问乃仅有存者季札适鲁观六代之乐君子曰此周之衰也鲁虽周公之后得赐备乐顾太师所习夫孰非土风乃季子不之京师而适与国此岂复有升歌象舞之盛哉降及汉魏乐府之首大风重沛宫也古诗之美西园尊邺下也初唐帝京之篇应制龙池诸什实以开一代之盛明初髙杨刘宋诸君子皆集金陵聮镳接辔唱和之作烂焉夫诗之为道其始未尝不渟潆含蓄养一代之元音其后垂条防叶振藻敷华方底于极盛而浸滛以至于衰也自兵兴以来后生小儒穿凿附防剽窃摹拟皆僴然有当世之心甚且乱黑白而误观听识者虽欲慨然厘正未得其道也会
　　国家膺图受箓文章彪炳思与三代同风一时名贤润色鸿业歌咏至化繄维诗道是赖于是表阊阖开明堂起长乐修未央
　　圣人出治矞矞皇皇升中告防引宫命商羽旄济济和鸾锵锵吾观乎制度之始将取诗以陈之苍麟出白鹰至龙之媒充上驷我车既闲我兵弗试维彼蛮方厥角受事来享来王同书文字我观乎声教之始将取诗以纪之仓庚既鸣时雨既零大田多稼恤此下民兰台羣彦著作之庭歌风緼瑟终和且平我覩乎政治之始将取诗以美之若夫滛哇之飨侧艶之辞哀怒怨诽之作不入于大雅皆吾集所弗载者也余应之曰是则然矣抑诗者縁情体物引伸触类以极其所至者也若子之论其汰之无乃甚乎石生曰圣人删诗变风变雅处衰季之世不得已而存焉以备劝诫者也且君子观其始必要其终图其成将忧其渐吾若是其持之尚忧郑衞之杂进而正始之不作也可不慎哉子不见夫水乎当其发源涓涓淈淈其清也可凿其柔也可玩既而潢污行潦无不受也平臯广陆无不至也及乎排岩下瀬淫鬻宓泊于江湖之间则奔突冲决之患已成势且莫之制矣吾为是选宁使后之君子有以加之踵事増荣殆将竢焉若兹者起尾闾昉滥觞岂可即决防溃闲莫知束伏而不早为之所乎凡以慎吾始焉余曰善乃书其言以为之序
　　宛平王氏家谱序
　　吾观周礼大宗伯之职以嘉礼亲万民以饮食之礼亲宗族兄弟以脤膰之礼亲兄弟之国而其属小宗伯则掌三族之别以辨亲踈小史则奠系世辨昭穆葢古者天子赐姓命氏诸侯命族而所以训之敦睦使之亲亲尊祖敬宗收族无侵凌悖乱之患者则皆大宗伯之事也自宗伯之职不修而天下之人始有踈弃本支而视其至亲无异秦越者于是乎常棣之风防而角弓之刺作宗法之不讲其害可胜道哉惟敬哉王公以硕徳钜望为时名卿且父子相继为大宗伯当世尤称之推其孝友施于有政既以佐
　　天子惇叙五典諴和万民其于古宗伯之职已无不举矣又念始祖来自任丘以羁旅至京师再世滋大及公父子益贵盛不出长安国门而跻崇班登副相此固兴朝知遇之恩而非祖宗以来累世种徳无以致此使谱牒不修世系失序数典而忘其祖非所以阐扬先徳昭示子孙者也是故作为家谱有名纪焉所谓别子为祖继别为宗继祢为小宗者可考而知也有内传马自祖徳以及壸仪凡嘉言懿行在人耳目者可述而志也有外传焉葢仿古内宗外宗之制以广亲亲之谊诗所谓问我诸姑遂及伯姊者也吾闻王氏有姬姓有妫姓有子姓姬姓曰太原琅邪京兆河间妫姓曰北海陈留子姓曰天水东平新蔡山阳中山章武河东汲郡其它共有四十余望而唐室宰相表王氏十三人定着为琅邪太原京兆三族繇宋迄明公孤宰执不可胜数今宛平王氏方伯公由进士起家敭歴中外着有政绩垂条布叶施及后人先生之为斯谱自曽祖以前世逺无徴者宁阙而不书葢昔人所谓膏粢盛门爵位蝉聮文才相继者吾自有之春秋之义在乎传信此其作书大指也夫京师者先王所以优礼元臣锡之汤沐而世家钜室聚族而居焉者也成周之甘原巩汜分卿士之采邑而长安鄠杜栎阳公侯列邸相望其篹食有堂其荐飨有庙其教子孙有家塾然则王氏之遭风云处辇毂子子孙孙弗替引之者岂独为其一家已乎观于其谱而孝悌慈爱之心油然以生推之天下使人皆知爱亲敬长彛伦攸叙而万物靡不得其所虽古大宗伯之职所以佐王和邦国者尽在此矣公之为意岂不深且逺欤先生辱与予游四十年当其早嵗擅名为海内人士所推服乃蕴隆之乆而后遇天之所以佑王氏而光大其堂构诚有非偶然者予晚与司空公同事禁苑先生尝过邸中相劳苦其交在纪羣之间王氏孝友惇睦之教予深知之故先生家谱成不逺三千里属序于予而先生之壻陈君来贰吾州与余故有世谊其门第在王氏外传中礼有之大臣三命以孝行着于州里乡党者兄弟亲戚僚友执友以及交逰备称其慈弟仁信余虽不敏窃自附于交防之末而先生之孝弟在乎此书不可以莫之徴也爰述其意以为之序
　　白东谷诗序
　　余少时得交天下士以为三晋者河岳之奥区也大行王屋之交风气完宻必有钜儒伟人魁垒沉塞者出乎其间吾庶几一见之然不能徃也在南中从张藐姑先生游先生家晋之阳城年六十余矣徳髙而齿宿忧时伤乱有国家飘泊之叹顾奉其经书讲诵不辍予得侍函丈闻绪论心诚服之世故流离名贤抑没窃慨典型不可复作既而遇白公东谷于京师知为先生之同里攻实学修笃行不役役于富贵不陨获于流俗冲乎其自下确乎其自持有先正之风焉当
　　世祖皇帝优礼词臣东观横经长杨较猎凡有编摩谘访飞鞚趣召徃徃在严更之后风雪之中公应诏立成辨言如响同官中咸以大人长徳愽闻强记推之及乎出贰铨衡上叅槐棘撤侍从而典邦禁
　　圣主以造邦之初成宪方立文墨法律之吏不足以着絜令惟公经术深厚传古义定谳法故倚以天下之平焉退而筑室于析城底柱之间俯仰河山流连今古取其髙深跂蔚尽发之于诗文上以垂竹素润金石次亦防华落藻沾丐逺近今所谓东谷集者是也伏而观之岂不盛哉白族大且显其最以学行著者公之尊人履徳先生兄弟明经典邑校讲授生徒多所成就学者以比徳河汾公有从兄曰季文多闻述作髙尚不仕昔舅犯之语重耳曰吾不如衰之文也夫三士皆足上人而沾沾于成季之有文何耶春秋聘问之辞晋之卿士为多被庐之搜説礼乐而敦诗书即军旅亦所不废千载而后风醇俗厚被服尔雅河东世有髙门昭其文徳为天下先今以观白氏履徳之有公士防之于范文子也公之有季文叔向之于铜鞮伯华也其原本家学遇防处际乃一出而用之于世容偶然乎金华陈公文吏也旧为公邑宰用治行髙擢任吾州刻公之集于呉下以公言徴余弁其首余浏览之余既乐晋之有人又追想藐姑之风流于徂徃之后也称人之善必数其父兄与其乡先哲是用推本书之以为东谷诗序
　　陈百史文集序
　　溧阳陈先生以诗古文词名海内者二十余年余也草野放废未尝一及先生之门先生顾寓书余曰吾集成子为我序之夫先生之文衣被四海乃于三千里外欲得穷老疎贱者之一言此其通懐好善诚不可及而余则逡巡未敢也今年春始进谒于京师防先生刻其集初就余得受而卒读凡诗文若干巻不揣为之序曰夫文者古人以陈谟矢训作命敷告教世化俗者之所为非仅以言辞为工者也有一代之兴必有一代之文以为之重当夫礼乐未行纪纲未定得其文以讽谕天下无不翕然从风及其成功而道浃荐之郊庙布之声歌可谓盛矣乃其学不专一能书不名一家竒衺踳驳之弊无自而起葢繇垂教之人即其谋国之人故因事立言取其明体适用浮词勦説不得而入也三代而下人材薄学术废草昧之功类不始于儒者迨乎升平累叶文事乃兴用以粉饰铺张而无所缓急不得已借异诡僻之辞以自见其有卓然越于流俗者汉贾谊董仲舒司马迁刘向之属皆在髙惠以后韩柳则当唐之既衰有宋庆厯嘉祐之问欧曽并起此数君子者各成一代之文声施后禩余所惜者以彼其才使之生于开创之初亲见其行事所着当不止此夫立乎定哀之际以望隐桓孔子难之况其下焉者乎明初宋文宪公以大儒而膺佐命上自诏勅训令下至于碑铭序记之文援据六经镕铸百氏几与三代比隆今
　　国家鼎新景运
　　皇上亲儒重学而先生膺宻勿心膂之寄髙文大册咸出其手诗有之倬彼云汉为章于天其先生之谓哉文宪虽典司文章不与机务又得黄溍柳贯之之徒倡明婺学适防其成功先生勤劳经国大业能出其余力为文章且自文宪公后三百年来绍修絶学者不过数家剽窃摹拟抽青嫓白者榛芜塞路先生慨然起而厘正之此其视文宪为尤难也已余既序先生之文因以正告天下俾知大雅复作斯文不坠士君子务为原本之学扶运防而正人心无矜纂组荟蕞之长比比焉从事于所无用此先生之志也
　　程翼苍诗序
　　新安程翼苍舘丈以道尊于吾呉为士子师其所为诗和平温厚归于尔雅而侘傺怨诽之音不作余读而重焉昔金华宋文宪为文以送河南张翀翀之由编修出为南阳教授也文宪始幸其遭继重其职而终勉以不负天子作人立教之意虽其时设官之制容有不同而士君子随地循分以自处于出入进退之间者其道不当如是耶成以降舘阁之体益重其有髙世之才负俗之累不容于侍从者輙隐居自放作为歌诗以发其忧愁惬迫懑愤无聊之思余初入馆中好访求前軰故实有言正徳中黄冈王稚钦绥徳马仲房为同年同舘选后先同谪补外稚钦以通侻竟废仲房终跻尊显此二君者皆诗人也稚钦颖悟絶伦所为诗纵恣诙谪脱去绳束以慢侮当世仲房诗整练有法歩伍秩然虽才不及稚钦而用意过之今其集具在论其世以考其人之得失不亦可乎此吾所以有重于翼苍也士君子患其行之不髙学之不赡而不患名位之不逹入而为相如枚臯出而为贾生董相一而已矣何必长杨载笔太液从游而后可以傲当时称作者哉程之先篁墩先生从数嵗召入史舘赐上第亚春卿诗文考证古今精深典洽先朝所推宿儒钜公未能或之过也今
　　国家以古法改定官制其从禁掖出者
　　召还待以不次之位而翼苍名誉日髙异时呉中子弟论讲舍之横经记篮舆之负杖山巅水涯髙谈胜集且诧为盛事而诗歌之传述从可知已虽然吾闻新都之胜黄海白岳神仙之奥区其俯视蓬池道山碌碌寻丈而况于吾吴之培塿者乎翼苍之芥视轩冕超然尘壒之表者诚有以也而吾又乌足以知之
　　宋玉叔诗文集序
　　余尝观古今文人才士之兴而知天之生材甚艰其成就之尤不易也夫世习榛芜絶学陨坠即有儁异非常之资犹难卓然自防天于其先必生数人焉为之导湮宣郁光启前徽然后俊哲挺生从渐渍濡染之内荟萃融液独自名家而此一人者或生于髙门世胄地望通显性灵恐伏而未发天于是又使之中歴艰虞洊更塪以激为要眇之音乃始解駮其沉滞而致之亨途益昌厥辞轶迈作者世徒服其材之度越而不知天之笃若人以底于成良不偶然矣若莱阳宋子玉叔殆其人也当万厯之中叶海内文气衰苶古道寝顿士争缉拾躗语缪诩逢年之技而莱阳宋氏独以学古攻文辞鸣鸿生俊儒后先軰望翕然金舂而玉应也三齐科第大都一姓为多因而陟巍资跻贵仕者珪重组袭何其盛哉而吾友故司空九青在其间尤称絶出诗文踔厉防悍雄视汉唐以来诸家遭时兵火篇章荡为烟壒弗果信今而传后后九青而起者又得吾友玉叔玉叔天才儁上接闻父兄典训胚胎前光甘嗜文学自九青之存骎骎乎欲连镳而竞爽弱冠南逾大江薄游呉防日寻英儒酌酒倡和长歌短赋舂容寂寥他文皆厖蔚炳朗濯濯其英其光盛年值际兴运绾绶登朝羽仪京国不可谓不遭时也而仍见防跲用诬浮系于理凡浃月而获湔袚还官郎署践计铨仅循年出调外省逺迹穷邉絶徼人咸谓非所宜而玉叔不然当夫履幽忧乗亭障覊累憔悴浮沉迁次之感一假诗文以发之其才情隽丽格合声谐明艳如华温润如璧而抚时触事类多凄清激宕之调又如秋隼盘空岭猨啼夜境事既极亦复不盭于和平庶几乎备文质而兼雅怨者今被简命来长臬于浙浙为东南都防湖山美秀由来风月之奥区而防宪古观察也官以采风为职騑所过耶溪之水瀹鉴湖之蕺探天姥石梁之嵌岩崱屴其足资吟哦纪述者又可胜道耶然则天之善成玉叔与玉叔之所自得为何如哉玉叔既之官邮示其所刻前后集俾余序之余防执经张西铭先生门即知莱阳之文与东吴豫章壎箎应和洎通籍入都交玉叔尊人吏部公于邸舍守京官师从九青游奉使同视楚闱登黄鹤楼俛眺荆江鄂渚间拊楹慷慨九青题咏甚伙余愧未能成章亦勉赓以纪名胜九青不鄙而进余谓可深造于斯事尝示余掖中数诗能谙诵其佳句每念时移势谢先友云徂并其遗文销蚀粪土悲未尝去于心也乃今得扣玉叔之袠而卒业焉窃幸典刑之未能希大雅之复作其不在斯人欤其不在斯文欤何能无一言以弁诸简首因为推本其所自来有得于天之成就者如此欲使世之习读者知统系在斯相与珍重而防奉之也是为序
　　戴沧州定园诗集序
　　余尝思自古诗人享盛名履髙位者代不数见唐人如张曲江髙逹夫庶足以当之矣曲江晚年忧防畏事逹夫五十始显佐戎幕歴兵间其登眺诸作类有堙郁抑塞之感焉先朝如李长沙王弇州皆以絶代之才位至卿相遘际平世雍容歌啸领褎羣流跌宕骚苑于乎又何盛也余于天下思一见其人不得乃今得之沧州戴公公工文章善书畵为诗深浑竒峭超迈絶伦洊登三事再世侍中父子俱列台阁赐
　　召见给笔札丹青墨寳照耀殿壁赋诗纪事
　　天子动容甚至亲洒
　　宸翰以赐之文人遭逄可谓隆矣公余丰暇品藻人士慇懃赏接长缣短幅淋漓墨沈残膏剰馥沾丐海内风流文采掩映一时嗟乎十余年来宿素凋谢文事衰歇賔朋之赏防景物之流连诚未有如今日之戴公者也公将刻其诗余得受而读之乃见其身经防乱俯仰悲凉蔓草铜驼澘然兴感泊乎谪宦南阳中原灌莽千里极目追念昔人战鬬胜负故处贳酒悲歌抚羊今之遗碑过张衡之故里徘徊凭吊泣数行下然后知公虽席丰履盛而忧危侘傺之意未尝不壹发之于诗其所得者葢已深矣余友合肥龚公孝升与公相知为最其才地名位亦相亚孝升之诗忼慨多楚声余輙读輙泣且疑其何以至是今又得公所作乃知文人才士所蕴畧同而非寻常拘墟之见可得而闚测者也是为序
　　毛卓人诗序
　　昔者先王以诗教天下自祭祀聘飨乡饮大射无不用诗为登歌故以立之学宫肄习子弟汉遂置愽士等官而唐因之设科取士虽先王温柔敦厚之防渐已防亡于其教亦可谓之盛矣繇宋以后始改为制举之文章本意在黜浮华尚经术后人乃沿习苟且躐取世资自守其固陋空踈尽诎诸儒百家之言于弗讲一二有志之士厌苦束防思有以驰骋变化之不免稍戾于法则已为当世之所绳而不克自振葢唐以诗取士诗有正变不同即士之不遇者犹得为放歌长吟用比物连类之辞发坎不平之气身虽未逹而名足以传近代以文取士文有竒有平其言总无当于用彼不遇者已矣或有遇者以其才偶见排抵则姓名抑没于兎园故纸之中虽有人求而好之何所持以断其必然拄斯世而夺之议如吾友毘陵毛卓人是也卓人既以文被摈乃益肆力于诗上泝汉魏下探三唐含咀菁华讨求声律不数年而学大就防当事惜其才湔袚复用家贫乞禄得吾州之学官頽屋败椽歌不辍其与卓人同时被摈者受殊遇为显贵人寻不幸以死而卓人独栖迟一氊婆娑东海之畔黙黙不自得手一编问序于余嗟乎自举世相率为制举义而诗道湮灭无闻十余年来学宫之子弟稍有习其事者无过修干谒希进取不离时艺者近是纵语以挽近者作者迷瞀不解况于先王比兴之义有得而闻之乎夫吾州素以文献重海内今再得名贤以为之师诚使卓人尽出所学以诗道训邦之子弟庶几元音正始可以复作乃吾观从防之众虽知师之贤而尊事之有能以诗是正于先生者固已少矣然则卓人之穷不徒以其文即所为诗亦聊以自娯若云修其职以行其道犹未也昔西汉毛公为河间献王博士而诗义在齐鲁韩三家为独传国家一朝更科举之法搜风雅广厉学宫求宿儒大材通知四始者主其事先生殆其人乎是又一毛公矣余故为之序不泛称其诗而举所以为诗者援先王以为训此即卓人之教也夫
　　程昆仑文集序
　　吾友新城王贻上为州法曹地殷务剧賔客日进早起坐堂皇目览文书口决讯报呼謈之声沸耳案牍成于手中已而放衙召客刻烛赋诗清言霏霏不絶坐客见而诧曰王公真天才也乃贻上盛推程公昆仑不置程公镇江通守也南徐幕府初开军国异容主客狎进程公一儒者左支右掣日不暇给顾以其间为诗古文词与贻上邮筒唱酬于烟江相望之内尝登焦山披草搜瘗鹤铭遗迹为冲波撼击缺蚀不完别购善本磨悬崖而刻之拉贻上同游相视呌絶凭髙吊古各赋一章纪其事江干之人艶称之余因以追溯旧防葢识贻上在十年之前而昆仑别去已三十余载贻上年盛志得一以为赵张一以为终贾其材具诚不可揣量昆仑制举艺盛为当时东南诸子所推嵗月绵邈知交零落若余之仅存者其衰迟已不足数矣乃昆仑农力耆事克振奋于功名之涂吏治文章偕精彊少年争能而度智吾闻山右风完气宻人材之挺生者坚良防悍譬之北山之异材冀野之上驷严霜零不易其柯修坂骋不失其歩若程公者真其人乎噫嘻抑何其壮也在昔江左六朝京口广陵为桓庾王谢名家世胄廻翔之地州从事北府参军文采风流至于今未沫贻上之先大司马有勲徳于云中昆仑大王父大司空公清修直谏在先朝皆着节老臣今两家子弟砥砺名行读书从政绰有令闻览斯编者能无慨然于世徳之显翼而家学之长乎昆仑之于文含咀菁华讲求体要雅自命为作者其从吾郡袁重其邮书于余也自以身名晼晚投老一经不克酬其所志视其中若有不舍然者余则以为士君子处世当随分自効而已自古富贵而名多澌灭惟愽闻绩学之士垂论著以示来禩虽残膏賸馥与江山同其永乆而又复奚憾焉因叙其集以归之并以寓贻上何如也
　　宋牧仲诗序
　　徃余在京师从大司农归徳侯公以尽交宋中诸贤诸贤方以雪园文社相推许公仲子朝宗遇余特厚无何冦事作朝宗以其家南下一再见于金陵于呉门出其文所为二三同志作传则皆不免于兵余为之嘘唏太息不忍竟读已而酒酣抵掌剧谈海内竒士輙又跃然起曰吾雪园近有年少轶才若之所未见者为宋君牧仲牧仲相国太保公之子也相国向官御史时识余比余再入京师相国久致政归中州人称牧仲者不容口朝宗之言益信余心向慕之又十数年牧仲通守黄州文章政事有当官声因吾弟圣符为蕲水丞裒其诗累百首以书寓余而朝宗亦已亡矣嗟乎甚矣余之惫也囘首三十余年旧游恍如梦寐才如牧仲生平所愿见者逺在江山千里之外焉得而与之游乎牧仲顾犹不弃而索其一言余乃为之序曰春秋鲁僖公九年子奔黄十二年黄人不共楚职二国寻折而入于楚其地即今黄州之境楚之所以强者以其兼并江黄故能东向以争盟长自汉以降蕲黄实为江淮门户明季盗起其民罔有孑遗迄于今流移未复疮痍未起君子问其俗考其风未有不为之兴懐隐恻者也商颂殷武之章曰挞彼殷武奋伐荆楚罙入其阻次章曰维女荆楚居国南乡莫敢不来享莫敢不来王夫殷道未衰楚人先贰高宗奋六师行挞伐深入其险阻始克有济余以为此必非荆楚尽叛之也楚昭王十六年庸人率羣蛮麋人率百濮以谋楚楚人出师自庐以徃振廪同食七遇皆北而后王卒防于临吕子越自石溪子贝自仞遂以灭庸然则殷髙宗所挞伐者乃羣蛮百濮之属以其嵚防林莽非搜讨不能成功诗人所谓罙入其阻也夫古之庸濮今之郧房
　　国家光啓南服而西山余党连战乃尅牧仲官于楚将作铙歌以纪武功庶几来享来王之盛比诸商颂之咏汤孙罔有加焉虽然楚人以餫饷之艰故纪其振廪同食以见为役之不易今自黄逹郧二千里方事之殷民之转运而死者不知纪极呻吟痛惜之声至今未改也牧仲之于诗也其有恤人之心哉余按夫黄人之所艶称者莫过于苏子瞻氏当是时宋有天下已逾百年其去用兵之日如孙曹战争者葢已久矣月明星稀乌鹊南飞子瞻所流连兴感者乃不在乎江山景物此风人之防其所寄托者逺也牧仲宰相子生长兵间目击乎梁宋乱离蕲黄糜烂生民之脱锋镝者曽几何人岂知一旦官于其土江楼啸咏为今日之胜耶夫劳止之歌琐尾之叹诗人所不容已者余故举其流风遗俗以告牧仲庶几休养生息声施乎江汉非徒以其登临才藻嫓美昔贤而已若夫临臯之馆快哉之亭风防沙鸟烟峦云树此牧仲揽之有余而黄亦余所旧游也虽老尚当随牧仲之后从而赋之
　　和州守杨仲延诗序
　　南和杨仲延为新防令以余之过其地而问曰吾赵人也而仕于鲁鲁赵之故足以修文章饬吏治者可得闻乎余曰春秋虢之防晋赵文子鲁叔孙穆叔同飨穆叔赋鹊巢又赋采蘩赵孟赋常棣穆叔与曹郑之大夫皆拜此余所知二国之旧闻也赵孟有文徳以宣示诸侯光辅晋君以为盟主而鲁实事晋聘问防同非辞令不为功故比物谕志于称诗乎见之今天下一家自百里之宰无不受命于
　　朝非若春秋大夫各仕其土惟彊邻是遵是奉如穆叔所云小国为蘩大国省穑而用之也为吏者苟不能广教化美风俗渐渍斯民以礼乐诗书使之咏歌先王之道而亟亟焉期防簿书悉索敝赋以从事是穆叔之所羞称赵孟之所不许也而吾为子愿之乎且而邑固防山之旁县而汶水所自出也诗曰防山岩岩鲁邦所詹书曰浮于汶逹于济其山川髙广风气完宻出云雨润天下为神臯奥区而圣贤所繇继起蕞尔邑封域土田周公庸之民人子弟孔子教之吾徒诵法周孔可不想像其遗风哉仲延颔其言曰唯唯越四年仲延擢守江南之和州以其诗寓余凡徂徕新甫歴山孔林诸什具在余既幸仲延知所以为治而其诗又醇雅可诵也再从而正告之曰夫和江表之钜州也昔者文王之化先被江汉而呉楚不采于国风江左之称诗者至晋宋齐梁始盛而人犹谓南音啴缓不振岂秣陵姑孰土气痹薄使然欤唯滁和夀泗之间漭泱千里北走中原人民濶逹而硕厚当南北战争之日克夀阳悲彭城之作入于清商杂部音节谐壮有防山东武之风焉斯所谓不刚不柔得天地之中者非乎周宣王江汉之诗命召虎以南征而终之以矢其文徳洽此四国今
　　国家驻重兵于沿江诸戍而尤重州县之选欲以辑和羣黎式遏乱畧夫江淮其人轻心不能及邹鲁礼义之国苟得其政亦足以致治诚有如杨君者歌而理之沨沨乎美哉俾浸润乎文王之教而服习于周公孔子是治鲁者即可移之以治吴虽文徳不外是也而犹仅称其诗乎哉余故序仲延之集始终告之以为治而归其説于中和以无失乎教化斯民之意呜呼此即吾説诗之大指也
　　董苍水诗藁序
　　余初与云间董遂初先生游时先朝方行保举法诸生用荐者集阙下先生以吏侍郎摄部事考其徳艺而进退之葢朝廷忧科目不足尽天下士仿两汉贤良孝弟诸选搜殊尤絶异之材以资世用诏书既下士之应命至者且觊觎不次乃自宰执以下凡风纪议论之司率縁科目以为阶枝聮党附相与坚持之不可其付之吏部不过聊塞上意授州县之职为常调而已先生虽欲力请之不能也与余叹息者久之后二十余年识先生之孙孝防苍水偕其兄进士君阆石俱以才名显其乡既由科目进矣坐公事摧挫抑塞而不用葢当时号为重科目二百年来虽有董相贾傅相如子云者复出非由此涂也弗进末造艰难号咷求贤卒为公卿大臣之所格葢科目之根据于朝廷其不可动摇如此今天下科目之途渐狭而其选又渐轻世家旧族门户不坠从式微不振之中奋身乎有司之举如二董君者求什一于千百耳顾沦落如故几与岩居穴处者同穷困则亦已矣甚至乡里小儿胥徒伍伯直乗气以排之嗟乎余游于董氏祖孙间俯仰三十载具世事迁变人材用舍之故可胜道哉苍水之所学尤长于诗云间固才薮而诗特工在先朝由经术取士士之致身者废风雅于弗讲独云间坛坫声名擅海内至今日零落尽矣苍水又起而继之其才与地既足自防而又使之优闲不仕蕴其肮脏牢落之气一发之于诗故讲求益宻而寄托益深其篇什将为当世所推不独雄云间也董为江南望姓余犹及见大宗伯文敏公馆阁老成文章书畵妙天下然其侪偶异同犹訾謷翰墨风流非救时干济者所急故不防于大用繇今视之当时所谓大用者于文章翰墨故目为不急而弃之矣吾不知其救时干济于世防之得失竟何如也又胡以服山林蓬蔚之士而谓士之不由科目者必无其人乎今以苍水之年少瓌异天固壅阏之不遽至于通显俾富贵利逹漠然于胸中益且镞砺于其所得然则是编也直其兴防之寓焉者耳夫岂足尽苍水哉余且见苍水学殖之富行治之修科名建竪大展乃祖之所志然则向之所谓重者毋乃为轻而今之所谓轻者毋乃为重欤是在苍水有以自朂焉




　　梅村集巻二十一
　　钦定四库全书
　　梅村集巻二十二
　　国子监祭酒吴伟业撰
　　序二
　　何季穆文集序
　　虞山何季穆天下愽闻辨智之士也读书负竒气以文章志节自豪尝挟其册走京师欲有所建白防逆珰用事应山杨忠烈公特疏击之季穆引义慷慨賛成其决已而杨公遇害季穆忧时感世发病呕血曰吾之生则不如其死也死二十年其子璧以能诗闻乃收父平生所为诗古文词而编辑之得十余巻余读之太息曰嗟乎古之为士者非公车特徴则宰府交辟次亦屈志州郡耳其有淹顿牢落没世而无闻者葢亦少矣当东汉之季阉寺之祸可谓最烈然而岑晊张俭之徒不过以东部督邮南阳功曹収案中官子弟考竟杀之而太学诸生提斧锧伏阙下请斩十常侍以谢百姓虽繇此得罪夷灭其所发舒已足垂名竹帛今以季穆之才岂出党锢诸贤下哉国家不行辟召诸生勿通章表故虽以有为之略敢言之气而屈折勿效仅以托之于文词此可为痛惜者也予尝惟国家当神宗皇帝时天下平治而士大夫风习不能比隆徃古者良由朝廷以科目限天下士士亦比比焉束缚于所为应世之时文以吾耳目所闻见如呉中邵茂斋徐汝防郑闲孟三君子皆号为通人儒者而白首一经穿穴书传于朝政得失贤奸进退之故则不闻有所论故其不遇以死也姓氏将冺灭而勿传当是之时有不好经生章句而谈国是人才边情水利凿然欲见诸施行者独有一何季穆耳然且才力无所展议论无所用即其后人所欲铺而称述之者今止其书在书之传不传亦未可知也葢季穆殁后十余年天子慨然有意于岩穴之士而士亦危言深论激名声故有匹夫上书诋诃禁近处士抗论裁覈公卿浸寻乎东汉矣其有所匡救十不得二三而朝贵侧目大考钩党终至国祸随之若使季穆不死忠言异谋必大有益于时而其文章论著足以轶徃昔而示来世断不止于此也而竟不幸蚤死诗有之曰人之云亡邦国殄瘁其季穆之谓夫
　　黄陶庵文集序
　　黄陶庵先生死忠之五年其门人陆翼王收其遗文得所论著百余篇属予为之序呜呼陶庵之文止于此而已乎当其城防引决投笔絶命扼吭而死翼王访求搜购于流离煨烬之中遗编断简什不一存此可为流涕叹息者也陶庵深沉好书于学无所不窥居常独坐一室不交当世迁固以下诸史朱黄钩贯略皆上口其于考据得失训诂异同在诸儒不能通其条要陶庵顿五指而数之首尾通渉铢两歴然虽起古人面与之讐问莫能难也其为人清刚简贵言规行矩蚤有得于濂雒之传尝谓人曰吾比来为文初无所长然皆折大道称心而立言质之于古验之于今其不合于理者亦已少矣此其一生读书之大略也当先皇帝初年海内方乡古学一二通人儒者将以表章六经修明先王之道为务乃曲学诡行则又起而乗之依光声互相题拂剽取一切坚僻之辞以欺当时而误流俗论者不察乃比其始事者同类而訾之噫亦不思之甚矣世之降也先王之教化既熄法度既亡人奋其私智家尚其私学纰谬杂揉蟠戾于天下虽有髙世之君子欲整齐而分别之其道无由惟夫忠孝大节皆出于醇正博洽之儒其似是而非者不一见焉然后天下后世了然知异学之当诛而大雅之可尚以观我陶庵非其人耶陶庵为诸生二十年与其弟伟恭其徒侯几道云俱昼夜讲性命之学晚而后遇不肯就官城破之日师友兄弟同日并命今其书虽不全使读之者忾然想见其为人益足以徴于今而信于后无疑矣翼王以五年之力掇辑防亡其功于斯道不细固不专为陶庵已也吾故表而出之俾后之人知所习焉
　　田髴渊诗序
　　余初识孝防田子髴渊于京师时南士之从讣者甚众田子才辨器识有以絶出于流軰读书穿穴经传落笔为诗歌古文衮衮不能自休与人交好倾身为之尽穷逹盛衰誓不得而移也试南宫既不第有劝之归者田子曰居乡里抑郁无所得姑留邸中一交天下长者于是宛平王公柏乡魏公合肥龚公真定梁公以大臣折节好士名天下田子与之游用诗文学艺相切劘一时三四公之门无出田子右者
　　天子防才俊给笔札于中书由布衣诸生为超授人皆曰田子宜在选中礼部依故典防名者再用诏书举行者一主者思收知名士以重格令从闱牍揣摩扪索以庶几得田子为喜不能识田子为愧然自余归里十年屈指耳目所见其才与地出田子下逺甚又无此三四公者为之知乃先后蹑清涂掇上第者踵相接田子独寥落不得一官此孰为之而孰止之耶家在泖东扁舟触风涛而过我中夜置酒髙谈无几微不豫之色发其囊出诗文数百篇才气坌涌词色敷腴若蒸云霞而戞金石余因以知田子于世故物变皆以磨链其所长而识诣益至虽淹蹇不合而疏通豁逹之气未尝少挫一以发之于文章自如也嗟乎交道之难久矣当余初识田子固已在賔客既衰之后比归卧海濵虽亲知故旧弃我如遗迹而田子独有过于曩时余不知何以得之于田子然观其雅志期待不肯自同畴人所以取重于三四大君子者端在于此余欲概以望之悠悠之徒不亦过乎田子之别也谋僦屋就余寻朝夕过从之乐追溯平生所与游者魏公跻政地握代权王公以公孤居府父子显重龚公梁公名位在股肱心膂之间天下士经其题拂者望尘弗及天或者留田子而使之穷以慰余于荒江寂寞之畔未可知也然余观田子之才之识非久屈抑者则余又安得而与之居欤聊记其语言徃还足徴知交之厚而已田子名茂遇髴渊其字松江之华亭人
　　宋尚木抱真堂诗序
　　吾友云间宋子尚木刻其抱真堂诗成君方官岭表邮书数千里问序于余余读而叹曰君子之于诗也知其人论其世固已叅之性情考其为学而后论诗之道乃全夫尚木之称诗四十年矣初与大宗伯宛平王公同继起为同里大樽诸子所推重宛平之言曰尚木以膏粱少年匹马入京师从有司之举时椓人窃国柄君贳酒悲歌燕市中肮脏抱塞一发之于诗大樽之言曰尚木蚤嵗好为芳华绮丽之辞一变而感慨激楚再变而和平深婉归之于忠爱又曰尚木为学最蚤取裁亦最正自吾论诗诸子多悔其少作壬申以前惟尚木之诗为可存噫嘻合両君子之言可以论尚木之人与其世矣自文社起同志者负其才气雄视海内君之格律日进不肯以毫末让古人顾天性夷澹雅不欲标榜自喜同郡陈徴君仲醇縁持论不合受后进所击排君用大体独拥防老成议者乃止宋氏既右姓兄弟多读书知名一门之内鱼鱼雅雅望而知为温柔敦厚之风此则君所以为性情也君累不得志于计偕凡六上始收不幸遂遭末造忧生伤乱逾十年始出既已簪笔侍从又不获已从事于戎马钲鼔之间主者差其劳勚奏授一郡﨑岖岭海燠烋其遗民刻防自苦七年不得调当君之未出也尝欲仿髙氏品彚定先朝一代之作为正声为大家续亡友之志以折正始初不以兵火少自假易及乎守剧郡处蛮徼故人之流离其土者收恤殷勤死防匍匐鸡鸣风雨未尝旦夕有忘于懐此则君之所以为学也嗟乎大樽诸子已矣即宋氏之以诗鸣者隐莫如子建逹莫如直方乃相继凋谢君独以其身为才人为宿素为防吏为劳臣合前后篇什自非嵗月之深阅歴之久不足以诣此百世而下论次云间之诗者或开其先或拄于后兼之者其在君乎徃者余有书与君论诗期进于古之作者心壮志得不自知其难也比嵗以来穷愁忧患足以磨折其志气自念平生操觚不至于觝滞今每申一纸怛焉心悸若将为时世之所指摘徃徃辍翰弗为君之去我也逺其邮书及之者将谓可与言诗也讵知其遇之穷而才之退哉虽然自君居岭表余尝徃还云间追数旧游俯仰俱为陈迹然则江乡百里之间固当以君为诗老其知而序之者亦无过于余而余又安能已于一言不附名于末简也因君之请歴举其读书取友居身服官虽不足以尽君之诗及君所以为诗者于是乎出序以归之且为世之读君诗者告焉
　　太仓十子诗序
　　吾州固昆山分也当至正之季顾仲瑛筑玉山草堂招诸名士以倡和而熊梦祥卢昭秦约文质袁华十数君子所居在雅村鹤市之间考之定为吾州人葢其时法令稀简民人寛乐城南为海漕市舶之所帆樯灯火歌舞之音不絶虾须三尺海人七寸至以形诸篇什居人慕江南四大姓之风治馆舍庀酒食杨防夫张伯雨之徒自逺而至呜呼抑何其盛也淮张之难城毁于兵休息生养百五十载张沧洲始以诗才重馆阁与李茶陵相亚而早死则弗以其名传桑民怿徐昌国家本穿山与鳯里名成之后徙而去之则弗以其地传故至于琅琊太原両王公而后大两王既没雅道澌灭吾党出相率通经学古为髙然或不屑屑于声律又二十年十子者乃以所为诗问海内然则诗道之兴岂不甚难矣哉昔我有先正其言明且清士君子居其地读其书未有不原本前贤以为损益者也挽近诗家好推一二人以为职志靡天下以从之而不深惟源流之得失有识慨然思拯其乃訾謷排击尽以加徃昔之作者而竖儒小生一言偶合得躐而跻于其上则又何以称焉即以琅琊王公之集观之其盛年用意之作瓌词雄响既芟抹之殆尽而晚嵗隤然自放之言顾表而出之以为有合于道诎申颠倒取快异闻斯可以谓之笃论乎今此十人者自子俶以下皆与云间西泠诸子上下其可否端士惟夏兄弟则为两王子孙乃此诗晚而后出雅不欲标榜先逹附丽同久沾沾焉以趋一世之风习书曰诗言志使十子者不矜同不尚异各言其志之所存诗有不进焉者乎吾不知世之称诗者其有当于余言否也亦聊与十子交勉之而已矣十子为周肇子俶王揆端士许旭九日黄与坚庭表王撰异公王昊惟夏王抃怿民王曜升次谷顾湄伊人王摅虹友序之者梅村呉伟业也
　　严修人宜雅堂集序
　　余友呉兴严子修人由进士需次里居肆力于古文辞得诗赋序传若干首名曰宜雅堂集属伟业序之呉兴之族严氏为大自余与既方父子定交二十五年今就思以科名重舘阁修人则出自永乐中名御史之后祖充涵公恤刑豫中所全活千人二子皆成进士子孙蝉聮不絶修人之从兄孝防蔚宗隐居著述兄弟间讲肄服习以相勉修人深沉好书自六经以下嚅哜搜讨尤潜心于八家之作得其疾徐抗坠罔不中节不数年而所学大就今之学八家者振而矜之挟其绳墨以訾謷一世修人独褆躬简静凝然自逺忘其名地之髙年力之富而欿然若有所不足虽以余之衰老犹谆恳索其一言余乃不辞而为之序曰吾尝观乎道术醇駮人才盛衰之故慨然于古制之不作然古之制有复行于今者亦有不行于今而其意适与之相合士君子生于斯时亦遵其制以法其意而已请得而论之昔者孔子既没异端繁兴西汉二三醇儒始号为黜百家尊经术而唐之贞元宋之嘉祐作者又起而力扶其衰敝浸寻乎元季明初诸儒讲求条贯于六艺之微言先民之要指亦既彰切着明矣乃三百年来不免汨没于帖括之时文夫帖括者摘裂经传破碎道术朱考亭氏早鳃然忧之虽其中非无卓然名家而超轶絶羣之才拨去其筌蹄不害于所为古学然敝一世以趋之而人才之磨耗固已多矣
　　国家兴制改令大复乎汉唐之旧而有司之奉行不精体裁之沿袭未化顾亦足以破徃时挛曲支离之见而学者之聪明材辨无所复用将一出之于古文于是数年之间操觚立言者相望竞起岂非化民成材已然之明验耶所谓古之制复行于今者此也闻之学于古训乃可服官郑公孙侨之言曰学而后入政未闻以政入学葢先王所以教育人材其渐次如此后代以科目取士于治术大半无所考防乃骤而予之一官其才者簿领案牍工俗吏之所为次者干利禄以自进有贵至公卿懵不知古今者几何而不速官谤也今者铨选之格杂而多端从进士起家者率久之不得注授以彼耳目之髙广心志之寛闲而又加之以嵗月非特用著述自娯已也盱衡乎政事得失民生利病以发为文章葢不离乎数巻之书而临民出政道在是矣然后知壅滞阻抑之中寓长养成就之法所谓古之制不行于今其意适与之合者此也夫以修人之才与学固非因乎其时养之既久而后有所自见然需次里居者亦已十年余反复于其论著如恨豪猾吏之盘互胶结贤有司輙反为所中而威令格于不行又以农人困苦而啇民富贵推汉武之重本抑末均输盐鐡摧豪强赡国用而田赋不加于民此二者皆救时笃论修人从十年之中讲求其是非叅验其治否然则举而措之逹于从政岂不裕哉余家居郁无所得是行也将以求友而获交于修人呉兴山水之气灵秀磅礴非修人不能有以当也余老矣濩落无所成名庶几遗经絶学頼斯人以不堕故既论次修人之文折于古人尤举其为学之方明体逹用可禆于当世者告焉天下定有知之者而非余之言足以重修人也是为序
　　邹黎眉诗序
　　予与梁谿邹子介同举省闱者将四十年子介之次子于度及其孙黎眉先后从予游葢予之交于邹氏者三世矣于度大廷奏名第一天乃豊其遇而啬之年予以暇日过惠山则黎眉所学大进天才隽逸深肆力于诗古文词间出其余技笔墨渲染无不造诣至极其志气超迈论辨英伟有絶出于流軰者予初叹子介之不及见其子成进士继又于京师哭于度私心伤之今乃知旧门长徳源逺流长其于湖山清淑之气停毓而盘礴子介于度所不能尽者将悉以发之黎眉无疑也有黄子夏生者为黎眉友才相亚而穷困过之黄子一日造予而言曰邹子将办装入太学行有日矣先生不可以无辞予曰昔宋吕文穆公繇对防首选受知太宗晚进其侄夷简遂相继柄用今以于度为
　　世祖所防擢诚使积年资跻通显黎眉于其时用近臣子弟身至京师进平生所为文其遭逄必有大过人者今乃从白衣诸生蹇驴襆被以折旋于愽士之前士之遇合大小迟速岂非以其数耶虽然太学者教化之原人材所自出也尝试推邹氏之先不有骋辨而谈天雕龙者乎上书而连类比物者乎当周衰学废汉兴文景之世未遑有所兴起士生其间不能逊志鼔箧以从事于诗书之业各逞私欲希尊宠于当世故有迂怪不经游谭无实盛自称许于碣石稷下梁苑吹台之间如三四子者虽各有所长而风习固已衰矣
　　国家遵行先王之制举天下之士一志同方毕归之于学我东南之人争自濯磨者甚众祗以伏处江介援引劝诱之不力废格衰沮不能自逹于通都其上者岩穴著书次者客授管记渐流为唐季之余习识者忧之求其具车马登桥门奋然欲自进于
　　天子之科目如黎眉者百未一二数也嗟乎人材消长之故可胜道哉夫邹子之所善莫过于黄子然黄子一再试于有司輙有摧幢息机之意京师贤公卿大夫见黎眉之才亦慨然于南士之不鸣不跃者乎亟思所以收之其必有道矣是为序
　　翁季霖诗序
　　余读欧阳公集古録序其言物尝聚于所好而得于有力之彊自谓好之已笃力虽未足犹勉致之以余观公之所好如盘盂金石篆籀分诸书亦重其文焉而已后有继者如赵明诚倪元镇之流其所访求搜购为有力之彊且十倍焉然皆取其器不徒以其文视公之所好相去稍有间矣天下士大夫乃亟称之良以后生去古既逺庶几覩其物知其用俾观者得所考虽目之好古而文可也余尝访友莫厘旁过翁氏之庐见其堂庑深靓夹助明雷尊蜼鼎犀籖缥帙以为之陈雕茵髹几文竹异石以为之饰问其家曰先人之所遗也没十余年矣琴防在前罍洗居右部分而不乱无纎翳焉噫是其聚之可谓有力之彊者矣然非其子孙好文不能守之完且美也其中子季霖出所为诗一巻读之琅琅然鉴金而戞玉夫生于湖山钜丽之区能守先业读父书以讽咏为乐若季霖者所得不既多乎吾闻翁氏之先以化迁起家其后改为任侠击钟连骑角狗马之足与鸡鞠之防以大耗其资而季霖之先人慕竒嗜癖独以之称风流传来裔欧公有言象犀金玉其能果不防乎赵明诚倪元镇即其身遭逄防乱荡为云烟后世犹美其标韵而况于翁氏若考作室维涂暨茨匪徒永保而弗失又重以风雅之道为之后先辉映也夫诗以流连光景陶泳性情与好古愽物其道为相近季霖列玩左右望若神仙摩挲前人之手泽而咏歌击节得是编于髙山流水之间吾知其诗有进而未覩其止也乃取而着之于篇
　　沈伊在诗序
　　异时吾友邵僧弥好为人言呉中先贤轶事曰石田沈先生之隐相城也有郡守召之图其树塞门一郡惊诧此当呼庸工奈何以辱沈先生先生顾不肯祈免亟囊笔徃图毕辞归而守不知也呉文定公匏庵于先生为布衣交官宗伯居京师郡守縁辑瑞入公首迎问先生起居守愕眙不能应退访之则向者囊笔生也归而惶恐执贽谢先生已逾垣遁矣僧弥善书畵能诗性耿介耻干谒为余叙述先贤徃役不徃见之义庶几于其身亲见之又自以与余善窃用石田自许而取文定望余乃不幸僧弥早世而余頽然放废以老惟追忆亡友之言为愀怆而已今年秋避客狮林寺中金昌沈生伊在持所作诗若畵来见生颀而秀精警有机辨一时倾其坐人畵学赵承防布景设色超诣独絶诗亦沉练有法度问之则固石田孙也自来儒雅诗与丹青为两家惟石田之畵擅名当代而一时钜公推挹其诗以为舒写性情牢笼物态彷佛少陵香山之间今伊在亲其子孙阅数世逾百年一旦起而修明祖业其诗若畵深造而日新者家法具在又何俟乎他求哉虽然余以伊在之学先生者不专在诗畵而在其为人尝试取徃事比类观之今之有司视文人才士如鸿毛世无呉文定即使若文定者复出曽不足介其一言以为轻重而今之为士者于郡县必先谒谒而任奔走之役有百倍于绘事者又何有于不知而后谢谢而拂衣去之也然则伊在之学先生者亦贵乎自重已耳世运而徃自石田逮乎僧弥之时不知其几变然其时风流文采犹为当世所矜式乃抚今追昔者已慨然前贤之不可作而况于今日乎余少与僧弥用诗文畵相砥砺顾念逝者已矣老而才退于所学无所成名见伊在之年少而才取三十年前所闻于故友者告之非图朂勉同志良以自感也是为序
　　苏小眉山水音序
　　同里江位初归自京师取其友苏君小眉所为山水音一巻示余曰小眉南贑中丞公之长子也中丞忠勤防惠有大功徳于南土之人小眉以名公子世其禄位有弟曰次山既得畿辅一州报最闻矣君负盛名有经世之志欲以科第自显优游未仕用载籍自娯好结交天下雄骏抱膝吟咏被服如儒生年未三十同軰中已惊为晚逹君天性恬澹视人世裘马玩好歌舞射猎之娯不以屑也与人言盱衡古今考验得失负意气狥然诺遇有所合虽挥斥千金无所吝今其诗具在尝试取而读之有振衣千仞俯视尘壒之想故其诗岿然而髙渊然而深有探幽抉冥刻镂真宰之心故其诗鋭者屑成涓者澄澈有吞吐万象壮伟不测之观故其诗嵚防嶻嶪悬出而奔流举章门贡水巫闾碣石之竒而尽揽之此小眉所有得于山水以名其编者也愿先生一言序之余曰汉有天下至建元太初之间黜百家推孔子而儒术乃兴其作五言以继三百篇之风者典属国实为之倡则诗固苏氏所自出也自此以后绰之有威瓌之有颋明允之有轼辙皆以父子再世弗替讫乎近禩有苏平仲者与宋景濂同史局能文章每一代之兴其家必出异才以垂声闻而典著作念生之后讵可谓无其人哉自古公侯之子孙涵濡教泽敦诗习礼为天下先而后遐陬蓬蔚之儒始得奋其智能以鸣跃乎当世嗟乎以江生之才苟不游通都遇知已则抱其残经抑没于泥涂之中固已多矣然则以小眉之人与其地负有用之资处方刚之年读书取友覃心经术以为世家表率
　　国家典章文物比隆徃古庶几得愽物闳雅之君子立乎交防之内俾闻者有所兴起焉其在斯人乎其在斯人乎余老矣不获偕苏君游从位初之请书以贻之其当以余言为何如也
　　傅锦泉文集序
　　温陵傅锦泉先生遭有明全盛于嘉靖二十九年举礼部第一廷对抗直指切权要分宜相览而恶之寻遣人招致出门下拒不可以此不得入史舘除仪制司主事转光禄丞改吏部稽勲郎与其长议不合拂衣归筑室岩山之侧灌园著书年八十有六而卒先生于易为专家自辛卯登贤书庚戍始第进士沉酣于六艺百家之言者二十年制科之文盛为海内所传诵平生所作序记碑铭若干巻古风近体诸诗若干首先生殁后四载同郡镜山何公序而行之傅氏温陵大族子孙相继仕宦以数十今松江通守石漪君其从孙也自先生通籍之年数之甲子一再周矣家藏遗集徃徃防轶弗全通守之尊人搜罗放失刻之闽中通守又刻之呉下而属伟业序简端伟业读而叹曰先生之学殆用晦者也自其初治制举义根据经术不肯纎靡以投时好累罢春官垂老始遇即以朴直失权贵人指等軰皆显任而先生浮沉自如进不为利退不为名终身寥落而未尝有一言不平以自诩复用虽其垂世不朽之文亦既穷年矻矻深沉有得矣同时以古文擅声誉主坛墠者为其乡人先生落落其间不欲有所标榜也吾闻之古君子之善易者识进退得防之道藏器敛徳遯世不见知而不悔若先生者其庶几乎余论次前朝当肃皇在御凡先后首南宫者十有五人仅袁文荣王文肃两公至宰相次有尚书华亭陆文定侍郎海虞瞿文懿廵抚则昆陵唐应徳平凉赵景仁太仆则乐安李懋钦此七公者最着应徳以古文名其家饶经世大畧后追谥襄文无论度越赵李自相国以下莫及也文定文懿用上第为天子之近臣景仁亦由庶常出补惟唐李初授部主事视傅先生差相类先生与李终不得在禁林应徳景仁从诸曹郎召入为宫寮忤永嘉意因请朝东宫偕吉水罗逹夫三人者同罢逹夫终其身不出唐赵后由知兵用而唐遂勤其事以身殒肃皇好以操切任柄臣永嘉贵溪分宜三相輙假喜怒以排摈天下之贤士如逹夫诸公是也独应徳晚年超授人谓其为分宜所知嗟乎彼苟贪富贵何不少年循资拱黙以取公卿乃末路艰难没身王事论者犹谓纾意时宰从而訾謷之过矣虽然襄文之学于地理抱塞兵机成败无所不通雅自负经济谓有用于世世遂得而覊縻之若傅先生者其才固不足以及襄文今就斯集读之言皆归于道徳以躬行为本视世事粥粥然不欲显短长之效即其龃龉分宜者非徴诸家乗后人之所称述则亦无所表白此其用意深矣士君子当出处之间潜鳞戢翼图之不蚤读公集者未尝不喟焉三叹也何镜山之序公也曰公灌园岩野离支龙目来禽青李皆身植而手莳之日与兄弟四五人追随游赏世既弃公公亦果于去世竟以终其天年呜呼何公此言所以见太平全盛士君子隐居读书谈道之乐而未免怅然于公之不遇也由今观之如先生者何可得哉何可得哉
　　傅石漪诗序
　　余蚤嵗受知于温陵周芮公先生先生以吏部郎典选相国东崖黄公时在左坊两公者同里同籍有诗名余由及门后进唱酬切劘于其间者四五年而后别去比乱离分隔余为诗以邮寄先生于闽中先生偕相国和之海内追数其交游而相与为传诵故温陵之诗余平生之所习也南安傅公石漪以副二千石涖治云间为政之余扢风雅既搜葺其先集俾余序之矣再手裒所着诗若干首属其友赵双白魏惟度请余言弁简端夫南安温陵属县也傅氏为其邑望姓自其祖锦泉先生举礼部第一著书名家百余年来子孙之发闻者以十数石漪原本家学好与郡之先逹者游其为诗也于体制风格既讲求渐渍之有素又能标举蕴籍剪刻深至以自探性情之所独得当其自闽而出也过呉防渉大江纵观乎防岱黄河之大京阙宫观之盛其纪行也有作其述志也有感而后以职事来云间云间者湖山之奥区骚人雅士所奉为坛墠者也君至而日与荐绅大夫流连于觞酒文咏治郡斋以延名俊出俸钱以资宴游四方无不倾慕其风流而推挹其雅尚所称緑绮堂集者是已君防事之西为屋数楹每退食有暇弹琴读书于其中而顔之曰緑绮夫琴者取其导堙宣郁致化理于和平此循吏所以阜民庶而诗家所以叶神人也君之抚动指至于文王箕子之操得无有忾然太息如见其人者乎当温陵全盛之时两相同日拜命东崖之晚年失志感时悲咤寄之于诗歌者为多吾师吏部公近者道出呉门追话四十年停骖问政之所师弟登髙凭吊未尝不汍澜流涕也双白惟度过我草堂屈指云间一二君子异时仕宦闽浙江山吟眺賔从声华今已不可复问矣君之增竒踵胜亟亟于是编之成庶几流风余韵绵延而不絶也噫嘻岂不重哉
　　圣恩剖石和尚语録序
　　圣恩语録剖石大和尚所着其嗣法弟子黄龙朗梓而行焉者也当三峯举临济宗防剖公与黄龙竝出其位下其后黄龙走之章门庐岳颠崖絶巘之中而剖公补其师故处修祖庭以化导我呉人者三十年此三十年间诸方信佛之流传者不知几何人而趺坐説法之书亦既溢名山而遍都市矣圣恩剖公黑白无不瞻仰所谓精进光明幢也而语録至今日始出葢和尚以真实了义扶植吾宗不欲寻文覔句与世之名闻利养者同其演唱逮黄龙以故人还故山受记莂以去力请之方许行世顾犹删而存之仅得四巻是编也所谓最后出而尊贵者欤伟业尝从而问道者也遂不辞为之序曰昔马祖首以棒喝接人至临济而竖三三要宋洪觉范乃标举以立纲宗是岂谓棒喝之不足而以要为门庭哉葢自衣止不传之后法不得不分法分则付嘱不得不广从上诸祖惧夫世之一知半觧者借口于单提直入颟顸儱侗无以考验其浅深得失故设为权实照用料简囘互以防励而勘辨之此所谓宗防也以余所见当三之时海内知传法为不易其从游者皆人材英特语机迅利而犹尽力钳锤未肯轻相印可今之竖拂拈锥者在在有之可谓盛矣吾不知明眼人辨验其所开法于要賔主竟何如也夫风习所不能止者当折之以所服三之门推圣恩南岳灵隐为三大老非复浅学初机所可几及今以法印相承之耆宿其操持修证为最久而此书之出也若是其慎重然则有朝叅承而暮撰述者能无瞿然其自失乎或曰黄龙之在法昌也尝坐禅山窟中虎饮于岩泉不为动大蛇上下其肩背而鼻观自如此其力量有过人者和尚退然不出户牖俾称弟子而折軰行彼葢以道故屈也其书具在吾又乌以知之











</div>
    <div class="pagination">
<a href="梅村集_page26.html">上一页</a><span>...</span><a href="梅村集_page22.html">22</a><a href="梅村集_page23.html">23</a><a href="梅村集_page24.html">24</a><a href="梅村集_page25.html">25</a><a href="梅村集_page26.html">26</a><span class="current-page">27</span><a href="梅村集_page28.html">28</a><a href="梅村集_page29.html">29</a><a href="梅村集_page30.html">30</a><a href="梅村集_page31.html">31</a><a href="梅村集_page32.html">32</a><span>...</span><a href="梅村集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
