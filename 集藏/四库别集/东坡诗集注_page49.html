<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 49 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 49 页/共 49 页</h1>
    <div class="content">　　归去来集字十首【并序】
　　予喜渊明归去来词因集字为十诗
　　命驾欲何向欣欣春木荣世人无徃复乡老有逢迎云内流泉逺风前飞鸟轻相携就衡宇酌酒话交情涉世恨形役告休成老夫良欣就归路不复向迷途去去径犹菊行行田欲芜情亲有还徃清酒引樽壶与世不相入膝琴聊尽欢风光归笑傲云物寄游观言语审无倦心懐良独安东皋清有趣植杖日盘桓云岫不知逺巾车行复前仆夫防老木童子引清泉矫首独傲世委心懐乐天农人告春事扶老向良田世事非吾事驾言乡路防向时迷有命今日悟无心亭内菊归酒前风入琴寓形知已老犹未倦登临富贵良非愿乡闗归去休携琴已防壑载酒复经丘翳翳景将入涓涓泉欲流老农人不乐我独与之游觞酒命僮仆言归无复留轻车防絶壑孤棹入清流乘化亦安命息交还絶游琴书乐三迳老矣亦何求归去复归去帝乡安可期鸟还知已倦云出欲何之入室常携幼临流亦赋诗春风吹独断不是傲亲知役役倦人事来归车载奔征夫问前路稚子候衡门入室亦诗防少游常酒樽交亲书已絶云壑自相存寄傲知今是求荣感昨非聊欣樽有酒不恨室无衣丘壑世情逺田园生事微庭柯还独眄时有鸟归飞
　　和归去来兮辞
　　子瞻谪居昌化追和渊明归去来辞葢以无何有之乡为家虽在海外未尝不归云尔
　　归去来兮吾方南迁安得归卧江海之澒洞吊鼓角之凄悲迹泥蟠而愈深时电徃而莫追懐西南之归路梦良是而觉非悟此生之何常犹寒暑之异衣岂袭裘而念葛盖得觕而丧微我归甚易匪驰匪奔俯仰还家下马阖门藩垣虽阙堂室故存挹我天醴注之洼樽饮月露以洗心餐朝霞而顔混客主以为一俾妇姑之相安知盗窃之何有乃掊门而折闗廓圜镜以外照纳万象而中观治废井以晨吸滃百泉之夜还守极静以自作时爵跃而鲵桓归去来兮请终老于斯游我先人之庐复舎此而焉求均海南与漠北挈徃来而无忧畸人告余以一言非八卦而九畴方饥须粮巳济无舟忽人牛之皆丧但乔木与髙丘惊六用之无成自一根之反流望故家而求息曷中道而三休巳矣乎吾生有命归有时我初无行亦无留驾言随子听所之岂以师南华而废从安期谓易稼之终枯遂不溉而不耔师渊明之雅放和百篇之新诗赋归来之清引我其后身盖无疑




　　东坡诗集注巻三十一
　　钦定四库全书
　　东坡诗集注巻三十二
　　明　王十朋　撰
　　乐府
　　竹枝歌【并序忠州作】
　　竹枝歌本楚声幽怨恻怛若有所深悲者岂亦徃昔之所见有足怨者欤夫伤二妃而哀屈原思懐王而怜项羽此亦楚人之意相传而然者且其山川风俗鄙野勤苦之熊固已见于前人之作与子由之诗故特縁楚人畴昔之意为一篇九章以补其所未道者
　　苍梧山髙湘水深中原北望度千岑帝子南游飘不返唯有苍苍枫桂林枫叶萧萧桂叶碧万里逺来超莫及乘龙上天去无踪草木无情空寄泣水濵撃鼓何喧阗相将叩水求屈原屈原死已今千载满船哀唱似当年海濵长鲸径千尺食人为粮安可入招君不归海水深海鱼岂解哀忠直吁嗟忠直死无人可惜懐王西入秦【縯秦昭王遗楚懐王书愿与君王防武闗懐王至则闭武闗遂与西至咸阳懐王大悔亡归不得遂发病卒于秦楚人怜之】秦闗已闭无归日章华不复见车轮君王去时箫鼓咽父老送君车轴折【縯汉景帝征临江王荣既上车车轴折临江父老流涕曰吾王不返矣】千里逃归迷故乡南公哀痛弹长铗三户亡秦信不虚【縯南公有言楚虽三戸亡秦必楚】一朝兵起尽欢呼当时项羽年最少提劎本是耕田夫横行天下竟何事弃马乌江马垂涕项王已死无故人首入汉庭身委地【縯项羽自立为西楚伯王及败至乌江以所乗马与乌江亭长汉骑围之乃自刎王翳取其头余四人各分其一体】富贵荣华岂足多至今犹有塜嵯峨故国凄凉人事改楚乡千古为悲歌
　　上堵吟【子仁水经注堵阳县有堵水傍有白马塞孟达为新城守登之而叹曰刘封申躭据金城千里而更失之遂为上堵吟音韵哀切有恻人心今水次尚歌之堵水葢入沔者也】
　　台上有客吟秋风悲声萧散飘入空台邉游女来窃聴欲学声同意不同君悲竟何事千里金城两稺子白马为塞鳯为闗山川无人空且闲我悲亦何苦江水冬更深鳊鱼冷难捕【子仁鳊鱼襄阳所出孟浩然所谓槎头缩项鳊】悠悠江上聴歌人不知我意徒悲辛
　　野鹰来【子仁水经注沔水南有层台号日景升台盖荆州牧刘表所筑表好鹰尝登此台歌野鹰来曲其声似孟达上堵吟云】
　　野鹰来万山下荒山无食鹰苦饥飞来为尔繋防丝北原有老且白年年养子秋食菽我欲撃之不可得年深老鹰力弱野鹰来城中有台髙崔巍台中公子着皮袖东望万里心悠哉心悠哉鹰何在嗟尔公子归无劳使鹰可呼亦凡曹天阴月黒狐夜嗥
　　襄阳乐【子仁南史刘道产为襄阳太守善于临职蛮服归顺百姓乐业由此有襄阳乐歌自道产始】
　　使君未来襄阳愁提戈入市裹氊裘自从氊裘南渡沔襄阳无事多春游襄阳春游乐何许岘山之阳汉江浦使君朱斾来翻翻人道使君似羊杜【子仁羊祜杜预皆镇襄阳有德政】道边逢人问洛阳中原苦战春田荒北人闻道襄阳乐目送征鸿应防肠
　　四时词
　　春云阴阴雪欲落东风吹冷惊罗幕渐看逺水绿生漪未放小桃红入萼【子仁选诗山桃发红萼】佳人瘦尽雪肤肌【子仁庄子藐姑射之神人肌肤若氷雪绰约若处子】眉敛春愁知为谁【子仁李白诗美人卷朱帘独坐颦蛾眉但见泪痕湿不知心恨谁】深院无人剪刀响应将白纻作春衣【子仁栁子厚诗春衫裁白纻】
　　垂栁阴阴日初永蔗浆酪粉金盘冷【子仁宋玉招防云臑鼈炰羔有蔗浆】帘额低垂紫鷰忙蜜脾已满黄蜂静【次公李商隠诗花房与蜜牌雄蜂蛱蝶雌】髙楼睡起翠眉颦枕破斜红未肯匀【饶白乐天诗斜红不晕赭面女】玉腕半揎云碧袖楼前知有防肠人【子仁小説载诗揎薪玉腕斜】新愁旧恨眉生绿粉汗余香在蕲竹【次公蕲竹簟也】象牀素手熨寒衣【次公通鉴孟尝君受象牀孙杜诗美人细意熨贴平裁缝灭尽针线迹】烁烁风灯动华屋夜香烧罢掩重扃香露空蒙月满庭抱琴转轴无人见门外空闻裂帛声【縯乐天琵琶行云转轴拨三两声未成曲调先有情又云曲终收拨当心画四一声如裂帛】
　　霜叶萧萧鸣屋角黄昏斗觉罗裳薄夜风摇动镇帷犀【厚杜牧杜秋娘诗虎睛珠络褓金盘犀镇帷】酒醒梦回闻雪落起来呵手画双鵶【次公杜逸诗迎旦东风骑蹇驴旋呵手暖冻髭须】醉脸轻匀衬眼霞真态生香谁画得玉奴纎手嗅梅花【縯玉奴齐废帝东昏侯妃潘氏也】
　　古纒头曲
　　鹍鐡拨世无有【縯唐开元中贺懐智善琵琶以石为槽鹍鸡筋作用鐡拨弹之】乐府旧工惟尚叟一生喙硬眼无人坐此困穷今白首翠鬟女子年十七指法已似呼韩妇惊帆渡海风掣回满面尘沙和泪垢青衫不逢湓浦客【援白乐天言送客湓浦口闻舟中夜弹琵琶问其人本长安倡女年长色衰嫁为商人妇乐天为作琵琶行末云就中泣下谁最多江州司马青衫湿】红袖谩挿曹纲手【縯琵琶録曹纲运拨如风裴兴奴长于拢撚人谓纲有右手奴有左手乐天诗谁能截得曹纲手挿向重莲衣袖中】尔来一见哀骀佗【厚庄子衞有恶人曰哀骀佗妇人见之请于父母曰与为人妻寜为夫子妾者数十而未止也】便着臂鞲躬井臼【次公史记滑稽传淳于髠云若亲有严客髠帣鞲鞠侍酒于前注鞲臂捍也又东方朔传董君緑帻传鞲注云鞲即今臂鞲也縯冯衍妻任氏悍妬不畜妾媵常自操井臼厚传育食禄数十年秩奉尽赡给知友妻子不免操井臼】我慙贫病百不足强对黄花饮白酒转关濩索动有神【尧卿乐谱琶琶曲有转关六么濩索梁州皆其名也】雷辊空堂战牕牖【縯唐僧善木弹緑腰曲下拨一声如雷发妙絶入神】四一抹拥袂立【子仁乐天琵琶行曲终收拨当心画四一声如裂帛】再拜十分为我寿世人只解锦纒头【厚唐开元中富人王元寳尝防賔客明日亲友问之曰昨来髙防有何髙谈元寳不答视屋良久曰但费锦纒头耳】与汝作诗传不朽
　　续丽人行【李仲谋家有周昉画背面欠伸内人极精戏作此诗谢名画记云周昉字景官至宣州长史】
　　深宫无人春日长沉香亭北百花香【縯开元中禁中重牡丹得四本红紫浅红通白者上植于兴庆池东沉香亭前防花方繁开上与太真妃游赏命李龟年持金花牋宣赐翰林供奉李白进清平调词三章其三曰名花倾国两相欢长得君王带笑看解释春风无限恨沉香亭北倚防干事见乐史李翰林文集序尧卿唐明皇以外国贡沈香材而作沉香亭】美人睡起薄梳洗燕舞莺啼空防肠【次公孟郊诗莺啼燕语春城里】画工欲画无穷意背立东风初破睡【次公温庭筠诗背立秋千下】若教囘首却嫣然阳城下蔡俱风靡【厚宋玉赋东家之子嫣然一笑惑阳城迷下蔡尧卿阳城下蔡二县名楚之贵介公子所封】杜陵饥客眼长寒【尧卿杜子美自谓衣不葢体常寄食于人奔走不暇常恐转死沟壑可谓饥客矣又诗云秋山眼冷防未归】蹇驴破帽随金鞍隔花临水时一见只许腰肢背后看【厚杜甫丽人行背后何所见珠压腰肢穏称身】心醉归来茒屋底方信人间有西子【次公西子字出孟子】君不见孟光举案与眉齐【援梁鸿至吴为人赁舂每归妻孟光为具食举案齐眉】何曽背面伤春啼
　　薄命佳人
　　双颊凝酥髪抹漆眼光入帘珠的皪【厚古诗的皪沈珠渊次公先生诗集一本云为试经者作则眼光入帘是也】故将白练作仙衣【次公冷斋夜话载则天长寿三年诏书曰应天下尼当用细白练为衣】不许红膏污天质吴音娇软带儿痴无限闲愁总不知自古佳人多命薄【子仁古乐府有妾命薄曲】闭门春尽杨花落
　　于潜女
　　青裙缟袂于潜女两足如霜不穿屦【縯李白诗屣上足如霜下着鵶头袜】沙鬓髪丝穿柠【次公退之月蚀诗赤鸟司南方尾秃翅沙柠当作杼字书柠同楮字耳于丝穿之下无义柠説文曰机之持纬者丝穿杼言鬓如丝之穿杼也】蓬沓障前走风雨老濞宫妆传父祖【厚老濞吴王濞也杜牧之诗老濞即山铸后庭千蛾眉此指吴越王钱氏也】至今遗民悲故主苕溪杨栁初飞絮照溪画眉渡溪去逢郎樵归相媚妩不信姬姜有齐鲁【程齐女姜姓鲁女姬姓古诗虽有姬姜无弃憔悴】
　　薄薄酒二首【并引】
　　胶西先生赵明叔家贫好饮不择酒而醉常云薄薄酒胜茶汤丑丑妇胜空房其言虽俚而近乎达故推而广之以补东州之乐府既又以为未也复自和一篇聊以发览者之一噱云尔
　　薄薄酒胜茶汤麤麤布胜无裳丑妻恶妾胜空房五更待漏靴满霜不如三伏日髙睡足北凉【厚陶潜夏日虚闲髙卧北之下】珠襦玉柙万人祖送归北邙【次公汉哀帝豫以东园秘器珠襦玉柙赐董贤北邙山在河南偃师东北王公多葬其地】不如悬鹑百结独坐负朝阳【厚子夏衣若悬鹑董京衣百结宋国有田夫尝衣緼袍自曝于日顾其妻曰负日之暄人莫知欲献之于君】生前富贵死后文章百年瞬息万世忙夷齐盗跖俱亡羊【援庄子臧与谷相与牧羊而俱亡其羊问臧奚事则挟册读书问谷奚事则博塞以游二人者事业不同其于亡羊均也伯夷死名于首阳之下盗跖死利于东陵之上二人所死不同其于残生伤性均也】不如眼前一醉是非忧乐都两忘
　　薄薄酒饮两钟麤麤布着两重美恶虽异醉暖同丑妻恶妾寿乃公【次公前汉髙帝纪防败乃公事】隠居求志义之从本不计较东华尘土北牕风【次公东华门百官入朝所从出入之门也】百年虽长要有终富死未必输生穷但恐珠玉留君容千载不朽遭樊崇【厚后汉赤眉贼帅樊崇陷长安发掘诸陵取其寳货凡所发有玉柙殓者率皆如生故赤眉多得行淫秽】文章自足欺盲聋谁使一朝富贵面发红【子功古乐府今日牛羊上丘陇当时近前面发红】达人自达酒何功【子仁白乐天尝作酒功赞】世间是非忧乐本来空
　　太白辞【并引】
　　岐下频年大旱祷于长白山辄应故作迎送神辞一篇五章
　　雷阗阗山昼晦风振野神将驾载云防从玉虬旱既甚蹷徃救道阻脩兮
　　旌旗翻疑有无日惨变神在涂飞赤篆诉阊阖走阴符行羽檄万灵集兮
　　风为幄云为盖满堂烂神既至纷醉饱锡以雨百川溢施沟渠歌且舞兮
　　骑裔裔车班班鼓箫悲神欲还轰振凯隠林谷执妖厉归献馘千里肃兮
　　神之来怅何晩山重复路幽逺神之去飘莫追德未报民之思永万祀兮
　　上清辞
　　君胡为乎山之幽顾宫殿兮久淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙辰星兮役太嵗俨昼降兮雷隆隆朝发轸兮帝庭夕弭节兮山宫懭有妖兮虐下土精为星兮气为虹爱流血之滂沛兮又嗜疟疠与螟虫啸肓风而涕淫雨兮时又吐旱火之爞融衔帝命以下讨兮建千仭之脩锋乘飞霆而追逸景兮歙砉扫灭而无踪忽崩播其来防兮走海岳之神公龙车兽鬼不知其数兮旗纛晻霭而防渐俯伛以旅进兮锵劒佩之相砻司杀生之必信兮知上帝之不汝容既约束以反职兮退战栗而愈恭泽充塞于四海兮独澹然其无功君之去兮天门开欵阊阖兮朝玉台羣仙迎兮塞云汉俨前导兮纷后陪歴玉阶兮帝迎劳君良苦兮马豗頽闵人世兮廹隘陈下土兮帝所哀返琼宫之嵯峨兮役万灵之喧豗黙清静以无为兮时节狩于斗魁诣通明而献黜陟兮轶荡荡其无囘忽表里之焕霍兮光下烛于九陔时游目以下览兮五岳为豆四溟为杯俯故宫之千柱兮若毫端之集埃来非以为乐兮去非以为悲谓神君之既返兮曾顔咫尺之不违陞秘殿以内悸兮魂凛凛而上驰忽寤寐以有得兮敢沐浴而献辞是邪非邪臣不可得而知也
　　黄泥坂辞
　　出临皋而东骛兮并丛祠而北转走雪堂之坡陀兮歴黄泥之长坂大江汹以左缭兮渺云涛之舒巻草木层累而右附兮蔚柯丘之葱蒨余旦徃而夕还兮歩徙倚而盘桓虽信美不可居兮茍娱余于一盼余幼好此竒服兮袭前人之诡幻老更变而自哂兮悟惊俗之来患释寳辂而被缯絮兮杂市人而无辨路悠悠其莫徃来兮守一席而穷年时游步而逺览兮路穷尽而旋反朝嬉黄泥之白云兮暮宿雪堂之青烟喜鱼鸟之莫余惊兮幸樵苏之我嫚初被酒以行歌兮忽放杖而醉偃草为茵而块为枕兮穆华堂之清防纷坠露之湿衣兮升素月之团团感父老之呼觉兮恐牛羊之予践于是蹶然而起起而歌曰月明兮星稀迎余徃兮饯余归嵗既晏兮草木腓归去来兮黄泥不可以乆嬉
　　清溪辞
　　大江南兮九华西泛秋浦兮乱清溪水渺渺兮山无蹊路重复兮居者迷烂青红兮粲髙低松千里兮稻千畦山无人兮云朝挂蔼蒙蒙兮渰凄凄啸林谷兮号水泥走鼪鼯兮下鳬鹥忽孤垒兮隠重堤杳茫兮闻犬鸡郁万瓦兮鸟翼齐浮轩楹兮飞栱枅鴈南归兮寒蜩嘶弄秋水兮挹玻瓈朝市合兮杂耄齯挟箪瓢兮佩锄犂鸟兽散兮相扶携隠惊雷兮骛长蜺望翠微兮古招提跻木杪兮翔云梯若有人兮怅幽栖石为门兮云为闺块虚堂兮法喜妻呼猿狙兮子鹿麛我欲徃兮奉杖藜独长啸兮谢阮
　　竹枝词
　　自过鬼门闗外天命同人鲊瓮头船北人堕泪南人笑青嶂无梯问杜鹃
　　归来引【送王子立归筠州】
　　归去来兮世不汝求胡不归汹北望之横流兮渺西顾之尘霏纷野马之决骤兮幸余首之未鞿出彭城而南骛兮眷丘陇而増欷乱清淮而俯鉴兮惊昔容之是非念东坡之遗老兮轻千里而款余扉共雪堂之清夜兮揽明月之余辉憎鸡黍之未熟兮叹空室之蛜蝛我挽袖而莫留兮仆夫在门歌式微归去来兮路渺渺其何极将税驾于何许兮北江之南南江之北于此有人兮俨峩峩其丰硕孰居约而尔肥兮非糠覈其何食久抱一而不试兮愈温温而自克吾居世之荒浪兮视昏昏而聴黙黙非之子莫振吾过兮久不见恐自贼吾舍此而道无由兮子何畏而不即将以彼为玉人兮以子为之璞也
　　醉翁操【并引】
　　琅邪幽谷山水竒丽泉鸣空涧若中音防醉翁喜之把酒临聴辄欣然忘归既去十余年而好竒之士沈遵闻之徃游以琴写其声曰醉翁操节奏疎宕而音指华畅知琴者以为絶伦然有其声而无其辞翁虽为作歌而与琴声不合又依楚词作醉翁引好事者亦倚其词以制曲虽粗合均度而琴声为词所绳约非天成也后三十余年翁既捐馆舍而遵亦没久矣有庐山玉涧道人崔闲特妙于琴恨此曲之无词乃谱其声而请于东坡居士以补之云
　　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而囘川思翁无嵗年翁今为飞仙此意在人问试聴徽外三两















　　东坡诗集巻三十二
</div>
    <div class="pagination">
<a href="东坡诗集注_page48.html">上一页</a><span>...</span><a href="东坡诗集注_page44.html">44</a><a href="东坡诗集注_page45.html">45</a><a href="东坡诗集注_page46.html">46</a><a href="东坡诗集注_page47.html">47</a><a href="东坡诗集注_page48.html">48</a><span class="current-page">49</span>
    </div>
    <div class="pagination"><a href="index.html">返回目录</a></div>
</body>
</html>
