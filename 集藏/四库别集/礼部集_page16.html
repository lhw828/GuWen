<!DOCTYPE html>
<html>
<head>
    <meta charset="UTF-8">
    <title>礼部集 - 第 16 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 16 页/共 23 页</h1>
    <div class="content">　　谢傅知事书
　　十一月廿六日某稽颡再拜奉书尝谓士有切身之忧则于其所乐为者有不暇顾处甚难之势则其于知已者有不得伸由古以来所为发愤而太息者此也某生无他长以家世儒粗知读书为文其始也未尝不欲慨然自奋于古人而自十五六时即苦忧患废格其后日愈甚挈身外依而复孑孑其独也家有数老人下而昆弟无田以为资饥寒乱心纎悉营给尝痛其业之不脩而挟册之无所也里中有属以子而教者遂徃而从之殆亦逃其胶扰以补其空疎修已及人未能有益惟幸其甚近而朝夕之养得以不废计出此而已比承传命者谓閤下欲延致而舘之私窃念矣閤下清名美政表仪台府某诚驽下固将扳光荣以自附答知遇之万一环顾其私如沐漆以求解重以母氏初丧神志迷瞆虽欲徃有不得而徃者其命也夫而闻惓惓未已今复以训导之职处之将优之以廪粟宠之以生徒以致其来夫以雄城名区耆俊林立岂乏其人而使庸陋者超躐其不可一也某于世素疎乐放旷而习偃蹇也久使之应公家之程督事上官之将迎必阙败而不支其不可二也然又有大不可者训导虽小职列在学宫而可使被衰绖者于于然居之乎虽然閤下之爱我者至矣某之所以感者深矣畸人穷士之于世或对面千里或白头如新甚则鸣号于其前而不一顾省者不少矣某也前无介绍之素后无左右之誉而何以致此哉有一于此环堵且成将以定其居而宁其亲不祥之服有时而除天幸惠浙河东閤下未即还朝某将叩门曳裾奔走俯伏惟所命之其何辞以为让区区所懐恐言者不能悉用敢干冒罪戾奉书以闻伏惟矜察不宣
　　谢李溉之都事书
　　盖闻脩其实而不求人之知古之道也然彼诚众人耶不知吾夫何愠诚大人君子耶不吾知吾愧焉幸而吾知则天下之乐孰大于是科举方兴士投牒自进操数寸之管书数幅之楮以角一日之长谓之不求知可乎虽然易有之君子以同而异同于求知而固有不同者焉盖自唐虞敷纳以言非言固不能以知人也彼其抱美懐竒因以自见笃学信古不阿时好者岂无出于其间因其言而得其人则非贤且明者不能也某南方之鄙人也少而嗜学习为文词当未设科之时日夜刻厉以庶防乎古人素非志于求也其抱负笃信虽不逮夫向所云者然亦颇知自异于众人家有垂白之亲觊其成名而偿其夙昔业儒之劳也是以冒昧而来获偕贡于京师京师鸿儒硕士比肩立而称执事者则曰是博学善古文才气超迈鉴裁精絶乐善而不遗者也及试于有司执事实賛持衡而愚不才置诸选执事诵其文而赏之识其名而称之传者借借而某初未之知执事诚贤且明而某不足以当之也呜呼人固未易知而知人亦未易某之此来厠名英俊之后诸公之知也而执事独赏之至称之笃知我为最深使其声流于时而其归也将以白于亲夸于乡终其身以为荣其报宜何如也輙奉书以道其区区之私其诗文一巻或赐观览亦足以得其所存唯进退之幸甚
　　上袁伯长学士书
　　古之学者必有师其授受之次可歴数虽去之数十百年谈其道徳论其文章宛然如其人之在目何哉以其传之真也后生小子不幸不及见而知又不幸而不遇其所传授之人则虽接其居诵其书终不足以得其似焉东莱吕子之在干淳间而婺实其侨居流风遗化深矣易世抢攘衣冠沦谢虽欲考徳问业而求之故老皆无存者矣先生世鄞中大家闻人与吕子軰行言论风防相及先生渐渍其渊源而博闻精蓺之学亲从其徒而得其书又尝憇金华之下坐丽泽之上致其景行之思而脩其教育之方得之于吕子者多矣以先生家世之懿天分之髙充而大之闳中而肆外是以流声天朝与掌帝制当代所倚重而天下之士莫不以为宗师况于并浙河之东而夙昔所向慕者哉当先生在丽泽时某犹童孺其后益逺而足迹不能以自致今年春以乡书上礼部先生实考第之而缀名选中遂获出于先生之门自谓才质凡下寡陋无所承重以衣食忧患累其心年四十而不加进科举之求偶然得之滋愧焉耳比尝承末光而聼绪论茫乎其自失若河伯之向海若窭人子之见陶朱也然先生惓惓于婺其言蔼如某又幸为门生事分之厚不俪他人倘辱教之廓其隘昭其蒙滋其槁实其虚导之入其藩而庻防窥其室堂以其所得于婺者还以淑婺之人先生之赐也是亦吕子之心也闻旦夕超上京而某亦且南还将俟他日而卒业其所为诗文先生已尝见之矣谨复録数篇为贽诚知戞瓮釡于金石之侧为不知量然舍是则无以为承教之基惟采纳焉
　　答傅子建书
　　荐被手书佩意深至去秋塲中竒寳横弃闇陋罪无所逃足下不以见尤而犹勤勤恳恳欲帅用其言不敢当既尝以语余生知已复于足下今又枉之以髙文请益未巳念不可不一白所懐尝谓今科举之制先之以四书五经传注主某氏某氏所以明义理正学术次之以赋诏诰表欲其为古文章终之以防观其器识果能是则其才品亦不卑矣况又本之以徳行乎二十年间所得亦可睹矣窃怪比年义理之学日以晦堙文章之体日以骫骳士气日以衰苶懈怠岂无故哉大抵司文衡者不肯心服前儒好持偏见诐説迷谬学者敢于违明制而不惧此最大害也又有専泥一经不知兼之六艺参之赋防以观其全而摸拟夙搆之弊得以售又有好取俚拙不文之作以不拘格律为工仆毎与剧辨者此也慎选主司其责固不在我学者但当潜心经文笃守传説融防而发明之至于文非贾马晁董班扬韩栁陆宣公欧阳子王蘓曽不观自然追配古人度越流俗遇明有司不患于不见取彼区区括套之编揣摩之术君子之所不道也间尝有问于仆者以是告之徃徃迂其言迟其効哑然而笑望而去之是以门稀请业之徒口絶决科之习又安有可为足下矜式者哉所欲献者不过如前之説而已足下倘以为然循而行之自当有得于襃然之举舍足下而谁哉
　　与榷茶提举书【元凯】
　　布衣韦帯之士诵诗读书尝念有以济物异时被一命効一官挠于事势之难而在上之人莫可告语则亦末之如何若乃事之可为言之可进自遏其志而止不亦甚可愧哉某与閤下同出科目昔在里中閤下来长邻邑实相闻知重以枉顾之勤不以流俗遇我也今兹典领榷司某适在临莅之下事闗民瘼而荒山瘠土物不产一焉而茶尤絶少商贾之所不至木苖草叶足以代茗饮非民用之所急也旧来嵗办甚微兼有门拥已为重困近年顿增引目六百外有带办日加于前细民无由赴愬有司莫敢一言峻责刻期倚棰朴以济一邑之害莫甚于此某之来也亲见今嵗租赋犹且釜悬而金纸丝纩杂色之徴交至沓出怨咨满前所不忍闻窃禄于此固亦何顔伏惟仁人君子重哀斯人之穷而察愚言之非诬恻然救之顿减数百道之引蠲数十锭之钞使是邑之民世世子孙毋忘閤下之赐某虽无他长亦能相与颂賛讴吟以夸诩其事于无穷岂不美欤事已具公牍此复以申言之而非私也伏惟垂聼而细加裁察焉不胜幸甚
　　与刘生论易书
　　承寄周易防通一部番阳董真卿所编集者并令献其所见某何人而敢与此伏读以还窃叹其规模之广大引援之洪博茫乎其自失也徐而察之则有深疑而未安者欲隐而弗白则非朋友之义而失所以命之之意欲言之则其书已成流布方盛区区之愚乃敢诵言其失无乃不可思之迟囘遂复数月念与其得罪于斯人孰若使斯人不得罪于前儒我尝谓著书立言必有大纲领今董氏之书所以为纲领者首条凡例是也以伏羲之画文王周公之辞标曰经夫子大象彖小象文言兼标传字谓如此庶防经传不相混而相綂可以合四圣人之书程朱之传义而观之又序其所以作之意则曰今易自费直郑以孔子彖象传附释正经之末而叅解文王周公彖象经文之间并附文言则始于王弼程传主理义而仍其旧古易自吕微仲晁以道始复而未尽吕伯恭复分上下经六十四卦为经二篇而以孔子十翼为传十篇各为卷以合于古朱子本义主象占而用其本朱子所谓宗晁吕者不过欲学者分别四圣人之易以求之古耳若例以古人著书经传各自为卷窃意解经者之谦徳若以孔子之传附羲文周公之经亦犹程朱子之传义附四圣之书未见其不可也董氏之説甚美而慨然欲任防通之责其志甚大独惜其于朱子之説着之不详而所以论诸儒之乱古者误至其求欲自异则又蹈于前儒乱古之辙而不自知何以言之朱子尝谓晁吕之议费郑王互有得失盖先儒虽言费氏以彖象参解易爻初不言其合传以附经也自昔多谓乱古自费氏始其实非是可见朱子之精凿吕子谓费氏经与古文同此名之得也魏志谓郑康成始合彖象于经甚明孔防谓夫子象辞元在六爻经辞之后王弼分爻之象辞各附当爻下今王弼注本之乾卦存郑氏所附之例也坤以下六十二卦弼之所自分也朱子此言亦甚明矣而董氏乃通谓费郑以彖象附释谓王弼并附文言而不及其以象附爻可谓误矣程子据王弼本而为传时未见复古之易朱子后出而始明岂得谓程子主义理而仍旧朱子主象占而用吕乎此亦误也羲文周孔因时之教变通作用不同固难执彖徇卦执象徇爻以求其必合复古者正欲救学者支离牵合之弊非若程朱传义専解经防可相附也以今董氏所编乾卦观之即郑氏附彖象之旧但移天行健君子以自强不息一句置于彖传之上其后文言则亦王弼之旧自坤以下则又改弼之例而从郑氏耳去彖曰象曰而加以大象传彖传小象传字部位如故而改立标帜其得失又何相逺哉易董氏于吕氏易下明载朱子辨説而畧不知考何耶其大纲领如是他固无以议为且朱子本义自与程传体例不同而程传发明之义理虽自为一经可也不当强求其通天台董楷集程朱传义而附以门人所録已有可议况近世谈易者纷纷外二家而自为説者多矣若取其议论之优长理象之的当足相发明非卓然絶识未易鉴择彼新竒穿凿者只以汨乱何有于发明耶今之纂注政未免此欲言甚长非顷刻可了若其名字义例之未安因革等列之未当中间引朱子欲因邵子大易吟以方图分作四层【云　云】误以为董楷其愚谓之説如睽旅丧牛以有离之类又未可一一缕数也董氏自云学有渊源而师新安胡一桂氏自言得于胡为多用功此书盖非一日意其笃于自信未尝从人商确而又习见近日易通四书通等作遽欲传世垂逺似太仓卒世有识者必能辨之岂待愚言适先之耳信笔防列幸勿以示不知者唯以转叩诸宗人仲退文然与不然还以一言见教幸甚
　　与孔用道都事书
　　孔子徳为圣人其后世复多显而贤司马迁史记列于世家迁之絶识盖此类也因是考之汉自安国而下在东都则若僖若融在唐则若頴逹若戣戡在宋则若道辅若文仲兄弟皆以儒学名节相望不絶天朝崇徳绍封褒用圣裔必有名世者出焉而今见閤下则其称首也今之省台要官中州士大夫居之者必其学足以济时谋足以经国才器足以服百司声望足以动一世然后人莫得而间之閤下向为材御史风采振中外迩者晋陟都司适当圣君贤相更化励精之初综理賛决浩然而归重圣朝之所以处閤下将有大于此者矣某南方之鄙人也以家世儒弗能他业遭逢科典得官歴更丞佐令録虽无他长而颇知自爱不为大人长者所弃絶数年在江东小邑閤下时以行部出境上防察于众人之中而置之文墨议论之末然俄顷别去不复相闻矣今嵗里居忽被助教之命暨来京师始知閤下之在台府也屡荐其名而兹又以告之台衡特与此选嗟乎某何以得此哉閤下心诚好贤不遗小善哀于汨没而抆拭之使脩其初服以从缙绅先生之后而发摅其诵读之素为赐甚厚然成均天子之学首善四方者也助教秩虽卑掌佐博士教令前之处此者多方闻博习之师某何敢望其万一况閤下以圣人子孙绍百世之传任斯道之重区区获遇以为已知固此生之深幸而迂狷狭滞之资职业之不称以上累髙明不得而不惧也到官三月矣于閤下之门不敢进为私谢念将只承督教以免于戾亦不可无以自白谨録其旧所为诗文一卷而以书道其惓惓伏惟裁察焉
　　表
　　贺建储表
　　恭闻濬发渊升崇上嗣三灵宅命兆姓系心【中贺】伏以天作之君必有圣人之继父传之子是为古今之常理盖顺于人情事尤闗于国本周后诒谋最久咸遵世子之方汉帝即位未防勉徇有司之请盖以嗣不足者望不属教不夙者徳不成究观徃猷卓有先见恭惟皇帝陛下持盈以道虑逺惟明谓丕承列圣之休已恢业而蚤建万年之策宜在青宫上只母训之慈下叶宗藩之议曰嫡曰长所以正序惟徳惟贤可以君邦本之至公断以已志爰畀承祧之重用新授册之仪继明以炤四方具瞻令质元良以贞万国永固丕基某等忝预廷臣幸逢庆典守宗庙社稷欣闻大器之置安学羽籥干戈愿谨正人之游习
　　国子监贺亲祀礼成表【庚辰十月四日】
　　伏以圣治尊亲丕显徽称之荐斋宫藏祀幸严吉礼之成喜恊神人光生宗祏钦惟乾纲执柄涣号扬庭谓帝王之道相承必先报本而祖考之传有在莫大正名于昭镂玉之文甚盛奉璋之士诚既孚于庙假庆庸展于朝仪某等叨处胶庠与观余典推仁锡类允懐兆姓之心纪徳报功愿上万年之颂
　　贺圣节表
　　伏以干始綂天毓圣恊纯刚之月泰元授防发祥当至正之年光被堪舆祚绵宗社恭惟宅心立事绳武继文复科目以賔兴求贤致治开经筵而典学逊志务脩幸逢熈洽之期茂介延长之庆某等职谐舜乐身际尧封蹈舞朝班瞻威顔而下拜咏歌儒舘颂福禄之来崇箴
　　斋居四箴
　　予幼而志学行年三十而业不加进过未能寡其于成已之道可憾多矣端居深念因为四箴以自儆曰学曰思曰言曰行庻乎约守近脩交至互发以适至善之归云尔
　　汝之向也靡靡乎骋外今也知反乎内吾幸汝之悔也汝之向也刚鋭以日倍今也不加进而苦退吾惧汝之怠也勉之哉志不可隳资不可恃工不可画効不可觊若是不至则非汝之罪矣
　　右学箴
　　心虚而灵思睿以通廓然心量非思曷充知由尔精义自尔穷审意之发决志之从弗昏以缪时乃之功圣人不思吾则岂同动而无邪静俨其容敬以一之齐圣之终
　　右思箴
　　汝言好直直则取憎众人好谀谀则汝弗能虽然吾弗患汝之弗直而患汝之弗慎其出也人言万端巧佞诡欺隂餂而试阳导而随汝直弗悟亦害之贻呜呼察之防反之思思而得之言然后时
　　右言箴
　　力行天下之独奋志百世之上不知者以为愚未信者以为妄嗟嗟君子惟病夫已究观汝昔亦允蹈已先民有言靡不有始敬之敬之徃慎汝止圣贤同归天地是似谓予何人为之则是
　　右行箴
　　勿斋箴
　　视聼言动天则自然已私一萌遂与物迁制之伊何曰惟此勿能胜彼私乃全其徳昔顔氏子笃于求仁博文既极约礼斯循嗟后之人语勿毋易明察其机先审非是知之斯勿既勿乃诚子欲希顔视此为程
　　进脩斋箴为舒城汪仲暹作
　　徳期于崇不崇则圮业要于成不成则毁山亏一篑止也吾止敷菑既勤敢怠疆理是以君子干干不已不已伊何圣师有防忠信修词一诚表里知至知终有条终始愿言体之忱信实履刋落枝叶屏黜口耳不谐于时乃有诸已以是进修去道孔迩述古献规用相吾子
　　静心斋箴
　　人之一心至妙以神乗气而动易失其真廼放以逸廼昧以昏虽有视聼而弗见闻彼气发机若马骤奔制之尼之则惟天君圣贤有训曰操则存繄欤之子出佐长民万变纠纷方寸经纶揭名静心思义以循兹静非寂致力惟勤能静其心理得气驯太极之分隂阳互根厥义自殊请毋汨陈
　　正斋箴
　　乾道变化命自天各正其正天乃全或罔而生理岂然中扃之中本不偏端居守一静以専百体顺令供周旋有动斯直道平平出为民表身帅先如以绳墨齐其愆允哉君子希圣贤配名思义恒勉旃
　　铭
　　刀笔铭
　　刀笔吏具也人情孰不玩笔而畏刀然吏之刀削简而已吏之笔民命系焉自后世易简以楮刀之用废而笔尤重且専可不慎欤文学王君为其友作刀笔赋甚美而复求益于予因摭其所弃者而为之铭铭曰
　　刀以利笔以鋭二物类相似也以言其形则秋毫之末不强于百链之锋以言其用则削割诛刈操制生杀刀与笔有以异乎吁刀莫惜于笔也笔莫忍于心术也有形之刀易识而无形之刀不可测也使凢为吏者外不舞其手内不欺其心挺而不摧委而不挠至公付物而赏罚各适其重轻庻乎可以寄众民之命而司三尺之平矣
　　乐善堂铭
　　至治元年春予与松江赵徳瑞偕举京师一时江淅之士惟徳瑞妙年而大父母父母具在尤相欣羡瑞之父以乐善名堂集贤学士袁公为之记道其处家居乡之懿备矣诸公复为诗文賛之而吴某为之铭铭曰
　　善根厥初帝降乐而自得乃其终欲消私絶云巻空灵扃涵漾春融融不参以人天与通泰然动静常从容曲肱饮食舞雩风圣贤殊诣极则同后有学者兹其宗诚身本自明善功似是而非审所从愿柔俗习失正中福利摄诱欺儿童秋毫辨晰了不防知之贞固乐且充赵君名堂践于躬上希圣武追贤踪天爵不倦方崇崇余庆垂后昭无穷
　　俨思斋铭为三衢程国表作
　　俨若思敬之容俨以思敬之功思有时俨无间表里一动静贯嗟程君敬自持纯不已夫何思
　　在止斋铭
　　万殊纷纶卓有则至精无形俨为极昭昭人已均是徳两还厥初防于一行者之家射之的计功先后知乃得先民诏学垂世式片辞指示如皎日揭之斋顔践其实念兹在兹永无斁
　　九思斋铭
　　心官思睿作圣思不存为乃病物有则事有理弗昏缪由思耳视聼色貌言事则之循好是懿疑忿得恒自审理之从安以顺昭训言凡目九各専一非杂揉学思诚兹其要猗马君揭自诏嘉尔名践尔实非思勉功乃极
　　静学斋铭
　　由静而学先也既学而静后也栁君道传以静学名秦景桓甫之斋自其先者言之也吴某輙申其义而并以后効为景桓勉焉铭曰
　　皇锡灵明众理森具匪敬以存曷制其骛爰植我本以考以思博极穷深钩析防彼微既彰靡动非定众止攸宗万变斯应泰宇发光物意同春实践兹境圣贤其伦先民之言揭自我友朂哉秦君视此座右
　　思勉斋铭
　　建阳蒋师文从京兆杜伯原征君学以思勉扁其读书之斋不鄙命予申述其义輙求正于杜君且以师文共励焉铭曰
　　非思非勉心之真不思不勉徳之纯真昧弗知等愚民纯而不已斯圣人去愚希圣思勉遵学者务此宜循循惟皇降布彛伦先哲谟训日星陈学思两若翼与轮服膺敢有怠弗勤造防极睿通鬼神眀择众理区以分允蹈同执诚其身终以勇继知与仁从容圣域坐自臻蒋生气质清且淳从游硕师蚤有闻心解不但占毕呻已功百倍犹勤询嗟愚何知义同申按常摭实非竒新与子共励坚书绅
　　兰溪州新刻漏铭【自序】
　　至元重纪之五年嵗在已夘七月兰溪州新刻漏成先是监州贯某首辍餐钱以率同僚市铜募工铸为圆器浮箭识刻至是竣事顾惟旧楼旦暮警致板级顿撼惧失常节乃辟屋于大门之左以安处之惟州县之政固非一端正时示民实急先务故挈壶废职诗刺其非更鼓分明人知其政所系岂小哉兰溪由县内附二十年而为州为州四十有五年而刻漏始有修废举坠民聼用新邦侯之绩不可无纪乃述而为铭铭曰
　　范金为壶断木置箭节度以水晷刻斯辨惟国有制莫先正时号令兴居是用不迷猗欤贤侯废典肇举爰度爰谋处以新宇匪宇之崇器则惟新匪器之尚存乎其人昭以启昏顺以正忒作此铭诗以示无极
　　思容斋铭
　　临川危太朴合鲁论礼经之防以思容名斋有志于学者也东阳吴某谨歴稽经传而为之铭曰
　　人心通防主摄是身以内齐外粤惟天君不庄则漫致肃则一以外养中粤惟天则昔者子渊复礼胜私当非而勿其要在思亦有子舆所贵在道正辞近信动逺鄙暴子思一言蔽以思诚耳目勿思孟训是程恭惟五事禹本天授畴数防符圣衍至九合思与容互出畧同各専其一并致尔功惟疑忿得视余稍异事理无遗知行俱至圣谟有赫哲人在前嗟尔危子毋怠勉旃
　　存诚斋铭
　　存诚系干本文言中庸诚以天人论七篇要在存不存洛儒四勿防不烦晞顾用工亦同原闲邪隠若崇墉垣中有安宅天地元圣谟贤训昭匪昏寥寥此道今谁敦子名其堂允知尊
　　賛
　　宋中丞孔公击蛇笏賛
　　古先圣王之治天下也驱禽兽而逺之使民得安居铸鼎之惧神奸使不逢不若时则政教脩明志行顺正人物异方妖淫不兴世衰道防民辟其气类感召春秋而下妖异始不絶书传曰人无衅焉妖不自作夫人者物之君也灵明主摄之具颠倒迷瞀物既得而执之故羽毛鳞介之或变化人为而不安其类则具耳目口鼻为人者失其常性以沦于禽兽又何疑哉余读孔道辅在宁州时以笏击蛇事未尝不抚卷太息夫蛇之为物怪厉毒人不常见今也以当昼为隂暮以庭除为窟穴以牲醪为饮食吏民奔走倾向而神之恬弗怪也公抽笏一击众惑氷解抑何伟哉公之平生大节刚毅忠劲得之深而养之熟矣当其击之非笏也其气也非气也其义也义以决胜气以直前笏以逹其至而已吁邪不胜正妖不胜徳孔公施之之效捷若响应则夫君四海长兆民任位育之寄者果能此道将见山川鬼神莫不宁草木鸟兽咸若三辰循轨万有遂性斯民夀考富乐终身不见异事孰谓太古之治不可复哉公之八世孙某寳藏其笏追懐髙风因述梗槩而为之賛曰
　　有妖惟蛇民乱厥志谔谔孔公奋击斯毙公笏盈尺义烈万钧遂开羣疑以生我人公在朝廷崇议劲色用虽勿究举为世则凡百君子正直是将式尔珍藏惟徳之光
　　伏羲画卦图賛【并引】
　　有太极而后有天地形有天地而后圣人生天地不形其化息圣人不生其道隠大哉羲皇其天地之防而圣人之宗欤盖自鸿防肇分化育絪緼神用显行无所不在而未有发其秘者惟皇含徳淳厚聪明睿智神武而不杀俯仰察观逺近交取固已契乎其中而龙马之图适賛其决时无圣人则已圣人出焉则虽防斯图八卦之妙吾知其弗终秘已天地不能言圣人言之天地不能画圣人画之森然未画之前粲然既画之后防合夙成自然而然夫岂人之为之哉吁圣人之生也天地无心而有心卦之画也圣人有心而无心明乎天地圣人之心者可与论卦画之原矣敬賛曰
　　大化不言至道谁陈肇开人斯笃生真淳既锡我图爰假我手契由石持图以石剖由一而根有万其支灵明所流何虑何思权舆人文昭晰天秘窅乎孰名鬼神上帝髙下未沦万世未终全像巍巍曷其有穷
　　自賛图像
　　汝气颇清汝貌多骨块处乎冷淡之场蚁旋乎艰险之域虽非富贵姿亦无贫贱色胸涵天和足蹈圣则持身璧完秉志山立夫惟有道好学之士与之千里而神交不然则对面而弗识也
　　北野兀者賛【并引】
　　郡帅萧侯家北野之区尝因以为号复系之曰兀者以自状异哉侯之为名也夫名之由生以其实也无其实而防其名不可得也今人有珍器焉目以毁恶犹怫然色变况乎以残形加全人哉侯独欣然自居又何故防庄多寓言侯亦寓耳士之生世孰不志于行也彼疾足跌奔猖狂自恣抵冒险巇颠踣顿仆卒陷于辟后虽欲善补末矣其有挟用世之资而或利于位沮于势蹈武旋跟不敢以趋蹩趦趄踸踔泥涂是亦无足俱故云流放士防乎自然遗形而蹈实摈美而防污乐亏而恶成尝游内以葆真不衒外以贾祸溃然而全肆然而安役一世命万物而众莫窥其所以然斯不亦兀之善者乎是数者之操不同由前之为侯固弗类由后之称亦近乎私智而非吾所谓道也侯世勲庸家先御史之声闻天下子孙袭总戎政建藩屏卓为虎臣今侯名徳才业蔚然于时将有移之而佐国子民者瞻周道之砥平旷海表以方行忠信笃敬惟圣则是循无徃而不自得愿有取于是者持战兢惕厉不忘居安之戒云尔因为之賛以申其义賛曰
　　兀名则残伊实匪完人兀而名恃惧于安废形损外务専其内孰与中行心体俱泰廓然康衢义蹈仁趋动与天随贞吉无虞
　　王玉渊畵龙賛
　　天云垂海水立震万里雨八极神哉沛敛复寂渊清泠玉一滴
　　髙马小儿图賛
　　易不云乎小人乗君子之器盗思夺之矣龚开圣予作髙马小儿图盖出于此其自为诗则姑文致委曲而畧于末语见意不敢尽也愚輙不揆申极其词以着戒且以賛竒产之不终厄云尔
　　龙之媒挺权竒嗟不逢制小儿眇童顽尔何如乐腾凌傲以嬉圣有戒垂训辞据非宜或夺之彼虽夺亦莫羁充帝闲属鸾旗愿托身奉明时
　　贾删定畵像賛【并序】
　　君臣父子之义不明于天下奸臣倡邪説以误其国贤人君子力争而不胜固末如之何然其正大之情英伟之气千载而下闻者犹感愤激烈则民彛天典之重岂不足以有所助哉宋靖康之祻酷矣髙宗胁于秦桧之谋忘仇请和屈膝请命绍兴戊午遣羣臣交口合辞以为不可而胡公铨上书言尤真切金人购以千金读之惊叹东阳贾公廷佐时为廸功郎严州桐庐县主簿一再上书累数千言剧论雠耻之不可忘名分之不可贬和约之不可信请诛王伦拘敌使决意用兵其激切之词有曰陛下为戎人诸侯臣为犬马陪属曰此天也祖宗之天此地也祖宗之地一朝而化为金人之天地可乎无天可戴无地可履不如无生曰陛下委靡从敌则天下将圜视而起不怨敌而怨陛下刘豫之祸可为寒心陛下尚何面目戴黄屋王天下邪乌乎其言一至此哉大畧与胡公同皆其君所不能堪又谓今有将可使有兵可战直为壮曲为老毋以强弱多寡论是又本乎义理之正而深识事势之宜非区区较计利害之间者也胡公既逺窜而公頋弗及岂以其犹不直斥桧而获宥欤考之宋史当时内外之臣如李纲王庻曾开张焘晏敦复魏杞许忻赵雍胡埕朱松张广凌景夏常明范如圭李弥逊方廷实梁汝嘉蘓符萧振薛防言之徒章防畧见一二而廷佐曾不得齿名其间岂又以小邑下官在所畧邪魏杞之集谠议今亦无考世知诵胡公之书而不知有公惜哉公字子野世居东阳之兰隰宣和中入太学登绍兴二年第升朝尝为大理司直通判湖州台州迁详定一司勅令所删定官后荐起知处州辞遂致其仕今其乡犹称贾删定子孙多以文学显者七世孙权出公二书及家谱示予并获拜其畵像英风义槩凛焉如存吾乡有人如是而忍使之冺冺湮没哉窃不自揆表而着之复为之賛曰
　　昔在绍兴屈身和仇嗟嗟贾公独为已羞越职扣阍摅愤陈义子房之忠仲连之志天地与立曰惟纲常二书之存千载有光其官则卑繄节甚伟遗像凛然孰不敬企
　　僧复庵賛
　　徃过来续化沕穆兮而曰轮回逝者复兮静极动生斯道云亨兮而曰根尘絶弗萌兮人来问予复有何义一编在前毋落吾事
　　澹乐斋賛为萧存道元帅作
　　轩冕组圭盛贵服兮绮防华榱丽居室兮八珍九鼎僣玉食兮歌钟美人侈声色兮贝玉珠金富藏积兮嗟嗟世人宁有极兮君子之心不留一兮天机嗜欲相出入兮惟澹于彼乐斯得兮元戎英英裔述律兮尔公尔侯常布匹兮澹不自知乐匪物兮真适自然非有激兮又奚区区较得失兮孔顔在前昭哉遗则兮
　　沃哷典簿名字賛【海夀字允常】
　　仁者乐山体则似之静而有常其夀也宜夀系海名允常维字揆以格言兹毋乃异仁由知发动自静根二者则一或义所存先生命辞既戒既具予言非赘亦徳之助
　　天马賛【并序】
　　至正二年秋七月上在滦京拂郎国来献马长丈一尺有三寸髙六尺四寸昂首复增三之一焉身纯黒后二蹄白食刍粟倍常间以肉湩竒伟骁骏真神物也拂郎在西海之西去京师数万里凡七渡巨洋歴四年乃至上御慈仁殿受之后月乗以归燕既勅畵工为图仍命词臣賛之臣某具员学舘目睹盛事谨百拜稽首而献賛曰
　　房星降精龙出水中挺生雄姿西极为空圣人御天臣不敢驾四年在途祗献墀下云披身白玉并蹄昂首如山万骥让嘶神物应期振古无匹不命自来懐逺之徳省方时乗一日两京吉行无驱永奉皇明
　　大蘓公自畵背面图賛
　　畵举扇障面并作元祐罪人写影示迈八字杨廷秀有防
　　元祐罪人东坡居士面有何羞作此举止疾走避影息隂则已胡盖而章犹书迈子
　　颂
　　汪氏宜人不用缁黄颂
</div>
    <div class="pagination">
<a href="礼部集_page15.html">上一页</a><span>...</span><a href="礼部集_page11.html">11</a><a href="礼部集_page12.html">12</a><a href="礼部集_page13.html">13</a><a href="礼部集_page14.html">14</a><a href="礼部集_page15.html">15</a><span class="current-page">16</span><a href="礼部集_page17.html">17</a><a href="礼部集_page18.html">18</a><a href="礼部集_page19.html">19</a><a href="礼部集_page20.html">20</a><a href="礼部集_page21.html">21</a><span>...</span><a href="礼部集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
