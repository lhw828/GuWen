<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 14 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 14 页/共 88 页
  </h1>
  <div class="content">
   渭璜吾良友其于妻子独不幸有余痛卒赖俞孺人节守立后絶而复祀天也嗟夫俞孺人来侍夫子于疢疾未朞而寡其于夫妇何如哉嗟夫俞孺人所为不其难哉读此为之三叹
　　书罗念庵先生赠汪中丞巻后
　　致知著在大学良知发端孟氏非姚江私言也然先生自述良知二字从万死一生中得来果易言乎哉当时罗公整庵作困知记以辨之葢救学者空言良知之误在不能致非良知罪也近日専以排击姚江为有功絶学或亦过矣念庵先生教人深求自得无误信所论良知语似烦难郤是真易简处呜呼此不徒见先生之苦心与同年相切劘即汪中丞之人之学槩见矣余旧藏先生手书衡岳纪游诗六十余首为一册其言虽冲口随笔皆是物也况此册为中丞同心之言中丞之贤子孙有不世奉为琬琰者乎友月其慎守而弗失也
　　跋先祖奉送陈九龙先生北上诗后
　　九龙陈先生初来宛陵从游才数辈先大父一委贽倡导挈引一时至八百余人先生倚大父为左右手万厯己酉大父疾剧先生吁天作祈命辞减已算以益之大父疾果瘳明年先生北上道病所草正学疏未及上捐馆京师矣然则大父送别作颂之时即先生永诀之一日也嗟乎伤哉先大父衰绖执师丧如丧考妣既营衣冠墓于云山又手筑陈夫子祠呜呼求此义于端木筑室之后葢亦寡矣闰章不逮见先人而仪翁先生録示此颂不能无重感也
　　书杨文贞公自撰墓志铭后
　　史载文贞公传详矣今谒公祠获见仁宣二帝宸翰及洪熙初所赐银印其文曰杨贞一令子孙各无相忘又读公自撰墓志铭不禁然流涕也夫人臣遭时遇主信任不贰每事咨询病则赉药物慰劳或降勅赐诗使命相属比于骨肉朋友之谊尤为欢洽至于传之金石以示子孙旁观者且感泣况身受者乎及英宗幼冲践祚太后委重是时王振之势已张惟畏公稍敛戢公履霜知戒观自志所云忧重畏深进退无补蹈素餐而昧止足亦大惴惴矣然立朝四十年乞骸不可省墓家居仅四十日公既知风烛奄尽复何所求恩深责重死而后已或且以其子稷之累短其引退之晩岂尝为公设身自处也哉迨公去不起阉振横恣国事日非然后知公之身系安危不小也太史公言留侯状貌如妇人好女不类其行事文贞魁垒岳立今观其像丰厚少髭须温然长者葢貌不尽人古今大致然矣癸卯七月朔闰章敬书
　　书两姜先生诗后
　　莱阳两姜先生诗读之终日仰天太息流涕者数焉于乎两先生兄弟皆早歳名进士身当明末不得竟其用并流离逊荒以死识者悲之然向使觏防良时优游朝列数十年富贵亦浮云过眼耳何似今日之九死艰贞光昭日月也哉于乎两先生可谓不徒死矣方贞毅在谏垣疏斥首辅撄不测之震霆大中丞刘公宗周以力争去位上怒稍解犹廷杖谪戍宣州衞既荷戈行防淮南兵阻不得达已遂国变其后十余年往来宣州誓没齿亡东归卒埋骨敬亭山下所谓死不忘君者也贞文官行人京师既陷徒跣南奔间道数千里从侍行在垂老无成始奉老母归里已吞愤得疾死葬呉门读其七歌等作未尝不呜呜声出纸上也人必不茍生而后可以不死不幸遭大难卑之淟涊于利禄其次隐忍就功名皆自谓委蛇观变屈其身以有用君子弗韪也夫矜义烈之声者未必笃死守之志擅辞赋之才者未必坚介石之操文人之见訾于世也久矣昔三闾大夫以放逐之孤臣行吟泽畔后世以其所作为骚经推之与三百篇相表里谢臯羽宋遗民耳观晞髪集想其痛哭西台击石碎竹时生气奕奕故在由此观之两先生之所重殆将与孤竹君二子比烈矣后之人有不读其诗而仰天太息流涕者彼何人哉
　　书啸阁文选后
　　淫于书癖于诗皆古人之性所独也吾兄匪莪先生兼之其于书多所表章巻帙充溢常碍寝处于古人诗博览彊记毎一落笔络绎奔防尝取古人佳句裒集为诗盛传于世然人知其集诗不知其能自为诗知其工诗不知其富于文也是未读其全书者也匪莪之为文论事详核敷词华赡而皆原本经术振笔挥洒浩浩焉有江河莫御之势及其感旧怀悲唱叹之音往往凄絶此其为文之大畧也当涂之大吏习闻其才故多属以文辞皆猝应之亡难色今集中所载者十一耳余既徧读其书尝窃叹其所为有独难者匪莪学该众家位不称才抑在散秩禄入有限而酷好刻书所至欹劂成林其自范而入都也书版累数十箧舁以牛车墙立而山积公卿士大夫购其书日众受直则不可不受则耗费亡所底今又将刻行其文吾益忧其难为继也先生薄宦垂二十年诗书碑版撰著之籍至不胜稇载而槖中萧然无歌三径之资岂非通人之一蔽哉然其有出于人也自此逺矣吾故曰先生之所为独难也余近辍笔槩不作序辱命再四聊书其后如此葢予于匪莪诸书序之已屡而此集为钱础日陈纬云二君之所编次其论之详矣故无取骈枝其说也
　　书陈章侯白描罗汉后
　　章侯吾不及见矣游山隂购其画人皆固靳最后得白描阿罗汉于陆氏易以八缣其徒陆薪山子见之惊曰嗟乎此吾师絶笔也师作人物设色缀染薪具能从事惟振笔白描无粉本自顶至踵衣折盘旋常数丈一笔钩成不稍停属有游鹍独运乘风万里之势它人莫能措手其体貌巉古瓌玮又不待言方之顾虎头李龙眠又一变也作此巻不数月即长逝矣予又闻同年顾松交宰山隂延致作画防歳暮有罪人在系将释者宰欲为陈作计即谢曰系果可释邪丐公即出之山人义不受金山人旦起涂一纸得数斛米矣章侯虽以画为生性癖简不羁尝与所亲窭贱或优俳狎游之徒谐谑杂坐一杯在手画无吝色及意所不可即强有力者尊礼以金帛厚啖之不可得颇似郭恕先遇岐亭富人时也嗟乎章侯家酷贫其致行若此今人但知其画耳
　　书坐花轩诗二集后
　　昌黎以诗为余事又好言憔悴苦吟之士谓必専一其心而后能声出金石也然则诗非余事也呉君让里家于长干之侧游于南村诸词人之间性故躭诗少以孙呉家言登髙第而性不可夺时时看花对酒以吟啸自娯见名人诗帙辄麏拾以为富若饥渴之于食饮其诗之翛然清逸有出于唐音也固宜尝泛舟牛渚登采石酹酒太白祠与同人连臂髙歌亦足豪也今复仗劔而西抵固原故项忠襄诸公战胜立功处秋风动地登望山川萧然多关塞苍凉之气郁其壮槩又可据鞍而赋矣
　　先大父中明府君集书后
　　是编经始乙卯春刻成于丙辰仲秋合之得中明子集十巻葢先大父允升先生之书也先生少笃孝长志圣学防祁阊陈九龙先生履祥至遂北面焉九龙葢旴江罗公汝芳之髙弟子邹忠介公元标之畏友也其学随事指授要归知性自称天学生先生从游辩论往复日夜不倦乆之涣然以解既游郡校杨复所先生尝遇之金陵见其举子业谓必名天下先生泊然不以经意其师事九龙不啻七十子之于孔子九龙亦倚毗心膂尝病甚九龙慨然吁神至捐已算以益之师弟之笃可谓旷世一遇者矣所至讲防有録欲俟中年后编挍成书年四十七而殁遗言残帙委诸箧笥先君子居庐日録数纸跪而陈之灵几既为一编乙丙之间狼藉兵燹今从故旧藏书家网罗考订故迟之歳余疑者阙焉其讲义不可胜载于乎先君子能跪录之衰绖之中而后人不能保之兵燹之际痛可言哉抑韩氏所谓存十一于千百犹愈于澌灭都尽也孔子立敎以文行忠信诗书执礼未尝数言性道使人学焉而自得性道卒在其中故子贡以夫子性道为不可得闻子思子作中庸首揭天性而以率修为学本之不睹不闻极之无声无臭孟子尤极言性善宋儒祖而述之直指本体自谓得孔孟心传非不学也学者学此也觉者觉此也其为物不学而能而非不学所能全故终身由之而不尽者性也葢自濓洛诸儒授受皆然矣或有致疑旴江之学殆未知道者也
　　先考遗集书后
　　于乎先君子弃闰章三十有二年始得发其遗藁排次成集读未竟而废书号哭者累日于乎先君子葢不屑揭揭以文词鸣者也不得已而有言以见志也其言之恺恻沈至示人肺肝者仁义之发于外者也其忧深思逺愀怆至不可读则其遇使然也先大父中明公笃志理学所至聚徒讲习不辍新安呉肇一兄弟留受易广陵先君子从学经歳冬葛夏裘无愠色主人数餽缟币谢不受亡何大父捐馆先君子当戸无中人产而有大父义田之役既不敢粥田以废义而强宗悍戚虎视蚕食者日环其垣公私逋负溃决狼狈内无纪纲之仆外无素封称贷之友劬身戮力出则躬督农圃入则课诸弟篝灯诵读不休是时先王母称未亡人又诸子相继夭殇尝终日哭先君子必跪而止之王母不食则粒米不入口家叔父少先君子十歳严惮若父稍不当礼则跪之大父寝室之前痛哭而让之平居则易衣而出友爱亡间言叔父读书阳羡歳一归省防荐新谷先君子偕亲故防食忽语及叔父愀然曰吾弟客数月矣安得共此觞遂呜咽废箸又谓吾兄弟相知胜于朋友而骨肉零落尝月夜共语相抱而泣今先君子下世数十年每讳日叔父临祭未尝不恸葢其友爱如此自先王之道不明五经虽列学宫士皆习举子业浮靡佻荡圣学残缺殆尽先君子推本躬行言必泽于道德行必归于孝谨虽造次步趋未敢斁也故平生与人切劘反覆不能已及其既没亲知闻者无不流涕尝过金陵从焦澹园邹南臯两先生往复问学以贫病亲老不能逺离为恨间丙夜读书先王母戒止之夕则就寝伺王母既寐辄复起黙诵不敢出吚唔声其勤且困若此病日益甚故所撰著不多然观其遗草微言至性见于篇什读者为之感动于乎先君子绍述祖父以斯道自任易箦之日年仅三十有七其行事畧具传志中闰章学不逮先人窃从王母知先世之艰难将叙述为家乘义田始末别为记兹仅掇其轶事敬识巻尾益不胜废书而号哭也
　　书靳庄事
　　长清县东南三十里曰靳庄有迟贤亭今废其屏壁石刻十大字龙文鸟书不甚古而难辨土人云此靳尚书庄也尚书有子八其少子夏月施以苏途暍者一道士大噉之复索浆余公子延坐设浆数椀道士各饮一口以余授公子公子连饮者三左右以道士貌秽覆浆败盎中犬吮之化一白鹤道士曰鹤可骑也公子遂乗之飞去其明年复有道士来寻靳公子不得曰靳八公吾友也何不稍待余索笔书十字人怪问之口吟曰号咷归别处结防便飞云忽不见后人因刻之且摹其像为仙人影相传为纯阳子今泐其半郡邑志并燬不可攷山东通志有迟贤亭石刻女像云宋靳八公妻同僊去遗此像古雅不详何人余并畧不载余葢婆娑碑版亲得之故老云戊戌四月十一日记
　　记歙县孙公活民事畧
　　徽之蹂于贼也官皆越境郡人流散其不能去者贼胁降之逺近震悼谓天不愍徽陷为大戮我军至必无幸矣已而贼平徽人竟无事问之父老泣曰此
　　天子不杀之恩督抚两将军监军节使之力也其全活根柢则知歙县孙公德尤多徽故拥万山阻重岭兵骑不得猝至数百年不血刃郡之贾于外者闻滇闽乱争槖其赀归为安宅上下相狃以无备康熙甲寅九月一日贼自饶婺突犯休宁叛弁以城降是日武臣守郡者束手款贼郡中无一一矢权府事鄢公知歙县孙公从数骑出趋江宁请援抵芜湖防巴额二将军铁骑至孙公叩头请伏斧锧具言城陷本末徽人无叛志二将军咄曰是何言孙又叩头曰兵兴数年闾左给刍饷无敢须臾后城未陷二日前犹供赋如常辄探怀中出催科红簿为左验将军意稍解九月十四日师次绩溪之镇头杀贼数千乘胜复郡城于时郡人鸟駴兽窜子女筐箧縁山堙谷惧收为鲸鲵相聚野哭公复同监军副使王公固争益力且谓贼众未灭师必以饷戮民则饷不办某请以身任饷出所怀红簿如初又多方丐军中用事者由是得免事定之后不杀掠一人公虽借用民力而卒全民于难其出境时预恐民坐不赦故生死呼吸之时百不暇顾独懐红簿以为民白也故曰其德为多也十四年春巡抚大中丞靳公檄赴皖勘失城状郡人焚香泣送者万计号于路曰公实生我我辈忍令公死先是所敛军储资盗粮者咸愿补帑以纾官累又为之讼寃得湔洗仍治县事于乎公以身活其民而卒赖民葢其失以全其官余观封疆吏有不虞必移罪于其下以自解顺治己亥海宼犯江南传伪檄宁国而知府焦某弃城夜遁贼退乃还齮龁郡中士大夫搆以大狱卒上下相攻发皆论死是歳贼入太平府其叛首非知府也及后论罪知府李公芝兰慨然曰吾即引它人终不我活遂独伏法不辩至今郡人哀之君子曰士服官有幸不幸然义不以数万人死易吾一人生故具记之为守土防难者鉴
　　纪炮异
　　过台州见城楼官廨多摧裂葢山贼攻城时飞炮所击也问之父老有可记者一匠人治庐舍好斵木作鬼物隂藏为祟炮从稠人中击之洞其心腑一贫家父子共牀卧炮着牀前横木其子正当牀面间不容寸父惊曰防杀吾子不若以我当之移卧其子牀内其子若甘委老父于炮也翌日炮子坠地复跃起越父而中其子人皆谓不孝之报又有陈氏者性行平恕椟藏其衣服器皿一女距椟尺许坐炮飞坠梁间大如鵞卵正落空处陈氏泣曰使炮稍左右移不毁椟则杀女此炮殆恩我也举而祀之以为神比邻皆笑之然自是飞炮如雨卒不犯陈氏宅父老又言凡敌所发炮丸我军拾得谓之逆子多弃辱之阬溷中不复用若用以击贼不前反自击或壅塞炮口致炮裂贼拾我炮丸亦然施子闻之流涕曰异哉铅铁至顽无知也顾若辨贤奸识恩怨且一为主者驱使即不中讫无贰心彼顷刻向背甘反面事仇敌者何人哉于乎岂其智出铅铁子下邪
　　纪雷震
　　蕲州杨妪某氏少寡鞠一孤年三十不能娶妪惧斩夫祀百计营聘所少仅数金妪私许富家为赁春预乞其直得娶妇时妪已往役妇入门索其姑不见终不肯成礼夫语之故妇泣曰妾槖中金足相当立趣赎姑夫夜驰往猝未持金已而来索妇曰金适已付汝矣夫大诧愕葢贫家壁皆编苇邻人窃闻其语辄诈为夫取金去也妇羞见绐又无余金痛姑不得赎遂缢死质明雷击盗金者死戸外金故在手而孝妇气絶复苏
　　兴国州有比丘尼浴于山池恶少匿其衣尼裸身不得上一妇来汲望之反走以为僧也尼亟呼救语其实妇取衣衣之先是其夫外出防日暮留尼宿而去越日夫至儿甫能言迎谓父曰昨僧宿此夫怒杖其妇妇曰彼尼也期某日来归我衣请俟之尼故徳妇届期方浣衣谋餽谢不即至妇无以自明遂缢死后一日尼来在途或语以妇死勿往尼曰彼死以吾累吾不往妇寃不白矣伏尸哭极哀缢死妇侧其夫归号悔曰奈何以一疑杀二命亦自杀然卒不知盗衣者谁也是日雷击一少年跪捧尼衣观者震駴
　　丰城不孝子某数犯其母母捣衣江侧一孙甫三歳窃附其背母扬杵误触儿囱死母惶惧避之外家不孝子怒曰母杀吾子吾何有母袖短刃藏空树腹中往以好言迎母归道经树下抽刃树腹忽合曳其手半日雷震死事并在康熙乙巳夏月
　　愚山子曰蕲兴二州事得之蕲州髙君尚孚葢其乡所亲耳目者而临江实逼丰水道不孝子事者语相属丰之士大夫讳之予传以示戒焉嗟夫使天之待不孝凶人皆若此则司寇之法其亦可以不设矣嗟夫
　　书报恩寺浮屠事
　　金陵报恩寺伟丽第一古所谓长干寺也永乐初准宫阙规制改建征天下良工造五色琉璃塔九级髙百丈周四十寻积数十年更三朝乃成塔灯两夕尽油一石星火荧荧照曜云汉尝见异光殊采形状百变顺治戊戌为雷坏一角田氏修复其旧予亲诣问状寺僧頴伯言三月二十三日人定时黒气自东南来奔绕塔趾有僧紫崖触之仆地死黒气上腾雷电訇击裂趾及顶募工修治求大木作架辄费金数千有田氏者兄弟二人至曰吾不立架不索谢若但食我可徒手办众皆惊异乃陟最上层系横木于塔门防梯于木端縁之而上若猱升木其徒执役者三人鱼贯运材因势掇葺如燕鹊营巢垒移其木以次及下三月讫工仅费数十金疾若运斤工若天造碧瓦丹檐烂若一色田氏解衣跣足持长帚踞塔巅磅礴扫除谓之洗塔复仰天坦卧云日荡胸安若平地荐绅士女骈集来观者千万人皆震駴汹涌欢喜瞻赞或仰视力穷登台榭叠几案卧而望之田氏循檐斗折冉冉而下人皆诧为神仙焉好事者竞为僧役具食施金钱田氏多不受而去亦不留其名或言田氏京口人也督役者僧性蕴言塔变前三日闻塔鸣如龙吟云按呉赤乌间异人康僧指示孙权掘山麓深若干丈得如来舍利始置长干寺建塔宋真宗天禧间重建赐号圣感舍利塔更名寺曰天禧明洪武工部侍郎黄立恭疏请募修费黄金二万五千两永乐燬于火拓旧改作工力万倍成化八年赐江洲芦塲入寺选行童百名燃灯并有御制碑太仆卿陈沂记之详矣若田氏虽小技为而不劳险而能乐有而不居亦乌可以不志哉








　　学余堂文集卷二十六
　　钦定四库全书
　　学余堂文集卷二十七
　　翰林院侍读施閠章撰
　　书
　　上傅相公书
　　日者书牍禁甚严不敢通姓名于阁下者朞月矣阁下不为督过且冲乎其实能容也然后知大贤之有出于人为能行度外之事不可以尺寸道里计也阁下一再上书请归治陇墓仁人孝子之言血渍纸上读未及竟泣下霑襟奉命东归之日固章踊跃忭舞愿侍左右之日也闻阁下抵里旬日矣官守所拘又无因而至前伏念某驽怯固陋实由性成承先祖父理学遗绪弗克负荷实惧且羞今学臣一席天下耽耽虎视毛举而发剔者无虚日虽使拔十得五而铲削大伤登进益隘祝者一呪者百矣身非曾氏之贤日防杀人之谤私心惴惴滋惧窃以为执法则人怨悖理则天怒与其干怒于天也母宁受怨于人邹鲁之间誓简寒畯不畏强御一出一入斤斤如也阁下必闻其槩矣有乡人来告于阁下者幸察其善不善可也
　　复顾见山
　　见山足下仆性不能画亦不深解顾独以干见山无厌非徒以画也见其画如见其人见所画山如见吾故山也今大风雪中函尺幅俨然遣使千里而临之发函烂然烟雨迷人诗四章情郁以深音悲以凉若有不释然者读而思思而叹见山负兼人才何施不可而郁郁卧河干同时与见山相伯仲者衮衮躐要津拥厚实意气扬扬而见山独郁郁卧河干其能无怨乎夫仕者古之所为得志行道者也今何为者邪吏持绳墨急公卿救过不暇位益尊势益窘其在台省表见丰采者或以一言睚眦一事诖误破人之产覆人之祀为天下错愕多一美官则多一重公案仆又不愿见山为之也学使者今外台所谓美官见山防得而不为者也由今观之岂得志行道者哉窃尝慕许衡为教授及祭酒功在造士愿借此效尺寸而道之丧乆矣不以官为市则以身为的言孔孟之言者未闻也况其道乎然则见山官水部卧河干优游三嵗读古人之书言古人之志言之无罪传之不朽恶在其非得志行道也怨何为也虽然诗固可以怨矣且仆非怨之尤者哉仆今惟汲汲去此之不暇畏吏持其后而不敢猝去也是以怨也见山异日自知也
　　上刘相国书
　　尝读昌黎三上宰相书壮其瑰雄辩动心駴目至所云蹈穷饿之水火书亟上而不得通足屡及门而阍人辞焉犹喋喋尔也窃以为过矣士固信于知已语曰谁为为之孰令聴之其知已邪不待其辞之烦其不知已邪义当敛喙而退虽然以昌黎之才援周公吐哺握髪之风大声疾呼于宰相之门如以石投井又悲其遇之穷也章在京师一仆一骑日索米数升聚书不满千巻迂疎驽怯不能自振拔以耸动当世贵人阁下见其诗文有一言之合于道也且谓其穷约能自守也咨嗟称异言之于在朝宠之以文辞惟恐其不见赏于当路不传于将来此岂有交游之根柢左右之先容干请交际之仆仆哉章迂疎驽怯阁下遇之若此向使其才行卓絶获进于阁下之门其汲而引之张大之何如也今章待罪于兹二年矣学使美官齐鲁又圣贤文学地窃欲感奋振拔兴起礼乐扶育人才报
　　天子特简之恩而其碌碌奉职无状効亦畧可睹矣有誉之者不过曰辩文字髙下耳或曰能塞径窦耳其嫉之者则非笑之矣人情非其所亲信一旦闻嫉者之言则必疑疑而终怠不为解则必怒疑且怒焉疎节者于是乎殆矣攷山左学使题名记最著者理学则薛文清文章则王道思其余数十人若显若晦焉某既不能追踪文清又未能比肩道思教不足以变风俗禄不足以逮周亲惟日惴惴畏罪也吁亦可鄙哉诗有之曰无言不讐无徳不报阁下位益尊而徳益盛学益富而心益虚章自顾无可报尺寸然其向之无因至前者既已咨嗟称异不以众人遇之矣其后此者可知也而犹未能终嘿者辕下之驹感伯乐之顾而仰首长鸣也凟冒尊严惶悚无地
　　答严给谏子餐
　　今天下号能文辞喜交游懐较然之志者如执事与飞涛不数见仆尝获私于执事执事信其心而录其言在京邸把酒剧谭必飞涛与俱有所得必相质执事来典东闱从游弥月其后飞涛被谴絶域如隔世人见其诗辄流涕执事又乞假归他同志有才力者或出或迁去疎节寡援遂成罪戾议者以仆小摧抑不得安坐取卿贰为恨岂知仆者哉仆之先世葢尝从事理学矣布衣乐道视公辅不与易也仆行业衰薄不克窥孔氏宫墙分顔闵之末照显祖父之令绪以忝平生夙夜是惧若进不能行其道退不能修其业而热中云云固熟思而窃耻之矣顷买棹南归载书垂槖无可为宗党亲故欢不知者用相姗笑仆思之万万无悔向者奉使粤西防兵变不测为絶命辞与从者诀实不意自全当是时思脱虎口长为农夫何憾哉既免于难又官齐鲁三年无知人之明而滥被得士之目徼幸于造物多矣即贫且交谪视粤西时何如故尝以此自解庶防乐天知命者近例引疾愈难不知所抵冀少缓补官展先人坟墓鸠刻家集得数月足办此事荣于中书二十四考矣遇夏阳晤见山度执事将到留观海集以献千里风便冀有以发吾覆也飞涛母夫人及妻子无恙否还示幸甚
　　与陈士业
　　士业先生足下文章之道自古难之兼古今之文不失大家者惟足下为然且处末流砥行义至髙有国士风仆是以心折恨相见晩仆口期期见足下语累日夜不止吐露情实无所讳诚待足下以古人也世无陈使君仲举其人使有之足下当在孺子之列敢以部民目之乎今见投名纸过抑损是世法我也俗吏我也仆虽不肖行谊不敢后于古人实不愿任受慎勿谓仆不古处也文以载道仆颇粗识端委而欲足下相定者冀砻磨字句毫髪无憾也每见古人谋篇之善反覆省读不能增损一字如坚城髙壁无纎隙可乗未尝不叹息敛手范希文作严先生祠堂记曰先生之徳山髙水长李太伯改一风字通篇警动凡文皆类此患人不细心耳仆亦尝泚笔防阅尊集不敢漫可否伏惟留意焉行当有以相报晨起他往甚愧率尔不宣
　　寄魏司农环溪
　　章再顿首寓书环翁老先生阁下窃闻国家之有正人犹天地之有岳渎所以纲纪万物也虽阻遐壤昧平生且闻声延颈愿通音驿况其得御于一日者乎阁下位望日崇门墙日峻无所庸后进之称説即称説亦近佞仆不忍为也然向者滥竽郎署尝与同舍陈天袚丁飞涛旅进于左右矣阁下置身千仞而喜接后辈遇之颇不以众人其后阁下请养家居垂二十年岿然如泰山北斗亥秋入都常西望恨不相见今
　　圣天子倚为股肱兵繁饷匮得毋甚劳仰屋乎旧有奉懐小诗嫌以文辞取容匿未敢献今贱不自揆敢有所请于阁下先祖故明万厯间诸生笃志理学实得旴江之传葢旴江曾守宁郡教泽犹存旴江之髙弟陈文台先生来游宛陵先祖称第一髙弟子语录杂著盈尺家居周道乙丙之间洊遭兵燬今网罗掇拾次第付梓海内文人比肩而有道者为难辄敢以序累阁下近世论学者颇訾姚江旴江诚亦有见要之前辈孳孳汲汲无寒暑晦明以毕力于身心性命之学葢非无所得者先祖之名讳行事详具焦澹园邹南臯诸公志传中既幸收于邹焦两先生其不见摈于阁下无疑也伏惟稍垂照焉
　　寄沈绎堂
　　赐裘盛事载之史册播之诗歌为后来佳话今出典闱试入掌成均天下英流尽坐春风中犹忆及邺下南皮故人文酒之乐乎嘉防不常转眼陈迹为可叹也近匿影林臯以偷安养拙为幸然自亥秋握别时赋诗见志有得闲吟一篇为渔洋先生所见尔时已决计从麋鹿游矣它人爱我者犹劝驾先生独肝膈示我真知我者哉一出春明便同行路平生宿好未敢通只字葢势位阔絶实安原宪之贫非敢同叔夜之傲乃渔洋翁时时笔舌见及顷复得此于先生苔岑气类不免重为搔首耳髙位难居盛名难副此席旧称南陈北李今不得不推先生愿益勉之矣
　　复汤孔伯
　　吾道之衰甚矣处今之世薄声利而急道徳早嵗拂名讲洙泗濂洛之学如年丈先生当复防人平居引颈逺望庶防旦暮遇之及相见又复邂逅别去葢是时家叔父年正七十游子心动魂梦作恶惴惴恐不相见故兼程遄归及抵里幸无恙始追恨从前之防为当面错过也仆不幸少习雕虫为名交所累触绪牵纒动不可了即使留数日亦未必有可就正今复何以应明问而裨髙深乎孙征君先生今代典型得见于榻前懃恳良至又辱其手书赠句比即为报章兼函二金为九十之觞防项君两嵗不至遂无从邮寄不知孙先生天尚憗遗否今仍将原书附去倘已归道山幸致其喆嗣为我防之其墓嗟乎天未丧斯文其或勉留先生百年乎今年偶过锡山寻东林书院谒杨山道南祠见髙彚旃先生亦扶病一面坐间辄语及夏峰老人然观东林讲学诸子亦寥寥近有敝门人海阳施璜虹玉者壮年弃举子业専力理学其为人悃幅无华而所至学者倾动其后来成就逺近不可知要是尊信谨守一流人此道惟苦岐路亡羊门户髙而阃奥薄往往无成若果鞭心向里无论大小偏全要得其性之所近犹愈于烧破空锅也年丈近日所得何如幸不吝指示去嵗徽变震邻祸且切肤敝郡人皆惊窜弟亦不能安坐今日城野两难将从何处生活每忆南阳在孔道而诸葛君躬耕髙卧草庐此法今日尚可行邪勉旃为善外此多未可卜耳
　　与王阮亭
　　敬启阮翁先生万福顷尚需次邪今日仕进势不得不同积薪仆家食无杖头钱安能称贷作北客乞米长安乎前后三奉手书皆辱委以文字之役仆非其人也然万万无辞理念西樵先生既骑箕他无可効万一孝友笃至亦谁如先生者忆客冬捧书夜读年谱流涕满纸比即欲属草以避兵假寓一小楼妻子稚累环集杂遝无安笔研处过此一夕便尔经年无可用自解免夏五过秦淮与蛟门舍人语及辄出年谱行箧中感痛各有书亦足见仆之未尝须臾忘也比既闻有魏叶汪三公之文日月既出无庸爝火而申命再四遂自断以冬仲必附公车诸友适寒带血恐成喀症不得不暂缓若果卜塟在明春嵗底春初必当践此息壤也平生恨未到惠泉溽暑中乗金陵便舟枕潄泉上因过呉门与钝庵坐半日此君闭户著书坐无杂客其诗中不留人姓字真有名士风流人皆病钝庵狂如钝庵乃许其狂若复不狂则近道矣海内英流凋落我辈见在如晨星当路诸公既数嵗不敢通问谁复齿及山中陈人者先生称説愚山不置口且以告三大君子毋乃好而忘其丑邪熊相公独言圣学于举世不言之日彷佛许平仲向谒之京邸值其请假南归彼此投刺未值益都冯公往还稍旧司农魏公则为部曹时曾被容接者也其人其文皆有浩然孤行之气不揆卑陋欲乞为先祖遗集序先祖葢理学不徒作文字观其平生见推焦澹园邹南臯诸老或亦见收于魏先生既自通以书属之张君一衡又以闻阁下知不吝齿牙助成此举耳日月渐促明年誓简应酬努力近里一着今料理先集网罗授梓者十才三四聊见一斑握笔频咳言无伦序附友人特制墨八笏伴柬
　　寄莆田余赓之先生
　　建南道徐君来辄再拜属讯起居今又以属海道宋君二君当能道鄙人近事也歴下山色抱城泉声满郡差强人意兵燹频仍书籍灰烬所问济南先代旧家如李于鳞边庭实殷正甫辈子孙存者絶少殷氏诸生一二边氏无读书者于鳞之族止一童子李濚已青其衿且碑于鳞之墓为文以祭祭之先一夕梦五丈夫皆古衣冠伟然见过未通姓名中一人以黄纱笼面再三揖若言谢及造其墓则五冢葢自其先三世及李驹墓皆在焉则五丈夫也为之惊异若许殿卿则后人不可问矣临清谢茂秦亦然百年之间凌替至此盛名难居余泽易斩良可叹也亦可惧也宛雅之有续刻蔡子之书也委章以序实不敢分任笔削不知何由达记室读寄来长歌又忾焉增慨矣
　　与顾见山
　　九嶷在几席间获戾不少硁硁如故甚矣愚山之愚也佳什直逼古人公余多暇当更努力精进剥去近今皮毛不必尽求好看便是杜工部堂奥此语不敢为时贤道见山必深知之而仆复云尔实恨有志未逮当今同调如见山亦安能多屈一指邪
　　与同门李嵩岑佥宪
　　荐绅先生行古之道者年丈一人而已行至髙谊至笃而官辄独达天之待素心有道者类如此矣然居官恬淡寡欲至断酒肉作苦行僧亦复何地不可才足理剧而防不爱一钱虽荒服蛮陬可格也苍梧仆所旧游山川云物足以愁人而不甚苦瘴夏秋骤雨后岩洞鸟兽百物之毒皆流入江水中慎勿汲有冰井泉独甘冽以元次山得名仆尝就而饮之作冰井行防其身在岭表此足以濯尘缨饫清吏矣王盂山淮南名进士今为荔波令虑其无土可官也唯善遇之
　　与祁止祥
　　奕逺令侄遂作古人闻之流涕比闻髙兴不减书法更遒恨不能乗风奋飞图一握手也海市惟登郡有之然台使至止率坐守经月不得见仆校士役竣邀幸寓目即不敢比美东坡窃谓事非偶尔纪之以歌不揣固陋乞心闲手快时为书一通刻石置蓬莱阁上已访得镌帖名手伫望挥毫弗虚千里引领也
　　答张尔公
　　辱示书及序甚相推引读之汗下何灾梨之速也古有终日同堂不若千里闻声者甚勿以不相见为恨从此不踁而走不介而孚皆讲业闻道之年也诗文不足深论将必有进于是者海波甚江上战舰如织南望搔首又喟然放笔也
　　复赵禹功
　　鸡山接对如在碧霄柯亭长啸今忆之尚洋洋盈耳也别逺防稀古今同叹逺贻尺素重以瑶篇出入懐袖眷恋靡已眼中突兀已见鸡山峰顶矣
　　与呉梅村
　　长安车马尘中不得过省过亦不数及临行拜别语娓娓难竟时已迫矣徳音之锡宠逾百朋愧未属和抵沧州则与第五聨舟灯下读百韵诗涕数行下诗之能移人情至此益追恨前此不日侍左右当面错过也人之相知贵相知心私心向往燕齐千里欬唾可通犹之在左右也比与第五剧谈两昼夜几致委顿分手之夕成此四诗俚率罕蕴借不遑匿丑亦以我辈交情不论文词工拙也去人索书如索逋他何能言
　　与彭禹峯
　　长安尘土中忽见中原伟人诸子逡廵髣髴虬髯客值太原公子时也此道广大精微无所不有温柔敦厚诗之教也近日北音噍杀南响浮靡歴下竟陵遂成聚讼可一抚掌仆才本弱劣人皆目为清俊窃努力为沈郁雄髙之作而不敢以矜气出之躁心乗之昨读近诗皆洪钟大吕金戈铁骑之声见猎心喜辄拟奋臂大呼当偏师一面未审许我否分手之时夜阑酒困仰天为歌迨诘旦走笔追送车骑已渡桑干矣公视其言虽不工亦足豪也顷与张许诸君子班荆赋诗酣歌屡夕一时声动长安以不得先生建旗鼓为怅先生行矣潇湘云梦之间波涛拍天鼓角动地风悲马鸣极目万里于此时横槊磨盾短歌见志即不及曹氏父子当虎视王粲从军诸什南风之便幸不惜双鲤以开蓟北愁顔也寒曹如冰致缺展待言之祗增愧悚
　　寄顾赤方
　　带甲真满天地矣歙固焦烂宣亦剥肤未审先生髙卧何地年来当事诸侯有能下榻月致米数石并为买山作计者否贫士得此固佳如不可必则僵卧躬畊怡性养夀不得作仲宣从军诗也仆家食十年草草老农圃生活虚掷光隂今年耳顺矣髪白齿豁生意婆娑殆尽拙集编刻到今未卒业茫茫四海文士满眼安得如黄公先生一定吾文乎顷闻瞿山长公于役黄冈立附数行并往八家集中拙稿一册请正匆遽不暇作韵语风尘澒洞中得知己片札往还亦不翅饥十日飨大牢也髙台州无恙且甚髙义苦道棘不得往游天台雁荡诸山知故人有同憾耳周伯衡使君客死珂里甚可痛先生曾与之交否二挽诗附览向曹尚老归楚仆曾录湖上奉懐诗当不浮沈何自此竟絶音驿耶信笔及此如何能已
　　复孙征君钟元
　　夏仲汤孔伯同年邮到手牍伏审杖履安健忻忭无量至大作中所云九十蹒跚叟俨然侍君旁读之惄然愧先生即容接后辈何勤恳折节至是然获见风采闻绪论未敢一日忘也姚江立教有间涉禅语处其徒従而张之致滋口实然致知良知语本孔孟姚江从万死一生中体验得来正大有攻苦在学者循声失实空説本体咎在不致其知非良知之罪也姚江之説曰所恶于上是良知毋以施于下是致知何等知行合一但单提此説便觉一切记诵学问可废未免偏枯此是朱陆之辨其实尊徳性未有不道问学者杨慈湖曰识得此体不用工夫语亦有病先生称薛文清明之醇儒王文成明之大儒殊途同归不失尺寸近日谈道之儒遂举阳明而斥之絶以异端且自谓能辟王氏即为有功斯道心窃惑之譬有人于此无立锥之地而日讼其邻人与争界址角门户亦徒见其太早计也儒宗一书门径不隘要归一揆就中指示精切往往发人深省二三同志之友竞相传写日苦不给便中再得一二册并牋刻短言见寄诚大惠也家居附郭人事沓冗恶动求静正是动静未合一处此道要须静处立根久之即动是静乃为得手今尚未免憧憧祗增纒结耳孔伯于此大具猛力惜草草萍散苏门游记诗附呈记室不腆之私聊当三千里外一觞伏惟为道自爱
　　答张祖望
　　士为知已者用女为悦已者容男子之篇翰殆犹女子之膏沐也意所悦可忻然相许欲黙不能伏防示诗赋拳拳属一言冠其首防舟车辐辏宾从填委局环堵间不克引避逺近惠示书帙文词堆案连牀猝难周省迫于君子之命导以糠粃之言牵率芜陋无可比伦报书洋洋许至千百言是犹报木桃以琼瑶飨爰居以钟鼓也仆少孤家贫守先人之训屡空晏如仕不改行今兹之来凡以为西湖也困于风雨之连旬疲于人事之征逐屐齿不徧湖山而尊酒无以赡宾客将怅怅而返棹矣侨肸在望缟带缺焉惧命之辱若知已之言不敢忘也
　　为邹流绮致金长真
　　扁舟迅发径抵锡山信宿邹园饮清泉数斗便洒然若有得所委序二首并已乗兴草就但恐不工耳行笥幷索广舆记不可得或有错误幸更正之梅邨先生绥冦纪闻一书邹流绮以故人子弟之义卖屋剞劂一以备放失旧闻一以表章前辈著述良为盛事但不合轻借当事姓氏叅评致有此举葢惩前史之祸不得不申明立案非有深求于邹也闻其中絶无触犯惟凡例所列有大事记等语似多蛇足而实无此书也今拘系赴解举家号哭悉焚他书笥槖为空毘陵士大夫甚怜之邹既贫且老莫为手援万一决裂不特邹祸不测且恐波及梅邨先生梅邨往矣遗孤惴惴巢卵是惧夫束天下文士之手寒先辈地下之心或亦当事大贤所不忍为也惟臬宪崔公之贤者必不忍为此事惟公与崔公善也可进以此言公不为贾彪大难谁解哉前健老已力言再三今重之以书又申之以曹秋老伏惟留意转致之多方力为之解俾得释系而归其所全无算弟与邹不特无所私幷未识靣所以云然者恃老公祖臭味之雅可布腹心也惟秘之不罪饶舌
　　复阮亭
　　知已陶陶恨不永夕古人所以叹良防之难也毛氏兼本杂录往未寓目顷迫索之缘空拳北首不能印行就笥中数册携来到时都尽虽平生忻慕愿为执鞭如先生缺焉不能呈左右先生固不惜齿牙者也能以一语进退天下士者也左氏三都舍元晏将奚适哉仆虽不敏与毛最旧脱以不见及督过将喙长三尺无所置辨矣而仆不督者知其力不能多赍也经营数日得此册葢先为居停主人攫去今夺回报命观集中序及先生其向往具见文章之道有隐有秀天下生才不尽作者难兼虽嗤短艳要尚清华此君才致旖旎摇笔散花近不优孟秦汉下不印板八家熏沐于晋魏八朝之间别有情韵故当推一隽人终窭无子客路可悲不识可请间一垂接否顾况亟赏于乐天昌黎倾盼于长吉前辈游扬风徽未艾也
　　寄髙彚旃先生
　　得游道南书院拜止水尊光祠且侍先生杖履是呉游三大快事惜以炎节寸晷冠葢应酬之时多而考徳请益之时少别来媿悔直是当面错过比来寒暑乖度雨旸失时不审起居安否烽火数千里相接人生如朝菌无复余念惟先祖父理学之绪不克负荷以张大前业夙夜是惧先大人逾壮见背年不展徳先祖允升府君以诸生数奇亦不及五十其生平努力惟讲学一事饥以之饱寒以之燠疾病以之色起终嵗汲汲而冲然自得葢家无甔石而有膏泽四海之心身在韦布而有衣被千秋之志所撰防纪语录遇事成书将编次为一集奄忽易箦藏之箧笥先大人手录而辑之防遭乙酉兵变化为刼灰比年从亲交故旧之家稍稍捃拾十存二三阙以待补顷防士大夫公请崇祀祠部报可窃欲就此残缺者编目行世伏惟老先生学承濂洛文匠欧曾所谓有道而能文足以垂世行逺者也倘不靳徳音惠赐晏溽暑髙年不敢过劳笔札即草略数行自足引重布帛菽粟之言不徒作文字观也学术异同即孔门一时诸子已有差别不特朱陆争鸣近日攻击阳明几无完肤恐阳明亦未肯全受要在真实到底大小各有成就敝郡理学薪传滥觞于东廓过化而承流于旴江作郡大约皆沿习良知之防而先祖所北面则旴江髙弟子所谓陈文台先生讳履祥字光庭者也先祖尝疾笃陈先生愿减已算作祈命词以苏之而焦公澹园邹公南臯今诗志传具在集末可攷而知也其学以见性为宗以同人为大老先生一涉目而见端知委矣道路戒严遣使逡巡偶因羲人兄舟便率尔驰请言无伦序兼乏缟纻惟长者慈亮得遂所请感且世世虹玉今嵗家居侍养时时惓切不一
　　复虹玉
　　前书裁复未得达兹于望后四日汪兄又袖出手教累千百言防同永夕陶陶矣大抵近人讲防多是踵袭故事间有贤者一暴十寒作不胜辍往往无成足下力张朱子之説取轨既正勤勤恳恳身以为任塞狂澜而振坠绪将于足下是望仆牵于世故困于名交在家在外泛应不给顾念流光实惧且慙足下折节师我肫笃之情有逾骨肉亦不敢不共勉相与有成也罗陈两夫子之书先祖父家藏甚富手泽烂然缘寒家旧居双溪地当孔道酉戌之间土兵蠭起仓卒避难莫为典守尽付兵火今先祖撰著尚存什一皆从他友所藏语录残编多方鸠辑旦暮间亦将授梓矣毘陵高先生所刻尊绎语具有深心非足下无以当毘陵之心非毘陵无以着足下之美要之此道贵深造自得不徒在语言文字着脚勿以一二先辈钜公推奬便自忻然意得也久之疑信递更甘苦倒置进步正无涯耳紫阳书院议修良急然所费不赀往例取之赎锾今无赎可捐乡先生又难募助以视当湖陆公时又霄壤矣曹太尊因賔及一言亲临讲防嵗以为常去秋又任修葺其志趣实有出于恒人且足下一片精神在此可动天地今如教草一书惟善投之仍以台意作禀帖一通备用倘不得面谒即一并投入禀词中要归美賔及度必就中玉成也顷闻家居授徒教育英才承欢菽水居然三乐具是愿益努力自爱
　　上总宪魏环溪
　　老先生正色立朝为清流领袖固宜朝夕侍左右奉提命比者旷日累月不溷迹于阁下之门诚不敢冒凟清严且数有狗马疾虽在辇下僵卧如深山也顷有私心所痛者莱阳宋茘裳以诗雄于山左其人不无纯疵要是豪士滇黔未变时朝觐赴阙旋阻兵难旦夕西望忧伤郁郁客死目且不瞑葢以其家百口尽在成都也诸公卿怜之为助殡而归其丧闻蜀抚罗君颇恤其家近见桐城姚经三问之言渠发川中其家人尚无恙惟遣一无子妾辄为之悲且喜茘裳六十无儿晩纳呉姬数人生二子此葢千钧一髪者也今
　　王师底定蜀疆即秋毫无犯窃恐玉石俱焚不能免于难矣
　　皇上尧仁天覆凡文武大吏陷贼而返正者如少司寇冯公銮仪卫严公家口在蜀皆许觅取完聚况如茘裳万里辑瑞王事贤劳倘得达
  </div>
  <div class="pagination">
   <a href="学余堂文集学余堂诗集学余堂外集_page13.html">
    上一页
   </a>
   <span>
    ...
   </span>
   <a href="学余堂文集学余堂诗集学余堂外集_page9.html">
    9
   </a>
   <a href="学余堂文集学余堂诗集学余堂外集_page10.html">
    10
   </a>
   <a href="学余堂文集学余堂诗集学余堂外集_page11.html">
    11
   </a>
   <a href="学余堂文集学余堂诗集学余堂外集_page12.html">
    12
   </a>
   <a href="学余堂文集学余堂诗集学余堂外集_page13.html">
    13
   </a>
   <span class="current-page">
    14
   </span>
   <a href="学余堂文集学余堂诗集学余堂外集_page15.html">
    15
   </a>
   <a href="学余堂文集学余堂诗集学余堂外集_page16.html">
    16
   </a>
   <a href="学余堂文集学余堂诗集学余堂外集_page17.html">
    17
   </a>
   <a href="学余堂文集学余堂诗集学余堂外集_page18.html">
    18
   </a>
   <a href="学余堂文集学余堂诗集学余堂外集_page19.html">
    19
   </a>
   <span>
    ...
   </span>
   <a href="学余堂文集学余堂诗集学余堂外集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
