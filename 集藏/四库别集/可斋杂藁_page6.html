<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 6 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 6 页/共 39 页</h1>
    <div class="content">　　兼湖广緫领屯田使谢宰执
　　易地榦方甫问边藩之戍自天申命俾兼耕饷之司涣加大造之扶持益重小人之责任戴恩隆厚拊已凌兢惟理兵足食有国之大经因田制糓当世之急务鄼侯之佐汉业始兼举于闗中孔明之抗魏师尝交修于渭上自昔于斯二者若人乃能一之矧今上流有严外治合兵财而供调度讲农战以强本根通融一家经营几载然且庾粟腐红之未见田莱荒白之尚多非得实能曷堪并任伏念某壮虽有志老已无能犹十驾庸材何能追于千里以儋石防负畴克举于百钧误被甄镕仍奉鞭防触热甫祗于官次防秋已在于目前给灶攸司代庖是愧正虑急癸庚之呼讵容缓戊已之屯公铜悉以付之佥论为之骇若意徒欲广其如北海之疎力尽犹求正恐东野之败匪依所覆何时不虞恭惟某官学者津梁国之柱石弼亮中兴之世运作成后进之人材戎马器械之修将图回于境土钱糓甲兵之问加轸念于庙堂致防收烟瘴之孤踪畀风寒之隆委顾多取数乃二得兼某敢不砥砺丹衷铭衔洪造仰承长算惧无营平期月之功慕古人愿课叔子季年之绩
　　陞徽猷阁谢宰执
　　再陞阁以防师俾华易地三循墙而辞宠靡克回天拜纶綍以増荣佩钧陶之有造伏念某素无他技误辱殊知付之江汉之一方畀以兵食之二者蚉蝱负岳任重力绵鼯防饮河分逾量溢用避西厢之超躐愿殚南纪之蕃宣表虽极于陈情令弗防于反汗组文璀璨光腾云汉之章衮字陆离价重瀛洲之选鞠躬肃拜敛袵知归恭惟某官登明选公集思广益储人材于夹袋以副柬求览天下之舆图不轻委任致令尘陋叠被恩荣当勉竭于驽材用仰酬于鸿造古人逺矣力辞敢效于南城小子斐然私谢敬陈于东阁
　　荆阃一年谢宰执
　　将却谷之中军气难再鼔书阳城之下考恩重一陶洁子墨以修辞扣主书而布谢伏念某心随髪短智与齿疎西岭东淮等飞鸿之踏雪北云南梦惊老马之依风二事猥共一毫何补冒焉甲戌之筑愧乏前筹问之庚癸之供凛虞后爨赖春秋之知我勉夙夜以在公正兹惜陶侃之分隂倐又见宣王之六月囿身洪造镂德丹衷恭惟某官以帝者师立生民极六计防吏某勤某怠之必稽八柄诏王予废予置之自出尚容玩愒端借覆持某敢不食息知归糜涓思报兵可决以期月倘能了湟水之屯农将告以及春当即上柴桑之请
　　转正议大夫谢宰执
　　海岛平蛮捷上来庭之欵岩廊赏士秩加去位之官亚三品以升班愧一毫之何力循墙弗获局地知归眷惟朱崖黎母之陬时有潢池赤子之衅隔鲸波之浩渺踞防穴以陵向桴鼔之屡惊率皆累嵗近干戈之轻动亦且朞年之不足以示威纵则又几于逆命弗图俶扰汔底还安某庸甚樗材顷为桂牧不敢以少敌而忽况有蜂虿毒乎未尝以多杀为功犹敺蟁蝱而已起久闲之老将姑一出于轻师军声甫扬敌气随折端自威灵之昭布敢希优渥之诞颁奋汉将之楼船曽防显绩施隋宫之门防曷称新荣不有此天孰为之地恭惟某官济时硕辅贯日忠忱谓军国之有纪纲一赏岂轻于侥予视镇海而如畿甸羣情自得于周知大造不私小劳亦録某敢不祗承休德勉厉愚衷以南方付之岂敢复言于颍事愿北边晏若庶期卒就于蔡功
　　除寳文阁学士制置大使谢宰执
　　分陜来宣疆理乏告王之绩登瀛疏宠藩垣加命使之名共二事以俾仍至屡辞而弗许恩隆坱圠感极轮囷观治平建閤之初以晦叔始居是选绍兴分阃之际必元镇乃大厥官是皆昭圣代之宠绥于以重儒臣之鸿硕倘略防于成效曷兼绍于前修如某者猥备重弓已衰再鼔萦心国事眉无一日之伸过眼嵗华髩益三霜之老矧值时之水潦敢驰想于闗河属自桂林已膺奎札勉画遵于玉斧期缺补于金瓯然如张华杜预之意岂尽同必知孙绰蔡谟之议谓未可曽弗度时而量力不图成事之因人江山复识日月几何城郭重来人民犹是锻乃戈矛砺乃锋刃士用命焉剪其荆棘驱其狐狸国之灵也孤踪奚取上赏首颁靡容考父之循墙固俾郑侨之受邑梦寐九天之隔忽到邃清封圻十二之连增荣广永侈师中之锡命戴泰内之包荒恭惟某官间世坤珍清时鼎铉划开霾曀当吾道之方春沛作膏霖副国人之望嵗握斗枢而旋转画星野以整齐榜温国客位之三条见大公之无我备吕相人材之夹袋虽小善以弗捐运精神于图回经武之间示指踪于科琐忧边之际致令庸陋亦被奬提某敢不淬厉氷霜绸缪隂雨报湟水之图不七日所祈中主于弱翁课岘山之积以十年惟恐后慙于叔子
　　除龙圗阁学士谢宰执
　　防师轸野愧再嵗之罔功进秩奎图玷三朝之疏渥一陶有造累牍莫辞以中朝学士之班首重西序儒臣之选希文分陜仅兼寓直之除潞国镇秦始受为真之拜以华外服必若前修如某者自信迂愚素非清望执干戈而卫社矍铄何能覩城郭以怀人凄凉旧迹幸庙谟之有赖底疆事之无虞六月王师绩愧岐阳之鼔十年法从梦惊长乐之钟正嗟辞南城印以靡容虽欲移北山文而莫遂所期逭责敢望跻荣一气之转鸿钧同宇内阳和之均被三防而足龙字非笔端造化以曷成恭惟某官千百载之天人八九分之地位调梅而亨鼎餗同心共济于时艰连茹而包泰荒多士翕为于世用以嵗终而防吏治当月正而布教条惟一二臣同俱示宠绥之优渥以六十里役亦令精采之作新致使防踪例叨明陟某敢不衔恩坱圠毕力驱驰借江汉雅以对扬知有王休之上报奉河洛符而推测愿观世运之中兴


　　可斋杂藁巻十
　　钦定四库全书
　　可斋杂藁巻十一　　　　宋　李曾伯　撰啓
　　代漕幙谢丞相得外台荐
　　选穽沉沦亏邱山于一篑化炉坱圠举草芥以千钧遂令底幙之缀员获玷外台之合颖恩深埏埴感着轮囷以世当清明之时是虽舒翘扬英无一善之或弃士生贫贱之际然有怀材抱艺为众人之不知愚尝览邹阳传而至先容之辞读昌黎书而及借势之语未尝不掩巻以三叹固久怀埽门而一鸣然屡献而售荆璞者有之如片言而乞赵璧者寡矣盖未有嵬琐一介之陋冒昧咫尺之恭慨然转机捷若应响若特达之异遇必瑰竒之伟人如某者家本寒生世无防援训承弓冶但知诵先人之故书迹陋刍荛安能建当世之长防勉与时而奔走姑付分之低昂万里岷嶓落落何所成事一官襄汉碌碌未免因人故其铨曹之籍者几二十年上考功之第者仅五六载拙于进取诚以迂愚比欠浮图之尖敢萌蓬莱之想南溟鲲化方引首于天风北海鹗腾忽飞音于云汉遂使老之作茧庶令涸鲋之鬐环六路人物之材顿收樗栎防三阶造化之地曷入甄陶恭惟某官鼎鼐元勳蓍先识佩国家之轻重闗华夏之盛衰端委一堂运乾坤于掌握弼谐二纪新廊庙之精神既舂容以封淮海之鲸鲵方谈笑以洗河洛之荆棘势隆赤舄志笃缁衣凡申国夹袋之储莫匪四方之彦得刘公手书之赐盖逾十部之贤遂俾么防亦公荐拔虽出使节菲葑之采实縁相门桃李之荣某自兹感切于肺肝唯恐老生于髀肉志气销于期防簿书之细事业冺于尘埃嵗月之侵一失其时万殒莫报傥试之于繁剧愿及此之精彊拥篲执鞭苟覆侈兄弟难逢之防防恩结草誓当酬父师不及之恩
　　代谢制帅合荐
　　数年受察转移屡费于鸿钧一日许归吹送又腾于鹗表始终拜赐俯仰衔恩惟人材自汉魏以来而论者谓荆襄之盛四方所防多士知归然此间自有伏龙防德操而几失而治中乃可展骥必鲁肃而后知使一时不际于风云则二子亦沦于邱壑矧歴观于近世尤倚重于上心然而落落台省之华与夫彬彬麾节之寄类由幕府荐自朝廷孰云嵬琐之踪亦在品题之数伏念某命如纸薄材乏线长一官勉继于箕裘千里浪随于弓劎功名机防未尝萌捷径之心州县尘劳久已付穷途之分昔幸受知于玉帐首防抡擢于铜章越俎郡符吹竽帅幄既荐之宸纶捜访之始复置之漕幕周旋之间六七载之叨恩所以奬提者不为不厚再三剡之申辟所以成就者不为不深其如黄杨之运未通虽有丹鼎之功莫转鑛金顽钝正慙重累于鑪锤断木轮囷讵敢再希于黼黻不图荐墨又玷雌黄得非怜去燕之离巢将必欲穷猿之得木非万里侯相儒虽乏用于疆陲有十从事书归庶有辞于乡曲恭惟某官诗书元帅社稷洪勳陜以西召公主之斗以南仁杰而已兼资文武出将入相古王佐之才乎杂进巧拙登明选公此宰辅之方也忧勤十载甄擢羣材聮四牡使臣之辉同加公论示一介行李之重不靳殊褒某敢不踊跃归程铭藏宏造饥鹰侧翅初无饱则飏去之心驽马恋轩愿使羣无留良之叹
　　代谢京西漕合荐
　　三年服役幸依龙节之华一日许归误玷鹗书之宠羽翰借顺顶踵知恩稽前史之人材夷考昔贤之事业定闗中之饷者予萧相称祁山之漕者曰孔明意必有于宏规斯可传于来世及观举信则乃数言于国士暨论荐琬则至再表其正臣始知千载独得两公其待二子犹出一揆不图今日复见髙风伏念某才乏线长命如纸薄几载江湖之汩没一官州县之尘劳乘鴈双鳬曽不系人之轻重大鹏斥鷃由来付分之低昂粤从井邑之脱韝首荷星台之推毂郡符越俎帅幄吹竽继纵更于公车遂使令于賔幕樵苏千里殊乏婉猷厦屋万间仅逃旷戾中荷化工之坱圠尝加好语之吹嘘防木轮囷顾不堪于斲削鑛金顽钝乃屡费于鑪锤其如黄杨之运未通虽有丹鼎之功莫转满船明月方将盟江上之鸥一纸春风犹俯逆幕中之燕遭逢若此感激谓何恭惟某官社稷世臣衣冠硕望子孙邓耿汉氏相与始终叔侄籍咸晋人称为大小兹礼乐副皇华之遣而诗书参元帅之谋樽俎折冲特其余事弓旌举善同出盛心遂腾连璧之书曲示采葑之意某敢不服膺弗失载德以行马何止恋廏之情鹊尚作依枝之想非班超万里侯相进宜无用于疆陲得刘公十从事书归庶有辞于乡曲
　　代澧倅谢制使列荐
　　刈汉广之楚尽得儒英采澧阳之兰兼收吏隠方一骑上和门之谒忽四防腾魏阙之章价重泥涂恩浓邱岳以官居半刺乃一介升沈之分世有达尊系片言取舍之重顾瞻防府尚论古人士元起于治中皆孔明之荐也柬之用自长史非仁杰则老焉每嗟人材遇合之素难敢谓公道昭明之复见恍传盛举夐掩前闻伏念某智小挈瓶材陈窥管三百年之门户寂寥无人数十载于江湖漫浪为吏付分鷃鹏之上下寄身鳬雁之东西衮衮尘埃头尽为白碌碌州县眼孰与青伊两年在云梦之濵幸千里托岘山之府鹊正依月三匝而欲去马忽遡风一鸣而俾来诵昌黎于相公之书方愧邱垤涧谷之奚取拟子厚李尚书之启将欣蓬瀛昆阆之获登不图未见于江枫乃辱先收于蹊李许乐克于四下誉出众惊空伯乐之羣中顔为独厚侥逾溢美局蹐衔休恭惟某官九牧老成三朝师表总平天下之疆域新大元帅之旌旗晋公威名虽蛮夷君长而亦问司马德望凡儿童走卒而皆知方兹清湖海之腥风埽穹庐之虐焰报功衮舄铭绩鼎彞迹稷契心伊周将见千载侈圣贤之懿政由求文游夏况闻一门富道德之流然且璠璵满椟而鱼目兼收韶濩在廷而蛙吹杂进遂使颍川之聋吏亦叨北海之剡书某敢不氷檗平生霜筠晩节佩鸿钧之坱圠竭驽乘之驰驱诸侯荐人与之诸侯倘获升于常调国士待我报以国士誓无负于师门
　　代谢制帅举状
　　孤舟夜月正怜芦苇之飘零一纸春风遽得梅花之消息光华归路惊喜寒途以举员之难职司尤重譬诸梓人之有梁栋争运斧斤亦犹医者之得参苓何忧溲勃不倚大造孰怜小材如某者半世浪游九州客梦少年之髪已白参军之衫尚青弓冶一官但知依本分以无事担簦万里岂为得便宜而再来穷猿非择木而栖驽马实恋轩而至廪存虚禄如水寒不食之鱼家寄他州类星稀无依之鹊幸有乡父师者在辄忘郡僚属之寒方拜油幢乃收药笼赐以黄金百斤之诺继之华衮一字之褒喜动枌榆价重葑菲恭惟某官两朝硕望千载真儒坤维之委寄方隆鼎席之登庸可俟仕宦而至宰相行且补天富贵而归故郷尤加评月致令哙伍亦玷韩门某敢不金石此心氷霜其节一经品题便作佳士终借吹嘘无失名誉善事上官愈重畏谨
　　谢金州徐帅举闗陞
　　书生学三尺法曽防绵薄之劳从事贤十部书遽被衮褒之宠转钧洪造发轫终身闻范蜀公有言子弟不可广受恩之地吕舜从则曰职事所以为求知之阶未有任属吏而辄怠上官之恭未有处私室而妄萌公朝之荐若为际遇获遂生成伏念某猥以疎庸幸奉奔走栖栖甘棰楚之贱昵昵媿儿女之羞汗血何为驹徒伏羽翼未举燕尚恋巢自惭习嬾成拙之形容偶积弄假得真之嵗月一夫决拾虽志激昂众童争樵敢贪进取未效一日使令之役方荷二天临照之私畏此简书凛甚芒刺广厦不忧其风雨厚德已重于邱山岂期不了官事之痴儿亦预一经品题之佳士辍楼台之近水借桃李之先春然而资禀至庸于粹温而何有材猷甚拙谓闿敏以曽无凡兹誉过乎情是乃爱忘其丑筮从初吉器易小成恭惟某官正学津梁诸儒标凖以一世龚黄之望致千里齐鲁之归樽俎以折遐冲特为余事弓旌以招贤士尤切盛心衮衣行命于补天玉斧少施于修月遂飞祢鹗亦及楚猴某敢不一饭毋忘瓣香必敬鸿渐于千厉有无咎虽虞躁进之讥鱼跃于渊遐不作人惟佩曲成之赐
　　谢制帅举闗陞
　　诗书作帅礼罗开皇极之门法律为曹褒衮重王正之笔政虞跃冶立使露锥佩大德之无垠知小已之有造以儿童皆诵君实乃四海之所共宗师父子俱出庐陵必一世之所谓名士孰谓殊遇获依贤明其敢托孔李以登门正欲聮防参之侍席包荒进泰初筮发防伏念某分安布韦勉习弓冶羽翮未就燕尚恋巢汗血无功驹徒伏栖栖甘棰楚之役兀兀愧灯火之盟幸随桃李以结根获与楼台之近水宻戴二天之覆曽乏一日之劳深慙习嬾成拙之形容偶积弄假得真之嵗月吕舜从尝曰职事所以为求知之阶范蜀公有言子弟不可广受恩之地侥幸为一防绎再三弗敢以自暴而弃天庶几起不振于坠地初无三语掾之益遽拜十从事之颁意将为后生晩进之津梁故不吝片辞只字之鼎吕谓好学有文者乃爱人之过誉谓谨身思职者诚垂世之格言非特感之又佩之可谓至矣且尽矣恭惟某官道义宗主海宇仪刑辍曳履于鸳墀来分弓于虎幄六龙初御顿寛圣天子之殿西羣马皆空尽得士大夫之冀北盖由归斯受而无訑訑之拒是以幡然起而皆于于其来觉后觉先不以达于先而后可略成小成大不以举其大而小或遗遂令不了官事之痴儿亦与一经品题之佳士某敢不谨守家法图报私恩鱼跃于渊遐不作人深被曲成之赐鸿渐于千厉有无咎第虞躁进之讥不负所知请事斯语
　　谢制帅举改官照牒
　　疏道源一勺之水向初筮以发防援选穽万仞之渊今再索而得坎青氊虽旧华衮载新由骨而肉以知恩自顶至踵而拜赐喜逾膜外愧溢顔间窃尝观蜀道之人材稽古初之荐举惟诸葛之擢蒋琬至再表其正臣若酂侯之拔淮隂亦数言其国士乃知两公相去于千载其待二子皆同于一心罔俾髙风专美前哲伏念某读书有限涉世未深三年刻楮以何为终日揠苗而无助用资防不由科举虽山弗以为偏席父兄而为美官至伊川则曰非幸嗟童子焉知于夷灶犹学人岂善于操刀固闻取果未熟而时至自然或谓登山有道而徐行不倦本未萌进之以寸之念岂自意间不容髪之机问南溟之钧方妄起鲲化为鹏之想剡北海之墨乃复叨鸷不如鹗之书赐之珍洒之润温宠以寳题之奬拂昌言十六庄诵再三不出家庭敏明何有已荒笔砚隽博曽无倘令试于小冠宁不伤于美锦飘飘云气字字春风矧听于舆言谓莫难于职剡譬神鼎必九金而后铸非黄钟则众律之不调四皓未登一防已足由曲怜于父稼故俯拾于子薪终始自天生成有地恭惟某官清时冠冕正学津梁逺分西南四履之封坐释宵旰九闗之顾昔中国之司马今天下之富公出将入相兼资武文真大臣体登明选公杂进巧拙有宰辅方故能见一善而乐取诸人将使无匹夫之不被其泽遂令乳臭之小子载为脚迹之门生某敢不氷檗持心邱山戴德枝乌三匝还依得月之楼台巢燕重来更托连云之厦屋
　　谢制帅举改官
　　一纸春风方许问金闺之讯半轮寒月遽防运玉斧之工政引领以俟时不旋踵而拜赐凡小子有成人之造皆大钧推播物之恩恭惟某官礼乐宗工诗书元帅辍泰阶六符之望持坤维十乘之权不忍匹夫若内诸沟得伊尹君民之念乍见孺子将入于井允同孟轲仁义之心忠敬足以行蛮貊之邦威信足以服奸雄之胆薄海黎庶喁喁然望公之爰立中原父老欣欣焉知国之有人生乎斯时况我多士是宜游子仪之幕者皆将相登河汾之间者俱公卿衮衣绣裳富贵不忘于白屋丹砂赤箭捜罗尽属于碧油惟强本所以折冲惟荐贤所以报上如兹德业宜在钧枢某材类瓦鸡学犹刻鹄无祁午之智误若祁奚之举亲乏魏戊之能乃如魏舒之分属因循嵗月苟且尘埃志虽慕于康庄分已甘于选穽一兔在野固未免于得人八骏盈廷讵敢希于异顾方涣先庚之令俾需豕亥之编拔毛遂于囊中知已厯三年之久授子房于圯下乃不逾五日之期桃蹊正伫于阳春梅陇倐回于寒谷遭逢若此称塞伊何山岳衔恩敢昧涂原而润草氷霜厉节断无改叶以易柯
　　谢防帅举改官
　　朱衣选士尝登元礼之龙门华衮论褒猥玷正平之鹗表虽台阃更相于汲引而家庭曷副于品题感浃肌肤愧形面背考厯代荐贤之制虽闻当时同姓之公惟厐统非百里才尝辱耆旧厐公之鉴而何武有宰相器曽膺郡守何寿之知固非厚于私恩盖皆基于公举载经识擢见谓光荣如某者渉世尚疎读书有限终日揠苗而无助三年刻楮以何为席父兄而为美官常负伊川不幸之训用资防非由科举敢安山无慊之辞犹学人未善于操刀而童子乌知于夷灶因循嵗月茍且尘埃登山方谨于徐行掘井讵懐于知进万人逐兔姑未免于得心一朝获禽恐亦几于诡御故宁安于愚分曾未啓于妄图岂期笃契好于鲤庭乃获达姓名于乌幕久刓楚印遽吹齐竽良以为屋举子之时盖已出门墙下士之列遂误防蝇而成画载周书马之阙文顿使菲葑光聮桃李然而家学何取而惟恐子弗荷薪之诮幕画奚长而但深嫠不恤纬之忧过勤八字之褒曽乏一毫之称爱忘其丑誉过乎情恭惟某官斯世羽仪多士模楷大江之西正派北斗以南一人乘闗上之青牛喜紫气一方之久驻访楼头之黄鹤类白云千载之重来德望已十元结之不如勳名方百子骏之莫及儒流砥柱障回澜而东之善类甄镕有大造于西也敢谓才不才而言其子乃防幼吾幼以及诸人力借羽翰恩深骨月某敢不松筠厉操氷檗持身依坡翁以平生是虽乏豫章医国之用慕惠勤于退老断不负庐陵好士之风
　　谢四川都大荐辟
　　外台聘士千金广骏骨之求内掾缀员九鼎借鸿毛之重听两端而自择见一善之不遗舆论称荣亲顔助喜窃以知已实天下之至重知人尤君子之至难贾石衒玉淆错以并陈工瑟好竽投合之不偶东野正士而穷饿无所遇非习之则甘食荠之寒侯喜文人而贫贱所不知防昌黎则老委途之困信先达片言之予夺系下士终身之升沈曽谒大钧兼收小草伏念某未通六甲仅识一丁少虽勉于箕裘壮已荒于铅椠驹徒恋栈燕莫离巢误同祁午之举亲获与魏戊之分属嫠不恤纬深慙肉食之谋子弗荷薪尤愧素餐之诮掘井妄怀于加进登山方谨于徐行味伊川不幸之言纵弗敢父兄之席势佩蜀公广求之戒宁免以子弟而受恩致虽久倚夫子之墙未获一登造父之肆辱公特达不汶瑕疵既荐之以北海正平之书又许之在南涯处士之选虽逾券外已拜楮中政虞委分于蓬蒿莫遂托根于桃李敢期剡墨洊赐雌黄求而不得有得于弗求盖已出梦想之外举尔所知焉知之而举况未覩眉睫之间曲怜鳬鹤之短长致狥鱼熊之取舍昌言十六嘉奬再三始终厚徳之归托附谫材之愧恭惟某官圣贤阃奥道义津梁指金华之石以化羊自是麾斥乾坤之手摘玉垒之山而市骏少分拊循蕃汉之权学术正而斯有正规模力量大而宜有大事业扶持寿脉丹心存报国之思涵养人材青眼寓荐贤之顷顾谓莱庭之契好素依棣萼之声华子其子亲其亲不闲体肤之爱老吾老幼吾幼遂叨羽翼之恩一经品题百倍光焰某敢不氷霜厉节金石将心傥借璩牋璧获显价于和氏尚遵郡奏璞犹思鬻于郑人
　　谢制帅特荐
　　边邑缀员幸櫜鞬而在列阃垣剡荐叨俎豆于其间飞来一鹗之好音猥玷四防之异选恩深肉骨感极涕頥闻前辈无以成否而论人盛心惟知贤能之报国孟明不以一弃共推子桑之忠左车犹以千虑求卒为淮隂之用盖其有能有不能者人也至于或幸或不幸则天焉非上以真见而别之恐世无全材于此矣不谓今日之举得于古人之中伏念某铅椠寒生箕裘坠族天赋艰难之薄命人知奔走之粗才千里依刘妄希宦径之捷两年宰费将图县债之偿每虞操刀制锦之伤不闲擐甲荷戈之事苍茫沿檄冒昧遐征凄凉絶塞之悲风黯淡孤城之落日虎头食肉知无福将之縁马革裹尸防中敌人之手脱命万死挺身一归扪葛攀崖徧厯山谷不毛之境茹草齧雪间无水浆入口之时忘其见申息之羞来以就街亭之谴谓宜衅鼔以戒覆车既还旧役之青氊复赐殊褒之华衮融表载出汉军尽惊恩波当一洗之余冷灰有再然之望恭惟某官诗书元帅社稷重臣功成一纪之星霜名动三边之草木独持锁钥闗门谨北道之防孰料奕碁局面有西风之异指授貔貅之劲旅力当蛇豕之逆锋胷中甲兵之竒敌宜辟易人间匕筯之落我独从容方兹趣公衮以咏归然且揽儒珍而待用遂防推毂亦及伤弓载念某家有双亲年俱六秩此敬仲所以怯敌而聂政不敢许人我马我车竟非书生之技某邱某水惟思小子之游愿借顺于鸿毛俾获随于鹢尾念家庭之私请早赐放麑作乡里之善人尚知刻鹄更生拜德九殒难忘
　　谢京西漕举政绩
　　受容龙节政慙墨绶之卑借誉鹗书载録青氊之旧意者得所闻未若得所见是以举于昔而复举于今顶踵恩深肺腑感极以爱人学道虽并边邑之吏惟难报国荐贤以部刺史之奏为重盖职茧丝者或疎于保障优抚字者或愧于催科世有孔明乃知竒蒋琬之器时无子敬未免老士元之材是必得于翘英始不辜于奬拔如某者未之闻道何所取材户门虽起于儒家面目浸成于俗吏功名早嵗叹交臂而失之州县穷途畴引手而援者栖迟数任奔走四方谓宜为箕必学而姑习于良弓敢意操刀未能而使制于美锦倐焉嵗月堕在尘埃赖推挽于明台获甄陶于大阃七阶脱选外叨班籍之荣千里省亲归絶简书之畏防饮河而已足蝇附骥以敢期忽拜置邮洊颁剡牍局蹐南容之三复光华北海之一书首加念于近民末过许于能任曰画诺曰干术曩奚幕辩之可称谓廉谨谓精明兹特官箴之是守文浮于实誉过乎情售骏骨以千金重鸿毛于九鼎得兼陇蜀声满楚梁恭惟某官社稷世臣衣冠硕望将以继黄河泰山之带砺暂烦防方城汉水之金汤谋元帅作三军爰授韩厥佐戎之任镇国家抚百姓久推酂侯给饷之功岂徒折遐冲于樽俎之间方且收人物于网罗之下顾斯衰邑宻在附庸寂寥数载之中坎坷诸公之迹藐焉孺子幸未旷官遂风厉于提封用表腾于魏阙某敢不雪霜厉操山岳衔恩帘燕重来盖喜庇身于大厦辕驹虽陋誓当竭力于长途
　　谢唐经畧特荐
　　取六鼇于一举尝叨北海之荐书诵四牡之五章猥继东州之贤辙培植李蹊之力厚摩挲棠防之恩浓谢语延稽感怀激烈窃以皇华遣使环一道以观风藻鉴抡材緫六条而察吏泛观自昔古不乏人带櫑具以谒胜之岂无曼倩赋梅花而上味道固有广平然未如眉睫一见之间遽乃许俎豆诸公之上一飞鹗表载踵骃原于古人求之亦无行天下得此盖寡伏念某零丁坠绪瓠落庸才凄凉灯火之盟汩没泥途之役一行作吏老嵗月于征鞍千里依人视家山如传舍躔悲风木絶想烟芜顾于军旅之举未尝乃俾金革之事无避麟堂骖乘寸画闻犀渚代庖一毫何补数月粗逃于瘝旷二天曲借于帡幪敢望雌黄乃叨剡墨宠以数十言之过誉置之二三子之前陈郑公之毂少推立增声价萧相之规未远遂玷转输既误陟于郎闱且仍陪于议幕凡致敝箒千金之重端由华衮一字之褒在小已何以得斯防大造所不及此恭惟某官正人标准公论权衡顷漕江东已继质肃公之轨兹殿南服无媿昌黎伯之碑皆由宪府之班深系朝绅之望百年几见异世同符方将辅赞明主举之三代之隆所以汲引善类惟恐一士之失凡登安定之门者无曲学而入古灵之藳者皆名臣孰谓迂疎亦廑笑拔某敢不激昂末路勉励初心望三仙山缥缈之居恨烟霞之尚隔玷六君子品题之目誓霜雪以不凋
　　谢制帅举著述科
　　乌幕储英论荐有千钧之重鲤庭缀冗揆能无一线之长遽令与文学之科宁免玷贤材之録恩深浃骨愧溢厚顔窃以推贤举吉虽前辈之盛心著书述言岂后进之能事必老泉之可为荀子始可副庐陵一见之知非安石之不减杨雄何以辱南丰平生之许士而有志代不乏人未闻刀笔俗吏之愚而被荷槖近臣之选如某者智难语上材不及中分安庄鷃之非鹏迹楚鸡之似凤秋风吹拂早虽贪桂籍之香春雨离披今已絶桃源之梦一行作吏万里侍亲正犹漆雕之未能敢谓子羔之何必驹徒恋豆燕莫离巢每怀伊川父兄席势之辞盍守蜀国子弟受恩之戒不虞驽驾亦达龙门未由上于襄阳之书遽已飞孔北海之表昌言十六称再三一丁仅识宁博而通六甲未知奚敏而赡矧曽防于贤誉误见于荐文以气为主而所以养气者未充文贯道之而所以闻道者未熟方愧山下泉之义初无水上风涣之章后耻王勃前愧照邻焉敢附清流之项背远取居易近舍皇甫若为尘硕德之齿牙际防自天作成有地恭惟某官两朝元老千载真儒文章扶八代之衰德望系四海之重乍见孺子将入于井允同孟轲仁义之心不忍匹夫若纳诸沟未究伊尹君民之学行且以五色之线补舜衮暂烦以一丸之泥封汉闗出将入相兼资文武真大臣体登明选公杂进巧拙有宰辅方遂幼吾幼以及人弗以才不才而言子挈之膝下置在笼中载念某进非科名仕以资防虽大造不拘于流品而小材恐越于彞规自兹出于陶甄敢不加之鞭防推明孔道虽莫赞游夏之辞叛去韩门断不效籍湜之辈益坚此志毋斯文
　　谢兴元帅举文华科
　　十国为连久愿出贤材之録一行作吏乃令在文学之科兹儒者之所为荣岂孺子之所能称恩深肉骨愧溢汗顔窃以词华之士虽代不乏材品题之目则文必副实而况攷之自昔尤不轻以许人太羮酒玉斚琼杯未为当近代之论竒花美女瓦棺鼎不过示当时之夸惟我本朝以来其间名世者作如师鲁变西昆之体四方由是以推尊非后山得南丰之宗诸公曷为之嘉赏必可追于古作斯不愧于文称鼠技何能鸿钧见取伏念某状难医俗骨未换仙向虽议姸媸于丱角之中今已悔雕篆于壮夫之后丁头粟粒大略类俳药褚醤防旁观贻笑勤哉父稼荷以子薪每嗟庄鷃之非鹏敢谓楚鸡之似凤依红泛緑空尘掾吏之流对白抽黄已废书生之习幸趋风于乌幕素缔好于鲤庭顾初无枫江之句以闻名又曽乏梅花之赋以见意璵璠横道瓴甋奚庸桐梓成材菲葑盍弃乃不遗于小艺亦俾在于殊科岂非怜陆沉如海之官途将使起灰冷于氷之门地褒逾华衮好甚缁衣然而文以气为主而所以养气者未充文贯道之器而所以闻道者尚浅方寄人之篱下乃出公之笼中未见欧阳逺取居易攀龙附凤式谐平日之心舍鱼取熊属餍小人之腹若为修饰获与作成恭惟某官王室金汤帝宗柱石一节不移于夷险四海倚为之重轻锦守汉闗坐制黑水梁州之域弓分晋幄久寛青天蜀道之忧以王事孔棘之初正人物如林而起顺鸿遇风巨鱼纵壑行当明良防遇之时白驹空谷振鹭在庭尤重意气招徕之选爰副圣天子殿西之想尽空士大夫冀北之羣至于幼吾幼以及人弗以才不才而言子致令哙伍俾在卢前某敢不养以山下之泉防取诸水上之风涣推明孔氏虽莫赞游夏之辞叛去韩门其敢效籍湜之辈益坚此志无负斯文
　　谢给事李尚书举智谋科
　　位穹常伯龙门盛元礼之名职赘价藩鹗表玷正平之荐向虽事先生于兹有年矣今得负天下之望为前焉誉极过情恩深浃骨以何世不生才何才不资世人而无自见之心所能未必用所用未必能士始有不遇之叹故百里奚尝愚于虞矣事秦而乃以智闻彼李左车岂负于赵哉至汉而斯以谋显有志之士太息于斯方将聚众贤而强本朝观千嵗而审今日苟非其匹不在此科伏念某瓠落无竒轮囷寡用子荷薪之弗克勉继世官嫠恤纬之不遑知勤王事退鹢屡嗟于折翅饥鹰未免于依人斜谷祁山早厯梁岷之天险方城汉水继登晋楚之战场缅怀孤云念母之心宜絶匹马从戎之想载游幕府又在淮壖披荆棘之防茸厯烟芜之苍莽危机虎口薄命鸿毛丹心嵗月之消磨缟鬓风霜之剥落偶阃垣之沿檄叨戎监之缀员聴长乐半夜之钟未能弛担访武昌西门之桞又俾问津正惟下士之沈沦盍叩中台之拔擢片辞冶跃一旦甄收嘉奬再三酬兼金于防璞昌言十六饰断木以牺尊顾久登夫子之门墙兹始授祖师之衣鉢一经赏识百倍声光恭惟某官坡颍流风濂伊正派自振南床之风采益深中扆之柬知水镜抡才共仰山公之啓事天台弼教一清子产之刑书矧侍经陪昕幄之游而批敕振夕闱之职埴培相业涵养人材观大节必于平时髙谊每从于畴昔谓他人岂如同姓盛心犹轸于故家凡寸长片善以兼收故小智广谋而亦取某敢不勉殚驽力图报鸿私问形势于上流惧莫赴投机之防转钧陶于大造冀终依播物之恩
　　谢緫领举智谋科
　　执鞭玉帐投身甘五齐之间抗牍金台论荐在十科之首受知特达揆分侥逾遭逢大异于等伦感激几填于胸臆以【同前萹】顾方思古人而获我心敢谓观千载而审今日若为庸缪乃在推扬伏念某鹿鹿无竒鱼鱼自守少也已歴戎马间闗之役壮而愈更江湖奔走之劳子弗荷薪虽莫逭素餐之诮嫠不恤纬顾每慙肉食之谋栖迟数仕之尘埃牢落半生之嵗月朅游楚幕随在阮厨初何知折冲樽俎之中是不过滥觞糟粕之末清秋防底徒忆孟嘉落日楼头难追王粲政类饥鹰之侧翅愿为倦鹊之依枝讵谓雌黄遽加剡墨宠以昌言之十六为之嘉奬者再三材愧龙眠敢玷南阳之人物词惭鹦鹉曷膺北海之荐书一出品题百倍声价恭惟某官搢绅模楷廊庙羽仪祖孙唐之征謩叔侄晋之咸籍青霄接武光腾太防帝座之翠节披图奄有岭海洞庭之域方用大学理财之道将为皇极经世之规浪扰三江属未鲙鲸鲵之肉烟横万灶矧方张貔虎之頥人皆凛然有急迫之忧公独处之如闲暇之日方且招徕四方豪隽之彦爱惜一夫汨没之羞雅量并包无工瑟好竽之难售群品甄别防贾玉石之易欺遂使低飞亦逺取某敢不氷霜砥节邱岳铭恩举筦库七十家已副平时之附丽望门墙数千仞尚祈异日之作成
　　谢防宪举练达科
　　登天而上蜀道惭非油幕之玳簮乘月而下渝州忽入绣衣之玉斧一玷明台之题品倍増行路之光华何物么防辱公荐举窃以才虽因试而后见事非久厯则未精故金以链而始坚而缯非练则不洁闻诸前辈盖有格言或云以事练心则喜怒哀乐应对起居而不乱或谓以变练节必烦苦杂扰闲冗倦辱而后成信知人才淬厉上固有方非得世故老成士岂轻许若为末学而在殊科伏念某涉歴甚疎讲磨未熟迹楚鸡之似凤分安庄鷃之非鹏弗肯获弗肯堂姑借畬菑之业胡取囷胡取亿闻稼穑之劳燕虽久于幕中驹尚甘于辕下甫依茗节适玷棘闱遂叨捧檄以便亲因负书而过里堂堂机防徒抗志于云霄滚滚尘埃方栖踪于风雨偶值小人之役来登夫子之墙岂期一见而赏朱不待片词而得白璧昌言十六嘉再三是虽騣受叔向之知孟明辱子桑之举北海上正平之表东野得习之之书未有遭逢如此特达称之天下以难遇当于古人而是求恭惟某官道之渊源学者山斗尧陛早聮于鹓鹭周原暂驾于骆骃弼教明刑俗已巴涪之化荐贤报国士皆齐鲁之归然而柟栌枫柞惟匠石是求芝术参苓在药笼不乏曷致才不才而言子亦幼吾幼以及人立借齿牙俾生羽翼某敢不氷霜厉节邱岳衔恩万里旋归巳借长风之吹送平生附丽尚知小草之相依
　　谢史尚书应诏举兵机科
　　求文武之士如不及上方广从槖之咨学军旅之事则未闻孰谓在公车之荐尘埃一介俎豆四防眷人才自昔以难知如兵事在今而尤重谓却谷可帅端由阅礼以崇诗得元凯其人岂必跨马而穿札若孔明之表向宠暨安石之举谢皆能识万里之戎情张三军之士气以之应令斯谓得人如某者铁砚违心铅刀误手几防费平生之屐一官类上水之船不能效海翁之鸥舞而弗下未免聴东野之驭尽而犹求栖栖篱落之依人泛泛巾瓶之委分凋零鬓雪牢落心灰顾久登夫子之宫墙素获事长公于幕府悲风絶塞落日孤城血躯屡付之鸿毛肉相终非于燕颔灾生福过创钜痛深已甘土木其形骸敢作灯碁之梦想调公鼎鼐何如一手之陶钧着生衣裳更傍谁家之门户鲁侯之不遇天也周南之独滞命夫敢期埙箎一意之生成未忍沟壑匹夫之摈弃取诸申公夹袋之数置在古灵荐槀之间华衮过褒青氊増重复不逺而无祗悔盖令速悟于迷途泰包荒而弗遐遗益见兼容于伟度有恩如此其忍负之恭惟某官学者泰山国之元气父子韦平之事业弟兄坡颍之声名尹正黄图人服神明之政论思紫禁天开辅相之阶丝纶四美不迈前闻衣冠一门见谓盛事密勿星辰之曳履舂容风雨之对床大而计安社稷皆扶持借之规小则荐进贤才为奔走鼔舞之地遂令嵬琐亦被品题某敢不金石初心氷霜晚节移首邱之一死答大造以终身失东隅而收桑榆固未迟于报効遇中原而奉鞭弭尚愿毕于驰驱
　　谢吴侍郎举监司科
　　位隆汉槖俶观推毂之公职佐淮藩误许乘轺之选是虽事先生于兹有年矣今得负天下之望为前焉好语过褒惭顔祗厚谓荐士虽由于公道知人必在于平时元城从温国之游以无书而见取伯长本晋公之推因不揖而致衔此安于分义者略同而取之故旧者则异乃知先达拳拳于汲引不待后进切切于攀跻升沈付之遇否间耳孰谓雅道凌夷之后尚存昔贤笃垕之风必惟其人可副此举如某者少有逺志壮无竒称屡折翅于文几埋头于吏鞅周旋四塞弓刀之役是亲漫浪一官笔砚之事尽废风霜剥落嵗月消磨髪种种兮奚为心耿耿者徒在孤云念母匹马傍人其间机防辄交臂而失之未有介绍为举手而援者偶縁捧檄何意弹冠虽昔在于岷峨尝首瞻于泰华寻梅载酒对月登楼熟闻帷幄之隽谈已识岩廊之雅量嵇绍不孤矣徒深着于丹衷范叔无恙乎讵必期于青眼岂谓念盖帷之敝质埀车笠之髙情録之少常伯荐举之科期以部刺史选抡之备昌言十六嘉奬再三售鼠璞以兼金饰牺尊于朽木防年执御仅窥夫子之墙一旦传衣遂得祖师之派恭惟某官补天大手修月良工父子兄弟之贤世无与俪辅弼疑丞之望上素简知方右平左墄之论思暨西掖北门之润色将雍容于衮舄顾收拾于履簮如河南之于贾生求能禆于治体若武陵之于杜牧尤乐取于词人惟流风逺绍于华宗无片善不归于洪造致令樗散亦被甄收某敢不一饭毋忘瓣香必祝进马周于逆旅倘益借于齿牙依坡翁于平生誓不寒于肝胆
　　谢潼漕请举
　　衡石程文将使应飞龙之诏锁廰较艺不期捧荐鹗之书退循邹木之轮囷猥与顔金之陶铸喜逾望外愧在选中窃惟三年賔比之秋莫重一道计偕之贡不特杂学校乡曲以兼取抑亦羣公卿子弟以咸来盖官版虽登尚以出身无出身之异故儒科并进而有碍格不碍格之分初靡为寒畯科目之妨乃以寓贵胄问学之劝然而肩摩而就者皆欲逐于一兔鉴裁以取者必可连于六鼇岂容缪悠乃在推择如某者读书有限识字未多向虽习姸媸于丱角之中今浸悔雕篆于壮夫之渐香飘桂籍仅尝吹拂于秋风梦杳桃源继已离披于春雨一行作吏万里从游虽韩檠未至于弃墙而卢传每嗟于束阁非敢效德裕决科之不喜正将以晋肃名父而未能萤案槐忙登府倐传于多士鹄闱棘锁背城遂试于孤军是虽侥幸于一掷之间自觉衰竭于再鼔之后辞正慙于黄绢物乃复于青氊既得与孔门十哲而同升又俾在汉杰三人之偕列词非张鷟误辱味道之见称赋取樊川尽出武陵之加赏蜚好音于干鹊傅弱羽于春鹰茗幕増荣莱庭溢喜恭惟某官搢绅模楷道学渊源孙枝绵指李之芳兄萼擅探花之誉书屏丹地素知绍兴名相之家揽辔青天暂访元祐正人之阁桃李连隂于艺苑江山咸集于诗囊举善推贤益广鱼跃鸢飞之化黜浮崇雅方新虫鸣螽跃之机遂令好脚迹之门生放出一头地于前辈某敢不益自勉励谨所操修辽东鹤归最喜凴依于风力溟南鹏化倘容奋迅于云程永矢弗谖必有以报
　　谢京西漕请举
　　一行作吏无复事于诗书三载賔贤适肇登于行艺仰明使者盛心之攸属故寒书生陈态之未忘误入彀中端出券外进取无阶之叹作成乏有造之归以畿右一方贡闱久废属时中扆聿从科举之进身肆我外台尤念边方之游学兹舜门之四辟广汉路以旁招或出身无出身其有已聮于官版曰碍格不碍格亦令并进于儒科然当百年旷典之复新必得一代名流而始称如某者受材弗颖闻道未丰歌楚些而作离骚曽未工于少女赋汉京而上校猎徒见诮于壮夫虽载搏鹏路之翰叹又防龙门之额朅填县债几畔文盟韩檠未忍于弃墙卢傅每嗟于束阁吏庭棰楚甘投分于尘埃学殖荆榛殆絶交于师友倐覩鸢鱼之飞跃辄忘燕雀之喧啾以不教之孤军为尝试之一掷天山三箭虽兴壮士之歌东海六鼇敢希公子之钓恍傅墨榜猥复青氊居王后以为荣出马右而尤过赋慙明水乃入宣公之品题词愧阿房骤被武陵之称赏妄想金花之名帖荣聮玉笋之门生造化一新光华十倍恭惟某官壮犹事业皇极经纶胸藏庆厯范老之甲兵世济元祐申公之文献粤持簜节翕仰福星给餽饷镇闗中自是斯世金城之重求文武致幕下将为异时药笼之需故能被衮绣之贵而弗弃布韦在军旅之间而不忘俎豆爰复盛时之场屋曲为晚学之津梁遂俾非才亦叨偕计某敢不铜章窃暇铁砚加工仰承汉广之刈薪更效宋人之刻楮寘刑赏论于第二祗愧过情陈天人防而至三愿酬知已






　　可斋杂藁巻十一
　　钦定四库全书
　　可斋杂藁巻十二　　　　宋　李曾伯　撰啓
　　代囬安监丞袖啓
　　以乔木赞三复久知王文正之后人得梅花赋一篇可卜宋广平之逺业矧交乐事适在相乡讵非防遇之天为是参承之地恭惟某官忠孝衣鉢道义门墙不畏疾风知是雪山之劲草有如砥柱坐回峡水之狂澜孜孜几年凛凛一节方子阳肆井蛙之怒而臣甫拜杜鹃之诗碧幢画诺之间患销栈道白羽笑谈之顷变息潢池为刘于右之呼微管有左衽之叹功髙如此上肯负之禁路晋丞黼衮正思于夜对藩符奏最锦衣胡问于昼游东山之霖雨将归緑野之清风难屈趣装可也泚笔俟焉某冒然登孟博之车幸甚过子云之宅善人不得见君子见矣实获我心一国之所慕天下慕之愿闻其政深慙报玖莫造鸣珂
　　代回湖广郑緫领
　　担簦上蜀道之天有怀折栁樽俎想南楼之月忽辱寄梅感久要之不忘愧宵人之莫称恭惟某官活民敏手盖代英名为世儒宗得康成一家之学方古王佐狭子产列国之材早推乡老大比之科继洗柱史惠文之习车无留迹玉不韬辉平反棘路之华夜沈贯索蔽芾棠隂之化春蔼扶风绩用既彰柬知益厚遂由郎省荐畀藩符不五月而齐政以成宜终嵗而汉卿可躐适时饷计烦上顾忧谓中兴建四总之司而武昌任六路之寄云屯万灶日费千金石壕吏歌而久困漏巵兵车行作而尚劳卧甲必有能称物平施如谦之用庶几无伤财害民如节之宜算度支鞭当不劳于游刃听尚书履恐即有于追锋某谬矣把麾冒焉得节方抵司存之所决狱几何遽为王事之行防计而已正犹责无麪于巧妇何以望不药于庸医愿埀肘后之规但拯头然之急迢迢故国一防记松菊之思厯厯晴川万里怅水云之隔极深愿望幸勿鄙夷
　　代襄阃回陈緫领贺转官
　　环十连而建阃猥积年劳冠三品以陞阶误叨宸渥顾何功而获此岂无自以致然感臆未陈庆函先辱某壮而仅尔耄矣奚为偶縁漠北之多虞遂作周南之久滞中流誓楫虽丹报国之心上马踞鞍已白忧时之髪徒仿湟水金城之智少寛棘门细栁之惊秉钺专征实愧严尤之三防赐书増秩已膺甘茂之十官虽长蛇之势若粗雄而黔驴之技已尽展桑隂易徙莼兴正浓方虞贻横金菑上之讥敢谓进鸣玉禁门之亚其为地者固有人焉恭惟某官簮槖名家璵璠伟器手袖屠牛肯綮之刃胷明扁鹊腠理之方总楚分野七十州自位诸侯之上掌汉大农亿万计夙知九式之规少施鞭算笏画之贤劳已见贯朽粟陈之余裕操赢济用未夸刘晏之佐中兴给馈论功行踵酂侯之居第一凡叨序进端自言扬吾老虽堪一行宁复能禆于烟灶它人不如同姓尚防胥济于风舟
　　代襄阃回赵夔漕袖啓
　　劳使臣而歌四牡初覩锦归来逺方而遗双鱼乃勤衮字防踪虽贲隆礼太谦恭惟某官德迈平间学传伊洛自礼乐副周原之遣继转输腾蜀道之勳巫峡春风应听杜鹃之声熟延英昼漏已闻振鹭之班催岂徒上益州中和之诗将尽展宣室治安之防上曰安在何相见晩愿趣前驱公之此行真如登仙伫跻近列某栖迟三岘留滞十年顾老矣之如斯欲归欤而曷计暮云羃野正深草堂忆白之思夜雪漫江乃动剡溪访戴之兴矧颁妙语尤佩交情恋恋绨袍徒感故人之髙谊依依杨栁愿令戍役之遄归
　　回襄阳姜主簿自襄阳司户两易
　　为五斗米未能学于渊明读十年书不如诣于凿齿平时击节一旦盍簮愧行李之后时辱缄藤之先贶恭惟某官中原人物故国世臣文雅典刑风尚遗于棠笏吏事经术训盖出于菑畬越由骥骋于康庄便合鸳聮于文陛盍为逸武不惮逺游意将展风云之壮懐姑以施霹之大手迁乔而入幽谷虽辞尊居卑而甚迂以防而易许田然舍彼取此未为失游戏勾稽之丹笔发挥事业之青氊凤览辉而下之寜栖枳棘鹏搏风而上矣行趁扶摇某谩学为裘焉能制锦仅若夏蜩之初蜕又偕社燕之重来保障茧丝方作三年之计簿书期防了无一日之长幸贤者之同寅窃契盟之有日其来旧矣夫岂偶然臭味既同欣遂挹芝兰之馥箴规相警愿毋忘药石之言
　　回襄阳胡县尉
　　丹纶焕渥黄绶跻荣问南昌神仙之游若少淹于逸驾得雍邱聪明之尉且増重于钜藩着鞭一来击节三叹恭惟某官氷壶人物金薤词章早当长沙年盛之时已继岳麓儒先之派渊源问学我朝安定之从来日月声名天下中庸之复见一第直相溷耳万里岂易量哉五凤楼头盍锦袍之立夺双鸿滩上乃防棒之小施意其厯疆埸之事情将以试诗书之功业伫陈席上即露囊中奏通泉寳劎之篇帝将趣召听襄阳铜鞮之曲公岂久留某未及操刀姑学为冶面目真成于俗吏姓名不齿于时流野水归舟止俟秋风之便天涯倾盖久傒宿雾之披忽一鴈之传音喜二鳬之敛翼邑人庆我儒者同僚将为茧丝抑保障乎继是可承于议论譬诸草木吾臭味也庶毋相索于形骸
　　回南障李县尉
　　疏恩北阙分理南昌海内第一人谓宜登于清选边头数千里盍俯就于逺游大贤肯临吾党交庆恭惟某官龙门特望銮殿名流风姿金掌之露凝人物玉壶之氷贮硏精书圃厯稽九邱八索之文接武儒科奚止三秀一门之目盛事入衣冠之记英名腾衮舄之乡上千佛经见谓莫艰于别所出三昧手果闻首占于伦魁兹殊知已注于紫宸岂华武可淹于黄绶双鸿来下五凤齐飞某未能荷薪姑学制锦面目真成于俗吏姓名不齿于清流木杪归舟致客心之如燕天涯倾盖喜老子之犹龙自令击柝之相闻庶有执柯之不逺尚稽修贺先辱赐函既见君子则降我心将获酬于素愿岂无它人不如同姓幸俾附于文盟
　　回薛督机
　　命丞相以董师肇开大府柬世臣而列属爰晋上賔当声类之相求乃机縁之自至羽言何力藻翰过情若昔魏公制陜西之师子羽者在叶相视江上之役雍国佐之此一时主賔之良乃百世人物之表缅怀惟旧亲见于今恭惟某官梧竹丰标鼎槐文献精神满腹汉廷诸老之争推富贵压头魏笏遗风之未逺蝉蜕绮繻之习鹏鶱簮绂之津比辍鹓行小迟骥足题舆岸情了不费于剸裁击楫着鞭盖每怀于经济兹由丞监其赞督师坐决介石终日之机宻赖断金同心之益昌黎之佐裴度淮上何忧王之得贺循吴人大悦自此未四十而持麾节不旬月而取侯封由是而升必复其始某壮心零落倦影沈浮载驰载驱政无能役亦趋亦歩兹幸有依当龙泉出匣之方新顾驽马望尘而不及少出山东薛公之防式慰主心俾无陇西李氏之羞实惟公赐
　　回丰宪谢举自代
　　四騑驰隰竭十驾以莫追一鹗笺天忘羣啾而敢俪正愧防言之轻弃乃勤妙语之粲花洪惟国朝荐代之规盖取古者相逊之意昌黎之推韩泰唐人以为美谈丙吉之称正年汉世亦所闲见要必求于胜已始无愧于知人恭惟某官元祐君子之典刑中兴名臣之风烈清文振响五英六茎之和伟行轶羣四琏八簋之古蜚腾英茂緜厯浩繁属上眷于南陬勤使华之西上仁洽列城之狴犴化流殊域之梯航驾万斛舟方此利沧溟之渉负九金鼎自当为清庙之储岂惟朝廷深知弱翁抑亦吏民愿借子翼已试若此何官不为某自倾盖于异时复同舟于斯地每叹头颅之如许谁为肝胆之相孚幸同官而为僚有如夙好不荐贤而报国几负此心若将凂焉何足谢者三复琳琅之制倍増忸怩之顔问枚徐甘泉之班特公余事效李郭朔方之代副我素期
　　回象州赵守谢辟
　　屈名流而宣化政洁于氷奉明诏以举廉言轻乎羽此公论之攸属岂私谢之敢当眷岭海之一隅去朝廷之万里民生瘠薄公计枵虚不堪椎剥之相仍惟务脂膏之自润匪资砥柱孰挽狂澜恭惟某官以国宗英姿时儒夙望践华贯世故盖已饱更砥砺前修躬行可以无愧顷以象台之虚席小烦骥驾之推麾酌此水怀千金不易隠之之操昔无襦今五袴共欣叔度之来既闻污染之埽清宜借廉风而表倡官刺史亦荣矣大丈夫何假为二千石之拊循聊苏逺俗尺一书之褒召即践迩聮某承乏非才周寅有幸知体九重之示训庶几千里之得人辄一疏闻幸将报可阖郡而荐一士清节难哉闻风而廉顽夫贪庸警矣
　　回荆门聂守袖啓
　　我泛泾舟猥来七泽公居楚户幸共一家驾熊轼以鼎临袖骊珠而谦贲恭惟某官播菑世美经济时才惟澧有兰賸馥骚人之国言汉其楚拔尤处士之庐精神檄草之风生齿颊劎花之霜冷剸裁盘错游戏夷犹夜观灯碁既饱从军之乐春城鼔角肯甘防塞之劳顾瞻蚡冒之山林芟蕴驹支之荆棘兵沈刁斗民被袴襦访山下之泉防宁安新邑取地中之雷复将啓旧邦了伟绩于虎牙振修仪于鹭翿壮图未艾异渥方来某本乏一能谬共二事王室相期于共奬交邦允协于和衷敢布腹心愿依唇辅见子产如旧识请赋草虫谓平仲善久交母忘伐木



　　可斋杂藁巻十二
　　钦定四库全书
　　可斋杂藁巻十三　　　　宋　李曾伯　撰啓
</div>
    <div class="pagination">
<a href="可斋杂藁_page5.html">上一页</a><a href="可斋杂藁.html">1</a><a href="可斋杂藁_page2.html">2</a><a href="可斋杂藁_page3.html">3</a><a href="可斋杂藁_page4.html">4</a><a href="可斋杂藁_page5.html">5</a><span class="current-page">6</span><a href="可斋杂藁_page7.html">7</a><a href="可斋杂藁_page8.html">8</a><a href="可斋杂藁_page9.html">9</a><a href="可斋杂藁_page10.html">10</a><a href="可斋杂藁_page11.html">11</a><span>...</span><a href="可斋杂藁_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
