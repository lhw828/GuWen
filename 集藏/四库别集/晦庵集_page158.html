<!DOCTYPE html>
<html>
<head>
    <meta charset="UTF-8">
    <title>晦庵集 - 第 158 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 158 页/共 166 页</h1>
    <div class="content">　　李端甫　【以下见蔡乆轩所刋庆元书帖】
　　闻小豸既逐零陵即将次及亦欲置之叛逆之科不知如何又却中辍不免命也臧氏其如予何
　　刘季章
　　近日楼大防又已行遣一时流辈芟夷畧尽其势必从头别寻题目整顿一番闻乡日湖南所按吏有诉寃于朝者已下本路体量改正次第首见及矣
　　黄直卿
　　外间汹汹未已楼大防亦不免闻林采诉寃于朝已下本路究实先所委官见其案牍骇异不敢下笔已改送他官如其所请比诸人挦剥已尽或须作话头来相料理老朽宁复计此一聴诸天而已
　　祝汝玉
　　某罪戾所积乆知不免不谓尚尔推迁以至今日孤豚之踪初亦何足言顾乃重贻有识之忧四方朋逰盖皆有谢絶生徒之诲然鄙性于此却有所不安姑复任之若祸害之来未遽止此计亦非阖门塞窦所能避也季通徒步上道令人愧叹昨日又闻有毁乡校以还僧坊之请事亦施行彼巍然当坐者岂亦不谢客而遭此耶
　　刘公度
　　承书闻为况之适足以为慰患难如此乃是玉汝于成切宜强自振防勿令頽堕为佳向来长沙时已觉意思不似南康时后来尤觉不长进今已议亲为谁氏此尤不可不谨季通声问殊不佳而其家未得的耗其季子【沈字仲黙第三】在侍旁不知何故不以命之如所传今已两月矣交防四十年于学无所不讲所赖以祛蒙蔽者为多不谓晚年乃以无状之迹株连及祸遂至于此闻之痛怛不知涕泗之流落也
　　蔡季通
　　时论如此未见阳复之验自劾之章又复不効然闻论者颇喧势必不免然命已下又不容不尽所懐见此草奏旦夕发行即束装俟谴矣党锢传何必读行且亲见之矣
　　某闻以台察文字已有褫职罢祠之命祠禄恰满余未被受亦未见章疏云何储行之书来说渠亦遭章説移学切恐亦不能不波及贤者亦可笑也
　　昨日归来意绪不佳防成大病向晚拥裘附火幸得少定方念未闻经夕动静忽辱手示忻慰律凖已领图志先纳上诸书及药容来晚上去面纳次此间书册在书几者一哥必知次第恐或要用即就请幸预戒之也里中恐有畱委幸见喻既欲归黄沙想只取刘原路初欲先走莒口奉别今只宿市中以俟发程矣
　　彼中风土气果如何地主既乡曲想必有以相处居止亦便安否乍到未甚定叠亦是常事少顷当自妥帖矣一哥前日到此云尊嫂曽少不安亦只是旧疾寻亦向安矣居晦来日就道某季子挈妇来归不免小冗漫附数字所欲扣者非逺书所能致所可言者亦不暇究悉也唯千万自爱为祷居晦适相别因语之云贱迹不可知若得在岭右当得托余芘此非戏语已十分作此凖拟矣景建诗甚佳顾鄙拙不足当耳书中甚知敬服后生亦不易得似此会得人説话者也向曽説区淳者否似只是全道间人可试物色収拾之也知旧相劝杜门谢客者多鄙性不耐如此又已作如此断置固不复能顾虑也居晦必有囘便幸子细作报章欲详知彼中动息也
　　章茂献【颍　先生之孙主簿某家藏】
　　所需庙议以乏人使令两日方写得了适有长沙便兵却托虞推转致幸视至但再读之颇觉当时匆匆词不足以达意不能无遗恨耳
　　某拜镌罢之命罪大责轻唯知感戴尚复何説第恨诖误旁人及遭重贬耳
　　刘智夫【崇之　先生之曽孙市辖濬家藏刋帖】
　　某方辞命召遽被恩除控免逾月未闻赐报益重忧恐来书缕缕备悉至意区区本懐亦岂恝然于此世但恐隂盛阳微未容措手而已堕机穽耳反复谆喻盖已虑之袁丈前日相见于太湖恨其发之太轻反为羣枉之助也以近事一二参较已是什八九分不可复出但所遣人未还未知端的耳
　　刘智夫
　　某前月望日遣人入都至今未还必是值祥祭一番礼数未得将上未知竟可得请否耳日间邸报迟缓近亦殊无异闻但编类奏劄一事恐有深意不知出于何人或恐偶然妄发未必思虑到此亦不可知耳闻近到城中恐有所闻幸子细喻及也机仲相见必欵或云集贤曽于榻前及前日事如此恐须得一州郡但不知所传端的否耳周贵卿来相访云当赴省无力可办行计某不能如之何因其归谩附此恐乡里或前路有可周旋处得与畱念幸甚
　　刘智夫
　　新除未厌士友之望然以足以优防除为请外之计但有江湖佳阙不可蹉过耳不然则自此一向直前捐身为国亦无不可但恐未得当此地矣做得未甚有益则又不若初计平平之为善耳某恳辞未获不敢固必但欲换得一小小军垒或谋议官之属为三径资不知诸公能许之否闻长沙颇费力得免幸也
　　刘智夫
　　某兹闻时事曲折差慰人意最是北内康复尤为莫大之庆宗社幸甚某再辞不获无可奈何只得勉强一行但心力短耗目昏尤甚未知果能胜此重寄否耳
　　刘智夫
　　某扶病此来已交郡事破壊空乏不可支吾皆未暇言而嫠不恤纬之忧有不胜言者奈何奈何版筑之计直当罢休但陶甓之费已六七万散积旷野之中若不収拾结抺则此皆为弃物矣正自未有处也
　　刘智夫
　　某涕泣再拜恭闻至尊夀皇圣帝奄弃万方痛缠普率况以孤贱蒙被恩私悲痛崩摧岂胜号诉想在朝之乆尤当同此情也比来物情事势复如何人还千万悉以所闻见告滥叨藩守不能有以匡卫王室永负臣子之责为万世之罪人矣
　　刘智夫
　　某衰晚阔疏守藩亡状已不堪収召之恩矣忽于道间又被除目超躐殊甚岂所敢当已上免章却于上饶俟命若便得请即自彼而归亦不难也
　　刘智夫
　　再辞未允势须一行已入文字乞许且以旧官入对面辞新命矣若得改授次等讲官使得效其尺寸亦万幸也但事体已如此捧土以塞孟津恐未必能有益耳
　　刘智夫
　　某二十日已到家疲惫虽剧然溪山之乐足以自慰精舍功夫渐见次第逺方朋友亦已渐有来者江陵势必难赴今遣人上奏恳辞计必得之或别有行遣亦且得免作帅也机仲竟不免不知何自而发卒章所论江陵暴政则将军都郎属耳燕王何自知之耶近事大者都无所闻徙宫祧庙改服诸议后竟如何皆幸详报长沙庙额已得之否赵主事如何渠更旬月须复往且得少须勿令触罢为幸吴彭二文学到都吴已年及只可得祠禄已托平父语南强早发遣之并烦道及尤幸闻又须闗仪曹亦已为作季路书亦告为督之士老而贫尤可念也
　　刘智夫
　　近报所见至腊月六日矣未闻所喻之説但仲本书亦云然殊不可晓泰亨之世庸琐自当处外顾乃为此则其为虑亦过矣且使人如何可受邪小报沙世坚自请于朝得僧牒以治边防今具支遣之数申省如此则帅复安用此等事若整顿着便成痕迹只得力辞耳郑溥之遣人来亦有近事未有异于前日之叹岂惟不异正恐有不如矣
　　刘智夫
　　都下乆不得书但闻未御常朝臣子之心殊不自安耳蜀相之召想已闻之不知何意也廷老归涂必相见所虑大概不相逺也身在逺外无从效尺寸但知勉脩在已敬俟天命耳
　　刘智夫
　　得子约书闻已御延和非乆当出视外朝也又云揆亦乆以小事积累忤意近有随龙【阙】姓名人守楚者差除遂致不安中间有投匿名于省中专斥之复有客自王信州处来云闻已出六和复入居僧坊不知此数日又如何也境外传闻亦不一识者忧之不知果如何耳得书却殊不及昨来除命中曲折也此既不是为时势重轻而衰晚且得休息亦良幸尔
　　刘智夫
　　郭丈得上饶附来书昨日答之畧言泉相举措虽不无可议然其向正之意亦多或当言路不可令以罪去不知渠以为如何纵未必尽以为然亦须少减分数也渠却云因从官夜对及台谏之去国者故特问之然不问孙刘而独问此恐亦不能无説也
　　刘智夫
　　所喻行止之计诚为难处且看所遣人还消息如何若勇猛直前便以头目脑髓布施亦无不可也邑中之事不知所闻如何其人见事眀快颇分曲直不乐者众恐传闻或过当然亦不能无少失要之善良自安强猾者不便耳
　　刘智夫
　　近报相君已参告复给朝假马会叔竟以林和叔文字除职守润却召赵徳老为版曹而赵俊臣移温陵恐顔当改除或得祠也林择之书云天官此一二宣对言语颇契合而得其书与其壻书乃皆有丐外之意不知何也前日以书劝其勿深论细事如舍法之类得报殊不谓然方欲论甚力其不知务如此亦可怪耳
　　刘智夫
　　疏近方见之昨日见张宰云大坡亲戚过者能【阙】由婺女报复而然遂使前日之言不幸而偶中【阙】此纷纷又未知所底止也
　　刘智夫
　　时事后来复如何竟已清眀坚定否诸公似欲便以无事处之何虑之浅乘此正当力为乆逺计耳诸公谁为可告语者想已不惮力言之也
　　刘智夫
　　外间诸传闻虚实相半要是大势已定其间小小变动彼其斟酌分数盖不草草政未足为吾道欣戚也
　　刘智夫
　　祠请度未必遂见元善説建议之人虽有睥睨之意而集议者佥不谓然或者又谓刘公硕年于状中涂去数字其人虽甚不乐而不能止今又徙官计且迤逦矣某中闻亦甚杌此数日却无所闻然后生可畏各欲奋其才力以赴事功麋鹿虽走山林其命固亦有所悬矣如复从之不能预以为虑也陈彭杨项竟又不免子直数日前得书方引孔子微服事见教今乃悬鹑百结而不能自免亦可笑也里中今嵗艰食一番纷扰今犹未定想诸人自能报去矣所幸早稻极佳公私亦多方捄恤或可不至狼狈杜门待尽且愿如此它皆有所不暇问也
　　刘智夫
　　湖湘闻亦得中熟诸事想不至甚费力然今时势如此亦岂吾人展布四体之秋耶官闲读书益进徳业所可勉者惟在此耳一路官吏向在任不乆不能遍知所知者畧已举之矣但零陵丞彭铨者子夀之侄人多称之深以不及为恨耳潭幕支使王楘善化令张维宁乡簿刘正学皆有才可使今尝荐之长沙丞管姓者【忘其名】亦可使善化尉吾姓浦城人者修学断事亦可观未及荐也潘叔昌在全州老矣方用得闗陞状亦尝荐之方谋率诸司列言之而未及近闻林和叔举自代举主无气恐未必可赖今将满矣甚可念也李衡阳亦甚佳近见诸司荐之不知已满未也其代者即赵希汉却有才但当裁其过甚耳诸郡惟武冈是姨弟眀敏有素政必可观亦幸詧之勿以厥弟为累也廷老法应相避何以处之渠为作湘西精舍已成恐有合求助处幸畱念也元善益之徳夫相继罢逐搜罗抉剔无遗力矣吾徒皆不可保道学文字钩连隅落如武侯营垒非华宗浪战之比也辞职告老再上未报今必已有处分势须镌职罢祠但恐向上更有行遣耳【山谷説呉画佛入灭图中大魔王举措可发一笑】
　　刘智夫
　　邑中数日争战报复汹汹未定而罢书已至絶不见邸报所喻文字得城中相识书云有之虽未见全文然意其必借此美名以行私意也徳夫之说以此所闻参之亦有此理然殊非所望于萧傅亦可叹息耳南昌昨闻已移汪宣城而沈维祖者代之今此副枢之传又何谓耶然则三山果谁得之金陵闻尚前却未定计未必能力辞也叔通事竟不得所起或云即向来起事之人又云尝入城逰説不效而归不知果然否也
　　刘智夫
　　乡里一番荒扰今方小定又苦雷风虑损秋稼嗣嵗尚可虑想治下当不至此闻衢信亦自寛裕不知何独困我里也
　　刘智夫
　　忽闻季通声问殊恶令人伤怛不能为懐闻彦中居晦正之诸人皆已薄周之恐不能给归涂之费不知能为作江西湖南两赵漕书否其它防路有可嘱者并丏垂念乃幸之甚
　　刘智夫
　　适报机仲诸人检举奉祠宋臣得竟陵而复缴罢张岩复入台想皆已见之不知其间一二曲折果何谓也除目未颁然想已有定议旦晚当有闻也仲本得书否计自此未必遽敢越竟而东也
　　刘智夫
　　某前日走后山闻季通之柩已过翠岚遂过彼哭之悲不能自胜然人生防如此亦将不暇悲彼而自悲矣昨夕方归疲惫殊甚外事未有所闻但嵗俭可忧所至皆然崇安山间有絶収处细民不易可怜也尝以书语机仲令达此意于有位大蒙痛诋以为所损未见分数公私莫以为虑不当遽言又谓今夏縁官司劝喻桩米致上户发粜不得无以自存缓急之际官司自有常平义仓之积足以为备不当求细民之誉敛上户之怨【此皆其来语如上户无以自存者尤可怪也】不谓贤者亦为此言他尚何望耶
　　刘智夫
　　季通之传浸宻而其家问竟不至不知何故如此必是遣人在道阻滞也诸书荷畱念但归期恐亦难料盖所属官司有担荷未必容其自便耳
　　刘智夫
　　近报荷垂示比得机仲书今録呈但邑中不逞又以诡名诉储宰迁学于仪曹叔通亦为所指邑宰乃不敢唤上词人供对数日扰扰未知作何出场大抵所诉无一词之实词人乃学长卓定等彼固非学长然亦未尝出门也【然官司诸生无一人敢正其妄者可叹可叹】
　　与长儿书
　　吾昨日过遂昌今日方深追逺之痛忽得汝书知与妇子俱安稍寛吾意吾昨日方被进职之命今日遣人下辞免文字江西指挥至今未到已据部吏状揭牓谢絶词诉便作闲人调度矣但印记尚在身未得十分萧散只命下便发遣回去台越之事不足深怪吾平生为学不得力只是先办得此一着如今众人扼腕时节吾心却是闲暇君恩民病虽不敢忘然亦有时节固非伯寮臧仓之所能为也陈了翁说人当自试以观己之力量今日真试一过耳叔昌得书却似未悉此意也吾已约子约来玉山相聚不知渠能来否渠书中説汪潘康叶诸公相问讯欲相见答书时冗甚忘记谢之可写报子约烦致意或能同来尤幸吾又欲一见潘丈及叔昌不敢坐邀汝可为禀看能来即又大幸也髙刘二君亦为致意想便来相聚矣不及别书也汝想未能来且省出入彼人凶猾吾甚为汝忧之切宜深自防也渠岂能改过不可错凖拟只当益加戒心耳至祝至祝吾后七日可过衢州城外重九日次第可到界上住三日诸公若成来固幸若不成可早遣一介相报也
　　林择之【用中　文公之曽孙濬家藏录稿】
　　古田亦小荒窘今年到处如此平父归说信州恐有剽掠者建阳江墩【邵武之境】近一夕为盗所焚气象如此而浦城渠魁州府止从配又闻中道而逸矣奸民愈无忌惮未知所以为善后之计也元履近日议论多如此如论人材尤要一种穏当不任事之人此不可晓要是本原不【阙】　　之多愈见畏缩耳











　　晦庵别集卷一
　　钦定四库全书
　　晦庵别集卷二　　　　　　宋　朱子　撰书
　　胡籍溪先生　【以下胡徳芳家藏】
　　昨日节畧礼仪尚有二节可疑敢以求教书仪中云壻揖妇防自西阶至妇轿所立举帘以俟前日见先生云古人用车不可升阶乃就阶下置车故有防自西阶之礼今既用轿子不知只就防上否如此则妇先入轿然后防自西阶以出矣又妇既入壻之家壻导妇以入不见有举蒙首之礼未知今如何乞批以见教
　　文叔
　　妇既用轿子则只就防上壻却须就防前上马举蒙首之礼温公不説少间检伊川集续报去也
　　举蒙首之礼适检伊川集有之乃未就坐饮食时行之今想已不及矣
　　程沙随可乆【逈　以下沙随之孙仲熊家藏】
　　示及古韵通式简约通贯警发为多四声互用无可疑者但切响二字不审义例如何幸望详赐指喻又其间如积劭植囿浅昧晣七字恐合入四声互用例中不知何故却入此门亦乞见教麒之为极十之为谌似亦是四声例也近因推考见吴才老工夫尽多但亦有未尽处泛考古书及今方言此类盖不胜举也诗説见此抄写未毕毕即拜呈求教矣闻人丈顷年见之三山扣以诗中数事甚蒙知奬但恨不得欵尽其説耳豳诗之説则恐未然盖破斧以后诸诗未必是周大夫刺朝廷之诗此自小序之误耳它日缪説得彻尊聴当为印证其可而掊击其不然乃所愿也所喻诗论十篇便中幸早见教为望汀盐之已极手直之防未为不然横为诸司所排使不得伸一方之民可谓重不幸矣晦伯书来所欲更张者尤广观此事势如何行得近闻诸司于旧法中减落一二小小縻费便谓可革宿以一杯水捄一车薪之火无以异于小儿之戯论甚可笑也孝经妄意所疑不谓汪丈亦有此説近亦条具数处并俟后便拜呈也四营成易正为易字即是变字故其下文便以十有八变承之再扐后挂即所谓再揲三揲者是又一四营也凡为四营者三乃成一爻为四营者十八乃为一卦此以积数文义求之皆无所碍不审尊意以为如何也月桩条对亦乞頥指录以见教此事从来只是得于耳学竟未知其端的也广西盐法近得詹丈书极以为便亦录得中间解折范容州劄子画一来而自彼来者无不以州郡窘乏为言不知的是如何地逺难遥度传闻亦难尽信大抵近世作事利民者常苦于掣肘而不得行其为民害者则因循茍且上下尊守以为不可易设使便有姚元崇真有济世之术亦未必得如其意此可叹也又蒙别帋垂喻俞广文立二公祠之意使为记文尤荷不鄙但此事今日老丈在彼晚学小生岂当僣取而妄为之此决不敢承命若广文有请于门下它日文成区区得以题额附名左方亦云幸矣幸逹此意于广文敬泚笔以俟命也前浦城主簿任希夷经由请见幸与其进而教诲之其人有志于学守官不茍王漕亦令去请教也
　　程可乆
　　附子为近世通用常药它人服之未见其热老丈乃独觉其偏有所助致生它疾此见平时所养之厚而所谓无妄之药者真不可试之騐也二贤祠记前书已拜禀矣岂有大师在是而晚生小子敢肆妄言于其侧者乎况陈公平生只得一见若汪公则老丈防从之乆投分之深又非小生之比恐不得而辞也因便寓此偶数日祷雨倦甚又积书问颇多未暇罄所欲言
　　向蒙喻及诗论前书拜请幸早寄示谬说已写就然尚有误字旦夕校毕拜呈以求教诲也易中七八九六之数何自而起説者虽众终未甚安不审尊意以为如何州县祈水旱政和新礼所不载而通典开元礼尚有可依放者唯乡村所祷全无所据茍且从俗于心有未安者亦幸有以教之也
</div>
    <div class="pagination">
<a href="晦庵集_page157.html">上一页</a><span>...</span><a href="晦庵集_page153.html">153</a><a href="晦庵集_page154.html">154</a><a href="晦庵集_page155.html">155</a><a href="晦庵集_page156.html">156</a><a href="晦庵集_page157.html">157</a><span class="current-page">158</span><a href="晦庵集_page159.html">159</a><a href="晦庵集_page160.html">160</a><a href="晦庵集_page161.html">161</a><a href="晦庵集_page162.html">162</a><a href="晦庵集_page163.html">163</a><span>...</span><a href="晦庵集_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
