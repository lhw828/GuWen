<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 83 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 83 页/共 217 页</h1>
    <div class="content">　　谕皇太子
　　初九日薄暮分派兵队前往追逐初十日抵噶尔丹所住之地观彼形迹亦不甚众马虽有而不多牛迹甚少羊迹亦少有之帐房釡鬵及稚子妇人所用之物铁器鎗柄网罟帐房椽杆以至釜中之羮尽皆弃之而遁跟随人役拾取者甚伙观其生业可谓穷困至极矣师行之际自厄鲁特投诚而来者相继于道咸云噶尔丹住此地阿喇卜坦住于巴颜乌阑噶尔丹初不信皇帝亲统兵至此于纵回厄鲁特四人问此无水之地何由可至答云我等随行闻其不待寻觅水泉但皇帝所指有水之地羣往掘取掘未毕輙水泉涌出咸足给用又我师进克鲁伦河之日跟随人于草间遗火焚燎向古尔班图尔汉之地厄鲁特人见之云康熙皇帝将火与兵齐进谁能抵敌即令其众帐房辎重悉焚弃之身先逃遁众厄鲁特咸讪笑之曰始因何而来今因何而遁又有自阿喇卜坦处逃来者云阿喇卜坦在巴颜乌阑噶尔丹中夜来传告以皇帝亲至阿喇卜坦云汝乃无眷属牲畜之国我乃有眷属牲畜之国满洲兵谁不稔知我断然不与之战遂弃之而回未至之前阿喇卜坦之众半皆离畔寻又闻西路大兵炮声厄鲁特皆仓皇溃遁不知所措至于大乱今汝等追兵于来日日中当可追及其后队牛羊矣朕于是周详谋画期出万全决不轻易朕所统之兵尽皆整齐骁勇马悉肥壮观厄鲁特之马如我军下等马者有之我军未至克鲁伦河之先旱甚草未萌茁闻此数日来草皆茂生未知果否我军逼临贼境每日欢跃凡大小臣工以至跟随人役喜悦不可胜言喀尔喀等亦因以奋勇言我等从前视厄鲁特人马精壮今随皇上大兵来视厄鲁特之形貌举动较我等奴仆之下更不及矣皆愿効力哨探擒拏活口因阑入网城泣告求往由此观之人心惟在于鼓舞节制洵不虚也凡在京之人焉能知如此喜悦故于少暇时将始末情事大槩櫽括书遣示之可于
　　皇太后前奏闻并宫中及满大学士尚书内大臣侍衞等咸令知之伊桑阿想亦有信至特谕康熙三十五年五月十二日
　　谕皇太子
　　自前防谕汝之后于初十十一十二此三日前进穷追其溃窜狼狈之状总不堪观妇人稚子悉自杀戮弃之而去获一老妇生口问之云其部落自相攻杀重被伤残昼夜奔逃已前去四日由此观之其去盖已逺矣若费扬古兵得及堵剿此贼决不能脱若更愆期噶尔丹或得乘间遁去然此贼胆已丧落断不能存永永败絶矣我师欲悉往追逐八十日之粮已尽万一为军食所窘我如许全盛而至官员军士已奏成功为何因此逋诛残寇致重困我师职此之故与诸臣佥谋公议前抵费扬古之师以追击之不及则还酌量简选士马遣发前往此于伊桑阿所报之外特颁谕防咸令闻知朕于十三日凯旋啓行朕躬安好恭请
　　皇太后慈安诸皇子诸王大小诸臣以致军士皆佳以我全师欢欣恺乐风声所至凶敌摧残此皆
　　上天仁爱俯垂协应也防务至多无暇详及此进皇太后慈览宫中并使闻知特谕康熙三十五年五月十三日
　　谕皇太子
　　朕中路兵粮朕每日焦劳在念多方措施皆得无悮而西路之粮甚为可虑非全力催运不能有济是故朕躬亲率师众迎粮而还撙节已到之粮豫济西师之用者正此意耳康熙三十五年五月十三日
　　谕皇太子
　　伯费扬古兵已过土喇将噶尔丹去路尽皆堵截特示知之十四日朕所遣布库殷渣纳新满洲防军竒雅楚乡导波罗等至奏云伯费扬古之兵于初三日已过土喇将噶尔丹所必由之路严密堵截以待之精鋭骁勇之兵一万四千人已到其地后队又相继而至马之肥壮虽不及朕所统兵然亦甚健朕闻之拱手向
　　天再拜朕之微介于懐者惟此耳今可永远廓清矣但接续听报噶尔丹消息贼之情形已全在目中朕今惟舒怀喜悦经理粮饷接济朕躬何以致斯福佑克称所懐此皆
　　祖宗黙佑
　　天地眷顾之所致也朕在此不胜欢欣踊跃此二三日间即有成功捷报以此于
　　皇太后前奏闻宫中以及满洲大臣侍衞等咸令知之特谕朕班师移营已二日在拖陵布喇克驻跸数日亦未可定此书写于驻跸他尔浑柴达木之地斯处水泉稀少朕躬自凿井帷幄既设写此书毕大雨倾注水遂足用朕复向
　　天拜手以谢康熙三十五年五月十四日
　　谕皇太子
　　伯费扬古兵已将噶尔丹战败特示知之十五日夜四更时将军马思哈奏章至称臣等于十四日距巴颜乌阑十五里追及前锋兵探哨之喀瓦尔达将厄鲁特人奔第来问之彼云噶尔丹于特勒尔即地方遇大将军费扬古兵交战噶尔丹败北而退复列阵拒敌我师歩战冲突而入两兵正交战时见噶尔丹兵有溃散奔败之状我遂逃出投奔皇上等语并将奔第遣来问之奔第彼云噶尔丹不信皇上亲统兵至乃复惊骇恐惧日祷于佛前虽欲慰辑其众而不能人心遂大动揺自见圣主兵威众厄鲁特私相谓曰康熙皇帝其速来攻取我等似此生活有何底止交战处噶尔丹兵不及五千马既极疲痩又闻圣主追逐已近诸凡器物尽皆委弃今虽逃出何以存活等语于是即以所闻于五更时写书驰示可于
　　皇太后前奏闻宫中及诸大臣咸令知之此后相继报至即时遣发特谕康熙三十五年五月十六日
　　谕皇太子
　　朕十六日驻跸古土尔布拉克地方经理回京士马午后将军马思哈奏报伯费扬古兵大破噶尔丹噶尔丹所倚任之丹巴哈什哈等率众投降我师等因将此奏报抄誊发去今大事已完朕惟待大将军费扬古奏章至拜
　　天以谢为此特颁谕防可奏闻
　　皇太后传知宫中及众朝臣知之康熙三十五年五月十六日
　　谕皇太子
　　侍读学士喇西引丹巴哈什哈于十七日到朕素识其面非下流无知识之人令唤入赐坐问之其应对语言真实明爽云噶尔丹素有谋为亦得人心每悔深入乌阑布通轻易交战近思于克鲁伦土喇诸处将喀尔喀及内地防古用计煽惑令人首尾不能相顾彼时希图大举满洲闻知必然出师师少则与之战师众则委地而退待满兵既旋复蹑袭其后如此不数年自然财赋耗絶必至疲敝是以蓄谋而来也伊心志本侈今不意圣躬亲统如许大兵度人所难行之瀚海俄顷而至厄鲁特之众窥见军威莫不丧胆于初七日早即行溃遁昼夜奔驰弃其生计因追兵紧尾其后狼狈流离又于十四日在特勒尔即地方突遇西路大兵时厄鲁特兵五千有余鸟鎗不及二千自克鲁伦巴颜乌阑以上极其亢旱茎草全无五昼夜仓皇败走于无草之地沿途委顿随去者少曽见西路之兵先据高阜我厄鲁特据一小坡徒歩拒敌天朝大兵亦徒歩与战火器齐发整肃从容相逼而进其前有举棍者有将红圆之物遮蔽其身者渐战渐近至十歩内箭来如雨先从噶尔丹所领之队败遁次则丹即拉丹津温布亦遁阿喇卜坦一队尚相拒未动于是满洲骑兵将厄鲁特大营围绕其妇人穉子及马驼俘获甚多牛二万头羊四万只又见阿奴喀屯为鸟鎗所中而死戴巴兔尔寨桑中炮连贯数人而死波罗特和卓中箭而死后复短兵相接更有一队所持非鎗非刀冲突直入所向之处人皆披靡毙者无算思我主背其誓言获罪圣主天实厌之至于此极我等素行杀戮离拆人之妻子今孽归已身辗转思维爱惜性命故背我主而图幸免杀戮存留皆出圣恩又以满兵如何问之云我等会于乌阑布通时即以畏慑今来此克鲁伦土喇我厄鲁特倾国之人皆豫知灭亡惟噶尔丹一人以为不然犹妄言有成此乃天之定数彼不自知其然而然矣昔从噶尔丹征讨诸国时所向咸克如满洲兵者实无敌于天下我厄鲁特如何抵当适自取覆亡也又问噶尔丹得脱乎可擒获乎对云闻噶尔丹仅率四五十人而走扰乱中未经目覩然虽得脱无以资生殆困饿以死耳书此正欲遣发十八日日中副都统阿南达赍至平灭厄鲁特奏章遂一倂附往其陆续投诚之厄鲁特二千有余亦全获其妻子牲畜剿灭厄鲁特之事毕矣将此情节于
　　皇太后前奏闻宫中咸令知之满大学士尚书及内廷侍衞大臣亦令知悉朕已率众望
　　天申谢诸王大臣亦行庆贺特谕康熙三十五年五月十八日
　　谕皇太子
　　遣中使之后德木楚克台吉于二十一日到云十八日曽见两处将军会合贼于伯费扬古军中投顺者回子之阿卜都什汗厄鲁特之车林渣卜台吉巴兔尔台吉顾鲁黙尔根台吉韩度台吉梅寨桑马木顾英寨桑厄林辰哈什哈顾英寨桑毕车七大喇嘛毕西勒尔兔绰尔济被大兵剿杀之后来降之厄鲁特云丹即拉于交兵时未动师败自刎阿喇卜坦两处着伤未见脱出曽见其所乘之马殆亦死矣乌尔占渣布死于阵前噶尔丹所率约十人奔僧枯尔上流前往噶尔丹有言今已矣难以存留惟前往不拘何地饥饿以死而已如此怨咎而行此番被杀与投顺者朕皆素知为噶尔丹信用之人今已殆尽但伊喇固克三胡图克图丹津温布二人未知消息投顺于费扬古之人二千有余投顺马思哈之人五百有余将军等遣人四面觅其踪迹脱去无多击贼之地我兵常只身独行捡寻贼物有廓然荡平景状朕曽遣侍衞马五往观俟回日明白询问再谕朕恐汝等悬念故屡示之将此情仍于
　　皇太后前奏闻康熙三十五年五月二十一日
　　谕皇太子
　　朕入喀伦见草长甚佳诸人之马留在喀伦者皆更肥壮众防古云比数岁以来不曽见如此草长茂盛雨水调匀之年自今春牲畜肥壮四种牲畜之孳息并无损伤此皆我圣主所赐福庆惠及我等者又内扎萨克喀尔喀翁妪及妇人穉子迎于路次喜而言曰以我圣主之威福不惟一噶尔丹即十噶尔丹大兵一至亦立刻破灭矣今圣主建立大功奏凯而还我等来迎叩首从此共乐太平又有老妇等言我等初以为圣主不在富盛之地宝幄之中安居逸乐而当此寒苦之时何为来吾曹此等地方我等闻远过瀚海前往克鲁伦河我等老朽之人不觉眼中流泪每日哭泣意中思念我主为何深入如此荒远悍恶之敌地忽闻将噶尔丹剿灭奏凯而还方知我威武圣主之来诚大庆幸也若非如此我等今生何以生活皆欢欣忭喜谓胸怀得以开畅稽颡至于破裂笑者哭者一时杂遝今正防古牲畜肥壮之时极为殷阜较我师去时迥相悬絶比时未经遣闻今特谕知可进
　　皇太后慈览并使宫中知之康熙三十五年五月二十九日














　　圣祖仁皇帝御制文第二集卷二十
　　钦定四库全书
　　圣祖仁皇帝御制文第二集卷二十一目录
　　北征勅谕
　　谕皇太子【十一条】












　　钦定四库全书
　　圣祖仁皇帝御制文第二集卷二十一
　　北征勅谕
　　谕皇太子
　　朕躬安好此行较前不同诸物丰盈天时颇佳每日愉快以行闻塞外今年暄燠问马习言沿路水草俱佳野多兔山间有兽殆可遣怀每年进献
　　皇太后礼物汝于初三日亲身诣送朕亦续遣太监赍进途中所有数种物也此书书毕适根敦代青贝勒书至来人云闻皇上亲统大兵剿灭噶尔丹我贝勒领兵前赴惟期擒获噶尔丹以立功劳有精兵千余但马略少耳兹倂以尚书班第书发往康熙三十五年九月二十六日
　　谕皇太子
　　抚远大将军领侍衞内大臣伯移咨理藩院为知会事康熙三十五年九月二十日未时厄鲁特之人阿玉西
　　来投顺云我自阿济尔布都诺随丹即拉回至翁金贮米地方于本月初六日早见翁金之兵起营我等在旁潜伏俟其络绎前行丹即拉率众冲突欲抢马防行李其殿后大兵随放礮铳拒战在行李之前兵马亦回顾夹攻我厄鲁特败遁而西次日天晩下营我遂逃奔前来等语其投顺之阿玉西乘汝衙门笔帖式詹住回京之便将去此文并人于二十八日晩间到问阿玉西对云此番抢米非丹即拉本意众人言翁金现在有米与其饿死不如取而食之于是前往行及一程遇我哨兵擒喀尔喀三人遂隐伏山坡待我兵迤逦前行从中冲截守米之兵不及甲胄鸣笳首尾夹攻礮击四次随即败遁彼一路见有厄鲁特死者十余人别无所见又问我兵曽失利乎彼云丹即拉曽传勿杀人止抢米之令今勿言杀人幷厄鲁特之马反损失多矣丹即拉脱身后甚是怨悔云惟思清水捕鱼水虽已浑鱼终不得将如之何气忿至极其马俱羸弱徒歩者众在我之后接踵而来者尚多先示大略俟有报至再传谕康熙三十五年九月二十九日
　　谕皇太子
　　朕此番出行颇为欣愉无所挂怀地方亦较独石一带为优闻口外更佳野兔繁衍而沿边多兽因选新满洲前往捕猎汝可谕令敬谨饲养马匹其众人之马朕分拨已于大同饲养根敦代青贝勒进五月前所捕得黑狐一貂鼠一猞狸狲一寄汝银防二百进
　　皇太后为此特谕康熙三十五年十月初二日
　　谕皇太子
　　朕于二十九日度察罕拖罗会岭驻跸于喀喇巴尔哈孙之地是日阅镶黄旗牛羣其数至一万六千头毛色甚佳三十日驻跸于昂古里湖地是日阅右翼达卜孙脑尔之马羣其数至一万匹整齐肥壮不可言喻初一日驻跸于俄罗特布拉克之地是日阅正黄旗牛羣其数一万六千头羊七万只防古王等以下喀尔喀厄鲁特之人咸以为竒云自我祖宗以至于今但有牛一二千头遂称极富从来未闻有至万头者今见马匹无论大小尽皆肥壮光泽羊只甚肥曩时亦曽闻朝廷之牧畜蕃多或以为告者太过未之深信今目击如此始知我皇上诸福骈集羣相惊异赞颂向来闻张家口外甚寒自今观之颇觉和暖河亦未冻或一处始有薄冰草虽黄而草根尚有青色夜间帐幕中不必火人服緜衣皮褂者甚多闻他年亦不如此较之哨鹿之地甚为温暖朕行防古地方多矣似此佳处未之见也此皆圣祖太宗皇帝幸归化城时所指之地遗于子孙牧圉日増孳息日盛也宜哉围猎时观之兔虽不甚多亦不稀少地极平坦可以此奏
　　皇太后知之阿尔萨阑衞寨桑以其幼主阿里牙来今令赴京师亦与车林渣布一体恩视学士拉西识其人可令彼通译车卜登贝勅之母亦诣朕前令其赴京此人
　　皇太后亦知之可令进见康熙三十五年十月初三日
　　谕皇太子
　　初二日驻跸于瑚瑚厄尔吉偶率牧羣防古射猎初三日
　　皇太后诞辰未啓行初四日驻跸招哈初五日驻跸和岳尔湖初六日驻跸于巴喇特郭尔防古之男妇老幼日来迎者无数争献汤羊至数百只并酥酪酒之物俱赐银收纳自军士以至仆役食之不尽今已行过牧所至正黄旗正红旗察哈尔地方生计亦好防古王台吉等言牧地防古八旗察哈尔兵丁生计较之我等台吉为优此时行路甚易牲畜既肥水草亦便即今天时犹暖潢潦之水夜则微冻风吹即融有衣裘者亦有未衣裘者自招哈山峦重叠树木全无顽石磊磊朕之此行心甚和豫扈从者亦甚丰饶费扬古处咸朕兵卒谁日饷以牛羊朕殊为轸念发银五千两送至费扬古军前令购牛羊食之此等情事缮写奏闻
　　皇太后幷令宫中知之康熙三十五年十月初九日
　　谕皇太子
　　初七日驻跸胡鲁苏泰河有兔初八日驻跸莫海图兔少初九日驻跸喀喇乌苏麅颇多初十日驻跸于察罕布拉克岱哈庙在大道之南三十里过杜白忒岭往观之庙渐倾圯岱哈水泊北岸有一汤泉水温喀尔喀之塞楞阿海王驻牧其地言今年树艺大获生计较前甚裕乃观其情状仍然贫寒者因其人颇优故赐牲畜五百归途过乌儿图岭至朕御营自此山多树木间见林薮山佳而壑险十一日过折儿德莫敦岭驻跸喀喇河朔野雉丛集山谷狭隘两崖雄峻而难捕观之类哨鹿之地亦有各种野畜然不多十二日未至归化城四十里驻跸于白塔之前兔少雉多狐亦有之地不足取且多鼠穴絶无平衍十三日抵归化城城之老幼男妇数万人众持香迎于郊郭稽颡奏称我两土黙特自太宗皇帝至今五十九载其所贡赋者马几二百匹部员来时应马二匹其拨什库应马一匹夏捉雉鹿掘石青秋则征雏鹰冬则猎取野豕兼纳狐皮因赋役甚重困苦已极圣主洞鉴一切赋役尽行豁免已六年矣此恩此德如天地高厚每思如何得一叩天颜不意驾临荒野之地永增辉光我等愚氓亦有得瞻天颜之日乎欢声大震因朕不收其牛羊皆杀而去毛其鸡鸭鹅猪则烹熟之各戴于首再四求受心极诚切来人目覩之欲将此物令其携去恐稽时日兹因示至归化城之期附献
　　皇太后乳酥一匣肥雉十麅一制麋米一袋余所进献之物朕之太监与来人一同前往特谕康熙三十五年十月十三日
　　谕皇太子
　　朕躬安善汝佳否朕在此不知雨雪风寒今已至归化城所行徐缓每日移营二三十里或四十里爱惜马匹故一骑未曾损失且无跛蹶康熙三十五年十月十三日
　　谕皇太子
　　十四日从托音胡图克图寺移于南阙下营十五日驻宿整备大宴达赖喇嘛之使达頼汗之使瑚瑚脑尔八台吉之使归化城喇嘛察哈尔之将士归化城之将士俱赐筵防甚众盛华整十六日驻宿遂于西勒图胡图克图寺观看傩舞十七日至二十日皆驻宿此数日自早至夜分无有暇时从四方来之防古喇嘛及王与妃等以至兵民妇女咸集进献驼马牛羊食物者络绎不絶或有至贫苦之人亦持马绊络首鞗革而来以献其忱自军中来喀尔喀之善巴亲王诺鼐亲王毛明安之班第贝勒渣萨克之台吉纳尔布白孙之车陈即农呉尔占厄尔即亨之滚占哈坦把图尔喀尔喀之黙尔根讷颜之弟木纯等有名目之人问噶尔丹信息答云我等在军前知之甚详噶尔丹信息今已急迫噶尔丹所居之地原系我等所居极其寒冽所食者虽无犹可食人马之肉至衣服无有一夕遭遇极寒惟有冻毙而已更将何法以御之我等杭爱山之地亦将为我困噶尔丹矣朕在此日事利济人之离散者令其防合闻何处有彼妇人穉子即以价赎之令其完聚故投降者不絶因系善事而送出者亦众九月初一日费扬古伯所调右衞之兵前已疲劳又无马匹徒然调发以致困苦今回师将至故令亲近侍衞马武带牛五十只羊二百只汤羊十只往迎及到近地朕亲于黄河岸迓而宴之乘便于鄂尔多斯之地围猎观其形势军士从京师乘来之马俱于大同府餧养闻其甚肥壮现今随朕前来之人皆乘牧羣之马驹而来其略痩者即换新得肥马乘骑尚有余剩驼马之价甚贱骆驼佳者不过三十金肥马不过二十金此际未得噶尔丹确信堵截剿灭皆周详谋画以行可将此缮写奏闻
　　皇太后幷交与顾太监宫中咸令闻之朕在此虽无暇而意趣甚佳但得一二小物亦必恭进
　　皇太后羊脍乃朕亲视用灼石炙熟去骨包裹送来朕在此食之甚有味但已熟者及至京师未知何若不可再烹蒸食之良佳又归化城耆老制为歌词歌之语虽粗鄙亦有是处
　　皇太后及妃等阅之一笑故幷寄去康熙三十五年十月二十日
　　谕皇太子
　　二十一日早从噶尔丹处厄鲁特二人来降日中时又有厄鲁特二人来降朕于此辈俱加赏赉中有一人其妻为我军所获彼一至即令完聚两人相抱痛哭防古王等以下无有不下泪者皆喜悦称为善事详问之答云丹即拉回于十九日至枯伦白尔七尔地方见噶尔丹告之曰大兵各处堵截我诈称投降用计而出噶尔丹甚嗟叹言我等专望于尔今将何以存活且兵又堵截此地不可留可往哈密取粮而食故于二十一日前往我等随行一二日复向此而来途中贼盗甚多互相杀夺等语若果往哈密乃其絶地噶尔丹必为我所擒矣彼一带地方堵截俱已完密更无可虑今后投降者当益众陆续闻之二十一二十二日驻宿二十三日向黄河岸啓行我军之马皆肥壮康熙三十五年十月二十三日
　　谕皇太子
　　朕躬安好汝佳否此地尚尔温和河亦未冻着绵衣者甚多贸易担荷之人犹不衣裸袒而行其土著年老之人皆甚以为竒言自我等祖父以来此时河水无冰风霜雨雪皆无如此暄暖向所未闻朕观之亦与京师无异朕但御薄羊裘绵套骑射时尚觉汗出也康熙三十五年十月二十四日
　　谕皇太子
　　朕二十二日仍驻归化城其北山下有二寺往视之二十三日观射及角觝二十四日始自归化城行三十三里驻跸于河津邨之南归化城老幼依恋缱绻挥泪道左二十五日驻宿是日右衞官兵二千五百人至朕躬出劳多备牛羊饭食亲飨之阖营军士欢声动地朕驻跸归化城时各处多献俘者皆给银收纳有各种工艺及弹筝唱歌者内一老人善讴其名雅克西年六十五岁胡曲最精善言説尤长滑稽初见朕时赏以衣防赐食并茶酒彼稽颡毕乃防首攘袂瞪视良乆以手指朕曰所谓大丈夫者是耶胆气如此勇略如此以敌国之臣而臣之以敌国之歌者而使歌之如此国富兵强乃不事骄侈但利济羣生完聚离散惟务积德兹复何言天下诸国实无与敌俱为臣仆理所必然耳于是叩首而坐方其以手指朕初发言时左右讶以为醉及闻其语莫不以其人虽鄙而言亦有合于理云有一搊筝者名齐伦其技亦精二十日驻跸于达尔汉拜星自离归化城向西南行地皆寛坦新设御屯于此所辟田亩耕之不尽所产柴薪用之有余塞外诸地未有如归化城之一望平旷也且草茂水佳朕随从诸人未闻有病者阿米达桑格周卜世明珠等虽年老而色丰腴可知其风土之佳矣凡此皆随手书之虽属细末然朕在外之襟怀欲令闻知故以示汝可缮写奏闻
</div>
    <div class="pagination">
<a href="圣祖仁皇帝御制文集_page82.html">上一页</a><span>...</span><a href="圣祖仁皇帝御制文集_page78.html">78</a><a href="圣祖仁皇帝御制文集_page79.html">79</a><a href="圣祖仁皇帝御制文集_page80.html">80</a><a href="圣祖仁皇帝御制文集_page81.html">81</a><a href="圣祖仁皇帝御制文集_page82.html">82</a><span class="current-page">83</span><a href="圣祖仁皇帝御制文集_page84.html">84</a><a href="圣祖仁皇帝御制文集_page85.html">85</a><a href="圣祖仁皇帝御制文集_page86.html">86</a><a href="圣祖仁皇帝御制文集_page87.html">87</a><a href="圣祖仁皇帝御制文集_page88.html">88</a><span>...</span><a href="圣祖仁皇帝御制文集_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
