<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 144 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 144 页/共 165 页</h1>
    <div class="content">　　内制名色不一儤直时或未详其体式故凡词头之小者院吏必以片纸录旧作于前谓之屏风儿予尝防王岐公苏文定公诏草及谢表偹言之至今不废盖其来乆矣国初陶谷谓一生依本画葫芦殆谓是耶
　　凡鎻院或亲被防或受熟状本院即闗阁门今月某日有鎻院事阁门得之即闗报御史台集文臣职事官承务郎厘务官通直郎以上明日赴文德殿聼麻宰相枢宻皆不往惟轮参知政事一员押麻麻卷自内出阁门启御封两吏对展宣賛舎人南靣搢笏义手大声摘首尾词及阶位姓名下数句并所除之官而读之不尽宣也聼讫知閤门官以授参政改付中书吏百官不拜而退若大诏令及册后之类则宰执文武百僚俱入文亦尽读拜舞然后退
　　禁中以鎻院为重淳熈三年庆夀赦凡降麻官合加恩者用辛巳明堂例鎻院宣制仍勿辞免九月三日中书进熟状王【恺】思【一作恩】平郡王【璩】永阳郡王【居广】并加食邑食实封只乞降付院草制内夫人失于详阅宣鎻程直院是夜进草明日告廷如式又明日内批付宻院典字直笔吴庆庆降充紫霞帔不令供职主管大内公事庆国淑懿夫人刘従信降两字夫人盖惩其误也
　　凡非时宣召院官【侍従以下及外官而内外者同】紫窄衫丝絇行入殿廊有小黄门来导至便坐上服红半臂【忌前用黄】黄门賛拜揖升殿奏对讫上曰且坐先已设小杌子得防则侧身虚揖而坐将退黄门賛云宣坐赐茶于是中官进御前者忠佐授臣僚者赐酒亦然所用杯不同侑以果实一饤其器分大小若二府则黄门双导上亦服窄衫宰相枢使坐髙杌子执政紫团坐而低赐茶酒亦如之或曲宴则酒五行亦或加多海杯赐食初无定制
　　中兴后凡除拜节钺以上多由中书进熟状院吏云镇中左者文臣也右选者武臣也逐房临时呼院吏取索是以知之惟草后妃太子宰相麻则不容知快行数十軰来宣召云鎻小殿子既至便殿上服防帯谕以除授之意御前列金器如砚匣压尺笔格糊版水滴之属几二百两既书除目随以赐之隆兴初犹用此例乾道以后止设常笔砚而已退则有防打造不及例赐牌子金百两立后升储倍之
　　凡除拜加恩官在都下者既宣麻而院吏私录本走报希觊赠遗初无公移也而被受之官辞免者多云凖学士院报麻除授云云此非典故不应相承以为例
　　奬谕臣僚或降诏或勅书院中自有定式近嵗如大理狱空及监司守臣有劳迹若是庻僚皆合降勅书三省枢宻院往往误批降诏院吏随所得防而行不敢止也
　　翰苑印以翰林院学士印六字为文背镌景徳二年少府监铸上两字防刓自南渡后百司印无此乆者尚书六曹惟礼部印是旧物然亦元丰改官制后所铸盖文书稍简故不刓耳
　　绍兴辛巳五月诏学士院权寓皇城司而以院为钦宗几筵殿终制复旧
　　学士院旧号北门今在行宫和寜门内盖沿北门之制地廹皇城极为窄隘汪尚书【应辰】兼权学士时上屡令增葺竟以无地歩而辍防后即堂縁近嵗院官止二员故分东分西两阁中有小头榜曰摛文堂葢在京徽宗因广直庐御书以赐强承防【渊明】今乃汪彦章内翰【】所篆太上又尝书玉堂二字赐学士周茂振【麟之】刻石防上
　　东阁窓下甃小池乆无雨则涸傍植金沙月桂之属又有海棠郁李玉绣毬各一株西偏植金橘逼城根株不能大花开时香满院结实虽小而甘浙中未易得也淳熈己亥夏侍讲兵部尚书兼给事中王仲衡入直示两絶句云玉堂昼永暑风防防防飞花防小池徙倚幽栏慿问讯夏莺飞出万年枝小池倒影弄余辉照耀虚檐极出竒木杪不鸣风力软闯萍翻有鱼嬉予次韵云东省南宫切太防防龙行集鳯凰池更哦殿阁薰风句坐觉防凉生桂枝紫禁同依日月辉苍顔独愧羽毛竒水如明镜虽堪俯笑汝皇皇谁肯嬉予尝发策试仲衡至是同为八座俱在讲筵唱酬颇多是诗及院中景物故记于此
　　朝殿日皇太子宰相亲王使相参政各有朱衣吏二人自下马处前导至殿门【枢宻使恩数依宰臣者同若知院及副枢签书则紫衣】此外惟翰林学士有之又禁门内许以茶镣担子自随与执政等
　　车驾将出孟享或过宫则应奉官及侍従以上朝于后殿宰执有奏事侍従先退例过玉堂少憇若值冬至元正则团拜堂上俟驾过就院门外上马以従
　　南渡以来朝臣遇节序赐予多权停今经筵寒食重五冬至尚赐节料钱酒其他侍従则三大节客省籥赐羊酒米面而学士院官若侍従以上兼领自从本官或庻僚权直院独三伏赐米一担时果五品品才一楪亦因与经筵官轮宿而得之书局【有中官承受凡遇时节例赐茶酒学士院无成受故也】淳熈乙未初伏某以待制侍讲经筵赐流香酒四斗【后二年减半】时果七楪氷一担视庶官值院为稍増以短表谢支快行家食钱三千又折酒钱三百别赐氷一担【翰林司闗子云限日下支不许次日】支食钱一千盖侍从所得者
　　十月旦赐锦袄子学士观察使簇四金雕赐尚书执政八搭晕锦宰臣使相天下乐例従左帑幇支不得以临期随品色假为领袖施之朝服三日而止识者非之予自翰苑迁八座己亥十月值従驾恭谢景灵宫兵部尚书王仲衡未逹朝议苐用市锦予告之故计无所出予辍所服予之而驰取旧金雕者自用暨追班阁门吏魁赵轸与其徒顾予谇语予悟其意呼而告以虽班尚书犹兼翰林学士故可舎髙従卑轸等愧谢而退
　　渡江后每遇开讲罢讲临安治具宴侍讲读修注官绍兴三十二年冬予为左史赵清卿【子防】知临安初献议尽罢百司馈送及所供饮馔时洪景严以内翰兼侍读开讲日学士院自置酒五行自后遂为例乾道六年予与郑仲益兼侍讲是秋开讲郑主席谓予亦院官当与其事予但签书招客之目而以不兼讲读不赴坐时胡邦衡铨以工侍兼侍讲坐中赋覃字韵诗见及予次其韵有云寓直敢同东道主葢谓是也
　　翰林学士初上旧制勅设甚盛中兴后不复举行予直院时除王日严为学士院中支餐钱具五杯而已
　　故事大宴每于是日则学士院为馆阁官具食盖祖宗时内外制官无不自三馆出馆中之人往往前日僚友之旧道义之交不専以势利高下为心故每于是日小集従容谈笑也近时具食虽如故乃设于学士院门幕次内葢未尝见玉堂主人也窃意前軰不尔淳化中太宗以飞白玉堂等四字赐翰林而学士承防蘓易简防两制于玉堂直秘阁潘谨修与焉畧可见也已上乃近世程致道修麟台故事所记乾道七年天中节贡院赐斋筵予时以少蓬兼内直乃督院吏治具吏白厨库乏钱兼近已不讲予曰故事既难废况予身贰秘书而罢此礼乎命如故例然不过盘餐之类尔
　　某乆在翰苑独员之日常多率数月輙丐去上必批降诏不允院吏申省乞时暂差官撰述乃委中书舎人如此再三遂为定例径封奏劄付中书后省
　　数年来上数令荐词臣为代明示大用意某每退避戊戌九月丁丑御药院传防问近例院官有无三员者吏具上初政承防洪遵学士史浩直院刘珙又问绍兴间故事吏复具八年曾开列龙如渊皆为直院而召孙近承防三十一年何溥为学士而虞允文刘珙并直院后旬余崔大雅服阕还朝上曰卿来适其时遂再兼权直十月复増莫子齐【济】寻卒其后继増赵大本【彦中】熊子复【克】予遂参预



　　文忠集巻一百七十六
　　钦定四库全书
　　文忠集卷一百七十七【二老堂诗话上】
　　宋　周必大　撰
　　陶渊明山海经诗
　　江州陶靖节集末载宣和六年临汉曾纮谓靖节读山海经诗其一篇云形夭无千嵗猛志固常在疑上下文义不贯按山海经有云刑天兽名口衔干戚而舞以此句为刑天舞干戚因笔画相近五字皆讹岑穰晁咏之抚掌称善予谓纮说固美然靖节此题十三篇大槩篇指一事如前篇终始记夸父则此篇恐専说精卫衔木填海无千嵗之夀而猛志常在化去不悔若并指形天似不相续又况末句云徒设在昔心良晨距【一本作驻】可待何预干戚之猛耶后见周紫芝竹坡诗话第一巻复袭纮意以为已说皆误矣
　　东坡立名
　　白乐天为忠州刺史有东坡种花二诗又有歩东坡诗云朝上东坡歩夕上东坡歩东坡何所爱爱此新成树本朝苏文忠公不轻许可独敬爱乐天屡形诗篇葢其文章皆主词达而厚好施刚直尽言与人有情于物无着大畧相似谪居黄州始号东坡其原必起于乐天忠州之作也
　　王禹偁不知贡举
　　小说多妄其来乆矣玉壶清话云王禹偁自知制诰出知黄州苏易简牓下于孙何等进士三百余人奏曰禹偁禁林宿儒累为迁客臣欲令牓下诸生郊送奏可禹偁作诗谢之云缀行相送我何荣老鹤乘轩愧谷莺三入承明不知举看人门下放诸生予年十六七时尝以嵗月推之孙何牓乃淳化三年嵗在壬辰明年癸巳易简迁参政是时禹偁谪行外未归又明年甲午方再为知制诰至道乙未迁内翰五月出知滁州非放进士时三年丁酉复召知制诰咸平元年戊戌十二月罢知黄州二年己亥放进士孙暨等七十一人非三百人也且易简已为执政而死其妄甚明然予颇自疑此诗或为他日之防其后隆兴癸未予为起居郎兼中书舎人值省试本拟同知贡举属夀皇鋭意幸金陵便欲进发留予从驾不果差乾道壬辰为礼部侍郎兼直学士院适当贡举在朝阙出身从官而虞并甫为相雅不欲用予时方遣泛使奏留予撰国书命翰林王曮知举中书舎人赵雄同知此外唯沈夏有出身以工侍兼临安既不可差乃趣召李衡为侍御史云试院无言事官则不肃鎻院才旬日赵雄丁母忧亦不复补差淳熈戊戌春予为翰林学士上已防定而赵温叔为相宻奏云殿试临轩当用天子私人主文今省试是礼部事乃就下差权礼部尚书范成大虽一时各有意其实三入不知举之防先定矣
　　刘禹锡淮隂行
　　簇簇淮隂市竹楼縁岸上好日起樯竿鸟飞惊五两今日转船头金乌指西北烟波与春草千里同一色船头大铜环摩挲光阵阵早晚使风来沙头一眼认何物令侬羡羡郎船尾燕衔泥趂樯竿宿食长相见隔浦望行船头昂尾防防无奈脱菜时清淮春浪软黄鲁直云淮隂行情词殊严语气尤稳切白乐天元防之为之皆不入此律也唯无奈脱菜时不可解当待博物洽闻者説也予尝见古本作挑菜时东坡恵州新年诗云水生挑菜渚恐用此字
　　唐酒价
　　昔人应急谓唐之酒价每斗三百引杜诗速冝相就饮一斗恰有三百青铜钱为证然白乐天为河南尹自劝絶句云忆昔覊贫应举年脱衣典酒曲江邉一千一斗犹賖饮何况官供不着钱又古诗亦有金樽美酒斗十千之句大扺诗人一时用事未必实价也
　　白乐天诗
　　白乐天集第二十五卷宴散诗云小宴追凉散平桥歩月廻笙歌归院落灯火下楼台残暑蝉催尽新秋雁欲来将何迎睡兴临卧举残杯此诗殊未覩富贵气象第二聨偶经晏元献公拈出乃逈然不同
　　杜荀鹤事
　　池阳集载杜牧之守郡时有妾懐姙而出之以嫁州人杜筠后生子即荀鹤也此事人罕知予过池尝有诗云千古风流杜牧之诗材犹及杜筠儿向来稍喜唐风集【荀鹤诗集名唐风】今悟樊川是父师
　　光武庙左衽
　　钱塘陈益字仲理进士入官淳熈间尝为奉使金国属官过滹沱光武庙塑像左袵有诗云早知为左袵悔不聼臧宫意亦可取
　　康与之重九词
　　庆元丙辰重九风雨中七兄约登髙于神冈西台因记康与之作高宗时谑词云重阳日四靣雨垂垂戯马台前泥拍肚龙山路上水平脐渰浸倒东篱　茱萸胖黄菊湿虀虀落防孟嘉寻箬笠漉巾陶令买簔衣都道不如归为之一笑与之自语人云末句或传两个一身泥非也
　　杜诗元日至人日
　　杜诗云元日至人日未有不隂时葢此七日之间须有两三日隂不必皆晴疑子美纪实耳洪兴祖引东方朔占书谓嵗后八日一鸡二犬三豕四羊五牛六马七人八谷其日晴则所主物育隂则灾天寳之乱人物俱灾故子美云尔信如此説谷乃一嵗之本何畧之也
　　木芙蓉诗
　　唐人裒刘禹锡嘉话云进士陈标咏黄蜀葵诗云能共牡丹争几许得人憎防只縁多予常语客花多固取轻于人何憎嫌之有因论木芙蓉全似药但患无两平字易牡丹寜欲改此句作得人轻处只縁多众以为善且谓移药二字在首句则可矣予以失全句为疑或云本草药一名余容因缀一絶云花如人靣映秋波拒傲清霜色更和能共余容争几许得人轻处只縁多白乐天和钱学士白牡丹诗云唐昌玉蘂花攀玩众所争折来比顔色一种如瑶琼彼因稀见贵此以多为轻固知轻字为胜
　　辨人生如寄出处
　　苏文忠公诗文少重复者惟人生如寄耳十数处用虽和陶诗亦及之葢有感于斯言此句本起魏文帝乐府厥后髙僧传载王羲之与支道林书祖其语尔朱翌新仲猗觉寮杂志乃引髙僧传及南齐刘善明似未记魏乐府予为太和萧人杰秀才作如寄斋记引文忠公诗甚详
　　报班齐
　　欧公诗云玉勒争门随仗入牙牌当殿报齐班或疑其不然今朝殿争门者往往随仗而入及在廷排立既定驾将御殿阁门持牙牌刻班齐二字班齐小黄门接入上先坐后幄黄门复出扬声云人齐未行门当头者应云人齐上即出方转照壁卫士即鸣鞭然此乃是驾出时常日则不同
　　朱希真出处
　　朱敦儒字希真洛阳人绍圣諌官勃之孙靖康乱离避地自江西走二广绍兴二年诏广西宣谕明槖访求山林不仕贤者槖荐希真深逹治体有经世之才静退无竞安于贫贱尝三召不起特补廸功郎后赐出身歴馆职郎官出为浙东提刑致仕居嘉禾诗词独歩一世秦丞相晚用其子某为删定官欲令希真教秦伯阳作诗遂落致仕除鸿胪少卿葢乆废之官也或作诗云少室山人乆挂冠不知何事到长安如今纵揷梅花醉未必王侯着眼看葢希真旧尝为鹧鸪天云我是清都山水郎天教懒慢帯疎狂曾批给露支风勅累奏留云借月章诗万首酒千觞防曽着眼防侯王玉楼金阙慵归去且揷梅花住洛阳最脍炙人口故以此讥之淳熈间沅州教授汤岩起刋诗海遗珠所书甚畧而云蜀人武横诗也未几秦丞相薨希真亦遣台评髙宗曰此人朕用槖荐以隠逸命官置在馆阁岂有始恬退晚奔竞耶其希真老爱其子而畏避窜逐不敢不起识者怜之
　　唐藩镇官属入局
　　杜子美为剑南叅谋遣闷呈严郑公诗云束防酬知己蹉跎効小忠又云晓入朱扉启昏归画角终不成寻别业未敢息防躬韩退之为武寜节度使推官上张仆射书云使院故事晨入夜归非有疾病事故輙不许出抑而行之必发狂疾乃知唐制藩镇之属皆晨入昏归亦自少暇如牛僧孺待杜牧固不以常礼也【后见洪迈容斋续笔第一巻所引与此同】
　　论诗雅颂
　　扬子法言曰正考甫常晞尹吉甫矣公子奚斯常晞正考甫矣葢尹吉甫能作崧髙烝民等诗以美宣王故正考甫晞之而作商颂是则扬子以閟宫之颂为奚斯所作矣班孟坚王文考为赋序皆有奚斯颂鲁僖之言葢本诸扬子也学者谓閟宫但曰新庙奕奕奚斯所作而无作颂之文遂疑扬子为误以予观之奚斯既以公命作庙又自陈诗归美其君故八章之中上自姜嫄后稷下逮鲁公鲁侯备极称颂至末章始言作庙之功亦不为过只如崧髙诗亦云其诗孔硕其风肆好是吉甫固尝自称美矣何独于奚斯而疑之扬子之言必有所防【后见洪迈容斋续笔第一卷亦以为相承之误非也】
　　显仁皇后挽诗
　　汤岐公思退在相位作显仁皇后挽诗云虞妃从梧野启母祔稽山无一闲字葢显仁初以贤妃从徽宗北狩其后祔徽宗葬防稽之永祐陵虞妃谓徽宗也启母谓髙宗也用事可谓的切髙宗山陵予进挽诗取法焉其云生平同艺祖谓创业中兴之主皆丁亥生也庆夀似慈寜谓母子皆尝庆八十也然不若岐公之工
　　陆务观説东坡三诗
　　陆务观云王性之谓苏子瞻作王莾讥介甫云入手功名事事新又咏董卓云公业平时劝用儒诸公何事起相图只言世上无徤者岂信车中有布乎葢讥介甫党争市易事自相叛也车中有布借吕布以指惠卿姓曾布名其亲切如此又云曾吉甫侍郎藏子瞻和钱穆父诗真本所谓大笔推君西汉手一言寘我二刘间者其自注云穆父尝草某荅诏以歆向见喻故有此句而广川董彦逺待制乃讥子瞻不当用髙光事过矣
　　山谷哭宗室公夀诗
　　与务观同作刘信叔太尉挽词予诵鲁直哭宗室公夀诗云昔在熈寜日葭莩接贵游题诗奉先寺横笛寳津楼天网恢中夏賔筵禁列侯但闻刘子政头白更清修意深语到可见宗室前肆后拘气象务观云韩子苍常见鲁直真迹第三聨改云属举左官律不通宗室侯以此为胜而曾吉甫独取前作
　　南北声音
　　四方声音不同形于诗歌往往多碍其来乆矣如北方以行为形故列子直以太行山为太形又如居姫与以髙俄等音居音古今文士皆作协韵虽释文亦然礼记何居注云居音姫列子何姫却注云音居其诗文与以吕累之类尤多近世士大夫颇笑闽人作赋协韵云天道如何仰之弥髙殊不知苏子由蜀人也文集第一卷严碑长韵磨讹髙豪何曹何戈亦相间而用云
　　记梦
　　予少年尝梦至人家其书室为丛竹所蔽殊不开爽堂下皆古桞鸦噪不止梦中作诗云竹多翻障月木老只啼乌意谓竹本清虚延贮风月今反窒塞如此种木不栖鸾鳯徒能集乌以聒耳似讥其主人也后数年为金陵教官初入廨舎则防下及门外古桞叅天鸦鸣竟日防傍小书室丛竹蔽亏恍如所梦
　　皇甫湜诗
　　刘贡父诗话录云皇甫湜诗无闻韩退之有读公安诗讥其掎摭粪壤间又韩集虽有次韵湜陆浑山火之萹而湜诗俱不传予尝得湜永州祁阳元次山唐亭诗碑题云侍御史内供奉皇甫湜其诗云次山有文章可惋只在碎然长于指叙约洁多余态心语适相应出句多分外于诸作者间防防成一队中行【苏预】虽冨剧粹美君可盖子昂感遇佳未若君雅裁退之全而神上与千年对李杜才海翻髙下非可槩文于一气间为物莫与大先生路不荒岂不仰吾軰石屏立衙前溪口啼素濑我思何人知徙倚如有赖【后见洪迈容斋随笔亦载此诗谓风格无可采非也】
　　老人十抝
　　朱新中鄞川志载郭功父老人十抝诗谓不记近事记得逺事不能近视能逺视哭无泪笑有泪夜不睡日睡不肯坐多好行不肯食软要食硬儿子不惜惜孙子大事不问碎事絮少饮酒多饮茶暖不出寒即出丁巳嵗予年七十二目视昏花耳中无时不作风雨声而实雨却不闻因补一聨云夜雨稀闻闻耳雨春花防见见空花是亦两抝也尝录寄朱元晦朱大以为然请予足成之遂贴两句云佗日自矜盲宰相今复痴聋作冨家
　　记赵梦得事
　　广西有赵梦得处于海上东坡谪儋耳时每为致中州家问坡尝题其澄迈所居二亭曰清斯曰舞琴仍录陶渊明杜子美诗及旧作数十纸与之梦得以绫绢求书坡荅曰币帛不为服章而以书字上帝所禁又有帖云旧藏龙焙请来共尝盖饮非其人茶有语闭门独啜心有愧真佳句也后赵君子妇将产梦有题开国男来谒者生子名之曰荆而字梦授绍兴末登科丰厚夷雅所至榜书室曰见坡乾道中以左奉议郎知吉州龙泉县予因得尽观坡之翰墨荆去调钦倅未上而卒梦开国男者殆谓县宰耶




　　文忠集卷一百七十七
　　钦定四库全书
　　文忠集巻一百七十八【二老堂诗话下】
　　宋　周必大　撰
　　记东坡乌台诗案
　　元丰己未东坡坐作诗谤讪追赴御史狱当时所供诗案今已印行所谓乌台诗话是也靖康丁未嵗台吏随驾挈真案至维扬张全真参政时为中丞南渡取而藏之后张丞相徳逺为全真作墓志诸子以其半遗徳逺充润笔其半犹存全真家予尝借观皆坡亲笔凡有涂改即押字于下而用台印苏子容丞相元丰戊戌嵗尹开封治陈世儒狱言者诬以寛纵请求是秋亦自濠州摄赴台狱尝赋诗十四萹今在集中序云子瞻先已被系予昼居三院东阁而子瞻在知杂南庑才隔一垣其诗云遥怜北户吴兴守诟辱通宵不忍闻注谓所劾歌诗有非所冝言颇闻镌诘之语
　　辨欧阳公用金带事
　　杜工部诗屡及银章欧阳文忠公诗数言金带此亦常事后来士大夫多以不仕为旷达又因前軰偶谓老觉腰金重慵便枕玉凉为未是冨贵小説遂云永叔这条金带几次道着予谓近世迈往凌云视官职如缰鎻谁如东坡然送陈睦诗云君亦老嫌金带重望湖楼词云不堪金带垂腰岂害其为达耶
　　李石霜月诗
　　唐李义山霜月絶句青女素娥俱耐冷月中霜里鬬婵娟本朝石曼卿云素娥青女元无匹霜月亭亭各自愁意相反而句皆工
　　陶杜酒诗
　　陶渊明诗酒能消百虑杜子美诗一酌散千忧皆得趣之句也
　　韩杜自比稷契
　　子美诗自比稷与契退之诗云事业窥稷契子美未免儒者大言退之实欲践之也
　　苏颋九日侍宴应制诗
　　予编校文苑英华如诗中数字异同固不足怪至苏颋九日侍宴应制得时字韵诗颋集与英华略同首句嘉防宜长日而世嵗时杂咏作并数登髙日第二句髙游顺动时杂咏作延龄命赏时第三句晓光云半洗杂咏作宸游天上转第四句晴色雨余滋杂咏作秋物雨来滋第五句降鹤因韶徳杂咏作承仙驭第六句吹花入御词杂咏作睿词后一聨云愿陪阳数节亿万九秋期杂咏作防臣复何幸长得奉恩私窃意杂咏乃传书录当时之本其后编集八句皆有改定文苑因从之耳杜甫云新诗改罢自长吟信乎不厌雕琢也
　　东坡寒碧轩诗
　　苏文忠公诗初若豪迈天成其实闗键甚宻再来杭州作夀星院寒碧轩诗句句切题而未尝拘其云清风肃肃摇窓扉窓前脩竹一尺围纷纷苍雪落夏簟冉冉緑雾沾人衣寒碧各在其中第五句日髙山蝉抱叶响颇似无意而杜诗云抱叶寒蝉静并叶言之寒碧亦在其中矣人静翠羽穿林飞固不待言末句却说破道人絶粒对寒碧为问鹤骨何縁肥其妙如此
　　金鎻甲
　　周紫芝竹坡诗话第一叚云杜少陵游何将军山林诗有雨抛金鎻甲苔卧緑沉鎗之句言甲抛于雨为金所鎻鎗卧于苔为緑所沉有将军不好武之意余读薛氏补遗乃以緑沉为精鐡谓隋文帝赐张大渊以緑沉之甲是也不知金鎻当是何物后又读赵徳麟侯鲭录谓緑沉为竹乃引陆氏防诗一架三百竿緑沉森杳防此尤可笑已上皆紫芝之语予按苻坚使熊邈造金银细铠金为线以缧之蔡琰诗云金甲耀日光至今谓甲之精细者为鎻子甲言其相衔之宻也紫芝工诗而诗话百篇踈失如此何耶緑沉为精鐡则不待辨矣
　　笋荠诗用斤卖事
</div>
    <div class="pagination">
<a href="文忠集（宋周必大）_page143.html">上一页</a><span>...</span><a href="文忠集（宋周必大）_page139.html">139</a><a href="文忠集（宋周必大）_page140.html">140</a><a href="文忠集（宋周必大）_page141.html">141</a><a href="文忠集（宋周必大）_page142.html">142</a><a href="文忠集（宋周必大）_page143.html">143</a><span class="current-page">144</span><a href="文忠集（宋周必大）_page145.html">145</a><a href="文忠集（宋周必大）_page146.html">146</a><a href="文忠集（宋周必大）_page147.html">147</a><a href="文忠集（宋周必大）_page148.html">148</a><a href="文忠集（宋周必大）_page149.html">149</a><span>...</span><a href="文忠集（宋周必大）_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
