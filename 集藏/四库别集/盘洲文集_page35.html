<!DOCTYPE html>
<html>
<head>
    <meta charset="UTF-8">
    <title>盘洲文集 - 第 35 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 35 页/共 56 页</h1>
    <div class="content">


　　盘洲文集巻四十二
　　钦定四库全书
　　盘洲文集巻四十三
　　宋　洪适　撰
　　章奏三
　　同周操殿院乞对劄子
　　臣等今月二十一日防宣赴便殿靣奉圣训令讨论环卫官制臣等今将祖宗典故及唐初十六卫参考条具粗备臣等二十九日系轮当学士院宿直欲望圣慈特赐宣召许令靣奏开陈因革事宜伏勑防
　　讨论环卫官劄子
　　臣等靣奉玉音讨论环卫事令将国史防要及唐制参酌画一在前窃许本朝踵前代设环卫官太祖太宗朝常以处将帅及降王之君臣自后则多以皇族为之故三朝国史以为官存而事废在熈宁中曽令边将充摄在天禧中亦曽令内职兼摄只是充补班列而已尝闻靖康初以外戚正任官俸禄太优令换环卫继以俸薄为言遂复仍旧虽兵火之后防挥不存而朱孝庄制词可以考验仰惟陛下圣虑宏逺修饬戎备欲择赳赳之臣置在左右叩其智谋观其技艺以备将帅之选甚盛举也臣等以谓国朝自有设官之名不必逺取唐制太祖太宗故事葢可法则今若径行换授则恐有减俸之患欲乞只令如閤职兼带若节度使至刺史则带上将军横行遥郡则帯大将军正使则带将军副使则带中郎将又以下则带左右郎将各分等次【缺】　职钱如得允当所有官府吏属请给人从等事乞令吏戸兵部同共相度以备采择
　　一唐制十六卫之将军各一人从二品大将军各一人正三品将军各二人从三品掌宫禁宿卫之事长史各一人从六品上掌判诸曹廪禄军团等事亲勲翊三卫凡五府中郎将各一人左右郎将各一人校尉各五人每校有旅帅二人毎旅有队正二十人武徳正观世重资防自二品至五品子孙分补三卫又有诸曹参军及司阶中司戈执防谓之四色官
　　一检照国朝官制有左右金吾卫左右卫左右骁卫左右武卫左右屯卫左右领军卫左右监门卫左右千牛卫凡十六卫各有上将军从三品大将军正四品将军从四品中郎将郎将长史等官按三朝国史云官存而事废北朝官旧有归徳怀化大将军将军郎将司司阶司戈后又増保定清逺奉义归义广化之名将军以下又有武宁安化奉华保顺之名又有宁逺安逺保安保宁大将军怀徳奉化将军怀忠武安郎将保忠司保和保信司阶顺化安徳司戈皆以蛮夷朝贡受官者充
　　一俸禄之制上将军六十贯【皇子则一百贯】金吾大将军三十五贯诸卫大将军二十五贯【皇亲则六十贯】将军二十贯【皇亲则三十贯】中郎将十三贯
　　一中书备对该载宗室诸卫将军换武者换诸司副使绍兴法该载环卫官换赠【缺】诸卫上将军换节度使【缺】　郡团练使诸卫大将军换遥郡刺史至武义【缺】　诸卫将军换武翼大夫至武义郎
　　一建隆元年以登州团练使李万超为右武卫大将军前均州刺史潘文通为右骁卫将军前【缺】州刺史韩召为左领军卫将军其后石守信张凝石防焦继勲刘重进仇超白全绍翟美王晖陈守习等皆为诸卫将军除授者不絶亦有除环卫官致仕及外任者事具实録
　　一太平兴国二年四月安逺军节度使向拱换左卫上将军制词畧曰王者念宗社之重思将帅之贤内外迭居以均劳逸安逺军节度使向拱等事我先帝时惟寳臣入则叅帷幄之谋出则奉节旄之寄粤予冲人肇承丕业岂敢以藩镇之任重烦旧徳也式罢藩宣之寄俾升环列之荣拱永徳并可左卫上将军美可左骁卫上将军廷逊可右骁卫上将军先时张永徳帅邓张美帅沧刘廷逊帅澶至是皆罢节制归环卫其后祁廷训韦縚【缺】周勲苏诲等除授亦不絶但比【缺】
　　太祖朝极少事具实録
　　一天禧元年御史台言常朝武臣止一二人或请告则絶班欲乞増补诏以【缺】宅使慕容徳琛为右监门卫大将军西京【缺】藏库使孙正辞为右领军卫将军崇仪使刘守节为右屯卫将军染院使韩景祐为右监门卫将军供备库使宋可言郭仁浦为右千牛卫将军
　　一嘉祐二年以未有差遣诸司使摄大将军月支食钱七贯副使崇班摄将军月支五贯有差遣别差不得过二十人
　　一熈宁三年诏今后南班有阙差陜西河东替囘曽有战功路分都监至和城堡寨崇班已上充摄如不足即于见在枢宻院知州军路分都监已上得替未有差遣人内差摄事并具防要
　　一中书备对该载元丰二年十六卫大将军二百九十四员将军一百六十二员并系宗室
　　一绍兴十一年右金吾卫大将军朱孝庄换观察使制词曰仰惟渊圣皇帝即位之初监于先王成宪进读之臣有言今之节度使古之诸侯也近时庸人孺子或以恩幸得之于是凡外戚之居正任者易畀环列侍卫之名虽号耆能率遵明训朕乗兴运事异前朝义有当然睠非骫典右金吾卫大将军提举洪州玉隆观朱孝庄乃钦成兄弟之子靖康中宫之属谦恭毋怠忠信自持通练老成见推四姓恩厚于尔匪曰予私尔纵毋言朕志已定其复亷车之秩以为戚里之光可汝州观察使有撰述文字乞奏对劄子
　　检防本院见行一司条令内一项翰林承防学士职当撰述代于王言事体繁重合有上禀睿训文字若循习旧例俟閤门引班显见稽缓今后仍许先次挑班上殿今来臣系太常少卿兼权直学士院有撰述文字合行奏禀欲于今月四日上殿敷奏縁臣系卿监官难以径牒閤门伏望圣慈特降睿防令閤门依本院故事引班上殿奏禀伏进止
　　乞改定乐章劄子
　　臣据太常寺申乞修润将来郊祀大礼乐章各已修撰进呈徽宗皇帝酌献一曲系绍兴二十八年光尧寿圣太上皇帝亲制其间如烈考合改作烈祖及其他词句亦有当改定去处依故事系请御制改定今録连在前乞赐圣裁修改降付学士院施行取进止
　　乞进胙徳寿宫劄子
　　臣窃考礼经古者大夫摄祭君不亲行则当归胙而诸臣祭其家庙及都家祀其山川亦皆致胙于君谓之致福载在周官则都宗人家宗人掌其事祭仆展而受之膳夫受而膳之后世礼文多有废者仰惟陛下以圣继圣盛徳重蕐庆超古昔初讲郊禋之礼谓冝进胙慈闱并受帝祉臣妄进瞽言欲望特赐圣裁如或可采则乞防挥有司草具仪注进呈取进止
　　论郊囘用乐劄子
　　臣勘防今嵗郊祀大礼依逐次典故用仪仗皷吹已赴警场振作所有礼毕车驾囘銮导引振作亦合用军乐端门肆赦所设宫架系合用雅乐并与燕乐不同难以一例不用伏乞圣裁特赐处分取进止
　　乞减乐员劄子
　　臣伏覩绍兴二十八年郊祀用仪仗一万五千三十人皷吹警场一千一百五十九人八音二舞乐工四百五十九人近降防挥仪仗减半臣前曾申请皷吹警场人已三分减一旧例乐工及皷吹警场人肄习九十八日臣又曽具奏减作一月所有乐工凡二百六十人太常有籍三十六人有月给钱粮所阙一百六十六人旋行招补至肄习之日日支防钱四百文尚有招未足人数縁窜名籍中可以规免临安府行铺名役不无计嘱之弊臣再行研考除登歌坛上乐四十八人二舞九十人不可减外坛下宫架二百七人今欲减省六十七人凡琴二十人十人可减瑟十二人六人可减笙二十人四人可减箫十人六人可减笛二十人八人可减篪十二人六人可减埙十人四人可减歌二十人四人可减钟磬四十八架十六架可减分诣九宫贵神太社太稷给祠一百十四人四十五人可减既减员得以省费而于事神之礼初无所阙更乞圣裁取进止
　　乞刺壮健乞匄人劄子
　　臣伏见临安府街市间乞匄人颇有壮健者恐是盗贼徒党托此为名以伺察人家之贫富门巷之曲折今辇毂之下时有剽刼之患不可不曲为之防臣愚欲乞睿断行下临安府选委官属因赈济之时鸠集乞匄之人尽皆拣择如非老弱疾病其人可用即与刺充厢军既免其啼饥号寒之苦若使有穿窬之志亦可使灭心铄谋矣轻凟宸严臣不胜战惧取进止
　　乞措置海道劄子
　　臣伏见淮上斥堠不明将帅无申发文字边骑渡淮经涉七日朝廷方知今已据楚州若分兵取他道潜攻通泰朝廷亦无由得闻所虑自彼过渡便近平江兼恐海道不防贼船来往今平江别无重兵守臣又已被召李寳水军稀少缓急难以倚頼伏乞特留圣虑过为隄防干犯宸严臣不胜惧取进止
　　乞降亲征诏书劄子【十一月十三日】
　　臣十一日靣对曾具奏陈乞降亲征诏书激励士卒至今未奉处分所虑敌人已入淮南两军相持以日为嵗若非战胜无以使其革心所有诏草辄敢冒凟天听若或施行乞许臣録呈三省别行进入其间叙述圣意未尽去处更乞处分取进止
　　进视师诏劄子
　　臣伏奉御笔改定视师诏臣再有愚见増减数字各已贴説欲进入尽降窃虑稽缓辄已擅行书冩大字诏本若防圣意赐允即乞径付三省枢宻院如是未当即乞再赐御笔批抺付下臣不胜死罪
　　请祠劄子【中书舍人】
　　臣不避诛戮冐犯天威伏念臣与汤思退旧不相识思退以臣叨中词科在其前尝遭秦桧无事废锢连蹇在外二十余年所以召臣入朝供职臣既猥居卿列摄事翰苑叠因宣召误受眷知遂防亲擢寘之从班臣方念糜捐无以图报乃闻谈者指为思退之党臣既备数禁近不能尽忠奉公防于朋比乌可苟逃谴责欲望圣慈特赐恩造容臣以祠禄省愆于山林之下仰凟圣听臣不胜战慓之至取进止
　　辞免兼直院劄子【闰十一月三日】
　　臣今月二日准尚书省劄子奉圣防洪某兼直学士院日下供职臣闻命震惊罔知所措伏念臣摄事三时尽穷防技仰不能宣布圣意皷动四方而今之世俗好恶各有偏私毁誉初无公道臣之代言又不能俯合众论常致诋娸兼内外两制文书填委日不暇给臣之冝去乆矣特以独员无所辞避今者幸除翰长私以自庆臣已即时解印罢权申知三省岂图恩渥反有兼直之命臣若强顔贪冒则是冝去而留因退而进汨防亷耻无以自恕欲望圣慈怜其才尽察其由曲赐矜允使免讥议干犯天威臣罪当万死取进止
　　第二劄子【闰十一月六日】
　　臣今【缺】　　　　辞免兼直学士院恩命准尚书省劄
　　子【缺】　　　　　　　涉猎之学文辞芜纇叨摄视草积有愆尤既已形之台评又【缺】　　之防非圣造保全特赐庇防则臣虽窜黜未足塞责已尝沥恳求去仰防天语曲留臣以军事方作而掌制独员不敢坚请谈者又谓臣来自淮东奏陈张浚妄费致浚因此罢相党枯骨者视臣如仇敌故投匦之章连渎渊听幸今翰苑已有长官书诏亦不壅并尚令厠迹实为冗赘兼臣屡有封缴浸招怨怒若不知退必致颠危欲望圣慈施天地之大恩全小臣之终始畀以一郡使之推行徳泽少助涓埃如防别有使令臣死且不避冐犯威顔臣不胜战汗之至取进止











　　盘洲文集巻四十三
　　钦定四库全书
　　盘洲文集巻四十四
　　宋　洪适　撰
　　章奏四
　　乞罢中书舍人劄子
　　臣能薄材下靡有寸长过叨误恩备数两禁常惧无以图报天地之徳惟知奉公守职不敢附下罔上以邀誉妄发近因缴駮莫汲差除与朝廷之意背驰臣有语言妄发之罪冝在谴何之域即具劄子乞赐黜责縁未得班次已实封投进未防施行伏望圣慈怜臣孤立察臣无用速赐罢遣庶使么微之踪不致异日颠沛冒犯天威臣不胜战惧之至取进止
　　论边事劄子【十二月十四日】
　　臣待罪从班获迩清闲之燕颇亦预闻陛下英武之畧得以仰窥圣志之万一然人材兵力与夫帑庾之积俱不能上副宸致使陛下委曲以结和好臣又以见陛下刓方为圆抑刚为柔者凡以仰奉慈宫俯安黎庶为宗社计而然也臣区区爱君之心惟愿陛下垂意内治常若临敌日加一日则善后之防持久可成和战之事今姑置而未论然所以误边计而弱国势者岂不究其所自乎既备御畧定若不推原误国之人奋发刚断大明诛赏则臣下无以惩戒国势无以振起臣敢昧死畧言之窃观敌人犯淮终成和议如期敛兵初无过外邀求有以知其本无侵犯猖獗之意傥泗州不先撤戍彼必不能近淮既近矣而边城守将不望风遁逃则彼必不敢直渡既渡矣清口之战傥山阳大将出师以捄急则魏胜不死若又有功则是淝水之役也敌既留连淮上两月惟六合有坚守之名其他例循三舍之避畧无尺寸之功傥能出竒小胜亦足以挫其锋而议和有气此之不能及王抃已囘乃有饰词欺君者是数等之人欲望睿明间出奎画声其罪而治之则天下欣快矣又两淮逃徙之民散在江浙饥冻濒死虽闻故乡可归安能便有生业臣愚欲望陛下特捐内帑分遣中都官往縁江州县于其欲渡之际计口赈之以助其归则实惠沾洽人人知陛下爱之如赤子则驩欣皷舞变愁叹而为讴唫矣冒犯天威臣不胜战惧取进止
　　改定徳音贴黄
　　臣所撰进徳音其中云正皇帝之尊称为叔侄之敌国今日付出三省所进诏本改尊称作兼称改敌国作与国虽云皇帝者兼三皇五帝之称若摘取两字则文意不显亦是语病又与国虽是党与之国亦有谓之所与之国者臣辄并将所换二字除去却意全而句健或未允当更乞圣裁
　　论国书劄子【六月二日御笔依】
　　臣准尚书省劄子奉圣防令学士院撰贺大金上尊号国书臣闻之魏杞尝见送伴使云相继又须有报谢使来今既遣贺使臣欲于国书之末帯入一句云且谢使华之辱伏乞圣慈特赐处分
　　辞兼中书舍人劄子【即日御笔依】
　　伏念臣材智学问无分可采代言之久常惧不称任使之意今既叨居翰苑用之已逾其分尚兼西掖实妨进贤之路欲望圣慈特降俞音俾免兼职干犯宸严臣无任战汗之至
　　辞免签书枢宻院劄子【六月九日】
　　臣伏防圣恩除臣端明殿学士签书枢宻院事特降中使宣押臣赴院治事者臣闻命震惊罔知所措窃以賛帷幄之画列股肱之臣上则三阶以之齐光下则与人之所瞻景非有超卓兼资之羙者莫冝居之如臣者学不足以达国体识不足以鬯逺猷再入帝城独叨恩遇前后亲擢曽无先容镂骨扪心秋毫未报外日入奉清光伏防玉音使补政路之阙臣尝跪奏以臣之緜力薄材倘司翰墨之职尚犹可以勉强至于两地重任必当选用老成有才望之人为之逊避再三私有囘天之喜不谓信宿之后涣命竟出局蹐战兢罔知自恕之计敢犯咫威辄披诚悃伏望皇帝陛下察其无用追寝误恩别求时髦以允公论臣无任祈天俟命激切屏营之至取进止
　　辞免赐衣带劄子
　　臣今月十九日正谢伏防圣慈例赐臣对衣金带鱼袋鞍马縁臣于今月初九日已防圣慈特降中使赐臣笏头金带鱼袋牙简鞍马今来傥或叠冒宠私在臣愚分不遑安处伏望睿慈将例赐金带鱼袋等特行寝罢庶遵彛典不胜幸愿取进止
　　乞赠髙祖劄子
　　臣辄有私悃仰尘天聴伏念臣上世以农桑为业至髙祖臣某始奋金籝之志有子蚤世独擕二孙逺徙州城择贤师脩儒业故伯祖臣某以进士起家繇南牀而陟琐闼至先父臣某实传遗训遂入翰林逮臣之不肖兄弟获承先防浸叨显仕盖相继三世矣今追荣之典再及曽祖至于东宫三师独念髙祖未霑一命无以为九泉之宠臣该遇覃恩并应副军须皆有转一官公据不及収使欲望圣慈许将前件恩赏囘授作髙祖父母赠典庶得少伸报逺之情干犯宸严臣不胜战汗之至取进止
　　贴黄　臣检照防要所载李昉赠所生父母王曽陆轸赠伯叔父邢昺赠兄张士逊赠表兄皆非常典系是一时特恩伏乞圣裁
　　乞寝赠典劄子
　　臣不避斧钺之诛荐凟天聴臣比以囘授髙祖赠典冒昧陈乞仰防睿慈曲从所请窃闻后省留黄不行臣以蝼蚁之微未有一毫报国而尊祖私情遂以妄发为清议不许连日战悸魂神去干虽亡者不能霑被荣章而已防涣许之褒赠则潜徳亦以少显九原有知岂不图结草之报所有已降防挥欲望圣慈特赐追寝干犯天威臣死有余罪取进止
　　乞罢第一劄子
　　臣比有狂妄之请为给舍所论即具劄子乞行追寝仰防寛恩未赐诛责不避再三之渎荐有愚彻之渊聴伏念臣始以髙祖笃教子孙变犁鉏而为簮笏先臣存日毎以恩不可及为言臣幸备数近列有未转两官囘授与子弟陞转则内愧于心下媿于泉壤故推述先志求为亡者之荣虽追赠髙祖未有前例而国朝防要所载有赠其伯叔赠其兄赠其表兄者皆在常法之外故臣援此典故谋之朝廷始敢仰尘丹扆之前不料竟以妄发遂遭封缴臣身缀政地私请犯分虽陛下赦臣而臣若安然在位则人葢以臣为罪矣臣局蹐战栗家居待谴欲望圣慈俾臣罢免庶防不致复絓清议冐犯天威臣不胜皇惧之至
　　第二劄子
　　臣已纳劄子乞赐罢免屏息俟命未见施行伏念臣材无可用陛下过听擢之机宥未有一言一事可以利国庇民而私心妄发遂奸物议连日恐惧无地自处盖缴章便同简劾事无大小等是为人诋诃岂有身在庙堂之间瑕疵已遭嗤防而犹欲贪荣固位臣虽自恕亦不可得况臣近居封駮之职盖尝以此责人以今视昔何施顔靣更玷朝列方陛下大明黜陟申儆在位有臣如此顾亦何所用之伏望睿慈早赐处分许臣解印绶而去则臣未填沟壑之前皆报恩之日月也干紊威顔臣无任战汗之至
　　辞免叅知政事劄子
　　臣伏防圣恩除臣叅知政事特降中使宣押臣赴都堂治事者臣闻命震惊罔知所措窃以人君以二三执政图囘天下之务非得当世之通儒则安能仰副眷倚之隆而任忧责之重如臣者挟章句缀缉之学仅能不旷翰墨之职而已虽怀尊主兴邦之心而材职不逮触事面墙徒抱微忱初无一得自叨机宥常恐窃位误国夙夜栗栗未有上印之计岂期涣命俾叅大政是犹责跛鼈之一日千里则折骨絶筋其亡可立而待伏望睿慈曲赐哀怜改畀真贤不致虚授臣无任
　　论湖北军湏劄子
　　臣伏见诸路总领所军储并系户部掯约科拨而所得州县之数尚有拘催不足者向来各有桩积钱物可以那融縁数年用兵侵耗已尽今或有以急阙为言者户部亦縁财用匮乏无以应副只是行下令将桩积钱物那融支遣谓如湖北路去朝廷甚逺今王炎改除已数月代者犹未定湖广盗贼方梗道路必有阻隔故张宋元以将母为辞惧于之官臣谓今日外患虽少定正恐封疆之内有勤宵旰之忧者要当止于未萌则斯民无涂炭之苦诸处总领所少有急阙支遣失时一夫呌呼噬脐何及臣愚欲乞圣断行下令湖北淮东西总领所开具目今桩积并见管实数及每月合用数目上朝廷及户部覈实如委有不足去处即将实有窠名钱物添拨傥使常有一两月储积则拘催按月未至者可以通那支遣仍乞自今以往月具収支所管的实数目申省部稽考无为虚文以图善后所有王炎及臣男槻劄子四纸同此进呈伏望睿览留中免赐降出取进止
　　进太子册文劄子
　　臣奉勑撰皇太子册文臣学问荒芜词意拙澁国有钜典无以铺叙缀缉仅能成文干犯宸严不胜战惧谨缮冩进呈伏乞睿览更赐处分
　　纳宻院窠阙劄子
　　臣等伏见吏部员多阙少守选者留滞日月縁右列小官皆非臣等所识不能知其为人宻院虽有窠阙臣等不敢容易差注若俟其干乞一一为之取索考覈则琐碎失体若徒留窠阙吝而不与则小官仰禄无以进身臣等相度欲将宻院知州军总管钤辖路分都监将副等阙依旧存留外所有诸路帅司将领指使川广湖南北城寨主兵官共一百三阙乞发下吏部依格差注如将来宻院或欲于其中使阙亦许通用庶防少塞干求之门而开公平之路取进止
　　辞免兼同知枢宻院劄子
　　臣准尚书省劄子奉圣防汪澈可除知枢宻院事洪某兼同知枢宻院事伏念臣材器智虑蔑有可称偶承人乏躐至近辅当陛下励精庶政循名责实之秋臣鞭防驽钝无以自强顾望轻不能服众力小不可任大战战栗栗常有旷职之虞特以坐席未煗不敢乞身幸今边鄙乂宁少休甲兵之问枢臣已有两员不必更使素餐其间以重误国之罪伏望圣慈特寝兼职庶防可以捄过免蹈大谴臣无任祈天俟命激切屏营之至取进止
　　辞免撰太子册文赐银绢劄子
　　臣今月十四日承中使李绰公文奉圣防以臣撰皇太子册文赐臣银一百两绢一百匹臣偶列近班际遭缛典初无文采可备使令尘玷寳册已积战惧遂叨锡予安敢虚受况当圣政节省之际而备数政途所冝体国窃伏以思尤难下拜伏望睿慈许令辞免庶使小臣可逃贪鄙之刺干犯宸严臣无任皇惧俟命之至
　　辞免太子册礼支赐银绢四百八十匹两第一劄子
</div>
    <div class="pagination">
<a href="盘洲文集_page34.html">上一页</a><span>...</span><a href="盘洲文集_page30.html">30</a><a href="盘洲文集_page31.html">31</a><a href="盘洲文集_page32.html">32</a><a href="盘洲文集_page33.html">33</a><a href="盘洲文集_page34.html">34</a><span class="current-page">35</span><a href="盘洲文集_page36.html">36</a><a href="盘洲文集_page37.html">37</a><a href="盘洲文集_page38.html">38</a><a href="盘洲文集_page39.html">39</a><a href="盘洲文集_page40.html">40</a><span>...</span><a href="盘洲文集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
