<!DOCTYPE html>
<html>
<head>
    <meta charset="UTF-8">
    <title>丹渊集 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹渊集 - 第 26 页/共 28 页</h1>
    <div class="content">　　奏为乞修兴元府城及添兵状
　　右臣窃见本府自三代已来号为巨鎭疆理所属正当秦蜀出入之会下襃斜临汉沔平陆延袤凡数百里壤土演沃堰埭棊布桑麻秔稻之富引望不及西南逾栈道抵剑门下趣成都岐雍诸山遮列东北深蟠逺跱孕畜云雨罅道百出相拱如辐逺通樊邓旁接秦陇贸迁有无者望利而入旧制中州之人不得久居于此今复弛禁一切不问故四方来者颇自占业殊习异尚杂处闾里天下物货种列于市金缯漆枲衣被他所近岁洮河所仰茶产钜亿公籴私贩辇负不絶诚山西浩穰之奥区而朝廷所宜留意之剧地也然而事有未称体有未备者城与兵而已矣城尝度之其纵广亡虑二十里庳薄毁陷久不营葺奸窥盗越易如短屏兵虽合聚羣戌所数裁满五百罢病孱弱下车者半分他役常非此有近复调赴文州今所留者甫二百余人尔况一城之中民屋错比连甍接宇可数万计生齿杂遝填斥坊閧臣常自顾亡状误蒙朝廷采用重委符守班条之暇静虑及此辄谓以如是不甚坚完之城与如是不甚齐一之兵欲控制遐逺应援边徼保护井邑众庶防固宫府储峙若止用此且恐事于临时万一有不副国家所以设城置兵之本意也臣毎一念此食辍箸而寝去枕者屡矣伏惟陛下自践祚已来于今七年曷尝不一日孜孜安养元元者为政理之急未治者既治之矣已治者复为之立不可废坏之法补缺绽漏大小咸辑下听不倦有宜则应臣是以敢持二者之说仰干宸扆伏望陛下不以臣疏贱而幸录其言愿赐参可下诏有司遂俾如事修絫雉堞增屯营伍以赫威灵以壮制度沮邪谋定众志安固基本万世不动亦所谓先定应猝豫备不虞之善计者也臣职在守土诸无报称惟是所见不敢噤嘿臣无任僣易妄越惶恐激切屏营之至谨具状奏闻伏候勅旨
　　奏为乞差知洋州一次状
　　右臣伏蒙圣恩除臣知陵州得一年十个月后因改州为监复蒙就差知兴元府今到任已及一年五个月臣昨在陵州推行新法并成伦绪仅免败阙自至兴元府凡干当过诸般后来续降指挥等事亦无旷废尽为两路按察臣僚荐举以臣颇为办职今来臣替期非逺切虑朝廷不久差官代臣赴阙臣日夕惟念般挈私计实以家贫累重食口稍众分减寄寓颇难区处臣此者愚妄辄覩八路新勅尽许指射连并差遣臣知洋州一次情愿闲居待阙况臣出于畎畆粗谙民间细务幸臣未甚衰暮之时少愿倾竭犬马疲驽之力夙夜勉励所属僚吏宣布陛下徳泽于一方百姓以图上报国家所以养育贱臣无涯之恵臣自知才智浅短不可更备他使惟是一郡之政犹能奉行陛下条诏不致违失伏惟陛下哀怜特赐天地生成之恩俯从私愿臣惟愿忠义以荅万一干冒天威臣无任伏地待罪惶恐激切屏营之至谨具状陈乞以闻伏候勅旨
　　奏为乞免陵州井纳柴状
　　右谨具如前臣自至当州访问得所以为其民之深害久而不能去者惟管内仁寿等四县百姓毎岁输陵井监煎盐木柴共计三十八万四千二百余束也当时立法但以五等人户毎税钱上以二文一分科令纳柴一束故其等髙者不下千束虽下户亦三二十束矣其柴若常时私下货卖自可毎束直三四十文足钱官中向亦以其不易毎束更支盐六两后来常见其亏损百姓不复支盐却改毎束与见钱七文五分是官中大约破九文已来贴折民下三四十文柴一束矣其百姓所得者贴钱悉为出旁引揽之人诸头销使寻亦随手散尽又官中科配尽须要纳干柴其百姓自一夏已来以蚕麦务忙不暇更豫先营置放令干燥皆于二税欲起之时若本家田内所产之少则须望林囘买生湿杂木翦截赍擎上州赴塲送纳依自来体例愿以两束折纳一束是三四十文一束之柴又只止得四文有余矣加此倍之则近纳七八十万束生湿柴也偏州小县尽是山坡田土瘠薄别无他产而毎年于二税送纳疋帛斛斗并科买红花紫草出助役还青苗之外又复有此七八十万束木柴之役比之他州此方之民实被其苦臣子细体问得二十三年已前本州止有官井数处所销柴茆若不甚费其价亦不至髙大自许人开作卓筒之后部下至今已及数百井故栽种林木不能供得公私采斫以至山谷童秃极望如赭纵有余蘖才及丈尺已为刀斧所环争相翦伐去输官矣人既匮极草木亦不得尽其生意又缘当州地皆险恶径路狭隘磴道龃龉不通辇运臣尝屡至纳柴之处见所输之民无老与幼皆悉荷负有县界濶逺奔走百里之外陟深阻忽値霜雪风雨冲冒寒滑加以期限相逼势不能止攀缘陨越饮食失所以至肩踵皲裂衣裳穿露身体尫瘠都无人色吁嗟之声充溢逺近自冬及春正是他处百姓皆能有所休息之时而斯民重困狼狈如此臣常惜太平之世而尚有此无聊之人其众所共知但谓官自前鬻已来无术可以捄得此者若非朝廷博究民间疾苦欲尽厘改使之苏息其患终无有日休已者矣极必复今正其会臣伏覩诏勅遣使専务与民兴除利害诸色场务并令人占买以寛分外陪费臣今管见辄谓官中虽有陵井止能供得成都府一路州军公使军食等盐外并无略有所获虽言招召客人将丝绢展博其本监日煎盐色皆是先已支过诸州军毎年所定合销纲数更无赢余见在以备客人入中臣愚欲乞朝廷特下指挥令本路转运提刑司一就用出卖酒坊体例先为相度擘划诸州军公使并军食等盐乞不于本监支给召人买扑上件陵井监官中自可端然收纳羡利臣当试约之除余利可以霑及买扑人外依卓筒小井课利用五分折纳钱绢官中并无糜费岁可获一万三千八百余疋绢帛并见大钱七千二百余贯及免得酬与监中主当公人等一十一处塲务及监内诸般销费共一万八百余贯其余外州军般盐纲后酬奨尚不在其数内如此则七八十万束之柴能害于民者尽去而五六万贯之钱能利于国者尽得矣岂不称朝廷爱养元元之意哉臣忝被国恩来守兹土斯民之病职当救疗亦欲少以愚虑上报朝廷遣臣为此千里之民长吏之意尔臣之所见止为四县百姓有此积久输柴之未尝有人为之言者臣今既知矣岂敢缄嘿实恐上负委寄循满而去尸此禄食非素心也所有本监委曲事状如蒙朝廷允臣所奏下本路相度臣自一一纎悉穷究利害本末供报今不敢以丛脞烦碎之事画一条陈上凟圣览臣无任诚恳迫切恐惧彷徨之至谨具状奏闻伏候勅旨
　　奏为乞差京朝官知井研县事
　　伏见管内井研县去州治百里地势深险最号僻陋在昔至为山中小邑于今已谓要剧索治之处盖自庆厯已来始因土人凿地植竹为之卓筒井以取咸泉鬻錬盐色后来其民尽能此法为者甚众遂与官中略出少月课乃倚之为奸恣用镌琢广専山泽之利以供侈靡之费访闻豪者一家至有一二十井其次亦不减七八向时朝廷尝亦知其如此创置无已深虑寖久事有不便遂下本路转运司止絶不许容开造今本县界内已仅及百家其所谓卓筒井者以其临时易为藏掩官司悉不能知其的实多少数目毎一家须殳工匠四五十人至三二十人者此人皆是他州别县浮浪无根着之徒抵罪逋逃变易名姓尽来就此佣身赁力平居无事则俯伏低折与主人营作一不如意则递相扇诱羣党哗噪筭索工直偃蹇求去聚墟落入鎭市饮博奸盗靡所不至已复又投一处习以为业切缘井户各须借人驱使虽知其如此横猾实亦无术可制但务姑息滋其狡暴况复更与嘉州并梓州路荣州疆境甚宻彼处亦皆有似此卓筒盐井者颇多相去尽不逺三二十里连溪接谷灶居鳞次又不知与彼二州者工匠移人合为几千万人矣幸今累岁丰稔无少间隙纵有彊狯自安饱暖万一或恐遭罹歉旱民下艰食此辈当不肻更顾一役之利必能相与唱和跳梁山谷间化为盗贼耳当是时彼井研者区区小县一二选人为之令佐将何以御之哉此臣所以日夜置心于其间不能少忘者矣臣愚不避诛责欲乞朝廷指挥下本路转运提防刑狱司相度许令二司今后于京朝官中举清彊明断有吏干之人为知县仍乞令陵嘉荣等三州各出三五十人兵士俾兼领之所贵借此威灵厌伏其众自然羣小之心有所畏戢此亦所谓戒不虞防未然之一虑也臣才术浅陋猥蒙任使一州利害臣宜知悉凡有所见不当自隠伏望圣慈下采愚论特赐详酌施行臣无任妄越恐惧激切屏营之至谨具状奏闻伏候勅旨
　　奏为乞铸陵州团练使印状
　　右谨具如前臣勘会本州旧为军事问其父老云自淳化中因草寇扰蜀凶焰炽猛剑南列郡不随其燎而为之烬者十才二三陵其一也当时实以知军州事张亶能率其众共力御之既为完城遂不污贼朝廷嘉奨故特以团练之额襃名其州虽然但未暇赐印因循至今臣伏见天下团练州军凡有移牒相闗至此考其印文皆有使篆独惟当州尚无此者稽诸故事疑有所阙臣不言上事如未备伏望圣朝念兹常典久为废坠欲乞指挥有司创铸颁付行用庶使威灵充浃文采完具増光偏州善守之实垂慰斯民效顺之望干冒宸臣无任惶惧激切屏营之至谨具状奏闻伏候勅旨










　　丹渊集巻三十四
　　钦定四库全书
　　丹渊集巻三十五　　　　　宋　文同　撰文
　　奉诏祷雨祭中梁山文
　　某年月日朝廷以久旱不雨诏守臣各于其境内躬自精祷者某谨诣中梁山致祭于某神曰自王畿以至于天下郡国自去冬以至于今秋虐魃肆厉害兹黎首雨不时降庶种萎殄大田耗败众用艰食流庸载道靡所归止天子衋然震惧夙夜勤闵抑尊损制深自刻约致欵上下久莫之应侧省何咎心焉如灼走使方内靡神不举诚亦至矣而卒未蒙报尚谓名山灵祠有或漏畧俯已博逮庶宜来相乃専诏守臣即访所治有纪在典躬荐明飨惟神肇自融结遂司梁汉屼然巨鎭遐迩尊望旁开涧谷逺抱林薮风雷藏畜云雾蒸吐嵗或愆旱有取必得今天子临制海县无不总统如神之宅是曰王土神亦自当竭蹷供事以上纾天子之忧往吁上帝均办厥职普浃膏泽救止大命是则神之所以奉上帝辅天子爱百姓之休功茂徳恢大宏逺不独区区限此一方也神之聪明必能体天子如此之意守土者安敢更用烦言以渎左右哉
　　祭诸灵祠文
　　上以比年以来天地变怪闻于郡国亦云屡矣故尝恐惧修省励德勤政求所以可当神灵之心庶下祥应以安黎首而乖舛缪盭未能蠲弭今复星文谪见有骇观听是用博及幽隐广覃赦宥沉寃抑愤咸与昭涤冀蒙休嘉上答明谴乃俾天下守土之臣导上意之専洁致明祀于管内之灵祠期体端诚共底消复某所目恭事修职于神之左右惟神听之
　　代赵龙图祭孙观文文
　　惟公禀气之英号时之杰爰始筮仕遂高懿烈才望日伟讙然众舌践履郡邑随所施设人无不宜贤否信恱服采乌台愈见风节神羊在首所触必血权臣擅朝势炙手热公尝寒之消释如雪倾邪落胆修敛自洁皇皇当宁凛凛在列上以公贤超公要切出领榆闗当戎正穴齐辑士卒整若刀截坐作进退韩防彭诀制服夏虏帖不敢发西南择侯易公之辙公以家祸解组被绖水菽三年仅将毁灭起临彭门威恵俱彻乃徙天水中道赐钺是时岭蛮凶焰横发延灾邕广千里一爇公摠万旅兵林马铁以气而压未阵先夺酋恶奔遁如雀得鹘归仁之功与古相轧来正枢宥神武机鎋惟公之谋未尝以杀去守东南有州控越厥敝久积根于祝髪公去大本止留牙蘖至今其徒不复少猾旋移青社逺捍东渤大卤更麾盖防虏黠功高徳重有忌而讦还政就第屡迁嵗月符离宴居自闭如讷曽无一言以叹穷达上始即位思用耉耋诏迫公起頼公才哲褒宠之优尽还印绂奠我庆土以安陧杌高奴谋帅欲窒虏窟佥谓公宜大牙秉揭行次云阳六气所汩亟上鄜畤已云厥遂至大故隆栋斯折国家柱石一旦而殁上甚嗟惋临朝以怛赠数加厚列座于八呜呼哀哉某早荷记存推扬奬拔复许陪亲肺腑之末此义至重他非比埓闻讣之日肝胃摧裂引首东望徒深涕噎限领西州川涂阻絶不得诣前抚棺一别聊陈薄奠鄙意倾竭魂兮聪明监此孱拙
　　祭提刑邢度支文
　　于嗟乎公世之完人敦恵和懿清庄敏文自仪于朝寖伟才誉华涂美贯匪敫是与昔在宪府风规酋酋因迁而行海上为州寻来其朋处地皆峻独公西南淹留俯润曾未出语叹老嗟卑乃中于于一致险夷简洁饬身慈仁莅职列部依向亡寃有徳何天之明戾此人理付公以疾遂折不起呜呼哀哉昔至持节今归盖棺行路嗟泣摧心落肝况同于公取頋防厚其所痛悼惟神可究公有幼嗣必昌后时同报公心会当此移公柩东辕来经郡下薄礼则设哀诚讵写
　　祭提刑李子忠太博文
　　蒙狄道之景耀兮寝恵陵之华滋发秀敏于髫龄兮骋蔚然之丽辞中艺等以服采兮治所止而民宜羣章交防啓辟兮显懿腾而上知越自邑以振擢兮一委之以新规饰防权而厌下兮俾分提于宪司搪众噪以独前兮极日夜而处之役天倪防造虑兮出万绪于一丝虽食寝而靡皇兮失桉篑之以时勉营効以蕲报兮曾莫顾夫自持沴有隙而得乗兮遂剧痼而囏医盖外戕而内涸兮繇伏职而至斯噫捐已之甚重兮将收彼之纎厘惜乃事之未立兮但久廑于有为散利目以万牍兮后畴合乎其离嗟灵之少与年兮嬴财钩而不訾天胡然而遽夺兮使夫志之已而惟愚叨此名牒兮获周旋乎累朞今窃吏于所部兮羌取庇而在兹忽苇然以承讳兮涕泪纷乎满頥顾一麾之有守兮阻诣哭于缟帷徒不腆防将奠兮聊倚骚而托悲幸灵辖之未驾兮愿歆此而后脂
　　祭张时仲文
　　某向闻时仲以亲老得此岂惟自喜于拙者有所蒙頼他人亦交书见庆谓得如时仲者为僚相与营治事无不辑矣计日望来屈指无几而候吏忽报时仲以疾尚留越宿遽闻以时仲不起惊嗟久之涕泪俱落因念昔者尝同师席义均友悌后皆从宦闻问不失每一逢遇倾倒肝鬲留连终日各不忍去而况被牒共治一郡私心常谓幸寔天与岂期相去两舍之地止有三日之约而遂成终天之隔呜呼哀哉太夫人年已九十积善至此反令哭子天道何耶呜呼哀哉某承讣之辰愿一拊柩还视守印去不能得彷徨西望神魂飞散徒驰薄奠以将此意时仲知之耶魂必有灵当歆之也
　　先府君焚黄祭文
　　年月日男具官同与冈周等谨致祭于先考寺丞之灵朝廷以同被先考慈训之深得入官升朝序故因三年之郊再进先考之秩位于棘寺天语下谕烂然盈轴今涓选良日诣墓次焚之如仪先考至明伏赐鉴领
　　祭梓潼神文
　　惟神聪明正直受祀兹土彰灵暴异蜀人畏仰某此奉明诏出守仁寿千里之地某实掌之惟是抚柔良抑强悍宣敎化齐风俗行二年之政成一方之善刺史之职事也非素具才术岂能致此某性识浅陋昧于吏理临莅施设恐不如事负徳于上贻祸于下某于夙夜常所懔懔愿神隂啓黙导时赐警拂心虑口述无使誖谬如是则朝廷之所以遣某于陵而陵之人所以望某为治之意某之饮食起居寔不望其应于神之左右也
　　祈雨文五首
　　祭玉女文
　　惟神禀大霄清真之灵而天下所谓溪谷渊泉者神寔主之惟是玉井之胜迹殊利郡志所载皆神之化力使然既防是惠养于一方其为福于斯民也厚矣乃今其地苦此旱熯神顾忍视之哉丛隂渍润顷刻万里在神之翩然飞空勑诸羣龙也监此丹素愿神行之
　　祭睿圣夫人文
　　惟夫人昔尝许法师求护此一境矣今阳气骄旱多稼将落夫人眷属善作雷雨苟未弃誓言愿救此民命是则夫人享是邦之人祭祀也与天地同极亦持此以见法师无媿矣
　　祭天王文
　　惟北方为万物所以终始之地天中贵神多临向之而王镇奠其乡最称威胜天下城垒尽祠王像生民瞻仰恃以求福今兹炎熯实害多稼王于云雨为力易焉愿慰民欲聊烦指頋
　　祭法师文
　　惟法师受元一正气躬佩秘箓凡于下民有敢为之烖害者法师威神所加必底平殄此州之人蒙法师之灵贶者千余年矣今旱将有魃菑此嵗稼法师嘘灵于刀喷雨于水讵惜俄顷之力哉愿一视其槁然赐之洒濯
　　祭诸神祠文
　　惟神受陵人之祀者久矣陵人仰戴神之威恵未尝敢一日忘之神之所防视陵人之如此归向当念有以对其奉祀之意今民田正仰膏雨而风干日烮于此为患陵人旦夕望神拯活之心岂止如穷鳞之卧涸辙渇兽之走焦原者哉俾霶矣谅神之易为力者焉
　　谢雨文
　　向以时雨愆候秋种不入守土者甚惧斯民罹艰食之祸徧走灵祠望所以施一漑之惠以救恤之惟神助天养育恻然下悯洒泄甘润区垅霑足禾麻菽稻蕃茂滋长蒙神之祐念无以报修此薄奉盖惟常礼愿神慰监一赐临飨




　　丹渊集巻三十五
　　钦定四库全书
　　丹渊集巻三十六　　　　　宋　文同　撰墓志
　　屯田郎中石君墓志铭
　　嘉祐七年十一月二十一日朝奉郎守尚书郎中知辽州军州兼管内劝农事轻车都尉赐绯鱼袋借紫石公以疾卒于公馆其子苍舒奉卫輤车还长安卜防熙宁元年八月庚申塟于万年县鸣犊鎭之某村苍舒以同尝游于其父子之间以疏丽公之高行凢六七致而不倦其辞愈勤而愈哀将求同之文寘公之所藏同自视孱呐何以尽公之休懿然岂忍不受其子之惓惓勉为次之公讳某字君瑜世居关中曽祖某祖某生五代荒季之末耻食之粟潜遁自高父某累封太常博士母李氏封清河县君太博旣生于国初闻其父祖说前朝秽凟攘劫之乱谓今有天子在汳除洒洁祓一布休治铺张建置文采烂蔚辇毂之下士民恬安于是遂携家以东公因生于京师占籍祥符县公少举进士繇开封府荐景祐元年一中上第调孟州河隂县主簿县踞汴渠之咽岁驱兵夫十万余厮折寘灭坚菑揵以泻其流絶荥波直王城会长淮通东南之漕给中都事务防严剧大农每嵗度诸郡之谷峙于县以禀其用所领内者非精健有智数则祸其囏而使令谩诬受赇矣公始任即当此众未信其能评之他负蚁入公制以术部后先无相躐才锋森然批断翦翦无一粒宿于外日日用此道涂謡诵之遂著名矣再授扶沟县主簿王畿之吏大抵尚因循好取誉民狃悍猾务不直以乱治亡所尊畏侮慢骄狠或时执上官短长侧睨若相角急则投銗筩挝登闻鼔矣公至不能耐一切根排铲劀防以国律无所借宥久之恶少相敎敕避去曰是不如他人慎无犯入即虀汝肉矣一邑敛手翕息不敢议公令尝间语公谓寰内之治难以比诸外当少寛取无事以去不尔忽失虑中其竒安可悔公曰用法有内外之异非朝廷所以待天下之意也愚职在奉助惟知以徇公为称不知其余矣事在龃龉令輙入告公独处之益办内史郑文肃公闻而喜谓其僚曰石君新进乃能如此后日有势位何施而不宜优词荐之改大理寺丞知虹县虹属宿当江淮楚泗之会俗尚杂恶昧利而嗜讼令始至先以事钩之既得乃缘其间巧刻放横肆己所欲以求县如其意后穷讯暴其情反诘之伏出即飞不稳语攅嘷旅吠中外喧誻往往为立狱令不胜頋被谪若此者屡矣公初来谒守守视公少年易之撼以虹治留公假州局公曰奉诏书不敢私自免试往临之苟有可以上关愿府无见爽相庇頼事不枝柱政无难为矣守颔之曰然既至严肃闭黙不露缺衅众莫测其端涯但密记奸桀防捕几辈白府逐他所自是一境平静防善誉闻富人责租使其奴欧逋者疻之公曰奴罪当然敎之者主耳并录之主惧匿不出捕急其徒计赂人代焉至廷下公曰是富人耶衣冠则尔其质乃贱袒视之肤革皲瘠果其家役仆也杖去直得其主而坐之自是彊宗大姓俯首蹑地栗不敢鼔踵谓神为公矣亡命多聚居辟隙昼则人夜相结为盗椎剽寇敓入舟撇大浪杳不得其所之廵儌日以告求问莫获民苦此公为立法以闾里编户什伍相保信一败并系无贷悉感惧相伺察讫公去无人遗一金至今长老道公即叹息矣迁殿中丞移绵州罗江县蜀人柔良畏事索摩抚公易虹治一用清简未逾时县事已告无所设簿书凝然械杻积蠧庑下徒吏偃倨门宇终日居甿不识追胥之扰尽力田事新黉舍聚良子弟置师敎之亲为讲说义训使循服其父兄感泣入谢相与谋写公之状于浮屠示世世无忘公成都士人盛甲天下其学术文章平日常相高不肯下服文潞公鎭蜀当贡士先时考官重其人人亦多豫以他事解不得已为之须柬辑奥大深险之目以苦之幸入等少不毁已旧常若此潞公尤慎之厯计部吏举无如公者请公起公未行众已曰其人矣及取士名出日皆人常所愿其得之者下帖然无一语明年登第十不遗一二闻者无不嘉其精工还朝以太常博士通判许州寻改永兴军公虽佐者然齾彊煦輭潜咨宻啓府寔頼之有猾盗屡抵法黥窜峤外者数矣每逃其家隐区落深密间出用凶力为人患人不敢正视孽久益剧后捕得法当流海上狱入公建说安抚使诛之安抚使怒瞪公曰通判欲使我挠法杀人耶公端色缓起曰愚非敢以刺骨事公者但陛下用公鎭京兆岂特区区若他郡吏守三尺事大小一委公以便宜杀一巨奸安知不治公之民数十百乎公在此渠敢蔑公治奈何安抚使悟从公议明日一府讙噪皆曰非贰车不宥恶盗蔓日以滋矣改屯田员外郎大祫加都官员外郎迁职方员外郎三白渠穿泾属之渭延袤二百里溉田无虑数千顷衣食亿万长安华原倚以为命国家为设官専总其事每秋稼罢鸠役酾辟及壤通荡无害一不如制壅阏溃坏乃不霑足民遂窃决争以死繇有司惰忽不厪力矣杨宣懿公辟公知渠事公自谷口行视且曰泾流本无穷率尝不能防饶者用之乖方也役作公督利夫二万筑堰岸上植表镌沟枝分股注旧嵗一过犹不给自公监乃二过有厌矣六县之土蒙被灌沃禾黍登倍易民之讼以为讴歌距今不衰矣迁屯田郎中知庆成军丁太夫人忧服除赐绯衣银鱼知辽州辽鄙小所治当陿阸前人忽之不事事吏顽惷民贫有欲诉者亡地益窘偪公为之籍记簿调赋役痬濯而莩饲之宛转旬月成就人咸安之诏求举堪清要吏梁丞相为大卤严峭少合特取公应书进之宰相方将汲用而公遂病至不起享年五十二呜呼公少好学博览兼记其譔述有尺度名声锵然为人器宇傥荡疎眉广口望之魁崛伟人也喜大节善论议于世务纎悉无不该究听之灼灼皆可立施用者与人欵曲接以恩意无一不相能故死之日上下咸嗟悼之娶李氏封南阳县君知书史为妇姑跬步以礼闺帷矩范邻里矜法自公死不复御文绣日蔬食诵佛书治家严嗃训子孙益不容自放男一人苍舒隽慧修爽杂习可喜攻词章善草前为高陵县主簿诸公誉之女一人适大理评事裴正民柔淑婉嬺克禀仪法孙若干人公有文集凡十卷所以为铭铭曰石以喾源康叔有孙靖伯之支碏为纯臣汉奋恂恂万石一门昶魏守莱东陵始迁至恺过江从官晋元仲覧于唐所秩亦尊后颇班班虽晦有人公世闗中孝谨所蕃起其荧将焰以炖服采吏涂赫然厥闻宣积勠勤势久且燔羣章交加进天之阍洊试扵州朱辽两轓治居穷嵓胥甿朴浑公为辑齐宜有毕完求贤下书外委要官太原得公亟喜以论上将寘之崇资显班厄乗其期中夀以沦人嗟谓天孰云而神公胡不留徳俾在民昔旟东征今柩西还御羞之隣鸣犊之原山蟠水纡问其言此地吉良可栖公魂公其来安以侈后昆
　　屯田郎中阎君墓志铭
　　公讳某字某其先太原人五世祖某尝为唐安郡从事因家焉曾祖某有异行乡党称慕陈文忠公咸平中仗使节慰抚二蜀搜猎幽隐表言其高朝廷下粟帛褒宠之祖某安善固节不乐仕进考某赠屯田郎中妣封旌徳县太君郎中既嗣累世令徳之后薰濡染渍刻意扵学酣嗜典册颠倒熟烂尤喜左氏春秋最为学者左右采获持去精义以下其他师淳化中顺贼起郡邑大扰郎中尽委去赀槖挈家所有书居二江野外奥曲贼不能到处穴地藏之曰货财吾不屑此书如为兵火蹂烬后求无有也事平出之使子弟日夜讲解诵习要之为名儒故有如公者子焉公天圣五年郡举进士南宫类其所程文奏入高等覆试廷下唱第裁得同学究出身公进抚陛楯辞不愿就愿复他日荐书意甚切上使中贵人防温语谕之乃已调佐永兴军醴泉县间益自勉造为词章遂锁主簿防以起于是中八年进士乙科授本军推官论代丁旌徳忧外除补泾州幕用举者改著作佐郎知彭州蒙阳县迁秘书丞太常博士监在京左厢店宅务以郎中防去职终制授屯田员外郎通判定州今丞相昌黎韩公时为经畧使判府事事一切委公凡有可以古义装润表疏使理趣较明有条纪不难谕者非防公无谁为之丞相视公礼特厚转都官员外郎赐五品服御史阙诏近臣上有行谊者补之今孙少傅抃为中丞防公名闻众惮公端劲难揉遂执仇议以罢拜职方员外郎知开封府县县治尽京城之半事目苛冗复为彊家巨宗佩贵挟奸侵挠纪律镌折下户锢理专利以居于已公至逾月皆懔懔自约不敢引手探公缓急孱贱孤弱始得开荡喑噎吐为和气至今议者谈治赤之最公先也防屯田郎中知磁州磁人钝缦少文公为立学选师以教育之躬自临视较试艺术旌引能者厉饬不逮故风尚蔼然一变椎俗民既礼让事亦休简未几移江南西路提防刑狱临川郡丞南昌从事皆大臣子弟倚借势力放肆贪暴前按察者率皆顾忌遮防阳不省问公视事即钩治之状得闻上逐去由是列郡倾耸震惕食饮眠寐不防检戒江南民虽尝以讼自喜然有以诖误入法者前人讳恶之槩尝以例移管他处公阅籍指辨尽还之乡袁州分宜县具狱上兄弟二人者劚发柩取物败其重意悉缀结増就一与其弟本非矣弟痴騃庸懦已悉承也公视状直曰兄乃贼弟何预为是必有以力转其情者属有司谨騐卒如公言各以罪免羣论称叹谓公神明矣公行庐陵有妇人来自岭南遣婢持尺纸诣公传言夫死无所附愿得适人以圗北归望公闵肯书此贵人无疑纳我公谓曰若主何在令自来婢去公曰外有人矣是将有利其财而为之谋以我为信者黙令捕之实为无頼者诱绐以觊其所赍装公致之狱道此伏罪而遣良校防送妇人归京防州民私贸盐以自业世世习扺冒虽毒惩痛断然不肯少悔者朝廷既亦以厚格当所获故捕吏务多得其状名至凶者取所赏往往鍜链平罪以当其所酬公下论切戒谓不可复者比防信丰令尝系此等囚逮二百人公引前一二简诘获犯实者五之二自是盐狱遂省至今人讴歌之嘉祐六年八月二十七日公权防守事且出聚僚吏区决如平时罢归食疾作药不及下以卒年六十五也公方重端梗简介静嘿自读书便好追订古圣贤所以立言示后世之意其为文章浩荡闳硕腾高踔逺解理析义夷易明白西南士人宗师之其讲议世故开列政要原所以治乱之端与夫所以致之之由如诵说可听以纪性孝友事亲生死无少怠养亡弟诸孤恩意益厚如已子善草得法然甚惜不妄写以与人于世少合凢取交扵人必始卒用信无以寒热易其守韩丞相最为知公方将荐用公而公遽亾矣呜呼其命也耶公先娶勾氏早世再娶李氏赠司空若拙之孙太子洗马绰之女柔懿恭惠治内有法封同安县君先公而卒男三人曰高叟曰真叟并补太庙斋郎曰孟叟举进士皆被慈训敦厉素业非所以陨坠公之所植者女一人嫁前进士毛世勣以治平元年十一月某日葬扵晋原县白马乡飞鳬里之先茔于其塟也韩丞相以诗悼之真叟以同尝论文于公之左右来求铭为之铭曰测古之深蹈道之高极其端涯静不以劳伟然充中仁磨义轧孰司其闗久不使发有地十州既尝少施曾不滂洋大故以随孰谓乎公而遽及此天其昌之有书有子









　　丹渊集卷三十六
　　钦定四库全书
　　丹渊集巻三十七　　　　　宋　文同　撰墓志
　　都官员外郎钱君墓志铭
　　亡友去私讳衮姓钱氏怀安军金堂县人生七年而孤其世父良绝器之敎养若已子去私性淳笃寡言笑嗜学诸儿挽引与戏不过畧就其处已复还几案对简册尔尝寱诵诗书终巻不乱既冠文章道谊鸿丽通博翕然闻两蜀间士大夫争求交之庆厯初举开封府进士试廷下不中遂归曰吾术其未至耶郊居外人事尽取所有书日夜考究腾高入深裒擥剔抉无所不得以为其所有犹曰未也是岁秋赋尚不肯应书太守集贤林侯槩力起之且缓期以待去私为出并诸生试侯取去私为第一人明年遂中甲科调江陵节度推官老奸夙黠不敢侮妄时故相刘公沆临府刚严峭劲少所推借尝谓去私曰君始仕而论事多与法合岂少习之耶去私言是安假习法与人情何尝甚相逺若处之平心自可决不疑矣公是之他日见其所为文叹曰君事业有如此簿书岂可久相仍哉荐之再授京兆府掌书记晏元献最爱去私尝召与语终日文潞公来雍以宾佐自随朝廷改去私定国军幕潞公畱之屡试以难剧皆办称其才文章奬奏迁著作郎知河南府登封县县有嵩阳书院师席久倚生徒尽散落去私尽料邑人子弟之良者遣往敎之四方之士来者皆畱其中嵩阳之学至今为盛盖去私至后始能如此京洛之民窳堕事末利不重垦稼去私为遍诣田间相视指度沟泉垅壤艺食桑稻以法授其民饱暖之颍许之人转流而占籍者嵗嵗加益嵩少天下山水最佳絶处峦岭涧谷幽深奥邃道祠佛宇布若聨罫前朝高爽傲逸之士遗迹如昨今秘书监刘公几与去私为泉石之友间常步入以极其胜连月忘反而县无废事迁秘书丞签书兴州判官防公事州在崎岖山壑之中民吏椎质诸不如事向官此者但务一切去私为其整比次娖条理巨细无有违失兴遂名治郡至今袭用其术改太常博士屯田员外郎赐服五品鳯翔盩厔县望迁泽置马务监牧使举去私主之兼知县事县介岐雍土田演沃民高赀常以雄横相鎭迮素号难治去私一以至诚治之久而其下不敢以毫髪不可事儌幸于去私治平刺陜西义勇其法不问衣冠与下户皆籍人甚骇恐去私为白府免不听移书转运使为奏朝廷从之众始安尝有两词诣去私辨客有绐其所不直者厚纳其金阳为将以言于去私所易其狱去私理之自如其人出逼客复取金去私知但黙笑待客如平时外人益信去私之公且谓去私仁人长者而指客不若犬彘闾巷籍籍交口颂骂客竟以羞死改都官员外郎今韩大参为三司使奏去私通判其府事未报而去私卒治平三年六月十七日也享年五十三去私为人情地夷旷无有径路而所与之游者无贤不肖皆得其欢心而去私胷中辨其所以为贤不肖者实皎然尔事世父孝谨尤笃尝以其所当迁官具情防闻上且曰臣伯良有大恩于臣愿求授之天子嘉焉命遂下廪给之赢尽分致其族以至及其故旧所不能自济者其于自奉裁足而已器服玩好散置几格人所欲得随其取去未尝有一言之吝其临政明敏爱恕不务巧刻辩诘诉讼傥无深非重过皆讲解使去初若寛简不断然而淹久浸漉于人尽惬其所素意盖本不欲相疵痕而后可使复为完好者也故毎去人必思之罢登封累年尝复过之邑人扶老提穉相与出郊候拜留连不忍辄去左右送之复如此既死二曲人有讼不得其所伸者知其无可奈何则必诣去私殡室沥酒烧币号泣告诉具道其所以如此不能复见去私为其区处之者反覆丁宁而后去此古人得循吏之称班于简册者未必有能过于此宦意尤泊然不顾计刘丞相晏元献文潞公最为知去私者是数公其力傥畧施于去私则可以度越伦辈为显官贵人而去私未尝辄一开口以希其有所进拔人语之去私终不为易其所存同尝防长期逺约待去私者久矣且不谓遽然至于如此呜呼哀哉去私曾祖讳赞祖讳绪父讳炤赠职方员外郎世世皆用儒学倡于蜀以春秋名其家母王氏赠僊居县太君夫人耿氏婉静端素仪度可法自归去私相与营饬家事外齐内明资去私于学以至得第从官在雍婴疾遂去世再娶江氏刑部郎中集贤校理同修起居注林复之女封长安县君贤而有文去私没后家甚贫长安安之不戚戚惟督诸子为学期以复兴门户为意男六人端甫端夫端履端衡端诚端懿女四人长适进士侯去非余尚幼去私有文集二十巻大抵淳重明白长于议论以熈宁四年二月丙寅塟于盩厔县仙游乡黄龙原耿夫人祔焉端甫昆仲以同于其父交游为最深者来哭求铭同辞之不巳既泣且铭之曰呜呼去私其可谓当世之淑人君子者也寛裕和懿才明敏给政事文学皆有能誉而其官其夀两不能获夫天之报効于人所以必然用善恶之行者同尝论之精且宻矣今于去私又使人置疑于其间也竟何如哉去私所有已不自愧于人其子孙复能嗣其业当有复能兴大之者呜呼去私想固无恨矣铭去私之墓者同也去私闻之乎呜呼哀哉
　　屯田员外郎罗君墓志铭
　　治平二年九月十日职方员外郎罗君登诣同扵成都回车馆手授其友进士张简所为其先君行状一通且曰登将以十一月二十九日塟先人于晋原文井乡富饶里伏念先人为人终身之大端于世可无愧非以文字载而藏诸墓则恐不知于后人登罪逆愈深矣敢以此累左右愿哀其衷诺之同屡以不敏让不得退而按其状以书其辞云君讳致恭字奉之其先蒙于三国时自襄阳来为广汉太守其子宪后有功于晋室封西鄂侯谥曰烈子袭复守广汉兄之子尚又为益州刺史值时扰攘遂家于蜀厥后累世不显至君之高曾皆居扵卭之安仁自大父始迁于益之双流君既生七年而孤与母阎依外氏于唐安由是为其郡人顺贼叛唐安先遭兵君始九岁其外兄阎太古携君遁逃伏匿草野贼诛太古收敛其所藏书与君日夜讲读君能暗诵尚书自尧典至秦誓一起不絶太古每称爱之授以左氏春秋尽通其学君复以其所能勉励太古之子颙故有文行为西南名人君事母孝闾里以为法初徙唐安也双流有良田三百畆母以君幼且属其亲句氏者主之句氏无赖以酒坏其产又及君母之所托比君冠一塍亦无有也君问求不得遂絶口不道人诘之君曰始谋欲其为吾干视此田者乃吾母之不疑其为人而诿之耳今其既【阙】人有异吾母之所不疑吾将争之讵不伤吾母之心乎吾不为矣议者深叹之性刚严恶人之不以正直奉其身尤讳方外怪妄之说与夫鬼神荒惑之事有语者辄折之不少容故乡里惮焉筑室北城外使子弟学求名儒为之师友自身督其业日考其进否为劝沮景祐中职方君一举中进士第郡人争欲以文学大其门户者以君为之标榜焉君以庆厯元年三月二十日以疾卒于家享年五十九累以子官赠屯田员外郎曾祖讳毅祖讳遵道父讳显君之配曰樊氏封长夀县君君生男二人长职方君也行谊粹敏居官人徳之次曰懿为学有守女二人一适四门助教张中正一适进士樊厚早世孙四人曰贻孙彭孙夀孙宜孙铭曰君裔本颛顼后以国得姓三世守蜀一絶不续防千载无闻人君少时艰难遭盛明始以文训子弟子巳仕渐显君亦躬受其荣自此复绵绵以兴矣呜呼君无恨也
　　咸阳主簿任君墓志铭
　　君讳某字某性沈敏仪神端厚自入横舍遂好学凡五经未十嵗悉通诵造词章谨严如其为人两举进士皆首送治平二年与其弟更俱中第南台调主京兆府咸阳簿县居要剧凡西北使车兵籍往来之所求索者日月不废领户复繁伙以曲直来廷下祈取裁辨之者旦暮相缨绋君始至会令尉缺能独当其事巨细区处各中其会殊不若以经营而累其中者上官咸咨之君尝期更共举贤良方正会得符徙筦义谷税幸以暇习科业昼夜不自休重防因得疾求归筦城中开元佛寺万药进不効乃革召其孥谕之曰是理吾固已知之矣唯父母官塞上逺不得一诀此为恨持入于地下无穷矣言讫乃告尽享年三十六治平三年六月初八日也秦蜀之人闻者皆衋然涕洟谈其为人娶雍氏生男子二人一忠恕年十一嵗一小字遗庆君没一月始生女子四人许嫁廖氏黄氏王氏一方三嵗有文集二十巻皆讲道济时之术久必传者君之先本长安万年人十二代祖壁自江州移阆州刺史卒以世乱不归乃家新井县八代祖畹与其兄畴唐元和中继登进士既贵遂改所居乡里为二龙乡三溪为桂枝村七代祖椿徙梓州郪县木庄今为郪人曾祖某不仕祖某赠尚书职方员外郎父某屯田郎中通判原州母某县君雍氏初君赴官徙郎中至岐留五日别去上马屡顾大泣且恋恋郎中心异之谓与常殊也后一年郎中表致政得请还里中乃与其柩归始悟其长辞已去年矣于是以某年某月某日塟于盐亭县石阔里西山祖夫人之茔次郎中以某知君俾其志君墓铭曰于惟彦安来将胡为志大莫充才不以施三纪遽去飇惊电驰吾从而文以永尔悲后万千年读之者谁
　　殿中丞杜君墓志铭
　　君讳某字某其上世长安杜陵人曾祖知权唐广明中与公孙俗者同以医侍僖宗幸成都后以劒南山水佳秀爱之乃留居遂为普安郡人祖昭少有懿行家饶财里人多从之假贷久而有不能自偿者见其人愈慰以好语计终不可责则尽取其劵投诸火不复问众咸德之父震性端重喜立风节太平兴国诏书取天下善士为乡里所称者将官之守臣以震闻既至阙下辞不愿仕以归识者咨其高然好学不倦自六经厯代史以至曲说小传皆手冩极精楷校对无少谬日夜督君从事其中君沈敏强博无所不览凡见古人行事卓然有在人所以不能为之者未尝不拊已嗟诵赏激再三起而疏之于屏壁牎户日自省阅又以敎子孙复为其亲友良子弟说是人者所立有如此但人自不能勉尔勉之何独其人耶尝曰予不能仕矣有子行吾能使为之两蜀文士无不延致俾其子与之游行遂善其学庆厯中一上中进士今为都官员外郎君凡从其子官率以忠义仁恕敎其为政故行所至以治称君力矣君生平爽健少疾嘉祐五年八月二十日在同州之官舍忽告病渐革以至不起太子賔客赵公良规时将州素与君徃来甚厚闻君卒走临君丧哭之恸为文祭之极哀州人无少长皆下泣曰善人死矣享年七十四君先娶公孙氏乃其先所与同入蜀名俗者之后先卒赠荥阳县太君再娶何氏君亡未几亦卒赠新安县太君行以治平四年五月十三日塟君于华州华隂县保德乡仙谷口之北二里二夫人者从焉君以子恩为大理评事致仕再赠殿中丞一子中都君行也二女长适绵州进士蒲检次适阆州进士蒲臯孙若干人中都君与同有闾里之旧同常爱中都君之为人和粹温厚见属铭其父之墓不敢辞为之铭铭曰祖莳之父薅之子获之而君拥其资以自燕嬉以享乎夀祺以太华之隂而为之归兹世之所希兮







　　丹渊集卷三十七
　　钦定四库全书
　　丹渊集卷三十八　　　　　宋　文同　撰墓志
　　试秘书省校书郎赵君墓志铭
　　治平二年五月十三日龙圗阁直学士吏部员外郎知成都府天水赵公某之子新授将仕郎试秘书省校书郎知杭州于潜县事监西京粮料院名屼字景山以疾卒于洛阳之官舍卜以某年某月某日载其柩归衢州葬于某县某乡某里某原龙圗公一日召其部吏广汉郡尉文某语之曰余之子不幸蚤弃世余常观其所为宜有以舒发流闻扵后者今已矣使其志不克就呜呼余识子且旧子可为余志其墓同被命唯唯退自念同文字朴澁何足以缀缉于潜君之美行告于无穷然辱龙圗公眷爱之重当勉强无以辞乃按于潜君之叔著作佐郎杨之状云君之生风度竦秀寡言笑既毁齿性益聪悟诵书画字无一日不加进龙圗公友爱羣弟多携之官每退食即便舍相与磨讲道谊为文章而君常入诸父行谨谨就业未始畧遨嬉不满其所程淳粹和厚无毫发儿侄之过一家欣爱之年十六举进士不中归自闭嘿愈奋厉増力极取防太学事先生胡瑗授诸经钩探擿抉造诣深隠纂譔辞语精简浑重瑗独常称之同舍生三十人君最少动有仪法众以君不敢燕惰废所事两就天府贡礼部辄落龙圗公为益州路转运使用祫享授君太庙斋郎嘉祐中鏁试嘉庆院复得是时场屋方议以策论取士天下豪俊并挟艺京师无一人肯自以为吾不如某人而愿下之者南宫主司皆禁林钜公亦审慎戒饬以待多士既试文卷坌入悉高谭剧辨磊磊可畏而柬次其可以应当世之所宜用者上之以君当奏名第六扵是都下烜然驰声称遂逺闻龙圗公向在台谏论事不少避权贵风威逼人海内骇伏人至是得君名皆曰赵氏复有此子矣中第御前调宪州司理参军或谓曰君盛年有令誉从宦邉藩荣途自此逺矣君曰虽然吾安念此吾亲之侧无他兄弟以恃且旦暮去左右岂所云乐耶因留不之官今皇帝改元之二年春龙圗公自河北都转运使移成都朝廷以君为县令假局河南府且使视其家未治事得疾药不效寖革母夫人在旁日夜忧泣无所问计君徐起安坐怡顔色如平时曰死生固有定期自昔人谁逃者愿母自苦恐耿耿祗以累阿因索纸为书将留诀成都裁数行复裂之曰此又重吾大人之伤也遂投笔以卒时年三十一噫君之事其止此耶君既为名臣子早以文行知扵人死之日中外士大夫与其所往还及龙圗公尝所临之吏民无不嗟悼以泣且疑夫天地鬼神以祸福考善恶而施之者于君殊未为可谅矣君博学喜辨论雅善鼓琴平居入静室为雍容闲澹之音以揄扬其和易之性闻之者皆泊然防世虑扰其中好黄帝书晓诊法明药品之所以能为功与病之可治不治之状尝被羸疾惧其亲为忧隂自疗之至愈不以告有文数十篇语气浩荡皆可与当时号能为词章者较上下余未就君之先本防稽人上有官于衢州者因留不去今家焉曾祖讳某庐州庐江县尉善吟诗其语清深险峭不类近世作者有集行人间人争诵之祖讳某广州南海县主簿赠给事中君娶时氏生女子四人长十三嵗余尚幼男子一人名河北郎始三嵗母安定郡君徐氏见君物故闻君语一悟遂自解不邑邑铭曰惟君之生蹈庆之基凭坚乗完孰惮以危爰初横经在勤弗嬉道妙圣真取深其师乃试天官汪洋发词下动诸公争收竞持籍名于髙盛誉四驰获第入铨犴狱是司曰吾之亲有子止斯敢名宦防去左右为遂留其旁气下声怡余力扵行学问愈滋帝用成都疏恩淋漓居君洛阳廪事以尸乃进尔资乃便尔私曾不久焉得疾莫医遂至奄然羣啼众嬉于嗟乎君命曷若兹回谊之亡君齿与差何天扵贤不假以耆纷纭妄庸夀或介眉当其在婴百福承之太末之旧兆累累君归其丘列祖是毗山磨水淤名岂即衰刻词茫茫以慰永思
　　梓州处士张公墓志铭
　　有笃行君子姓张氏名温其字希泽居梓州城中六十五年治平改元正月日以疾终于家闾巷田野之人凡见闻其所以为人者皆涕泣相吊曰天胡为而遽夺若人之夀耶如是者累月矣希泽少喜儒术经传百家曲学小说无不尽读既读无不尽晓其大抵举进士不中乃放肆自得与世俗俯仰浩然若不可以法制收敛之者性明悟内行孝谨知是身不足以为巳有故投之于自然之域而不以贫贱富贵累其心谓捄人疾苦其惠利为无涯故颛向医艺而大究其精巧父母死日夜膜拜西方圣人自阅十二分教者数过以圗报防极至老无少倦赴人病急虽风雨道途之阻未尝辄以辞既而不复计校其所以为谢死之日使人攀慕哀戚者以此好饮酒至頽倒而语言不乱善谈谑亹亹可听人多记去以娱其坐賔与人交终身常恐有毫发之缺而不得其欢心也人或非意侵之曾不以恨至胷中遇之如平时其人久亦自悔年未三十防其配遂终身不娶庆厯中余始自水防来应举是时郡中诸君未甚识余然槩以疏外辟之希泽一见余于稠人遂引其友陈颙信臣诣余于邸退相谓曰吾辈有子常患无良师友以磨切之者今见其人矣于是二人者各遣其子以从余逰待余二十年日日益恭希泽初得疾余持服里居遣人之希泽报曰我无状子最为知我者今病革不复见子愿得子之文以记我死死瞑目矣既死其子以某年某月某日塟于某乡某里余方在京师不得哭送輤车之后又不得以文与俱薶扵幽壤诚所恨矣归而其子择交以其先人尝见累于余也叙其理命屡以抵余且曰陈臯希古先生既已志先人之墓矣其所以为之表者非君也其谁为之余乃具次希泽之生平如此复系以辞而哀之云禀完而弗駮又辅以学性其浑矣检诸身动不失伦何疵咎之或履得于是陶然自贵可以谓之君子天胡以夀畀彼厚而独啬于此嗟乎希泽魂安所适兮一世云已
　　秘书丞陈君墓志铭
　　君讳叔献字元之蜀州新津人其上丗由颍川从僖宗入蜀因不归籍此县东北鳯皇冈有丘墓十许世深林巨木蔚然有豪宗大姓气象而自五代已降无仕者君生而耸慧始读书一厯目而遂贯扵心不废防下笔走词语骎骎不可止遏其徒尊畏之中皇祐元年进士第为万州司户参军居官如故习老黠吏不敢肆其巧忠守缺转运使以君摄其事久之郡政大治人尽服察举得令移郴县郴湖南小邑民吏杂扰牒诉日日堆几案索裁决君始视事睨廷下忽取一人者钩诘之本防民也寓扵此凡二十年受赇出入乡市搆两讼以乱令治谓君新至故杂稠人观君听断是否期中之得情如此具对闻之安抚使流他郡自是恶少相语以君为神不知其用何术也狱辞遂省县之粟移扵衡往反数百里下户不能独去人有倍敛其酬为输之者往往遁避不可求遂至再纳此弊尤甚君择高赀附其直与并干之故赋入办先诸县里民有各失一犊者逾年甲始获于乙乙拒益坚诣县辨君俾引其防使视犊跃就其乳乃还甲争遂定一邑嗟尚之马氏窃多横赋每丁嵗有常率几百年仁宗朝有诏一切除之而郴道衡永桂阳监不谕防督敛尚急君建言转运使悉免防虑数万万而方二三千里之民始得掷去重压而舒四体矣羣口邕邕颂君不休同年陈启期过县闻之作诗与君有巨刃秋霜寒之句及罢民遮道涕挽极谢乃得行入朝授著作佐郎知绵州魏城县迁秘书丞赐绯衣银鱼魏城之政大抵不甚力而自占八邑之最嵗满以太夫人年髙乞便地复得巴西县未赴因卧疾熙寜元年七月某日遂卒于其家享年五十一君素羸防平时常喘喘畏风萧然骨立若不能朝暮人也然临事讲利害决是非气厉而语壮短长见前不可屈盖刚果内蓄以学术辅之而吐理明白也性孝友事太夫人每惧以已疾为忧常强饭设精神以立左右问之答亡恙太夫人乃喜姊二人贫且孀君指腴田二顷赒之终身以及其甥又为经营其家使其族之狠忿暴戾者不敢犯与人交简介若不相宻而遇有所急难冒锋刃入汤火肯为也死之日无谁不沾泣初病革其弟叔达问所以欲为君曰我何所言但佩恨入地而不能冺灭者使老母不及封而哭我矣虽然愿得与可文纳吾圹中乃幸也泪数行下气遂絶曽祖某祖某考某母唐氏年八十君娶乐氏再娶周氏男一人君轸女一人适太学进士勾龙孙女二人以某年某月日葬扵某乡某原叔达以君之见属具书遣介来道君之语求铭其墓同乃君之同年进士与防甚熟泣而铭之曰奄奄其息兮崭崭其形人视之而不知其中兮但常惜其不能以久生然其论议之髙兮区处之明盖受于所禀兮而发扵所行胡不锡以永年兮中道以倾伊神理之茫昧兮善恶安足以讲评呜呼元之兮吾何忍而此铭
　　李公泽墓志铭
</div>
    <div class="pagination">
<a href="丹渊集_page25.html">上一页</a><span>...</span><a href="丹渊集_page21.html">21</a><a href="丹渊集_page22.html">22</a><a href="丹渊集_page23.html">23</a><a href="丹渊集_page24.html">24</a><a href="丹渊集_page25.html">25</a><span class="current-page">26</span><a href="丹渊集_page27.html">27</a><a href="丹渊集_page28.html">28</a><a href="丹渊集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
