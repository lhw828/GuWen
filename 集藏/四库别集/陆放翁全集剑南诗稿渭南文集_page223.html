<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 223 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 223 页/共 361 页</h1>
    <div class="content">心常凝不动，形要小劳之。活火闲煎茗，残枰静拾棋。晒书朝日出，丸药昼阴移。意
适还休去，悠然到睡时。
又
曩得治中俸，湖山偶卜居。身尝著禾谱，儿解读农书。遇事绝欣厌，接人均戚疏。乾
坤虽浩浩，等於一蘧庐。
又
秋暑虽犹在，晨兴气已清。蛮童扫荒径，獠婢涤空铛。病树有凋叶，残蝉无壮声。书
生守故态，已复理灯檠。
又
种树清阴满，钞书蠹字穿。老身犹在世，屈指不如年。弃纸储诗稿，长筒聚药钱。一
生如一日，正可付之天。
又
望远目犹明，登高脚更轻。每思游赤壁，时梦上青城。灯下书如蚁，花前饮似鲸。古
仙曾历考，强半出儒生。
又
昨者风雨过，浩然天地秋。年光双雪鬓，生计一渔舟。卖药来查浦，听猿到沃洲。平
生畏暑毒，八月记初游。
出游二首
来往人间不计年，一枝筇竹雪垂肩。扫除身外闲名利，师友书中古圣贤。支遁山前饶
石水，葛洪井畔惨风烟。小痴大黠君无笑，买断秋光不用钱。
又
行路迢迢入谷斜，系驴来憩野人家。山童负担卖红果，村女缘篱采碧花。篝火就炊朝
甑饭，汲泉自煮午瓯茶。闲游本自无程数，邂逅何妨一笑哗。
东窗独坐书怀
秋豪外物不关心，竹坞梅村惜未深。蓬户夜凉灯煜爚，盆山雨润木萧森。洁斋入静三
熏沐，宴坐降魔七纵擒。但恨图书阙调护，不胜鼠啮与虫侵。
书叹
齐民困衣食，如疲马思秣。我欲达其情，疏远畏强聒。有司或苛取，兼并亦豪夺。正
如横江网，一举孰能脱。政本在养民，此论岂迂阔。我今虽退休，尝缀廷议末。明恩殊未
报，敢自同衣褐。吾君不可负，愿治甚饥渴。
荷锄
五亩畦蔬地，秋来日荷锄。何曾笑尔辈，但觉爱吾庐。胆怯沽官酿，瞳昏读监书。区
区尚多事，未解杂樵渔。
病卧
老境偏饶卧，秋天不肯晴。愁凭书解散，病仗药支撑。果熟鸟乌乐，村深鸡犬声。边
头定何似，颇说募新兵。
秋夜独坐闻里中鼓吹声
收尽浮云见素娥，青天脉脉映明河。时平里巷吹弹闹，岁熟人家嫁娶多。高会不知清
夜永，散归想见醉颜酡。小窗灯火晶荧处，也有人赓七月歌。
老叹
老翁终曰饱还嬉，常拾儿童竹马骑。食为齿摇艰咀嚼，冠因发少易倾欹。乌乌歌罢人
谁问，咄咄书成自不知。堪笑残生似蒲柳，秋风未到已先衰。
草堂
南出湖壖有废堤，草堂只在鹳巢西。清风满榻眠初起，落叶平沟路欲迷。新酒已知迎
社熟，秋莺犹作傍檐啼。邻翁相遇饶言笑，共喜年丰米价低。
斋中读书罢有感
少年学问苦匆匆，弦诵光阴转手空。圣域渊源虽自力，故交零落与谁同。荒村莫恨身
垂老，后世元知论自公。但掩斋扉凭曲几，忘忧正在寂寥中。
雨欲作步至浦口
雨作千山暗，风来万木号。放怀忘世事，徐步出亭皋。野处惟知遁，心期不复豪。宋
清捐善药，须贾遗绨袍。宁乞陶翁食，难饣甫楚客糟。精心穷易老，馀力及庄骚。杖屦时行
乐，锄耰惯作劳。正令朝夕死，犹足遂吾高。
镜湖有鸟名水凫鸣于春夏间若曰打麦作饭偶有所感而作
人生天地中，赋予各有限。所享过所赋，鲜不贻后患。玉食害而家，此语禹所难。麦
饭勿谓薄，耕时泥及骭。土土留竹为挟，盐酪调藜苋。吾愧人岂知，尚以陋见讪。恨亦见事
迟，失脚堕名宦。千载梁伯莺，巍然言无间。
自述
早畏危机避巧丸，长安未到意先阑。心如老马虽知路，身似鸣蛙不属官。闲驾柴车无
远近，旋沽村酒半甜酸。群儿何足劳情恕，胸次从初抵海宽。
秋兴十二首
晨兴秋色已凄凄，咿喔犹闻隔浦鸡。说与应门谢来客，要乘微雨理蔬畦。
又
村酒甜酸市酒浑，犹胜终日对空樽。茅斋不奈秋萧瑟，蹋雨来敲野店门。
又
囷储赤米枝梧饭，箧有青毡准拟寒。政使堆金无处用，不须常贮一钱看。
又
病起残骸不自支，旋烹藜粥解饥羸。一编蠹简青灯下，恰似吴僧夜讲时。
又
莫笑门庭草棘荒，也能随事答年光。半瓶野店沽醇碧，一畚邻园饷矮黄。
又
白头韭美腌齑熟，赤页尾鱼鲜斫鱼曾成。却对盘飧三太息，老年一饱费经营。
又
淹速从来但信缘，襟怀无日不超然。唤船渡口因闲立，待饭僧床得斩
足 眠。
又
惩羹吹齑岂其非，亡羊补牢理所宜。白头始访金丹术，莫笑龟堂见事迟。
又
赫赫能令京兆死，沾沾正坐魏其愚。何如陆子山行乐，胪膊常悬酒一壶。
又
放翁老矣欲何之，采药名山更不疑。但入剡中行百里，姓名颜状有谁知。
又
樵客高僧两断蓬，偶同烟榜泛秋风。栖贤雪夜匆匆别，岂意相逢在剡中。
又
鼍鼓华鲸响寺廊，残芜落叶弄秋光。蹇驴系著门前柳，闲觅题名拂败墙。
秋夕书事二首
秋夕初多露，渔家半掩扉。鹊飞山月出，犬吠市船归。影瘦悲形瘁，冠偏感发稀。眼
中无宿士，老我欲畴依。
又
寂寂青枫岸，萧萧白版扉。端居常懒动，偶出欲忘归。时泰徵科简，师还驿置稀。江
村日无事，烟火自相依。
薄粥
薄粥枝梧未死身，饥肠且免转车轮。从来不解周家意。养老常须祝鲠人。
拄杖
吾尝评拄杖，妙处在轻坚。何日提携汝，同登入峡船。
小筑二首
小筑清溪尾，萧森万竹蟠。庵庐虽逼仄，庭户亦平宽。摘果观猿哺，开龙放鹤盘。澹
然还过日，无处著悲欢。
又
小筑随高下，园池皆自然。锄山得灵药，属斤坎遇寒泉。幽槛花房敛，深林果带骈。邻
翁亦好事，相伴送流年。
</div>
    <div class="pagination">
<a href="陆放翁全集剑南诗稿渭南文集_page222.html">上一页</a><span>...</span><a href="陆放翁全集剑南诗稿渭南文集_page218.html">218</a><a href="陆放翁全集剑南诗稿渭南文集_page219.html">219</a><a href="陆放翁全集剑南诗稿渭南文集_page220.html">220</a><a href="陆放翁全集剑南诗稿渭南文集_page221.html">221</a><a href="陆放翁全集剑南诗稿渭南文集_page222.html">222</a><span class="current-page">223</span><a href="陆放翁全集剑南诗稿渭南文集_page224.html">224</a><a href="陆放翁全集剑南诗稿渭南文集_page225.html">225</a><a href="陆放翁全集剑南诗稿渭南文集_page226.html">226</a><a href="陆放翁全集剑南诗稿渭南文集_page227.html">227</a><a href="陆放翁全集剑南诗稿渭南文集_page228.html">228</a><span>...</span><a href="陆放翁全集剑南诗稿渭南文集_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
