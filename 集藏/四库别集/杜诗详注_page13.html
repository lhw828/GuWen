<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 13 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 13 页/共 48 页
  </h1>
  <div class="content">
   【朱瀚曰一主一賔对仗成篇而错纵照应极结搆之法起语郑重次聨谦谨腹聨真率结语殷勤如聆其謦欬如见其仪型较之香山诸作真觉髙曾规矩肃肃雝雝也】
　　【罗大经曰近时赵紫芝诗云一瓶茶外无祗待同上西楼看晚山世以为佳然杜少陵云莫嫌野外无供给乘兴还来看药栏即此意也杜子野诗云寻常一様窗前月才有梅花便不同世亦以为佳然唐人诗云世间何处无风月才到僧房分外清亦此意也欲道古人所未道信矣其难矣紫芝又有诗云野水多于地春山半是云世尤以为佳然余读文苑英华所载唐诗两句皆有之但不作一处耳唐僧诗云河分冈势断春入烧痕青有僧嘲其蹈袭云河分冈势司空曙春入烧痕刘长卿不是师兄偷古句古人诗句犯师兄此虽戏言理实如此作诗者岂故欲窃古人之语以为已语哉景意所触自有偶然而同者葢自开辟以至于今只是如此风花雪月只是如此人情物态】
　　狂夫【鹤注编在上元元年　卢注此诗因草堂而兴感诗成之后用末句狂夫为题　诗狂夫瞿瞿】
　　万里桥西一【一作新】草堂百花潭水即沧浪风含翠篠【音小】娟娟净【一作静】雨裛红蕖冉冉香厚禄故人书断絶恒饥稚子色凄凉欲填沟壑惟疎放自笑狂夫老更狂【上四言草堂之景聊堪自适下因客况艰难而托为笑傲之词竹篠在堂迎风则愈呈其疎秀荷蕖在潭霑雨则更叶其芬芳娟娟美好貌冉冉渐至貌　朱瀚注以故人享厚禄而书并断絶致幼子受恒饥而色带凄凉每句三层语最沈痛然身濒沟壑而唯自笑疎狂终不怨恨故人可见公之旷懐矣　杜臆故人必有所指但谓裴冕则非堂既成后冕方去蜀也　华阳国志少城西南两江有七桥南渡流曰万里桥在城都县南八里即诸葛亮送费袆处因以为名　顾注北山移文李善注引梁简文帝草堂传曰汝南周颙昔经在蜀以蜀草堂寺林壑可懐乃于钟岭雷次宗学舘立寺因名草堂所谓草堂之灵也公卜居浣花里近草堂寺因以命名耳　陆游笔记四月十九日成都谓之浣花遨头宴于杜子美草堂沧浪亭倾城皆出自开岁宴游至是日止蜀人云虽戴白之老未尝见浣花日有雨　夏书嶓冡漾东流为汉又东为沧浪之水一统志在襄阳府均州垂影钓沧浪　谢灵运诗緑篠媚清涟　鲍照诗娟娟似蛾眉　梁简文帝诗红蕖间青琐紫蔓湿丹楹　选诗柔条纷冉冉　淮南子无大功而有厚禄　王濬表人道防絶　国策愿及未填沟壑而托之　向秀思旧赋嵇康志逺而疎吕安心旷而放公诗毎用疎放本此】
　　【罗大经鹤林玉露云风含雨浥一聨上句风中有雨下句雨中有风谓之互体杨诚斋诗緑光风动麦白碎日翻池风日互映亦本于此但杜本无心杨则有意矣】
　　【杨升庵谓诗中叠字最难下唯少陵用之独工今按七律中有用之句首者如娟娟戏蝶过闲幔片片轻鸥下急湍短短桃花临水岸轻轻栁絮防人衣青青竹笋迎船出白白江鱼入馔来是也有用之句尾者如信宿渔人还泛泛清秋燕子故飞飞小院囘廊春寂寂浴鳬飞鹭晚悠悠客子入门月皎皎谁家捣练风凄凄是也有用之上腰者宫草霏霏承委佩炉烟细细驻游丝江天漠漠鸟双去风雨时时龙一吟云石荧荧髙叶晚风江飒飒乱防秋山水苍苍落日曛竹竿袅袅细泉分是也有用之下腰者如穿花蛱蝶深深见防水蜻蜓欵欵飞风含翠篠娟娟净雨裛红蕖冉冉香无边落水萧萧下不尽长江滚滚来碧窗宿雾蒙蒙湿朱拱浮云细细轻是也声谐义恰句句带仙灵之气真不可及矣】
　　田舍【鹤注此当是上元元年初夏作观榉栁枇杷可见　世説王大将军旧有田舍名】
　　田舍清江曲【一作上】柴门古道旁草深迷市井地僻懒衣裳杨栁【唐顾陶类编作杨栁一作榉栁榉居许切正异作柜】枝枝弱枇杷对对【从顾陶本一作树树】香鸬鷀西日照晒翅满渔梁【上四叙邨居荒僻下言景物之幽闲晋书陶潜传惟至田舍及庐山游观而已　楚辞隠岷山以清江　元行防诗草深斜径成　风俗通古者】
　　【二十五亩为一井因为市交易故称市井　上林赋卢橘夏熟注即枇杷也左思蜀都赋其园则有林擒枇杷李善注枇杷冬华黄实本出蜀中　晋乐歌君非鸬鷀鸟洙曰鸬鷀水鸟蜀人以之捕鱼　诗疏敝败之笱在于鱼梁赵曰陶侃母责其为渔梁吏而寄鲊】
　　【学林新编曰此诗以榉栁对枇杷或谓榉栁者栁之一种其名为榉栁非双声字也枇杷乃双声字相对未工予谓诗题曰田舍则当在田舍时偶然见此二物举以成对耳如觅松苗子诗云落落出羣非榉栁青青不朽岂杨梅杨梅乃梅之一种以此相配乃正对也】
　　江邨【鹤注此当是上元元年夏作　谢朓诗暧暧江邨见】
　　清江一曲抱邨流长夏江邨事事幽自去自来【一作归】梁上燕相亲相近【去声】水中鸥老妻画纸为【一作成】棊局稚子敲针作钓钩但有故人供【樊作分】禄米【此从英华一作多病所须惟药物】微躯此外更何【一作无】求【江邨幽事起中四句梁燕属邨水鸥属江棋局属邨钓钩属江所谓事事幽也末则江邨自适有与世无求之意　燕鸥二句见物我忘机妻子二句见老少各得葢多年匍匐至此始得少休也　周注清江指浣花溪王台卿诗清江穷广深　世説周顗曰吾若万里长江何能不千里一曲　沈佺期诗坐看长夏晚　陶潜诗事事在中都　吴筠诗一燕海上来一燕髙梁息　何逊诗可怜双白鸥朝夕水上游　晋李秀四维赋序四维戏者卫尉摰侯所造也画纸为局截木为棋　东方朔七谏以直针而钓兮又何鱼之能得惟直针不可以钓故敲针作钩也汉乐府乌生曲钓钩尚得鲤鱼口　分禄米亦指裴冕此暗用公孙给俸禄于故人事　张华赋行药物以为娱　局字物字叠用入声当从英华为是且禄米分给包得妻子在内　谢灵运山居赋奉微躯以宴息　陆云逸民赋淡浩然其何求】
　　【申涵光曰此诗起二语尚是少陵本色其余便似千家诗声口选千家诗者于茫茫杜集中特简此首出来亦是奇事】
　　【王介甫悼鄞江隠士王致诗云老妻稻下收遗稚子松门拾堕樵二语本此杜能説出旅居闲适之情王能説出髙人隠逸之致句同意异各见工妙　黄生曰杜律不难于老健而难于轻松此诗见萧洒流逸之致】
　　江涨【鹤注诗云江涨柴门外当是上元元年在草堂作　郭璞江赋济江津而起涨注涨水大貌】
　　江涨柴门外儿童报急流下【去声】牀高数尺倚杖没中洲细动迎风燕轻摇逐浪鸥渔人萦小楫容易【音异】抜【赵音蒲拨切一作捩】船头【上四江涨下冩涨时景物　方下牀而水髙数尺及倚杖而水没中洲是急涨之势　迎风之燕贴近水靣水微动而燕不惊逐浪之鸥浮泛水中水轻摇而鸥自适此见江流平满波浪不兴容易抜船头亦见江水寛而渔人乐　杜臆动曰细摇曰轻因鸥燕之得趣亦若水使之然此于无情中看出有情曹植诗柴门何萧条　鲍照诗急流腾飞沫　古诗媒人下牀去　庾信诗雪花深数尺　鲍照诗倚杖牧鸡防　楚辞蹇谁留兮中洲　陶潜桃花源记渔人甚异之　庾信诗五两开船头】
　　野老【鹤注当是上元元年秋作考乾元二年九月东京及济汝郑滑四州皆防贼上元元年六月田神功破思明之兵于郑州然东京诸郡尚未收复　故诗云城阙秋生画角哀　诗成后拈首二字为题】
　　野老篱边【一作前】江岸回柴门不正逐江开渔人网集澄潭下【去声】估客船随返照来长路闗心悲剑阁片云何事【一作意又云行云几处】傍【去声】琴台王师未报收东郡城阙秋生画角哀【此在草堂而感时也上四冩景下四言情　江岸回曲其柴门不正设者为逐江靣而开也渔网客舟即临江所见者剑阁琴台皆无佳趣正为东郡未平而角吹声哀也　黄生曰前幅摹晚景真是诗中有画后幅説旅情几于泪痕湿纸矣　渔人网估客船三字畧读宋人诗多用此法　长路闗心既伤入蜀片云何事又妩留蜀下句作比喻语　洪仲曰秋生则角声更哀生字属秋不属角　庄子渔人入海利在水也　虞鶱诗澄潭写度鸟邵注潭即百花潭　世説谢尚船行清风朗月闻江渚间估客船上有咏诗声　梁元帝纂要日西落光返照于东谓之返景顾注日暮急于泊船故随返照而来康孟诗返照若华池　古诗长路漫浩浩　鲍照诗万曲不闗心　水经注小剑去大剑三十里连山絶险飞阁涌衢故谓之剑阁　梁简文帝诗可怜片云生　郭璞诗何事登云梯　玉垒记相如琴台在浣花溪北　诗王师之所　朱注东郡概指京东诸郡非専指滑州灵昌郡也　原注至德二年陞成都为南京故得称城阙曹植诗广曕恋城阙　易林秋风生哀　梁简文诗城髙短箫发林空画角悲】
　　云山【鹤注诗言望乡台当是上元元年成都作是年羗浑党项冦泾陇史思明入东都故有京洛音书之语　梦弼曰此诗懐京洛而作然京洛不可见所见者云山而已故首句因云山起兴遂以云山命题　蔡琰笳曲云山万重兮归路遐】
　　京洛云山外音书静不来神交作赋客力尽望乡台衰疾江边卧亲朋日暮回白鸥元水宿何事有余哀【此对云山而懐故郷也首二遥忆两京次二托迹成都下乃漂泊无聊而作自解之语　旧以作赋句承京洛因班固作两都赋张衡作两京赋故也其説似迂杜臆谓作赋客指相如伤时无同调而心切思乡耳按作赋用蜀人望郷用蜀地此说较穏　黄生注故郷不见而异地羇孤客子哀号宜矣彼鸥本水宿之鸟亦何事而作江上哀声乎末乃触物寄慨　谢朓诗谁能久京洛　吴筠诗万里断音书　晋山涛与阮籍为神交言不涉形迹也南史刘评字彦度阮孝绪博学隠居不交当世评一造之即愿以神交　汉书扬雄传司马相如作赋甚丽卢照隣咏琴台诗云疑作赋客月似听琴人　寰宇记益州记云升仙亭夹路有二台一名望乡台成都记望乡台隋蜀王秀所筑　张华诗衰疾近殆辱　梁昭明太子集宿昔亲朋　谢灵运诗水宿淹晨暮　曹植诗悲叹有余哀】
　　遣兴【去声　梁权道编在成都诗内题曰遣兴借诗以自遣也】
　　干戈犹未定弟妹各何之拭泪霑襟【一作巾】血梳头满靣丝地卑荒野大天逺暮江迟衰疾那能久应【平声】无见汝期【一作时　此章忆弟妹而作也上四伤手足睽离下四叹行踪流落　地平故见野寛天旷故觉暮迟此写蜀中春景　左传子产曰日寻干戈以相征讨　列子弟妹之所不见庄子涕泣霑襟　晋子夜歌宿昔不梳头丝髪被两肩　易大传天尊地卑　鲍照诗茫然荒野中　隋炀帝诗暮江平不动　鲍照诗屏迹勤耕稼衰疾倚芝药】
　　遣愁【此诗当入在成都诗内葢与云山遣兴诸诗先后同时之作旧编在防州者非是】
　　养拙蓬为戸茫茫何所开江通神女舘地隔望乡台渐惜容顔老无由弟妹来兵戈与人事回首一悲哀【通首皆言愁绪欲借诗以遣之　江可通而地犹隔叹不能往防也兵戈阻则弟妹难来人事蹇则容顔易老故不胜悲哀回首对开户而言　潘岳闲居赋终优游以养拙尚书大传子夏曰深山之中作壤室编蓬戸　庾信诗原野正茫茫　水经注丹山西即巫山宋玉所谓帝女居之名曰瑶姬为之立庙号朝云祠方舆胜览神女庙在巫山县治西北二百五十步有阳云台　淮南子悲哀抱于情】
　　【此诗将前后诸篇参看方知为成都所作江通神女舘即所谓独立见江船也地隔望乡台即所谓力尽望乡台也渐惜容顔老即所谓梳头满靣丝也无由弟妹来即所谓弟妹各何之也旧编属防州者断误若身在防州不必云江通神女舘矣且久思出峡何反追言地隔望乡台耶】
　　杜鹃行【此诗蔡氏编在防州诗内但防州别有杜鹃诗不应重出今按诗中有蜀人闻之之语葢初至成都时泛咏杜鹃也其云昔日蜀天子一章应是托物寓言有感朝事而作今正其先后次序　英华刻作司空曙注云又见杜甫集葢两存未决也　华阳国志鱼鳬王后有王曰杜宇教民务农一号杜主七国称王杜宇称帝号曰望帝更名蒲卑防有水灾其相开明决玉垒山以除水患帝遂禅位于开明升西山隠焉时适二月子鹃鸟鸣故蜀人悲子鹃鸟鸣也成都记望帝死其魂化为鸟名曰杜鹃亦曰子规又记杜宇亦曰杜主自天而降称望帝好稼穑教人务农治郫城亦曰望帝至今蜀人将农者必先祀杜主时荆人鼈灵死其尸沂流而上至文山下复生见望帝望帝因以为相】
　　古时杜宇称望帝魂作杜鹃何微细跳枝窜叶树木中抢佯【英华作翔】瞥捩雌随雄毛衣惨黑貌【一作自】憔悴众鸟安肯相尊崇隳【英华作陋】形不敢栖华屋短翮惟愿巢深丛【此章咏杜宇以破从来望帝之説也首段记其形细微而状凋悴　邵注抢佯飞掠有似猖狂瞥捩目斜视而旋折也黪黒浅黒色深丛竹木丛生处　夏侯湛飞鸟赋舒修颈以儴佯　上林赋转腾撇烈一作撇捩　朱超诗寄语故林无数鸟防入羣里比毛衣　易林毛羽憔悴陶潜诗众鸟欣有托　隋帝诏尊崇圣教　谢灵运诗华屋非蓬居】穿皮啄朽觜欲秃苦饥始得食一虫谁言养雏不自哺此语亦足为愚防声音咽咽如有谓【英华作咽哕若有谓注云咽平声】号【平声】啼畧与婴儿同口干【音干】垂血转迫促似欲【英华作欲以】上【上声】诉于苍穹【此怜其求食劳而啼声惨　汉盘中诗空仓鹊苦饥　淮南子齐庄公出猎有一虫举足　雏不自哺注见十巻　前汉杨恽书足下哀其愚蒙　韩非子婴儿相与戏也】蜀人闻之皆起立至今相效传微风【从英华一作斆学传遗风】乃知变化不可穷岂思昔日居深宫嫔嫱【一作妃】左右如花红【末叹世俗之传讹　蜀人起立将敬至今传为风俗谓望帝之魂变化不可穷诘也乃今之对花哀鸣者岂犹思深宫妃嫔之乐耶其亦终述不悟矣　此章前二段各八句末段五句收　书惟斆学半　前汉贾谊传遗风余俗尚犹未改　长门赋步从容于深宫】
　　题壁上韦偃画马歌【黄鹤编在上元元年成都诗内与下首戏题韦偃歌乃先后同时作　朱景画断韦偃京兆人寓居于蜀常以越笔防簇鞍马千变万态或腾或倚或龁或饮或惊或止或走或起或翘或跂其小者或头一防或尾一抺巧妙精竒韩干之匹也朱注张彦逺画记韦偃作鸥黄长睿东观余论云少陵诗韦偃当作鸥传写误耳今存其説以待考】
　　韦侯别我有所适知我怜渠【一作君】画无敌戏【陈浩然本作试】拈秃笔扫骅骝歘见骐驎出东壁一匹龁草一匹嘶坐看【平声】千里当霜蹄时危安得真致此与人同生亦同死【韦偃画马在草堂壁上乃临行留迹也公爱其神骏而欲得此以同生死其所感于身世者深矣　顔延之白马赋歘声跃以鸿惊　汉书梅福传欲以三代之法取当世之士犹以伯乐之图求骐驎于市　卢注顔渊望吴门马见一匹练一匹本此　后汉书马援传皆有骐骥一日千里　庄子马蹄可以践霜雪龁草饮水洪迈容斋随笔云江山登临之美泉石赏翫之胜世间佳境也观者必曰如画至于丹青之妙好事君子嗟叹之不足者则人以逼真目之如老杜人间又见真乗黄时危安得真致此悄然坐我天姥下斯须九重真龙出慿轩忽若无丹青高堂见生鹘直讶松杉冷兼疑菱荇香之句是也以真为假以假为真均之为妄境耳人生万事如此何特此耶】
　　戏题王宰画山水图歌【梁氏编在上元元年成都诗内　张彦逺名画记王宰蜀中人多画蜀山玲珑嵌空巉嵯巧峭】
　　十日画一水五日画一石能事不受相促迫【英华作逼】王宰始肯留真迹壮哉昆仑方壶【一作丈】图挂君高堂之素壁【首赞王宰图画　吴门金氏曰不受促迫方得从容尽其能事此见王宰品格亦见主人知音　杜臆昆仑方壶举极西极东以状其逺景非真画此两山也下文日本银河亦即此意　庾肩吾诗画水即生苔　水经注石崖山上冇画石山　后汉书郑兴上疏臣下促迫　梁武帝论书法真迹虽少可得而推　文中子壮哉山河之固　昆仑注别见　拾遗记三壶海中三山也一曰方壶则方丈二曰蓬壶则蓬莱也三曰瀛壶则瀛州也形如壶器上广中狭下方　汉乐府相逄行挟瑟上髙堂　挂素壁所谓留真迹也　湛方生七欢素壁流光】巴陵洞庭日本东赤【一作南】岸水与银河通中有云气随飞龙舟人渔子入浦溆山水尽亚【一作带】洪涛风【此记图中山水昆仑方壶山既自西而东故巴陵日本水亦自西而东且其水势浩瀚银汉通而云龙起又见风涛激荡渔】
　　【舟避而山水摇真可谓壮观矣　江赋爰有包山洞庭巴陵地道山海经注长沙巴陵县西有洞庭陂潜伏通江　唐书外国传日本国者倭国之别种也以其日在国边故名日本　赤岸银河言水天一色七发凌赤岸篲扶桑吴越春秋西逾赤岸曹植表南至赤岸江赋鼔洪涛于赤岸南兖州记步山东五里有赤岸山南临江中山谦之南徐州记曰京江禹贡北江也春秋分朔辄有大涛至江乘北激赤岸尤更迅猛李善文选注谓赤岸在广陵兴县桑钦水经云新安县南白石山名广阳山水名赤岸水　庄子姑射山有神人乗云气御飞龙而游乎四海之外　木华海赋舟人渔子徂南极东谢灵运诗映归浦溆　湛方生诗山木兮摧披説文亚次也广韵亚就也相依也朱注风势涌涛山木尽为之低亚公诗花亚欲移竹及花蘂亚枝红皆与此同义杨慎曰亚枝临水低枝也孟郊诗南浦桃花亚水红水边栁絮飏春风】尤工逺势古莫比咫尺应【平声】须论【平声一作千一作行】万里焉【于防切】得并【平声】州快剪刀剪取吴松【従英华一作淞】半江水【末将看画作结葢玩赏不忍释也　杜臆王画神妙只咫尺万里尽之前靣许多景象皆包在一句中又曰此诗通篇设想俱有戏意而收语尤戏之甚故云戏题　公少游吴越故对画而思及松江黄鹤谓上元元年刘展陷润升苏三州故托意于吴松其説大凿此章上二段各四韵末段四句收　世説袁彦伯曰江山辽落居然有万里之势　朱注李贺诗欲剪湘中一尺天吴娥莫道吴刀澁本此　赵曰吴松言吴地之松江也吴郡志松江在郡南四十五里禹贡三江之一蔡绦西清诗话云梁萧文奂能书善画于扇上图山水咫尺之内便觉万里为遥老杜题山水图云尤工逺势古莫比咫尺应须论万里乍读似非用事如男儿既介胄长揖别上官用介胄之士不拜妇人在军中兵气恐不扬用军中岂有女子乎皆用事而隠其语】
　　戏为韦偃【旧作戏韦偃为】双松图歌【名画记韦鉴子鶠工山水髙僧竒士老松异石笔力劲健风格髙举人知鶠善马不知松石更佳】
　　天下几人画古松【一作树】毕宏已老韦偃少【去声】絶笔长风起纤末满堂动色嗟神妙【首赞韦偃画松　杜臆起二句语气平缓忽接以絶笔长松二句何等笔力　隋炀帝诗古松惟一树　杜预春秋左传序絶笔于获麟　絶笔画成而阁笔也　封演闻见记毕宏天宝中御史善画古松后见张璪于是阁笔张彦逺名画记大厯二年毕宏为给事中画松石于左省防壁好事者皆诗咏之改京兆少尹为左庶子树石擅名于代树木改步变古自宏始也　张载诗徘徊向长风　长笛赋其应清风也纤末奋梢　谢庄月赋满堂变容　吴都赋斯实神妙之响象】两株惨裂苔藓皮屈鐡交错回髙枝白摧朽骨龙虎死黒入大阴雷雨垂【一作随　次摹古松之状　朱注皮裂故干之剥蚀如龙虎骨朽枝回故叶之阴森如雷雨下垂　张綖注白摧言画之枯淡处黒入言画之浓润处　杜臆写双松止四句耳而防思构幽致深情更无剩义　屈鐡枝曲而黒也　神仙传蓟子训手足交胸上不可得伸状如屈鐡　谢恵连赋散漫交错氤氲萧索　韩非子朽骨烂肉施于土地　史记索隠极南为太阳极北为太隂】松根胡僧憩寂寞厐眉皓首无住着【直畧切】偏袒右肩露双脚叶里松子僧前落【又记松下僧人　杜臆入老僧一段突兀萧洒窗防灵超更有神气　汉书武帝过郎署见顔驷厐眉皓髪李陵书皓首而归　楞严经名无住行名无着行　金刚经偏袒右肩右膝着地　朱注长水经疏袒肉袒也西方俗仪见王者必肉袒示非敢有犯佛教亦随此用然此以表将荷大法之重担耳　松子见防州诗注】韦侯韦侯数【色角切】相见我有一匹好东【一作素】绢重之不减锦绣段已令【平声】拂拭光凌乱请公放笔为直干【此索韦画松也　杜臆韦之画松以屈曲见竒直便难工匹绢幅长汝能放笔为直干乎戏之也　此章四段四转韵前各四句末段五句　吴曾漫録东绢闗东绡也庾肩吾答武陵王赉绢启闗东之妙潜织陋其巻绡朱注唐志东川陵州土贡鹅溪绢　黄希曰三国志李衡州里有千树木奴不责汝衣食岁止一匹绢亦可用矣坡集诗注鹅溪在梓州盐亭县出绢甚良时人谓之鹅溪绢即东绢也　四愁诗美人赠我锦绣段谢朓诗云锦相凌乱　放笔纵笔也　丘迟诗直干无曲枝】
　　【唐诗纪事载汤文圭九莘雨吟雷劈老松疑虎怒雨冲阴洞觉龙腥与杜诗白摧朽骨龙虎死黑入太阴雷雨垂造句竒峭足以相当】
　　北隣【鹤注此指草堂之隣当是上元元年作又云公诗多以县令为明府此北隣葢王明府与潘尼诗牙司北隣】
　　明府岂辞满藏身方告劳青钱买野竹白帻岸江皋爱酒晋山简能诗何水曹时来访老疾步屧到蓬蒿【上四美明府髙致下则喜其兴豪而多情也　不为辞满而为藏身见其志在隠遯野竹江皋写其闲适亦见隣居相近山简水曹人名官职借对自巧　谢灵运诗辞满岂多秩谢病不待年　杜臆藏身而方告劳亦见在官不】
　　【惮劳矣　诗黾勉从事不敢告劳　鹤云青钱铜钱也赵云蜀人谓见钱为青钱今按漫兴诗防池荷叶叠青钱可见青系钱色　庾肩吾诗野竹交临浦　后汉书光武岸帻以见马援旧云岸帻露额也如水之露岸晋书谢奕为桓温司马岸帻啸咏应劭汉官云帻古者卑贱执事不冠者之所服也蔡邕独断汉元帝额有壮发不欲使人见始进帻服之羣臣皆随焉尚无巾王莽头秃因施巾故里语曰王莽秃帻施屋汉有緑帻紫帻黑帻赤帻元帝防行从者皆白衣帻　楚辞朝骋骛于江皋　晋书山简涛之子永嘉三年假节镇襄阳惟酒是躭　梁书何逊字仲言八岁能赋诗为名流所称天监中起家奉朝请迁建安王水曹行参军兼记室又为安西安成王参军事兼尚书水部郎　屧即履也或云履荐　髙士传张仲蔚平陵人常居穷素室中蓬蒿没人蓬蒿公草堂地也】
　　南邻【顾宸曰南邻朱山人也后有过朱山人水亭诗　左思诗南邻声钟罄】
　　锦里先生乌角巾园收芋【一作芧非】栗【一作栗非】不【一作未】全贫惯看【平声】宾客【一云门戸】儿童喜得食堦除鸟雀驯秋水才深【一作添】四五尺野航【鲁直作艇】恰受两三人白沙翠竹江邨【一作山】暮【一作路】相送【英华作送或作对】柴门【一作篱门或作篱南】月色新【上四造山人之居下则喜其同舟送别也　角巾隐士之冠芋栗野人之食儿童喜接人之厚鸟雀驯待物之仁　诗善链格前段叙事数层括以四语后段写景一意拓为半篇儿童鸟雀用倒装法秋水野航用流对法　华阳国志西城故锦官城也锦江濯锦其中则鲜明故命曰锦里南史刘岩隠逸不仕常着缁衣小乌巾通鉴范通谓王濬曰君平吴之日当角巾归第　宋之问诗栗芋秋新熟　杜臆芋栗止于一物作芋栗可该园中所产　陆瑜诗姮娥婺女惯相看　公孙传宾客故人　后汉郭汲传有儿童数百迎之曰闻使君到喜故来迎　景福殿赋堦除连延　谢灵运诗空庭来鸟雀　庄子秋水时至　水经注大者长四五尺　萧何世家多者两三人　湘中记白沙如霜雪　梁昭明太子扇赋折翠竹之枝　吴筠诗相送出江浔】
　　【中涵光曰秋水才深四五尺野航恰受两三人语疎落而不酸今人作七律堆砌排耦全无生气而矫之者又单弱无体裁读杜诸　补黄生注乌角巾与锦律可悟不整为整之妙　　里相映带起语逸致顾宸曰周祈名义考云园收芧栗未全贫与山农诗呼儿登山收橡栗同意芧栗即橡栗乃栎木子也庄子徐无儿先生居山食芧栗此一説也王洙云成都风俗曰大饥不饥蜀有蹲鸱史记卓氏曰岷山之下沃野之阴蹲鸱至死不饥注云大芋也扬雄蜀都赋言闲蹲鸱之沃野又言榛栗罅发则芋栗明为两物据公他诗云我恋岷下芧又云尝果栗皱开亦可证芋栗皆成都所产矣且芧栗野生不待园中收种而芧栗充饥乃贫馁之甚者岂可云未全贫乎后过南隣朱山人诗云残樽席更移其家非借芧栗以充饥者还作芋栗为当】
　　过南隣朱山人水亭【蔡氏编在广德二年复归成都时今附在南隣之后以类相从也絶句云梅熟许同朱老吃疑即此山人】
　　相近竹参【初簪切】差【此兹切】相过【平声】人不知幽花欹满树细【一作小胡云丽泽本作野】水曲【一作细】通池归客邨非逺残樽席更移看君多道气从此数【音朔】追随【首聨叙事过南隣也次聨写景见水亭也下四言情山人留饮也　朱瀚曰前诗云儿童喜于看客隠不絶俗也鸟雀食于堦除贫能推恩也看君多道气此可互证　身行竹里故人不知　徐陵天台山舘碑萧然仙才卓矣道气】
　　【罗大经曰自昔闲居野处者必有同道同志之士相与往还渊明移居诗云昔欲居南邨非为卜其宅闻多素心人乐与数晨夕又云隣曲时来往抗言谈在昔竒文共欣赏疑义相与析则南邨之隣岂庸庸之士哉李太白寻鲁城北范居士诗云忽忆范野人闲园养幽姿又云还倾四五酌自咏猛虎词近作十日懽逺为千岁期风流自簸荡谑浪偏相宜想范野人者葢亦可人之流也少陵在锦里亦与朱山人往还两见于诗章既称为锦里先生又称为多道气而数追随山人固亦非常流矣】
　　因崔五侍御寄高彭州一絶【朱注公追酬髙蜀州人日诗考之上元二年高已刺蜀此云彭州牧必元年作也时公年将五十而诗云百年已过半犹乾元二年立秋后题年止四十八亦曰惆怅年半百九域志云彭州至成都九十二里】
　　百年已过半秋至转饥寒为【去声】问彭州牧何时救急难【难叶平声　此诗自叙穷老而望髙公之相恤也　秋至收获之时宜免于饥寒而兹不然故曰转　诗兄弟急难叶况也永叹俱读平声】
　　奉简髙三十五使【去声】君【髙由彭州刺蜀州公时在蜀年谱云上元元年间常至蜀州之青城新津是也】
　　当代论【平声】才子如公复【扶又切】几人骅骝开道路鹰隼出风尘行色秋将晚交情老更亲天涯喜相见披豁对【一作道】吾真【吴若本作君恐误　上四称髙之才调下四述髙之交情　骅骝致逺鹰隼髙骞喻才人得位可以大行其志晚秋行色引起下句披豁即开心见诚之意　旧唐书有唐以来诗人之达者唯适而已　蔡琰曲我将行兮向天涯曹植髑髅説是反吾真也】
　　和【去声】裴迪登新津寺寄王侍郎【原注王时牧蜀英华注即王蜀州鹤注此必公暂如新津与裴同至寺中故有此作当在上元元年蜀州至成都才百里故可唱和也唐世系表裴迪出洗马房裴天恩之后地理志新津县属蜀州九域志县在蜀州东南七十里】
　　【梦弼曰王侍郎王维弟缙也】
　　何恨【一作限】倚山木吟诗秋叶黄蝉声集古寺鸟影度寒塘风物悲游子登临忆侍郎老夫贪【一作赏一云费】佛日随意宿僧房【首句陡然而起言我亦何所愁恨而倚木吟诗乎正以草木黄落之时蝉声鸟影秋景堪伤而风物登临故人足念也且已之栖宿寺中漂流更可叹耳此诗句句含恨意必裴诗原有恨字而和之如此赵单二注将上六句作述裴语说得全无意义矣　游子指裴　陈子昻诗平生亦何恨公别贺兰铦诗君今抱何恨　何逊诗几逢秋叶黄　隋王胄诗风度蝉声逺云开雁路长　何逊诗露湿寒塘草　殷仲文诗风物自凄凉　阴铿开善寺诗登临情不极萧散趣无穷江总寺碑佛日初照慈云不偏隋李士谦传或问三教优劣士谦曰佛日也道月也儒五星也蔡注古诗贪佛不如贪僧金光明经佛日大悲减一切闇又云佛日辉耀放于光明　大积宝经众僧随意所乐为造经行之处】
　　赠蜀僧闾丘师兄【鹤注此当是上元元年秋作原注太原博士均之孙旧唐书陈子昻后成都人闾丘均亦以文章著称景龙中为安乐公主所荐起家拜太常博士公主诛均坐贬循州司仓卒有集六巻】
　　大师铜梁秀籍籍名家孙呜呼先博士炳灵精气奔【首叙闾丘世系　晋髙僧传惠亮大师小师　铜梁秀钟山川秀气也唐书合州石镜县有铜梁山又有铜梁县十道志铜梁山在涪江南七里左思蜀都赋外负铜梁于宕渠　籍籍声名之盛也前汉江都易王传口语籍籍后汉方术传余亦班班名家焉　蜀都赋近则江汉炳灵世载其英　齐顾欢诗精气因天行】惟【一作】
　　【往】昔武皇后临轩御乾坤多士尽儒冠墨客蔼云屯当时上【上声】紫殿不独卿相【去声】尊世传闾丘笔峻极逾　【作侔】昆仑凤藏丹霄暮【一作穴】龙去【一作出】白水浑青荧雪岭东碑碣旧制存斯文散都邑髙价越璵璠【音烦】晚看【平声】作者意妙絶与谁论【平声　此追叙博士文章　上八称其望重生前下八称其名垂身后　汉书史丹传天子自临轩槛　诗济济多士　史记郦食其传诸客冠儒冠来者　长杨赋序借翰林为主人子墨为客卿以风　诗蔼蔼王多吉士　列子望之若屯云三辅黄图武帝于甘泉宫起紫殿雕文刻镂以玉饰之谢朓诗紫殿肃阴阴　不独卿相尊言墨客亦膺主眷　成公绥赋潜昆仑之峻极兮　凤藏龙去比闾丘之殁晋东海越王檄文申陆机陆云之枉穴碎双龙巢倾两鳯北魏段承根赠李宝诗凤戢昆丘龙藏漠周庾信齐宪王碑凤沈丹穴龙亡黒陂又三凤八龙古人以比贤士原不专指人君也　山海经丹穴之山有鸟状如鹤五色而文名曰凤　东京赋龙飞白水　班固西都赋琳珉青荧此诗言碑文之光耀　雪岭在维州南三百六十里　髙僧传忍没于髙宗上元二年十月开元中太子文学闾丘均为墖碑焉杜田曰东蜀牛头山下有闾丘均撰瑞圣寺磨崖碑严政书寺今改为天宁罗汉禅院　宗懔诗接里开都邑　蔡邕荐边让书章环玮之髙价昭知人之絶明也　曹植诗亮懐璠璵美　杜臆晚看作者意言识定于暮年也　汉髙帝敕太子时方省书乃使人知作者之意　陆厥答内兄希叔诗书记既翩翩赋歌能妙絶】吾祖诗冠【去声】古同年防主恩豫章夹日月岁久空深根【此叙世交自叹继起衰微　傅亮宋公策文爰发初迹则竒谋冠古　庾肩吾书品施吴邺下后生同年拔萃　王褒四子讲徳论主恩满溢　杜审言传武后朝授著作郎迁膳部员外郎　朱注史称均拜太常在中宗景龙间据公诗则武后时已擢用　上林赋楩柟豫章正义曰豫今之枕木章今之樟木二木生至七年乃可分　夹日月言其髙大　老子深根固蒂】小子思【去声】疎濶岂能达词门穷秋【一作愁】一挥泪相遇即诸昆我住锦官城兄居秪【翘移切】树园地近慰旅愁往来当丘樊天涯歇滞雨稉稻卧不翻漂然薄游倦始【晋作如】与道侣【一作旅】敦景晏步修廊而无车马喧夜阑接软语【一作夜言词柔软】落月如金盆【此述旅次相逢　上八叙事记地下八叙景言情　杜臆公诗善用借景如落月如金盆与陇月向人圆皆据一时所见之景而倾葢欢洽之意自见傅毅诗伊余小子　何逊诗凛凛穷秋暮　陆机诗挥泪叹流离　即诸昆通家世交如弟兄也　金刚经注须达长者施园秪陀太子施树为佛说法之处故后人名为祗园亦曰给孤园　湛茂之诗衰废归丘樊　蜀都赋稉稻漠漠　周舍诗薄游久已倦　世説愍度道人始欲过江与一伧道人为侣曹植诗亲交义在敦西京杂记重阁修廊行之移晷　陶诗结庐在人境而无车马喧　法华经如来能种种分别巧説诸法言词柔輭悦可众心华严经菩萨摩诃萨有十种语一者柔软语能使一切众生得安穏维摩经所言诚谛常以软语眷属不离善和争讼　洛阳伽蓝记旭日始升则金盘晃朗】漠漠世界黒【一作空一作穴一作防】驱驱争夺繁惟有摩尼珠可照浊水源【结出赠闾丘意言其空明之体可涤尘凡也　此章首尾中腰各四句前后两段各十六句　陆机诗街术纷漠漠　璎珞经无量世界尽观众生　黒即黑叶也　翻译名义集摩尼或曰逾摩正云末尼即珠之总名也　圆觉经譬如清净摩尼宝珠映于五色随方各见宣室志冯翊严生家汉南岘山得一珠如弹丸胡人曰此西国清水珠至浊水泠然洞彻矣】
　　【今人作五古长篇多任意挥洒不知段落匀称之法杜诗局阵布置章法森然如此篇首尾中腰各四句提束前后两段俱十六句铺叙有毫髪不容增减者然此法起于魏人繁钦定情诗我出东门游八句作起中情既欵欵八句作结前靣何以致拳拳两句一转者十段后靣与我期何所六句一转者四段后四段本张平子四愁诗其前十段则韩昌黎南山诗所自出也古诗各有渊源如此】
　　【扪虱新话陶渊明诗采菊东篱下悠然见南山采菊之际无意于山而景与意防此渊明得意处也老杜亦曰夜阑接软语落月如金盆予爱其意度闲雅不减渊明而语句雄健过之每咏此二诗便觉当时情景尽在目前而二公写之笔端殆若天成兹为可贵】
　　泛溪【浣花溪也此当是上元元年秋作】
　　落景【影同】下【去声】髙堂进舟泛迥溪谁谓筑居小未尽乔木西逺郊信荒僻秋色有余凄练练峯上雪纤纤云表霓【此溪上逺见之景　杜臆自卜居浣花至此始溯溪西游　谁谓筑居之地果小乎特未尽览乔木以西耳今一望逺郊秋色在目对雪见霓斯亦竒矣　越王贞诗参差落景遒　宋子侯诗挟瑟上髙堂　谢灵运诗对岭临回溪　又蹑险筑幽居　诗迁于乔木　周礼任逺郊之地　宋王微咏赋秋色阴兮白露商　吴均诗练练波中白　刘孝绰诗秋月始纤纤　东晳读书赋抗志云表】童戏左右岸【一云儿童戏左右】罟弋毕提擕翻倒荷芰乱指挥径路迷得鱼已割【一作剧】鳞采藕不洗泥人情逐鲜美物贱事已【一作亦一作迹】睽【此溪上近见之事　彼儿童戏逐者擕罟得鱼翻荷采藕本取鲜美今乃伤鳞带泥则是贱其物而乖事理矣　罟以取鱼弋以取鸟毕字作尽字解不作掩禽之毕旧引庄子毕弋网罟易误　诗弋鳬与雁　庄子得鱼而忘筌　晋史论事暌其趣】吾邨霭暝姿异舍鸡亦栖萧条欲何适出处【上声】庶可齐衣上见新月霜中登故畦浊醪自初熟东城多鼓鼙【末叙泛溪回舟也　日暝返棹犹之身老息机故曰出处可齐夜酌新醪而忽听鼓鼙则归溪亦非安枕之地矣　此章三段各八句　陆机诗出处鲜为谐　张正见诗新月半轮空　嵇康书浊醪一杯　陶潜诗漉我新熟酒　朱注成都城在草堂之东故曰东城旧指东都者非　记君子听鼓鼙之声则思将帅之士】
　　出郭【从旧次编在上元元年成都诗内　草堂在郭外从城中复归草堂故有还与旧乌啼之句旧説谓自青城还成都新説谓从成都往青城者皆非前诗云已知出郭少尘事可证　古诗出郭门直视】
　　霜露晚凄凄髙天逐望低逺烟盐井上斜景【影同】雪峯西故国犹兵马他乡亦【一作正】鼓鼙江城今夜客还与旧乌啼【此出成都郭外而作也上四郭外晚眺之景下四郭外夜宿之情　杜臆故国兵马既未可归他乡鼓鼙又未可去故还与旧乌作伴　故国指东都他乡指成都时思明未灭故蜀常备兵前诗云王师未报收东都城阙秋生画角哀可以互证　记霜露既降　髙天逐望低因霜露之气所掩也　薛道衡诗髙天澄逺色秋气入蝉声　蜀有火井煮盐者初以柴火引发后火起井中连日不断逺烟即煮盐之烟也蜀都赋家有盐泉之井刘注蜀都临卭江阳汉安县皆有盐井　元和郡国志雪山在松州嘉城县东春夏积雪图经雪山在维州保宁县西南连乳州白狗峡　鼙骑上鼓也　凡城郭临江者皆谓之江城此诗江城指锦江城如岁暮诗言江城玩月诗言江城皆属梓州以有射洪江也　补客公自谓　唐刘垍诗无劳拂长袖直待夜乌啼　注张九龄诗江城何寂寞秋树亦萧森】
　　恨别【据诗中长驱五六年之説当是上元元年在成都作　顾注公于乾元二年春自东都回华州客秦州寓同谷至成都奔走四千里　自天宝十四载安史倡乱至乾元之末上元之初为五六年】
　　洛城一别四【一作三萧云从注四音司】千里胡骑【去声】长驱五六【一云六七】年草木变衰行剑外兵戈阻絶老江边思家步月清宵立忆弟看【平声】云白日眠闻道【去声】河阳近乘胜司徒急为【去声】破幽燕【平声　首二领起恨别四千里言其逺五六年言其久行剑外承四千里老江边承五六年思家忆弟伤洛城阻乱乗胜破燕望胡骑早平　剑外剑门之外江边锦江之边宵立昼眠忧而反常也汉书周勃传击胡骑平城下　曹植诗长驱陷匈奴九辩萧瑟兮草木摇落而变衰　魏志田畴传道路阻絶冦卤纵横　薛道衡诗空庭聊步月闲坐独临风潘尼桑树赋含溢露于清宵　王懋野客丛谈梁瑄不归弟璟毎望东南白云惨然久之　朱注李光弼传乾元二年冬十月光弼悉军赴河阳大破贼众上元元年进围懐州通鉴上元元年三月光弼破安太清于懐州城下夏四月又破史思明于河阳西渚此河阳乗胜之事也　傅毅乐府乗胜席卷遂南征至德二载加李光弼检校司徒】
　　【顾宸曰破幽燕之策当时见及者不过数人清河李蕚告顔真卿请分兵开崞口讨汲邺以北至于幽陵时哥舒翰守潼闗郭子仪李光弼上言请引兵直取范阳覆其巢穴此潼闗未破前事也又李泌对肃宗请令光弼自太原出井陉子仪白冯翊入河东来春命建宁为范阳节度大使竝塞北出与光弼南北犄角以取范阳破其巢穴此禄山未死时事也及禄山死河东平泌劝上如前策遣安西及西域之众竝塞西北自归檀南取范阳永絶根本此长安未复时事也蕚与李郭之策不行是以有灵武之奔泌之策不行是以有九节度之溃至上元元年光弼乗河阳之胜遂平懐州此时长安已复庆绪已死直幽燕万万不容更缓故下一急字葢深惜前三策之不早用耳】
　　散愁二首【此诗乃初入蜀时作当在上元元年光弼破安太清史思明之后故云百万传深入若上元二年王思礼已死不得致望于尚书矣　晋武帝诏思所以散愁养气】
　　久客宜旋斾兴王未息戈蜀星阴见少江雨夜闻多百万传【一作转】深入寰区望匪他司徒下【去声】燕【平声】赵收取旧山河【首章以北伐之功望诸李光弼也因久客而思靖乱从有愁处説到散愁　三四承首句言作客凄凉五六承次句欲河北息兵望匪他注下司徒　潘岳永逝文回首兮旋斾　谢瞻诗聿来扶兴王　陈琳设难合百万师若运诸掌者义也　出师表深入不毛后汉书自致寰区之外　卢谌诗绸缪委心自同匪他】闻道【去声】并【平声】州镇尚【平声】书训士齐几时通蓟北当【去声】日报闗西恋阙丹心破霑衣皓首啼老魂招不得归路恐长迷【次章以讨贼之事兼望王思礼也因世乱而念归途本欲散愁愁仍未散　蓟平报捷则息戈可望心破泪霑恐久而莫归又与前章相应　唐书太原府本并州开元十一年为府天宝元年曰北京　旧书肃宗纪乾元二年七月以兵部尚书路泌节度使霍国公王思礼兼太原尹充北京留守思礼本传光弼徙河阳思礼代为河东节度用法严整人不敢犯　王褒诗桑生蓟北寒　杜臆闗西谓京师地在潼闗函谷之西也旧注谬　西征赋犹犬马之恋主窃托慕于阙庭李陵书皓首而归】
　　【王嗣奭曰题云散愁故前章总起后章总结皆说自已心事中间将司徒尚书聨络上下两章只如一章此见章法之妙　朱鹤龄曰史邺城之溃惟思礼与光弼军独完寻破思明别将于潞城东乃当时名将也故以收蓟北报闗西望之　又云诸将中独属望王李者公意思明在东都范阳必空虚可图欲光弼乘河阳之捷长驱燕赵倾其根本思礼以潞泽之兵防之即前诗斩鲸辽海波意也以散愁命题深防可见】
　　建都十二韵【赵次公注此诗上元元年九月后作也朱注诗云穷冬客剑阁随事有田园其为成都草堂作甚明鲍钦止编在宝应元年冬是年虽复建南都时公往来梓州未尝定居安得有田园之句赵注得之　通鉴至徳二载以蜀郡为南京凤翔为西京西京为中京上元元年九月改置南都于荆州以荆州为江陵府二年九月罢凤翔西都及江陵南都之号宝应元年建夘月复建唐书上元初以吕諲为荆州刺史諲请以荆州置南都帝从之于是荆州号江陵府以諲为尹】
　　苍生未苏息胡马半乾坤议在云台上谁扶黄屋尊【从时事説起慨朝议之失计　王右军与谢安书小得苏息各安其业　束都赋俯仰乎乾坤　东观汉记桓谭拜议郎诏令议云台江淹狱中书髙议云台之上　汉书注黄屋天子之车】建都分魏阙下【去声】诏辟荆门恐失东人望其如西极存时危当雪耻计大岂轻论【平声】虽倚三堦正终愁万国翻【此论建都兴废而陈时势之缓急言分置宫殿新辟都防虽欲慰东人之望其如西极俨然存不当建彼而废此也且此时不急图雪耻而轻论建都恐治乱尚未可定耳　东人指吕諲建都之议西极指上皇幸蜀之地　班固东观赋建都河洛　周礼悬治象之法于象魏注象魏宫门双阙南史何传阙谓之象魏象者法也魏者当涂而髙大也　袁绍传下诏之日　唐书荆州有荆门县以荆门山名寰宇记荆门之地乃荆襄要津　诗东人之子职劳不来　东人指荆门以东言　朱穆奏记纪纲少弛颇失人望　史记秦穆公谓三将曰子其悉雪耻　后汉冯异传季文诚能亟定大讣　东方朔传愿陈泰堦六符注泰堦天之三堦也上堦为天子中堦为诸侯公卿大夫下堦为士庶人三堦平等是为太平　易先王以建万国】牵裾恨不死漏网辱殊恩永负汉庭哭遥怜湘水魂穷冬客江剑【一云剑外】随事有田园风断青蒲节霜埋翠竹根【此伤旅迹流离不得叅预朝事　牵裾为救房琯漏网谓谪司功汉庭湘水欲效贾屈而未能虽有客舍田园而对此风蒲霜竹不免衰老摧残矣　申涵光曰人亦有一时感激事过辄悔者公以不死为恨真谏臣也　魏志文帝欲徙十万户实河南辛毗谏帝不答起入内毗随而引其裾　汉刑法志网漏吞舟之鱼　袁绍书殊恩厚徳臣既叨之　贾谊传可为痛哭者一　屈原见谗沈于湘水　王褒诗生年随事阑杜臆随事犹云随便有之　归去来辞田园将芜　庾信诗蒲低犹抱节梁昭明太子扇赋折翠竹之枝】衣冠空穰穰【石蒋切】闗辅久【一作逺】昏昏
　　愿枉【一作惟驻一作愿驻赵云作驻非】长安日光辉【郭作晖】照北原【此讽当时君相之谋国者　衣冠二句槩刺朝臣应上议在云台二句愿枉二句隠讽肃宗应上苍生未苏二句　朱注衣冠虽多未救闗辅之难今中原沦陷天子当回阳光以照之奈何汲汲建都之举耶　此诗首尾各四句中二段各八句　史记货殖传天下穰穰皆为利往　闗中三辅谓扶风冯翊京兆江淹诗饬骖去闗辅　阴鉴诗昏昏陇日沈昏昏言日故下接以长安日　世説晋明帝数岁元帝问日与长安孰逺答曰日逺明日重问之答曰日近　曹植登台赋齐日月之光辉　庾肩吾诗驻日逐戈锋　按梦弼云北原河北之地时史思明据东京及河北懐卫等州是也】
　　【当时房琯分建之策与吕諲建都之请前后事势逈不相同初安史首乱时陷中原破两京剪宗室逼乘舆唐室孤危极矣故分建子弟之议足使贼子胆寒其后长安既复兵势复张惟河北未平故须専意北向以除祸本若建都荆门虚张国势迂疎甚矣且东南本无事而劳民动众恐反生意外之虞此作诗本意也】
　　邨夜【鹤注诗云多难葢指安史也当是上元元年浣花作是年十一月史思明遣田承嗣将舟徇淮西王同芝将兵徇陈许敬江将兵徇兖郸薛鄂将兵徇曹州若在二年则段子璋反李奂奔成都不应诗不皆及而及安史也】
　　风色萧萧暮【一作萧萧风色暮】江头人不行村舂雨外急隣火夜深明胡羯何多难【去声】樵渔【一作渔樵】寄此身中原有兄弟万里正含情【上四邨夜之景下四邨夜感懐　舂急暮所闻火明夜所见赵云此写难状之景如在目前　杜臆身得所安而思家更甚故曰正含情吴迈逺诗春城起风色　周礼有舂人　梁简文帝诗甘泉烽火夜深明　诗未堪家多难　南史宋武帝时见二小龙附翼渔樵山泽同侣或亦覩焉刘孝威诗散步懐渔樵孔鱼和诗水乡访松石兰泽侣渔樵王粲诗含情欲待谁】
　　寄杨五桂州谭【原注因州参军段子之任　鹤注桂州属岭南道中都督府当是上元元年成都作】
　　五岭皆炎热宜人独桂林梅花万里外雪片一冬闻此寛相忆为邦复【扶又切】好音江边送孙楚逺附白头吟【上四桂州之景下四寄杨之情　梅时有雪可销炎瘴故曰宜人寛相忆因瘴少复好音见政异孙楚比段白头吟懐杨　杜臆通篇气势流走字句空灵诗之不防于律者　五岭始安越城临贺大庾腊岭是也始安岭在今广西桂林府城西越城岭在桂林府兴安县北临贺岭在平乐府贺县境内大庾即梅岭在广东南雄府城北腊岭在广东韶州府乳源县西　班婕妤诗凉飚夺炎热　南康记大庾岭多梅而先发亦曰梅岭白帖大庾岭上梅南枝落北枝开广志梅岭本因梅鋗得名今竞作梅花之梅矣聊从同　山海经桂林有八树在番禺东注八树成林言其大也鹤曰桂林虽居岭外然治古始安荆州之零陵非郁林州之桂林故白乐天云桂林无瘴气兹所以宜人也岭南无雪独桂林有之范成大云灵州兴安之间两山蹲踞中容一马谓之严闗朔雪至闗辄止大盛则度闗至桂州城下不复南矣北城旧有楼曰雪观所以夸南州也　诗懐之好音孙楚为石苞参军】
　　西郊【鹤注题曰西郊从西郊赴草堂也此当是上元元年冬作　易自我西郊】
　　时出碧鸡坊西郊向草堂市桥官栁细江路【一作岸】野梅香傍【去声】架齐书帙看【平声】题检【一作减】药囊无人觉【旧作竞一作与荆公定作觉】来往疎懒意何长【上四西郊途次之景下四草堂幽寂之况　此诗大段两截分界然逐层叙述却是逐句顺下八句一气　齐谓整书使齐题谓药上标题　杜臆此喜地僻得以遂其疎懒也　梁益记成都之坊百有二十第四曰碧鸡坊舆地纪胜汉宣帝闻益州有金马碧鸡之神遣谏议大夫王褒持节醮祭而致之其文曰持节使者王褒敬移南崖金精神马缥缈碧鸡处南之荒深谿回谷非土之郷归来归来汉德无疆今北门石马巷中有金马祠碧鸡坊在城之西南　成都记草堂在府西七里　华阳国志成都西南石牛门外曰市桥下石犀所潜渊也李膺益州记冲星桥市桥也在今成都县西南四里汉旧州市在桥南因以为名延岑渡市桥挑战即此　陶侃传都尉夏施盗官栁种之己门　隋王由礼诗早梅香野径　潘岳杨仲武诔披帙散书屡覩遗文帙书衣也世説谢安看题便各使四坐通　史记刺客传夏无且以药囊提荆轲　赵次公曰荆公定为无人觉来往甚善徐悱妻诗惟当夜枕知过此无人觉梁简文帝诗防是无人觉何用早梅妆嵇康絶交书性复疎懒】
　　【王安石曰老杜之无人觉来往下得觉字大好瞑色赴春愁下得赴字大好若下见字起字即是小儿言语足见吟诗要一字两字工夫　无人觉谓不见人迹来往黄注泥上出郊向堂谓人不知已之来往其説太曲】
　　和【去声】裴迪登蜀州东亭送客逢早梅相忆见寄【此公往蜀州时朱氏编在上元元年冬　唐书蜀州唐安郡属剑南道垂拱二年析益州置　黄鹤曰九域志蜀州东至成都才百里宜公与裴频有和寄　陈阴铿诗梁花画早梅】
　　东阁官梅动诗兴【去声】还如何逊在扬州此时对雪遥相忆送客逢春【一作花】可【一作更】自由幸不折【之舌切】来伤岁暮若为看去乱乡【一作春】愁江边一树垂垂发朝夕催人自白头【上四答裴诗意下四对时感懐　裴有早梅之咏故以何逊梅诗相比相忆句和诗题忆寄送客句和诗题送客玩第三聨语气必裴诗有不及折赠之句故答云幸不折来免伤岁暮若使一看益动乡愁矣既而又自叹曰此间江梅渐发亦觉催人头白葢当衰老之年触处皆足伤情也　东阁指东亭官梅官种之梅犹言官栁　胡震亨曰何逊墓志东阁一开竞收杨马杜甫东阁本此志载墨庄漫録　陆凯诗折梅逢驿使寄与陇头人江南何所有聊赠一枝春此曰逄春是照早梅　梁简文帝诗逢春始发花　晋杂曲折梅寄江北　何逊诗江边云雾起　陈苏子卿诗中庭一树梅寒多蘂未开　杨慎云梅花放皆下垂故云垂垂吴防雪梅赋带冷雪之垂垂梅开岁暮似催白头】
　　【黄生曰此诗直而实曲扑而实秀其暗映早梅婉折如意往复尽情笔力横絶千古两自字有自已自然之别】
　　【杨德周曰幸不折来伤岁暮若为看去乱乡愁必如此方不堕咏物刼王元美以为古今咏梅第一朱鹤龄曰何逊扬州早梅诗云兎园标物序惊时最是梅衔霜当露发映雪凝寒开枝横却月观花绕凌风台朝洒长门泣夕驱临卭杯应知早飘落故逐上春来逊时为广陵王记室首云兎园则以梁孝王园此之也却月观凌风台应是园中台观名南史徐湛之出为南兖州刺史更起风亭月观吹台琴室逊梁人在徐湛之后】
　　暮登四【一作西】安寺钟楼寄裴十迪【此当是上元二年往蜀州时作蜀志新津县南二里有四安寺神秀禅师所建】
　　暮倚髙楼对雪峰僧来不语自鸣钟孤城返照红将敛近市浮烟翠且重【平声】多病独愁常閴寂故人相见未从【七容切】容知君苦思【去声】縁诗痩太【一作大】向交游万事慵【首聨钟楼次聨暮景下四寄裴　顾注僧来不语写出彼此落落漫不相顾之状惟旅中寂寞故愈想故人耳　赵大网曰裴之貌痩虽由躭诗所致然于故旧交情亦太疎矣葢裴在蜀州但寄诗而未尝一过故公讽之如此张正见诗秋色照孤城　王融诗迅节瀹浮　谢朓诗从容防语　补注杨德周曰　县有修觉山其】
　　【上为宝华山以峯顶多雪又名雪峯】
　　寄赠王十将军承俊【据诗意则王将军在成都诗题云寄赠必上元二年在青城作】
　　将军胆气雄臂悬两角弓纒结青骢马出入锦城中时危未授钺势屈难为功宾客满堂上何人髙义同【上四称将军之雄壮下则惜其不当大任而徒懐髙义也　此似齐梁律诗故上四未谐平仄　光武记诸将既经屡捷胆气益壮魏文帝诗猛将懐暴怒胆气正纵横　左右二臂各悬一弓故云两角弓诗骍骍角弓　纒结马之装饰　挚虞新礼仪汉魏故事遣将出征符节郎授钺于朝堂赵曰未授钺未为大将也　信陵君传宾客满堂待公子举酒　王融诗髙义幸知游】
　　【杨慎曰五言律诗起句最难六朝人称谢朓工于发端如大江流日夜客心悲未央雄压千古矣唐人多以对偶起虽森严而乏髙古宋周伯弜选唐三体诗取起句之工者二酒渴受江清余酣潄晚汀又江天清更愁风栁入江楼是也语诚工而气衰飒余爱苏颋北风吹早雁日日渡河飞张柬之淮南有小山嬴女隠其间杜子美将军胆气雄臂悬两角弓孟浩然八月湖水平涵虚混太清虽律也而含古意皆起句之可法者】
　　奉酬李都督表丈早春作【朱氏亦编在二年】
　　力疾坐清晓来诗【一作时律髓作采诗】悲早春转添愁伴客更觉老随人【荆作身】红入桃花嫩青归栁叶新望乡应【平声】未已四海尚风尘【此据李诗而翻其意全是自写已懐下四乃申明上截　杜臆言来诗但悲早春我则有转添而更甚者愁伴客老随身麾之不去尤可悲也且早春何必悲当此桃嫩栁青其景色亦正佳耳但以四海犹乱望乡未归此我之所以闻诗而愈悲也力疾扶病强起也魏志司马懿奏臣辄力疾将兵晋书习凿齿力疾著论一篇　刘琨诗序适足以彰来诗之益美耳　陈子良诗故落早春中　客人二字俱就自已言　汉书野无风尘之警】
　　【栁青桃复红起于谢尚龙用便成常语梁简文诗云水照栁初碧烟含桃半红乃借烟水以形其红碧杜云红入桃花嫩青归栁叶新用归入二字写出景色之新嫩皆是化腐为新之法】
　　题新津北桥楼【得郊字　新津乃蜀州属县朱氏编在上元二年　杜臆此葢新津令设宴于楼上也】
　　望极春城上开筵近鸟巢白花檐外朶青栁槛前梢池水观为政厨烟觉逺【去声】庖西川供客【一作逺】眼【一作醉客】惟有【一作偏爱】此江郊【通首皆楼上所见者望极二字直贯至末春城鸟巢属外景花檐栁槛属内景池水厨烟又属席前之景末则叹美江郊也　杜臆设宴者乃邑令故以池水比其官清厨烟逺庖又称其有好生之仁江郊供客眼必田野辟而稻粱肥也　吴迈逺诗春城起风色　梁简帝诗开筵命羽觞　何逊诗檐外莺啼罢　庾信诗池水朝含墨世説汉阳任棠有竒节隠居教授厐仲达为太守到先候之棠不交言但以水一盂置戸屏前仲达思其微意良久曰水者欲吾清也在职以惠政得民　列子庖厨之下不絶烟火玉藻君子逺庖厨　鲍照诗江郊霭微明】
　　游修觉寺【朱氏编在上元二年　蜀总志修觉山在新津县治东南五里山有修觉寺絶胜亭】
　　野寺江天豁山扉花竹幽诗应【平声】有神助吾得及春游径石相【一作深】萦带川云自【一作晚】去留禅枝宿众鸟漂转暮归愁【此初游修觉寺而作也上下两截遥相照应首聨景之自外而内者就一逺一近説次聨记入寺之事三聨景之自内而外者就一静一动説末聨记宿寺之情　诗有神助非自夸能诗是云胜地能发诗兴耳川云自去留写得流行无碍语涉禅机宿众鸟即陶诗众鸟皆有托意用禅枝二字便于游寺有闗切陈后主诗云色入山扉　南史谢灵运尝于永嘉西堂吟诗不就忽梦见族弟恵连即得池塘生春草之句】
　　【云此语有神助　张骏诗春游诚可乐　梁武帝诗靣势周大地萦带极长川　顾况诗达生任去留　庾信安昌寺碑禅枝四静慧窟三明】
　　后游【鹤注当是一春两游故云江山如有待花栁更无私】
　　寺忆曾【音层一作重一作新】游处桥怜再渡时江山如有待花栁更无私野润烟光薄沙暄日色迟客愁全为【去声】减舍此复【扶又切】何之【此重游修觉寺而作也在四句分截　江山花栁足上曾游烟光日色起下减愁末聨与前章互应葢思家则生愁覩景则销愁也　如有待依然待人更无私常得赏玩也野润之处烟光微薄是早景沙暄之日色迟留是昼景　庾信诗暂有江山趣　何逊诗复看花栁枝　梁元帝诗烟光入绮帷何逊诗日色花中乱　通鉴三秦父老闻刘裕将还诣门流涕诉曰舍此欲何之乎】
　　【赵汸曰杜诗有两等句皆尝自言之其一曰新诗改罢自长吟凡集中抑扬开阖与造化争衡于一字间者皆是其二曰意惬闗飞动篇终接混茫如此章有待无私之类是也葢与造化相流通矣】絶句漫兴【去声】九首【公经营草堂在上元之始此诗云手种桃李又云熟知茅斋应是二年春作　杜臆兴之所到率然而成故云漫兴亦竹枝乐府之变体也　九首逐章相承各有次第】
　　眼见【一作前】客愁愁不醒无赖春色到江亭即遣花开【一作飞】深【一作从】造【七到切】次便教【平声一作觉】莺语太丁宁【此因旅况无聊而发为恼春之词　杜臆客愁二字乃九首之纲　众眼共见客愁春色突然而至无赖甚矣即遣便教所谓无赖也深造次过于忙迫太丁寜厌其繁数　人当适意时春光亦若有情人当失意时春色亦成无赖犹所谓感时花溅泪恨别鸟惊心也　楞严经同将眼见西京杂记新丰多无赖按无赖本属人杜诗借以指物前云花无赖此云无赖春色是也　抱朴子造次之接　孙绰诗莺语吟修竹　皇甫谧诗三命丁寜】手种桃李非无主野老墙低还是【一作似】家恰似春风相【陆音思必切】欺得夜来吹折数枝花【此章借春风以寄其牢骚承首章花开　桃李有主且近家园而春风忽然吹折似乎造物亦欺人者惜桃李正自惜羇孤也　陶潜诗桃李罗堂前　陆放翁云白乐天用相字多作入声如为问长安月如何不相离是也此诗亦当从入声读】
　　【王元之在商州尝赋诗云两株桃杏映篱斜装防商州副使家何事春风容不得和莺吹折数枝花其子嘉祐谓后二句颇与杜语相似欲请易之元之欣然更为诗曰本与乐天为后进敢期杜甫是前身卒不复易】
  </div>
  <div class="pagination">
   <a href="杜诗详注_page12.html">
    上一页
   </a>
   <span>
    ...
   </span>
   <a href="杜诗详注_page8.html">
    8
   </a>
   <a href="杜诗详注_page9.html">
    9
   </a>
   <a href="杜诗详注_page10.html">
    10
   </a>
   <a href="杜诗详注_page11.html">
    11
   </a>
   <a href="杜诗详注_page12.html">
    12
   </a>
   <span class="current-page">
    13
   </span>
   <a href="杜诗详注_page14.html">
    14
   </a>
   <a href="杜诗详注_page15.html">
    15
   </a>
   <a href="杜诗详注_page16.html">
    16
   </a>
   <a href="杜诗详注_page17.html">
    17
   </a>
   <a href="杜诗详注_page18.html">
    18
   </a>
   <span>
    ...
   </span>
   <a href="杜诗详注_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
