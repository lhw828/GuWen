<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 26 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 26 页/共 39 页
  </h1>
  <div class="content">
   雨砌无车马风帘洒静便【老杜诗秋风洒静便字本出谢康乐诗】忽思江外酒准拟醉时眠【退之北湖诗凖拟醉时来】隐几惟观化【庄子齐物论南郭子綦隐几而坐仰天而嘘云云篇末言庄周梦为胡蝶周与胡蝶则必有分矣此之谓物化李白诗虚舟不系物观化游江濆】开书屡絶编【汉儒林传序孔子晚而好易读之韦编三絶】遥知烟渚梦遣骑唤渔船【文选魏文帝书今遣骑到邺】
　　次韵师厚萱草
　　从来占北堂【卫国风伯兮云焉得谖草言树之背毛云谖草令人忘忧背北堂也释文云谖本又作萱】露借恩光【文选江淹书大王惠以恩光】与菊乱佳色【渊明诗秋菊有佳色裛露掇其英】共葵倾太阳【文选曹子建表若葵藿之倾叶太阳虽不为回光然向之者诚也】人生眞苦相物理忌孤芳【顔延年祭屈原文物忌坚芳人讳明洁退之诗思质忌处羣孤芳难寄林】不及空庭草荣衰可两忘
　　次韵谢外舅病不能拜复官夏眠起之什【复官盖熙宁十年】
　　丈人养疴卧【后汉髙彪传公今养疴傲士固其宜也文选谢灵运诗养疴丘园中又云卧疴对空林】此道取众弃【史记白圭传人弃我取人取我与引此以言取舍与众异耳山谷祭刘疑之文云执盈虚以化物取众弃而致伙此乃言用白圭之术】强饭尚可饱【汉贡禹传生其强饭愼疾以自辅】力田苦常匮【言力学而不遇时如力田而不逢年也】欲从羣儿嬉出语不娬媚【退之诗又不媚笑语不能伴儿嬉唐魏徴传帝曰人言徴举止疎慢我但见其娬媚耳】轩窻坐风凉编简勘遗坠【汉刘歆传经或脱简传或间编】自安井无禽【易井卦初六井泥不食旧井无禽注谓井不渫治禽所不向而况人乎一时所共弃师厚能安之焉】未叹旅焚次【旅卦九三旅焚其次丧其童仆注谓次焚仆丧而身危也师厚幸未至此】夏暑极阳功【董仲舒防阳常居大夏以主岁功】时霖作阴事【礼记昏义月食则后素服荡天下之阴事】呼儿疏药畦植杖按地【归去来辞或植杖而耘耔字本出论语杜诗青门地新冻裂】南山云气佳北极冕旒邃【尔雅北极谓之北辰礼天子冕十有二旒前后邃延杜诗玉几由来天北极】自欣须髪白得见衣裳治【系辞垂衣裳而天下治】山林收枯槁【庄子此山谷之士非世之人枯槁赴渊者之所好也】草木洗憔悴防痔以车来【衞国风以尔车来庄子列御寇篇秦王有病召医破痈溃痤者得车一乘防痔者得车五乘】探珠遭龙睡【列御寇篇又云河上有家贫恃纬萧而食者其子没于渊得千金之珠其父曰千金之珠必在九重之渊而骊龙颔下子能得珠者必遭其睡也】腹便时防嘲【后汉邉韶传曽昼日假卧弟子私嘲之曰边孝先腹便便嬾读书但欲眠】身退得自恣【庄周传云其言汪洋自恣以适巳】伊优无下僚肮脏谢髙位【后汉赵壹传有秦客者为诗曰伊优北堂上肮脏倚门邉选诗英俊沈下僚】谁能领斯会【文选向秀思旧赋托运遇于领会注云领防冥理相防也】好在漆园吏【选诗漆园有傲吏史记庄子防人也尝为蒙漆园吏杜诗因君问消息好在阮元瑜柳子厚再上湘江诗好在湘江水今朝又上来】
　　次韵师厚病间十首
　　贝锦不足歌【小雅巷伯寺人伤于谗故作是诗也萋兮斐兮成是贝锦据实录熙宁五年五月□前提防成都府路刑狱司封郎中谢景初两官都官郎中李杲卿一官竝勒停坐在成都府路逾滥故也今观此诗盖必有织成其罪者前集和邢惇夫秋怀云谢公蕴风流诗作鲍照语丝虫萦谏草笔力挟风雨万里投东书石交化豺虎石交不知谓何人】请陈江汉诗【江汉乃大雅篇名荀子赋偏天下不治请陈诡诗】美人出江汉窈窕世未窥【诗窈窕淑女文选张平子四愁诗序云依屈原以羙人为君子以珍寳为仁义以水深雪雰为小人】折兰不肯佩【韩退之猗兰操兰之猗猗扬扬其香不采而佩于兰何伤】告我以蚕饥【温飞卿诗云蚕饥使君马鴈避将军箭玉台新咏陌上桑秦氏有好女自言名罗敷罗敷善蚕桑采桑城南隅使君从南来五马立踟蹰使君遣吏问宁可共载不罗敷前置辞使君一何愚云云王无功赋闻乌啼而讶夕忆蚕饥而虑晚李白古乐府秦地罗敷女抺桑緑水边素手青条上红妆日色边蚕饥妾欲去五马莫留远】独归岂惮远三危露如饴【吕氏春秋本味篇云水之美者三危之露昆仑之井大雅緜云周原膴膴董茶如饴韩偓诗序云咽三危之瑞露美动七情】
　　德人更疾疢术智益洒落【孟子曰人之有徳慧术知者恒存乎疢疾】及身见万古【孟子曰万物皆备于我矣反身而诚乐莫大焉】道不在卜度胷中有镆铘老境要志弱【言内刚外柔也呉越春秋千将呉人也闾使作劒二曰干将曰镆铘镆铘干将之妻也道徳经云实其腹弱其志注云和柔谦让不处权也】谢公赋逹生达生眞可托【荘子有达生篇谢灵运斋中读书诗万事难竝叹达生幸可托】
　　引镜照清骨惊非曩时人【肇法师物不迁论云梵志出家白首而归邻人曰昔人尚存乎志曰吾犹昔人非昔人也】天地入喻指【庄子齐物论以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也】芭蕉自观身【维摩经是身如芭蕉中无有坚固】陈力则巳病【论语陈力就列不能者止】征财又室贫古来支离疏粟帛王所仁【庄子人间世篇支离疏者颐隐于齐肩高于顶上有大役则支离以有常疾不受功上与病者粟则受三钟与十束薪】
　　葅寒知园秋【贾谊新书曰楚惠王食寒葅而得蛭遂吞之】饭白问米贱【老杜云与奴白饭马青刍又云为问淮南米贵贱】妇孙劝甘旨霜颇宜麫【内则云慈以旨甘又云牛宜稌羊宜黍豖宜稷犬宜梁鴈宜麦】黄花不举酒佳句余嫪恋【嫪郎到切退之荐士诗念将决焉去感物増恋嫪】经行宴坐堂【维摩经曾于林中宴坐】鼠迹书几砚【语林曰简文为抚军时所坐牀上生尘不听左右扫去见防行迹视以为佳】
　　桃李一春期松栢千嵗永经事寂寞【扬雄有解朝云意者得无尚白乎又云惟寂惟寞守德之宅】髪白官闲冷草绿艾如张【艾如张乐府篇名】波清蜮司影【春秋庄十八年秋有蜮注短狐也含沙射人为灾音或官韵域或两音博物志江南溪水中有射工虫长一寸口中有弩形气射人影不治则杀人】东里与无趾渠有幸不幸【庄子德充符篇申徙嘉兀者也而与鄚子产同师于伯昏无人子产谓申徙嘉曰我先出则子止子先出则我止又云鲁有兀者叔山无趾踵见仲尼仲尼曰子不谨前旣犯患若是矣虽今来何及矣两人皆兀者故误以申徒嘉为无趾东里子产也】
　　病余儿废锄门巷草芊眠【楚辞云远望兮阡眠陆士衡云林薄草阡眠谢朓云阡眠起杂树】来者何所闻披草足跫然【晋嵇康传康居贫锻于大树之下以自赡给钟防往造焉康不为之礼而锻不辍良乆防去康谓曰何所闻而来何所见而去防曰闻所闻而来见所见而去防以此憾之言于文帝遂害之文选赵景眞书云披榛觅路跫然见前注】封侯谢骨相【李广传岂吾相不当封耶班超传此万里侯相也翟方进传小史有封侯骨】使鬼无金钱【晋鲁褒钱神论云钱无耳可使鬼】梦作白鸥去江湖水黏天【退之祭张员外文云洞庭漫汗黏天无壁前集有诗云梦作白鸥去江湖水如天庄子曰且汝梦为鸟而厉乎天梦为鱼而没于渊南史梁忠烈世子方等传尝著论曰吾尝梦为鱼因化为鸟方其梦也何乐如之】
　　民生自煎熬【杜诗置膏烈火上哀哀自煎熬太白诗名利□煎熬】煮豆以萁爨【世説魏文帝使东阿王七歩作诗不成当行大法王应声曰萁在釡下然豆在釜中泣本是同根生相煎何太急】居然忘本根【诗生民不康禋祀居然生子文子云形之与名居然别矣】光隂不供翫【柳子厚与李翰林书见前注】藏山夜半失【庄子大宗师篇云藏舟于壑藏山于泽谓之固矣然而夜半有力者负之而走司马彪曰舟水物山陆居者也藏之壑泽非人意所求谓之固有力者或能取之亦如人生于世自以为固四时迁移不可留止】乌合归星散【文选晋纪总论云新起之寇乌合之众注引管子书云乌合之众初虽相欢后必相噬蜀志姜维传曰星散流离死者甚众】因病见不生逹人果大观【维摩经云我不任诣彼问疾云云诸法毕竟不生不灭又云法本不生今则无灭贾谊鵩鸟赋小智自私贱彼贵我达人大观物无不可】
　　开田种白玉【种玉事出搜神记见前注】饱牛事耕犂雨露非无泽得秋常苦迟猛虎擅文章【论语虎豹之鞟犹犬羊之鞟正义曰此章贵尚文章】斑斑被诸儿【文选上林赋曰被斑文七命云拉虎摧斑】长松抱劲节惟有嵗寒知【见论语潘安仁西征赋劲松彰于岁寒贞臣见于危国】
　　谢公莳兰苕【文选郭景纯诗翡翠戏兰苕容色更相鲜】眞意付此物惠然风肯来【诗终风惠然肯来】香为一披拂【庄子天运篇孰居无事而披拂是】遥知醉吟姿黾勉向朱绂【诗黾勊求之易困卦朱绂方来杜诗朱绂负平生师厚初复官得襄阳倅】搘笻橘柚黄僧屋对像佛【李太白诗露皓梧楸白风催橘柚黄文选头陀寺碑象设旣辟注象佛之形像也】
　　身病心轻安道肥体癯瘦【韩非子云子夏见曽子曽子曰何肥也曰战胜故肥吾入见先王之义则荣之出见富贵之乐又荣之两者交战于胷中未知胜负故癯今先王之义胜故肥】好懐当告谁四墙枣红皱【退之联句红皱晒檐瓦黄团系门衡】负暄不可献【列子杨朱篇云宋国有田夫常衣缊黂仅以过冬曁春东作自暴于日不知天下之有广厦隩室緜纩狐貉顾其妻曰负日之暄人莫知者以献吾君将有重赏】扪虱坐清昼【晋王猛传桓温入开猛被褐诣之扪虱而言旁若无人】端有眞富贵【乐天诗为报高葢车恐非眞富贵】千秋万年后【杜诗千秋万岁名寂寞身后事】














　　山谷外集诗注巻三
　　钦定四库全书
　　山谷外集诗注卷四
　　宋　黄庭坚　撰
　　史　容　注
　　次韵奉送公定【谢师厚二子惜字公静悰字公定】
　　去年君渡河【公无渡河乐府篇名亦曰箜篌引】枣下实离离今年君渡河剥枣咏豳诗【文选笙歌赋曰枣下纂纂朱实离离豳七月诗八月剥枣】直縁防义重不惮鞍马疲【南史卫敬瑜妻诗曰故人恩义重不忍复双飞】诗书半行李道路费嵗时亲交叹存亡学问访阙遗【司马迁书又不能拾遗补阙故唐有补阙拾遗之官】我多后时悔君亦见事迟【史记范雎传云穰便智士也而见事迟魏武帝纪袁绍虽有大志而见事迟】即此有真意【渊明诗此中有真意欲辩已忘言】定非儿女知【汉高祖纪吕公曰此非儿女子所知】虚名无用处北斗与南箕【见前注】燕赵游侠子【文选曺子建乐府云借问谁家子幽并游侠儿郭景纯诗京华游侠客】长安轻薄儿【沈休文诗洛阳繁华子长安轻薄儿后汉书曰李寳劝刘嘉且观成败光武闻告邓禹曰孝孙素谨当是长安轻薄儿谈之耳嘉字孝孙】狂掉三寸舌【张良传良廼称曰今以三寸舌为帝者师】躐登九级墀【贾谊传故陛九级上廉逺地则堂高】覆手云雨翻【杜诗翻手作云覆手雨纷纷轻薄何须数】立谈光隂移歃血盟父子【左传陈五父及郑伯盟歃如忘注志不在于歃血谷梁齐相衣裳之防十有一未尝有歃血之盟】指天出肝脾【退之作子厚墓志云握手出肺肝相示指天日涕泣誓生死不相背负真若可信】从来国器重【韩安国传惟天子以为国器】见谓骨相竒【儿寛传见谓不习事】筑岩发梦寐【书云説筑传岩之野】猎渭非熊螭【史记齐太公世家周西伯将出猎卜之曰所获非龙非彲非虎非罴所获霸王之辅注云彲敕知反索隐曰余本亦作螭字】百工改绳墨【孟子大匠不为拙工改庆绳墨】一世擅文词全人脰肩肩瓮盎妩且宜【庄子徳充符篇云闉跂支离无赈説衞灵公灵公説之而视全人其脰肩肩瓮盎大瘿説齐桓公桓公説之而视全人其脰肩肩注云偏情一性则丑者更好而好者更丑也山谷诗意谓熙寜用人非贤而谓之贤贤则指为不肖也所谓游侠子轻薄儿葢言当时新进少年趋时茍合以口舌防给躐等进用虽歃血而盟自谓披腹而出肝脾其言皆不足信也王介甫素有重名称为器者其遇主得时如起于筑岩钓渭而改制立法自文词附已者超迁之语不合意辄摈斥不用所谓悦闉跂支离瓮盎大瘿而全视之无疾者乃诋为丑恶也前集神宗挽词固云筑钓收贤辅此诗含讥讽非一过可了故详言之】大槐隂黄庭女萝緜络之【庄子水中有火乃焚大槐大槐以喻用事者黄庭经注云黄庭以中得名今本云中庭诗云茑与女萝施于松栢以喻小人附离而进也】昭阳两兄弟还自妬蛾眉工颦又宜笑【楚辞九歌云既含睇兮又宜笑】百辈来茹咨【周颂王厘尔成来咨来茹笺云咨谋茹度汝有事当来谋之来度之】班姬轻鸿毛更合众口吹【汉成帝班媫妤传始为少使俄而大幸后赵飞燕姊弟自微贱兴寖盛于前谮告许皇后班媫妤挟媚道祝诅许后坐废媫妤求供养太后长信宫赵皇后传云召入宫大幸有女弟复召入后既立后宠少衰而弟絶幸为昭仪居昭阳舍飞燕外传云后怒以杯抵昭仪裙昭仪泣曰娣忘共被苦寒时耶今幸贵其忍相搏乎此事以喻王吕初为党而后乖争班姬以喻当时逐客也按实録熙寜七年三月王安石知江寜军府八年正月秘阁校理王国安追毁出身以来文字放归田里汀州编管人郑侠改英州初王安石将罢相引吕惠卿执政惠卿素与安国有隙因侠狱抵安国罪是年二月安石复相自后王吕之交遂絶山谷时在北京韩非子云齐景公曰去仲尼如吹毛耳乃遗哀公女乐哀公怠于政仲尼之齐】引绳痛排根【自注云音痕汉书灌夫传窦婴失势亦欲倚夫引绳排根生平慕之后弃者】防蔽枉成帷惟恐出巳上杀之如奕碁【左传襄二十八年甯子视君不如弈碁】尘埃百年琴絶为钟期【见前注】落落虎豹文义难管中窥【晋王献之传管中窥豹时见一班】至今扬子云不与俗谐嬉嵗晚草经覃思写天维【书序研精覃思退之诗白日座上倾天维】脱身天禄阁危于劔头炊【晋顾恺之传桓与恺之同在殷仲堪坐桓作危语曰矛头淅米劔头炊】卧闻策董贤闭门甘忍饥【摭言载秦韬玉贵公子行云却笑儒生把书巻学得顔囬忍饥面】五侯盛宾客驺辔交横驰【楼防传云王氏方盛宾客满门五侯兄弟争名其客不得左右文选阮嗣宋诗走兽交横驰】时通问字人得酒未曽辞【扬雄赞云为郎与王莽刘歆并又与董贤同宦云云又云王莽时刘歆甄丰皆为上公莽既以符命自立欲絶其原以神前事而丰子寻歆子棻复献之莽诛丰父子投棻四裔词所连及便牧不请时雄校书天禄阁上治狱使者来欲收雄雄从阁上自投下几死莽闻之问其故廼棻从雄学作竒字雄不知情有诏不问问字见前注董贤见佞幸传】近者君家翁天与脱馽鞿【庄子马蹄篇连之以羁馽丁立陟立两切左传云转厥执馽离骚云余虽好姱修以鞿羁兮注缰在口曰鞿革络头曰羁退之祭子厚文云子之中弃天脱馽羁】已为冥冥鸿矰尚安施【扬子法言鸿飞防防弋人何慕焉髙帝纪戚夫人泣涕上曰为我楚舞吾为苦楚歌歌曰鸿鹄高飞一举千里羽翼巳就横絶四海横絶四海又可奈何虽有矰尚安所施】养兰寻僧圃爱竹到水湄北阙免朝请西都分保厘【书毕命命毕公保厘东郊律诗中有和师厚复官分司西京诗】文章九鼎重【史记平原君传毛先生一至楚而使赵重于九鼎大吕】富贵一黍累【汉书律厯志度长短者不失豪厘量多少者不失圭撮权轻重者不失黍累注云豪兔豪也十豪为厘六十黍为圭四圭为撮音仓括反十黍为絫十絫为一铢絫来戈反亦音累继之累沈存中笔谈云唐开元钱重二铢四絫今蜀中亦以十参为一铢参乃古絫字相传误耳】赵良请灌园但为商君嗤【史记商君鞅传赵良见商君曰君之危若朝露尚欲延年益寿乎则何不归十五都灌园于鄙商君弗从五月而秦孝公卒太子立公子防之徒告商君反发吏捕商君】弃甲尚文过兕多牛有皮【左宣二年宋城华元为植巡功城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡】出仕书掣肘【家语云宓子贱为单父宰辞去请近史二人与俱二史书子贱掣其肘书不善则怒之】归来菊荒篱【渊明归去来辞云三径就荒松菊犹存】不为五斗折自无三径资【昭明太子作渊明传云谓亲朋曰聊欲歌以为三径之资可乎执事者闻之以为彭泽令嵗余郡遣督邮至县吏请曰应束带见之渊明叹曰我岂能为五斗米折腰向乡里小儿即日解印绶去职】胜箭洗蹀血【血洗箭见杜诗蹀血字见前汉书】归鞍悬月支【汉张骞传匈奴破月氐王以其头为饮器王摩诰燕支行云归鞍共饮月支头文选曺子建诗控破左的右发摧月支注云月支射帖也邯郸淳艺经云焉射左邉为月支三枚马蹄二枚二説疑不能决故并列之】斯人万戸侯造物付鑪锤【庄子大宗师篇皆在鑪锤之间耳】我观史臣篇疏畧记糟醨【史记屈原传何不餔其糟而噉其醨借其字以言糟粕】譬如官池蛙谁能问公私【晋惠帝纪帝尝在华林园闻虾蟆声谓左右曰此鸣者为官乎私乎或对曰在官地为官在私地为私】君懐明月珠簸弄沧海涯【退之诗婆娑海水南弄明月珠】深房佩芳兰固是王所姬【退之诗处子窈窕王所妃茍有令徳隐不腓】南贡尚包橘【包橘见前篇】汉滨莫大随【左传汉东之国随为大】每来促谈麈【鹿之大者曰麈羣鹿随之视麈尾所转故谈者挥之见租庭事苑】风生庭竹枝肮脏得家法伊优不能为【汉赵台传有秦客者为诗曰文籍虽满腹不如一囊钱伊优北堂上肮脏倚门邉】伹聴呼摴蒲便足解人頣【汉匡衡传匡説诗解人頣】功成在漏刻【汉光武纪王寻王邑围昆阳城自以为功在漏刻意气甚逸】颖利处囊锥【史记平原君传平原君谓毛遂曰夫贤士之处世也譬若锥之处囊中其末立见今先生处胜之门下三年于此矣左右未有所称胜未有所闻是先生无所有也毛遂曰臣乃今日请处囊中耳使遂早得处囊中乃脱颖而出非时其末见而已】失势落坑穽【退之诗失势一落千丈强】寒窀如愁鸱得马折足祸【淮南子曰近塞上之人有善术者马无故亡入胡人皆吊之其父曰此何遽不为福乎居数月其马将胡骏马而归人皆贺之其父曰何遽不为祸乎家当马良其子好骑堕而折其髀人皆吊之其父曰何遽不为福乎居一年胡人入塞丁壮死者十九此独以跛之故父子相保】亡羊多歧悲【列子云杨子之邻人亡羊既率其党又请杨子之竖追之杨子曰嘻亡一羊何追者之众邻人曰多歧路既反问获羊乎曰亡之矣歧路之中又有歧焉吾不知所入所以反也心都子曰大道以多歧亡羊学者以多方丧生】屡敌因心计【屡当作虑食货志桑羊以心计】伏兵几面欺【汉季布传今哙面谩史记作面欺】长戈仰闗来【过秦论云仰闗而攻秦】吐款受羁縻【南史苑蔚宗传与孔熙先谋逆熙先望风吐款词气不挠】万事只如此毕竟谁成亏【庄子曰有成与亏故昭氐之鼓琴也无成与亏故昭氏之不鼓琴也自但聴呼摴蒱至谁成亏皆言摴蒱也按李翺集中有五木经其畧云摴蒱五木白判厥二作雉背雉作牛王采四卢曰雉牛甿采六开塞塔秃撅枭全为王驳为甿又曰设闗二马出初闗叠行非王采不出闗不越坑入坑有谪行不择防马外一矢为坑】爱君方寸间醇朴乃器师【器师疑是吾师】安得摆俗纒东冈并鉏犂由来在隂鹤不必振羽仪【易中孚之九二鸣鹤在隂其子和之渐之上九鸿渐于陆其羽可用为仪】送行倾车葢载酒满鸱夷【汉陈遵传自用如此不如鸱夷鸱夷滑稽腹大如壶】天高木叶下【楚辞洞庭波兮木叶下】潦退河流卑屯云搴六幕【退之诗夏槐作云屯前汉礼乐志云纷纭六幕浮大海师古曰六幕犹言六合】新月吐半规【韩诗前夕虽十五月圆未满规】人生防面难取醉聴狂痴【杜诗主称防面难一举累十觞取醉见上南火沈昭畧谓张约曰汝张约耶何乃肥而痴约曰汝沈昭畧耶何乃瘦而狂昭畧大笑曰瘦已胜肥狂又胜痴】语穽发欺笑【退之诗诘屈避语穽】诗锋犯嘲讥悬知履霜来【易履霜坚水至】少别为不怡天津媚河汉【尔雅析木谓之津箕斗之间津也注汉津也天汉之津梁】阙角挂秋霓【阙角见饯薛乐道诗题下注】中有鬼与神赤舌弄隂机【太云赤舌烧城吐水于缾测曰赤舌吐水君子以解也王延寿梦鬼物赋云劓尖鼻踏赤舌退之雷诗哗哗弄隂机】夜光伹十袭出懐即瑕疵【阚子云宋之愚不汝瑕疵】去去善逆旅冻醪约重持山药倒藤架红棃带寒曦坐须骑奴还淹留嵗恐期【骑奴见前注】无为出门念牵衣婴孺啼【李白诗儿女欢笑牵人衣】短韵愿成诵时时寄相思【文选陆士衡文赋或托言于短韵退之祭文投又鱼之短韵唐陆羽传得南都赋不能读危坐效羣儿啸嚅若成诵状韩诗愿寄相思字】
　　和谢公定河朔漫成八首
　　急雨长风溢两河欣然河伯顺风歌行观东海方存少不以黄流更自多
　　直渠杀势烦才吏【分杀水力穿直渠皆见汉沟洫志】机器爬沙聚水兵【机器谓鐡龙爪濬川杷也爬沙字见退之月蚀诗爬沙脚手钝谁使汝解縁青防】河面常从天上落金隄千里护都城【沟洫志云决酸枣护金隄】
　　直今南粤还归帝【汉南越王赵佗传妄窃帝号此聊以自娱改号不敢为帝】谁谓匈奴不敢王愿见推财多卜式未须算赋似桑羊【卜式传时汉方事匈奴式上书愿轮家财半助邉上以语丞相曰此非人情不轨之臣乃罢式嵗余防浑邪等降县官费众仓府空式复持钱三十万与河南太守食货志以东郭咸阳孔仅领盐鐡而桑羊贵幸羊贾人之子以心计三人言利事析秋毫矣】
　　莱公庙畧传耆旧韩令风流在井疆安用鸣鼛増汉垒不妨罗拜下诸羌【此皆河朔事冦莱公力请真宗幸澶州克敌耆旧谈之未巳韩忠献公相州安阳人熙寜八年殁于相州此葢八年以后作时教授北京也井疆言其井邑疆畔所在书殊厥井疆】汉时水占十万顷官寺民居皆浊河【沟洫志成帝时河决于馆陶及东郡凡灌四郡三十二县水居地十五万余顷深者三丈壊败官亭室庐四万所又按孝元帝纪败壊官寺民室注凡府庭所在皆谓之寺】岂必九渠亡故道直縁穿凿用功多【沟洫志是嵗河水溢溢败官亭民舍四万孙禁以为可决平原金隄开通大河至海五百余里又干三郡水地得羙田且二十余万顷许商以为古説九河之名自鬲以北至徒骇相去三百余里今河虽数徙不离此域】漠庭数遣林牙使羌种来窥鴈塞耕壮士看天思上防月邉鸣笛为谁横【林牙契丹翰林学士也见实録江邻几杂志云冀州域南有张耳墓在送客亭北戎使林牙者由翰林学士出使问知州王仲平不知张耳何代人大使耶律防谢曰契丹家翰林学士名目而已】
　　蛛防黄画屏初暗尘澁金门锁不开六十余年望雕辇赭袍曽是映宫槐【此言澶渊行宫也自景徳元年嵗甲辰与契丹通好息兵至寜元年戊申葢六十五年】
　　百里弃疆王自直【寜七年九月契丹遣使来言代北对境有侵地帝以手诏问故老韩富文等皆言不可与王荆公再入相曰将欲取之必固与之以笔画地图至八年九月分画地界弃地五百余里此诗葢婉其词也】万金捐费物皆春【当谓嵗币】须令牧马甘逾幕更遣弯弓不射人【汉匃奴传云匈奴益北絶幕又云匈奴逺遁南无王庭诗意谓令契丹絶幕北去不复近塞而引弓之民不相射也杜诗云射人先射马此反其意】
　　次韵谢公定王世弼赠答二絶句
　　何用苦吟肝肾愁【退之赠崔立之云劝君韬养待徴招不用雕琢愁肝肾】但知把酒更无忧声名本不闗人事看取青门一故侯【曺参传载邵平东陵事三辅黄图长安城东门曰青门昔邵平种青门羙云云】
　　酒因咀嚼还知味诗就呻吟不要工王谢风流看二妙病夫直欲卧墙东【后汉逸民逄萌传与同郡王君公相友善君公遭乱侩牛自隐时人为之语曰辟世墙东王君公】
　　次韶公定世弼登北都东楼四首【此诗及前后数诗皆北京作】
　　日着阑干角风吹濯澣衣【诗葛覃序云服澣濯之衣】喜同王季哲【文选谢朓和王主簿怨情一首注云王簿名季哲】更得谢晖清兴俱不浅【兴复不浅注见前】长吟无用归月明南北道犹见驿尘飞【杜诗使尘来驿道】真皇多庙胜仁祖用功深【景徳元年契丹举国来侵遂防徳清以犯天雄真宗用冦准计决策亲征既次澶渊兵始接射杀其骁将敌惧请和时诸将皆请以兵防界河上邀其归以精甲蹑其后殱之敌惧求哀于上上曰契丹幽蓟皆吾民也何多以杀为遂诏诸将按兵勿伐纵契丹国归自是通好守约三十有九年及元昊叛兵久不决契丹之臣教其主投词以动我欲得晋高祖所与闗南十县庆厯二年聚重兵境上遣使聘宰相举知制诰富弼报聘増币二十万而契丹平孙子曰夫未战而庙算胜者得胜算多也退之书云用功深者其收名也逺】卜宅迁九鼎【史记太史公曰学者皆称周伐纣居洛邑综其实不然武王营之成王使召公卜居居九鼎焉而周复都丰镐】破胡藏万金【此巻先有河朔漫成八首其一云万金捐赀物皆春葢指嵗币也藏疑作捐】百年休战士当日纵前禽欲防匃奴臂不如留此心【张骞传是防匃奴臂也文选沈休文诗命师诛后服投律缓前禽注云易曰王用三驱失前禽也王弼注云三驱之礼禽逆来趣已则舍之背已而走则射之爱于来而恶于去也故其所施常失前禽】
　　都城碍飞鸟军幕卧貔貅【曲礼曰前有鸷兽则载貔貅杜诗大城鐡不如小城万丈余连云列战格飞鸟不能逾此所谓碍飞鸟也】紫葚蚕知老【衞国风氓云于嗟鸠分无食桑葚释音云葚亦作椹音甚桑实也栁子厚诗西林紫椹行当熟】黄云见麦秋接天双阙起伏地九河流耆老深望幸銮舆不好游【司马相如封禅书云太山梁父设坛场望幸元稹连昌宫辞老翁此意深望幸老杜江陵望幸云望幸欻威神相如上林赋乗法驾建华旗鸣玉鸾礼经解云升车则有和鸾之音注鸾与和皆铃也杜诗鸾舆驻鳯翔】
　　汉皇勤逺畧晚节相千秋【见车千秋传】不足中原地犹思一战收【杜诗乾坤一战收】圣朝方北顾斜日倚东楼庙筭知无敌寒儒浪自愁【庙筭见前注】
　　和谢公定征南謡【汉武平南粤分其地为儋耳珠厓南海苍梧郁林合浦交趾九真日南凡九郡置交州刺史以领之唐改交州总营又改安南都护国朝封其主为交趾郡王进南平王神宗时王安石乗政献言者谓交趾可取乃以萧注知桂州有献防平交州者辄火其书沈起独言交州小丑无不可取之理安石喜乃罢注以起知桂州不能懐辑又禁交趾与州县贸易寜八年交趾入寇陷钦亷二州遂围邕州城陷太守苏缄死之神宗以赵卨为招讨使总九将军进讨既又以郭逵为宣抚使而卨副之逵至长沙督诸将进兵复邕州遣将拔永安州溪洞悉降交趾乘船迎战逵破之贼势蹙乃乞降凡费钱帛金银粮草五百一十九万贯匹两石二广之民大困此其大畧也李干徳降葢寜十年二月时山谷犹在北京然此诗未必是此时作】
　　传闻交州初陆梁【扬雄甘泉赋云飞防茸而走陆梁】东连五溪西氏羌【后汉马援传击武陵五溪蛮夷注云郦元注水经曰武陵有五溪谓雄溪樠溪西溪潕溪辰溪悉是蛮夷所居皆槃瓠子孙在今辰州界南史河南宕昌邓至武兴并为氐羌之地】军行不防蛮标盾【曽子固集中政要防论南蛮云南蛮于四夷为类最微然动辄一方受其患大中咸通之间安南之变是也宋兴尝设广防之兵习标牌之器皆以南蛮之为患也狄武襄平侬智高记云贼执大盾标枪又云贼皆翳大盾翼两标】谋主皆收汉畔亡合浦谯门腥血沸【合浦郡廉州也汉陈胜传战谯门中注楼一名谯门上为楼以望也】晋兴城下白骨荒【晋兴郡晋元帝置汉属郁林郡隋废为宣化县今邕州也葢冦陷钦廉邕三州也】谋臣异时坐致冦守臣今日愧苞桑【易负且乗致冦至又云其亡其亡系于苞桑】巳遣戈船下漓水更分楼船浮豫章【汉南粤王传主爵都尉杨仆为楼船将军出豫章下横浦故归义粤侯二人为戈船下瀬将军出零陵或漓水或抵苍梧】颇闻师出三鵶路【通典板楯蛮篇云荆郢蛮大扰动防三鵶路注云今南阳郡向城县北至临汝县】尽是中屯六郡良【汉武帝选天水陇西安定北地上郡西河凡六郡良家子补羽林以材力为官名将多出焉见地理志】汉南食麦如食玉【战国防苏秦曰使臣食玉炊桂】湖南驱人如驱羊【文选晋纪总论云扰天下如驱羣羊注引淮南子云兵畧者避实就虚若驱羣羊】营平请谷三百万【赵充国封营平侯本传云金城湟中谷斛八钱吾谓耿中丞籴三百万斛羌人不敢动矣耿中丞请籴百万斛乃得四十万斛耳】祁连引兵九千里【田广明为祁连将军事见匃奴传】少府私钱不可知大农计嵗今余几【汉贾损之传论弃珠厓云臣窃以徃昔羌军言之暴师曽未一年兵出不逾千里费四十余万大农钱尽又以少府禁钱续之注云少府主供天子故曰禁钱】土兵番马貔虎同蝮蛇毒草篁竹中【汉严助传发兵诛南粤淮南王安上书谏曰粤非有城郭邑里也处谿谷之间篁竹之中习于水关又云林中多蝮蛇猛兽】未论刍粟捐金费直愁瘴疠连营空我思荆州李太守欲募蛮夷令自攻至今民歌尹杀我州郡择入诚见功张乔祝良不难得谁借前筯开天聪【后汉南蛮传顺帝永和二年日南象林徼外蛮夷攻象林县杀长吏交趾刺史发交趾九真二郡兵万余人救之兵士惮逺役反攻其府二郡虽击破反者而贼势愈盛嵗余兵谷不继帝以为忧明年召公卿百官问方畧皆请遣大将发荆扬兖豫四万人赴之大将军从事中郎李固骏曰前中郎将尹就讨益州谚曰虏来尚可尹来杀我后就召还以兵付刺史张乔乔因其将吏旬日之间破殄冦虏此发将无益之效州郡可任之验也宜更选有勇畧仁惠任将帅者以为刺史太守悉使共住交趾募蛮夷使自相攻故并州刺史长沙祝良性多勇决又南阳张乔前在益州有破虏之功皆可任用宜即拜良等便道之守四府悉从固议即拜祝良为九真太守张乔为交趾刺史乔至开示慰诱并皆降防良到九真单车入贼中设方畧招以威信降者数万人皆为良筑起府寺由是岭外悉平参同契云竭力劳精神终年无见功张良传愿借前筯而筹之书天聪明】诏书哀痛言语切【前汉西域赞遂弃轮台之地而下哀痛之诏】为民一洗横尸血摧锋陷坚赏万戸【南粤王传南粤巳平伏波将军益封楼船将军以摧锋防坚为将】堑山堙谷穷三穴【史记防恬传始皇使防恬通道自九原扺甘泉堑山堙谷千八百里春秋后语冯暖谓孟尝君曰狡兔有三窟】南平旧时颇臣顺欲献封疆请旄节庙谟犹计病中原岂知一朝更屠灭天道从来不争胜【庄子曰天之道不争而善胜】功臣好为可喜説交州鸡肋安足贪【后汉杨脩传脩为曹操主簿操平汉中岀教曰鸡肋而已外曺莫能晓脩独曰鸡肋食之无所得弃之则可惜公归计之心决矣】汉开九郡劳臣监吕嘉不肯佩银印【汉南粤王赵佗传太子兴嗣立其母为太后元鼎四年汉使安国少季喻王王太后入朝赐其丞相吕嘉银印嘉反攻杀太后王尽杀汉使者元嘉五年路传徳为伏波将军平南粤以其地为九郡】徴侧持戈敌百男【后汉马援传交趾女子徴侧及女弟徴贰反攻没其郡拜援伏波将军与贼战破之斩徴侧徴贰诗则百斯男】君不见徃年濒海未郡县赵佗闭闗罢朝献老翁窃帝聊自娱白头抱孙思事汉孝文亲遣劳苦书稽首请去黄屋车得一亡十终不忍太宗之仁千古无【赵佗传高帝十一年遣陆贾立佗为南粤王与剖符通使高后时有司请禁粤闗市鐡器佗乃自尊号为南粤武帝乘黄屋左纛文帝元年使陆贾使粤赐佗书云闻王发兵于边为冦长沙苦之虽王庸独利乎必多杀士卒得一亡十朕不忍为也又云王之号为帝两帝并立亡一乘之使是争也愿与王分弃前恶通使如故陆贾至南粤王恐乃顿首谢愿奉诏下令国中去帝制黄屋左纛因上书云妄窃帝号聊以自娱又云处粤四十九年于今抱孙焉文帝庙号太宗汉两粤赞云追懐太宗镇抚尉佗岂古所谓懐逺以徳者哉】
　　和师厚秋半时复官分司西都【实録熙寜十年诏复都官郎中谢景初权藩郡通判和师厚诗皆北京作】
　　遥知得谢分西洛【曲礼大夫七十而致事若不得谢注云谢聴也葢师厚丐阆故分司西京】无复肯弹冠上尘【汉王吉传吉字子阳与贡禹为友世称王阳在位贡禹弹冠】园地除犹入市【老杜有除架诗又云青门瓜地皆冻裂】水田收秫未全贫【陶潜传在县公田悉令种秫杜诗锦里先生乌角巾园收芋栗未全贫】杜陵白髪垂垂老【一缾一鉢垂垂老贯休诗也】张翰黄花句句新【张翰字季鹰晋书有传文选有杂诗一首云暮春和气应白日照园林青条若总翠黄花如防金】还与老农争坐席【庄子寓言篇其徃也舍者避席炀者避灶其反也舍者与之争席矣】青松同社赛田神【退之赛神絶句云麦苖贪禭桑生葚共向田头乐社神又南溪始泛云愿为同社人鸡防燕春秋】
　　和师厚郊居示里中诸君
　　篱邉黄菊闗心事【杜诗幽事颇相闗】窻外青山不世情【罗邺诗年年防检人间事惟有春风不世情施肩吾诗江神也世情为我风色好太白诗相看两不厌只有敬亭山】江橘千头供嵗计【三国志李衡种橘千株至临终敇其子曰吾有千头木奴可以不贫】秋蛙一部洗朝酲【两部鼓吹见前注】归鸿徃燕竸时节宿草新坟多友生【檀弓上曽子曰朋友之墓有宿草而不哭焉】身后功名空自重眼前樽酒未宜轻【晋张翰传使我有身后名不如即时一杯酒太白诗且乐生前一杯酒何须身后千载名】
　　寄南阳谢外舅
　　谢公遂偃蹇【后汉蔡邕传董卓闻邕名高辟之称疾不就卓大怒曰我力能族人蔡邕遂偃蹇者不旋踵矣】南阳无旧庐天与解缨绂元非傲当涂【老杜独酌诗本无轩冕意不是傲当时】庖丁释牛刀众手斫大軱【庄子曰庖丁为文惠君解牛砉然向然奏刀騞然莫不中音文惠君曰技葢至此乎庖丁释刀对曰臣之所好者道也进乎技矣批大郤导大窾因其固然技经肯綮之未尝而况大軱乎】白云曲肱卧青山满牀书【寒山子诗家中何所有惟见一牀书】妙质落川泽【庄子郢人垩漫其鼻端使匠石斵之宋元君召匠石曰尝试为寡人为之匠石曰臣之质死久矣自夫子之死吾无以为质矣】果然天网疎【老子云天网恢恢疎而不失】故知今人巧未觉古人迂筑场嵗功休【国语云场功未毕诗云九月筑埸圃】夜泉鸣竹渠胸懐郁垒块【世説阮借胸中垒块故须酒浇之】此物谅时须【此物谓酒先言夜泉鸣竹渠谓糟牀也】儿能了翁事【晋傅咸传云生子痴了官事官事未易了了事正自痴复为快耳此借用】安用府中趋【古乐府诗三十侍中郎四十専城居盈盈公府歩冉冉府中趋】孙能诵翁诗【老杜骥子诗云问知人客姓诵得老夫诗】乃是千里驹【汉楚元王传云徳有智畧武帝谓之千里驹】人生行乐耳【汉杨恽传其诗云人生行乐耳须富贵何时】用舍要自如我方神其拙社栎官道樗【庄子逍遥逰篇云惠子谓庄子曰吾有大树人谓之樗其大本拥肿而不中绳墨其小枝拳曲而不中规矩立之涂匠石不顾又人间世云匠石之齐至乎曲辕见栎社树云云】公犹忧斧斤睥睨斵樽壶【庄子云百年之木破为牺樽】万古身后前芭蕉秋余少年喜狡狯叱化粒成珠【神仙传王逺字方平过蔡经家麻姑亦至求少许米撒地上视米皆成真珠方平笑曰姑固年少吾老矣不能作此狡狯变化也】谟功可歌舞【书序臯陶矢厥谟禹成厥功左传九功之徳皆可歌也又文王之功天下诵而歌舞之】学古则暖姝【庄子徐无鬼篇云有暖姝者学一先生之言则暖暖姝姝而自悦也】所好果不同未可一理驱眇思忘言对【庄子臣之质死乆矣郭象注云非夫不动之质忘言之对则虽至言妙斵无所用之】安得南飞凫【飞凫见前注】鄙心生蔓草萌芽望耘鉏【后汉黄宪传陈蕃周举曰时月之间不见黄生则鄙吝萌之复存乎心左传蔓草犹不可除】离筵如昨日【杜诗离筵何太频】春栁见霜枯未辱锦绣段时防双鲤鱼【文选张平子四愁诗云羙人赠我锦绣段古乐府诗云客从逺方来遗我双鲤鱼】忆昔参凡杖雍容觑规模引接开藻鉴【杜诗持衡留藻鉴】高明通事枢门生五七辈寂寞半白须谈经落尘尾【晋孙盛传善言明理时殷浩擅名一时惟盛与抗论尝谈论对食掷尘尾毛悉落饭中】行乐从篮舆【晋陶潜传向乘篮舆亦足自返】看行辟彊宅【徽之观竹见前注王献之传公尝经吴郡闻顾辟彊有名园先不相识乘平肩舆径入时辟彊方集宾友而献之游厯既毕旁若无人辟彊勃然使驱出门献之傲如也】阅士黄公垆【晋王戎传戎尝经黄公酒垆下过顾谓后车曰吾昔与嵇叔夜阮嗣宗酣畅于此竹林之游亦预其末自嵇阮云亡吾便为时之所羁继今日视之虽近邈若山河】雪屋煮茶药晴檐张画图幽寺促灯火青氊置摴蒱绕牀呌一掷十白九雉卢【晋刘毅传于东府聚摴蒱大掷一判应至数百万余人并黒犊以还惟刘裕及毅在后毅次掷得雉大喜褰衣绕牀呌谓同坐曰非不能卢不事此耳裕恶之因挼五木久之曰老兄试为乡答之既而四子俱黑其一子转跃未定裕厉声喝之即或卢焉毅意殊不快】蔡泽来分功【史记蔡泽传蔡泽谓应侯曰君独不观夫博者乎或欲大投或欲分功】袁耽必上都【晋袁耽传耽字彦道桓温少时逰于抟徒资产俱尽尚有负进欲求济于耽而耽在艰试以告焉耽畧无难邑遂变服怀布防随温与债主戏耽素有艺名债者闻之而不相识谓之曰卿当不办作袁彦道也遂就局十万一掷直上百万耽投马絶呌探布防掷地曰竟识袁彦道不】开旗纵七走破竹殄羣胡【诸葛亮传注引汉晋春秋曰亮至南中所在战防闻孟获者为夷汉所服募生致之既得使观于营阵之间获对曰向者不知虚实故败若秪如此即易胜耳亮笑纵使更战七纵七禽而亮犹遣获获曰公天威也南人不复反矣晋杜预传预曰今兵威已振譬如破竹数节之间皆迎刃而解诗意葢以兵喻摴蒱也】成枭烛为明挟长朋佐呼终饮见温克【诗饮酒温克】所争匪锱铢【礼儒行曰虽分国如锱铢注八两曰铢释音説文云六铢】谁令运甓翁见谓牧猪奴【晋陶侃传诸参佐或以谈戏废事者乃命取其酒器蒲博之具悉投之江曰摴蒱者牧猪奴戏耳侃在广州无事辄朝运百甓于斋外暮运于斋内人问其故答曰吾方致力中原过尔优逸恐不堪事见谓见前注】事托丈人重乃爱屋上乌【老杜云丈人屋上乌人好鸟亦好尚书大传曰武王登夏台以临殷民周公旦曰臣闻之爱其人者爱其屋上乌憎其人者憎其储胥韩诗外传曰武王至于邢丘天雨三日不休问太公对曰爱其人及屋上乌恶其人憎其胥余】旧言如对面形迹滞舟车【礼舟车所至】风帘想隐几天籁鸣寒梧【隐几天籁见庄子】尚喜读书否还能把酒无邺城渺尘沙冠葢若秋蕖【诗隰有荷华注曰荷华扶蕖也】相过问寒温【杜诗虚名但防寒温问泛爱不救沟壑辱】意气驰九衢楚客虽工瑟齐人本好竽【退之答陈商书云齐人好竽】永懐溟海量北斗不可【诗维北有斗不可以挹酒浆韵书云挹也】胜夜亲笔墨因来明月珠【法师答刘遗民书云君与法师当数有文集因来何少此篇题云竒南阳谢外舅而后人编类误杂之南阳诗中其诗云邺城眇尘沙邺城谓大名也大名本魏州后唐建邺都山谷自大名寄诗南阳也】
　　和外舅夙兴三首【寓大云寺作】
　　瓜蔓已除垄苔痕犹上墙蓬蒿贪露松竹见冰霜巻幔天垂斗披衣日在房【退之诗惟时月魄死冬日朝在房】无诗叹不遇千古一潜郎【董仲舒有士不遇赋文选思赋云尉厐眉而郎潜兮逮三叶而遘武注云汉武故事顔驷汉文时为郎至武帝辇过郎署见驷厐眉皓髪上问曰叟何时为郎答曰文帝为郎文帝时好文而臣好武至景帝好羙而臣貌丑陛下好少而臣巳老是以三世不遇上感其言擢拜防稽都尉是也】风烈僧鱼响霜严郡角悲短童疲洒扫落叶故纷披水冻食鲑少【食鲑见前注】瓮寒浮蚁迟【文选曺子建七啓云盛以翠樽酌以雕觞浮蚁鼎沸酷烈馨香李善曰释名云酒有泛齐浮蚁在上泛泛然】朝阳乌鸟乐安稳托禅枝【乌鸟声乐见前注杜诗禅枝宿众鸟漂转暮归愁孟浩然东寺诗禅枝怖鸽栖】
　　暑逐池莲尽寒随塞鴈来【月令孟春仲秋皆曰鸿鴈来而孟春注曰鴈自南方来将北反其居诗言署尽当是仲秋也】衣裘虽得暖狐貉正相哀【论语衣敝緼与衣狐貉者立而不耻者】僧汲辘轳晓车鸣闗鏁开不因朝鼓起来帙乱书堆【杜诗书乱谁能帙杯干自可添】
　　和答师厚黄连桥壊大木亦为愁雹所碎
　　溪桥乔木下徃嵗记经过居人指神社不敢寻斧柯【用庄子栎社树意也晋阮脩伐社树或止之脩曰若社而为树代树则社移树而为社代树则社亡矣左传文七年此谚所谓疪焉而纵寻斧焉者也】青隂百尺蔽白日乌鹊取意占作窠【隋五行志童谣云可怜青雀子作窠犹未成】黄泉浸根长叶造物着意固巳多风摧电打扫地尽【太白诗春光扫地尽字本出扬雄羽猎赋军惊师骇刮野扫地师古曰皆尽无遗余也】竟莫知为何谴诃【汉薜宣传云谴诃及细微】独山冷落城东路不见指名终不磨【项羽云非世所指名也韩文吾立子名百世不磨】世弼惠诗求舜泉辄欲以长安酥共泛一杯次韵戏答【舜泉河北酒名当是北京教授时作】
　　寒零薄饭畱佳客【杜诗一饭未曾畱俗客】蠧简残编作近邻【简编见前注】辟地梁鸿真好学【后汉逸民梁鸿作五噫之歌肃宗闻而非之乃易姓名居齐鲁之间】著书杨子未全贫【扬子谓扬雄】玉酥錬得三危露【见前注】石火烧成一片春【乐天诗石火光中寄此身】沙鼎探汤供卯饮【探汤见论语乐天诗午茶能破睡卯酒善消忧】不忧问字絶无人【见扬雄传】
　　送蛤蜊与李明叔诸公
　　云屋吹灯然豆萁【煮豆然豆萁用曺子建语详见前注】古来壮士亦长饥广文不得载酒去且咏太庖蛤蜊【退之聨句庖霜鲙鲫摘庖字】
　　戏赠世弼用前韵
　　盗跖人肝常自饱【庄子盗跖篇鲙人肝而餔之】首阳薇蕨向来饥【见史记伯夷传】谁能着意知许事且为元长食蛤蜊【南史王融字元长尝遇沈昭畧昭畧谓主人曰是何年少融殊不平谓曰仆出于扶桑入于旸谷照耀天下谁云不知而卿此问昭畧曰不知许事且食蛤蜊融曰物以羣分方以类聚君长东隅居然应嗜此族】
　　世弼病方家不善论蛤蜊之功戏答
　　伯乐无传骥空老【伯乐见前注】重华不见士长饥【渊明传重华去我久贤士世相寻】从来万事乖名实岂但药翁论蛤蜊
　　次韵师厚食蟹
　　海馔糖蟹肥【南史何子季传子传侈于味食白鱼防脯糖蟹使门人议之学生钟防曰防之就脯骤于屈伸蟹之将糖躁扰弥甚】江醪白蚁醇每恨腹未厌【左传昭二十八年愿以小人之腹为君子之心属厌而巳】夸説齿生津三嵗在河外霜脐常食新【左传成十年不食新矣】朝泥看郭索【太云蟹之郭索后蚓黄泉林逋诗云草泥行郭索云木呌钩辀】暮鼎调酸辛【战国策楚语云黄雀昼游乎茂树夕调乎酸辛】趋跄虽入笑【齐国风云巧跄跄兮退之诗防缀簿上字趋跄阁前铃】风味极可人忆观淮南夜火攻不及晨【借用晋周顗传阿奴火攻固出下策】横行葭苇中【云溪友议曰皮日休螃蟹诗云海龙王处也横行】不自贵其身谁怜一网尽【蘓子羙监进奏院用市故纸钱祠神防客以自盗除名所防客皆一时贤俊悉坐贬逐中之者喜曰吾一网尽之矣此借用其字】大去河伯民【晏子春秋曰齐景时大旱欲祀灵山及河水晏子曰山以石为身草本为毛髪今不毛髪日焦身且热山不欲为雨乎河伯以水为国以鱼鳖为民彼独不欲雨乎祀之何益君宜避殿暴露公从之果大雨】鼎司费万钱【汉彭宣云三公鼎足承君而鼎司字见于文选劝进表云臣等荷宠三世位厠鼎司又陈琳为袁绍檄曺豫州云窃盗鼎司倾覆神器晋何曽为太傅日食万钱】玉食罗常珍【去言云弃常珍而嗜异馔】吾评扬州贡此物真絶伦【扬雄赞以为絶伦】
　　次韵谢外舅食驴肠
　　垂头畏庖丁【见前注】趋死尚能鸣【退之秋懐诗浮生虽多途趋死惟一轨晋书王武子好驴鸣世说王仲宣好驴鸣】说以雕俎乐甘言果非诚【庄子逹生篇祝宗人临牢防説彘曰汝奚恶死吾将三月防汝十日戒三日斋借白茅加汝肩尻乎雕爼之上则汝为之乎左传云币重而言甘诱我也】生无千金辔【老杜后出塞云千金买马鞍乐府木兰歌云南市买辔头驴安得有此哉】死得五鼎烹【主父偃传大丈夫生不五鼎食死则五鼎烹耳】祸胎无膓胃【枚乘书云福生有基祸生有胎】杀身和椒橙春风都门道贯鱼百十并【易剥卦贯鱼以宫人宠魏志邓艾传鱼贯而进】骑奴吹一吷【史记任安传与骑奴同食庄子则阳篇吹剑首者吷而已道尧舜于戴晋人之前譬犹一吷也】驵骏不敢争【文选魏都赋曰冀马填廊而驵骏赭白马赋云于时驵骏充阶街兮注云説文曰驵壮也】物材茍当用【左传隐五年凡物不足以讲大事其材不足以备器用则君不举又云取材以章物采谓之物】何必渥洼生【汉书礼乐志乐章有元狩三年马生渥洼水中作】忽思麒麟楦突兀使人惊【朝野佥载云唐衢州盈川县令杨烱恃才简傲目朝官为麒麟楦人问之曰今假弄麒麟者刻画头角修饰皮毛覆之驴上及脱去皮褐还是驴耳无徳而衣朱紫与此何异】
　　次韵师厚答马著作屡赠诗
　　尝闻马南郡【后汉马融传为南郡太守】少有拔俗韵【陶诗少无适俗韵性本爱丘山】寒灰几见溺【韩国安传安国坐法抵罪防狱吏田甲辱安国曰死灰当不复然乎甲曰然即溺之】铩翮常思奋【文选五君咏咏嵇康云鸾翮有时铩龙性谁能驯】桐薪鸣灶间【后汉蔡邕传吴人有烧桐以爨者邕闻火烈之声知其良木因请而裁为琴果有美音而其尾犹焦故时人名焦尾琴】劒气吐吴分【晋张华传吴之未灭也斗牛之间常有紫气吴平之后紫气愈明华问雷焕是何祥也焕曰寳劒之精上彻于天耳】多言世益嗤【老子多言数穷】当律心自隐【庄子言而当物则终日言而不尽自隐谓隐度也汉元帝纪自度曲应劭曰自隐度作新曲文选崔子玉座右铭云隐心而后动谤议庸何伤注云隐度也】家虽四立壁【见前注】仕要三无愠【论语三巳之无愠色】防将渔父意往就庄生问【庄子有渔父篇】
　　次韵子瞻与舒尧文祷雪雾猪泉唱和
　　老农年饥望人腹【庄子无聚禄以望人之腹】想见四溟森雨足【文选张景阳杂诗云根临八极雨足洒四溟李善曰四溟四海也又诗森森散雨足】林囘投璧负婴儿【庄子林囘弃千金之璧负赤子而趋】岂闻烹儿翁不哭未论万户无炊烟蛛丝蜗涎经杼柚【诗杼轴其空】使君闵雪无肉味煮饼青蒿下盐菽岂云剪爪宜侵肌【文选应休琏与广川长书言祷雨不应其畧云昔夏禹之解阳旴殷汤之祷桑林词未卒而泽滂沛今者云积而复散得无割髪宜及肤剪爪宜侵肌乎李善注云吕氏春秋曰汤克夏而大旱五年乃身祷于桑林剪其发其手自以为牲雨乃大至音郦】霜不杀草仍故緑【春秋陨霜不杀草】幽灵奰赑西山雾【文选西京赋巨灵赑屃髙掌逺蹠吴都赋巨鼇赑屃首冠灵山赑音备屃音虚器切奰字乃诗所谓内奰于中国盖误写耳赑字又倒写当改正】牲肥酒香神未渎【退之南海神碑云牲肥酒香樽爵净洁】得微徃从董父餐【左昭二十九年蔡墨对魏献子曰昔有飂叔安有裔子曰董父实甚好龙能求其嗜欲以饮食之龙多归之乃畜龙以服事舜】寜当罪系葛陂渊【汉书费长房传东海君见葛陂君滛其夫人长房劾系之三年东海大旱长房曰东海君有罪吾前系于葛陂今出之使作雨于是雨立注】卜择祠官齐博士【汉武纪其令祠官修山川之祠汉儒林传五经博士多是齐人舒尧文时为教授故云】暴露致告苍崖顚请天行泽不汲汲尔亦枯鱼过河泣【乐府古词云枯鱼过河泣何时悔复及作书与鲂鱮相教谨出入】生鹅斩颈血未干【庄子説劔篇上斩颈领下决肝肺退之诗一夫斩颈羣雏枯】风马云车坐相及【汉礼乐志房中歌云灵之车结云灵之下若风马】百里旌旗洒玉花【唐舒元舆序重雪终日玉花搅空】使君义动龙蛇蛰【老杜云意钟老柏靑义动脩蛇蛰】老农欢喜有春事呼皃饭牛理蓑笠【吕氏春秋百里奚未遇时饭牛于秦】博士勿叹从公疲明年麦饭滑流匙【老杜云尝稻雪翻匙又云滑意雕胡饭香闻锦带羮溜匙兼暖腹谁欲致杯甖】







　　山谷外集诗注巻四
　　钦定四库全书
　　山谷外集诗注巻五
　　宋　黄庭坚　撰
　　史　容　注
　　薄薄酒二章【并引】
　　苏密州为赵明叔作薄薄酒二章愤世疾邪其言甚高以予观赵君之言近乎知足不辱有马少游之余风故代作二章以终其意【东坡熙寜七年冬知密州除夜作半字韵诗山谷和章乃元丰初作此篇当在半字韵诗以后作也】
　　薄酒可与忘忧【晋顾荣传惟酒可以忘忧】丑妇可与白头徐行不必驷马称身不必狐裘无祸不必受福【荀子福莫善于无祸】甘餐不必食肉【文选七发云甘餐毒药战国防顔斶云晚食以当肉安步以当车】富贵于我如浮云【见论语】小者谴诃大戮辱【贾谊传闻谴何则白冠牦缨又云被戮辱者不大迫乎山谷写本作谴何俗本误耳】一身畏首复畏尾【左传畏首畏尾身其余几】门多宾客饱僮仆美物必甚恶【左传昭二十八年叔向之母曰甚美必有甚恶】厚味生五兵【国语周语云厚味实腊毒五兵见前注】匹夫懐璧死【左传匹夫无罪懐璧其罪】百鬼瞰高明【见前注】丑妇千秋万嵗同室万金良药不如无疾【汉灌夫传吴楚反时夫驰入吴军身中大创十余适有万金良药故得无死】薄酒一谈一笑胜茶万里封侯不如还家【太白诗锦城虽云乐不如早还家后汉班超传当封侯万里之外】
　　薄酒终胜饮茶丑妇不是无家醇醪养牛等刀锯深山大泽生龙蛇【防二十一年叔向之母曰深山大泽实生龙蛇彼美余惧其生龙蛇以祸女】秦时东陵千户食何如青门五色【见前注】传呼鼓吹拥部曲何如春雨一池蛙【传呼甚宠见萧望之传南史孔珪传云门庭之内草莱不剪中有蛙鸣或问之曰欲为陈蕃乎答曰我以此当两部鼓吹王晏尝鸣鼓吹候之闻蛙鸣曰此殊聒人耳珪曰我聴鼓吹殆不及此晏甚有慙色】性刚太傅促和药【萧望之传天子方倚欲以为丞相防望之子伋上书讼望之前事防石显建白望之前欲排退许史专权擅朝幸得不坐深懐怨望教子上书非颇屈望之于牢狱塞其怏快心则圣朝亡以施恩厚上曰萧太傅素刚安肯就吏显等曰望之所坐语言薄罪必亡所忧上乃可其奏望之欲自杀其夫人止之以问门下生米云云劝望之自裁望之乃谓云曰游趣和药来无久留我死竟饮鸩自杀】何如羊裘钓烟沙【后汉严光传光武即位光变姓名隠身帝令以物色求之后齐国上言有男子披羊裘钓泽中】绮席象牀雕玉枕【太白诗龙驹雕镫白玉鞍象牀绮食黄金盘】重门夜鼓不停挝何如一身无四壁满船明月卧芦花吾闻食人之肉可随以鞭朴之戮乘人之车可加以鈇钺之诛【刘向列女传老莱子妻云妾闻之可食以酒肉者可随以鞭棰可授以官禄者可随以斧】不如薄酒醉眠牛背上丑妇自能搔背痒【神仙传王逺字方平过蔡经家麻姑手爪似鸟爪蔡经心中私言若背痒时得此爪以爬背当佳否方平已知其意即使人牵经鞭之曰吾鞭不可妄得也牛背见前注】
　　戏赠彦深【元注云李厚字彦深厚之弟居南阳】
　　李髯家徒立四壁【李髯见前注汉司马相如传家徒立四壁】未尝一饭能留客【老杜云一饭未曾留俗客】春寒茅屋交相风【渊明饮酒诗庐交悲风荒草没前庭】倚墙扪虱读书防【晋王猛传桓温之闗猛被褐诣之扪虱而言旁若无人曲礼曰先生书防琴瑟在前坐而迁之戒勿越】老妻甘贫能养姑宁剪髻鬟不典书【晋陶侃传侃早孤贫为县吏鄱阳孝亷范逵尝过侃时仓卒无以待宾其母乃截髪得双髪以易酒肴乐饮极欢杜诗长者来在门荒年自糊口家贫无供给客位但箕帚俄顷羞颇珍寂寥人散后人怪鬓髪空吁嗟为之久自陈剪髻鬟鬻市充杯酒】大儿得餐不索鱼小儿得裈不索襦【晋韩康伯传伯数嵗母为作令捉熨斗而谓之曰且着寻当作复裈伯曰不复须火在斗中而柄尚热今既着下亦当暖】庾郎鲑菜二十七【食鲑二十七种见前注】太常斋日三百余【后汉周泽传为太常尝卧疾斋宫其妻哀泽老病闚间所苦泽大怒以妻干犯斋禁遂收送诏狱谢罪时人为之语曰生世不谐作太常妻一嵗三百六十日三百五十九日斋一日不斋醉如泥】上丁分膰一饱饭藏神梦诉羊蹵蔬【周礼大宗伯以脤膰之礼亲兄弟之国左传天子有事膰焉又云与执膰食此言释奠分胙也启顔録云有人常食蔬忽食羊肉梦五藏神曰羊踏破菜园】世传寒士有食籍一生当饭百瓮葅【诗疆埸有是剥是葅新序楚惠王食葅寒而得蛭葅若今虀瓮也又摘礼记醯醢百瓮字以相谑也食籍见第六巻】冥冥主张审如此【庄子孰主张是】附郭小圃宜勤锄【摘苏秦传附郭田二顷字】葱秧青青葵甲绿早韭晩菘羮糁熟【南史齐周颙隠钟山文思太子问菜食何味最胜曰春初早韭秋末晩菘庄子藜羮不糁】充虚解战赖汤饼【晋束哲饼赋曰冬猛寒清晨之防涕冻鼻中霜凝口外充虚解战汤饼为最】芼以防虀与甘菊【内则云雉兔皆有芼注云菜醸也晋石崇传云韭菜虀是捣韭根杂以麦苗耳】防日怜槐已着花一心咒笋莫成竹【白乐天食笋诗且食勿踟蹰南风吹作竹】羣儿笑髯穷百巧我谓胜人饭重肉【汉朱家传食不重味公孙传汲黯曰位在三公奉禄甚多然为布被诈也上问曰有之臣闻管仲相齐有三归侈拟于君桓公以覇晏婴相景公食不重肉齐国亦治云云身食一肉脱粟饭】羣儿笑髯不若人我独爱髯无事贫君不见猛虎即人厌麋鹿【易曰即鹿无虞】人还寝皮食其肉【左防二十一年州绰曰二子者譬于禽兽臣食其肉而寝处其皮矣】濡需终与豕俱焦【庄子徐无鬼篇有暖妹者有濡需者濡需者豕虱是也择疏鬛自以为广宫大囿奎蹄曲隈乳间股脚自以为安室利处不知屠者之一旦鼓臂布草操烟火而已与豕俱焦也】饫肥择甘果非福虫蚁无知不足惊横目之民万物灵【庄子天地篇夫子无意于横目之民乎书惟人万物之灵】请食熊蹯楚千乘【左文元年楚太子啇臣以宫甲围成王王请食熊蹯而死弗听】立死山壁汉公卿【后汉献帝纪建安元年车驾至洛阳是时宫室烧尽百官披荆棘依墙壁间州郡各拥强兵而委输不至羣僚饥乏尚书郎以下自出采稆或饥死墙壁间或为兵士所杀】李髯作人有佳处【韩文讳辩云作人得如周公孔子亦可以止矣】李髯作诗有佳句虽无厚禄故人书【杜诗厚禄故人书防絶长饥稚子色凄凉】门外犹多长者车【陈平事见前注】我读杨雄逐贫赋斯人用意未全疎【逐贫赋见雄传兹不及注】
　　竹轩咏雪呈外舅谢师厚并调李彦深【此篇至巻终皆自汴京囘至南阳作】
　　破腊春未融【杜诗腊破思端绮】土膏寒不发【国语云自今至于初吉土膏其动】数声鸣条风【论衡五日一风风不鸣条】一夜洒雪【退之咏雪云洒急听知】开轩万物晓落势良未歇【退之齿落诗俄然落六七落势殊未已】铿铿青琅玕阅此嵗凛冽【退之诗岂如秋霜虽凛冽】摧埋头抢地【司马迁书见狱吏则头抢地千羊反】意气终自洁【太白诗眼花耳热后意气素霓生】君子谓此君全身斯明哲【诗既明且哲以保其身】屋头维女贞额色少泽悦【琅玕此君皆谓竹以比师厚女贞木名以比李彦深】梢能窥藩篱亦有固穷节【论语君子固穷渊明诗不赖固穷节百世谁人传又云深得固穷节】佳兴冉冉生门外无车辙【汉书陈平以席为门然门外多长者车辙】写之朱丝弦清坐待明月【文选诗直如朱丝清如玉壶冰】
　　赋未见君子忧心靡乐八韵寄李师载
  </div>
  <div class="pagination">
   <a href="山谷内集诗注山谷外集诗注山谷别集诗注_page25.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page21.html">
    21
   </a>
   <a href="山谷内集诗注山谷外集诗注山谷别集诗注_page22.html">
    22
   </a>
   <a href="山谷内集诗注山谷外集诗注山谷别集诗注_page23.html">
    23
   </a>
   <a href="山谷内集诗注山谷外集诗注山谷别集诗注_page24.html">
    24
   </a>
   <a href="山谷内集诗注山谷外集诗注山谷别集诗注_page25.html">
    25
   </a>
   <span class="current-page">
    26
   </span>
   <a href="山谷内集诗注山谷外集诗注山谷别集诗注_page27.html">
    27
   </a>
   <a href="山谷内集诗注山谷外集诗注山谷别集诗注_page28.html">
    28
   </a>
   <a href="山谷内集诗注山谷外集诗注山谷别集诗注_page29.html">
    29
   </a>
   <a href="山谷内集诗注山谷外集诗注山谷别集诗注_page30.html">
    30
   </a>
   <a href="山谷内集诗注山谷外集诗注山谷别集诗注_page31.html">
    31
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
