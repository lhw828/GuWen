<!DOCTYPE html>
<html>
<head>
    <meta charset="UTF-8">
    <title>袁中郎全集 - 第 88 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>袁中郎全集 - 第 88 页/共 95 页</h1>
    <div class="content">
李本建 

弟近日宦情比前会兄时尤觉灰冷已某一长守丘壑计掷却乌纱作世间大自在人矣少时望官如望仙朝氷暮热想不知有无限光景一朝到手滋味乃反俭于书生至于劳苦折辱不啻百千倍之柰何不令人摧撞息机也辟如婴儿见蜡糖人啼哭不已及一下口唯恐唾之不尽作官之味亦若此耳小修在家应考那得□□夫到白下传言甚可笑旧说吴语可信一半如此看来那一半也是虗的然则阿婆盖尽与人矣安得一毛属自巳邪笑不尽叹不尽 

聂化南 

败却铁网打破铜枷走出刀山剑树跳入清凉佛土快活不可言不可言投冠数日愈觉无官之玅弟已安排头戴青笠手捉牛尾永作逍遥缠外人矣朝夕焚香唯愿兄长不日开府楚中为弟刻袁先生三十集乙部兄尔时母作大贵人哭穷套子也 



【卷之二十二 】
尺牍二 

【尺牍二 】
张幼于 
冯秀才其盛 
陶石篑 
汤陨陆 
朱司理 
江进之 
梅客生 
虞长孺僧孺 
孙心易 
罗澄溪 
与仙人论性书 
陈正甫 
伯修 
赵无锡 
沈广乘 
徐崇白 
王百谷 
钱象先 
华中翰 
王百谷 
朱司理 
吴敦之 
管东溟 
徐冏卿 
张幼于 
江进之 
李季宣 
桑武进 
钱象先 
江进之 



梨云馆类定袁中郎全集卷之二十二公安袁宏道中郎着 

仁和徐大圭公桓　 仁和何伟然欲仙阅 □城焦霖元既　　 南雍周文炜如山镌 　尺牍 

张幼于 

掷却进贤冠作西湖荡于如初出阿鼻乍升兜率情景不可名状自今以往守定丘壑割断区缘再不小草入世矣快哉昔士安作传不录两龚六百日县令恐遂不得与幼于同传但彭泽黔娄业已先之旧史俱编入隐逸矣何恨哉 

冯秀才其盛 

割尘网升仙毂出宦牢生佛家此是尘沙苐一佳趣年鹦鹉不爱余笼而爱陇山者桎其体也鵰鸠之鸟不死于荒榛野草而死于稻梁者违其性也异类犹知自适可以人而桎梏于衣冠豢飬于禄食邪则亦可嗤之甚矣一病几死幸尔瓦全未死之身皆鬼狱之余此而不知求还何以曰人病中屡辱垂念忽承大士之赐甚隆素怀走欲言之久矣 

陶石篑 

病夫竟解官矣至湖上矣君家兄弟幸如约早过一谭病夫此未携得有二十斗珠玑当与君家兄弟共之 

汤陨陆 

闻盐使者方至因忆令君端执手板奔波道旁腰肢为之作痛曲蘖之赐感不可言纷庞中不忘故人乃尔弟昨与友人言吾侪居此但得地主不饷王不留行足矣何缘复当此横施哉来札云酒毕再来取此一语甚玅弟读毕捧诵再过复令小奚取笔旁加数圈然则弟可谓勇于服善者矣 

朱司理 

住锡山颇闷将戒舟而抚台音至云当候部覆以是益闷遂乃放舟西湖极意纵观六桥感子瞻之陈迹西陵叹绮罗之荒草凤林觅鸟巢之旁枝孤山梦处士之梅鹤盘桓数日宿痾为之顿觧无何而陶周望至约以是月遍观飞来五云诸胜计桃花落后便可卒事近又闻黄山之中有一异人甚得无生之旨益深企慕将遂策杖而往如能因病发药疗我百刼紏缠之病不肖将祝发而从事永作方外人矣任心到此安得不适又安可责以人间世哉南北东西随缘即住一破衲头安往而不得贫贱者乎初意欲作一书辞诸上官既而思之贫贱之人姓名不祥一宜入简牍又欲具剌则不敢手板则无谓以此自告免状上官如明公者能几人敢作如此放肆语邪着屐颇忙狂颠满纸唯恕察 

江进之 

西湖桃柳之胜绮罗之艳山水之奇大率言不能尽近得陶石篑同游尤佳石蒉甚称吾兄两叙近闻黄山有一异人踪迹奇秘不肖将遂往观之或即渡江探会稽五泄或泛海参十二面大士或从海道入雁荡上武夷俱未可知但有好山水有米粮一月也得一年也得不必安排前欲作字谢上官自今思之亦没来由既已投却乌纱作一刻自在人尚可写蝇头手本旧属知县字样污人眼目乎省得一事是一事便宜此山人家穷筭计也一笑 

梅客生 

走一病六月竟尔改官前者从枕上得尊札读之痛哉不可言因笑谓家人曰梅公不难舍开府袁生向有一小小知县邪既而思之知县贱而卑舍之甚易开府贵且尊舍之甚难知县可舍开府不可舍也何也开府无簿书牛马之累终日高坐堂皇其折腰跪拜者皆金紫也既不妨饮酒又不妨好色又不妨参禅开府官渐大位渐高三年一荫六年二荫若作二十年便蝉联奕世矣三者皆高名厚利不可舍之寔也操此三舍不得而梅公必不舍袁生必欲劝梅公舍岂不迂而不更事哉顾□庵用世好汉也蒋兰居廉谨醇儒也冲庵豪杰人兰居真学道人不肖闻之阿三如此俟明公异日鉴定阿三至吴即归卓老一袈裟地竟不能有天下事安得不以理论哉 

虞长孺僧孺 

溪上落花诗玅甚夜来读之至不能寐何物无情作此有情语两发僧不忧破具足邪□日坐酒食地狱稍得出头当权旧麈毛来与公对掷二公真何氏兄弟再来也然求不谈理胤不□馋二公见处又高古人一着子矣何代无奇士哉 

孙心易 

一月住西湖一月住鉴湖野人放浪丘壑怡心山水一种闲淡不敢轻易向官长言恐无端惹起人归思冷却人宦情当奈何弟前路未知向何处去唯知出路由路而已山行之忙忙于作官草草奉复 

罗澄溪 

病贱罢官之人姓名不祥不宜入简剌以是道山阴时不敢通一字舟过萧山偶为探子所得自恨鱼服不深然亦竟夜引去草茅礼数自当如此非敢为倨傲也分俸过多谢谢果然之腹乃得一月粮何幸如之 

与仙人论性书 

读吴观我问答文字知师卓识玄旨断断乎以形神俱玅为期下土贱士踊跃庆幸之不暇何敢安置一辞虽然洪钟法皷不叩不鸣浮沤细沬巨海不择试竭蛙肠敢陈虏论夫心者万物之影也形者幻心之托也神者诸想之元也王死属形去来属心细微流注属神形有生死心无生死心有去来神无去来形如箕然诸仙赴箕偶尔一至箕之成坏无与于仙若使为仙者认箕为我必欲使之坚固不坏则亦愚惑甚矣心虽不以无物无然必以有物有辟之神若无箕则无所托因问有对因尘有想因异同有分别此心无前尘与瓦石无异故曰妄言妄者言其谬妄不寔如俗言说谎扯淡是也神者变化莫测寂照自由之谓然莫测即测自由亦自自即有所由是何物极而言之亦是心形炼极所现之象虽脱根尘寔不离根尘经曰湛入合湛归识边际是也识即神也玄沙云纵汝到秋潭月影静夜钟声随叩击以无亏逐波涛而不散犹是生死岸头事正是指此神识此识生天生地生人生物不识不知自然而然从上大仙皆是认此识为本命元辰所以个个堕落有为趣中多少豪杰被其没溺可不惧哉然除却箕除却形除却心除却神毕竟何物为本命元辰弟子至此亦眼横鼻竖未免借脚注于灯檠笔架去也笑笑夫师现今有知所不足者非身也一灵真性亘古亘今所不足者非长生也毛孔骨节无处非佛是谓形玅贪嗔慈忍无念非佛是谓神妙天堂地狱无情有情无佛非佛是谓拔宅飞身但恐师未到此境界耳若透此关我身我心我神皆如镜中之影水上之沫有何间图度为他计王大长久哉一切计较皆缘见性未真误以神识为性既误认神便未免认神之躯壳既误认躯壳便将形与神对性与命对性与命对故曰性命双修形与神对故曰形神俱玅种种过计皆始于此若夫真神真性天地之所不能载也净秽之所不能遗也万念之所不能缘也智识之所不能入也岂区区形骸所能对待者哉 

陈正甫 

近日挈卢遨辈竦身云清偶尔飞锡至此问此下界人始知为尊兄国土既煗狭路相逄不得不为作三日留城外凈室乞一间湏净而香乃可不则打扫斗山上书室也留歙大约不过三日即往齐云幸勿令人知 

</div>
    <div class="pagination">
<a href="袁中郎全集_page87.html">上一页</a><span>...</span><a href="袁中郎全集_page83.html">83</a><a href="袁中郎全集_page84.html">84</a><a href="袁中郎全集_page85.html">85</a><a href="袁中郎全集_page86.html">86</a><a href="袁中郎全集_page87.html">87</a><span class="current-page">88</span><a href="袁中郎全集_page89.html">89</a><a href="袁中郎全集_page90.html">90</a><a href="袁中郎全集_page91.html">91</a><a href="袁中郎全集_page92.html">92</a><a href="袁中郎全集_page93.html">93</a><span>...</span><a href="袁中郎全集_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
