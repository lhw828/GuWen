<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 229 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 229 页/共 296 页
  </h1>
  <div class="content">
   中官考序
　　余读范蔚宗所论撰寺人而叹其徳之无极也夫防人刁乱齐伊戾祸宋赵谈伯子延年之属既私而不及政恭石显及政而不及爵此犹其小者赵髙挟始皇之余烈以祸储嫡僇将相置庸主于股掌而树之拉之位至丞相爵为彻侯而及其危也乃更欲市国于东方之兵以自王乃若东京之乱如蔚宗所称举动回山海呼吸变霜露阿防则光宠三族忤意则叅夷五宗髙冠长剑纡朱怀金者布满宫闱苴茅分虎南面臣人者葢以十数府署第馆棊列都鄙子弟支附过半州国金宝盈仭于私藏歌舞充备于内室狗马人食土木被绣皆剥割萌黎以济其欲搆剪名贤以树其党吁亦以极矣白简所陈间一挑之则逮窜立至或假司之权或凭方岳之重几幸先发事取快心或不能无一二胜者胜未毕而败随之迹其荼毒迨有与炎烬同熖息矣三方鼎峙司马代簒以及六朝皆事由独防叅寄文武虽祚有变迁而祸絶阉防北魏稍缓其防则宗爱矫太师刘腾拜司空皆恣屠僇深谋胁僣唐之阶重昉自杨髙辅国幽圄太上蹀血椒宫爵擅真王称为尚父重不可反矣而后复有程鱼仇田之僣擅季明复恭之誖逆虽强藩星列祸不逮逺而九重惕息甘同赧献迹其终始去汉无异撃之不胜则贤者为陈窦不肖者为训注计穷愤极则何进崔皆假手外兵而董卓朱晃之衅成矣宋之宣政梁师成为内童贯为外酣歌髙饮以成靖康之祸明兴髙皇帝神防自天朋亡不昵虽制各监局以处中贵人而不兼文武衔不侵外庭政不御外臣冠服葢十年之间而宫府谧如也文皇之始不能不有所私寄是故俨保之譛几得行而抚监岌岌矣监军之势张而马骐以交阯予敌矣天子防冲母后不中制权必有所归而防振遂滔天矣举全盛之四海挟至尊之万乘而授手于鹊起乌合之属恨其身死行阵不获正司败辟而磔剪昆季悉籍赀产足以纾泄臆愤开中兴斯则英主之效哉而丁丑一制为之湔洗何也吉祥之创变积骄成怨积怨成逆汪直之啓衅缧绁盈朝尸骨盈边则此制媒之哉夫以孝庙之仁圣尚不能无李广而况防不省务狎游是好八虎横三老绌瑾独牙其间祖宗之法度徳泽荡涸且尽幸而发自其偶以收全胜然一瑾死百瑾生叅伍狡弁表里作奸非髙庙神灵鼎成期速明事殆有不可言者嘉靖之始不逺殷鉴悉诛斥其渠首而又采辅臣之密賛与言路之指擿次第收革诸镇监军朝野为之吐气边腹为之回色虽晚节不无所向狥然不至如累季之弊以迨于今即有隠忧而无显患斯何下景帝焉夫振瑾至狼戾也公卿台谏至狐防伏也亿兆至鱼烂也然而不为汉唐之季者髙皇帝收天下之权以归一人即狼戾如振瑾者一嚬而忧再嚬而危片纸中夜下而晨就缚左右无不鸟散兽窜是以能为乱而不能为变也虽然不可恃也余故考着为上下二编其灼然称贤如怀恩覃昌云奇何文鼎者百不能一而振瑾吉祥汪直之类至不可胜数云
　　亲征考序
　　古者司马掌邦政以平夷冦乱虽其文曰张皇六师然岂必天子在行而后谓之武哉戎衣一着于牧野之誓即倒载而包以虎皮示民勿用是故垂旒于柔扆而天下盖谧如也汉髙灭秦蹙项芟薙羣雄而帝之竟不能自戢逞其余以与匪茹角七日不食不能彀弩平城之歌天下悲焉唐文以百胜之智拥亿丽之大众而不能得志于小丑安市之役几以身为饵噫嘻亦危矣哉我髙皇帝固已深烛其故彭蠡之后不复亲驾大将拜筹于受脤之顷而九有茅靡于赐履之下王者无敌夫岂欺我文皇帝斩神鼇之足而立北极与敌牙角躬啓六飞为吏士先夫岂逺慕雄畧而近遗庙算哉夫亦鉴弟子之舆尸且为万世深长计也然而被坚驰轻冐犯霜露以媒叵测北望而抱遗弓之痛至今犹若新矣宣宗神武将强士良而从事属国之孱敌若山压卵然使阉振狎之而轻以万乘委敌即令逺人宾服紫葢还洛而防尘之辱毕世莫可洗矣三改代而狃不知戒轻从中贵恶少编虎须而幸脱于其吻胡可再恃也语云千金之子坐不垂堂夫人主之价寜直千金据九重之沈沈而尚不能忘戒心今率然而临广莫寄命锋刅其殆寜独垂堂哉故曰白龙鱼服豫且制之因畧纪其事自髙逮武凢五世而出塞者六平内乱者三以存万世规云尔
　　科举考序
　　两汉之世文武之用非一途选举辟召署吏积阀往往杂进晋世始重门第而中正之设尚隐然三物之遗江左则王谢朱陈北方则崔卢李郑门第之势益专而不可反隋炀矫之设科取士白屋韦裳稍一气吐唐宋因沿虽登进尚广而途则日益重矣元兴自朔漠以马上得天下固不尽废宋旧而省台之正皆委臆于其族类科举之牓分为左右右国族而左庶姓掾史纷进辟署惟意是以吏治若乱丝而不可整髙帝之初或致礼网罗或收由杖棰皆朝起镰莱夕登旃席洪武三年取畿内诸贡士寻未及防试而官之明年始复试得进士呉伯宗等以为诸儒生多未脱占毕无益天下大计罢之又十三年而始更布条式载在甲令二百年来公卿大夫之业皆出于此易代之际灼然名臣至孤卿者当有杨士奇之担簦刘中敷杨善之版筑夏原吉郭进胡俨呉中吕震之应乡书而其后遂寥寥矣世久事殊法网微踈孽牙其间葢至嘉靖而司水镜者往往门互市田更买奴亡不称闗节而得扬扬与经生伍相门纨袴薄玺郎夕拜而不就乃至捘万乘之臂而夺其鼎甲谈之酢齿闻之扼腕葢至今尚未艾云言路诸臣抉摘颇峻人主亦微觉之而当事者以弗便已弗竟也乃作科试考
　　諡法考序
　　余尝有諡法通纪三十巻列其凡而序之所以标先王制諡之本防与歴代沿革轻重之变畧备矣至明亦有纪而未甚详于是徧考金匮国史之藏秘阁之籍叅以家乘而后靡所不备凡有释义者皆阁籍也毎故事大臣卒礼部以諡请报俞矣则内阁以两字者三请于上而自择之是以具释义也洪武之尚为呉也诸功臣死事有劳而夭者皆荣公侯之爵而傅之諡终髙帝世文臣弗得也武臣即都督弗赠侯伯弗得也至建文而待制王祎得諡文节矣文臣之有諡自祎始也其諡小臣者亦自祎始永乐之制严矣终太宗世文臣之得者仅姚恭靖广孝胡文穆广而恭靖之爵则公也文臣之有諡仅文穆一也洪熙初始大合故臣凡劳于国谊于青宫三品而上易名者十余人而后文臣之諡广然宣英之代犹斤斤焉持其柄而弗轻予且夫鲁王爱子也秦王次嫡子也髙帝命之曰荒曰愍而登之册曰不敢以子故而废天下公其于宗室诸子王尚有评也文臣之有荣愿也则瑕弗掩也文荣之以爵也丈愍之以事也庶几寓贬矣妇人之有諡也自后妃而外则死节也公主之有諡也自仁宗之悼爱女始也乳媪之有諡也自宣宗始也乳媪之夫之有諡也亦自宣宗始也方士之有諡也自世宗始也諡而四字淫矣而使方士得之则益淫也当世宗之季吾又得二事焉夏文愍之持秉则同列皆中諡及身以罪死易世而后牵复所得者中下諡也继而严氏之持秉则其子为市焉非上所甚注怀者必贿而后得不贿不得也即得之不腆不上諡也及身以罪窜削弗諡也夫諡者人主之春秋也尊则称天以命之不尊则与天下共隲之而奈何为大臣修怨贾利地也然则如之何其必畧采唐宋故事遇大臣以諡请有俞防则翰林之司篆者为议而定二諡焉以授礼科科详之复议而上之阁臣复而取上裁凢文臣二品而上及勋亲臣公必諡侯伯之莅军府加保傅必諡諡兼美恶二品以下自卿佐以迨庶僚有徳行政术者亦有諡諡则言官请之礼部裁之有美无恶可也自国初以至先代勋臣若傅友徳若徐辉祖之类文臣若章溢若唐铎若胡俨若魏源之类武臣若刘玉马永王効之类諌臣若杨瑄黄巩王思杨爵之类儒林若呉与弼陈献章胡居仁之类文苑若李梦阳何景明杨慎李攀龙之类追之以諡可也勋臣若李善长冯胜若廖永忠耿炳文若丘福之类文臣若陈循若徐有贞之类追之以諡諡而不尽蔽瑕可也又若于谦者易之以上諡可也万安刘吉汪鋐张瓒者易之以下諡可也凢此数者皆所谓与天下共隲之操法于赏罚之外而毋使人得而议其后者也
　　皇明盛事述序
　　不佞生晚当累洽之季而又家世从缨绂后窃有志慕説古公卿将相之盛屈指西京以还若功臣之族鲜通籍者计独有外戚王马梁窦之属虽鼎贵不足道而丞相彻侯父子相继仅绛条韦平两三氏而已东京尚行谊薄华腴纁羔雁施自黄耉辟书徴轮偏于白屋而闗西之杨汝南之袁乃亦有四世为三公者西京之习流为江左蔓而北魏门防相借爵封道望一夫秉轴则乘朱且垂百轮九命弁冕则戴貂讵止十辈而李唐之史犹有志宰相世系者宋之郊恩三事而下推防必数十百指援荐亦不可胜数至于元而真王彻侯三师三公以至三省之长非特穆之懿亲则亦集赛之华冑阀阅朱紫虽若蝉聮而无足称述我明之世文武判隔浊泾清渭贵极冕弁者不政纪齿自缙绅者靡开茅土经术弛于纨绮崇显局于贤科以故视前代小逊焉爰若和气磅礴渊源流衍虽义取侧微材由自奋而门积膏华踪若慿倚至乃徳祉互凝君臣交契或蚤附风云或恒依日月禄位名寿显融令终代不乏人人不乏遘要亦有可纪者夫覩庶彚之繁生则思坤舆之厚伟脩鳞之孳育则羡海王之广以髙帝之功徳超驾尧舜文皇之疆宇逺逾汉唐皇仁既宏圣寿复髙维城祼将绳绳振振其为盛事岂前代可拟故畧叙一二冠之篇首庶防谈者知所本云
　　皇明异典述序
　　夫国之有典也则号令庆罚皆在焉其曰典者何志常也曰异典者何志非常也诸创国者皆不为常者也其业可大而法可久习之则为常是故曰典也自古有天下之盛者莫过唐虞三代唐有天下举畎畆之鳏民而委之政旣得政则绁天子之所任岳牧侯伯而僇之既僇之而复峻用其子其后輙举祖宗之人民社稷而付之商有天下举五就之遁臣而委之政既托孤而废其主废而旋复焉尊之曰阿衡而待之以不臣周借其国付渭川之钓叟使埒父称而师事之又以其幼子托之于介弟使据君位而朝诸侯其殁也又崇以天子之礼乐典而异者孰并哉及其衰也以定王却楚之晋文尚能守空名之隧而不肯予以九合诸侯之齐桓其国相尚能守陪臣之分而不敢渝非衰主之贤而创主之易也其势殊也明兴髙帝定天下以损益礼乐势不得不有所更革天造草昧庶事裁意未及讨论至末年而始截如矣其始不能无异也虽然异而非异也易世而后或革或因乘时变通加以润色固无论己其他或不无一时之好而有所登进或不考于絜令之旧而有所抵迕或饰喜出于燕昵而少所衷或疑功归之惟重而未为衡或假无方之立而不必公或取政府之狥而不必当或言路啓于新进而不暇详或曹局迫于奉行而不暇执主之者快而旁覩者骇授之者以为常而受之者以为异也余故识而述之其有抑斥者亦附焉凢十巻以从异日稗官之后
　　皇明竒事述序
　　余既有异典盛事二述矣异典者遘之自人主者也盛事者遘之自天者也盛事之遘无非已异典之遘居十九疵亦居一已乃复有遘之自天而不可言盛遘之自人而不可言典或人与事之巧相符者或絶相悖者为其稍奇而不忍遗之别录成巻以备虞初春明之一采故不敢称稗史也

　　弇州续稿巻四十九
　　钦定四库全书
　　弇州续稿巻五十
　　明　王世贞　撰
　　文部
　　序
　　左传属事序
　　昔者夫子春秋成而三氏翼之左氏尝及事夫子其好恶与之同而又身掌国史典故其事最详而辞甚丽公谷二氏私淑之子夏而以能创义例有所禆益于经学士大夫多习之其为左氏而显者汉丞相张苍诸王太傅贾谊京兆尹张敞大中大夫刘公子丞相翟方进之属贾谊至为之训故然终不得与二氏并重中垒校尉刘歆始笃好之至移书太常博士明其屈防用此获罪其后获并立于学官而晋征南大将军杜预深究晢其学复传之而称其或先经以始事或后经以终义或依经而辩理或错经以合义自杜预之传行而左氏彬乎粲然公谷反不得称并矣宋有胡安国者负其精识以为独能得夫子褒贬之微意衷三氏而去取之自胡氏之传行而三氏俱绌独为古文辞者尚好左氏不能尽废之而所谓好者好其语而已尔于是称左史者舍经而言史大抵史之体有二左氏则编年而司马氏乃纪传世家编年者贵在事而纪传世家贵在人贵在事则人或略而尚可徴贵在人则事易详而于天下之大计不可以次第得然自司马氏之纪传行而后世之为史者亡所不沿袭当左氏时所谓晋之乗楚之梼杌以至魏之汲冢其简者若仿经而详者则为左其后夺于司马氏虽有荀悦袁宏之类然不甚为世称説而能法左氏之编年者司马氏之后人光也光所着史曰资治通鉴其文虽不敢望左氏之精凿要亦有以继之而上下千余年其事为年隔而不能整栗建安袁枢取而分之名之曰纪事本末而左氏其祖穪也顾未有若袁枢者出而吾乡傅逊氏少为春秋以胡氏通显而心独仪左氏读之累嵗而始与之融防乃用袁枢法而整齐之其大体先王室次盟主次列国次外夷取事之大者与国之大者比而小者附见焉不必如训家之所谓张本为伏为应一举始而终遂了然若指掌其它句为之故字为之攷虽不能不资之杜氏舛僻者亦掊而正之必使无负乎左氏而后已故执杜氏以治左氏十而得八执傅氏以治左氏十不失一且也为杜而左者难为傅而左者易故夫傅氏者左氏之慈孙而杜氏之诤臣也汉之时左氏故不能大重如公谷而为之者如向所称三张贾生辈皆通达国体而公谷之学公孙用以绳下而张汤传为峻文决理又请用博士弟子治之者补廷尉史虽以董江都之贤而不能免于决事比之刻岂所谓属事者多达而柝义者易深耶使傅氏及是时而成此书令三张贾生者见之其有禆于汉治当何如也傅氏今虽尚墨墨守学官部使者已从守令科论荐矣于循吏何难焉
　　胡子衡齐序
　　胡子之书曰衡齐既成而长洲令曾鳯仪氏刻之属不佞贞序焉夫胡子何以称衡齐也衡者平也所以平低昻而使之当也齐者和也所以和诸味而使之成也胡子所以为衡齐也其大指曰吾儒与它道角吾处吾胜而求彼负以为异端彼亦处其胜以求吾负而讥吾之未至不平而后有争争而不能和则害彼所谓佛也老也杨也墨也申韩也彼皆有以自持之吾衡而平之然后剂而和之则皆为我用也洙泗之后而有濂洛濂洛之后则吾儒与吾儒角彼此不求是而求相胜曰尊徳性也道问学也主静也致良知也随处体认也体仁也源一而流渐异吾衡而平之然后剂而和之而其源湛如也故曰衡齐孔子之言纯者为鲁论而小杂者为家语有问答有自言皆门人纪之者也孟子之言有问答有自言皆身着之者也荀子杨子文中子亦身着之者也庄子列子身着之而间托之问答者也其后而为周子张子至明而为薛子皆身着之者也为二程子朱子至明而为阳明子皆门人纪之者也胡子之为衡齐也身着之而间托之问答者也身着之得无有意乎哉圣人立象以尽意意不尽则系辞焉以尽其言夫大者以道立言次者以言明道以道立言曰经以言明道曰传胡子之衡齐传也其所以衡齐之意则明道也其明道将以淑人而轨世也意在明道何害于意意不在明何益于道甚矣胡子之意之审也虽然其辞得无过修乎哉孔子之系易曰修辞立其诚诚立矣何修辞之足病且胡子之学心学也反之心而苟有协耶即葱岭苦县不讳同也其犹有扞耶即关洛闽越不惮异也如其羽翼乎即禆史巷议不辞采也可借而弹射乎即齐谐虞初不虞诡也是故辨若仪秦而非为强工若丘非而非为刻逞若蒙庄而非为纵博若侨向而非为淫故曰其指逺其辞文其言曲而中其事肆而隠胡子其将庶防乎哉余与胡子先后仕于朝而不相值第闻胡子倡道于东南天下之有志者慕趋之若流水而胡子顾不立门戸惟道之是明而己虽然吾终以胡子之辞修惧天下后世之以辞求之也然则治胡子者当如何反之心而协如胡子之于先喆可也是所谓衡齐之衡齐也
　　刻注药师琉璃光本愿经叙
　　此药师琉璃光如来也其称药师者何以药治众生疾为大医王也称琉璃光者何以其表里莹彻无所不暎照也今夫耆婆之木上池之水持之饮之则能洞肺腑烛膏肓以至汾隂之鉴奉以照疾若水月之沁肌骨亡不立愈亦可称琉璃光乎是物也物与人相待则犹有局也唯药师之琉璃光无待者也无待则无所不徧彻也虽然天竺古先生据莲花座转大法轮一音声而响三大千一白毫而镜无央界诸聋者瞽者躄废者寒者热者病臓肺者无不为之立起而何必药师也自愿成縁自縁生用自用证体故标而归之药师也诸佛皆药师也皆有此十二愿也诸佛界皆净琉璃也薄伽梵偶然而举之耳其説甚明浅而易晓而居士复为之注者引权而皈之实由显而导之微且以为庄义乎为郭义乎虽然吾闻之古四大非我有谁为受病者受病者心耳我无一切心安得一切病我无一切病安用一切药我即药师也我界即净琉璃界也此经亦筌蹄而已居士张姓其名应文于书鲜所不通晓尤精养生晩节始尽绌之而谈无生理
　　山园杂著小序
　　余治离薋园最先而又最小且不能逺嚣然以亡它适故时时托迹焉其后治弇山园乃始有山水观防徒家之半实之所与客咏酬十于离薋园已推离薋园于敬美弟已徙处昙阳观之丙舍己敬美治淡圃余间有所还往于淡圃弇园月不能一于离薋嵗不能一乃各为之记它岩濑沼岫台馆亭榭之类亦各有标咏而弇独详最后为客所迹逐亡已转之村中故居而儿子骐筑培塿疏污邪而栖斗室其上强名之曰约圃而余亦姑为之记而咏之忆余在弇时客过必命酒酒半必防杖相与穷弇之胜而见质曰此某水此某丘余甚苦应接不暇今者业谢客客亦不时过即过无与为主无可质者故理此一编分巻为上下以代余答而已余老矣能后余存者诸园也弇最大饶石而广水能后诸园存者弇也弇即后存当亦竟废今世人不厌薄余文辞而时味之然则能后弇存者是编也夫兰亭之为亭也赤壁之为壁也其胜不能如其名然数百千年而有胜色者则会稽之书而眉山之赋也是编也吾不敢窃比于二贤以不遂冺冺若金谷緑野者则庶防哉
　　大隠园集序
　　故樊山温懿王伸大义于治间以有大造于荆盖积徳百余年而礼乐之效始见于今王升甫升甫夙禀灵异岐嶷成质舞象之日即多读经史百家自励为古文辞每抚几叹曰丈夫一当生不能珥簪槖笔佐明主上嘉下乐之治即惟有著书立言以显见于后世第令龌龊少年以仰面看屋梁见诮胡足防也不然使我冠逺游蹑朱履而托于吏人之上日醉饱娥睩间以死死耳不亦虚捐哉于是悉谢诸王邸中之所谓乐者折节延操觚士而地僻客鲜所当指则曰吾其求之古乎盖先秦而后大厯前于书无所不窥亦无所不仿拟而不蕲尽合曰非吾心之是衷而谁与衷升甫今五十矣所结撰古文辞诸体悉备为巻若干凡再使使走三千里而授简不佞曰吾子一世龙门也以不谷之幸而获共此天以不谷之不幸而叨有宗祊寄不获从子于太湖之社虽然形用隔也神用通也向者窃衷之心矣而犹未安也非吾子之衷而谁与衷余读升甫书窃悲其气之拂郁而壮其志之果也已尽习其言而又微窥其诣也升甫之国曰荆今夫有荆璞于此甫就剖而工仅半之其器未遽成而光未尽发也然而不失为良玉及其就也而天下以连城享之珷夫之为器非不伟然观也天下能以器名而不能以玉名今夫世之不为珷夫者鲜也升甫之诣则璞也其器而已耶其玉而后器耶余因知升甫之志之不但为器也升甫之为古乐府光发矣工十而得五近体之工十而得八志传记序之工十而得六其琢劘易矣繇是而不已焉世不以连城享者吾弗敢信也余老且厌笔砚岂其能搆三日火升甫之乡有陵阳君者试叩而质之盖升甫虽贵极人爵然意殊薄之居恒白帢单练步田里间谓客苐字我以山人目我则有所不敢辞余故称升甫云其所治园曰大隠而集因之亦兹意也
　　刻如来密因修证了义万行首楞严经二十五圆通观世音菩萨证圣序
　　我释迦世尊之御泥洹舍登狮子坐也盖诸大菩萨弟子人天慧福障业之薮也问悟则七大十八界俱通简圣则二十四地俱屈匪惟表清净音之真体实欲阐施无畏之权用是以我阿那婆罗吉低输菩提萨埵能黙际而仰契之始者同顔氏之如愚后则若防也之铿尔窃睹其叙致恒河沙刼前承观世音佛出世发菩提心从闻思修入三摩地间尘既亡内根旋尽繇三空智至灭谛理超越世间获二殊胜上合十方诸佛之觉心同一慈力下彻六道众生之异境同一悲仰慈悲既切胜解复圆是故入诸国土无刹不现所谓三十二应者自佛与独觉声闻而下繇摩呼罗伽紧那罗阿脩罗而上愿就者就乐脱者脱方便説法刹那立应变化现身娑婆徧满所谓十四施者一切兵戈水火险盗狂之害以至夀考贵冨子女之求其粗而去三贪嗔痴精而四不思议莫不罄我愿力俯顺兆情探之若囷合之若契是以世尊嘿而许之为放五体寳光逺灌十方微尘如来及法王子诸菩萨顶诸如来亦放寳光来灌世尊及防中诸菩萨大弟子阿罗汉顶天雨莲花五色间错地成法界一等平正交光相罗如寳丝网梵呗咏歌胜钧天乐我世尊黙许之不足又命曼殊室利曳法王子为偈以别之而我阿那婆罗吉低输巍巍乎皦皦乎鹫岭之标众峰望月之夺列宿矣夫弟子如防陈耶优婆尼沙陀辈亡论也菩萨如香严月光童子辈亡论也自防陈辈而进之若舍利弗大迦叶大目犍连辈之智行尚亡论也自香岩月光而进之若持地琉璃光虚空藏之心力圆明尚亡论也以普贤之功行宏深等阿耨海药王之志愿精坚逾金刚石大势至者弥陀之右拂慈氏尊者释迦之嗣王岂伊异途可加轩轾况我世尊亲吐法音谓无优劣前后等别而法王子不少假借条柝事挫独谓三摩提繇闻中入谓观世音得大自在彼二十四圣贤者夷然而退居其所旁晲无愧色返照无诤心岂非用斥表留以劣显圣上顺世尊之密防下开万刼之法门用是阶级不形町畦尽冺一防之中盖了如也又融融如矣嗟呼妙音观世音梵音海潮音倾耳而聆之亡闻也然而不敢以亡闻议也八万四千烁迦罗首八万四千母陀罗臂八万四千清净寳目抉睫而察之亡见也然而不敢以亡见议也无他承佛语也观不取色音不受听是故谓之观世音谓之观自在也菩提萨埵日现前而不知人人其之而不识者无他不得初所之心也然则以佛语而证菩萨以菩萨而证观世音者抑末巳今自欲界圆颅方趾靡不能称此菩萨而印行持诵乃仅法华所载普门之一品盖简质易习也恒语易解也福田易向也若夫合体用备仁智彻上根下器而曲成之则于是经乎终始哉窃不自量倩善书婆罗门书之集工梓之以广示夫含识同志者
　　宋太史诗集序
　　友人新安汪道贯手一编而谓不佞此金华之老书生某以见遗者曰吾郡之宋太史诗也余种种指泽末且鱼烂矣苟永之梓必以郡邑之贤大夫而叙必以王先生余悯其意许之宋太史者故翰林学士承防文宪公濂也髙皇帝既卜金陵鼎公首应辟当肺腑寄寻即大位诸典礼制作之事悉以寄之而天子又数称诏褒嘉风厉一代公亦自熹以不世遇不爱其所学尽出而应之上而明光温室之代草石渠木天之纂撰下而至于畸人红女之微节缁流黄冠之吊诡逺而雉裳鸡林之重译亡不以得公一言为重后先十余年间为文大小数千篇合之得三十余巻而独于诗若不能当其什一者即公之在胜朝山中之年凡再倍之矣而其文仅七巻余所为诗又不能当七巻之什一而又且就泯泯宜老书生之所以重叹而迫欲传也余不能识公诗亦不知公诗格所自第繇一斑而窃窥明之所以兴与公之所以大显于明者盖有在也今夫士一操觚翰而业诗即知有五七言近体业五七言近体即知有唐而不知唐之盛而衰孽之盖至于懿昭之际而极矣温韦韩罗诸君子不能有所救改而厪厪焉用其小给之才偏悟之识泛猎之学苟就之思以簧鼓聋虫之耳粗者快于事精者巧于情其萎薾飒沓之气不待词毕而小夫为鼓掌大雅之士有掩耳而叹息矣以故黄齐白马之祸浅者不见用用者不见免而唐遂剖而为六七歴数世而弗能一宁非其徴也今骤而诵公之诗若无以易诸君子者顾其于辞尔雅而不诡寛大而不迫窭处不寒俭歴乱无倾危委蛇雍纡俨然盛世大人之象有余地焉是故英主扫除乱氛云蒸龙变以傅于功名之防而天下之文归之夫岂偶然已哉汪生谓不佞论诗不当尔不佞曰非也所谓彼一时也夫论公诗而公之文亦思过半矣公集成于元至正十三年而揭文安曼硕序之矣其曰太史元官也盖尝以国史编修召而公弗就也梓之者兰谿令喻均也
　　丘谦之粤中稿序
　　谦之次其守潮时所为五七言古近体百五十七章而书寓余曰先生幸为我序之是时谦之已去潮而徙蜀之燕中所寓人迂回者数月而后书至则谦之复从燕北下徙矣盖皆用潮事訾也忆余游燕中而谦之数相过从当是时谦之以诗名司农署中而至是已六阅嵗谦之诗日益髙其名与毁日益偕重而官日益拙吾不暇与谦之论他诗则且论潮诗夫潮自古为逐客地其吏所繇非公而罪即私而郄其所遘非瘴即冦其异日非死则窜故以昌黎之伉直矫倔能弃其身攻天下之所必救而触人主之甚忌讳疑其于潮若亡所罣于臆者然甫下车而牢慅忧悔之念乗之奏荐乐章侈国丰业以希人主之解卑辞大颠以防讥佛之咎至其发之诗歌如恶水风涛泷之险人所狎者若不可以顷刻行蒲鲎蚝蛤马甲章举人所嗜者若不可以匕箸入口其萎薾沓拖之状使见者虽或怜而亦卑之然未防而徴拜相继今谦之所治潮亡以异于古而其风物号为淳美商贾之所辐辏地若缩而近者遂一雄望名而谦之后先所为诗和平丽雅髙亮朗郁蔼然治世之音而通人之大观也其在郎署时属世治平无所表见然亦清白一节莅郡之政不至逺逊昌黎第未防而弹射相继嗟夫鳄鱼一狞顽物耳然犹识昌黎而甘下之今以右文不猜之朝其具耳目口舌者顾不能识一谦之何也虽然吾不能剧称谦之诗而仅以区区鸱食鸣谦之之不平亦浅之乎拟谦之矣谦之名某丘氏黄之麻城人
　　邵弁庄子标解序
　　今天下求工文章者无不闇习庄子而诵説孔子之徒见辄枇根之以为诪张吊诡而皆不得其朕其名能崇庄子者谓其防往往超宇宙外土苴一世之伦物非孔子之徒所能闚而隂为之者谓庄子歴訾十二家之学而不敢及孔子所以尊孔子至矣之二端者皆又非也庄子达生者也而所以为生之理甚精盖至于天机嗜欲之深浅与真人众人之异息固渊渊如也其所别于君臣父子与六经之教则又皦如灿如矣夫庄子非不知孔子也而时时过之所以过之者才髙而不胜其无涯之智故也孔子不云乎索隠行怪后世有述焉吾弗为之矣孟氏有言仲尼不为己甚者是故孔子非不易过也然而过之不足以为孔子今夫渔父盗跖胠箧诸篇岂必尽于孔子诋而后疑之其词趣之曼衍肤薄公孙龙邹衍之所不道也而以诬庄子何也吾友邵弁氏用经术困诸生久晩而读是书若有防焉有所标解而因以名之其文不尽载取其粹然者而已其语不尽析取吾之犂然者而已夫简珠者汰其瑟而珠良攻玉者琢其瑕而玉完于乎此所以为邵弁氏庄子也始邵弁氏为诸生诸生咸推之而靡壮色既试渐以不利诸生窃或凌之而靡孱色其后复见推齿徳丈人行充乡祭酒而靡长者色突烟不时暖而靡藜藿色入其里畏垒然入其室蓬蘽然即妇孺不闻勃磎声人以为邵弁氏深于庄子也其行髙然不因而恣睢旷荡其文髙然务于简约条理而不敢逺于先喆之程若俱为庄子之所不契者夫为庄子不必为庄子于乎此所以深于庄子也
　　有明三吴楷法序
　　此有明三吴楷法也何以独称楷书之体九而楷居一焉曰大篆曰小篆曰八分曰古曰今曰正行曰行草曰章草曰大草楷即今也其称楷者何楷端木也夫篆分古隷楷之原也自行而行草楷之散也自章而大草楷之尤散者也书之有楷也犹室之有楝也其称明者何所载自洪武而至万厯其人则明也独称吴者何吴人良于楷者也称三吴者何举吾郡而云间附焉故也其犹陿于古之吴也为吴郡者人五十有八焉曰郡丞宋克曰侍郎髙啓曰太子少师姚广孝曰太常卿夏防曰中书舍人卢儒曰尚书杨翥曰少詹事刘曰武功伯徐有贞曰太仆少卿李应祯曰大宗伯吴寛曰翰林孔目蔡羽曰应天通判祝允明曰翰林待诏文徴明曰国子博士徐祯卿曰选部员外郎王谷祥曰右布政使陈鎏曰尚寳少卿陆师道曰国子博士文彭曰学正嘉曰太仆主簿许初曰少宗伯王锡爵曰按察副使杨仪袁尊尼余弟世懋曰指挥使张元凯曰乡进士张鳯翼沈昌期曰太学生王宠陈道复王穉登文肇祉王衡曰诸生文从先顾祖辰陆士仁周恭先娄孟坚王应宾曰山人钱绅杜琼陈绍先黄姬水彭年俞允文周天球周光程大伦王逢年陈尔见毛文焕张元举钱允治尤道恒王慎脩僧二曰大林曰明因女一曰金用元宾妇为云间者人十一曰郡寮陈璧曰学士沈度曰大理少卿粲曰太宰钱溥曰南安守张弼曰太子詹事陆深曰少宗伯张电曰奉化令徐献忠曰布政使莫如忠曰太学生云卿也其它曰邑尉周鼎檇李人也而郡寓公曰诸生华之方无锡人亦吴属也夫楷而小者合已楷而不尽小者克之阁帖跋溥之陈氏碣寛之吕翁表羽之辞命议允明之赤壁赋约斋序徴明之乞休疏稿深之二尺牍姬水之上黄御史诗也小而不尽楷者文东之急就有贞之哀册鼎之东原传跋也不尽楷与小者则应祯之兰亭叙允明之着思序劝农图梅谷成趣园三记宠之琴操也不尽楷而録之者何为其未离楷也楷之寓于行也犹夫骚之寓于赋也其质故犹在也吾郡八之云间二之凡云间以书贵而吾郡以书着度也粲也电也皆以书供奉至大官故曰云间以书贵也天下之灼然名书家者毋能舍吾郡之允明若徴明若宠次之而克而有贞而应祯又次之而初而彭而嘉诸君子而皆无下驷也故曰吴郡以书着也然而不尽尔也云间之有璧而度而深也其着也则克徴明伍也吾郡之有儒而防而应祯也其贵也皆以书供奉者也虽然防也应祯也其犹怅怅乎书掩之也嗟乎余盖有深叹焉当徳靖间而吾吴之临池者何寥寥也然而允明鼓之徴明吹之宠舞之盖肩吴兴而越莆田双井矣今试号于郡而曰临池者尔来不崇朝而廓之内可千人也其明日而廓之外千人也其又明日而七邑可千人也然而不能抵掌三君子也斛律氏之射愈多而其大父愈悲也夫书一小道也于何而纪之曰大篆深而近于理当其有以无之体也楷浅而近于用当其无以有之用也结绳不返畴能舍楷曰小道乎哉我未之前闻也
　　周叔夜先生集序
　　叔夜为诸生即以文义见推部使者而余不佞与偕歌鹿鸣又四嵗所而偕聘公车曹闬相联接甚洽也当是时余壮好从客豪饮叔夜独不饮而性善病骨立所乗羸马亦骨立三日一趣省瘦影陵竞日中而与之语时时及节侠则毅然有三军不可夺之色间从褎出所作小词若诗以黄庭结法书之或弄笔散草咸妩媚萧疎令人自亲余尝戯之以贤者不可测如此哉而叔夜出守平度州人谓叔夜病不任守寻病良已益自励冰蘖东方诸侯翕然以龚渤海王胶东不啻过也当入觐诸令长为同年醵直例三镮而叔夜仅一镮又尝偕之座主相臣所度诸门生出贽帛已不能当十之二逡巡从后匿迹己而过余言状余戯谓守嵗奉不小隃令长耶叔夜谢曰吾奉尚之民不忍赋也自是叔夜以治行为天下最迁工部员外郎督清源陶其署治素号沃饶易染而叔夜持之益洁顾其贫与病益甚防予以使事过之得稍稍读其所著书而自是别去终叔夜身不相值夫叔夜与余后先忧居仅衣带水地余尝投以不腆之札一而得叔夜报札亦一当是时余困意不能无望叔夜自今观之叔夜方蝉蜕污浊独立霄表而余巻蛤蜊而食之谁能若士我即叔夜不我弃我何以得当且其时县官急叔夜材为田间起拜二官投之以文秉而叔夜犹豫不及应以死乃余之落魄自放晩而见再强为大吏竟不効而老于人齿颊间叔夜不死其尚以余非夫哉叔夜死后十余年余识其子绍元绍节因尽读其所著书凡诗四巻文四巻其文吾不知所衷大较有三变焉家食以还出入眉山父子气溢而材横颷驰电击使人不能正视东秦清源忽敛而抚左史叶玉缕防与造物争巧楚及归田舒而孟坚又舒而昌黎固不必尽孟坚昌黎然悠乎其味也森乎其矱也诗不必尽盛唐以错得之沨沨乎岑李遗向哉二子又出其所别撰曰学道纪言读之则见其多识蓄徳虚心从人庶防乎老氏之所谓贵其师爱其资者又时时出独至之见以参伍之岂唯一家言而已或谓人不可以无年借令叔夜不果死其进而先秦邺中何间哉或又曰不然窥叔夜指其晩节将欲尽汰人间之有而归于太上所谓人且以为拙吾且以为超而何先秦邺中之足辱予乃谓之曰所不如子言而余跌宕于三寸管以比于刘勰钟嵘者于叔夜尚有当也如子言而余所搆撰巵语若投石于崇丘而欲益其髙滴于秋潦之陂而欲益其广者子以为奚若或者退而绍元兄弟意未己也掇而弁其集之首学道纪言别有叙




　　弇州续稿巻五十
　　钦定四库全书
　　弇州续稿巻五十一
　　明　王世贞　撰
　　文部
　　序
　　邹黄州鹪鹩集序
　　邹黄州者吾中表彦吉氏也自尚书工部郎出守黄而其于郎时尝贽所撰诗数十百篇示余曰请洗心以受弹射焉当是时余甚困于贽诗者如雷同而不可择防令余目逃而得彦吉诗骤若豁而朗者业以苦采薪不能为彦吉效雌黄而姑缀数巵语报虽往往出心赏污不至阿而实未有以中窽也不三载而黄之属令沈黄冈请彦吉诗而尽梓之彦吉乃故抑之名之曰鹪鹩集而示余曰先生而忘不谷向者之请受弹射乎哉余读而笑曰余之枯杨产余肘矣而何以能弹射为且夫所可得效者璞也今子玉也而何所效也余束发而游于秇园窃寓目作者于今垂四十年矣大约无盛于隆庆万厯间南戒而南稍一具眉目称男子从事觚管即仰面而视天诧以隋珠和璧之在我而其雄举者建牙树帜张茅劲表表成一家言苟其力足以矩矱往昔与近季北地歴下之遗则皆俨然若有当焉其不为捧心而为抵掌者多矣不佞故不之敢许以为此曹子方寸间先有它人而后有我是用于格者也非能用格者也彦吉之所为诗诸体不易指屈然大要皆和平粹夷悠深隽逺鈜然之音与渊然之色不可求之耳目之蹊而至味出于齿舌流羡之外盖有真我而后有真诗其习之者不以为达夫摩诘则亦钱刘然执是而欲以一家言目彦吉不可得也夫古之善治诗者莫若钟嵘严仪谓某诗某格某代某人诗出某人法乃今而悟其不尽然以为治诗者毋如乐记云治世之音安以乐乱世之音怨以怒亡国之音哀以思如是三者以观世足矣亡已而又有文中子者出于魏晋六季之撰辨其深而典者君子激而冶者小人碎者纎诞者夸淫者鄙繁者贪捷者残虚者诡急以怨者狷怪以怒者狂若饮上池而后脉之十不失一焉今试即彦吉集掩其名而号之识者其不以为君子鲜也毋论彦吉今黄州守以世叩之识者其不以为治世鲜也盖彦吉所与石友周【阙】　氏为叙致甚悉而谬以善治诗推不佞虽然不佞言止此矣苟以千载之业而归一人以一人抨隲而轩轾一代之作者广用其抑以示扬巧伸其爱以逞抨则非不佞所敢任也其名集以鹪鹩有吴明卿氏阐之故不别赘
　　吴峻伯先生集序
　　予始从事尚书刑部而同舎郎吴峻伯先生与河中王丈学甫天台王新甫俱以精谳比经断主尚书章奏而峻伯新甫尤名能文章尚书以下有所撰者辄左右顾而非二子不以任诸公卿上事岳牧出镇以不得一言为耻防新甫与学甫相继迁去独峻伯留日益重而是时济南李于鳞性介少许可偶余幸而合相切磋为西京建安开元语它同舎郎弗善也而峻伯一见而内竒之因折节定交盖又数年峻伯始繇驾部郎拜臬佐视山东学政而余已忝佐臬于鳞亦自关中弃官归为其乡人而峻伯数使于鳞辄谢病不复见余得交关其间以谓于鳞于鳞曰夫是膏肓者有一毘陵在而我之奈何为我谢吴君何渠能舎所学而从我峻伯不尽然曰必是古而非今谁肯为今者且我曹何赖焉我且衷之故峻伯卒而新都汪伯玉着状云济南以追古称作者先生即逡逡师古然犹以师心为能其持论宗毘陵其独造盖有足多者所谓毘陵则武进唐应徳也盖实録云然峻伯自是参政江右省长楚臬以至开府贵竹其踪迹半天下所至必游名山大川以广其思游必有诗诗必协情实调声气盖庶防髙蜀州钱左司之遗晩而稍务为严重称贵体至于才情之所亦不能尽揜也其文尤善縁本经术中章程往往庀材班范而步武于庐陵南丰间嗟乎士得一当生号名家言足矣亡论毘陵即峻伯不亦彬彬哉且夫其欲衷二子固当峻伯为人清真恬简当其为郎而籍甚声誉业以旦夕异调时肉食者墨而以峻伯饶訾故风之不应偃蹇二十年而始有金绯之命其后娄迁且显矣而竟用不善事言路见阻归意泊如也峻伯每言令我以七寸管猎声誉市贵要外托以风雅而中躁狭即其言若沈宋若栁州终不以雕虫之技而升中正品固能践之哉峻伯集若干巻其所缺者骚赋古乐府所不多见者碑志盖晩而卧玉华之阳将以其余日极所未竟之意而补所未备而天遽夺之可惜也学甫余丈人行官最贵至少保大司马新甫至少司冦而峻伯少龃龉亦为御史中丞有四丈夫子皆才语云诗能穷人然乎否哉
　　二顾先生集序
　　二顾先生者九先生某兀然先生某王子曰余少而游公车则闻九先生有声公车间已余窃一第久而九先生竟困公车以死或曰先生于制科经义蹀躞千里步矣而中夺之古文辞故不能驯就羁笯以是屈至徴其古文辞则又寥寥不指数也或曰先生不恒属笔古文辞一属笔而天下称之则所寥寥者夺之制科经义故或曰皆非也夺之酒王子又曰余所猖狂于笔砚之技者隃三纪矣知有九先生不能悉至不知有兀然先生晩而始得之支硎深山中则九先生子也少而诸生寻即弃之一防数亩衣食其力所与还往仅一陆舒枝而已亡论它显者不知好先生言即好之亦无所踪迹而先生时独坐微吟兀兀若醉者故自称兀然子先生之为诗以徜徉媚已而已顾无制科义及酒足夺故所着视九先生加多云余观九先生流易自放天真烂如华不至靡劲不示骨其啓兀然先生毋亦少陵氏之必简乎哉至于颂诔则潘左伦也若兀然先生诗出之悠然扣之铿然味之冲然庶防乎天动而神游者已其人酌乎元亮子光之间语即孟襄阳储光羲也而时时入青莲材小不称耳有沈生者迫欲行二先生言遂识之夫兀然先生业挫名当不以色得其或用九先生而不余废耳沈生其谓何
　　孙中丞登马鞍山倡和诗小叙
　　礼称登髙能赋为大夫事夫三百篇即田畯红女亦比比能之岂其释寛博负仕版而不能当七寸管任而必待于大夫夫亦以顺风而呼之不加长而响应者其人也耶彼夫播之而闾阎则为风采之而清庙则为雅若颂若吉甫诸大夫之穆如者以视吏民故易易也大中丞孙公按部昆山登马鞍之颠慨然得三韵二十八字以属刘尹俾其勤恤民隠而加之袵席盖戚然有余思焉刘尹既拜诲则请得公手书勒之石而合诸荐绅先生步而和之谓不佞识其后夫马鞍之为山以竒峭尔雅甲吴中自唐贤之咏之而和者代相踵不乏然大要不过剔怪胜流连韶景达者状其旷适穷者志其牢骚眺逺而怀旧者出其所寓触于耳目而已未有一吐辞而不忘加恵元元若孙公者不亦休哉昔吴季子聴十二国之歌至唐而独曰思深哉其有陶唐氏之遗民乎不然何忧之逺也孙公唐人也其示刘君而所谓极目关忧者沨沨乎前防矣非令徳之后谁能若是不佞不解称诗如吴季子乃孙公俨然临之亡竢西北其辙生而得窥唐风之遗幸矣幸矣遂姑以应刘尹
　　州幕刘君四膺旌奬诗序
　　刘君之佐吾州幕者二载所耳而四膺诸台奬诸台奬言人人殊则无不以防首者余自束发为诸生忝朝籍积四十年而里居之日十之七所覩州邑自参佐而下其事上官多苛责办案牍逢迎间小不给则诟詈庾捽之不免而及其苞苴请托公攫于昼市则若不闻也者而过之甚或更用是得美言以沾沾骄于人夫上下之交相蔽欺若此以求吏道之理胡可得也今刘君寅而出酉而入一羸马青衫于兵使者之门间有所受事则务孜孜求当于单赤之情而不夺吾之操而已未尝脂一言工一步以希上之人顔色而上之人之信之不啻刘君之自信借令诸州邑参佐尽得如刘君上之人尽得如为刘君上者吏道恶乎不秩然理也刘君之先有从靖难起而积文资至大司徒加太子宾客者丈夫子自光禄卿出行太仆孙为太宰大司马加太子少保卓然三世名臣刘君不自言毋由知之知之而为刘君言之乃刘君踧踖不欲闻曰公卿之后而为趋走小吏甚愧不佞则不以为然以陈太丘之后有拜司空大鸿胪者乃世人之目之则曰公惭卿卿惭长今刘君宦未防何即负循吏声拜娄奬且也以所赐金置馈而羞之先公曰不敢从民间荐一盂粥也吾知刘君之无色惭也已于是欣然从学宫博士弟子请为诗而叙之
　　中泠馆集小叙
　　楚王孙镇国将军仲和博古多通嗜秇若渴尝治圃武昌城中为髙楼頫瞰黄鹄矶其下有井与大江脉通仲和饮而甘之名之曰中泠其馆亦曰中泠馆夫中泠天下第一泉也在金山之麓修绠百尺引而出之或曰非也在郭璞墓之稍北中有旋涡蹙沸处余既从仲和得所称中泠馆与诸贤大夫士之篇且读且倦假枕而寐梦一道士霓裳蹁蹁揖余言曰吾金山君也自吾泉之品贵于陆居士羽而见嗜于李太尉文饶以太尉之舌不啻易牙其上流若金陵之石头城下水相距不二百里而能辨之且夫更自此而上流可二千里而始为武昌乃能辱我中泠之名者误矣傍一人解之曰非也自李太尉之嗜此水而入秉中书轴镇海之节使者月为致此水邮置苦之有水递之目一日有异僧来谒曰公毋溷此邮置为也长安其坊井与中泠脉正通太尉乃取此井及中泠杂它水十余器荐之僧独取此二器曰皆中泠也太尉为尝之亡以辨也而水递停矣今者安知武昌之不为金山而仲和之井不为中泠也耶余应之曰皆非也夫水未有不自天一化者也其性殊其味殊然而其源未始殊也吾不以甘苦别之而以恬澹受之通之于膺而纳之于玉池泠然太虚之渊而盎然太和之府天下之水皆中泠也毋论仲和得称之即金山君不得而擅之而又何哓哓焉醒而志其语且为诗一章以贻仲和
　　净土羣书类选大成叙
　　自佛教东被而仅以福田利益之説为众生媒髙明之士如法潜道林辈不能得其精而姑以庄老之绪言饰之其辞弥修而防弥濶独逺公昆季能取如来之喻舍利弗者而创白莲社菩提流支又能取如来之喻韦提希者而授鸾法师净土之教遂大行于天下然如来大要欲以兼摄上中下智权实并显而下智者执其权而尽以为实则求佛于佛土而不求之心上智者悯之曰即心即佛而已如来盖尝曰随其心净则佛土净而为之徒者遂举【阙】　而尽以为权曰无所谓净土也呜呼非无净土也自是二家之学更相诋排若聚讼而有能兼撮其标者永明夀之外盖寥寥焉当宋之障其文言训故毋论吾儒即奉西方之教者前后撰述亡虑数十万言往往枝蔓不根张皇过实其较欲以诋诃异见壮罔甚口噫嘻岂如来使之哉友人左冯王赐绂乃独能荟蕞诸説之精者而汰其杂者又为之创例胪绎使人一展巻而涣然解跃然慕吾不知王君之视逺公流支功徳如何觉此报身挧挧莲花间矣虽然吾窃谓王君集此以利人则可以自利则不必也吾尝窃笑夫禅者之与奉净土者其流不能一而讥夫教典者之辞之漫则一也今禅之书为百千巻而净土之书亦百千巻然则何以谢教典者讥也君其反之心而已随其心净则佛土净此非禅者语也如来语也亦何以书为而况更百千巻哉君尝令二岩邑有声弃而学佛有三丈夫子其二子已应进士举不顾支一防编游五台少室东渡江访余于昙阳之馆被衲经行者三年不肯归出处约略如刘遗民陶靖节而精进过之余甚嘉其志行之笃也故为之僭叙其简端
　　潘景升诗稿序
　　歙故未有诗有之则汪司马伯玉始自司马之为诗而仲氏箎之诸少俊相焉不可指数而潘景升其最褎然者自司马之为诗好言济南江左属济南已先厌人世则诸少俊之趣江左不可指数而景升又最其褎然者江左为谁不佞世贞也当景升之荐始其稿曰蒹葭馆已又荐其稿曰白榆社已又荐其稿曰东游不佞览之韡韡如也诵之复锵然中宫商乃掩卷谓曰子之诗质文剂矣情实谐矣抑扬顿挫足矣可以雄矣子年今何许曰三十矣然则子之所未备者体所小不竟者变而子之所不乏者年而又何不佞之问曹生从傍请曰固也景升业已游建康钱唐将北走都防声名轨物之与诸贤豪秇文之辏敢借先生一言之弁以重不佞笑谓景升曰子以我重子乎将子重我乎坐吾语子夫子之诗不借我而重抑我之言亦不能使子重何以明其然也昔者陈拾遗之造都下也以一寳琴而聚诸贤豪之目既聚而出其诗百巻即椎寳琴而碎之而价踊贵何者以琴之寳不若文之寳真也今子之诗拾遗也诗而我之言琴也何所借我重也吾有友欧桢伯者一大老欲用之两制索其所搆撰得浮淮集而袖之三日不复报已而谓所亲曰不必读其诗其为序乃一怪妄人耳谓不佞也然则桢伯之重以不佞轻也而何能子之重也景升不怿曰曹生之请误宜先生之訑訑拒也夫我以求益者也非为名髙者也然则不佞已言之子之所不乏者年子于机而中于则充实而光辉大而化之是在子而已矣毋论江左即济南而上而天寳而景龙而建安而西京皆筌蹄也我且为琴碎矣不然归以质诸汪司马
　　乙酉南都序齿録序
　　万厯乙酉南畿乡试事竣诸试而就荐者有鹿鸣之防毕则复为私防其次不以名而以齿乃复各出其家世祖父子弟之详録之以志同升敦世好也谓余有一日长相率而来请序余不辞则进而语之曰多士而今而乃知有让乎哉始而之挟册而入也人各自贾其勇以争先而求胜也若射者之争先而求破的也揖而升下而饮大较以让之礼矫其争故曰其争也君子今多士之为此防也则尽绌争之心而为让殆犹贤乎射也且夫礼之重齿也则孟先生志之以嫓于朝廷之爵辅世长民之徳而为三第曰乡党而已而不知君之世子甫十六而游太学以与齐民齿大祀之饺燕毛以第之而亦曰序齿则齿之为典伸于朝廷宗庙而莫敢废若是乎其重也夫岂直乡党而已虽然自此而进公车则以射防之髙下而为序齿弗与也服休服采以行能为大小齿弗与也十载九载以职业课殿最齿弗与也一堂之吁咈以公是公非为可否齿弗与也同道为朋退食自公济济雍雍而后齿之用显齿之用有礼而无饰有厚而无私出乎巽成乎睦如是而已若夫当仁之不让于师则然而况邂逅之适托称为兄弟者哉且夫而之所筮出则髙皇帝故都也其产则又髙皇帝乡也二百余年所滋培而登进者不啻数千万人乃有今三相国若夔龙伯夷之相让于旃履之表多士亦可以兴矣彼区区世好之故可略焉是为序
　　乙酉南畿嵗贡録序
　　不佞读功令至国家所以待诸生之典未尝不废巻三叹也诸生诵法孔子业操觚从事经则登之学宫使其师长玉成之未巳而特设宪臣以课试之拔其尤者俾饩于宫以无虞于膏晷而三嵗一试之拔其更尤者列名于乡书明年复大试之复拔其更尤者置之鼎甲授京朝州邑大僚以至公卿辅相即不及者不害为郡贰州邑之长乃又未已而嵗取其饩之最久者二人而得一焉饩最久则不能无日暮途逺之色而其途抑而次之三则又不能不缩焉而小沮呜呼是未知其所以重也故事诸举子之儁于南宫者天子始为之临轩而试之今者诸生之贡天子亦未尝不临轩而试之也且委目于师保侍从之臣其出而为师长也则大宗伯大冢宰又三试之留而游太学则复受经于祭酒司业秇成而后为选人其选小亚于前二途而已即不自薄而受试而京兆其得称尤者列乡书不异也然则国家之所以重诸生何如也自不佞之奉玺书董南畿学政至乙酉而有乡荐获预观人文之盛甫竣事而复举嵗荐之例以有诸生诸生毋亦谓使者姑以资而见推不克自振耶即使者以资而推若天子故不以格而限若也盖嘉万之际两诏防惓惓并隆于三途可推已诸生勉之逺毋论公孙平津董广川不有擢巍科升甲第而步武木天者乎次之不有举令长博士髙第入备台察郎署者乎虽然此但其遇焉耳途有三而尊主庇民之心一仕有显塞而志行政术无两此则不佞所以望诸生者若夫志同升讲世好诸生固自饶之非不佞意也
　　冯氏家乗序
　　冯故姬姓毕公髙之后而其为晋卿者曰万万之别为魏其支裔食采于冯城遂别为冯春秋时有太叔者自是谖于齐亭于韩去疾刼于秦唐奉世野王异于汉伉于唐京于宋胜于明冯固鲜它姓其人又最显重且贤而今按察副使某某甫之着世谱也志其略而弗系曰吾以避饰也当冯之自中原徙而江左莫谂其所自自嘉禾之繇大匏徙濮市里则灼然矣故断自九世祖节一公始节一公之后冯遂林林殷殷矣一按之而可悉也世谱之外有凡例有行表有恩典有艺文有宗范合之凡六王子曰余读宗范而知宗法之通于治法易易也其亲则天矣其伦则人矣其情则洽而法则晢矣反之而敦睦之念有不油然生者乎循之而画一之规有不肃然思守者乎传有之一家仁一国兴仁一家让一国兴让是谱行环冯而里者其兴仁让可推也环冯里而州邑者其兴仁让可推也吾故曰宗法之通于治法易易也诸为谱而传者曰苏明允氏法整矣而失之略曰康徳涵氏曰李献吉氏辞古矣而失之讦若某某甫之为谱也即无论其文若何匪略匪讦吾于兹有取焉故不辞其请而为之序
　　止止堂集序
　　止止堂集者少保左都督戚公元敬之所着也集之部二曰诗文则横槊一编既之矣曰著述则愚愚一编既之矣不佞获卒业焉作而叹曰吾今而后乃知文武之道也当三代之盛时其公卿大夫若伊周太公望仲山吉甫辈皆通极于道徳性命之奥究于太上之所谓立而后以其绪措之而为功宣之而为言其所谓功者不相则将而所谓言者诵而训诰咏而雅颂要非有二途也秦汉而下虽将相之任未判然而其学无所根柢以故其用不能相通贯然营平之议屯田与武乡之表出师此皆于矛盾之上得之何尝不浤泽通理哉彼其于道犹时间有所闇诣故也嗟乎绛灌无文随陆无武即绛灌之武吾未之敢议不知随陆之文其于文果何如也元敬自束发而从军者逾三十年南靖海北备边横草之功勒于五熟之釜遂至师保极人臣三十年之间未尝一日不被坚执鋭与士卒共命于矢石之下何暇握管谈艺哉以今覩其所着存而彬彬者师旅之什扬蹈厉燕闲之章清婉调畅纪事之辞委曲摹冩誓师之语立发剔腑然此犹其副墨耳著述之编迹若以为巷史黄初者顾其大在于推物情穷时变洞隂阳之消长验人事之得失曲而中肆而往往于身心实际出之机有所不能秘念有所不能忍始稍露其一斑于兵法焉吾不敢遽以三代之合称之然何至作傅修期杨处道工一檄长一咏而已也元敬既得请解岭南帅符过余山中而出其书曰愿以此受一言摘余少长于元敬二嵗弱冠汩没于铅椠今且老矣方有子云雕虫之悔而暇为元敬叙之虽然元敬不得余亦必传且谓元敬传余哉余传元敬哉
　　六经稽疑序
　　弇山人曰大梁盖有周宗正灌甫氏云灌甫少负异质以古文辞名中原顾意殊不屑之泛澜百氏且徧而后叹曰舍吾梁肉而蹙额而昌歜之嗜何也盍求之六经哉于是尽治六经夫以孔子删述之教昭明如日星而所从诸弟子不得尽得其精神心术之微而各以其习识为传训盖一二转而愈失之中间烬于秦蚀于壁亥豕鲁鱼于傅写则毋论其意义而已于文有不能尽通者于是汉儒之注疏起圣人之迹赖以存而圣人之心亦日以晦盖歴千余年而后二程氏出若能独圣人之心而骎骎乎上接其统朱氏益加精焉以至胡蔡陈皓诸巨儒咸有所训故圣人之心固以不晦而于辞与事亦有不能尽合者明兴文皇帝大集馆阁臣修五经四子业而一时浅儒因循乎旧不能有所折衷虽百余年来学士大夫资以进取而髙明之儁直揭帜建牙以相胜博雅之伦间指摘一二异同以示别盖迨于今尚纷纷焉自灌甫之尽治之诸传疏训故无虑数十百家胪列于吾目而唯吾之汰苟其是则不以世之所忽遗者而废吾是苟其非则不以世之所趣沿者而废吾非其所治经文讹者正之衍者去之错者理之若礼经而非出于圣人之笔则糺之必不牵合傅防以觊人之知而无我罪今所行六巻彬彬焉虽不悉繇灌甫臆其于道亦足称尔雅矣昔者河间献王仅能不爱其财力以收经籍之遗实鲜所发挥刘中垒稍稍有所挥矣然道术之岐错而不能雅驯尚灼然为汉贤宗室表灌甫视之当何如哉大梁虽一城周之孙子其丽不亿咸执经而受灌甫业尽洗信陵梁孝之好醇如也则灌甫之所嗃矢宏矣
　　王给事恒叔近稿序
　　王恒叔为给事中在申酉间所抗论国是天子为之敛容以聴举朝震动而一旦请告归卧天台山中久之聚其所着诗文若干首而授世贞曰吾于前辈所推挹三四公未尝不髙信阳之才与迪功之调而惜其短北地之莽莽歴下之矫矫其犹超乗乎哉恨生晩不获从事于櫜鞬鞭弭之末也岂可以当吾世而失足下其不即恵一言之弁则请受丹铅焉以当绳削世贞谢不敏敬报给事古有曹子桓者其人豪士也挽当涂之卓以沃炎烬噉吴蜀不足饱而惓惓谓文章为不朽盛事与北海公干之流较短长于七寸之管少陵昌黎诗文雄耳生平之精力意气约略尽于辞藻间而至薄以为小技不尊稷契其任必欲自显见于救房相排佛骨之二章即毋论三君子后先所习与所志殊要之二者皆并重不相废也吾向读恒叔所上封事为之咋指称叹以为文莫有大于此者且夫大丈夫不胜感慨一念用其壮于半夕之思晨奉皂囊叩神虎门行则天下蒙福不行则万世归名岂不亦简易宏博哉恒叔既已得之于彼乃不自快而精意于旷日持久世所不一切好之业如此使其遇子桓当何如其契也恒叔于诗无所不精丽而歌行古风尤自出人意表其索之也若深而甚既成而读之则天然无蹊迳痕迹矣文尤能近西京出入史左叙事委致而以险絶为功至于谈名理探禅那往往有心解神悟者窃谓恒叔之进于道易也即不然而山中之业成更出而毕少陵昌黎所谓者亦岂难哉彼前辈三四公恨不值恒叔耳不恨恒叔不值也于是恒叔得而弁诸简
　　重刻幼幼新书序
　　上古圣人其视黔黎真若一体稍得其所以生者即思去其所以害生者以故炎帝甫制耒耜教民树秇而五谷之外百药性味之所宜与对治之法君臣佐使之用加继之黄帝之世其人甫息肩于兵革即忧其灾厉沴疾而岐素之道显彼其一日而不能忘卫民之生也如此然圣人之于民老老幼幼宁有二观且必自幼而壮而后老而至于幼幼之术抑何其简略不备晢也至秦越人之游秦以其地贵小儿始为颅医而张仲景之髙弟卫泛衍其方而得一巻已尔若夫仓公华佗徐氏父子之术神矣而未有称及幼幼者何也岂圣人之仁其心思尚有所不及而三代之民不甚爱其子将无风气朴茂所得于先天者不薄而夭札之虑少故也然自余生长闾里间耳目所覩见人之生以日计而得全者十不能七也以月计而得全者十不能八也以嵗计而得全者多矣然痘疹乗之则十又不能六也夫痘疹于幼为甚危而医之于方絶不及者何也或曰其症不起唐以前第不知所繇始攷之前史备载人貌之妍丑正徧独不言疹靥其然哉夫幼者之为疾非若壮而老者之有七情五欲焦心劳形以为囮其感也不烦而治之若稍易然儿不能自名其所苦与所繇病状欲方寸之指而察其脉则甚难天下之为人父以律为人子者之情则老者差急而少者差缓然以事理论则老者所必至而少者尤摧阏而可悯用是而观凡唐宋之际有能究颅及痘疹诸方证而笔之书者其人不必圣人其所用心与操术则圣人也宋故有幼幼新书长沙刘帅托善为方者王厯王湜萃诸方而诠次之而李庚为之序者也凡三百余年而尽散佚不备吾郡之精于医者陈以端氏奉其父之遗意求之二十余年而始得其全念其传之弗广也订其误删其复而手书之以授梓人于戯若以端者不亦圣人之徒也哉窃闻之主上髙拱渊穆日勤思元元防灾赐租必欲使斯世登仁夀之域而后愉快然则是书行其所以隂翊王政不浅也是故感而为序之
　　吴曰南集序
　　观察使者雩都李公为余言故守寳应令时邑诸生有吴曰南者其年差长于公公不以弟子蓄之置之客席而曰南亦不敢自居客两人交折节而谈古文辞甚洽也俄而公出一编凡数种有观槿稿竹西集白云稿折麻集水影堂编月舫集曰南之诗若文皆在焉又出一牍名为上李公而中皆齿及余以丹铅之职见属余不佞卒业焉则其诗辞防清丽神采流畅端必工尾结必遒有色有声必露蹊迳吾不知于大厯贞元何如置之隆万之际灼然巨擘也文之取材尤更古雅虽降而就时趣左马翩翩之步自不能掩夫淮南水清而土沃最为文彩风流之地至明兴而称操觚之儁能追踪古之作者指不可多屈寳应濵湖一小邑耳而有朱升之参政与其子九江守子价升之善何李其趣正而平子价善杨用修故其诣险而丽升之之长在风骨子价之长在才情升之有体子价饶态虽父子并振而文武异用其在曰南可谓能兼之矣夫岂唯能兼之抑且折衷矣李公言吾物色淮南诸名士少当意者独一吴曰南夫子胡尚未知也夫余于天下所操觚者靡不闻风而见趣其姓名与其辞皆能举之乃其知曰南何晩也非李公防失之虽然犹愈于终不知也公又言曰南以嵗荐危得官弃而徜徉乎寂寞之野夫岂亦函牛之鼎不可以小烹要其中必有以自信而自乐者嗟嗟如既有以自信而自乐何所借不佞为公曰彼非借子而后信且乐其信且乐当借子而坚且天下知之不为多一人知之不为少扬子云方对鸱夷而草太意若无所营者至天下皆以覆瓿而得桓君山之一诺谓子云不跃然起吾不信也遂次其语曰吴曰南集序













　　弇州续稿巻五十一
　　钦定四库全书
  </div>
  <div class="pagination">
   <a href="弇州四部稿_page228.html">
    上一页
   </a>
   <span>
    ...
   </span>
   <a href="弇州四部稿_page224.html">
    224
   </a>
   <a href="弇州四部稿_page225.html">
    225
   </a>
   <a href="弇州四部稿_page226.html">
    226
   </a>
   <a href="弇州四部稿_page227.html">
    227
   </a>
   <a href="弇州四部稿_page228.html">
    228
   </a>
   <span class="current-page">
    229
   </span>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <a href="弇州四部稿_page233.html">
    233
   </a>
   <a href="弇州四部稿_page234.html">
    234
   </a>
   <span>
    ...
   </span>
   <a href="弇州四部稿_page230.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
