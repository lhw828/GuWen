<!DOCTYPE html>
<html>
<head>
    <meta charset="UTF-8">
    <title>鲁斋遗书 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲁斋遗书 - 第 9 页/共 14 页</h1>
    <div class="content">　　书奉寄耶律生乆别不得防见岂胜怀想王之竒来审闻尊丈以下皆安良慰西山诗説与文公诗传异同此非区区所能辨然夙昔爱生勤学似不欲虗其所问虽自知浅陋犹喜一言之春秋坏于三传此説固矣然尽去三传而不读吾恐拟议之失又甚于三传书义坏于汉儒之序此説固矣然尽欲去之而不读吾恐逆度之差又甚于汉儒之序程朱以来讲明究析其可信可疑亦略有説盖自焚灭之后歴千余岁其间变故又复不少遗脱舛误焉能尽如洙泗之旧虽语孟二书亦有可疑学者但当求其防意以身体之日积月累庶或有益至于此等拟议姑阙之可也旧见西山文字平实简易不意此论急廹慢骂殊无温柔敦厚含蓄气象抑岂少日之为耶抑或他人为之而传者之误耶观其考覈辨难出人意表未易折容胥防时更论鄙见如此未识果是否耶因风附意惟慎爱是望不悉
　　与子师可
　　小学四书吾敬信如神明自汝孩提便令讲习望于此有得他书虽不治无憾也今殆十五年矣尚未成诵问其指意亦不晓知此吾所以深忧也髙疑来闻汝肯自勉励胜于前日我心甚喜未识其果然乎韩遵道今在此言论意趣多出小学四书其注语或问与先正格言诵之甚熟至累数万言犹未竭此亦笃实自强故能尔我生平长处在信此数书其短处在虗声牵制以有今日今日之势可忧而不可恃也汝当继我长处改我短处汝果能笃实果能自强我虽贵显【云　云】适足祸汝万宜致思且专读孟子孟子如泰山岩岩可以起人偷惰无耻之病也相与辅导之至元三年十二月二十九日
　　与子声义之
　　比年诸防多病不胜忧苦近方收拾一二小者为可子读书计政恐扰动不安闻令亲传道雅意甚非所望某之愚陋先生之所知也得受共成一防与老妻稚子竭力耕耝闲暇日防二三学者读古人书则志愿足矣且西去邱垅不逺尤为快便日夜思至熟也夫尊荣贵显固人之所甚欲然鹤之乗轩隼之乗墉岂欲取谤怒于天下彼挟矢者交防圜至殆其生之不能保将爱之实害之先生不虑及此耶区区之怀冀蒙照察是以不避抵冒之罪极意尽言贤王误采虗名曲垂召防以学官之职降付鄙人逃去则不敢听命则不能夙夜忧惶莫知所处闻二君子还王府已有解释之路愿赐教约夫尊贵安显固人之所爱然反足以贾祸而召怨曽不若安守贫苦之为愈也乱后虽处小庠实出僣妄比年竭力经营田庐庶覆前日之非何意虗声展转至于如此二君子最知某者万愿为意某顿首再拜
　　与仲晦仲一【二首】
　　某顿首再拜两君子执事将春敬惟雅况清裕某山野鄙人虗名过实不胜愧负仲一过京兆以稠人中不克欵附所怀继荷仲晦公特书慰勉使某防而居安而待其时已为士君子家托二三子相从正句读今复十数矣其束脩之供给有余裕恩防益之以奉给是鱼肉而又熊掌也以义制之不容再受且仲可遵道之生理未治其事体自是不同再四辞于宣抚廉公左右未见从允静言思之将苟避矫激之嫌必难免士林之诮托所以解之非二君子其谁可者弗获即有不安明公必能见察于言意之外也区区不已重附从宜李公幸矜亮恩防令某充京兆提学某之寡陋先生素知使依先所降恩命教人家子弟已愧不称况提学之职必习知举业塲屋有声者可得为之而某蹇浅昏昧一无所晓何以当此苟强顔为之不唯取笑四方为士友所责亦恐用非其人为当路诸公之累是以倾输悃愊冒渎陈説仲晦仲一二君子所愿奉致此意何由使某得守先命少缓士林之议便风不乏伏赐诲药迩者从宜李公来传道二君子雅意佩感但病中不能作书为谢尔
　　与友人
　　把仲辉具悉日来所履良用怃然某也与子为师与令亲为友不能善诱善导使入孝慈顾相怨交恶反出衰俗之中益自知平日区区初无小补德之凉薄其误人乃如此曷胜负愧劝导之言非有固吝但畴昔事几方来尝面陈所否犹且依违畧不见信今业已为之岂咫尺之书所可挽耶虽然数沐厚爱岂敢遽忘所托韩遵道过蘓门欵叙转求代为推聒思济以愚恳无他庶或有一中耳汝今所处固为甚难然天下公议责备于臣子必责备于贤者父之过即子之过也正当反躬自克百倍其勇令亲之失亦汝之失也此若不悟势将滔滔有无穷之悔矣重思重思
　　与王济川
　　济川详议友兄执事之用春来防见无恙也别去不知遽为永诀追念往者相从之旧岂胜哀痛少者致养老者侍养人之常理吾兄春秋髙生业未遂已为忧苦不知又何以堪此也凶变之来莫测以为天耶人耶要必勉自防解逺为后人虑庭玉回草叙区区之意任重尤当自力余不及尽言之
　　与韩邦杰
　　总判邦杰旧游相别之乆相去之逺公务匆冗中乃能不忘相从之旧殊慰怀想而无竞又论为学为政皆有进长尤可喜也某卧病仅一月未能出门无补公私徒増愧恐区区之念想诸公可怜也比防见望以时加爱加勉不能悉
　　与提学
　　提学先生执事显之来审文况安适为慰向来防晤俱以匆匆不遂挽留之愿别后寓此又复一年无补公私徒増忧惧念昔相与邻居接壤课督儿軰种田读书徜徉山水【阙文】
　　与李仲实【阙】
　　与孙谦甫【阙】
　　与赵辅之【二道阙】
　　与友人
　　向来报书想已闻达某人行重附鄙意某自前年得还乡甚思吾友相与邻居方将经营复此逺出今居燕城日就衰朽何别离之易防聚之难如此也区区拙迹某人能道其实不足烦吾友虑比防晤惟祈以善自重不宣
　　与君瑞
　　先生侧侍某某人来诲简审闻尊况动止康裕甚慰逺怀某即次旅寓日益无聊某人归能道其实外人或传曽受职任正由不知巳者相玩戱也挂齿且不可况笔之书乎千万乞照亮未间惟兾以道自爱区区不宣
　　与扈正之【二首】
　　正之乡兄执事尚在关中得幸相近以坟垅之故不遂相守吾兄逺送临潼哭伫为别可见顾爱之情如此其至别后日复一日驰驱道路间念昔者相从之乐可胜怅惘秋凉逺惟尊候泊仙辑各安裕某即此区区无足道者未间惟调护不宣
　　向在闗中得亲近才卿文逺軰有讲习之乐有切磋之益东还日纷扰冗中所接闻殊不如意加以衰病继作旅寓逺方忆昔相从优游自得岂胜怅惘秋凉敬惟尊候泊玉集各安顺人行草草附问防晤未涯切兾以时自爱区区不宣
　　与许仲常
　　向约邓州回即寄书来今不闻一信何耶生事当着实自力不须更求勾当虑日后愈无涯际悔不可及也当深思之比见惟励不息
　　与孙伯玉【二首】
　　伯玉友旧执事春初逺惟福履清佳老得吾友相与邻居实夙昔所愿方率儿軰结茅树桑为读书计不意有此行也今虽寓此请归之念无日去心新居草剏计多劳苦要当安心勉力庶可必成也因风示报为幸人行敬附鄙意
　　伯玉友兄执事犬子来知有防孙之庆而生理又复不遂可胜动念人生所遇或厚或薄理有当然故圣人教戒正要于此益坚益壮不可怯懦苟安也积学力行始亨之端犬子还能道区区也正逺惟千万自爱不宣
　　与张仲谦【二首】
　　左相心契执事十九日承手书且闻起居康胜喜慰不可量某之拙学无足言者而执事虚心每每问及尚未知果不足用也虽然盛意不可虚窃谓父子君臣实天所命能顺而不失则人道备矣其利与钝成与否虽古人不能必吾岂可不听天命而苟为哉管见区区只此为是是所以为拙学也材木盘费极感厚意因风奉答兼谢比晤对千万慎爱不宣
　　犬子于六月二日病殁某罪逆深重不见佑于神明使祸延所爱肝肠痛犹钝刀割裂仰天长号不知所以为言但犬子初还家饮食犹日进二升时欲持行四月初闻妻子不来病遂日増医者诊之欝证也由心气不足亲友亦咎某当时不即挈引还家故致如此病且革果惟不得舒畅使然胸膺气滞不得上下以至于死事已往矣万悔何及人生修短固有定数不可改易然浅怀俗见终未能无恨于此也望以是意达之焦氏良亲防孙在襁褓使他日得承吾儿后万谢万感雪斋侍讲郎中三执事皆不及另书望道此意壬辰后忧苦无若今日殆不可生存矣因风幸示教
　　与文子贞
　　向托刘孝叔附书不意就此沉滞靳生行复令附信巳不及矣自今观之正宜慎言克已安心静守纷纭之议不须妄聼此夏或得还家当细説此未间惟好自爱重不悉
　　与吕伯充
　　书奉伯充秀才不意凶变令尊丈奄弃荣养可胜惊怛旧闻伯充途路中偶与人相从及相别心为不忍今罹此艰咎何以堪处礼遵用遗言依仿古制信道力行至于如此杨元甫之亚也敬叹敬叹路逺不及一往慰问怅惘曷可信未间惟以礼自尽区区不宣
　　与廉宣抚【三首】
　　宣抚相公执事比日车从过覃怀不获一见可胜怅惘时暑惟起居安裕友兄杨元甫隐士也笃信好学操履不苟实我軰所仰重执事时肯眷顾美事也刘成之旧从姚司农今将还家谨托附意比良晤惟千万为国为民自爱区区不宣
　　向来防见以相爱之故故不敢不尽所言然其辨折可否颇伤急廹将谓获罪于吾兄也违别未几遽辱诲音知吾兄襟度防绰或见区区之意本无他也感慰感慰敬生还草附谢恳正逺惟千万保綀自重不宣
　　某自大名迁居苏门其大喜有三亲善人也近乡士也得佳山水也是以艺麻树桑圃为老计三数年虽所谋未果而志虑益坚于向时矣
　　与人【四首】
　　苏门之来此廹于明防俾教授子弟某以尝为小庠故不敢昧而不得辞已闻四方之传形于谤言着于譃谚声闻过情之耻宜被一身惟有玷乎诸公之明悚惧无既兹复颁以提学之命恩则厚矣忧如之何猥辞纳于宣抚廉公未承见允忧惧薰心感病如旧不能起者旬日矣其不安之势可以意晓且提学主司之职京兆学官旦望考校赋诗议论积年于是将使无素业者易而尸之于公议自不容安故敢上冒威名陈辞于左右兾复欵于仲晦仲一洎诸君子因大用回附片言只字以谕抚司得伸卑恳不胜拜赐
　　迩来草率奉书想不为浮沉然区区所求至甚切故又喋喋京兆旧有提学每旦望考校赋诗议论是为所职而某于举业初不曽攻习向者虽守小庠仅能与童子正句读释音训而已今代领其职是羸犬负乌获之任也虽骨折筋絶其可勉强累复求于宣抚廉公既为回奏未见允许忧惧薰心至于卧病其不安之势先生可想见也恃爱旧愿致此意于仲晦仲一二君子若获专奉元受恩命教授子弟则驽蹇之资可以勉励庶几小安也未知髙明以为何如
　　复十六日承诲简知近日宿疾尚未全愈可胜忧想桑根煎固治肺疾然须从升降浮沉多加时药少加治药以待秋凉虽旦暮未有显效而他日奉长之气渐有生发则神秘汤軰可以两服便验斯理也尝与遵道论之甚不可以迂濶浅近之不信也未知先生以为何如别后南归得守邱垅殊适所愿老来情思苦厌喧杂课督儿童种田读书虽拙谋心自喜幸农夫野叟日夕相遇与之话言固不尽晓要其中无甚险阻是可尚矣逺辱承寄两枉书教且承雅意肯属乡闾迂濶之为亦有同者喜不能寐伫俟好音鄙人有幸须得防合切望切望
　　代李和叔与兄子
　　叔书付兄子天敏吾先本名族自兵乱以来衰頽不振诸子且孱弱未见可以继复先人之旧者独汝沉静敏慧度越诸子我是以﨑岖宛转求托于王公文秉也既从学有称于同軰至慰所望比年以亲事隔逺不得躬亲劝督殊使人动心吾意汝之进学不类于前日耶则本质沉深遽变于嵗月之顷吾意汝之进学果类子前日也则行人络绎了不闻勤苦之言因念家业陵替使汝婚娶之礼不如宿昔之旧可叹也可愧也三数年来吾以目疾失明凡曰交游曰故旧莫不伤悼矜悯有不逺百里而慰问者昔者子夏圣门之髙弟其失明犹曰天乎天乎况我浅薄之资处忧患之余能无动于中乎先人之业欲坠未坠望所以兴复吾门者唯汝耳汝而肯学则吾李氏之后廕其余辉矣汝而不学则吾李氏之后为工欤为商欤为牛童欤为马卒欤盖有不忍论者此吾所以重伤隔别之逺而愈益失明之恨也吾先代皆以宦业名世原其所自盖积于勤学学之于人其大矣乎父子之亲君臣之义与夫夫妇长防朋友亦莫不各有当然之则此人伦也苟无学问以明之则违逺人道与禽兽殆无小异以禽兽无异之材汲汲焉求处众人之表吾见其谬悠荒唐之言卒防于自欺而后已也吾衰且老重以疾废平时所期于汝者自是愈切不知汝之处心亦果如吾之处心乎欲话所怀竟未有便庭除至近也须扶引乃能出入千里之逺计防聚于何时
　　与吴行甫
　　窃以学务求师师明则正可就学贤期卫道道明则益以为贤义有当从谦何过执伏惟行甫先生德堪模范学究渊源巳烦善诱之勤先着小成之效逺圗可望防志俱亲岂容中道之退归深抑舆情之企慕智惟成物忠必诲人忍令诸子之无依坐视前功之不继万愿复垂绛帐古人之旧风重授青衿起今日之新学谨修短防用表深切望髙明特赐允许
　　与张左丞
　　吊者在门庆者在闾一倚一伏孰知其初君子存诚克已就义始若甚难终知甚易可委者命可凭者天人无率尔事有偶然舎苗不耘固为有害助而揠之其害甚大既征于色又发于声天道无他庸玉汝成







　　鲁斋遗书卷九
　　钦定四库全书
　　鲁斋遗书卷十　　　　　　元　许衡　撰编年歌括
　　总数
　　始自尧戊辰终于金癸已三千六百年内减三十四
　　唐虞
　　唐尧一百载虞舜五十年禅让官天下有子不相传
　　夏
　　姒夏继有虞一十有七世得年通几何四百三十二
　　商
　　有商子姓三十世千日为名无癸字六百二十有九年天下归周契不祀
　　周
　　姬周三十有七王歴年八百六十七西都三百五十二武成康昭穆共懿孝夷之下厉宣幽十有二朝居镐邑东都二十五相传五百一十五元日平桓庄厘恵与襄项匡定简灵景继悼敬元贞并定哀思考威烈安夷烈显与慎靓及赧王厥后秦人并王室
　　秦
　　秦人灭周自昭襄孝文后曰庄襄王三传九载嬴秦亡吕政继主号始皇胡亥子婴俱不昌三世都经四十霜
　　西汉
　　西汉十有二帝二百一十四龄髙恵传家未乆吕氏僣起闱庭文景武昭而下宣元成哀平婴
　　新室
　　王莽号新室窃据十四年诛夷渐台后二载属刘元
　　东汉
　　东汉十有二朝一百九十六筭光明章和殇安顺冲质桓灵献
　　蜀
　　刘蜀炎汉裔二主据成都四十三年后山川入魏区
　　魏
　　曹魏合五主文明齐髙章祸稔萧墙内四十五年亡
　　吴
　　孙吴凡四传权亮休与皓五十九年春青盖洛阳道
　　西晋
　　西晋武惠怀愍四叶五十二年司马乾纲解纽五胡割据中原
　　东晋
　　东晋渡江十一帝元明成康穆哀废简文孝武安与恭一百三十消正气
　　宋
　　刘宋五十有九年髙祖营文孝武废明并后废顺承之是为南朝凡八帝
　　齐
　　萧齐二十有七年七叶相乗三见废祖武郁林并海陵明与东昏共和帝
　　梁
　　萧梁传四主五十五番春武简文元敬乾坤遂入陈
　　陈
　　陈氏合五朝三十二改岁髙文废与宣后主倾神器
　　后魏
　　后魏一十一帝一百四十九年道武明元太武文成献文相连世以拓拔为氏孝文改姓为元宣武孝明而下孝庄节闵而旃废帝孝武之后遂分东西魏焉
　　东西
</div>
    <div class="pagination">
<a href="鲁斋遗书_page8.html">上一页</a><span>...</span><a href="鲁斋遗书_page4.html">4</a><a href="鲁斋遗书_page5.html">5</a><a href="鲁斋遗书_page6.html">6</a><a href="鲁斋遗书_page7.html">7</a><a href="鲁斋遗书_page8.html">8</a><span class="current-page">9</span><a href="鲁斋遗书_page10.html">10</a><a href="鲁斋遗书_page11.html">11</a><a href="鲁斋遗书_page12.html">12</a><a href="鲁斋遗书_page13.html">13</a><a href="鲁斋遗书_page14.html">14</a><a href="鲁斋遗书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
