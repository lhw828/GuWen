<!DOCTYPE html>
<html>
<head>
    <meta charset="UTF-8">
    <title>大复集 - 第 2 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 2 页/共 42 页</h1>
    <div class="content">


　　大复集序
　　何子仲黙生而敏悟童子时即执简赋诗邈焉寡俦长益肆力焉探防抉竒增华潄润轧晋魏而上之惜乎三十九而卒乃已焉矣康子德涵张子时济皆何子之友也何子既没张子收其逸稿访康子于浒西之野而共扬防之凡得若干首洋洋纚纚一唱三叹而有遗音焉时闗中执事君子咸兴嘉乐之怀乃檄而传之得非以古昔有诗之教邪夫词不雅与雅而阙于行者皆弗得传即传弗逺何子词则雅矣其行履复皭然而有令名则传之也固宜呜呼以何子之才而得夀考廓而大之纶而不息殆潏乎河汉而无涯涘也天顾阨而夭之而俾弗竟其緖乎予闻天之大化理以经之数以纬之以理御数则履其常数角而胜焉变斯出矣是故牛之行羸然而疾也囬之仁陨然而夭也诚格于数即古之大贤犹俛而从之何子其若之何抑诸断鹄之剑照乘之珠天下之至寳也假于涂之人则主人匍匐往索之而不俟越宿焉是故李贺夜梦神人请赋白玉楼觉即属纩殆又一道已乎何子断鹄之劔照乘之珠也则天恒靳其光矣而能不收之邪是亦不可不谓之数也嘉靖三年三月既望兰谿唐龙撰












　　大复集序
　　明兴百六十年其文遐哉盛矣然作者接辙于域中其敦致古昔逖称先王人人能矣而义意繁猥溢于往训摹仿摽敓逺于事实予犹以为过云治时上兴化重文士大夫翕然从之文视昔盛焉是时仲黙为中书舍人而予以次第为翰林修撰一时能文之士凡予所交与者不可胜计予顾独以仲黙爲难能仲黙时方弱冠也予每见仲黙之作叹曰嗟乎文其在兹乎夫叙述以明事要之在实论辨以稽理要之在明文辞以达是二者要之在近厥指意凡仲黙之作三者备焉故予欣慕叹息于一时交逰中独以仲黙为难非私之也武宗皇帝之三年予以忧罢修撰归十有三年仲黙以提学来闗中数能以公事过予出其所论著凡数万言皆当实不修可以上薄屈宋董贾有相如子长之风顾世无知之者独曰何子有诗人之遗意厥觌浅矣仲黙岂独工于诗者故仲黙名徧天下然实无知仲黙者此也汉魏以降讫于开成世代既移音节斯异修辞之士能无恶厥趋斯已优矣复能引而上之不沉于流俗由载籍所覩若仲黙者岂非鲜哉十六年秋仲黙既卒又三年予次苐其文为若干巻首赋次诗次文皆随体区裁因制列巻题曰何仲黙集録存家笥以待后来读其文思考其世可以知予言所指矣仲黙才髙而意宏德纯而识远荣辱毁誉一无所动于中予别有传记兹不载方予定次仲黙集时値张子时济过予所见与予甚同因更与定之如此集云嘉靖三年二月甲子武功友生康海序






　　何大复集序
　　敬皇帝朝化休而融昌异时诸先生业文章显甚重矣学士大夫固欣然称说耳相慕也而独北地李子以非心所好谢去之亡何而又有信阳何子者何子虽稍晩出其材质敏秀瑰丽各以长相当然而李子得何子为益雄也鄙人之言何知仁义向利则德是二君子抉草莽倡防言非有父兄师友之素而夺天下已向之利而自为德于乎难哉去其始可一甲子诗而亡举大厯下者文亡举东京下者即谁力也然二君子之徒不能长縁其师所繇得毛举论难之语以好为胜而它工易者恶津筏者往往左袒何子而龁李子则又似非何子意也夫百羽集于词林而二子雄飞或撇捩逆羊角而横举或顺飚而肆翔其九万里同也李源风何源雅风故长变以明志耳夫覩其沈深莽宕激卭鼓壮喑鸣憯凄忽正而竒正若岳厉竒若海则李子哉是固少孙要之其縁情即象触物比类靡所不遂璧坐玑驰文霞沦漪緖颷摇曵春华徐发骤而如浅复而弥深疑无能隃何子而上者何子为文刻工左史韩非刘向家言大抵于诗鴈行云而闗中康氏乔氏其乡人樊孟氏则盛惜何子志业屈于年未竟世之谈说经纶抵掌事勋者其敖何子以不及如耶令何子不死而称为名公卿已耳所以削涤卑振頽习扶昌运开中兴者何物也功于经纶孰多于是何子之甥袁灿来谓王生若为何子叙其遗言王生曰何子彬彬大家也易言之有亲则可久李得助而久何子之功李子伟矣夫二子之功天下则伟矣夫嘉靖戊午后学吴郡王世贞撰






　　钦定四库全书
　　大复集巻一　　　　　　明　何景明　撰赋十一篇
　　渡泸赋【以下使集】
　　晨瞻崇邱郁乎相袤扄以水峡隐以大洲沙莽寒日江深夕流葢将济于泸水榜人告予以理舟防洪波以直度迎廻颷于上游顾中原而缅邈久西域以滞畱感逆旅之长勤怀古人而增忧想夫汉炎既烬蜀都始家区土未辟士马不加深入五溪横制三巴冐险通塞柔迩来遐收羌髳以带甲率庸卢而习戈挞吴权之坚锐摧魏懿之精华今其断岸遗津寂寥水涯苦雾萦石悲风振沙音尘沦絶古今长嗟叹余风兮莫觏幸故址兮重过西望开创之基形势苍苍襟夔府而控荆门峙巫峡而流瞿塘简书零落阵图纵横烟碛下月隂岸积霜风云惨而犹愤鱼鸟畏而将翔功虽殒而誉逺身既没而国亡南瞻祠庙巍兮惝宏松柏防戸丹青閟宫垣罥林蔓堦巻寒蓬亦徒嘻吁父老涕泪英雄而已呜呼当其长啸之后三顾之余气感云龙恩同水鱼念季叶之否运思中兴之远谟伟雄并乎三分耻偏安乎一隅何遂违其懿志竟弗骋其长驱吾哀斯人遭时不淑宜三代以翺翔胡羣奸而驰逐矧功业兮难成且年岁兮易促嗟哉天道髙不可摩得志者寡失意恒多茍道之不行虽孔孟其如何泛泛吾舟载扬其波舣彼清浔陟彼中阿无人可邀聊独行歌歌曰朔风起兮泸水寒扣檝中流兮怀昔贤遇匪其时兮良独艰嗟嗟遇匪其时兮良独艰
　　画鹤赋
　　何匠氏之殊絶超丹青之矩度写仙禽以逼真陋凢鸟而不顾想意像而经营运精思以驰骛假孤致于墨华得髙标于毫素丽藻质以明烟挥风翎而刷雾倚粉壁而骈颈引青林之双步岂偶尔而髣髴真天然之神趣伟兹羽之独灵考僊经之遗篇钟浮旷以化胎善导引而延年志清逈而内真仪皎洁而外宣音独唳以闻野翼一飞而翀天见樊絷而耻婴仰海峤而思骞朝翺翔于玉林夕饮啄乎丹泉振圃之中抹阆邱之巅止必择地动不妄迁协云箫而清啭随蜺驾以遥旋厌仓鹒之喈喈淄白鹭之娟娟岂能言之鹦鹉非好杀之鹰鹯拂练光而凝想挹绘采而生怜松团碧葢苔断紫钱徘徊竹下俛仰梅邉翮穷秋而益劲心寒歳而弥坚谢逋仙于西湖展少保之青田乃若琴樽寡和山林无主翠巘絶邻华表谁语路杳杳以失云庭栖栖而宿雨露凄凄以霑堦霜肃肃而入戸抗圆吭以长吟整脩毛而独舞意衎衎而欲伸态昻昻而犹武续遗哀于絶弦悲吊影于废庑怀万里之长风眺三湘之极浦忆烟水而葺巢甘鴈鹜以爲伍憇夜渚而苇寒食秋塘而蓼苦孰图画之见珍惟网罗而受侮及夫上都富舎画彩盈庭锦灿烂兮金谷花窈窕兮朱亭刻犀象兮绣柱闲孔雀兮翠屏徒流丹而映緑俱含意而论形彼灵质之殊操羞文章以自呈无俗状以骇众亦飞去而防防怅良工之弗值羌谁识其髙情抚斯图以睇视久延伫以徜徉欣物品之有遇见嗜尚之匪荒既获贮于广箧遂荐观于华堂俨缟衣而不惊腾玉羽而将翔恍映雪而偃蹇若顺风而飘扬集賔客以举目顾轩楹而有光疑照景于金阁讶栖霞于玉房吁嗟鸟类比之君子遇则霄汉失则荆杞弃捐胡忧登庸胡喜非恃宠而乘轩亦何心于倾市依日月于蓬壶隔尘沙于弱水闻玉笛之我招绕珠树而相倚感主人之蓄飬常反顾于千里凛风义之莫渝重披图而自矢
　　进舟赋【并序】
　　予使于滇行将万里所越皆重山复岭以舆以马颠顿驰防而不任其劳至永宁乃谋舟以归庶代陆走之勤时霜降石出江狭水迅机发矢激其势不得少畱甚惧之有老篙师进舟意颇闲自招于前一人柁于后柁者左右缓急不敢自任视诸老篙师老篙师者额之指之目之而左而右而缓而急无不应者其舟之欹正疾徐皆与水势宜不爲岸妨不与石鬭予甚安焉问曰尔之为舟将有道乎老篙师执篙进曰有敢请言之夫待用者器也器不良则不称用用之者吾之手足耳目口也少怠即不能用手足耳目口役于心者也心不专则手足耳目口不爲用招与柁吾之器也左右缓急欹正疾徐吾之用也故吾先良吾器以利吾用手足耳目口不敢少怠心不敢少他然后从容乎安流荡激于奔涌洄洑之中而无虞也然吾又能察水性与势故夫深汇潭渊浅涡暗滩隐石者吾逺而认之能得于十数里之外是以预为之备而不至损吾舟他水工常恶迟取速截长邀短故有败者吾惟顺其水道而无所枉虽迟而得免败焉吾之道如此已矣予谓舟御类艺也人之于世顾艺之不若哉因序其言为赋以自励
　　惟孟冬之既朔兮霜凛凛而下威水汩汩以敛壑兮草木萧索而变衰念固隂之初升兮抚嵗华之渐防倦行迈之靡靡兮舟师于水湄操吾楫以径济兮石凌竞而参差流漂激而不驯兮势百折而靡随响訇磕而荡潏兮若控而矢驰彼垂堂固有戒兮心悸布而内疑何舟师之有神兮善审势而明机视柁者以发踪兮引吾招以先之量左右以中防兮察缓急之所宜疾徐欹正各有矩兮曾不失之于毫厘赴迅波以示捷兮制狂澜之既危始委折若有避兮亦横冲而弗辞既因顺以安常兮复扼险而呈竒值澎湃而稍待兮入洄洑而靡迟预崖石而逶迤兮利水性而莫违夫执艺固道之所寓兮予安知其所持曰吾心以为之宰兮实操运之权衡众体茍不勤兮又安用之足胜才良而器利兮乃任使之可能志专静而临之兮诫易心之是乘震撼击撞固多端兮心应之而遂平宁拙迟而不巧速兮非枉道而兼程推是术而处之兮虽夷险而同情嗟世俗之止措兮胡兹技之不侔进惘惘而获咎兮退防防而见尤过之则犯忌而招戾兮不及者诚可羞蹈履之不少检兮或语黙而婴忧左右前后无方兮昧上下之所由戅必至于触藩兮智或流于刻舟入汗漫而莫极兮泛沛濊而罔留泥轨度而局促兮放凖墨而外求惚苍黄而莫辨兮动龃龉而莫投孰佩以自刚兮焉佩韦以自柔繄余之末进兮匪取教子一方夫细大之不可捐兮感曲艺而不忘矧岐路之异态兮平地固有吕梁观要津之沓馺兮涉宦海之汪洋惩往途而省究兮吾庶以慎吾杭
　　述归赋【并序　以下家集】
　　仆闻之殊途者不可以同观异趣者不可以强翕故嗜竽者不媚之以瑟好圆者不进之以矩何则殊途而异趣也故贾子投荆南仲舒屏江都屈原逰泽畔三子者非容之不能谋有不合有不可以容者矣故射者不爲人易其彀琴者不爲人改其操故师可易而法不可易也是以物有不以贵易贱富易贫荣易辱者矣故茂草不负垣美谷不生辙惧所托者非也是故求乐其心者不求华其身求显于后者不求耀于今故夫子周流删述坟典笔削鲁史左氏着国语马迁抽史记荀卿董子之流皆有论譔大抵困屈穷阨发愤述作兹数圣贤者宁徒耀于当世哉仆少执寡昩窃有慕于古人之义弱冠即仕出入班行者已越六岁颇有龃龉之叹焉正德戊辰皇上御极之三年诏许罢归乡里得侍亲膳既荷洪宥殊协夙情于是始欲究著作之原博览歴之胜窃附一家之传庶艾不称之戒仆尝以汉之文人工于文而昧于道故其言杂而不可据疵而不可训宋之大儒知乎道而啬乎文故长于循辙守训而不能比事联类开其未发故仆尝病汉之文其道驳宋之文其道拘反复求斯尚未有得要之鄙意则欲博大义不守章句而于古人之文务得其宏伟之观超旷之趣至其矩法则闭戸造车出门合辙不烦登途比试矣然又欲效子长好游之意抗志浮云彻迹九有以博其大观以成其文章斯亦不坠古人之余烈哉于是叙出处之槩援圣贤之风揄始终之志作述归赋岂敢自附于前哲用以朂之于将来矣辞曰
　　有申氏之遗封兮吾显祖乃肇家洎大人之有立兮遂振落而扬华爰伯昆之继美兮惟末身以降予【叶】寔获梦之曰吉兮日舎寅而筮嘉予既承此幼美兮惧服志之不遐登陇阪之陂陀兮泛泾渭之洪波【叶】极崤函之重塞兮由惇物与太华览酆鄗之余风兮泝涞沮之遗歌【叶】究城隧之湮没兮哀二世之祸罹【叶】虽孺齿以随侍兮虞年歳之日加饬华骥以西返兮恐脩路之蹉跎【叶】忽天门之广开兮值日月之盛明【音芒】愿自饬以进君兮得近君之末行郁文昌之中兴兮耸图阙之卬卬掲华盖于正殿兮翼玉闼之与金厢块层台之隆起兮丽复道之委长俨宫观之荣瞻兮接脩翼而翺翔奉鸾车之清尘兮窃黼帷之下光服恪勤于朝夕兮兾予衷之必扬倐天地之易位兮星辰错而无纲聿迅颷之亟至兮防浮云之徂征【叶】忧雪霰之交增兮履中庭之凛霜纷众莽之凋毁兮耻孤栢之独芳岂予情之耿介兮实悲夫蕙华之揺伤顾防忱之莫彰兮敢幸泽而干荣【叶】仰皇度之寛绰兮得屏放于故乡歳戊辰予南骛兮临大路而髙车眺宫之閴旷兮倚脩城之曲隅泪潢潦之濡辙兮白日曀而忽逾尘暧暧以蔽空兮风发发而扬衢视仆御之零涕兮骖悲俛而不驱遵涿野之通行兮经蚩尤之故墟陟燕昭之崇台兮讯乐毅之所居览冀州之圮址兮式有虞氏之故都出晋野以于迈兮行谷亘以倭迂下滹河之隑洲兮接邯郸之脩途企鲁连之风烈兮虽异世其弗渝惩奢丽之覆亾兮悯豪盛之靡余朝予济乎洪河兮夕弥驾于淮澨逝逍遥于故域兮躭极乐于桑梓治丘墓之秽草兮考先祖之德裔侍顔色于闺闱兮服左右于居起分崖谷以毕处兮辞缨緌而不縻启衡门而葺茅兮循兰径之委委艺嘉菊之百畆兮采芳若于中沚伊予既秉兹之超寂兮恐迈吾之盛年检古人之遗美兮心窃效而不敢愆树六艺之旄节兮散百家之遗编殚仁义之遐风兮畧眇少之陋观下何探之不幽兮上何求之不乘二仪而列三光兮揜九区与八埏扬素笔之芬烈兮脩薄辞以爲篇缀大贤之緖论兮绍斯文之末传曷章句之足守兮发矩彀之自然汲时日以迅厉兮恶名称之不延昔夫子之丧位兮乃周流而辙环望山之蔽翳兮去鲁国而盘旋临河水之洋洋兮托哀操于鸣弦疾予心之迫隘兮愿轻举而逺旃羌筮日以造游兮严吾骖之翼翼饬桂衡之超驾兮搴采旄以前饰乘白螭于上襄兮曲文蜺于两服张孔雀之翠葢兮谐鸾音于下辐施结璜之委佩兮谨垂鞶之仪式涉洛水之灵波兮恐宓妃之不得使文鱼以媒之兮怨约言之我食抗予力于江南兮秣吾马于汉侧豫游女之不信兮解予玦以明德顺湘流而下沿兮望九疑而夕发从二妃以并翔兮忌神人之相越离江夏以东迈兮覔吴越之所在吊夫差之故宫兮寻伍胥之涛瀬痛麋鹿之成言兮惋鸱夷之被害极禹穴之幽防兮穷防稽之胜槩慕太伯之清圣兮钦季札之耿介朂予驰以流泛兮安崇卑之不临北旱海之烂灼兮西太素之积隂氷沍结以承舆兮霜霰雰而接岑南陆届以暑徂兮或绶蛇之陵浸取嵎夷以极行兮盼东海之漫淫怵天地之防晦兮惧陵谷之隳沈速反辙以旋服兮息予邱之茂林终养恬以頥年兮厌予心之所谌世淆浊而莫察兮脩短错而不伦刍桂芝以秣蹇兮吝穅粝以饲人豢罢牛而被以文服兮良马弃而不陈贱馨烈而不御兮反逐臭于海濵予忧夫凤凰之不鸣兮岂云系夫麒麟彼兰草之国香兮敛空谷以自珍聊委顺以祈龄兮吾又安尤夫人乱曰南有嘉木有鸟居【去声】之朝破其巢夕则去之代愈下兮诗书道防曷曰予不还归即彼昭昭去彼汶汶今则靡荣后有问兮
　　蹇赋【并序】
　　兄子士之上大梁也予戒之曰至则求大梁李子书及还李子乃书所着钝赋焉曰何子其和予篇夫钝者委时之弗利无如之何欲以藏用而自完盖获予志焉读其辞伤怀慷慨悲之遂抽其緖余因别爲蹇赋继之书付士使并藏观览焉赋曰
　　悲世涂之迫阨兮互险坦而多岐蹇予步之踯躅兮屡前却而狐疑众趫踔而便捷兮又车輶而马习羌量力而退守吾拙兮固将逊彼之超轶物有坚而不化兮性有蠢而难移循故躅而弗舎兮众覩其躧踪而笑之予岂无骐之玉驷兮意犹预而不敢进临脩路而邅廻兮恐丛棘之未尽昔予膏车而北骛兮顾九折而返御岂吾志之未遐兮盖惧夫途逺而日暮世周迎而径造兮髙健羡而卑德谓康庄爲迂兮谓蹊为直予岂不知儇捷之逢合兮与奔竞之先至爰郤走以求完兮固宜盘桓而弗利闵疾行之冐险兮孰贪进而靡害彼彭韩岂不皆王兮卒囚执而葅醢木以材而菑及兮马以力而取败予羡夫二防之鉴止兮齐县舆而脱驾彼非不知炎炎者之爲荣兮固恐阽危而逢祸重曰世淆杂而溷揉兮弃骐而不骖兰芷芎防不植于路兮蒿艾蔽而成林予纵有龙驹与紫燕兮孰能执策为余先容吕尚棘津之屠叟兮文王载之车后寗戚贱牧兮桓公乃勃焉举于牛口彼二子之鞠戚兮故世人之所訾征古人之轨迹兮聊渊潜厉吾初志孅趋曲趦兮匡士所恶旋辟中墨兮又羣情之所妬予亦知圜行而方阁兮勉弗能改此度也伏枥而奋身兮愿一顾而求试服罢驴与羸驷兮又之所耻退敛防而改辐兮脩矩矱以自饬驱骐骥与狐狸并逐兮信不如其巧速宁参罢服羸全以自终兮岂能与韩卢逐防而鬭行步之工
　　东门赋
　　步出东门四顾何有敝冢培累连畛接畆有一男子饥卧冢首傍有妇人悲挽其手两人相语似是夫妇夫言告妇今日何处于此告别各自分去前有大家可爲尔主径往投之亦自得所我不自存实难活汝妇言谓夫出言何絶念我与君少小结髪何言中路弃捐决别毕身奉君不得有越夫闻妇言此言诚难三日无食肠如朽菅仰首鼓喙思得一餐大命旦夕何爲迁延即死从义弗如两完妇谓夫言尔胡弗详死葬同沟生处两乡饱爲汚人饿爲义殇纵令生别不如死将夫愠视妻言乃执古死生亦大尔何良苦死为王侯不如生爲奴虏朱棺而葬不如生处蓬戸生尚有期死即长腐潜寐黄泉美谥何补夫妇辩説踟蹰良久妇起执夫悲啼掩口夫揖辞妇抆泪西走十声呼之不一囬首
　　寡妇赋【并序】
　　予痛吾兄宦业未竟抱志中逝而孤嫂怀保遗孩防防在疚且训其长雅志自厉庶以不殄兄之义问矣痛而更以喜作寡妇赋以道其志焉
　　嗟伊人之伶俜兮诉明昏以自伸言我被遗质之薄躯兮窃幼训之专真遭盛年之昌运兮尚君子之末陈侍巾带之雅惠兮期毕齿而委身奉周旋以逾纪兮羌中道以失天【叶】缅日月之恒逝兮佩生平之末光衾禂巻以独处兮潜幽宫以自防弛膏铅之盛饰兮脱袿袆之文章陈单帏以自蔽兮荪荃莝以爲香纷履綦之委弛兮琴瑟偃而不张脩夜漫以靡旦兮灼寒膏而不明【叶】像生存之极娱兮心絓结而不释忽頽思而就枕兮怳若君之我即承邂逅于窹寐兮托精魂于遥夕风飘飘以吹帏兮起览视其何适泪交頥以横下兮魂震荡而无抗循周除以舒志兮下兰室与蕙房望明星以抚楹兮防月鉴而缀廊秋气凛以憯切兮悲囬风与降霜痛蕙草之不敷兮抚梧桐之凋伤感孤兽之离偶兮耻单翼之无行遂踯躅以反室兮心怛惋而若丧眺邱坟之嶕峣兮陟山椒而惨恻极陇隧之脩延兮翳宿莽之蔓域徙荒亭以即之兮眇神灵之莫得攀下泉之不逮兮隐哀号而拊臆征受命之不祥兮艾愆尤于往轨抱遗孤之防防兮指皎日以爲矢蹈未亡之防龄兮敢遗君之盛美茍明忱之罔兮岂速殒之可悔重曰幼蒙慈育秉志良兮服事洁脩充君房兮从子遨游涉江湘兮改辙东国逾河梁兮思妃文鹓永翺翔兮何意中逵失其行兮嗟维我仪安可忘兮潜身阃内不下堂兮女史陈图慕共姜兮恪谌一志举令名【叶】兮闺中之媛永爲像【平声】兮
　　织女赋【并序】
　　予尝观谢眺王勃七夕赋皆组词绘句务极妍蒨其意不过侈二星灵光之防合述一时逰燕之盛靡于比讽之义或缺也予病值七夕之夜感织女之事托意命辞作爲兹赋以附风人之防而事之荒怪固不必有征也夫何天媛之淑嫮兮镇独处而寡俦絍组绮以自饰兮诚灵质之嗜脩长夜徂以漫漫兮秉机杼而怀忧倚北斗以延伫兮视天汉之潢流虽予衷之弗渝兮羌独慕夫好仇谅天路之岂遐兮顾欲渡而无舟廼秋序之甫交兮气凄泪而恻桂枝芳兮垂华白榆曜兮寒色启贞卜于兹夕兮告予以吉食遡灵波以迅度兮宛东路而徂行凤凰翼以翳车兮命乌鹊以筑梁先朱鸟以通媒兮导应龙以启征错璇玑之轇轕兮施缥緑之杂章步列星之文履兮纚素霞以爲裳被翠羽之翩反兮雌蜺爚兮函光申雅观于河濵兮敷悃欵之衷膓舒幼眇以绻结兮燕淫衍而相羊湛懽乐而穷极兮虞见妬于朝阳歘神采之易翕兮忽颁驾而怀伤超兮西迈兊兮故处惭报章之罔答兮遗玉玦于汉浦睇往途以连邅兮神悒纡而不去发帷盖之委蛇兮旟央央而与与轮结轸而轗轲兮衣揽袂以踌躇顺飘风以右翔兮秋飒飒而零雨天寥逈以扬云兮跂予望夫河渚巻绡匹之缤纷兮敛容辉于云闺傅罗袜与绨兮居防防而少依虑前矢之未谌兮恐来期之后时掇天葩之荾敷兮袭芳蕤以自持承二曜之景爓兮饰五纬以脩辞脩辞兮何爲愿布兮真心流波兮绵致予兮遐音目超送兮增郁聊托之兮汉南【叶】乱曰宛彼佳人阻银潢兮岂无同仇谁与航兮翘首天路寡脩梁兮忧心嫶妍厪七襄兮资质靓好蒙素裳兮九秋兹夕懽未央兮别促遘希安可长兮予思怨嫔实与并兮扄殿寥寥昼凄清兮君不为御徒荧荧兮瞻望深宫怀广庭兮单栖守誓感斯灵兮
　　忧旱赋
　　惟徂暑之届兹兮气蒸蕴而虫虫二仪旷以弗交兮阳骄亢而隂蒙下泉液之不流兮上濡泽之莫降【叶】云师逝而安征兮怨雨伯之无功山垲垲以頳顔兮野萧条而无色痛嘉谷之不实兮耻槁莠之蒙域揽翳翳之无卉兮树榛榛之脩棘田畯至而靡喜兮农望畛而太息苦箕敛之无方兮矧予畆之不食肆负耉而襁幼兮或转徙而亡匿嗟民生之何尤兮遘兹之匪辰鸿鴈嗷嗷以安戾兮兽惘惘而焉奔豹虎出而纵横兮狐狸媒而求亲诧丹蛇之十围兮恐文蜮之射人跻赤坂之峥嵘兮蹈炎海之弥沦既淫瘴之蔽天兮忽终风之扬尘气郁轸而罔释兮何彼茁之能伸念穷鳏之在下兮恒日夜而望惠倬云汉之昭囘兮羌虹霓之昼晦朝出日之杲杲兮夕明星之嘒嘒暴产妇以狥市兮固尫魋之无罪驱妖觋以干神兮又知愚妇之不可頼昔殷祷于桑野兮霖一夕而滂沛牺小民以省灾兮齐亦以身而请代岂斯职之弛修兮俾天害之弗悔噫嘻天之恤民兮岂惟是而终遗顾神理之泯泯兮庶昭谌以享之启沾溉之灵泽兮苏百物而复防怵大命之近只兮聊以厌生民之所期乱曰髙天亢兮阳郁蒸草枯落兮禾不成禾不成兮食以匮人憔悴兮何爲生南有名山兮下灵场蛇萃兮蛟龙翔坎击鼓兮舞成行荐明禋兮输欵诚沈美璧兮不爱牲降甘澍兮敷永宁
　　夀母赋
　　春仲之望爲母夀节与父偕享时诸子举觞诸妇进履诸孙罗舞及女侄诸婿咸在少子景明前跪穪赋曰美吾母之降辰兮惟歳月之协良当白日之鼎盛兮值昭灼之春阳华鄂鄂以含干兮草萋萋以交茎【叶】兽駪駪于原隰兮鸟雍雍而载翔秉明檠于中室兮征丰膳于下房荐五丝之文履兮举九醖之芬觞矧翁甫之齐年兮亦欣欣而乐康仰令则于家人兮夙孝着于宗祊固圣善之慈惠兮爰日臻于嘉祥赋毕又称歌曰惟南山兮日遐母夀考兮休嘉秉春阳兮茂草列灵茎兮丹葩中有萱兮芾芾言树之兮堂背春荣滋兮秋华永忘忧兮千歳于是众咸称夀乃命诸子妇孙女侄诸婿饮食无不醉饱欢喜
　　结膓赋【并序】
　　结膓赋者悼李夫人而作者也夫人者空同先生妻而左氏女也夫人生而秉灵死而见异空同子恸焉于是叙歌自怀赋结膓之篇而属余撰赋以写永悼顾辞防菲钝无以广情肆事继彼雅音也赋曰
　　夫何灵淑之纯修兮性命奄其不留覩结膓之图诗兮诧斯异之所由嘻其鬼乎出牲爼兮盘旋釡铏中织若毬兮若綎若经两耳旁贯兮珥虹弁星上襻下绥兮底肖井形俨垂鞶之絓纬兮文理致而靡紊像生平之纂紃兮固灵巧之防运究懽怨之兴感兮求变化于死生神有所必格兮理有所难明物有隐而始彰兮事或假而真呈诵麻枲之防词兮知甄女之托志吟决絶于沟水兮故钱刀之爲刺或有望戍夫之不返兮怅离匹之乖隔泪陨血而崩城兮身立枯而化石此皆寃愤积而内郁兮精诚干而莫挠歴往记以放今兮盖异夫灵之所遭灵结髪从良人兮又当恩爱之盛日虽中道殂先逝兮谷焉既以同室情何抑之不伸兮心何藏之不白眇荒忽之神恠兮固夫子之疑惑曰幼承训以服志兮托弱于名阀职君子之衿带兮登薄躯于帏闼君矫节而抗行兮屡违时而摈捐走畏途之坎坷兮常奉侍以周旋涉江路而来归兮肇辛勤造夫家室乃纎质之纠疴兮忽委身之不毕抚爱子而永诀兮提孺孙之嬉幼哀夫子之壮龄兮予弗睹其时之所究生娱乐而死悲兮恩义笃而怨深体璇矶之回文兮讵忘予杂佩之玉音心峻坂之九折兮腹车轮之百转引长恨之端緖兮兾曾思之少展彼充房之芳芬兮君固察其椒榝予未始一扬其蛾眉兮又何羣嫮之能嫉陋班扇之怀炎热兮匪凄风之绤絺诚予衷有可征兮奚恇而疑之愍贞妇之迅思兮实明诗而习礼魄已离而飘沉兮灵纡轸而在此气氤氲以拂菀兮情诘曲其孰明宛连环之不可解兮邈七襄之报章悼君子之伶俜兮何中路亡此佳耦惠盖有不年兮哲固有早殃天霜露之冽兮囘风揺而陨蕙顾国香之珍叶兮反敷修不若彼之众卉漠防之昼扄兮痛玉顔之日翳吊窥镜之只翼兮聆絶弦之寡唳映奔星与流月兮激櫺风之余哀幙荧荧之灯烛兮若彷佛其防来尘寒闺之素机兮揽缤纷之制委组帐之悬螭兮恻独旦而不忍视乱曰万物轇轕统一气兮精感形变散不可纪兮帝女溺海号精卫兮血影射石旱冢祟兮木有连理草交茎兮烈魂防魄孚女贞兮析防察异实此之类兮附物着灵见胷臆兮辐辏纠纒裂五内兮飘响隟絶光迹迈兮古媛慧则蒙葛讽兮缔心防志程阘茸兮













　　大复集巻一
　　钦定四库全书
　　大复集巻二　　　　　　明　何景明　撰赋十一篇
　　石矶赋
　　孙世其从何子游奉端溪之砚进中山之頴求爲石矶赋何子赋之曰华容有山山之下有矶焉曰石矶山其山脩亘伟韡萃郁碕嵚扪宿共岳卑阜扁岑濵于汉沱界于江潭【叶】奠以洞庭之野芘以云梦之林白鼎峙乎其阳黄湖汇乎其隂龙峯迤其北凤山丽其南于是石矶子遴材摧茅治榛艾菅以构于山之间其制敦朴崇约抑华贬饰荪栭既践兰橑有翼烝杂薰以实堂树脩植以蔽域陈典列图分艺考则扬纯儒之素言究圣哲之德暇日以临于石矶之上以观乎楚之钜泽缅湘灵之鼓瑟闻黄帝之张乐泝屈贾之防风讯曹吴之遗畧维行迹之委翳宛雄都之不作乃有洲先生俨然来造进席有称曰予洲鄙人也肃子之义窃愿得承下风以望见子之威仪石矶子迓之曰业未敢通于交际之末辱先生径临敢敬闻金玉之音洲先生曰吾闻被其名者征其实处其地者视其图石矶蒙好于子久矣卒未闻临渊一叹投竿少娱固子志不在鱼而人将无訾以虚居乎且子方构于兹厉志陈篇留心作述吾闻缉学将以俟达也慎藏将以待出也石矶去子有日矣比吾居于洲朝缗暮绳飷芳鲙嘉射鲂捕鰋罾鲿罶魦其爲乐也不既有多石矶子曰先生何覩之眇也吾于此未尝不钓也吾之钓异于先生之闻也干之以义不挠不挛其直维坚是为吾竿县之以知维深汲不纠不纒是爲吾緍主之以仁味甘臭醇自饫其真芳馨可亲吾饵孰伦于是以诗书爲薮泽道德爲渊泉天地爲网罟人物为鲔鲢处则养有余出则用无殚彼执笱系竹操绳逝梁较获易捕乃潢汚之陋渔水濵之役夫也视于吾靡有称焉而先生尚之乎且吾闻昭士猷逺志夫嗜脩身长而道不立齿迈而业不周无以延誉举名遗光承休者皆君子之羞也故缉学者不爲达达之道以具慎藏者不为出出之道以备先生以是訾予不亦戾乎且太上忘名混混泯泯孰爲其僞孰爲其真咫尺或疎千里或亲吾之好于石矶者不可以去就出处论也于是洲先生爽然曰子之言是也予今乃始知钓矣喜而歌曰人之知矣谓我大矣或观其靣不见尔背或观其潦不见其海或观其庭不见尔门速予迈哉旋易予纶石矶子使复之而和曰矶之水白石瑳瑳知子之来遗子以鲤鱼矶之山白石皓皓知子之来遗子以芳草水中有舟山中有道母焉有善子不我告
　　古冢赋【并序】
　　城人掘土发得大冢圹兆防度颇极宏伟枯骨之外了无余藏铭志湮灭年代莫考予爲感焉作赋哀之噫哉兹兆之夐遐兮启构广以复纡歴人代而几何兮又安知孰所居防宫既已开掖门又已除故域缭为城兮脩隧践以为衢检神器之靡存兮视灵衣而无余噫哉遐兮藐以芒防化逝兮销亡朽骸残兮纷纵横被服素尘兮掩霜蔓草纠纒兮秽藓生千秋万歳兮孰尔藏槩生平之极娱兮奄大块之飘尘驷马不复御玉羞安复陈彼充房之姣丽兮缅幽防而孰亲桂兰阁委丘谷兮又安施夫黼帐与绮茵舞防纚縰以何见兮鸣瑟寂而无闻哀悬车之莫察兮怨修夜之不晨怳荣声其辽阔兮痛素骨之翳緑榛嗟有生之必化兮胡彼庸之长勤戚役役以趋世兮等飞蝇之与聚蚊日月忽其不处兮矧焦顔以毙神匪往者之可鉴兮又安知夫富贵之如浮云
　　秋思赋
　　歴四气之迭运兮惟秋气之悲伤野燎閴以无烟兮嗟何草之不黄升崖谷之岑兮望川陆之委长痛桂枝之朝瘁兮惋寒蓬之暮征感奔兽之索羣兮哀孤栖之无行晨鴈唳以过庭兮蟋蟀鸣而在房惧固隂之渐升兮冀德泽于孤阳委余照于山冈兮浮云翳而不明浩霖雨之泥途兮凄风举而飘扬白露下以切兮又申之以烈烈之严霜怨林华之不敷兮揽宿莽而徜徉抚秋菊之嘉树兮愿比德于寒英
　　水车赋
　　曰有机器用以水方轮圜枢运之则起矫若从逆顺若易挠恩及畦畛量兼斗筲过颡类激襄陵乃害竭彼泽陂以盈沟浍智则多劳利则有遗虽愈建瓴岂胜漏巵巧不逾拙静斯御动永言临渠愧彼抱瓮
　　明山草堂赋【以下京集】
　　猗斯堂之伟构奠章华之名区明山萃其岩岩下俯旷而冯虚揽七泽之斥莫贯九江之萦纡伊主人兮硕辅跻司农之要衢缅山扄以遐瞩嗟信美而弗居于是委绶投圭轻举长骛兴怀秋风谢荣朝露悟止足之防达辱殆之故讵吾驾之可廻幸山灵之莫予杜顾堂址之尚存循兰径而已渐除有奥草丘有蔓蘝被薜茘于衡门缭辛夷于重檐怅尘营之见靮俾芳岁之屡淹鸟戢翼以林栖鱼适性以渊潜抚幽关以偃仰聊乐予之所恬矢壑巘以毕志与轩冕而长辞彼戚戚之富贵从世后于何时聊考槃以咏歌分寡处而不疑歌曰汉之南兮湘之曲山有枫兮江有竹构荪楣兮葺荷屋息茂树兮临崇阿肆游衍兮皇有他嗟哉驷马兮忧患孔多
　　白菊赋【并序】
　　甲子九月十四日冯侍御宴集出白菊咏赏属予赋之盖以奉賔主之欢洽耳岂有望于荣观哉辞曰
　　繄季秋之将望予恤夫序次之易代既无暇于游览亦索处而寡类接芳邻之招引诚钦志于雅诲厪主人之投辖肃羣俊而弭盖廼陈秋卉以侑觞冀逸兴之可贷咸式燕以延赏异过时而尚薆喜幽玩以怡情追佳节之莫待岂无得于物观寔有感于斯防猥受简以纾思庶形状之具载尔其葳紫茎而上擢麃竒荄以孤植叶萋萋其防蔼蕚栗栗以寒色申纎缟以自贞羞组防之外饰承危朶而不倾挺柔枝而益力香冉冉而不繁艳娟娟而稍抑态屡觌而愈妍意凝想而弥极始严整而莫防终温郁而可即华不露而已章思欲语而复黙神超有而入无岂彷佛之遽得乃若闲馆重深髙幕虚凉檐萧萧以下月庭蔼蔼而降霜灿烁灼以映夕纷委缀而明廊素娥兮聮裙青女兮骈妆缥轻鬓以云须皎靓质而雪光骖连蜷兮鸾鹤服陆离兮佩珰信雕容之可赧效颦之不量于是賔倚徙而久竚若耿耿其怀伤釭灭影兮续膏夜就深兮移牀驰留叹于永谢结华思于余芳允思美之所遇亦既隐而复扬乃岁律之甫迁慨金气之何速鸟栖栖而敛翮颷飒飒以惊木怳穷莽于广隰班纷薄于脩陆众已谢于塲野独宛转于寒谷甘苦心于蝼蚁等末翰于朴虽旷絶以自持胡偃蹇而下伏夕淹雨而泣素朝披烟而委緑羌守操以坚氷徒有容之若玉倘衣防之是将亦弦琴而可録吾观夫怀逹人之隐德抱烈女之幽衷讵婴情于丰华奚移志于始终桃早秀而先萎槿晨敷而暮空茍清白之爲尚曷芊菲之足崇嗟予之不淑兮抚年运而兴悲覩兹植之所由惧脩名之失时彼斯人之同志吾何俗之不随乃孑孑以矫激羡草木之所爲伟夫君之超越幸方圆之有持矧诸公之奋竒俱发踪之可师顾防合之不偶常寡欢而多离指孤芳而缔好创逰燕以爲嬉诚后期之不忘或有征于防辞
　　后白菊赋【并序】
　　菊有白色者超越他品予尝赋之矣丙寅之秋京师桃李皆花予庭是种生意凄然久而不敷至十月始盛开色益鲜丽予感焉作赋以继前声
　　大运荒乎何停隂阳奄以代谢究动植之所由嗟何物之弗化时维孟冬金虎兮屏舍白帝兮徂驾气厉厉兮始严景曶曶兮将下值抱疴以闲居循周除而荡思庭叶委以陈翳堦藓秽而不治览庶草之先蘦抚兹根之独迟彼桃李之非令亦竞荣而呈姿丹华以郁郁冐緑林而萋萋胡众人之好侈班纷慕其芳菲朝丝吹兮填闉夕车马兮成蹊咎枢之舛讹谅人事之尤违矧天道之无逺或省予而弗知繄予植之虽晚实鄙志之所欣贱羣秾之溷浊耻杂敷之纠纷俱并进以取妍表孤花以见珍宁他卉之我先甘避迹而弗羣乃其蕴金气以内凝标皜质而外暎蔓不逾垣繁不披径叶涂涂其自沃枝矫矫而独劲宛含意其孰语若钟情而未定女幽房而专情士穷巷而寡行服缟组以修容佩珩璜以昭令寄岑寂以怡心袭馨香以饰性无良朋以修好憾邪妁之干正又如下国之摈臣离宫之斥嫔心怦怦以恻懐耿耿而苦辛缅中宵以前席念昔日之下陈慨防欵之莫宣若有怨而弗伸分孤蹇以终毕羌孰予兮幸亲结柔条而三嗅重延伫而钦心寂閴馆以容与散尘营以涤襟鉴防月之皧皧步列星之森森天窈窈以条革疾风起而夕隂念沍寒之已逼惨独悲夫众林茍操性之殊轨岂华色之遽沉内惝悢以怀顾怳屏营以咨嗟覩日月之减毁恐霜雪之増加抱孤英以自明怅情亲之我遐虑寒香之终匮俾予身之蹉跎负大块以冯生岂惟是乎独嘉物何盛而弗衰亦何枯而弗华夫芝焚而栢薪皆菸顔而殒葩伊桃李之既零亦奚异乎泥沙委常运以流转复胡戚而胡夸诚予衷之不爽彼夸戚兮如何乱曰有美一人扬清芬兮缟袖合沓回素云兮被服文徽皓缤纷兮令仪防防敛玉手兮倾城独立世不有兮时无蹇脩谁则觏兮谷逶迤兮雪霰来兮众芳萎兮嗟伊人兮秉志不逥兮
　　荷花赋
　　曲池兮清波緑叶兮丹华丛生兮若屯并蔕兮连葩尔其耀灵株之荴绥兮搏轻荷而低卬呈红顔以流兮丽繁星之炜煌枝婀娜以承蕤兮媚清涟而扬芳委微吹以披靡兮纷若纎羽之回翔倐烟霏而雾滃兮态隐约而凝妆蔽华月于鲜云兮晃朝日之照虹梁乃若逺兮益清近兮愈妍接臯兰以被缛暎堤杨而聮娟垂清房以缀珠结翠萍而连钱美曼如静女翩跹若飞仙恣意态之横出匪拟像之可殚于是乃有姣姬连袂或三或五貌倾名都香出洛浦祛徽袿御轻纱操木兰揭蘅莎赴中流而竞掇竦迅体而扬波于是称曰緑波扬兮清风防歌宛转兮声流喝花爲房兮翳荷葢弗乐胡爲兮歳云迈又称曰制緑芰兮爲衣把琼枝兮餐玉蕤夜已央兮风露防明河繁宿兮横参差心中乐兮乐忘归
　　别思赋
　　君何为兮遵修途以长徂俾予怀之弗怡懭怳惝而罔憇顾左右而若遗莽川陆之回薄逈城阙之逶迤山翳翳而景入林苍苍而鸟稀拂清霜而采松迎夕露而折葵托防忱于防赠谅予志之可追皎秋日以矢心指寒歳以爲期俟行尘之我延临晨风而褰衣
　　后别思赋【并序】
　　伯川将之河西予既为别思赋矣及王舎人文熈馆为别予以事不得往益爲之怏然乃纾鄙懐爲后别思赋怀诸彦之雅趣欵行客以终宵慨离违之多端接晤语而逍遥时乃御闲馆即别院天冽冽而疾颷月霏霏而微霰开重帘之华灯飞逸翰于清防缔久要而莫渝顾暂暌而益眷瞻芳尘之未遐仰光惠而引领怳予神而奋驰怅予驾之弗骋览歳事之迟暮延轩楹之夕景叶歴歴以辞秋霜凄凄而凝冷顾征鸿之稍灭恋行云之伫影送夫君以申佩寄一感于兹逰悼霖泽之久愆恐江河之不流矧庶役之未蠲固凋弊之所由惩旧途之仆轨济巨川而思舟操吾道而罔屈何令名之不脩倾风誉于咫尺日结睇于河洲
</div>
    <div class="pagination">
<a href="大复集.html">上一页</a><a href="大复集.html">1</a><span class="current-page">2</span><a href="大复集_page3.html">3</a><a href="大复集_page4.html">4</a><a href="大复集_page5.html">5</a><a href="大复集_page6.html">6</a><a href="大复集_page7.html">7</a><span>...</span><a href="大复集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
