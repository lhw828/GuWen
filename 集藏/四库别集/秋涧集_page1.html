<!DOCTYPE html>
<html>
<head>
    <meta charset="UTF-8">
    <title>秋涧集 - 第 1 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 1 页/共 110 页</h1>
    <div class="content">　　钦定四库全书　　　　　集部五
　　秋涧集　　　　　　　　别集类四【元】
　　提要
　　【臣】等谨案秋涧集一百卷元王恽撰恽字仲谋汲县人世祖时官翰林学士承防事迹具元史本传恽文章自谓学于元好问故其波澜意度皆不失前人矩矱诗篇笔力坚浑亦能嗣响遗山史称恽有材干集中闗系政治诸作尤为疏达详明了如指掌其集凡诗文七十七巻又承华事略二巻乃裕宗在东宫时所撰以进者裕宗甚喜其言令诸皇孙传观焉中堂事纪三巻载中统元年九月在燕京随中书省官赴开平议事至明年九月复回燕京之事于时政缀録极详可补史阙乌台笔补十巻乃为监察御史时所辑御史台故事玉堂嘉话八巻则至元戊子所作乃追记在翰林日所闻见者凡文章得失典制沿革皆彚而録之甚称精核所谓辽金不当为载记之説尤为平允后托克托等以宋辽金三史并修实本其説其明于史法亦非杨维桢诸人固执偏见所及也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总校　官【臣】陆　费　墀








　　钦定四库全书
　　秋涧集卷一
　　元　王恽　撰
　　颂
　　中统神武颂【并序】
　　维二年春王正月逆璮悖负天恩扞我大刑裒奸株顽啸凶东土于是命将致讨天戈一麾不五月而克清大憝兹盖皇帝陛下寅奉天心布昭神武睿智足临有征无战故也昔肃宗中兴唐室而元结献颂用歌大业垂示无极臣恽忝属太史亲覩盛事颂声不作咎将曷归敢缀缉所闻谨撰中统神武颂一首凡千有一百二十四字虽辞理未应庶防神武仁圣之徳铿鍧炳燿播宣金石振一代之徽烈也万冀微诚仰蒙天听臣恽惶惧昧死拜手稽首而献颂曰
　　皇帝践阼粤维三年万灵清跸廼狩于燕曰寒而寒曰燠而燠百度修明朝廷清肃东截海表西亘庸濮悉臣悉贡罔不率服时维逆璮祸心久纒再世鸱张颛征擅权奄殿全齐厉阶泗涟煮盐涸海铲铜夷山地伙物众蘖芽其间懵恃奸嚚海波可田背胁疽根怒而自鞭时徼邉功外示忠惓警我宋急骑通甘泉帝以徳御听之诚然再命不庭秽彰溥天浪骇鲸奔拟腾百川投袂东来盗我西偏天意有在聚而歼旃皇帝神武不震不愆燎我神鼎烹此小鲜命将兴师策出万全方叔召虎爪牙利宣爰命宗王相臣是丞颛彼封拜虎符发兵赫赫禁旅犀甲熊旌相臣曰璧维周之祯气盖一世徐方震惊皇帝曰嘻殱厥渠魁胁从罔惩既誓我师鋭莫与争贼谓我怯虿蜂来乗一战而退旷懐自矜谁以有待孤城自婴皇帝曰嘻璮不时下我民是恫武略神机运之渊衷相与谋谟丞相天泽乃拜稽首贼出下筹狶突于苙不死何求缭以巨堙毕克于秋帝曰元老壮哉谋猷其往视师代予以休马首既东零雨其蒙精彩一变气吐而虹万杵一动月晕而墉山防外援水防内通髙垒深沟俟其自毙日压贼营云頽死气贼势既窘魄褫心悸鼠防其牙兽奔厥角斧偃螳濳锋推猬缩七月壬戌环陴内讧贼伺我隙悉甲来攻万死幸脱突我梯冲相史相赵出竒无穷既败而壁众犹啸凶迨其癸酉有星蓬蓬騞若矢石妖声堕空因之出降羣凶率同彼狡狂卒不知所图衔窭鼠窜自投于湖宛转不死可知其愚童子执戈缚之以趋比枭逆首磔裂其躯并取同恶牵挛就诛林林部曲面缚俟死皇帝曰噫皆朕赤子若蠢何知一从先防解甲投戈纵归田里东际海壖西逾胶济杀气一空欢声四起既定厯城东趣广固比傅城下降幡内竖凡厥士女无或畏惧取彼逆属取其府库市肆农耕按堵如故累累妇妾婉婉弱龄三木囊头来献阙庭既令市朝咸即厥刑尽颁所获大犒将旅稛载驩呼各归禁伍劳我元臣其安尔所视我民政衮阙则补肆赦东方皇恩斯溥録我阵殁防我孤苦旧染惟新各安尔土皇帝曰噫厯城横燎凶干戈所厯复其租敛恵赐谷帛拯其昏垫阴伏阳开干旋坤奠海岱重清一出圣筭奄奄北风詟而逺窜威憺蛮陬东夷来献盖代称觞万口交庆再拜稽首皇帝神圣天锡勇智万邦以正亿万斯年受天明命皇帝孝友敦序九族有爵有土煌煌车服终嵗燕赐克谐克睦帯砺山河与天齐福皇帝睿哲别白忠直天赉虎臣左辅右弼孰敢予侮为天立极皇帝圣慈约法好生奚取八辟三章更轻大狱之起寜失不经如璮之诛万死何容罪止一族余无所从汉制党锢唐兴罗织滥及无辜惨莫之惕天地大徳曰生曰植致讨已来帷天是则吾皇之心尧仁舜徳海宇熙熙春台夀域羣臣归美度越前古唐平淮西汉灭呉楚以今方之其烈斯钜规规孝景计诛臣错岌岌宪宗皇咨于度兵纒四载吴防于愬惟此齐功五月而成断以睿筭畀之戎衡皇帝执谦弗居弗处宗庙之灵将士之助敢告成功于考于祖祀事载【阙】牲牢钟虡树羽崇牙应田县鼔肃雝和鸣先祖是听神灵曰都嗣皇之英持盈之徳守成之能保我丕祚万福是膺夀等南山不骞不崩小臣眷眷职司述称属辞比事献芹之诚亲覩盛事拭目太平渊嘿无言咎将孰胜冐昧狂斐触犯雷霆敢摭舆议用垂颂声
　　赋
　　蛾眉砚赋【并序】
　　余家所役二砚研磨有年殆与瓦砾不异书生作计朝夕笔研间所用若是欲善其事而不能也宜矣乙卯春偶得是砚于贩夫之手质名于谱盖歙石蛾眉之种也噫岂天诱愚衷将为文字之祥邪抑亦有数自王氏而发潜徳之光耶遂笔而赋焉其辞曰
　　嘿斋主人行年廿有九日从事于翰墨将逰心于道囿家畜二砚形模老丑研磨嵗深埃尘瓦缶叹材石之莫遇偶见授于野叟发此秘藏殆天所诱归予之月卯插其斗从吾囊之羞澁喜溪光之照牖其质圎以古其色緑而黝鬼掷滈璧镜蚀秦纽太初之面目已露元气之肧胎未剖涵玉徳之余润鉴金声于一扣其阅人多矣防墨翻于醉防也肌理细腻丰而不蔀顾溪痕之隐然旋摩挲而无有雪浪翻江映日光走其莹滑温纯之徳诚砚中之琼玖也若夫苍文上横眉妩初就浓抹逺山濯如春栁其横云却月之状又似开乎成都之画手质名于谱兹歙石蛾眉之右也予想夫龙山之英歙溪之浏醖醸防年种此竒秀信神物之有归不圗为嘿斋座中之友也当其书幌昼明笔耕而耨一嘘然云蒸雾凑试墨花于春融觉松风之泻窦纵未洒蔷薇之春露听此亦足以醒张颠之宿酒也相期百年以介尔夀砚兮砚兮汝名虽异傥浮于寔兮终有愧于屋漏故东坡有云澁不拒笔滑不褪墨兹乃砚之佳焉又何必鸜其目而鳯其咮也耶
　　茹野菊赋【并序】
　　丙寅春三月予以司明告病避忌食物无可供嚼啮者家人辈采菊芽为蔬考之圗经味甘平疗风热于头目极顺适也遂笔而赋之其辞曰
　　蹇予投劾而来归兮守先人之故庐日闭闗而却扫兮殆幽潜之不殊视外物其敝屣兮将游心于圣书何庖防之逺戒兮防釡中之生鱼嗟肉食其无相兮喜盘蔬之有余洁我晨羞出于不虞拥案未前露香满裾童子哑然而告予曰兹野菊之方苗适采撷于林墟考之圗经食有益于头颅也若夫春芽翠茁芳茎碧腴汤沃苦尽鼎调气濡甘涌舌本味欺园蔬拉晚菘以为友役春蒲而作奴贮空腹而不厌恐落英之不如彼寒花之可爱寄髙情于一壶纵傲睨乎秋霜逾佳晨而日踈此方腾借春阳中拆而敷收微生于全体供野人之所需吾乃沥芳馨而三咽觉眼花之扫除其气平夷其乐舒徐岂一杯之野馥等悦人之豢刍虽草木之诳口亦因兹而起予世有啖糠覈而瓠肥厌梁肉而黒癯岂非适于口而心苦濡以膏而体劬吾知甘菲薄以自乐能充恱其体肤既而隠几防坐心明志虚佳境翛然恍与梦俱以神为马以凥为舁既发轫于菊潭或弭节于山隅访渊眀于栗里寻天台之隠居然后鼓东南之归枻追散人于江湖觉而赋之犹足以续离骚而吊三闾也
　　未央瓦砚赋【赠终南李錬师和甫】
　　斗直寅日维酉栩栩蝶化梦入灵囿觉而扣门有来叟投我天砚形圜色黝鬼掷滈璧镜蚀秦纽文章郁嵂蛟蟠虺走以长乐无极而言乃汉殿烬余之瓦首也当其炎运天开禹卑秦陋未央屹建长乐丕构体紫极之圎方壮神丽于九有俾子孙无复加于后也若夫万叠云浮跨凌天宇鳞影参差鳌背掀举琼缀檐牙香团桂树倒景激日驭之光流润浥金茎之露耸万之衣冠荫千秋之歌舞砺太华而帯河渭谓斯瓦之贞固天落妖彗一扫而去咄尔微质归复其土何千嵗而不化偶野人之与遇今归乎我又系厥数摩挲汉月碧花灿吐似喜余之主也试蛟兮海运泻松风于牕户滑不墨褪澁不笔拒然复其天则御阳【周宣王宫名】之耳孙较其古乃铜雀之鼻祖彼鸜其眼而罗其纹咮则凤而形则【阙】用或【阙】　　奚足取是不若兹瓦之【阙】　而【阙】
　　屋廕生聚帡幪霜雪蔽亏风雨是则用
　　得其所付大任于汝也岂其棐几呈材辞客与伍处虽失宜其功尚溥鍜我铦锋借汝涵湑乞英灵于班马鉴兴亡于今古大书特书犹足以旌朱游而削张禹也道士顾笑吾子其为我赋之
　　三峰晴雪赋【并序】
　　乙亥嵗冬十一月余以守吏将事自蒲抵华仓皇待命于尘坌间望三峰晴雪焕烂髙洁皜不可尚已顾而自怜岂胜惭秽适与左山商公遇于祠南柏行间归作是赋以寄其词曰
　　华于众岳峻极莫之京兮三峰絶观松雪益其清兮倒景旁射银阙烂峥嵘兮仙掌翻空灏爽下青防兮岂玊井莲芳仙游拥霓旌兮巨灵变现咤昆丘之琼兮金天移仗敞瑶华之宫兮冷飇吹而不灭海月照还空兮轩豁呈露何物外之雄兮又如螭蟠之老子与希夷之钜公朗出天表饮太泉而游封中兮安得杖仙人之九节登神丘之崇兮问真源于白帝追二公之踪兮胡一行而作吏抢尘土之容兮对清都而不克往世故驱以东兮掉尘鞅而北骛刺梗满吾胸兮望岳神而三叹归梦挂岩松兮纵灵移之罔诮独不愧于躬兮归而赋之吾言固夸犹足以为执热者之清风也
　　熙春阮赋【并序】
　　晖上人得隆徳故閤余材斵而为阮因以熙春目之亦文殊之义也至元戊寅春同尹端甫刘御史叔谦赵太博彦伯坐心逺轩师为鼓緑水悲风二曲清越悲壮坐客感叹兴亡有怆然于懐者师请予赋之其辞曰
　　天新雨风日妍心与闲防境趣静便拉旷懐之逸士过雪庵之老禅敛袂危坐添炉注笺于是出桂阮调素控朏月而当抱抚筠柱之横骈师曰兹熈春之断余偶丝之而清圎者也遂鼓一再行清越悲壮如泉咽水底风行樾间翛翛兮欲断而复作淙淙兮似潄而还湲铿尔擿铜丸之韵凄兮聆髙树之蝉又如游士骋説劒歌去燕何辞气之从横激太清而沈羽渊客乃呀然而惊惨然而悲信乎物之感人有不期然而然者想老徽之般乐荡侈魄以无前厌华阳之湫隘敞楼居而致仙海鼇首抃金鹏翼骞郁鼎莲之香雾锁月殿之婵娟荫千秋之歌舞夀艮岳而不骞俄龙移而鼎去继金亡而阁迁殆露槃之声折怅秋风而涕澘兴废一瞬两朝百年委繁华于野草锁莽苑之荒烟咄此木之何幸遇幽人之达观纳须弥于芥子寓余哀于一弹犹足以舞鱼龙于海曲洗亡之愁顔也呜呼噫嘻向之使人凛而悲者物讵能动于人哉人之哀乐妄为物之所牵不知太虚寥寥既寂而唯此理之嘿识何繁华废兴之足叹师曰子其为我赋之吾欲秋月当户松风满轩写仲容之别操合清商而洞宣使云阴蔽空古鹤下蹮走商延于濮上掩新声于师涓也
　　吊亷将军墓赋【并序】
　　三代而下功利之説兴人臣擅恃功能鲜以礼譲为者观颇挟勲内忿忸居人下加诸彼不浅乎相如引车避嫌有犯无校盖出天禀粹然处之为非艰至颇闻先急一言遽能握髪数罪受责门庭在将臣为寔难若将军者可谓不逺而复得无祗悔之义哉遂摛文以吊辞曰
　　渉滹沱而北骛兮遇常山之故城何髙丘之突兀兮郁劒气之峥嵘野人指而告予曰此亷将军之封陵也人与骨而尘朽兮义于粲乎日星遂陈辞而吊古兮命仆夫以停征呜呼休哉昔伯禹之所以圣兮始不伐而不矜秦誓之所以经兮善悔过而胥盟观战之多士兮依稀犹三代之英惟功利之时尚兮天理有时而蔽眀能不逺而复初兮其惟赵之亷卿方都之中立兮资内附而兵精颇分阃而秉钺兮腾茂实而蜚英声梁从随而楚詟兮燕弭伏而齐并时有以卜将军之意气兮殆雷动而满盈遽相臣之出右兮何发言之盈庭防肉餧而食甘兮奋两虎之必争及聆先急之一言兮輙弭耳而服膺复顿颡而悔过兮折节负赎罪之荆在引车而不必多兮将臣及此所以为古今之难能也逮汉起而帝称兮礼饮至而策勲何诸将之失度兮至击柱而纷纭安得将军从容为一言兮解贩缯屠狗之棼彼臣濬之冒窒兮加充浑之贪蒙诧呉平于帝前兮互贪天而为己功安得将军涤易其褊薄兮俾无成而有终嗟鄂之列公兮挟勲劳而凌帝宗纵私忿而无忌兮一堕夫臣子之恭安得将军北面而同列兮以中和之气销悍戾于未然之胸也虽哀之而不能鍳兮文空言其奚庸繄慨慕其耿光兮日三省乎微躬荡吾伯夷之隘兮扩乎穆公之容希前贤而同升兮负骥尾而竭忠虽断断而无他兮庶防廪廪徳譲君子之风冲山烟而暮去抚鸣剑兮増雄
　　登常山故城赋
　　我登常山心慨叹兮断城连络蛇陈蜿兮忆当全盛两汉间兮万井歌吹鱼龙渊兮椎埋剑击习俗然兮光沈响絶夫何言兮有懐古人秉心延兮交如余耳始足贤兮烈如顔袁抗伪燕兮垂光竹帛星日悬兮壮哉子龙屋而祀兮胆气满躯勇夫志兮贼瞒臣汉得所事兮天理在人一符契兮千载仰止初无异兮谅彼有立忠与义兮
　　鹤媒赋【并序】
　　中统二年予在上都掌记中堂客有负青障挟长【阙】二鹤驯于后以廪继来请问其役曰以鹤取鹿者也呜呼鹤善类也喙虽长不钩铦以噬爪虽巨无指以攫而于麀伏容有忮害其如人之不仁何至元壬午偶与礼部王兄子晃因话及此慨然有感曰今人以智计相倾内险外易者何殊于鹤之取鹿也作鹤媒赋其辞曰
　　万物者元气之盗气之灵者莫人若也既役物而君之其忍以盗作智而为得计乎如絓尘草间圗鹧絜地胔纸求蜂叶城网雉盗物矜雄此何足异以智猎愚理固宜然用愚戕愚斯则不仁之极也鹤本善类与物无忮飞翔寥廓仙游之骥教之羽舞已违元性诈以摽鹿遂戕彼命是则鹤之善人则用而险之返有过于机穽也鹤了不知鹿终弗悟嵗供庖厨皆鹤之故何殊人心内险外易以诈假仁显比阴忌将取彼有则必姑与彼昏不知日狎而伍一落其机投足无所诚何异以鹤而媒取也吾然后知物之显暴者既得预而防之愚而深中者尤不可玩而侮也示我同志笔而赋之
　　元猿赋【并序效庾开府体】
　　至元十七年二月己卯清明日陪经畧助祭丞相忠武公墓适嗣侯平章稽自静江笼致是猿以献西溪王通议命余赋之以纪竒观其辞曰
　　寳符之野滹沱奫沦人初乐嵗华新岘山正有堕泪感走马逺出西州门映堂堦之碧草陪开府之严禋覩万物之来享宛有胜于攸闻繄尔猿之黒质尚其性之能驯素面掌许裳若纁尻不识尾臂长于身一动一静既恒且仁涧饮岩栖有彝有伦木方华而不折菜视熟而呼分思全生于物表时隐见于冬春三峡秋月九嶷暮云雪啸烟啼子从母奔动射者伤弓之惨惊山人应聘之轮哀枫林之逐客助永夜之霑巾其或隐挂虚壁幽寻窈防避羣猱之喧躁悟善恶之难并去王孙而夐絶诚可爱而靡可憎也故或者谓衰周之士夫从昭王而南征痛胶船之不返化若类而成羣恐此事之戃慌伊谁问诸水濵淡夕阳于平野送归鞍之逡巡偶吐辞而为赋念此物之贞纯或体而尚寂要择善而相亲以升木而取喻庶有感于斯文
　　蟠木山赋
　　丁亥之冬夜气清淑梦游石林万玉崷崪明日与客步
　　入李叟【叟字希贤】之塾燎炉却寒有蟠者木轮囷离竒大属吾目负之与归而为秋涧坐中之物其为状也左抱右拥或叠或洼蹄股交峙口鼻互呀于是抉洞穴振泥沙分岭嶂翦杈枒坳者壑突者丫去朽剔蠧磨光出华丹丘赤城凌空散霞不知沇洑于地中者防年一旦听吾喙之横夸若乃峰顶改色涌云倒悬岩崦层出峡门洞穿刻画嫫母与施并妍其磊落盘错自一成而有足观也咄此怪供强名曰山然为幸也盖有大于是焉不腐而为朽壌不化而为飞烟收槁梧于爨下遇中郎而获全荫居华屋之底植立几席之前耸太华三峰之秀有象江六石之坚终日与伍似非偶然徙倚苍精之盖摩挲白鹿之巅何澹僻之苦乐掇众人之所捐吾爱夫始贱而终贵先汚而后蠲出神竒于腐朽蜕凡骨而得仙者也噫以静而致夀者山之性随帝而出震者木之权唯动静之交见浑体用于一源吾固衰谢拙于变迁以静为乐以安为便藏吾所别之器浩吾固有之天守介节而不易庶兹蟠之可镌安时处顺出艮震两者之间不然造物者怜其不材辞翦伐而终天年其将与恽周旋孰得恶而舍旃客曰汝言虽夸以山木而较之似不胶于一偏子其为我赋之若足以折诡辩于荘叟发新意于老泉也











　　秋涧集卷一
　　钦定四库全书
　　秋涧集卷二
　　元　王恽　撰
　　五言古诗【四言间亦附见】
　　拜奠鲁文宪王庙二十八韵
　　丕承固云烈嗣王幼而冲嬉戯翦桐事安知多难冲公乎居斯时岌岌遵渚鸿外谤流四国内疑丛一躬负扆令百辟天心昭懿忠想当假寐际寅亮天地工陈诰开治源奠迁营洛宫南服静海波东征殄元凶吐握下白屋宪章矢渊衷罄单一徳圣思兼三王功及夫就臣位畏脊何匑匑制作方万古世道仍污隆至今丰镐间凛有三代风飨以宫悬乐报之不为丰宣父称大哲寤寐云从龙垂老无复梦慨焉吾道穷丹青见遗像皜皜日在空臣子知所止仰之余敬恭悠悠苍姬下辅相业不同论思机务地典调簿书丛岂其世务棼经权有违从顾惟大臣体一节贵始终伊公狼狈间不失体与容几几两赤舄俨立如岱宗我尝集众美一言蔽其中至公絶贪私廓与天人通作诗庶补衮九章一华虫精诚有来格寒云动蒙
　　拜奠宣圣林墓
　　庭训堕渺茫师授悖严诫羌予不惑年行已得夷隘今嵗客东鲁佀为神所介驾言逐秋风得展阙里拜遥遥鲁甸余汶水走湍濑慿轼望云林郁郁佳气靉齐庄趋两楹奠献成孤酹岿然三圣封仰止髙泰岱恨生千年后今夕备扫洒披云覩天日太极开一画彼苍讵能言谆谆圣为代三纲与九法范围无内外君臣以之定乾坤以之泰东周不可为述作万世赖藐聆徇铎音元化雷雨解敬想燕居容金声锵玉佩当时七十子授受俨如待鳯兮鸣几时诸子沸秋籁一朱乱红紫百谷茷稊稗愚者甘下达诞者乐语怪韫藏宝康瓠斡弃清庙鼎明伦得不泯而有六经在天髙孰可阶一气包厚载兹道固难言嘿契心有防胸中九云梦吞纳失蔕芥循循善诱辞师也书之带缅懐伯禽业郁郁文献最三柦张公室霸功炽而忲一奢去无复荒陵余石獬煌煌天乙孙肤敏半冠带徳博庆自修道大世能迈金尼贯元精泗波来逺派汪濊一圣海不随梁木壊归侍金丝堂摄齐闻謦欬恍如到帝所钧天广乐备洗我两耳聪肉味忘一嘬咏归冩遗音风雅变一箪老东家吾知其乐大迟迟不忍去寒日下苍桧
　　陪总管陈公肇祀商少师比干庙
　　元化形万彚浩浩无时无云何忠贞气大畀先生躯念昔有殷季天步移独夫滛酗荡祀典下民为毒痡所崇尽奸回启遯箕子奴师保乃云尔余敢编其须炎炎鹿台火已兆明珠襦先生岂不知蔓草不可圗顾亲叔父尊以位仍三孤强諌诚我任剖心不为瘉自靖暨杀身要之宗社扶所以宣父笔三仁同一途繄公存亡间所系重有殊堂堂柱天手能絷火徳乌当时戡黎兵所侵良及肤周虽彼苍眷加翼十乱谟令其諌少行终鄙西人居称师止观政安取商郊车一朝叹云亡宗国随之墟丹诚皎白日余烈光八区卒尔来代臣大节知所趋呜呼介士叹万万狂童且今来二千载殷周两榛芜巍然一丘土髙与西山俱清霜九月节肇祀陪干旟肃拜列阶下精爽动佩裾世道有沦丧一忠千万谀商歌振林樾日下悲风徂
　　拟韩子秋懐十一首
　　出郭行时稼秋风正薿薿临川阅逝波浩浩去不已冨贵来防时及此行乐耳把酒对西山坐防秋云起天矫化龙蛇异状纷莫似世态初不殊傥来安可恃我懐拔俗标干霄仰逸轨酒酣歌呜呜振衣私自喜
　　秋风拂庭柯物意自含悴松柏抱贞心表表嵗寒地长年岂致养易衰匪自恣浩浩一气中所禀盖殊异人尤物之灵要以天爵贵
　　天运健不息君子戒靡曼读书下梗塞饥饿充藿饭造道苦不深纷华非所愿秋风动黄鹄千里奚足叹风涛北溟鲲变化抟九万大邦易为仁郁郁文献半出处贵有时莫遣夜鹤怨
　　揽衣起秋早露气清淩淩偶书秋懐篇悮笔成苍蝇吾言固不佞未免人屡憎圣域有坦途学步髙山陵寻源有灵槎临池防鲉罾我生恐不偶鄙事从多能
　　虚室生夜白清露发鹤警空庭海月上爱此良夕永今年苦烦歊似值苛政猛盼盼秋风来汲深持短绠庭菊被焚燎脱祸乃差幸朝来有佳色一笑倚轩屏
　　露丛低寒花促织泣暮景呼儿曝羣书趂此秋日炯帚享千金利途竞纎梗二者昧所思厥病失坐骋既悟前日非敢事子渊请
　　长夜苦漫漫长空星斗暗商歌南山翁遗佚有余憾只知享髙明曽何恤鬼瞰而我独于世滋味嚼蜡淡畏途足风波汹汹洪水滥濯足尚云可浣缨岂冝暂此身矧虚舟敢不慎简防天心幸私我书史日与勘庶还浩浩天禾害家储甔
　　残暑不肯退秋阳丽庭轩静观消长理警此嵗月奔成功嘿嘿去天道何曽言敛衣坐一室书帙散我前开卷饫至味忘却盘中餐最爱归去辞隽嚼了一篇作者古不少文字浩万千感君固穷节当年亦辛酸遥持酒一瓢同醉东篱边九原不可作念之终嵗年
　　青竹不耐暑索寞众叶干白露下天字洗此青琅玕风枝簌余润暗满佳菊团依依南飞鹊绕枝择所安感时赋秋懐古井翻晴澜我生分已定安用智走丸出门安所之呼儿解征鞍
　　闭门秋月上静院围虫声幽人掩窻卧一室翻虚明四序倐以周代谢何其诚物华有盛衰天地从虚盈君子顺所履持身严五兵牛羊旦旦伐山木何以荣所慎独处际心荡韩卢令
　　离离垅上禾望望日攸好不勤耘耔功秀实苦不早西风卷黄云收获走隣保荒田弃足惜揠之速其槁致役贵厥初无为宋人道
　　九日和渊明诗韵
　　九日天气好淡游无友生懐哉旷达士爱此佳节名野逈秋山髙逺目増双明手把霜菊枝吟泛风叶声人生天地间强矫无百龄嵗月不我与大川日东倾且酌一尊酒遗彼五鼎荣满挹风露香陶我醉后情遇坎且复止吾器期晚成
　　今嵗节序晚天气秋夏交衰草伴佳菊借暖亦后凋居闲爱节物不辞逺升髙川澄涵鴈影空旷暖微霄举觞酧时人尘坌乃尔劳中间百年集卜将日焦何如遗世士空杯乐亦陶得酒且欢喜谁能保来朝
　　寒雀叹
　　闲庭有遗粒寒雀往还飞盼睐傍无人翔集下疎篱一啄复四顾虑为物所闚幽人负暄坐玩之淡忘机一笑拂衣起羣惊向空归因之感吾生分外非所期冨贵倘侥幸何殊鸟惊疑吾侪以义荣先贤有良规
　　观者有感走笔为赋
　　西邻送丧车前后余百人少壮亦歔欷老大尤悲辛殡归焄蒿里奄忽随沙尘逝者长悠悠魄散还苍旻存者但追悼簠簋时空陈人生天地间变化朝菌新冥冥夜台下念之伤心神大限百嵗止忧喜还相因况且不满百忍使忧纒身青春不至嵗月波注轮有醸不来饮负此头上巾
　　自喻
　　吾性懒且拙置书未尝观兴来一披读暂涉意已阑因伤中道画勉力鞭使前奈彼外物诱既往辄复还年来天与幸缪当函文间朝昏迫童课未免亲书编开缄三叹息知学今十年虽传失自习所得亦已偏正如乗跛马十步九踬颠引领望圣域尺绠汲丈泉有时寻坠绪意防亦惬然务敏脩乃来自弃诚可怜譬彼执铫鎒缓治榛芜田纵弗曰收熟犹愈埋荒烟进进乆不辍功岂止百防九原虽不复圣道具蹄筌尧舜等人耳悉自学至焉从兹自发药浩浩还吾天
　　改冥漠君
　　买树植中唐下锸得髐骨生世何为者何年此埋没周身瓦作棺上有刼灰覆黄泥满髑髅麦枕余故物神奇到腐朽贵贱辨无复恻然戒僮仆掇拾百骸足彻我牀上箦包裹城隩奠酒一杯祭遣汝一盂餗同区三十年今始改兆卜死者谓有知梦寐不一嘱幽沉起有时掩骼适春燠岂复识此为庶慰我心曲不无攓蓬叹何必桃茢袚免汝践辱羞我岂儌防福长眠一杯土野祭霑賸馥莫羡麒麟冢发掘为珠椟自买身后祸安用髙突兀去去冥漠君九原春草緑
　　青青两桐树示儿子阿孺
　　青青两桐树乞自幽人居植我庭阶下护养婴孩如汲水时一溉要令地脉濡起架障炎曦揷篱周四隅眄柯日怡顔手把种树书及夫始华月春芽茁苍珠朝来秀色发众叶卷且舒终朝三摩挲爱此青玉株亭亭一尺影翠盖遮门庐嗟尔琴瑟材中与霜籁俱达哉蔡中郎救尔煨烬余我望十年后直干淩碧虚秋声泛韶濩云表来鹓鶵且天生万物因材而笃诸栽者厚其生倾者不尔扶譬彼青衿子致养在厥初必扩心与志毋适尺寸肤然有才不才学焉因尔殊缅懐孟轲训书以示阿奴
　　鹿喻
</div>
    <div class="pagination">
<span class="current-page">1</span><a href="秋涧集_page2.html">2</a><a href="秋涧集_page3.html">3</a><a href="秋涧集_page4.html">4</a><a href="秋涧集_page5.html">5</a><a href="秋涧集_page6.html">6</a><span>...</span><a href="秋涧集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
