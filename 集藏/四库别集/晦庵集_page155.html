<!DOCTYPE html>
<html>
<head>
    <meta charset="UTF-8">
    <title>晦庵集 - 第 155 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 155 页/共 166 页</h1>
    <div class="content">　　张帅到未此公遽去朝廷不省所谓议者盖深惜之彼当已得其説矣来使方今还自府中适此两日所苦大作力疾草此不能究所欲言然前书计亦非晚当至矣独乐园图恐司马守便之官未暇刻得与之议为辨一互刻之亦佳但其诗颇有误字见山防诗中陶通眀乃陶隠居之别号今作渊眀当改正耳前贤遗迹正尔何闗人事而使人想象爱慕不能忘虽不得复至其处而犹欲见之图畵之间使其流传之广且逺而未至扵泯灭然则为士君子者其可不力扵为善哉
　　所喻批满今始得之万事迟速自有时节固非人力所能为也代人尚书者不知得之何人此人固非佳士然恐亦未应遽至扵此当更察之若其果然则诚为狗彘不食其余矣彼挟怨妄言者固自不足责也前日亦料从人不欲复过此亟折简呼文卿令其往见固欲寄声昨日得报乃云冬收方冗未能自防今承喻及有问道过问之意似亦未便幸更审之大抵欲面言者无它但欲每事详审持重耳观人之失亦坐自处未能深静之故若处晦观眀处静观动则无不察矣
　　前日廖子晦归説新阙已为人所受想已闻之理势自应尔也词命已行乃东山之笔有盐课入已之语渠自对人诵之不知已被受否闻某亦有之渠却云是同官作其势不应如此但至今不下亦不见人传诵必是丑诋以媚用事者而深蔵以盖其迹甚可笑也
　　帅幕无事可以读书而西山南浦号为天下胜处公余徙倚亦有足乐然亦更须择交勿忘前事之师乃所望耳小坡一着高似一着此甚不易必是里面説得转了方下得此手脚然此亦至危之机更须深自防卫一种细故得放过且放过勿令人疑事事皆出扵已乃为佳耳邹公亦有安静之説次第善类须少安也王巽伯未能去否向语渠寻独乐园图摹刻流布不知曾为之否不及作书因见幸为扣之也景初素守扵此可验世路升沈何足深计但得此心无愧所得多矣卫公近得书寄梅岩图来初欲令作记俄闻溪城之报且罢休矣甚愧不得一逰其间并以文字结縁也至之且得如此亦是一事大抵吾党例多困穷只得存活得过俱是十分亨泰矣后之晚娶深入瘴地似不善便此邦之侯一再通问亦依様畵葫芦合之不为难也
　　答黄子厚【铢】
　　罪戾之踪不容掩覆竟防防劾褫职罢祠昨日已被省劄而季通遂有舂陵之行已入府听命矣
　　示喻缕缕极感勤念然此何足置意中耶季通只是编置无他刑名正縁有司欲秘其事却致传闻张皇前日就道临老逺谪殊可念耳告讦之门既启世间羣小无非敌国便能因树为屋目同佣人亦已晚矣况不能耶死生祸福正当付之造物耳
　　所説赈贷事想已防留念矣今日复有数人来云是六十二都人户不知与昨日状子是同都否不免并烦契勘令社首保正等人结保具状来请恐亦只有三百来石势亦不能广及也社首辈或自呼唤不得今一书至伯起托其唤集幸为付此辈自持去又恐去建阳逺俟见人数即报彼县般载来黄亭东岸等人来请贷也老兄闲中无事不合相扰然想闵此疲民不惮少劳也
　　答丘子服【膺】
　　昨晚又承简为慰谢字初不晓将谓有何异事豕亥之讹乃尔可笑也唐人诗云昨夜秋风还入户登山临水兴如何闲咏此句甚觉块处之愦愦而力未能出奈何奈何诗谱已得之未耶御书阁已装了龛子恐官司未暇及意欲自出薄少而率诸朋旧共为之似亦不妨已畧説与通理所欲议定喻及仍令匠氏畵图来看也老子荷留念载营魄之义説者皆失本意前日因此偶思杨子説月未望则载魄于西与此字义颇相似检看诸家亦无一人説得是尝草定数语以辩之未暇録去俟到此日可看也对禹问以私意窥圣人﨑岖反仄不成説话而反讥孟子为求其説而不得者其言之失非独如来喻所指也
　　前晚闻舂陵信不佳昨日亟走后山渠家亦不得的信但所传甚子细恐必不妄志业精深今岂复有此朋友为之悼叹不但为平生交好之情而已也
　　示喻有科举之累愚意非科举之累人人自累耳所示论昨在宝幢曾闻此説渠已尝辄语其非试更思之得失有命似不必太狥时好也
　　前书问责沈时正扰扰不及报不知平父曾寄去否此中无本沈是叶公之姓向来敬夫在桂林刻本防语中解此字义旧有本亦已尽矣
　　周子通书近时到处有本此本顷自刋定比它本为完可试读之此近世道学之源也而其言简质若此与世之指天畵地喝风骂雨者气象不侔矣更有二先生集本皆为人乞去俟他时别寄也
　　与刘平父
　　承示及行在诸书已领今纳胡丈书及陈贺二公祭状叶枢与沈仓书共甫与黄守劄子去平父至彼可与伯修昆仲熟议居止处如有意东来即遣人持沈黄二缄授元履令见二公而道曲折盖共甫书中之説如此但前此某尝妄发卜居之议未有定论既而闻居泰寜之意甚决且谓劝居建阳者皆挟党狥私其説乖悖不知谁主倡此説真贼伯修昆仲者也范丈素志不欲居泰寜见扵书札者非一况启手足之际又有道学失传之叹不属意可知矣今纩息未定而异议纷然不顾义理之所安妄言同异虽其意谓范丈为不复有知其如义理有出扵人心之所同然者不可幽眀而殊观也胡丈之防不约而同幸持以示修崇老仆之言今可思未二公赙金尚在胡丈许某不晓求田事诸公已属元履矣当扵建阳近墓买田则建阳不忧食不足防然可居无疑况近三世之坟墓而范丈之门人子弟布满左右伯修兄弟动息必闻小有过失必有交谒而更谏之者其扵范氏门户久长之计岂不优扵入泰寜范丈所不欲居之地去坟墓背朋友而自肆其心乎然则伯修兄弟今日之计不患扵食之不足而患乎身之不修为前人羞辱而已平父至彼便宜论此某月末至麻沙或扶曵一至邵武不可知然此议之责今在平父向者某已不复有意启口偶因胡丈之言复发其狂琴志已领防毕即纳上亦方是五七十年来文字非古书也小报却纳还言者听者皆不易得但欠一行字耳草泽中却有此等人使人益深素餐之愧也
　　二南説未编次可及今为之他日相聚裁之也论语向防四篇似未浃熟可兼新旧防为佳去嵗所治大抵未熟者今悉温寻之为善向数奉语可录出所作工夫次第作一纸时复省詧了与未了分数此最善可便为之盖虽相聚一年所进业殊少所当为而未为者殊多今又疾病如此羸顿势未能出与兄相聚相聚亦思索讲究未得恐负太硕人与共甫兄相责望之意特复奉白惟思之无事勿出入盖共甫兄不在宅中别无子弟门户深濶事有不可胜虞者不惟惰逰废业为不可且賔客至者谈説戯笑度无益扵身事家事者少酬酢之则彼自不来矣切祝且温习勿废使有常业而此心不放则异日复相聚亦易收拾试思自去冬以来已过之日多少其间用心处放荡防何存在防何则亦可以自警矣病倦不胜思虑
　　答王枢使
　　便中忽拜手札之赐伏读感慰不可具言防喻千越之故悼叹闵恻见扵词防前此亦闻首为力伸归葬之请固已深叹服风诣之高足厉頽俗矣及此重太息也浮议汹汹至今未息啸俦命侣日以益众不知更欲何所为者清源既不免而信安已摈去近见所上纂述之书卒章颇有苦口之言亦不易也当今旧弼宿望中外所倚以开上心正国论者惟眀公与益公而已窃计所以处此当有定论也此间亲旧有自千越防塟而归者亦得其长子书闻其动息颇详然亦无可言者但令人陨涕而已如某贱迹固不足言而终嵗力辞仅免近职初意自此可以少安而后咎余责侵陵未已亦未知终安所税驾也旧有足疾嵗湏一发旬月以来正此为苦加以目盲日甚重听有加终日愦愦如土偶人已无复有生意矣彼何见疑之过耶湘西匾牓饶宰寄示得以仰观非惟健笔纵横势若飞动而心画之正结体之全足使观者魄动神竦甚大惠也某前此妄意偶及扵此而不敢容易以请輙因饶宰言之不谓便防开可遂得弹压江山垂示永久湘中学者一何幸耶赵机宜得趋幕下书来极感知遇之意醴陵亦説甚荷容詧以见门下爱惜人材随能器使之妙固无一物之遗也
　　自迩以来衰病沈绵日就羸顿此凋陨澌尽之常无足为门下言者今因乡人李正通朝防祗役部下复此附禀其人眀敏有才缓急之际可备繁使之末闻亦尝得出入门墙窃计不待区区之言久已有以处之矣又防不鄙俯垂访逮此见高眀之度不以爵位之崇名誉之显才业之伟气节之高自谓絶人而谦虚下问至扵如此甚盛甚盛顾某至愚本无知识加以疾病之余思虑昏塞其何以辱嘉命然窃以谓知院参政平日尊主芘民之心其素所蓄积者固有定论盖不特士大夫知之而儿童走卒亦皆知之矣今日得其位而施之其先后缓急固宜自有次第但能益以天下之重自任而勉焉以固其志则天下受赐已不赀矣至扵主张公论扶植善人抉去隂邪不使得乘间隙则愿高眀扵此益加意焉实天下幸甚幸甚老生常谈迂濶无取僣易尘凟伏深愧惧
　　与方伯谟
　　闲中不能无为而所读书又不能随众备礼防过日间赶趂程限甚觉辛苦偶记杨敬仲答人书云恭惟某官读圣人书既饱而嬉甚可笑然亦多着题也
　　答俞夀翁
　　兴国盗铸曲折不知如何近闻淮上以此颇汹汹朝廷深以为忧遂以其事属之叶正则不知今果如何也所示周礼复古之书其间数处向亦深以为疑今得如此区别极为眀白但素读此书不熟未有以见其必然闻陈君举讲究颇详不知曾与之商量否欲破千古之疑正当不惮子细讨论必使无复纎毫间隙乃为佳耳某衰晚不天长子夭折忽已逾年念之痛割无复生意以卜地未定尚未克塟初被湖南之命即以此辞未报之间忽闻临漳所请经界议格不行不免自劾庙堂已许复备祠官而不欲以此为名虽已降防促行却令别入文字月初已遣人行计此月中必可拜命六十老翁余年无防自此杜门当不复出矣
　　示喻刚气未能自克之病此正区区所深患方当相与同谨佩书之戒耳大抵最要平时讲学持养使此心常存义理常胜始有用力之地也此间铜仪见説只一平环一侧环一望筒只用手转想见当时草创未尽得元祐旧制也奉告且知条教已孚物情风动士劝民安奸凶屏息此亦足以小试儒者之効矣更兾勉旃区区又将扵其大者观之也诚斋归袖翻然令人慨想所寄石刻某偶在山间为大儿治塟儿辈留在家间未及快覩也武夷之会乃所深愿而未可得者他时践言何幸如之但恐功名迫逐不暇赴此寂寞之期耳因书诚斋多为致谢属此悲冗未能占布也建阳新居粗有溪山之乐然心绪不佳又多俗冗苦未得舒放懐抱也周官复古正以此经不熟未得深考异时得靣扣其説庶防了然无疑乃敢下语耳永嘉诸人説此甚有与先儒不同处然颇秘其説亦未得扣击之也
　　示及先丈所着周礼复古编极荷不鄙往时先丈固尝以见寄矣某扵此书素所不熟未敢容易下语然当是时犹意其可一见而决也不谓后来不遂此愿至今遗恨况今方以伪学获罪圣朝杜门齰舌犹惧不免又安敢作为文字以触祸机乎
　　答曾景建
　　季通子约相逐而逝不谓天之无意扵善人乃如此每一念之辄为悲怆不能为懐也昨闻吉甫之归方窃疑之伯丰之子乃如此尤可叹息耳道夫久不得书为况如何因见致意便遽未及书也方遣人探子约之榇何日过上饶欲遣季子往哭之近得玉山书则已过矣前日仅能扶病一抚季通之柩也庐陵子一书烦为附的便其人乃子约尝寓其舎者也得不浮湛为幸
　　答余景思
　　朱赵相继沦没深为可念闻宜春人欲留学古卜塟扵彼遂为留居之计不知果然否鲁叔子弟防人今皆年防何莫亦能自卓立否欲作书慰之以病未能当俟后便也作县固非易事然尽心力而为之必无不济今人多是自放懒了所以一纲弛而众目紊也承喻立苏忠勇祠扵故居甚善甚善但某自今夏一病至重今已累月尚未复常心力尤衰日前欠人文字且辞之未得尽脱岂敢更承当此事耶兼近日已辞林子方家墓碑之请亦恐不能无嫌也
　　闲中益得观书当有深趣日月易得愿益勉旃若但如拙者既老而后有闻则享用已不能久而无复可力之望矣直卿既归想时得从容恐讲论不能无异同正当力究有未决者因来谕及不敢不尽鄙懐也
　　与陈同父
　　某叩首再拜诉哀叙谢畧具前幅而苦痛之懐终有不能以言语自见者三复来教及所示奠文则已畧尽之矣尚何言哉尚何言哉自闻意外之患既觧而益急地逺无从□知动息亲旧书来亦不能言其详第切忧叹而已数日前得沈应先书乃报云云自是必可伸雪今日忽见使人得所惠书乃知盲料亦误中也急拆疾读悲喜交懐又念常年此时常防惠问不谓今嵗彼此况味乃如此又益以悼叹也观望既息黑白自分千万更且寛以处之天日在上岂容有此寃枉事也亡子卜塟已得地但隂阳家説湏眀年夏乃可窆今且殡在坟庵其妇子却且同在建阳寓舎小孙壮实麄厚近小小不安然观其意气横逸却亦可望赖有此少寛懐抱然每抱抚之悲绪触心殆不可为懐也五夫所居眼界殊恶不敢复归已就此卜居矣然囊中才有数百千工役未十一二已扫而空矣将来更须做债方可了办甚悔始谋之率尔也但其处溪山却尽可观亡子素亦爱之今乃不及见此营筑念之又不胜痛也奠文説尽事情已为宣白哀恸之余哽咽不能自己此儿素知尊慕兄之文此足以少慰之矣更有少恳将来塟处欲得数语识之此子自防秀慧生一两月见文书即喜笑咿呜如诵读状小儿戯事见必学学必能然已能輙弃去后来得亲师友意甚望之既而虽稍懒废然见其时道言语亦有可喜者但恐其骛扵浮华不欲以此奨之去年到婺以书归云异时还家决当尽捐他习刻意为已之学私窃喜之日望其归不意其至此也痛哉痛哉尚忍言之此语未尝为他人道以老兄素有教诲奨就之意輙以不朽为托伏惟怜而许之千万幸甚更一两月当遣人就请也奠礼有状拜谢但来人至江山遇盗颇有所失亡今赍到两缣云是他人所偿此不敢留却封纳却可送官给还本主也无以伴书白毛布一端往奉冬裘之湏幸视至未有承教之期惟千万自爱为祷
　　答李继善【孝述】
　　便中辱书为慰信后初寒侍奉佳庆所示疑义各以所见附扵左方矣来喻甚精到但思之过苦恐心劳而生疾析之太繁恐气薄而少味皆有害乎防养践行之功耳其余曲折敬子元思必能言今日疾作执笔甚难不容尽布惟冀以时自重不宣
　　与刘德华允廸
　　某闻风甚久屏迹丘樊无由瞻奉兹焉假守宻迩治封政化流闻益勤倾跂谨因致问布此腹心谅辱深照某衰病余生不堪吏事兹防圣恩强畀民社扶曵至此不敢为久居计顾念未有以仰报使人之意者访闻管下诸县有与贵邑地势交错税籍猥并之处所以赋重民贫凋残特甚向来贵邑得贤守令力为申请已防蠲减之恩而此间独仍其旧念欲以此哀告朝廷仰祈寸泽輙拟就借贵邑当来申请一宗文字以为楷式谅仁人之心无间彼此得检示去人令就抄録以归实为厚幸
　　某久不奉问乡往驰情比以郡境枯旱异常夙夜忧劳不知所以为计意者君子所临当不至是也备灾之具经营似颇有绪但检放一事未有长防盖太详则民有劳费太畧则又恐有不均之叹窃恐贵邑施行规模次第必有可见教者专人咨请切幸毋吝法曹经由曾请见否已嘱其归涂靣叩详细矣引领以俟至恳至恳建昌利病恐有所闻幸以见警千万至祷
　　某承示及公文已行下通放矣闻贵邑所劝未甚多恐不可不早为之所诸司未必可指凖此间多是兑那合起官钱遣人收籴将来粜毕还钱盖未晚也奉新临川闻颇有米市井贩鬻之家亦可劝谕使往籴也但陈法还自建昌闻元检放分数过多今又不可失信王星子与毛掾遍行其境还亦言仅可得一分耳民穷固可哀而官司之计将如之何积忧熏心百病交作求去不得未知所以为计也
　　某数日为江西船粟不下忧窘不可言今闻始得少通然财赋有经而饥民猥众虽竭所有以籴不能为旬月之备今再遣陈掾走建昌更令请教陈谨实勤恳同官中不多得建昌诸人既难深托百里之命正在此人耳切告推诚毋隠使邻道之人均被惠泽而守官者赖以不得罪扵其民固仁人所乐为者是以忘其再三之渎而敬以为请当辱垂念也
　　昨见三牓恳恻之心形扵文墨读之令人感叹不能自已贵境放及防分别作如何措画皆望见教中间小报言者有谓州官检放但忧郡计之不足不恤民力之已困者可谓平论闻圣心极焦劳但无如有司出内之吝耳
　　某又闻检放得实州家悉已施行此见恳恻之诚孚扵上下尤深喜慰
　　某示喻仰见忧民之切不胜感慨但此虽号邻邦然情意素不相通岂敢輙尔干预恐或徒为纷纷而无益也向来尝为钱漕僣道贤德今一书祷之幸试达之然湏更得民户自言乃相应耳吾人相求而不相值彼亦果何心哉可叹可叹
　　某衰病多故久不得附致问讯然采听道涂窃知捄荒之政究心悉力不胜叹仰恨有封壌之拘不得少佐下风也某昨移建昌之粟扵都昌此两日给防方毕遂可上奏与之丐赏庶不失信扵此人幸甚幸甚孙佥适到此首谈长者捄荒之意相与叹息钱漕前日通书已道区区然政不湏此也敝郡两邑月觧千緍自去夏之供至今不得一文郡中独力支吾幸不至大段旷阙前日犹恐将来为县道之累已悉与削其籍矣今日为县诚难若郡不恤县则亦何以责县之不恤其民乎顾上供给饷种种有不可阙者未知朝廷终何以惠绥之耳某孤拙亡庸不自揆度妄意一出竟速颠隮尚赖圣眀照知本末假宠从欲所以矜怜慰藉之者甚厚顾无涓尘可以复伸报效感之多不若愧之甚也
　　某伏防垂喻义学记文极荷不鄙谨已畧述数语具道雅意但卒章之意不欲但以势荣禄利为言故不复叙植桂之名将来入石只用今所写去八字书额足矣文字荒浅指意濶踈不审尊意以为如何不知当属何人书之更告详酌也
　　某昨防不鄙委撰义学记文不敢固违草具求教兹辱垂示乃知已便刋石未加指摘遽尔流播愧惧多矣记中第十行周字下元有澹字今似脱去恐写去时脱了问儿子乃云写时亦尝疑之曾来请问乃知是古赡字不应遗忘恐或刻时失之耳此扵大义无妨但细读之觉比上句少一字想无害也其文虽鄙然所叙契丈二事皆可以为世法更欲多得数十本防施知旧庶有能勉慕其万分者
　　答折宪【名知常】
　　示及先正枢宻端眀少师家传一通拜受伏读得以仰窥精忠壮烈始终大致少慰生平尊慕乡往之心甚大幸也顾又重勤台喻必使次辑以记埏道之碑则区区所以不敢僣易以承嘉命者已悉具前书矣今虽镌戒益勤孝思愈切然在某私计利害之实则不能有加扵前也伏惟矜怜反复前説而改图之使得免扵不韪之罪众多之怨则某不胜千万之幸
　　与黄知府
　　輙有不获已之恳事渉乡闾利病势甚迫切敢忘分守已具公劄干冒公听幸赐采览斟酌行下千万幸甚前日迎之初便防诲谕仰见仁人之心视斯人之不获真不啻若痒疴疾痛之切其身窃意乐闻斯言不以为罪是以敢布其愚
　　拨米曲折固知仁民之切无所吝扵此况又使府自认脚费此尤出扵望外下邑饥民荷更生之赐感戴宜如何耶储宰行已数日县郭近封可保无虞但崇化麻沙以西一带素少早田唐石乃全无之只此数十里间尚尔嗸嗸私居杜门亦不知其详细为如何
　　闻有台劾亦既施行而未有被受亦未见章疏遣书着衔颇有所碍幸辱情照或章疏已报行得赐指防录示为幸昨防垂示报状极荷眷念区区寻亦已拜恩命矣罪戾彰彻固不可逃然县宰批罢一事至乃上玷清重尤切愧恐而不敢自眀窃计高眀固已洞照其实矣至扵友生连坐亦防矜念委曲周至益见仁人之用心为不可及感叹亡已
　　但既镌罢名书罪籍不知寄禄余俸合与不合幇勘已戒干人计防所司更乞台防稽考法令然后施行恐不应得免贻后日之纷纷也
　　答江清卿
　　防喻湖北书极荷不外但年来藏拙不敢复与外事又伯升书言周宪扵麟之自有荐论之意而麟之不欲为自鬻者此意皆甚羙窃谓寜少忍之以遂麟之之高不当共为喣濡之态以亏其一篑之功也
　　先夫人高识懿行宜得当世大贤纪述以诏后世而尊兄过听误以见属自顾浅陋何以称此然以委重之勤慕仰之素勉竭其愚以承尊命谨缮写纳呈幸赐裁订而取舎之乃所愿望即不可用不必过存形迹以累先德之羙也向来所苦何疾今想已脱然矣细观妙书知目疾之向平为可喜也然中年气血非前日之比服药亦难见効惟有虚心调气静以养之庶或少可补助耳
　　答滕诚夫
　　部纲之役不辞而行甚善甚善亲闱慈念固当眷恋然亦可更以王事靡盬之义反复寛譬乃为两全也
　　与叶彦忠
　　易传且留是正不妨易自伏羲始画八卦【三画】文王重为六十四【六画】作系卦彖辞周公作系爻辞孔子作彖【乃释文王之彖通谓之彖】象文言系辞説卦序卦杂卦而彖象系辞各分上下是为十翼旧説如此承问及之
　　示喻为学有绪尤以为慰且只如此用功旦夕相见却得面论也大学近修得稍平正前本亦不能无所偏耳诗传两本烦为以新本校旧本其不同者依新本改正有纸卅副在内恐要帖换也校时湏两人对防一听一读乃佳着旬日工夫当可毕也
　　答李伯谏
　　某碌碌如昨无可言者两月来修得数书亦有一二论説文字甚思与老兄评之而相望邈然又无人抄得徒此鬰鬰想闻之亦不无叹恨也比来观书进学诱掖后进次第如何深所欲闻因书详及之为幸通鉴纲目三国以后草藁之属临行忘记説及今想随行有的便旋付及幸甚唐事已了但欲东汉之末接三国修之庶防有绪易为力耳然伯起者亦尚悠悠近防诚之【伯钧之子】相过开爽可喜渠南北事甚熟或取过伯起者托渠料理也
　　某碌碌之况已具前书通鉴文字近方得暇修得数卷南北朝者伯起不承当已托元善矣度渠必能成之但见修者已殊费工夫盖旧防正史不熟仓卒无讨头处计今秋可了见到者余者望早付及此间杜门山中尚不能免賔客书问之扰想官下少暇也壁记已在前书中但斋记未成耳恶札不堪用不若别托善书者书之也周翰书词倾倒相与甚至恨未识面耳子礼兄金渠已认还七月以后息钱矣但书肆狼狈日甚深用负愧要之此等自非吾曹所当为宜其至此但恨收拾得又不好愈使人意不满耳杨州书已别付逓去彼此各是破戒甚觉难措辞也此事长沙必能为辨吾人徒自扰扰未必有益苐好笑耳因书亦当督之也
　　通鉴诸书全不得下功前此却修得晋事粗定条例因事参考亦颇详宻但晋事最末两三卷未到故前书奉速今承喻已寄少舆处必是少舆遗下不曾送来也此亦不难俟卒成之耳宋以后事分属张元善已修得大字数卷来尚未得防勘若得年嵗间无出入有人抄写此甚不难了但恐不得如人意耳六象似亦送少舆不知何故未到俟别摹去近得曲江濂溪象比旧传南安本殊丰厚精彩亦当改正也读易想有味有可论者便中语及为幸
　　钦夫此数时常得书论述甚多言仁及江西所刋太极觧盖屡劝其收起印板似未甚以为然不能深论也大抵近日议论语孟觧已见一二篇虽无乡时过高之失而寛纵草率絶难防检不知何故如此无由相见殊使人忧之长沙书来説又分门编本朝事及作论笃一书虽盗跖之言有可取者亦载其中不知作此等文字是何意思使人都理防不下因书盖畧讽之不知又以为然否也书肆之败始谋不臧理必至此无可言者既败之后纷纷口语互相排击更不可理防幸已自脱去不能复问晦伯必自报去某扵此却似放得下但马谡未易根究耳一笑所示近文甚佳但似太高不着题大凡立言要湏因人变化而无包含不尽处乃为善言耳向见钦夫文字病痛正是如此也近有文字数篇及与伯恭问答数条偶当入城未能寄往少恳欲烦为寻访厐安常难经説及闻别有论医文字颇多得并为访问传得一本示及为幸
　　答赵景昭
　　减税文字不知已遣行未今再遣此人去漕司取申省状恐未遣可就付也今日风色甚佳而情思益愦愦临风永叹不知所言
　　答毛朋夀
　　向见季通説甚俊敏更能勉力操修以世家学为佳耳大学文字季通考尚未为定本旦夕当取来更为改正乃可传也屋之文固知贤者未能免俗然先有以立乎其大者然后出而应之则得失荣枯不能为吾累矣不识高眀以为如何
　　就补逺行为荣亲计此意甚羙然古人亦有所谓不以得扵外者为亲荣者亦不可不知也
　　答马竒之【椅】
　　某衰晚疾病待尽朝夕无足言者细读来示备详别后进学不倦之意世间万事湏臾变灭不足置胸中惟有致知力行修身俟死为究竟法耳余正父博学强志亦不易得礼书中间商量多未合处近方见其成编比旧无甚改易所谓独立无助者诚然然渠亦岂容它人之助也此间所集诸家杂説未能如彼之好然仪礼正经段落注防却差眀白但功力颇多而衰病耗昏朋友星防不能得了耳商伯时时得书讲论精宻诚可嘉尚李敬子坚苦有志尤不易得近与诸人皆已归只有建昌二吕在此蚤晚讲论粗有条理足慰岑寂也
　　与王抚州【阮字南卿】
　　南北形象虽在逺方无由究悉然大槩亦可意料目前固为危机交急之时其为长虑却顾亦岂一无可施设者窃计方规素定其所区画必有次第幸防见告乃荷不鄙也某今年公私之年皆七十矣疾病益衰气痞满腹足弱筋挛不能转动跬歩之间亦须人扶乃能自致闲废之余固无职事可効但尚沗阶官义当纳禄又不敢自通牋奏恳求州郡累月仅得一申省状方此发去而闻台评已及此事其间词语不无深意矣未知所请竟复如何然幸己少伸己志即此外一切不复计也老兄气体从来清健今尚只如旧时否宣布之余何以为乐想见弯弓盘马横槊赋诗正自不减当年湖海之气也此人赵雯相随颇久今因其省亲江淮间附此问讯其人恐有可驱使处得戯下幸甚
　　与长子受之
　　早晚授业请益随众例不得怠慢日间思索有疑用册子随手劄记见质问不得放过所闻诲语归安下处思省要切之言逐日劄记归日要防见好文字录取归来
　　不得自擅出入与人往还初到问先生有合见者见之不令见则不必往人来相见亦啓禀然后往报之此外不得出入一歩居处须是居敬不得倨肆惰慢言语湏要谛当不得戯笑喧哗
　　凡事谦恭不得尚气凌人自取耻辱
　　不得饮酒荒思废业亦恐言语差错失已忤人尤当深戒不可言人过恶及説人家长短是非有来告者亦勿酬答扵先生之前尤不可説同学之短
　　交逰之间尤当审择虽是同学亦不可无亲防之辨此皆当请扵先生听其所教大凡敦厚忠信能攻吾过者益友也其謟谀轻薄傲慢防狎导人为恶者损友也推此求之亦自合见得五七分更问以审之百无所失矣但恐志趣卑凡不能克已从善则益者不期防而日逺损者不期近而日亲此湏痛加检防而矫革之不可荏苒渐习自趍小人之域如此则虽有贤师长亦无救防自家处矣
　　见人嘉言善行则敬慕而纪录之见人好文字胜己者则借来熟防或传录之而咨问之思与之齐而后已【不拘长少惟善是取】
　　以上数条切冝谨守其所未及亦可据此推广大抵只是勤谨二字循之而上有无限好事吾虽未敢言而窃为汝愿之反之而下有无限不好事吾虽不欲言而未免为汝忧之也盖汝若好学在家足可读书作文讲眀义理不待逺离膝下千里从师汝既不能如此即是自不好学已无可望之理然今遣汝者恐汝在家泊扵俗务不得専意又父子之间不欲昼夜督责及无朋友闻见故令汝一行汝若到彼能奋然勇为力改故习一味勤谨则吾犹有望不然则徒劳费只与在家一般他日归来又只是旧时伎俩人物不知汝将何面目归见父母亲戚乡党故旧耶念之念之夙兴夜寐无忝尔所生在此一行千万努力
　　到婺州先讨店权歇泊定即盥栉具刺去见吕正字初见便禀某以大人之命逺来亲依先生讲席之下礼合展拜傥防收留伏乞端受便拜两拜如未受即再致恳云未防纳拜不胜皇恐更望先生尊慈特赐容纳况某扵门下自先祖父以来事契深重切望垂允又再拜起问寒暄毕又进言某晚学小生久闻先生德义道学之盛今日幸得瞻拜不胜慰幸坐定茶毕再起叙晚学无知大人遣来从学之意窃闻先生至诚乐育愿赐开允使某得早晚亲炙不胜幸甚又云来时大人拜意有书投纳即出书投之又进説大人再令拜禀限以地逺不得瞻拜郎中公几筵今有香一炷令某拜献今参拜之初未敢遽请容来日再请门下令弟宣教大人亦有书并俟来日请见面纳揖退畧就坐又揖而起【如问它事即随事应答如将来宿食即云大人书中已具禀更听尊防】次日将香再去仍具刺并以刺谒其弟【问防同居有防子弟皆见之只问门下人可知也见其兄弟皆拜】茶罢便起禀某昨日禀知乞诣灵筵瞻拜更俟尊命如引入即诣灵前再拜焚香又再拜讫拜其兄弟两拜进説大人致问昨闻郎中丈丈奄弃明时限以地逺不获奔慰不胜惨怆之私令某拜禀切望以时节哀为道自爱又再拜趍出【如问就学宿食去处即説昨防喻潘丈教授许借安泊大人之意不敢以某久累其家恐两不穏便已自有书与之只欲就其家借一空闲房舎或近宅屋宇安下不知尊意如何防説如何如令相见即借人出去并问其兄弟防人并见之如不问即且去俟午间再去见问此事见潘丈亦如此説大抵礼数务要防谨详缓不要张皇颠错】
　　何丈托问婺州寄居前辈有姜子方者是李中书之甥在婺州住建炎间曾从马殿院伸辟为抚喻司属官今其家有何子弟
　　间见先生説吾问宗留守家子弟闻多有在婺州者其家记录留守公事颇详不知可托借传一本否墓志亦是曾侍中作吕家必有本也
　　韦斋与祝公书防
　　松奉娘子幸安小五娘九月十五日午时免娠生男子幸皆安乐自去年十二月初在建州权职官闻有敌骑自江西入邵武者遂弃所摄携家止政和寓垄寺五月初间龚仪叛兵烧处州入龙泉买舟仓皇携家下南剑入尤溪而某自以单车下福唐见程帅在福唐闻贼兵破松溪隘骎骎东下已入建州攻南剑甚急又匆匆自间道还尤溪六月十四日早到县而贼兵已在十数里外矣幸二舎弟已搬家深遯是日即刻与县官同走至家间所遯处贼在延平为官军所破仓皇自山路欲遯下漳泉至此非其本心也过县更不驻不甚害人亦不纵火家中上下幸皆无恙而随行及留寓舎中衣服文字之类皆无所损失比他人为尤幸也七月间方还家而瓯寜土防范汝为者出没建剑之间其众数千官军遇之輙溃诸司不免请官招安已还状受犒设将防其众无何大兵自会稽来必欲进讨昨日方报大兵冒昧入贼巢丧失数千人贼势又震大畧自今夏以来未尝有一枕之安此懐如何得程夀隆近书云乡里颇扰扰不详言其故度切近江淛其可忧当不啻此惟聚粮深遯勿以一毫珍币自随乃为上防此中虽城居但日夕为遯入深山之计生意草草凡事茍且不知百年未满之间如此者更防时而后定邪来书谓某懒扵从仕非也中世士大夫以官为家如农夫之扵田其敢惰邪但未能赴行在间闽中所有不过权局逺不过三五月道里有逺近便不便携家即厚费独行又非便是以且此跧藏意亦欲俟来春无事一走会稽别当奉报晋道帅福辟得一员属官湏京朝官大年又未曾参部一切差遣皆碍是以皆参差也裘四久此颇忠戆可任既忤逢年当扰攘中遂不告而去情理不复可耐今此复来察其意色不复可制蓄每日来就食而夜宿客舎然地逺难得人力来往彼此资以通耗且覉縻不絶犹冀尚可鞭防耳方贼至六月间在村中裘四亦在彼数使人呼之不至却妄云某在福唐未还又云贼破福州皆妄言也婺源先庐所在兴寐未尝忘也来书相劝以归当俟国家克复中州南北大定归未晚也
　　内弟祝康国出示先君子与外大父书熹之不肖扵是始生故书中及之今六十有四年捧玩手泽涕血交零敬书其后而归之绍熈癸丑十二月七日孤朝防郎秘阁修撰主管南京鸿庆宫熹谨书
　　防韦斋书昆阳赋
　　为儿甥读光武纪至昆阳之战熹问何以能若是为道梗槩欣然领觧故书苏子瞻昆阳赋畀之子瞻作此赋时方二十一二嵗耳笔力豪壮不减司马相如也【韦斋】绍兴庚申熹年十一嵗先君罢官【阙】行朝来寓建阳登高丘氏之居暇日手书此赋以授熹为説古今成败兴亡大致慨然久之扵今忽忽五十有九年病中因覧苏集追念畴昔如昨日事而孤露之余霜露永感为之然流涕不能自已复书此以示儿辈云庆元戊午四月朔旦
　　防陆务观
　　淡淡炊烟村逺近咚咚傩鼓埭西东三乂古路残芜里一曲清江淡霭中外物已忘如敝屣此身无伴等覊鸿天寒寂寞篱门晚又见浮生一嵗穷
　　季札闻歌小雅而识其思而不贰怨而不言者近世东坡公读柳子厚南涧中题乃得其忧中有乐乐中有忧者而深悲之放翁之诗如此后之君子其必有以处之矣庆元己未七月二十日云谷老人观陈希真所藏为记其后
　　防魏丞相使金帖
　　内修政事外攘夷狄复文武之境土会诸侯于东都此夀皇帝当日之本心也屈已和戎岂其获已然非丞相书春公之深谋壮节犹防不足以成之岂兴事造功之果为不易耶公之子熊梦出此宸翰以示臣熹适当奉讳之后捧玩摧裂涕泗交零谨拜手稽首而识其下方云




</div>
    <div class="pagination">
<a href="晦庵集_page154.html">上一页</a><span>...</span><a href="晦庵集_page150.html">150</a><a href="晦庵集_page151.html">151</a><a href="晦庵集_page152.html">152</a><a href="晦庵集_page153.html">153</a><a href="晦庵集_page154.html">154</a><span class="current-page">155</span><a href="晦庵集_page156.html">156</a><a href="晦庵集_page157.html">157</a><a href="晦庵集_page158.html">158</a><a href="晦庵集_page159.html">159</a><a href="晦庵集_page160.html">160</a><span>...</span><a href="晦庵集_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
