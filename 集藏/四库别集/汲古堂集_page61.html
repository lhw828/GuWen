<!DOCTYPE html>
<html>
<head>
    <meta charset="UTF-8">
    <title>汲古堂集 - 第 61 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 61 页/共 64 页</h1>
    <div class="content">　　◆传 

　　邱雨川先生传 
　　李后峯先生传 
　　吴少君传 
　　方汤夫传 
　　项季舆传 
　　陈存禅生圹志传 

　　○邱雨川先生传 

　　雨川邱先生名一龙字羲瑞世为沙园所百户先生生有异质七八岁时闻市井人唱乐府小说辄能默记虽累千余言不失一字父故贫不听就外傅时提其耳命之曰儿故将家子识字忿能记姓氏而巳安用兀兀作老博士耶先生性水??拖不自捡朿日逐少年握矟走马或擘弓弓??作霹雳声招摇江市中间被酒起自填小词令所狎辈合弓??索而歌日相乐为常也及长始折节读书一入目即能成诵稍涉猎又不肯竟读以其地易为雄长耳间操笔为诗歌辄立就而意气激昂才力矫捷滚滚累数百言不竭及弱冠袭世官乃发古名将陈图方畧间一究心每诵一过辄釂一觥船至醉即箕踞放歌嘘声入霄汉傍若无人者时濒海中倭所在俶扰东吴定山袁公以部使者饬兵瓯栝先生以禆校隶中坚先生修躯阔步深目高鼻面骨巉削踉蹡行性滑稽通脱每遇嘲谑无不人人冠缨绝时袁公未之奇也顷倭舰乘风彳?卒至乐成安固诸处势张甚张参将邀袁公视师宁村公将发亟命饭饔人仓猝甫及席饭覆于地公色动左右皆股栗先生历阶跽而请曰公万福巳拾食器而起曰且喜金瓯无缺袁公色喜左右欢呼称万岁公即趣驾行是夕倭亦失利去盖先生之敏给往往类如此公亦稍闻先生能诗歌间命奏一篇未尝不洒然称善也时沿海寇舶出没披猖远近震駴遉报水??至诸将领日集戟门下议战守策或唯或否首鼠两端先生时阑入抵掌陈说仰指天而俯画地语剌剌若烛照指计众皆目摄之寻先生去唶嚄宿将不直之曰咄嗟竖子酒徒耳何足筞成败事奚以喋喋为居无何而先生所论画皆中的于是众始知先生非果于忘世者忌者或言于袁公先生使酒难近终公之任不使效一障之寄日唯给笔札餐钱先生夷然弗屑每所得金钱即市牛酒呼所知为高会呜呜吟达旦或同列有急捐橐与之弗计也是以益拓落无所遇诗道日益昌间有侘傺不平抑塞磊块之气壹以诗发之后洋出凌公亦吴人秉宪驻东瓯时先生尚从事注跗间雅闻先生善诗公一日出祖他监司卤簿驻江心寺四山积雪倒影空江如玉壶公登高命题限江字先生即矢口成篇以进颔联有一天雪意云连海两岸梅花春渡江之句公击节赏其奇警乃数以大白浮先生先生且釂且咏更奏数篇瓌恠益甚然公虽■〈目匿〉之而终不以一旅俾自见信数之奇哉先生将及耆乃以世职授长君而怏怏不自得以坎懔终焉 【 先生久以旗牌官逐逐班行中心甚厌苦之乃白某观察公请以儿代观察未之许也先生请之坚观察命题一律每句以入音一字冠诸首诗成方听遂其志先生俄顷献诗曰金风吹破旧团花石屋分泉自煮茶丝尽巳知蚕欲老竹残还喜笋初芽匏瓜霜后终难系土偶春深未足夸革故鼎新身合退木奴洲畔系归艖观察叹赏久之乃听解职】 晚年贫益甚素善禄命家言乃垂帘郡市中日得百钱即趣付酒家郡中诸荐绅及文学士雅慕先生间为具酒脯交先生欢先生摄弊衣冠据上座猎须谭天下事凿凿如见或授简命题人人皆厌志或拔所携杖作剑舞跳荡合节四座尽倾座少年或以酒虐先生及稍侵狎之先生不为迕即拂衣去虽谢过百方弗留也后以老病终于家而世竟无知先生者其所著篇什亦散逸不存悲夫 
　　丹邱生曰予自发燥时稍知书及读东方曼倩鲁仲连事未尝不想见其人须眉面目所幸者犹及交先生乃迹先生之才辩有口使遇汉武调笑人主前寄寓谑浪谲不失正畴非岁星之亚欤若当两军方交胜负未决使先生陈说利害不以一矢相加遗何异仲连责新垣衍立使秦军却行也不然使先生稍抑折亦如傅修期上马杀贼下马草露布亦足有闻于时也乃竟泯泯没而所著业亦不传??免哉天实为之谓之何哉 

　　○李后峯先生传 

　　吾乡雁荡之阴盖有南北二合云南合世为章氏居章氏以簪绂起家蔚为名族而北阁李氏世乏显者而又未尝有文章有之自后峯先生始先生名经勑字明典甫齓颖慧绝伦始就外塾辄能属对如宿构会村中雨水骤溢先生与羣儿戏捕鱼水中邻父老呼之曰儿能属对乎乃曰浅水游鱼露脊先生随口即荅曰高林鸣凤扬声众为之齚舌惊异稍长雅不好博士家言每阅不终卷辄欠伸起一摈于试遂弃去去而发古文辞先秦两汉骚赋诸体降及唐李杜诸家集无不综博精研务得其旨退而议拟为诗歌匠心独苦勌则展古法书对临响榻无间寒暑时南合章公?梅世所称千峯先生者为湖口令初解印归山中公风节词翰标暎一时有重望诗宗少陵得其神骨性高简慎许可一日偶于他许见先生诗极口赏激不置乃命季子宗孔招先生入社一见定忘年交日夕相过从靡间先生亦庄事公公品极高薄糜不继晏如他一日先生过公公方倚檐挟册日向午公亲握二升麦命先生引磨相对亹亹谈自若麦成屑旋命内治不饦共饱啖佐以赤苋紫茄谈极洽日晡乃引去公间从容语先生曰吾乡名能文章当吾前者唯元李著作孝光五峯公后公而起者其在子乎因呼之曰后峯子公晚年出则策一蹇必邀先生撰杖以从虽穷厓绝壁无不眺览晚则止佛庐出橐中毫楮分韵赋诗争奇角险相向呜呜吟每至夜分烛跋则命寺僧以松明继之或十余日忘返也南合望北合隔一溪溪上架木桥以渡一日公筞蹇寻先生坐驴背觅句属思方苦至桥忘下驴驴蹩躠至桥半公方觉水■〈浖虎〉■〈浖虎〉走桥下臲卼目目??计无可奈何唯闭目听之而巳驴亦驯习竟得渡公望先生庐尚隔数十步乃大呼笑喧动墟落先生旋贳酒共引满邻叟闻之更进鸡寒鱼月?肃以佐公欢遂托宿草堂作图题诗纪其事至今山中传为盛事云先生性迂缓雅不问生产授徒里中十余年岁八修脯以供伏腊先生每慨然慕子长游以家无余财不能治装为恨会金文峯公昭少从先生游时起家为刑部郎挈先生北行先生所经得纵观吴楚齐鲁幽燕诸故迹托交海内名士大夫居久之非其好也买舟辞公归公馈以白金三十先生预割道涂费以其余尽付书肆贸所未见书以归舟中发书浏览舒卷欣然忘食对所亲曰吾此行侈于陆贾南越尉佗装矣行至吴门修刺谒文征仲太史时太史年九十余戒阍人毋纳客先生立门下久之不得通即占一诗为贽太史得诗倒屣迎先生引为上客尽索先生纪行诸作为之品隲称赏恨见先生晚也濒行作径尺大书四帧以赠太史更自矜重谓先生曰仆两年来未尝作此书先生归山中会邻曲诸故人门生尽出名书画相与欣赏累日夜时湖口公巳没先生每语及辄为???然屑涕苏苏也居顷之而先生亦没享年廑得及艾耳先生居恒神观恬靖虽茅茨之下焚香洒扫终日兀坐不翻书则作字木榻承■〈桼阝〉处几穿内行纯笃孝友天成与人期虽风雨必赴对后生肫肫以名言往行为训廸先生既没贫不克葬以文太史书及古研鬻富人始毕襄事先生所著集寻亦散落廑有存者尝闻乡先正赵方伯公廷松朱太守公谏招诸诗人集卧云庄先生亦与焉共赋暮酒载酒诗用归字韵先生先成中有园林变色樱桃熟时序无言燕子归之句咸为阁笔白太王母为先生同胞女兄也先生殂之岁而白始生故廑得传闻其梗槩如此 
　　丹邱生曰白五六岁时间就祖母宿每天明祖母从枕上口授白诗数章或对句一二联巳而谓白曰此此否白虽童而騃而精神意气亦稍稍知向往今即不类实先生有以启之也而世方以索靖之似伯英目予不亦过乎于乎夫士君子修身嵁岩之下生不厌藜藿至没亦泯泯无闻为善固足恃乎昔范蔚宗着东汉书以隐逸登诸史册其意岂无所存欤以先生之操履洁白孤高宁有媿于古高士乃竟声光弗耀岂不痛欤予故表而传之以俟后之君子 

　　○吴少君传 

　　金华吴孺子字少君孤高吊奇人也晚号懒和尚又号?铁道人少君自少年时即负奇癖独好佳山水家故饶中人产中岁妻子死尽弃其产更购古名书法家汉鼎研山之属浪游吴越间水行则具一舫设凡榻尽出其所常玩环列左右止则选僧庐道院必先访有长松流泉或修竹千挺绿蕉一丛最幽寂处始解装至则如归汛扫极洁四壁着沉水香熏一过巳陈设玩物如前区置皆有法所携一铜灶光莹可鉴日费炭廑十斤许而汤茗食品取办于咄嗟顷少君晓起坐绳床盥栉毕冠稯叶冠或匏冠披曳地白布方袍着草屩童子具粥巳即渍水浸香爇古鼎徐展古书及名画一一鉴定或自题数语或细吟陶渊明韦应物诗一二篇他诗不甚读也故少君诸作亦近似清绮幽淡如明霞暎水残雪在林兴到则捉笔伸纸画鸥凫鹳鹤鹚老?鸟之族游戏蘅渚兰沚问清远之致绝可爱间遇高僧韵士辄持去弗问非其人即具币乞一笔不可得也少君故善病最不喜对杂宾其人不韵虽贵显者亦辞以疾间有所当意即体中小恶亦相对清言或亲为具酒茗不觉日之夕也遇春秋佳日携一奴褁十日粮及幞被茶具筇竹遍游名山远望奇峯邃壑即贾勇如猿猱忘其疲病尝游天台山骛奇深入直犯虎穴乃以百钱募樵夫采万岁藤及古槎枒断枿肩而出旧居停主僧闻少君还逆之山门少君乃把手大呼曰此行得宝甚伙及解囊乃一聚榾柮也无不掩口笑其痴少君以次庀治之因形赋物其直而多节目者为杖蟠曲轮囷者为几为如意中洼而空者为龛上圆而平者为座咸着之铭终日抚摩之若护婴儿也又尝从宜兴山中得一瓠小口大腹色温栗如黄玉日摩挲之光益莹发夜置暗室中其光上烛屋梁如满月少君益宝异之将用以为壶纳名酒深念中枯燥纳酒则易坏且口小不容施漆具乃沉思得其意遂命工冶鍜一铁弹丸极圆转外衣以绵绵外涂以漆投入口中用两手抱而摇少选复出丸用绵用漆如前法久之则阁阁有声则知漆无处不到矣复从它处采紫竹根状如鹭颈者以为嘴少君每抚弄之自诧富于猗顿也一日过太湖纳瓠橐中顾时时珍护橐不置舟中盗从旁睨以谓橐有重装夜半窃发及开橐及一瓠也亟以刀靶撞破之而去少君抗声大哭一船皆駴交窃骂为老狂奴及往谒王元美先生先生恠其色沮乃述以酷盗破我至宝故我且不欲生先生谓我何先生戏作歌赠之中有赤手向余不得骄之句远近传闻以为哄堂予曩以辛卯岁客金阊时少君寓雍熙兰若日夕相过从甚驩少君每读予诗未未尝不心□也寻别去遂不复相闻近谘之婺州卖药人云少君往岁年八十以长至后死鹿田山中矣于乎予往读王冕孙一元传每想其人风采异代奀可得窃幸当吾世而得交少君一臂庶几髣髴其光尘今世风漓日趋于俗其人清绝若少君者又可多得乎吾友林隐之善书画酷慕少君之为人壮岁亦夭死嗣后无复知有烹茶焚香趣味者 

　　○方汤夫传 

　　吾友方汤夫陈义甚高乃以善奕特闻遂掩其生平余窃悲汤夫之不幸也乃采其行谊以伺后之考汤夫者知不独以一技传也作汤夫传汤夫名日新世居吾郡龙首桥里其先有为谏议者事具李本宁太史传赞中汤夫父讳道言以赀雄于里好行其德不幸早夭母严称未亡人时汤夫尚在腹长兄日升甫离襁褓也安人及举汤夫强视息抚二孤时以剧役外侮纷至家日益废箸汤夫及髫而安人亦逝兄弟茕茕依外大父严翁家时汤夫与长兄子谦治博士家言俱通敏绝人独汤夫善病尝在床蓐间汤夫故慧甚日苦呻吟智虑无所寄乃于床头置一枰以指画方罫而沉思之忽大悟深得其解乃呼邻之善奕者每对局辄绌其技巳好之弥甚雅闻前辈有鲍涧泉名一中者为国朝国手冠深以不及见为恨乃从故老觅鲍所藏秘录及鲍同时周源徐希圣所传图势汤夫日精研覆核尽得其蕴时李小山中年七十余奕家宿将雅自负足对垒鲍君周徐以下弗论也汤夫往与角李遂北巳再试再北李嚼齿掷局于地大呼曰神哉遂敛膺叹服于是永嘉小方之名满天下同时称国手者则广陵之方新安之吕温陵之蔡彼三人者鼎跱海内人人自谓得大将未知鹿死谁手也既闻汤夫名莫不为爽然自废汤夫故名家子每恨与伯氏治帖括皆不售坠先绪而又耻以一技鸣乃挈妻子居焦坑山中刻志读书及为诗歌极力摹写即数易稿不巳也篇什虽寡而兴寄自足每过予辄袖以相示且字字乞予抨射予感其意直为商订不少假汤夫每欣然满志去读书暇则抱瓮灌园种豆沤麻以自给室中无间言终日泄泄如也时四明刘公志选以比部郎左迁福宁州佐雅慕汤夫名遣骑敦请汤夫往温麻一见刘公遂定交居久之公擢合淝令复邀汤夫偕公念汤夫贫无以具饘粥剩为汤夫置买山资而汤夫未尝有所干也汤夫久客刘公署欝欝不自得会刘公入计北上汤夫以病不能归及刘公还而汤夫病巳亟相对谈笑如平时再浃旬而汤夫奄然长逝矣刘公哭之哀乃为敛赙甚厚伺其仲子履吉护丧归归之夕刘公夜梦与汤夫别汤夫从怀中出一纸授公公视之了可臆诵及寤止记末四句云余性嗜奕余志言诗悟道成真形神妙时异哉汤夫岂霍霍与石火俱灭者乎汤夫孝友夙植风义尤敦奕圣特其余事耳予幸托交汤夫伯仲间最深子谦晚以修校有时名独汤夫溘焉长往乡搢绅雅不言岩穴即汤夫纯行绝技阙焉不书呜呼又岂独一汤夫哉吾乡宏正间有林翔之九溪先生者奥博君子也其大小篆俱臻神境秦相斯堂令阳沝后不多让而世之恶札糺结如死蛇顾餙以锦绿玉轴岂非有幸有不幸耶 

　　○项季舆传 

　　夫士既陆沉明时乃以酒德自全其天矣则于举世宜若落落无足玩者而又慕义无穷迨老靡笃兹其人岂汶汶自托于酒者哉项季舆名敬祖乡先贤大参瓯东先生孙为斋公之季子也季舆少负跅???之才习功令文辄工然非其好不暇竟也性故通脱旷达轻财好施每思高蹈遐举消摇壒埃之表以自放遂携家阳湖之上湖受三溪之会天空水阔四山环抱故大参公所葺旧业也季舆乃傍斥羡地丈余畮周垣治圃开径凿池手植长松百余章修竹数万挺红白梅花玉迭绿萼异种各三十本桃柳梧桂半之凌苕紫藤蔷薇之属轇轕联络于樛枝之上花时人行其下若径紫丝步障中远近缀以小阁平台空亭靓室不事钩盘雕餙唯取足蔽几榻而巳岁取瓯娄污邪之入酿酒数百斛以给宾客季舆长年不冠亲友至不为客主礼坐定辄布席呼酒旅俎满案不问丰旨粗粝唯取足适饮啖而巳终日高谈杂以诙谑客不茗艼不听去即昔人车轮括颈投辖井中不是过也季舆埋照浑物虽市井妄庸驵侩之流相对未尝有迕色遇则欣然与之引满而胸中了不可溷以苍素季舆虽日事洗腆乎中实刚伉耿介间闻人间不平事辄面颈洞赤或唾骂不休闻人有名言善行则又慕悦扬诩不置也性故忼慨赴义若渴生平交知宗党及中外亲疏之戚间有缓急走告季舆季舆一一应之若取诸寄甚至窘迫则脱珥解衣弗问也季舆少年豪甚雅不喜以一邱一壑自多日逐逐从里中纨袴儿相浮湛乃携孥僦居金陵金陵故四方贤士大夫子墨客卿之所辐集也季舆名家子少从祖父习知海内鸿流喆匠贤豪长者而又善诗赋投壶六博四方士闻季舆至争就季舆户外趾相错季舆则为拂尊罍具胃脯酒浆甚备客皆大喜过望间遇春秋佳日则挟客携具纵览六朝之故墟赋诗吊古或幞被四百精蓝中及秦淮桃叶小姬家累日夕忘返也是以交知遍寓内类皆有重名当世者在栝苍则李铁城旭山何宾岩郑昆岩诸公善在永康则王卫尉左史伯仲善每琴酒相过从递为南明万象鼎湖华溪之游乘兴或连朝淹期则累月在兰阴则胡元瑞父子善元瑞赡撰结慎许可雅爱季舆其尊公公泉公亦昵季舆相得甚驩在武林则施虎泉李岣嵝善日置酒湖山更致他客饮狎无间在携李则同宗项少溪墨林?池善敦修宗盟之谊甚殷也在金阊则周幼海王百谷俞安期及三张诸人善尝一再过弇园访琅琊兄弟凤洲麟洲二先生二先生雅与季舆尊公为文字友深喜季舆能以词翰世其家每与轰饮辄曰酒德过其父呼为小友在金陵则陈横岩姚秋涧张白门邢雉山善时莆中方讱庵为水部郎雅诗豪酒乃拉季舆及周鴈山诸君结白门社日以奇语险韵相角为快也里中大老二谷四谷侯公晹谷王公皆季舆父执时引季舆为忘年交其投赠寄怀诸作悉具季舆家集中季舆年及艾遂偃仰湖山不复有五岳之志矣时王赞夫别业在渚东余亦卜邻于兹距季舆居廑三里许郑可贞亦移居相近季舆兄叔定时过宿山中文酒相倡和为常也一日季舆谓余曰昔王蒙有言刘君知我胜我自知然知我者莫子若也子其为我传之丹邱生曰余与季舆交垂四十年始申以缟??苎中托以葭莩季舆每淋漓杯酒间言及先公及大王父事未尝不???然悲甚至左右不敢仰视母夫人从诸兄城居季舆旦日操一舫起居太夫人膝下问寒燠依依若婴孩及太夫人以天年终则季舆几同嗣宗呕血庄事诸兄怡怡如也兹其孝友内备仁心为质者耶至若壮心不堪耗磨故借杯铛以浇罍块季舆岂游于酒人者耶噫人固不易知盖古人言之矣 

　　○陈存禅生圹志传 

　　夫固然必至之理乘化往来若环之无端恒物之大情也圣焉而死贤焉而死仙焉而死即未尝死而未尝不死也乃知登牛山而兴哀抚岘首而流叹皆或也杨王孙之裸葬刘伯伦之荷锸欲以玩王?大而矫之或过于中行若司空图之生圹姚朂之化台寄游戏于浮休齐去来于旦暮庶几达人之致秋余友存禅陈君将以是岁卜圹于大王父墓侧属余预为志手撰志畧以语余曰我幸与子生同时长同里知我莫子若也使子前我不可讳不得子之言则我不获子之不朽我使子后我不可讳即得子之言则我不知子之不朽我脱吾子孙乞言于不我知之人溢言之则非我肤言之则亦非我岂若以我之畧藉子之笔直抒子臆志我之志子之知我胜我自知不亦可乎余既服君之达复赏其趣遂跃然为之志志曰陈君名良楚字存禅号慎吾先世自贵八公以蒙古末由玉环迁乐成之迎恩桥凡数传至桥滨公即君之大父也厥考西源公皆以长厚纯德着于里君少警敏绝伦于书史词赋过目辄成诵甫弱冠多长者之游间抵掌论当世事皆凿凿中窽而韬精匿耀盅然若无有中岁雅慕郡城俗淳美因卜居于郭东凤山之麓其地故多长林华薄道院精庐幽深清旷敻若邃谷君饬治堂宇旁斥隙地为园林池台杂秇花竹松石位置曲折皆有巧思君时自灌濯霍靡蓊蔚前荣列棐凡隐囊古鼎茶灶拄颊望朝来爽气颜其眉曰看老东山兴至则吟小诗标格清浏雅有皮陆之致晚于濂洛诸儒名言懿行深契其旨手录切于日用者揭之座隅以寓烱戒内君攴太安人婉嫕庄穆阃臬井井君相对如严宾丈夫子四人皆魁梧玉立材谞过人长君叔达籍诸生善古文辞儁爽豪迈籍籍名公卿间孙八人崭然头角洛诵声琅琅相和君谢一切细务日与郡中耆硕若仰虚陈君少田叶公俱登大耋镜湖项公亦望八仰北蒋公近古稀皆矫捷善酒豪吟不少衰余年差少君三岁叔廉姜君少余一纪共为率眞会至典提壶选胜相与赋诗为乐时治兵使者毘陵贾公雅闻君有高操扁其闾曰清世逸民仍檄有司给章服具宾主礼君力辞不拜识者高之丹邱生曰余读存禅所著家谱及训迪诸箴铭肫肫儒者质行及迹其行事能振人急甚于巳则又类古大侠乃超然荣利自托于山?甚岩或以为石隐然侠者往往以气使甚至犯科干禁隐者溪刻自处挫廉绝物而存禅进退榘矱归于躬行詧其眉间怛然之色似非忘世者乃知以侠以隐名存禅皆非其质葢存禅所得于儒者居多复为之铭曰侠不任气隐不遗世以儒饬行蹈仁履义所谓出乎其类拔乎其萃者耶 

　　汲古堂集卷之二十六 


　　●汲古堂集卷之二十七 

　　东瓯何白无咎着 

　　书牍 

　　◆书牍 

　　与郝大令时在罗峯寺写经 
　　荅郝大令送酒 
　　慰刘将军 
　　与杨木父 
　　与何仁仲 
　　与程仲权 
　　与吴病鹤 
　　与陆君策 
　　与王伯谷 
　　与潘景升 
　　与郑昆岩先生 
　　与陆君策 
　　答袁履善先生 
　　简龙君御 
　　与陈鼎卿 
　　陈鼎卿 
　　答邹吏部孚如书 
　　与王赞夫 
　　与邵少文 
　　与项季舆 
　　与木父 
　　与柯茂倩 
　　与少文 
　　与王赞夫 
　　蔡去疾 
　　王伯无 
　　金元玉 
　　王圭叔方伯 
　　王永叔谏议 
　　王伯夑 
　　王伯度 
　　王伯绳 
　　卢叔度 
　　与梅季豹 
　　李本宁太史 
　　与徐懋吴司理 
　　与冯?岳公祖 
　　与王用敬 
　　与潘景升 
　　与郝仲舆使君 
　　与程仲权 
　　王伯度 
　　答钱简栖 
　　答范东生 
　　答刘以吉驾部 
　　答林孺苞 

　　○与郝大令时在罗峯寺写经 

　　昨至山寺尘襟如涤虚廊闲敞山影逼櫩凭高一送目片雨自远而集爽飒飘舞忽断忽续巳而晚虹含霁彩翠流晖初月在松白云暎水此时觉举体轻安四山閴寂惟闻郎下革履声巳而日入暝坐丈室佛火荧荧与老衲共趺木榻相对挣嘿久之不作话柄庶几白香山所谓一念不生前后际断耳君侯自是大誓愿人即以诤庭为法界喧寂二境不相凌夺未免轩渠野人尚堕黑山活计也使来以付一噱 

　　○荅郝大令送酒 

　　梵网五戒米汁居先习气未除聊复尔耳寺后溪水缥碧溪中巨石数十如饮牛中有一石甚平可列三四坐具上有桃树如偃盖晚凉箕踞其上因携酒呼所知共饮石下斑鱼数百头戢戢波面间投饼饵啖呷翫狎游泳上下信可乐也遂至大醉巳呼寺僧为津梁始得渡首戒之??？心?政恐不免惟日作礼绣如来或得开罪少分也 
</div>
    <div class="pagination">
<a href="汲古堂集_page60.html">上一页</a><span>...</span><a href="汲古堂集_page56.html">56</a><a href="汲古堂集_page57.html">57</a><a href="汲古堂集_page58.html">58</a><a href="汲古堂集_page59.html">59</a><a href="汲古堂集_page60.html">60</a><span class="current-page">61</span><a href="汲古堂集_page62.html">62</a><a href="汲古堂集_page63.html">63</a><a href="汲古堂集_page64.html">64</a><a href="汲古堂集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
