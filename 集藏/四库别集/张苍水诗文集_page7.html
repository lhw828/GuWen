<!DOCTYPE html>
<html>
 <head>
  <meta charset="utf-8"/>
  <title>
   张苍水诗文集 - 第 7 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张苍水诗文集 - 第 7 页/共 10 页
  </h1>
  <div class="content">
   丙戌师溃，泛海将之舟山，道逢富平将军张名振，扈王入闽；从之行。招讨郑成功不奉命，乃劝名振还石浦，与威虏侯黄斌卿为犄角；加右佥都御史。明年，松江提督吴兆胜请以所部来归，斌卿不乐从。张煌言说名振应之，鲁王给印二百道，命煌言监其军。至崇明，飓风覆舟，煌言脱身走，间道归海上。
　　己丑，复集义旅驻上虞之平冈。诸山寨咸事钞掠，煌言独履亩劝税，相安无扰。
　　庚寅，王居舟山，名振当国；召煌言入卫，加兵部右侍郎。辛卯秋，舟山破，扈王再入闽，次鹭门。时成功纵横海上，奉隆武年号；于鲁王，则修寓公之敬而已。惟煌言以名振军为卫，成功因之加礼。煌言极推其忠，尝曰：『招讨始终为唐，真纯臣也』。成功亦曰：『侍郎始终为鲁，与吾岂异趋哉』！
　　癸巳冬，返浙，招军于天台。明年，复会名振之师入长江；登金山，遥祭孝陵，三军恸哭失声，烽火达江宁。以上游师失期，左次崇明。四年，再入长江；掠瓜洲、仪征，抵燕子矶。而所期终不至，遂乘流东下，联营浙海。是年，名振卒，遗言尽以部下归煌言；于是军容始盛。
　　丁酉，王去监国号，通表滇中。戊戌，桂王在云南，遣使间道赴海，封郑成功延平郡王，命煌言为东阁大学士兼兵部尚书（案「桂藩纪年」以为官兵部侍郎兼翰林院学士；「绎史」从之，非也）。七月，监成功军北行。抵羊山，孽龙为虐，海舶碎者百余，义阳王溺焉；乃回舟山修葺。
　　己亥，成功全师犯江宁，煌言以所部数千人并发；谓成功曰：『公不如先取崇明；崇沙，江海门户，悬洲可守。脱有疏虞，进退有据』。不听。以煌言为前军，同提督罗蕴章充长江乡导使。官兵已于金、焦间以铁锁横江，所谓「滚江龙」者；谭家洲岸，皆西洋大炮。煌言出入其间，令善泅者截断滚江龙，将夺上流木城；而舟多为炮所击，不得前。乃登舵楼焚香祝天，以十七舟翦江渡；木城俱溃，直抵瓜洲。明日，成功至；官兵出御，死者千余，乘胜克其城。先是，议师所向；成功欲先江宁，煌言欲先镇江。成功曰：『吾顿兵镇江，金陵援骑朝发夕至，为之奈何』？煌言曰：『吾以偏师由水道薄观音门，金陵将自守不暇，岂能分援他郡』！成功然之，即请煌言往。未至仪征五十里，吏民迎降。六月二十八日，抵观音门；成功已下镇江，水师毕至。七月朔，哨卒七人掠江浦，取之。五日，煌言所遣别将以芜湖降书至。成功虞江、楚援师且至也，请煌言控扼芜湖，以制上游。乃至芜湖，相度形势，一军出溧阳，以窥广德；一军镇池州，以截上流；一军拔和阳，以固采石；一军入宁国，以逼徽州。传檄郡邑，江之南北相率来附：郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、石埭、青阳、泾县、巢县、含山、舒城、庐江、高淳、溧水、溧阳、建平，州则广德、无为、和阳，凡得四府、三州、二十四县。煌言令甚严，诸军肃然，秋毫无犯。所至城邑，考察黜陟长吏，如州牧行部事；江、楚、鲁、卫人士多诣军门受约束，归许起兵相应。亡何，而江宁之败闻；煌言方受徽州降，乃返芜湖。初，煌言语成功曰：『师老易生他变，宜遣诸帅分徇郡邑。金陵出援，我则首尾邀击；如其自守，我则坚壁以待。倘四向克复，收兵鳞集，金陵如在掌中矣』。成功不听。自以为江宁旦夕且下，士卒释戈而嬉，纵饮奏乐。官兵谍知之，以精骑袭破前屯，成功仓卒移帐。质明，军灶未就，官兵倾城出战；众无斗志，成功亦遂乘流出海，并撤镇江之师而去。于是横江之艘，皆属官兵。煌言归路已梗，乃引舟鄱阳。八月七日，与楚师遇而兵溃。焚舟登陆，军士尚数百人；历霍山、英山，登东溪岭。追师奄至，士皆窜，止一僮、一卒。迷失道路，赂土人为导，变服夜行。天明，而踪迹者众，导者亦去；茫然不知所向。念有故人卖药于安庆之高河埠，求一人导至其所；至则，故人他往。而故人之友识为煌言，怜其忠义，教之由枞阳湖出江。渡黄湓，抵东流之张家滩；潜走建德、祁门两山中。煌言方病疟，力疾趋休宁，买棹入严州；恐浙人熟其面，改而山行。自东阳、义乌出天台，以达海壖；树纛鸣角，散亡复集。成功闻之，遣兵来助。煌言巡视海上，有长亭乡者，多田而苦潮；乃募义民筑塘扞之，至今犹蒙其利。寻遣使告败于滇，且引咎；桂王专敕慰问（案此事误，姑依「碑书」之语）。
　　庚子，移师林门；旋军于桃渚。辛丑，入闽，次沙关。成功将谋台湾，已抵澎湖；煌言遣幕客罗子木以书挽成功，谓『军有寸进、无尺退；今一入台，则将来两岛恐不可守：是孤天下之望也』。不听。时成功虽东下，而官兵尚惧其招煽沿海之民，遂有迁界之役；民多不愿，以威胁之，犹迟延不发。煌言顿足叹曰：『弃此十万生灵而争红夷乎』！已而滇中事急，成功方得台，不得行。煌言乃遣职方郎中吴鉏挟帛书入郧阳山中，说十三家使之挠楚救滇；而十三家已衰敝，不敢出。壬寅，滇中陷，成功亦卒；煌言大哭，还军林门。适闽南诸遗臣复谋奉鲁王监国，贻书来商。煌言喜甚，则以书约故尚书卢若腾等劝以大举，并约成功子经勉以「亚子锦囊三矢」之业；复厉兵束装以待。
　　是年，浙督与中朝所遣安抚使，各以书招煌言。煌言复安抚书略曰：『不佞所以百折不回者，上则欲匡扶宗社、下则欲保扞桑梓。乃因国事之靡宁，而致民生之愈戚。十余年来海上刍茭糗糒之供、楼橹舟航之费，敲骨吸髓，可为惕然。况复重之以迁徙，诒以流离；哀我人斯，亦已劳止！今执事既以保兵息民为言，莫若尽复滨海之民，即以滨海之赋畀我。在新朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆；不重困此一方也』。又复督府书曰：『执事新朝佐命，仆明室孤臣；……区区之忱，言尽于此』。是冬十一月，鲁王薨于台（案年谱：甲辰公在舟山，监国卒于海上；年分互异）。煌言哭曰：『孤臣之栖栖有待，徒苦部下相依不去者，以吾主上也；今更何所待乎』！
　　癸卯，遣使祭王。会故将阮春雷据闽之东蚶、长腰各岛，窥福宁；煌言率五十余船往，与之合。适总镇林国梁谋降大清机泄，煌言围之。国梁以炮碎其船，斩煌言之弟嘉言（案煌言有「忆从弟嘉言」诗，在甲辰散军以后。玩其诗意，似未审存亡者。盖嘉言必被擒而死；当时海岛隔绝，故不知殉节确耗也）；复乞援于福宁总兵吴万福，万福遣游击李应先、刘成海等毁东蚶、长腰寨。甲辰三月，煌言与春雷复集百余艘，泊三都、三山等岛。万福约水师总兵夹击，追至大洋，阵斩及溺死者甚众；春雷赴泉州，煌言回浙。
　　六月，乃散军居南田之悬嶴。悬嶴在海中，荒瘠无人烟；山南有■〈氵义〉港，可通舟楫。煌言结茅以居，从者祗罗子木、门生王居敬、侍者杨冠玉（案钮玉樵「觚賸」作罗自牧、杨宝玉；均误）、将卒数人、舟子一人。是时，闽、粤俱靖；惟煌言独存。议者谓煌言不死，海寇且复逞也；朝旨急购之，系累其妻子、族属以待。总督赵廷臣乃遣骑将徐元等诈为僧人服（案「绎史」、「南天痕」：『煌言小校降，欲致煌言为功；走普陀，伪为行脚僧』。则小校，当即徐元也），率健丁潜伏普陀山、朱家尖、芦花嶴，三路伺之。值煌言籴者至，急击之，获其将；使言煌言窜处，出刀胁之。其将赴水死，又杀数人。最后者，乃告之曰：『张公不可得也！公畜双猿觇动静，敌舟在十里外，猿辄鸣树杪，得为备矣』。乃即驾所获船，以夜半至悬嶴；出山之背，攀藤上。煌言坐处置一剑，有警即欲自刎。是夜闻芦苇飒飒有声，急呼从者起；而官兵已入室，不及避。遂就缚，并执子木、冠玉、舟子三人：七月十七日也。比至杭州，廷臣劝之降；煌言正色，惟求速死。廷臣知其意不回，命寄狱中，供帐甚盛；许其旧时部曲得来慰问，官吏愿见者弗禁。杭人争赂守者求入见；或求书，煌言亦应之。九月七日，赴市；遥望凤凰山一带曰：『好山色』！赋绝命词，挺立受刑；年四十五。子木、冠玉、舟子，并从死（案「南天痕」作『子木、冠玉并二水手从死』）。子木名纶，以字行；溧阳人。冠玉，鄞县人（案无名氏撰「张公传」云：『冠玉临刑，当事见其幼，欲释之；冠玉曰：「司马公死于忠，某义不忍独生」！延颈就刃』）。子万祺，先三日死镇江。
　　煌言精于六壬，兵屯东溪岭时，占得四课空陷；方大惊，而追骑已及。籴舟未返，占课大凶；徘徊假寐，梦金甲神来招，与王居敬（案原作王采薇，当系居敬之字；今据「神道碑」改正）言之，言未既而罹难（案「神道碑」：『公被执，居敬以计得脱，后为僧』）。煌言既死，故御史纪五昌、杭人张文嘉、沈璜书等殓之；而鄞人万斯大与朱锡九、锡兰、锡旗、锡昌兄弟复葬之南屏之阴（案「清波小志」：『煌言遗骸及杨、罗二骨，俱为煌言同郡释问石暨武林好义之士所葬』。据是，朱氏兄弟当系杭人）。国朝乾隆四十一年，赐谥「忠烈」。
　　○兵部左侍郎张公传阙名
　　明之亡也，死义者连镳接衽；若播迁穷海而之死靡他、称一代硕果者，则有宋文丞相而后，推明之张司马煌言云。
　　煌言字玄箸，号苍水；鄞县人。远祖当元时逃入高丽，以家世仕宋故。至明初，始归籍甬东，称高丽张氏。高祖伯祥，起家孝廉为令，列「郡志」「孝友」传。父圭璋，号两如；甲子乙榜。母赵孺人，艰于嗣，虔祷关壮缪；生时父梦五色云现，故小字云。幼善病，病辄濒死。六岁就塾，书上口，即成诵。十二，丧母。父判河东鹾、署解州篆，为壮缪故里；煌言谒词下，撰文祭告，以忠义自矢。年十六，补邑弟子员；迅笔皆惊人语。性豪宕，喜声歌、六博，兼致谈兵挟策之徒。父庭训甚严，屡杖之勿改。年二十三，中壬午乡榜；即操选政，弁其集日「铭燕」，名大噪。
　　乙酉，宁绍兵起，蹑屩走台郡，迎鲁藩（讳以海，孝王第八子。癸未兖州破，孝王与世子咸殉；南渡袭封，侨居台州）；授检讨，司诰敕。时豪帅拥兵自卫，目无共主，士骄民困。虽有建白，势不得行。煌言感愤时事，恒声泪俱咽。
　　丙戌六月朔，钱塘师溃；仓卒驰归，拜其父曰：『儿将随主航海』。竟去。监国驻舟山为行在，虽有城郭、人民，而弹丸地孤峙海中，诸豪帅若王之仁、方国安辈或死、或降，余皆市侩、菜佣，惟老将张名振一军独全，且拥戴无二心。煌言依名振，与之协力，希为一成一旅计。张殁，代统其兵；晋少司马。王兵道尔禄以书招之，不应；俾亲属开谕百端，又不应。令其父谕之降，终不应；最后报曰：『儿不孝，宁为赵苞，不为徐庶；大人善自为计』！闻者痛之。
　　舟山破，监国往依闽帅郑成功。其父芝龙，故海中剧盗；崇祯初，受招安，倚海为窟。岁以番舶通日本、琉球、暹逻诸国，积金钱无算。阳奉唐藩，子冒赐姓，跋扈甚；性实恇怯，无大略。丙戌仙霞关不守，芝龙投款，倏而北去。弟郑彩、子成功，踞厦门海岛。以嫌，杀阁部熊汝霖；他若名搢绅之从亡者如钱肃乐、沈宸荃，皆悒怏死。煌言决其无成，不往；独以孤军留浙海。忠信所孚，郑亦敬而爱之，不敢犯也。
　　既闻父亡，一恸而绝；比苏，不再哭。念已破家殉国，父死不葬；又妻子颠连，无以存活：故终其身不畜一姬侍。盖刻厉如此。吏议拒命，久籍其家；家属发京口养赡，冀其来归，而卒不动。初，煌言入海时，遇飓风，舟尽覆；登海岛，饥困待毙。梦神告曰：『饷君侯千年鹿，候十九年还我』！诘朝，果得一黑鹿，炙食之；人尝一脔，历旬不饥。遇他舟至，获免。
　　己亥，郑成功下镇江、犯金陵，煌言亦率其部下楼船，扬帆直抵安庆。未几，成功兵败宵遁。煌言闻报，势不能独留；而江路已截，舍舟从陆。入霍山县境，止一童子相随；纡回山谷间，迷失道。乃赂土人为导，日暮饭脱粟，弃足上靴，易双履，乘月而行。至黎明，走七十里，履不容足，中宵涉水，益加窄，足趾血殷，踵尽裂。腹且馁，望门谋朝餐。凡有问者，皆以「馆师避难」对；村中聚观如堵。导者尚隔水，远见村民之遮道而问也，必谓事露；遽逸去。既失道、复失导，主仆两人步履■〈彳仓〉徨，乡音又异；皆疑为逃卒，盘诘纷然，仍以「馆师」对，久方解。视其中貌厚者胡姓，复赂以金，使导行；强而后可。是日，又行三十里；宿旅店，亦胡族属也。忽胡之弟至，招兄出耳语；良久却入，而曰：『君从海上来，非馆师也』。问何以知之？曰：『顷有十数人过弟舍，予弟固问之，知君为海上人。吾兄弟意本无他，不须过虑也』！胡之老人闻之，亦具鸡黍焉。凌晨，谋所向；佥云：『应从安庆问渡』。当煌言之离芜关而趋江上也，有旧时宾从朱某来谒；叩其近状，云卖药于安庆之高河埠市中。因嘱胡导往其地，令童子先问朱某药室所在；市人见童子之问朱也，觉有异，群踪迹之。市豪徐某、金某皆歙产，夙与朱善；偶从桥上过，闻童子问朱君，市人又踪迹童子，亦觉有异。以数语解散，市人竟去。而朱适他往未返，无居停主，投宿逆旅；媪亦歙人，闻为朱君来，乃下榻。而胡姓导者将于次早别去，势不可留；益怅怅无聊。倏记安庆向有卖稻船往来江南北，必取道枞阳湖；高河之枞阳一水可通，令胡觅便帆渡江出池州，将登九华山，徐图归计。买舟既定，暂止客店。金与徐又自外至，引入空室；问曰：『君得毋姓张乎』？诡曰：『吴姓』。金曰：『不然。君固司马公也。日者与朱某同谒公江上，而军务旁午，余无从晋谒，窃于舟次窥见丰采耳』。遂不讳而告以故。金固要至其家，始通姓名。诘朝，令一何姓者为伴，由枞阳渡黄湓出江，抵张家滩；池州东流县所辖也。再历建德、祁门山中，走休宁；皆何姓所熟识，逐伴同行。惟鸟道羊肠，较霍山尤甚；又患疟，扶病走，头岑岑汗下如雨，蹒跚而前。东、建延袤高山，多小寇出没，或乘夜剽掠；土人相率持兵守岭头，凡过客，皆攫金为费，有戒心焉。将次祁门，江右有兵出屯朱桥；村舍逋逃，商旅裹足。赖同行多歙人，得无他。计程两日，抵休宁，即可买棹溪行，信宿达严陵矣。乃休邑有客兵过，闉闍昼闭；乘间得抵城中，寓徐之诸父善岐黄者家，治具相款。然实认为馆师与其犹子善，而不识其根柢也。兵过，买棹将趋严陵。过新安亭，亭长呵止之；索篙师金，始放行。达街口，有巡司廨逻卒登舟讥察，睥睨久之而去。解维过淳安，乃入浙省。会有文符捉民艇戴兵，纡道走遂安。凡两买棹，才得严郡；而晦迹益难。乃自婺之东、义出天台，以赴海壖；鸟道羊肠，视徽州为更甚。而辛苦艰难，亦复倍之。溯自霍山奔走以来，之安庆、之池、之徽、之严、之婺、之浦江、之义乌、之天台、宁海，计程二千余里；间关百折，志不少挫。归而招集散亡，寄身孤屿；在南田、临亹间，飘泊数年。恒以一剑自随，誓死不贰。
　　甲辰秋，逻者获二卒为导，突往执之。被执登舟，所畜一小猴相向哀鸣，跃入水死。至郡城，提督张待以客礼；角巾葛衣，舆而入。张曰：『张先生何以屡邀而不至』？答曰：『父死不葬，不孝；国难无匡，不忠。不孝、不忠，羞见江东』！劝之降，不答。次日，送之赴省；前此投诚诸将卒送者几千人，齐声号恸。煌言神色自若，出西门，曰：『姑缓』！望北四拜，辞阙也；望郭门四拜，辞乡也。随与岸上送者拱手而别。登舟，左右翼而行，虑其赴水；笑曰：『无庸！此非我死地』！至武林，处于旧府。时总督赵劝之降甚力，始终不答。自被执，即不食；日赋诗自娱。守者叩头哀恳，煌言徐曰：『既办一死，何苦累若等』！乃复食，亦惟啖时果数枚而已。一日，督院赴馆，蹙额曰：『老先生部文到矣』！煌言即起。肩舆至官巷口，口占曰：『我年四十五，今朝九月七；含笑从文山，一死万事毕』。端坐于地而正命焉。会城义士朱亶生、张文嘉等葬其遗骸于西湖南屏山（杭人称为南屏先生）净慈寺左邵皇亲坟翁仲后之左侧，遥与岳武穆、于忠肃两墓相望。煌言诗：『西子湖头有我师』；从初志也。夫人董，先死；子万祺，前三日亦被刑于京口。幕客句容罗纶、鄞人杨冠玉，与煌言同死；俱葬于左右，三冢巍然。杨冠玉者，大家后裔；与煌言比邻。父母死，从之海上。临刑，当事见其幼，欲释之；冠玉曰：『司马公死于忠，某义不忍独生』！延颈就刃。今寒食酒浆、春风纸蝶、岁时浇奠不绝；而部曲过其墓者，犹闻野哭云。
　　自丙戌至甲辰，盖十九年矣。煌言死而明亡。
　　林时对曰：公幕客王畏斋，黄岩诸生；今披缁，名超遯。语余云：『公被执前一日，梦金甲神持符，称奉上帝命召公。次早，告畏斋，詑其异。俄有白气一缕，直冲至所居茆厂；畏斋亲见之。夜半子时，即蒙难』。呜呼！公之生死，固非偶然也。
　　卢宜曰：苏子卿之使漠北也十九年，公之处海上也亦十九年。而公所历，有倍难者；其一生一死，固可勿论也。公少白晰，美丰姿；后乃高颧长髯，岳岳千仞。宜家去公宅仅三、四十武，幼时犹及亲公色笑。知之最详，亦最确当。执公时，得一箧满，中皆书札；提督张虑连染滋祸，取火焚之。适里中朱氏妇在署中为女红师，乞得公诗文名「奇零草」两帙；今与「北征记」、「祭张侯服（名振字）文」、「答王招抚、王兵道、赵督院书」并传于此。然则天地之正气，固鬼神所呵护也。公诚文山之后一人而已；尝考文文山小字云孙，而公降生之兆，适与文山同，是又一奇也（张美翊案曰：见「续表忠记」）。
　　○张公苍水传沈冰壶
　　张公煌言，字玄箸，号苍水；浙之鄞县人，宋相知白之裔也。父圭章，天启甲子举人，官至刑部郎。
　　公生而颀岸，秀眉削面。吐音如洪钟；目瞳炯炯有光，顾盼非常。轻财结客，喜陈法务。瑰玮大节，不修边幅细行，渔酒色。时时从博徒游，掷立尽，辄大噱称快为笑乐，数私斥卖其生产。刑部公恨之，不能禁也。然风骨棱棱，不可一世；识者早以国士许之。年十六，补邑诸生。庄烈帝以天下乱，欲诸生习武备；着令试文后，较射。一时诸生非素习，多仓卒应故事，观者皆匿笑不止；公引满，三发皆中，一时惊服。膺壬午乡荐。
　　申、酉两都之变，旧臣奉鲁王监国于绍兴，郡人钱忠介公肃乐举兵应之；公与同事，受翰林院编修。丙戌，浙东师溃，鲁王航海，公依肃虏伯黄斌卿于翁洲。次年，我松江提督吴胜兆阴与吴中士绅定谋复归明；鲁王命定西侯张公名振往援，公以侍讲兵科给事中拜右佥都御史，持节监其军。至崇明，遇飓覆舟，几被获；匿于房师故诸暨令钱公世贵所，得免，间道归海上。戊子，移军上虞之平冈山，与四明山王少司马翊相犄角。焚上虞，破新昌，浙东列城为之昼闭。
　　庚寅，鲁王入居翁洲，公朝见。次年，翁洲破，扈王至闽海。时延平王郑成功遥奉永明正朔，王居金门为寓公而已。癸巳冬，返浙；复监定西侯军北。櫂入长江，登金山，遥祭孝陵，三军皆恸哭失声；定西侯题诗山寺，公属和。一时军声大振；以上游师未至，左次崇明。甲午，复入长江；掠瓜仪、抵燕子矶，金陵震动。终以孤军无应，迄无成功；乃乘流东下，联营浙海。
　　戊戌，永明王自滇中遣使授公为兵部左侍郎兼翰林院学士。我总督郎廷佐寓书招降，公答书曰：『夫揣摹利钝、指画兴衰，庸人听之或为色变；而忠贞之士则不然。其所争者天经地义，所图者国恤家雠，所期者豪杰事功、圣贤学问；以故毡雪自甘、胆薪弥厉，而卒以成功，古今来不可胜计。如仆者，将略原非所长，祗以读书知大义，痛忿虏氛；左袒一呼，甲盾山立。区区之心，以济则赖君之灵，不济则全臣之节；岂繁词曲说足以动其心哉！乃执事俨然以书通，似仆亦庸庸者流，可以利钝、兴衰动者。譬之虎伥戒途、雁奴伺夜，既受其役，竟忘其哀；在执事固无足怪，而仆闻之，发且冲冠矣。且执事固我朝勳旧之裔，而辽左死事之孤也。念祖宗之厚泽，宜何如悲伤；痛父母之深雠，宜如何报雪！稍转一关，不失中兴人物。甚为执事不取也』云云。是年七月，从成功北伐。抵羊山，复遇飓覆舟，返櫂。
　　踰年夏五月，成功以公练习江上形势，令率所部数千人为前驱。次崇明，公谓成功曰：『崇沙，江海门户也，且悬洲可守。盍先定之，进退可以有据』？成功不听；后卒为守将梁化凤所袭，始悔不用公策云。将取瓜步，时金、焦间铁索横江，夹岸置西洋大炮；公扬帆逆流而上，风息行迟，炮声雷鍧，洪波为沸，水军伤者甚众，且进且却。公叱舟人冒险径进，同■〈舟宗〉继之；时得入者仅十七舟，而十三舟皆公辖也。于是直薄瓜洲城下。次日，成功师始至会战，斩获我满、汉兵无算；乘胜入其城。成功即欲取金陵，公请先京口；成功曰：『奈金陵援师朝发夕至何』？公曰：『吾以偏师先捣观音门，则金陵夺魄，将谋自救不暇，岂能分援他郡』！成功然之，且以直达芜湖为约。未至仪征，吏民賫版图迎降五十里外。公纪律甚严，濒江小艇载果蓏贸易如织，若不知有兵者。六月二十八日，抵观音门；而成功于二十四日下京口矣。七月朔，公哨卒仅七人掠江浦，取之。初五日，公所遣先往芜湖别将以降书至。成功谓公曰：『芜关居江、楚下流，为江介锁钥重地；倘金陵不旦夕下，则江、楚之援日至可虞也。非公遏之不可』！遂行。
　　传檄郡邑，江之南北皆归附恐后；府则太平、宁国、池州、徽州，州则广德、无为、和阳，县则当涂、芜湖、繁昌、宣城、宁国、南陵、太平、旌德、贵池、铜陵、东流、建德、青阳、石埭、泾、巢、含山、舒城、庐江、高淳、江浦、溧水、溧阳、建平，旬日间凡得四府、三州、二十四县。当是时，公所过兵不血刃，吏民争持牛酒以献；深山穷谷中遗老来见日数辈，竟莫测所自来。公皆款颜慰劳，莫不叹息泣下。每入城，必先谒先圣庙，坐明伦堂，招诸生，勉以忠孝大义，不宜忘三百年养士之报；莫不人人思奋。而江、楚、鲁、卫豪杰亦诣军门，愿受约束为响应。公亦自以为功在旦夕，相度形势，一军出溧阳，以窥广德；一军镇池州，以扼上流；一军据和州，以固采石；一军入宁国，以偪新安。无何，而金陵之败书闻矣。初，成功之既取京口也，公谓『兵贵神速；若从水道进师，巨舰逆流，迟拙非策，使敌得为备』。而成功竟从水道进。及围金陵，复上书成功，谓『屯兵坚城，师老易生它变。宜激励将士，一鼓下之；不能，则宜分遣诸帅，尽取畿辅旁郡。若城中出援，我师首尾邀击；如其自守，我则坚垒以待。俟四面克复，乃以全力注之，蔑不济矣』。而成功狃于屡胜，士皆释兵而戏。我师谍知之，出不意，发轻骑掩击之；人不及甲，遂大败。公方在宁国受新安降，报至，乃返芜湖；时七月二十九日也。初意师即挫，未必遽登舟；即登舟，未必遽扬帆；即扬帆，必且复守京口。故弹压列城，无有变志。我帅郎廷佐、哈哈木、管效忠等以书相招，峻词拒之。遣人至成功所，请『立益百艘相助，天下事尚可图也』；而成功竟踉跄归海矣。北艘千余截于下流；归路既梗，公计江、楚败问未至，姑引舟趋鄱阳，以为后图。八月七日，次铜陵，与楚师遇，兵溃。有言英、霍山寨可投者，乃焚舟登陆。霍之阳山寨方就抚，拒不纳；将之英之将军寨。公精六壬，占数世应皆空，大惊；俄而追师突至，士卒皆窜去。公单骑脱走，止一僮、一卒相随。崎岖山谷迷失道，厚赂土人，得导以出。变姓易服，夜行晓伏。遇故人之友金生、徐生阴左右之，始得全。方病疟，力疾奔走，间道至安庆，之池，之徽，之严，之浦江、义乌，之婺，之天台、宁海，得达海壖，计程二千余里；足指血殷，踵尽裂。当是时，索公急；有诣军门自称曰：『我明朝张司马也，来就死』。谈笑受戮。一时啧啧，皆哄传为公已死；而不知实阴为公规脱死者也。
　　公既归，树纛鸣角，散亡复集。庚子，驻师林门。辛丑，入闽海。上启鲁王，陈恢复大计；劝其亲征，使天下晓然知报雠雪耻之心。时成功方经营台湾，与红夷构难，不复措意中原；公遣客罗子木寓书谏之曰：『殿下东宁之役，岂诚谓外岛可以创业开基哉！不过借以栖息文武将吏家室，使免内顾忧。自古未闻以辎重、眷属置之外夷而后经营中原者，所以识者危之。况大明之倚重于殿下，以殿下之能雪耻复雠也。区区台湾，何与于赤县、神州？而暴师半载，使壮士涂肝脑于火轮、宿将碎肢体于沙碛；生既非知、死亦非忠，亦大可惜矣！且今日普天之下，止思明州一块干净土；何啻桐江一丝，系汉九鼎！故思明者，根柢也；台湾者，枝叶也。无思明是无根柢矣，能有枝叶乎？古人云：「宁进一寸死，毋退一尺生」。倘寻徐福之行踪、踵卢敖之故迹，纵偷安一时，必贻讥千古。即观史载陈宜中、张世杰两人褒贬，可为明监；殿下宁不自爱乎！夫虯髯一剧，祗是传奇滥说；宁有扶余足王乎？若箕子之君朝鲜，又非可语于今日也』。成功卒取台湾，复作「感时」诗四首以讽。
　　迁界令下，公痛万姓流离，予我安抚书云：『但使残黎朝返，则不佞夕挂高帆。十洲三岛，莫非生聚教训之区；尝胆卧薪，别有扶危定倾之计。何忍重困此一方民也』！
　　明年，永明王为吴三桂所害，宗室、勳戚皆死；惟吉王自缢以殉，太后、中宫送北为尼。公复上启鲁王，乞速正大号以存正统；不果。俄而成功即世，鲁王亦薨；公愤悒不得志，复归浙海，居悬嶴。悬嶴在海中，荒瘠无居人。山南有■〈舟宗〉港，可通舟；其阴则峭壁千寻，林木蓊翳。公结茅其中，人莫能窥；从者惟罗子木、杨冠玉，余惟舟子、役人而已。
　　甲辰，我圣祖仁皇帝即位之三年，是时海宇宁谧，郑经东匿不出，八闽安澜；独公风帆浪楫，傲岸于明、台之间。议者益忌公，于是索公愈甚，械系公之妻子、族属，悬重赏购之。公之校降于我朝者，欲致公以自效，与其徒数人伪为行脚僧，投普陀山寺。会公遣籴舟至，以其僧也昵之，竟为所缚；胁告公处，击杀过数人，而后肯言。曰：『虽然，公不可得也。公所居畜双猿，时缘木杪以候动静；船在十里之外，则猿见急号，公得为备矣』。乃从中宵绕山之背，暗中猿不及觉。遂执公，并及子木、冠玉、舟子三人；时七月十七日也。方籴舟未返，公占数，主有非常之变；裵■〈裵，回代非〉假寐，竟及于难，岂非命乎！十九日，公至宁波，方巾葛衣，乘肩舆而入；观者啧啧叹息，同于昼锦。入提督府顾盼，谓人曰：『此沈相国第也，我昔曾会文于此。今忽忽二十年后，不胜丁令威化鹤归来之恸耳』！张帅举酒属公，公曰：『父死不能葬、国亡不能救，死有余辜。今日之事，速死而已』！八月，送至会城；作诗辞故里曰：『义帜纵横二十年，岂知闰位属于阗！桐江空系严光钓，震泽难回范蠡船。生比鸿毛犹负国，死留碧血欲支天。忠贞自是孤臣事，敢望他年青史传』！其二曰：『国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，敢为丹心借一枝！他日素车东浙路，怒涛岂必属鸱夷』！既至，供帐如上宾，公南面坐。故时部曲降我朝者，虽参将、提镇，皆行庭谒礼。司道、郡县至者，公但拱手，不起；一时皆望公为天神。士民欲得睹公面为幸，赂守者络绎不绝；求翰墨者，积几案如山，公称情挥洒应之，无倦色。作歌书狱壁曰：『呜呼！沧海扬尘兮日月盲，神州陆沈兮陵谷崩。余生则中华兮死则大明，寸丹为重兮七尺为轻。惟彼文山兮亦羁绁乎燕京，黄冠故乡兮非余心之所馨！等鸿毛于一掷兮，何难谈笑而委形。念先人在浅土兮，忠与孝而无成；繄嗣子之牢笼兮，痛宗祀之云倾！已矣乎！荀琼谢玉兮亦有时而雕零，余之浩气兮化为风霆与日星。尚足留纲常于万祀兮，垂节义于千龄，何分孰为国祚、孰为家声！歌以言志兮，肯浮慕乎箕子之贞；若以拟夫「正气」兮，或无愧乎先生』。九月七月，公诣市；复赋绝命诗曰：『我年适五九，复逢九月七；大厦已不支，成仁万事毕』。遂死；年四十五。武林张文嘉、石门吕光轮、甬江万斯大与僧超直葬之南屏之阴，符公「三席」、「一枝」志也（公忆西湖诗亦云：『梦里相逢西子湖，谁知梦醒却馍糊；高愤武穆连忠肃，参得新祠一座无』？似非偶然。故「志铭」有『一时发言，皆同谶语』云）。公娶董氏，陷狱中，久之得解。子万祺，先公三日戮于京口；以再从子鸿福为嗣。所着有「奇零草」、「冰槎集」。
　　子木、冠玉、舟子皆从死。子木名纶，溧阳人。己亥之役，谒公于江宁，陈山川形势甚悉。公异而欲留之；曰：『亲在，未敢以身许人也』。既而从成功招，将徇吴会；会成功兵败欲还，子木遮说，不肯留。于是奉其父，随军浮于海。未几，父苦风涛眩晕，奉之北归；次闽之三山，猝遇我兵，子木以死卫父，斗逾时，矢集铠如蝟，坠水得出，而父竟就缚以去。子木恸哭呕血，流离跋涉，百方求出奇计以救父，卒不得父音耗，乃复投公营。膂力绝人，能诗；与公相倡和，悲歌慷慨，有古烈士风。冠玉，鄞人，年少、美姿容，谐媚谨愿。公绝爱幸之，卧起、饮食必与共居。恒邑邑，得冠玉立解。及公被难，流连不忍去；旗人有艳而欲得之者，坚不可。乃同被害。
　　论曰：华亭徐孚远（闇公），公同年生也；叙公「奇零草」，引「梁史」：江陵沦陷，王子珩以一州之力声义抗旌，虽兵败身执，益以复雠为事，终不北面于陈。陈庆之以兵八千北伐，乘胜下元魏数十城，直据洛阳；及势失兵熸，间行得达江南。此二人者，其行事与公绝相似，而其志与日月争光。则徐公又拟之诸葛武侯、文信国矣。夫公之才远不及武侯，望亦逊于信国；而时之艰、境之奇，则更甚于武侯、信国。自丙戌航海、甲辰就执，三度闽关、四入长江，两遭覆溺，首尾十有九年；其经营为倍蹇矣。己亥之役，功在漏刻而复败之，天也！然而谈其事者，迄今犹檩檩有生气，何耶？
　　张美翊案曰：冰壶字清玉，号梅史；山阴岁贡生。性孤峭，于时寡合；熟于胜国诸老轶事。曾举乾隆鸿博，报罢（寿镛案：蹇叟校及沈传，托其友余霖检查「山阴县志」；余书云：『沈冰壶，见「县志」卷十五「乡贤」传云：「性孤峭，喜博览。家贫无书，恒借书披阅。有所着述，以一缸贮之，往往为人取去；最熟胜国诸老轶事。着有「古调自弹集」；今原书犹在』。可想见蹇叟旁搜之勤矣）。
　　○有明兵部左侍郎苍水张公墓志铭黄宗羲
　　语曰：『慷慨赴死易，从容就义难』。所谓慷慨、从容者，非以一身较迟速也。扶危定倾之心，吾身一日可以未死。吾力一丝有所未尽，但不容已；古今成败利钝有尽，而此不容已者，长留于天地之间。愚公移山、精卫填海，常人藐为说铃，贤圣指为血路也。是故知其不可而不为，即非从容矣。
　　武林张文嘉、甬水万斯大与僧超直葬苍水于南屏之阴。余友李文允谓：『文山属铭于邓元荐，以元荐同仕行朝也。今行朝之臣无在者，苍水之铭非子而谁』？余乃按公「奇零草」、「北征录」及公族祖汝翼世系，次第之以为铭。
　　公讳煌言，字玄箸，别号苍水；宋相张知白之裔也。曾孙集贤修撰袭，自沧州徙平江；集贤子吁，又自平江徙鄞。九传至景仁，避元末之乱，泛海至高丽；洪武初，始返乡里。又四传，而张氏以雍睦名。长伯祥，举成化癸卯贤书；次珽、次玠、次璟，里人以孝友名之。玠生锡，锡生淮，淮生尹忠，尹忠生应斗。应斗生圭章，字两如，天启甲子举人，仕至刑部员外郎；公之父也。妣赵氏，封宜人。公幼颇跅弛不羁，好与博徒游，无以偿博进，则私斥卖其生产；刑部恨之。然风骨高华，落落不可一世。年十六，为诸生。时天下多故，上欲重武，试文之后试射。诸生从事者新，射莫能中；公执弓抽矢，三发连三中，暇豫如素习者。观者以为奇。崇祯壬午，举乡试。
　　东江建义，公与钱忠介同事，授翰林院编修；出筹军旅，入典制诰。丙戌，师溃，公泛海依肃鲁于翁洲。明年，松江吴胜兆反，公以右佥都御史持节监定西侯军以援之；至崇明，飓风覆舟，公匿于房师故诸暨令家以免，得间道归海上。又明年，移节上虞之平冈山寨，与王司马相犄角；焚上虞、破新昌，浙东列城为之昼闭。庚寅，翁洲为行在，公复从之。翁洲堕，扈跸至闽海。时闽事主于延平，遥奉桂朔，监国为寓公而已；公激发藩镇，改鷁首而北之。癸巳冬，返浙。明年，复监定西侯军，入长江，登金山，遥祭孝陵，三军皆恸哭失声；爟火通于建业，题诗兰若中。以上游师未至，左次崇明。顷之，再入长江，掠瓜、仪，抵燕子矶，南都震动；而师徒单弱，中原豪杰无响应者，亦遂乘流东下，联营浙海。
　　戊戌，滇中遣使授兵部左侍郎兼翰林院学士。延平北伐，公监其军；碇羊山，孽龙为祸，海舶碎者百余，义阳王溺焉。羊山者，海中小岛，群羊乳其上，见人了不畏避，然不可杀；杀之，则风涛立至。军士不信，执而烹之，方熟而祸作。于是返旆。
　　明年五月，延平全师入江，公以所部义从数千人并发。至崇明，公谓延平：『崇沙，江海门户，悬洲可守，不若先定之为老营；脱有疏虞，进退自依』。不听。将取瓜州，延平以公为前茅。时金、焦间铁索横江，夹岸皆西洋大炮。炮声雷鍧，波涛起立，公舟出其间。风定行迟，登舵楼，露香祝曰：『成败在此一举。天若祚国，从枕席上过师；否则，以余身为齑粉，亦始愿之所及也』！鼓棹前进，飞火夹船而堕，若有阴相之者。明日，延平始至，克其城。议师所向，延平先金陵，公先京口。延平曰：『吾顿兵京口，金陵援骑早发夕至，为之奈何』？公曰：『吾以偏师水道薄观音门，金陵将自守不暇，岂能分援他郡』？延平然之，即请公往。未至仪真五十里，吏民迎降。六月二十八日，抵观音门。延平已下京口，水师毕至。七月朔，公哨卒七人掠江浦，取之。五日，公所遣别将以芜湖降书至。延平谓：『芜城上游门户，倘留都不旦夕下，则江、楚之援日至；控扼要害，非公不足办』！七日，至芜湖。相度形势，一军出溧阳以窥广德、一军镇池郡以截上流、一军拔和阳以固采石、一军入宁国以偪新安。传檄郡邑，江之南北相率来归：郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和阳，凡得府四、州三、县二十四。江、楚、鲁、卫豪杰，多诣军门受约束，归许禡牙相应。当是时，公师所过，吏人喜悦，争持牛酒迎劳。父老携杖炷香、挈壶浆以献者，终日不绝。见其衣冠，莫不垂涕。
　　亡何，而金陵之败闻。公方受新安之降，乃返芜湖。初，公语延平：『师老易生他变，宜遣诸帅分巡郡邑。留都出援，我则首尾邀击；如其自守，我则坚壁以待。四面克复，收兵麇至，金陵如在掌中矣』。延平不听；自以为功在刻漏，士卒释兵而嬉，樵苏四出，营垒为空。大兵谍知，以轻骑袭破前屯，延平仓卒移帐；质明，军灶未就，大兵倾城出战。兵无斗志，大败。延平亦遂乘流出海，并撤京口之师而去。公之闻败也，亦谓虽挫，未必遽登舟；即登舟，未必遽扬帆；即扬帆，必且退守镇江。故弹压列城，无有变志。遣人至延平，请『益百艘，天下事尚可为化』。已而知其不然。大兵千余艘截于下流，归路已梗；引兵趋鄱阳，以集散亡。八月七日，次铜陵，与楚师遇，兵溃。有言英、霍山寨可投者，乃焚舟登陆，士卒尚数百人。十七日，入霍山界。县有阳山寨，在山巅，可容万人，饶水泉，故义师所据，已受招抚。闻公至，拒之。英山有将军寨，转而至彼；渡东谿岭，追师奄至。士卒皆窜，公相依只一僮、一卒，迷失道；土人止之，公赂土人为导，变服夜行。天明而踪迹者众，导脱身去，踪迹者得赂乃解。然茫然不知去向，念有故人卖药于安庆之高河埠，求一人导至其所。至则故人他往；而故人之友识公为张司马，怜其忠义，导公由枞阳湖出江，渡黄湓，抵东流之张家滩。陆行建德、祁门两山中，公方病疟，力疾零丁；至休宁，买棹入严陵。浙人熟公面目，改而山行，自婺之东、义，出天台，以达海壖。树纛鸣角，散亡复集。
　　庚子，驻师林门。辛丑冬，入闽海，遣客罗子木至台湾，责延平出师。时延平方与红夷构难，殊无经略中原之志。公作诗诮之云：『中原方逐鹿，何暇问虹梁』？明年，滇事败，延平师既不出，公复归浙海。
　　甲辰，散兵居于悬嶴。悬嶴在海中，荒瘠无居人；山南多■〈氵义〉港通舟，其阴巉岩峭壁。公结茅其间，从者为罗子木、杨冠玉，余惟舟子、役人而已。于时海内承平，滇南统绝，八闽澜安；独公风帆浪迹，傲岸于明、台之间。议者急公愈甚，系累其妻子、族属以俟。公之小校降，欲致公以为功；与其徒数十人，走补陀，伪行脚僧。会公告籴之舟至，籴人谓其僧也，昵之。小校出刀以胁籴人，令言公处，击杀数人，而后肯言。曰：『虽然，公不可得也。公畜双猿以候动静，船在十里之外，则猿鸣木杪，公得为备矣』。小校乃以夜半出山之背，缘藤踰岭而入，暗中执公，并及子木、冠玉、舟子三人：七月十七日也。十九日，公至宁波。方巾葛衣，轿而入；观者如堵墙，皆叹息以为昼锦。张帅举酒属公曰：『迟公久矣』！公曰：『父死不能葬、国亡不能救，死有余罪；今日之事，速死而已』！后数日，送公至省，供帐如上宾。公南面坐，故时部曲皆来庭谒。司道郡县至者，公但拱手，不起；列坐于侧，皆视公为天神。省中人赂守者得睹公面为幸。翰墨流传，视为至宝；每日求书者，堆积几案，公亦称情落笔。九月七日，幕府请公诣市。公赋绝命诗：『我年适五九，复逢九月七；大厦已不支，成仁万事毕』。遂遇害。子木、冠玉、舟子三人，皆从死。子木名纶，溧阳人；冠玉，鄞人。公生于万历庚申六月初九日，年四十五。娶董氏，子万祺，先公三日戮于镇江；今以再从子鸿福为后。
　　公精于六壬，兵屯东谿岭，占得四课空陷；方大惊，而追骑已及。籴舟未返，占课大凶，主有非常之变；徘徊假寝，卒遭束缚。间尝以公与文山并提而论，皆吹冷焰于灰烬之中，无尺地一民可据；止凭此一线未死之人心，以为鼓荡。然而形势昭然者也，人心莫测者也；其昭然者不足以制，其莫测则亦从而转矣。惟两公之心，匪石不可转；故百死之余，愈见光彩。文山之「指南录」、公之「北征录」，虽与日月争光可也。文山镇江遁后，驰驱不过三载；公丙戌航海、甲申就执，三度闽关、四入长江，两遭覆没，首尾十有九年。文山经营者，不过闽、广一隅；公提孤军，虚喝中原而下之：是公之所处为益难矣。
　　公父刑部尝教授余家，余诸父皆其门人；至余与公，则两世之交也。念昔周旋鲸背蛎滩之上，共此艰难；今公已为千载人物，比之文山，人皆信之。余屈身养母，戋戋自附于晋之处士，未知后之人其许我否也？
　　铭曰：庐陵之祠，四忠一节。文山自许，俎豆其列。谁冠貂蝉，增此像饰！曰惟信公，终焉是揭。西湖之阳，春香秋雾。北有岳坟，南有于墓；公亦有言，窀穸是附。同德比义，而相旦暮。前之庐陵，后之甬水；五百余年，三千有里。一时发言，俱同谶语；天且勿违，成人之美。
　　○明故权兵部尚书兼翰林院学士鄞张公神道碑铭全祖望
　　世祖章皇帝之下江南也，浙东拒命，虽一岁遽定，而山海之间告警者尚累年。吾宁之首事者，为钱、沈二公；其间相继殉节者四十余人，而最后死者为尚书张公。
　　方钱忠介公之集师也，移檄会诸乡老，俱未到；独公先至。忠介相见，且喜且泣。既举事，即遣公迎监国鲁王于天台；王授公为行人。至会稽，赐进士，加翰林院编修，兼官如故；入典制诰，出筹军旅。公虽与忠介共事，而持议颇不尽同。闽中颁诏之使至，议开读礼；张公国维与熊公汝霖为一议，朱公大典与忠介为一议。公出揭，以为当如张公之言；因请自充报使入闽，以释二国之嫌。王从之。及自闽还，累有建白，不见用。
　　江干之破也，公泛海入舟山；道逢富平将军张名振扈王入闽，公从之。既至，招讨使郑成功以前颁诏之隙，修寓公之敬于王，而不为用。公劝名振还石浦招散亡，以谋再举；乃偕还，王加公右佥都御史。时威虏侯黄斌卿守舟山，名振以石浦之军与为犄角。明年，松江提督吴胜兆请以所部来归，斌卿心不欲往；而都御史沈公廷扬、御史冯公京第与公并劝名振应之，遂监其军。以行至崇明大风覆舟，沈公死之，公与名振等皆被执；有百夫长者识公，导之使走，乃得至公之故壬午房考知诸暨县钱氏。七日，间道复归舟山。
　　时忠介已奉王出师于闽，浙东之山寨亦群起遥应之；公乃集义从于上虞之平冈。山寨之起也，因粮于民；民始以其为故国也，共饷之。而其后遂行抄掠，民苦之。其不以横暴累民者，祗李公长祥东山寨、王公翊大兰山寨与公而三；履亩输赋，余无及焉。
　　庚寅，闽师溃，诸将以王保舟山，名振当国，召公以所部入卫；加公兵部右侍郎，兼官如故。辛卯，浙之提督田雄、总兵张杰、海道王尔禄并以书招公，公峻辞拒之。
　　是秋，大兵下舟山；名振奉王亲捣吴淞以牵制舟山之师，拉公同行。舟山陷，公扈王再入闽，次鹭门。时郑成功军甚盛，既不肯奉王；诸藩畏之，亦莫敢奉王。而公独以名振之军为王卫，时时激发诸藩，使为王致贡。然公极推成功之忠，尝曰：『招讨始终为唐，真纯臣也』。成功闻之，亦曰：『侍郎始终为鲁，亦岂与吾异趋哉』！故成功与公所奉不同，而其交甚睦。
　　癸巳冬，复间行入吴淞。寻招军于天台，次于舟山。明年，军于吴淞，会名振之师入长江，趋丹阳，掠丹徒；登金山，望石头城，遥祭孝陵，三军恸哭失声，烽火逮江宁。时上游故有宿约而失期不至，左次崇明。顷之，再入长江；掠瓜洲，侵仪真，抵燕子矶。而所期终不至，复东下，驻舟山。是役也，诚意伯刘孔昭亦以军会；或曰：『孔昭，南都之乱臣也；公何以不绝之』？公曰：『孔昭罪与马、阮等；然马、阮再卖浙东，而孔昭以操江亲兵栖迟海上者盖累年矣，则其心尚有可原。倘疾之已甚，使为马、阮浙东之续，将何补乎』！闻者服之。
　　是年，名振卒；遗言以所部付公。自公平冈入卫之后，部下不满三百；至是始盛。乙未，成功贻书于公，谋大举。丙申，公军于天台；是冬，军于闽之秦川。丁酉，大兵迁舟山之民，公还军舟山。时王已去监国号，通表滇中。戊戌，滇中遣使加公兵部左侍郎兼翰林院学士。江督郎廷佐以书招公，公峻辞拒之。是年七月，成功以师会公北行，仍推公为监军；泊舟羊山。羊山多羊，见人驯扰不避，然不可杀；杀之，则风涛立至。至是，军士不信，杀而烹之；方熟而祸作，碎船百余，义阳王溺焉。复还军舟山治舟。
　　明年五月，成功会公于天台；悉师以行，游军至于鄞之东鄙。师次崇明，公曰：『崇沙，江海之门户也，且悬洲可守；不若先定之，以为老营。倘有疏虞，进退可依也』。不听；而请公以所部为前军，向瓜洲。时大兵于金、焦间，以铁索横江；所谓「滚江龙」者也。谭家洲岸，皆西洋大炮雷鍧。而公孤军出其间，成功遣水师提督罗蕴章以所部助；公又令善泅水者断滚江龙，而支军进夺谭家洲炮。相约滚江龙既断，则公即进踞上流，夺其木城以夹击之。滚江龙虽断，然舟多应炮而没，不得前。公登舵楼，焚香祝天，飞火夹船而堕，遂以十七舟竟渡。公渡，而谭家洲守炮者亦走，木城俱溃，操江都御史朱衣祚被擒。明日，成功始至。城中出战不利，提督管效忠走；攻城，克之。议师所向，成功欲直趋江宁；公请先取镇江。成功恐江宁之来援也，公曰：『吾但以偏师水道薄观音门，彼将自守不暇，何援之为』！成功即请公行。未至仪征五十里，士民迎降。六月二十七日，成功来告镇江之捷，公兼程昼夜进。次日，抵观香门；而致书成功，请以步卒陆行赴白下。时江督郎廷佐惧甚；不意成功卒以水道来，大兵之征黔者凯旋闻信，倍道而至，入同守城，于是严备已具。七月朔，公哨卒七人乘虚入江浦。初四日，成功水师方至；次日，公所遣别将以芜湖降书至。成功谓『芜湖为江、楚所往来之道，请公往扼之』。公颇以成功年少恃勇为忧，欲留军中，与之共下江宁而后发；辞之不得。乃至芜湖，相度形势，一军出溧阳，以窥广德；一军镇池州，以遏上流之援；一军拔和州，以固采石；一军入宁国，以逼东、道、休、歙诸城。大江南北相率来归，其已下者：徽州、宁国、太平、池州四府，广德、和、无为三州，当涂、芜湖、繁昌宣城、宁国、南宁、南陵、太平、旌德、贵池、铜陵、东流、建德、青阳、石埭、泾、巢、含山、舒城、庐江、高淳、溧水、溧阳、建平二十四县。初公之至芜也，军不满千、船不满百，但以大义感召人心。而公师所至，禁止抄掠。父老争出，持牛酒犒师；扶杖炷香，望见衣冠，涕泗交下，以为十五年来所未见。濒江小艇，载果菰来贸易者如织；公军入，以船板援之而上江滨，因呼为「船板张公之军」。公所至城邑，入谒先圣。遗臣、故老赴见者，角巾抗礼，抚慰恳至；守令则青衣待罪，考其政绩而去留之。远方豪杰，延问策画，勉以同仇；多有订师期而去者，日不暇给。于是徽州降使方上谒，而江宁之败问至。初，公贻成功书，以『师老易生他变；宜遣诸将，分取句容、丹阳诸城邑。如白下出援，则首尾夹击之；如其自守，则坚壁以待。倘四面克复，收兵日至，白下在掌中矣』。成功以累捷，又闻江北如破竹，谓城可旦夕下；虽有遣水师提督罗蕴章招抚吴会之命而未行，但命八十三营牵连立屯，安设云梯、地雷，并造木栅。而苏松总兵梁化凤等以马步兵相继至，浙之驻防兵亦来援；长驱入城，莫之遏者。前锋将余新锐而轻，士卒樵苏四出，营垒一空。化凤谍知之，以轻骑袭破前屯，擒新以去；成功仓卒移帐。质明，军灶未就，大兵倾城而出，诸营瓦解。成功之良将甘辉亦以马踬被擒，死之；军遂大溃。初，议取崇沙，甘辉之言与公合；及议遏苏、常援兵，辉言亦与公合。而成功皆不听，以致败。公之闻信也，以为虽败，未必遽登舟；虽登舟，未必遽扬帆；虽扬帆，亦必入镇江以图再举。故弹压列城，秘不使诸将知；而更贻成功书，以为『胜负兵家之常，乞益百艘以相助』！不知成功并撤镇江之师，竟入海。先是镇江之捷，漕督以师援江宁，中道溺死；松帅马逢知密以书请降，其自巡抚而下皆欲出走，故公劝成功持久以观变。既不得请，江督郎廷佐等复以书招公，公峻辞拒之；廷佐乃发舟师，以扼公归路，期必得公而后已。公与诸将议，以下流已梗，而九江一带尚未知我之败；我麾下已万余，前此豪杰来见者又多成约，不如直趋鄱阳，招集故杨、万诸家子弟以号召江、楚。八月七日，次铜陵，与大兵之援白下者遇；公奋击败之，沈其四舟。是夕，大兵以不利，引而东下，炮声轰然；而公军误以为来劫营，遂溃。或劝公入焦湖，慈谿义士魏耕遮道说公，以为『焦湖入冬水涸，不可驻军；而英、霍山寨诸营尚多，耕皆识其魁，请入说之，使迎公』。乃焚舟登陆，士卒愿从者尚数百人。十七日，入霍山；寨已受抚，不纳。乃次英山；甫度东溪岭而追至，士卒纷窜。相依止一童、一卒，迷失道；赂土人为导，变服夜行。天明，而踪迹者多，导脱身去；又以赂，解散诸踪迹者。然而茫然不知所之；念有故人卖药于安庆之高河，复赂一土人导以往。至则故人适他出，而其友有识公者，盖亦以观变从江上来至安庆者也。遂导公由枞阳出江，渡黄湓，抵东流之张滩，陆行建德、祁门山中。公方病疟，力疾零丁。至休宁，买棹入严陵；又恐浙人之多识之也，改而山行，自东阳、义乌以出天台。公之在途中也，海上人未知所向；或曰抗节死安庆，或曰殒英、霍山寨中，或曰为浮屠矣，父老多北向泣下者。及闻公至，妇女皆加额，壶浆迎之。人谓是役也，以视文丞相空阬之逃，其险十倍过之；而其归，则郭令公之再至河中也。遂驻节天台，树纛鸣角，故部渐集。成功闻公还，亦喜；遣兵来助公。公巡视天台，海上有长亭乡者多田而苦潮，乃募诸义民筑塘以扞之；至今犹蒙其利。乃遣人告败于滇中，且引咎；滇中赐公专敕慰问，加官尚书，兼官如故。
　　明年，移师林门；寻军于桃渚。时大兵两道入海讨成功，皆失利；而成功以丧败之余，虽有桑榆之捷，不足自振，乃思取台湾以休士。公闻之，不喜。辛丑，引军入闽，次于沙关，成功已抵澎湖；公遣幕客罗子木以书挽成功，谓『军有进寸、无退尺；今入台，则将来两岛恐并不可守：是孤天下之望也』。成功不听。成功虽东下，而大兵尚忌之；惧其招煽沿海之民，于是有迁界之役。沿海之民不愿迁，大兵以威胁之，犹迟延不发；公顿足叹曰：『弃此十万生灵而争红夷乎』？乃复以书招成功，谓『可乘此机，以取闽南』。成功卒不能用。公遗书侍郎王公忠孝、都御史沈公荃期、徐公孚远、监军曹公从龙，劝其力挽成功；而卒不克。公孤军徘徊两岛，要其刘琨、祖逖之志未尝一日忘也。而滇中事急，公复遣子木入台，苦口责成功以出师；成功方得台，不能行。公乃遣职方郎中吴鉏挟帛书，间道入郧阳山中，欲说十三家之军，使之挠楚以救滇。十三家已衰敝，不敢出师。
　　壬寅，滇中遂陷，成功亦卒于台；公哭曰：『已矣！吾无望矣』！复还军林门。会闽南诸遗老以成功卒，谋复奉鲁王监国，贻书来商；公又喜，即以书约尚书卢公若腾而下，劝以大举。又拟上诏书一道；又以书约成功子经，劝以「亚子锦囊三矢」之业。于是公厉兵束装，以待闽中之问。是年，浙督赵公廷臣与中朝所遣安抚使各以书招公；公复安抚书，大略言：『不佞所以百折不回者，上则欲匡扶社稷、下则欲保扞桑梓。乃因国事之靡宁，而至民生之愈蹙。十余年来，海上刍茭糗糒之供、楼橹舟航之费，敲骨吸髓，可为惕然。况复重之以迁徙，诒以流离；哀我人斯，汔可劳止！今执事既以保境息民为言，则莫若尽复滨海之民，即以滨海之赋畀我；在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆，不重困此一方也』。又复督府书：『执事新朝佐命，仆明室孤臣；……区区之诚，言尽于此』。闽南消息既杳，郑经偷安海外，公悒悒日甚。
　　壬寅冬十一月，鲁王薨于台；公哭曰：『孤臣之栖栖有待，徒苦部下相依不去者，以吾主上也；今更何所待乎』！癸卯，遣使祭告于王。甲辰六月，遂散军居南田之悬嶴。悬嶴在海中，荒瘠无人。山南有■〈氵义〉港，可通舟楫；而其北为峭壁，公诘茅焉。从者惟故参军罗子木、门生王居敬、侍者杨冠玉，将卒数人、舟子一人。
　　初，公之航海也，仓卒不得尽室以行；有司系累其家以入告。世祖以公有父，弗籍其家；即令公父以书谕公。公复书曰：『愿大人有儿如李通，弗为徐庶；儿他日不惮作赵苞以自赎』。公父亦潜寄语曰：『汝弗以我为虑也』！壬辰，公父以天年终；鄞人李邺嗣任其后事。大吏又强公之夫人及子以书招公，公不发书，焚之。己亥，始籍公家；然犹令镇江将军善抚公夫人及子而弗囚也。呜呼！世祖之所以待公者如此，盖亦自来亡国大夫所未有；而公百死不移，不遂其志不已，其亦悲夫！于是浙之提督张杰惧公终为患，期必得公而后已。公之诸将孔元章、符瑞源等皆内附，已而募得公之故校，使居舟山之补陀为僧，以伺公。会公告籴之舟至，以其为校，且已为僧，不之忌也。故校出刀以胁之，其将赴水死；又击杀数人，最后者乃告之。曰：『虽然，公不可得也。公畜双猿以候动静，舟在十里之外，则猿鸣木杪，公得为备矣』。故校乃以夜半出山之背，攀藤而入。暗中执公，并子木、冠玉、舟子三人；七月十七日也。十九日，公至宁；杰以轿迎之，方巾葛衣而入。至公署，叹曰：『此沈文恭故第也，而今为马廐乎』？杰以客礼延之，举酒属曰：『迟公久矣』！公曰：『父死不能葬、国亡不能救，今日之举，速死而已』！数日，送公于杭；出宁城门，再拜叹曰：『某不肖，有孤故乡父老二十年来之望』！杰遣官护行。有防守卒史丙者，坐公船首，中夜忽唱苏子卿「牧羊曲」以相感动；公披衣起曰：『汝亦有心人哉！虽然，吾志已定，尔无虑也』。扣舷和之，声朗朗然。歌罢，酌酒慰劳之。而公之渡江也，得无名氏诗于船中；有云：『此行莫作黄冠想，静听先生「正气歌」』！公笑曰：『此王炎午之后身也』。浙督赵公寄公狱中，而供帐甚隆；许其故时部曲之内附者，皆得来慰问。有官吏愿见者，亦弗禁。公终日南面坐，拱手不起；见者以为天神。杭人争赂守者入见；或求书，公亦应之。呜呼！制府之贤良，在张宏范之上。然非圣祖如天之大度，则褒忠之礼亦莫敢施；非公之忠，亦无以邀圣祖之惓惓也。九月初七日，公赴市；遥望凤凰山一带曰：『好山色』！赋绝命词，挺立受刑；子木等三人殉焉。
　　公讳煌言，字玄箸，别号苍水；浙宁波府鄞县西北厢人也。父刑部员外郎圭章，祖应斗，曾祖尹忠。太夫人赵氏，感异梦而生公。公神骨清削劲挺，生而跅弛不羁。喜呼卢，无以偿博进，则私斥卖其生产；刑部怒。先宗伯公之中孙穆甫雅有藻盐，曰：『此异人也』！乃以己田售之，得金三百两为清其逋；而劝以折节读书。思陵以天下多故，令诸生于试「经义」后，试射。诸生从事者新，莫能中；公执弓抽矢，三发三中。举崇祯壬午乡试。感愤国事，欲请缨者累矣；而卒以此死。公初以争颁诏事，与同里杨侍御文瓒忤；遂不复面。及戊子，侍御一门死节，公哭之恸；曰：『负吾良友』！所亲有失节者，公从海上贻之书曰：『汝善自卫，勿谓鞭长不及汝；吾当以飞剑斩汝』！公之初入海也，尝遭风失维，飘至荒岛，绝食。梦一金甲神告之曰：『赠君千年鹿，迟十九年还我』！次早，果得一鹿，苍色；人食一脔，积日不饿。及被执，又梦金甲神来招之；盖十九年矣。雅精壬遯之学。己亥之渡东溪也，占得四课空陷；方大惊，而兵至。籴舟未返，即以金甲之梦占之，大凶；方呼居敬告之，而兵至。生于万历庚申六月初九日，得年四十有五。娶董氏，子万祺，并先公三日戮于镇江。女一，即归予族祖穆翁为子妇；予族母也。初，杭有举人朱璧者，抗词作保状，以百口保万祺母子；不得。今以再从子鸿福为公后。公之未死，尝赋诗欲葬湖上岳忠武王、于忠肃公二墓之间。于是鄞人故御史纪五昌捐金，令公甥朱相玉购公首，而杭人张文嘉、沈横书等敛之。有朱锡九、锡兰、锡旗、锡昌兄弟者豫为公买地经纪之，而鄞人万斯大等葬之南屏之阴，从公志也；姚江黄公宗羲为之铭。子木等三人附焉。至今十七余年，每逢春秋佳日，游人多以只鸡絮酒酹公墓下者；而吾乡亦以公忌日祭之。罗子木者，名纶，以字行；溧阳人也。己亥，公在江上，子木挟策上谒。公以其少年而负奇气，有清河李萼之目，欲留之幕中；以父老辞。及公之芜关，子木之族父蕴章故在成功军中，引见成功。江宁之败也，子木涕泣顿首，固请成功无遽去；而不能得。成功因强子木奉父泛海；子木至海上，不欲参成功军事。旋奉父北行，将赴公营；卒与大兵遇，格斗。子木坠水得救起，而其父被缚去。子木展转闽南，思出奇计以救父；逾时不得音问，呕血几死。复赴公营，公勉以立功即为报仇；遂相依不去以死。冠玉，鄞人。制府以其年少，将脱之；固请从死。王居敬者，字畏斋，一字采薇；黄岩人也。公被执，居敬以计得脱。其后为僧，名超遁；颇能言公遗事，亦不负公者。而前此诱执公之故校，得以功授千户；奉大帅命巡海岛，猝遇公之旧将愤其害公，执而杀之。予尝谓公解军而后，已将以悬嶴为首阳；向非张杰生事徼功，公似可以无死。然是时公犹未五十，非甘心黄冠以老者也。若留公至十年以往，三藩之祸，公决未肯晏然坐视者；而谓中土能忘情于公乎！此文山之所以不见保于梦炎也。且天下无惜死之忠臣，剖肝绝脰，正所以全归也。公丙戌以前文字，皆无存者。令所存者：「奇零草」，甲辰六月以前之作也；「冰槎集」，其杂文也；「北征录」，己亥纪事之编也；「采薇吟」，则散军以后之作，而蒙难诸诗附焉：共八卷。公既爱防守卒史丙之义，遂日呼与语，因得藏公之集。有宜兴人徐尧章者，从丙购之；曰：『公之真迹，吾日夕焚香拜之；不可以付君』！尧章乃钞以归。
　　呜呼！吾乡死事诸公，公为最后，而所成亦最伟。然世人但知夸公之忠诚，而予更服公之经略。故涉历山海之间，且耕且屯，而民乐输赋；招抚江北三十余城，而市不易肆；小住缑城，而陂塘之利传之无穷。惟其深仁以成遗爱，斯在古人中，诸葛孔明渭南之师不过尔尔。诸葛有荆、益之凭藉，所以得成三分之业；而公无所资，终于賫志以死，则天也！尝有盗公之衣者，部下擒而献之公；曰：『衣在我为我煖，在尔为尔暖；其煖一也』。即以其衣赐之。其大度如此。姚江黄公之志，其叙公北征稍详；而前后多所罣漏。至于公之官阶，终尚书；浙督赵公曾以其印上之。而高氏「雪交亭集」以为阁学、黄氏「墓志」以为侍郎，皆不合；「翁洲新志」则谓公于己丑已官尚书，亦不合。若杭人吴农祥所作公传，尤诞妄不足取信。予乃考公集中诸事蹟，合之野史所纪，并得之先族母之所传者，别为碑铭一篇。或曰：公子万祺在镇，故尝有侍婢举一子；守者怜其忠嗣，私为育之。然今无可考矣（张美翊案曰：苍水有后，详见「四月谈助」卷二十四第八叶）。嘉庆三年，浙江提督苍保，其嗣裔也。
　　其铭曰：天柱不可一木撑，地维不可一丝擎。岂不知不可，聊以抒丹诚；亦复支吾十九龄，啼鹃带血归南屏。他年补史者，其视我碑铭！
　　○张督师画像记余祖望
　　吾乡传张督师画像者颇多，其遗集卷首亦有之；而神气骨相各不同。先伯母自黄岩归，予以叩之；则曰：『无一肖者。尝闻先公于甲辰钱塘狱中，曾写一像，富有存者；汝盍访之』！予乃贻书访之万九沙先辈，而九沙曰：『有之』；因摹寄焉。先伯母曰：『是已』。予遂取姚江黄先生之志、杨征士遴之记及吴农祥传读于旁，先伯母曰：『惟「吴传」舛戾无可信者。然吾所记轶事，虽耄忘十九，尚有足以补黄、杨之阙；汝其识之！先公生平不执宿见。画江之役，闽中以诏书至，张公国维、熊公汝霖谓不宜开读，以阻军气；朱公大典、钱公肃乐恐启争端，相持未下。当时庶僚疏论此事者，李侍郎长祥与先公右张，而杨侍御文瓒右朱；先公即出揭力排杨。由是，相为水火。及议遣大臣入闽，先公方以翰林兼行人请，得辅行；以折闽人之诘难。已而杨之兄弟娣姒一门死义，先公在海上贻书汝诸祖，以为媿良友；今其牍尚有存也。舟山之陷也，张名振初闻大兵三道并出，自以习熟形势，谓「蛟关天险，不可旦夕下」。乃悉其锐师，奉王扬声趋松江，以牵舟山之势。是时，先公亦为所拉，同在行间；不料荡胡失守，以火攻死。一夕昏雾，大兵毕渡。名振已抵上海，闻变遽还，则不及矣；谓其轻出则可，谓其奉王以逃则误也。是时名振老母、爱弟、妻子俱在城中，卒以一门殉；使其逃，则何不尽室而行乎！甲午，名振邀先公入长江，诚意伯刘孔昭亦同行。或言「孔昭先朝巨奸，岂可与共事」？先公曰：「孔昭之乱南都，擢发不足罄其罪；然当赵之龙辈迎降恐后，独全军出海，则尚有可录者。今托同仇之义以来，疾之已甚，恐其为马士英之续也」！闻者韪焉。乙未，名振病卒，遗令以部卒来属，先公麾下始盛。郑氏遣人来通好，先公言：「监国干侯之辱，郑氏修唐藩颁诏之隙也；然郑氏不肯负唐，吾又岂敢负鲁」！故虽与郑氏合从，而终为鲁；郑氏亦谅先公之诚也，以公谊相重焉。是时，郧阳山寨有所谓十三家军者；滇事之急，先公尝遣吴职方祖锡往说之，令出兵挠楚以救滇而不克。壬寅而后，先公贻书汝诸祖，以事不可为，欲散其军；然日复一日，以王在也。直至甲辰王薨，而后决计入山。故「采薇」之吟，自此而始。先公有从弟从军海上，入山以后不知所终。闻有冒其名至钱塘者，为诸遗民所诘而去』。先伯母之所传如此。是时年八十矣，牙齿俱脱。悬画像于房，喃喃然且泣且语；每语又于邑，闻者皆泣下。而督师之须眉，亦浮动纸上。予时年十八，据觚而听；听已记之，然其文草草未就也。未几，先伯母返黄岩，踰年而卒。
　　雍正己酉，始重为诠次，而记之画像之首。欧公记王彦章画像，多正「旧五代史」之谬者；予文虽劣，亦不为无补也。
　　○年谱（一）鄞县全祖望绍衣辑
　　公讳煌言，字玄箸，号苍水；为宋宰相张文节公知白裔孙。文节之后，自沧州徙平江，又自平江徙鄞；居鄞九世，避元季乱，泛海至于高丽。明初，始归故里；时号为高丽张氏。张氏兄弟孝友，世所称「雍睦堂」者也。又六世，生尹忠；尹忠生应斗。应斗生圭章，公之父也；登天启甲子科，官刑部郎。
　　明神宗万历四十八年（庚申）六月十九日，公生（有作四日者讹）。
　　太夫人赵氏，中年艰于子，祷汉寿亭侯祠，得异梦，生公；故小字阿云（是年八月以后，称泰昌）。
　　熹宗天启元年（辛酉），公二岁。
　　是年，辽左失事。
　　思宗崇祯元年（戊辰），公九岁。
　　崇祯四年（辛未），公十二岁。
　　太夫人赵氏卒。
　　崇祯八年（乙亥），公十六岁。
　　补邑诸生。时天下多故，朝议欲重武略；命学使者于「经义」之后，试以骑射。诸生从事者新，莫能中；公挽强弓抽矢，连三发，皆贯革，意气闲暇。学使者大奇之。
　　崇祯十三年（庚辰），公二十一岁。
　　公少好黄白之学，尝绝粒运气，困殆几毙。已而游于椎埋拳勇之徒，扛鼎击剑，日夜不息。忽又纵博，无以偿所负，则私斥卖其生产；刑部恨焉。
　　崇祯十五年（壬午），公二十三岁。
　　公举于乡。
　　大清顺治元年（甲申），公二十五岁。
　　国难报至。
　　顺治二年（乙酉），公二十六岁。
　　江南失守。六月，同钱公肃乐起兵邑中。时浙东义旗四出，姚江则孙公嘉绩、熊公汝霖，会稽则郑公遵谦，东阳则张公国维，金华则朱公大典，临海则陈公函辉，慈谿则沈公宸荃。公奉监国至越，诏以翰林院检讨（张美翊案曰：「黄梨洲墓志铭」作编修）；掌制诰，兼行人司事。
　　钱公肃乐，字希声；鄞人。崇祯丁丑进士。知太仓州事，以循吏称；迁刑部郎。乙酉，起兵郡中，拜都御史督师，晋兵侍。从亡入闽，与郑彩忤，呕血而卒。谥「忠介」。年四十二。
　　孙公嘉绩，字硕肤；余姚人。五世祖燧，谥「忠烈」。祖如游，大学士。登崇祯丁丑进士第，授工部主事；调职方司郎中，遭谗下狱。从徐忠襄，授「易」。踰年，起为九江道佥事。乙酉，大兵东渡；闰六月九日，东浙创为即墨之守。历官左佥都御史、东阁大学士。丙戌六月二十四日，卒于海外之翁洲。
　　熊公汝霖，字雨殷；余姚人。崇祯辛未进士。知福建同安县事，以考最，补户科。出督上江漕粮，敢言忤旨，谪福建按察司照磨。南渡，起原官，晋吏科；复与权要不合，因奉使归。乙酉，起兵邑中。是时江上方、王诸大将皆顿兵自守，缩朒不前；公身提孤旅，从小亹径发，直抵海宁，分营别汛，浙西向应；而诸将无继之者，屯兵置守而还。公军最弱，每战多挫而气益锐，一时号为「熊兵」。累迁兵部尚书督师；扈从入福建，拜阁部。时郑建国彩专威权，与平夷侯周鹤芝交恶；公票拟恒右鹤芝，彩恨之。彩又与义兴侯郑遵谦相仇，彩之部将李茂守琅埼，与公奴子争口。盖从亡诸臣之室皆保琅埼，元夕公以休沐至琅埼，熊、郑两家同乡相馈；茂即以合谋告彩，公遂为所害，暨幼子俱投海中。
　　郑公遵谦，字履公；会稽人，佥事之尹之子。倜傥任侠，轻财嗜酒，与东阳许都为死友。大兵南下，奄人屈尚忠至绍；刘左都宗周曰：『凡逃官，皆可斩也』。于守道颖（字瀛长，金坛人；崇祯辛未进士）遂系尚忠以待，公即出而缚杀之。因谋起兵，尽缚降官斩之。召故所结少年三千人，与孙、熊两阁部应。杀招抚使于江上，迎监国至；挂义兴将军印，进伯。分守小亹，累捷有功。方、王争柄，公郁郁不得志。江上失守，福州遣使召之甫至。公扈监国于长垣，与郑彩争洋船交恶。熊阁部死，公不平；彩恐袭己，遂诱杀之，因赴海而死。
　　张公国维，字其四，号玉笥；东阳人。天启壬戌进士，官至大司马，相东浙。寻死国难。
　　朱公大典，字延之，一字未孩；浙之金华人也。万历丙辰进士。知章邱县，治最。天启壬戌，入为兵科给事中；转工科，又转兵科。逆奄用事，出为福建副使；转参议，以病去官。崇祯三年，起山东参政，备兵天津。适有登莱之难，遂晋右佥都御史，巡抚山东；晋兵部侍郎兼副都御史。流贼焚中都，祸及陵寝；诏公以漕督兼淮抚，攻贼。以行军不持小节，于公私囊橐无所戒；谤大起。御史姜采等言之，下法司勘问。公以功过不相掩，请以家财募人剿寇。公之万化，募材武之士助之。而许都变作，公从京口驰归，则许都已破东阳、义乌、浦江三县，进围府城。时浙抚新任未至，巡按左光先在江上，推公主兵。知东阳县徐调挟旧郄，诬万化以交通有状。公以纵子通贼再被劾，有诏逮治；会国变而止。后江上师起，时则张公国维与公主金华，孙、熊两公主绍兴，钱公肃乐主宁波，浙东之兵首推三府。监国以张公辅政，而公以阁衔建行台督师。闽中诏至，张、熊二公议弗受；公与钱公谓：『宜受之』。两议各有所执，卒主张公议。隆武闻，亦授公阁衔；公表谢。张公与公分地治兵，公辖金华、兰溪、汤溪、浦江，张辖东阳、义乌、武康、永康。而方国安等以溃兵列江上，纵暴无状。国安卒溃，欲执监国以降；监国航海，遂引王师攻金华。公坚守三月，外无蚍蜉蚁子之援；于是国安以大炮攻城，城中亦以火药御之。大兵日夜济师，而城中人渐疲，纷投坑堑，城遂陷。公麾爱妾、幼女及万化妻章氏投井死，走与郡将吴邦璿、何武二人入火药库中环坐。公子万化尚巷战，力尽见执；有告者：『公子死矣』！公命从者举火，顷刻药大发如地震，王师反走。火止索公，知在灰烬中矣。
　　陈公函辉，字木叔；临海人。崇祯甲戌进士。越中初立，公以少宗伯从事。其后死节。
　　沈宸荃字友荪，慈谿人。崇祯庚辰进士，考选山西道御史。马、阮乱政，公连上十余疏，论时政安危、得失，直纠士英十二大罪。出为苏州兵备道；后蹈海死。从兄其旋，亦崇祯进士；殉难台州。时号为「二忠」。
　　顺治三年（丙戌），公二十七岁。
　　浙东失守，富平将军张名振守石浦弃之，扈监国至舟山；威卤侯黄斌卿不纳，名振乃奉监国入闽。适永胜伯郑彩至，联■〈舟票〉而行。公留舟山。
  </div>
  <div class="pagination">
   <a href="张苍水诗文集_page6.html">
    上一页
   </a>
   <a href="张苍水诗文集.html">
    1
   </a>
   <a href="张苍水诗文集_page2.html">
    2
   </a>
   <a href="张苍水诗文集_page3.html">
    3
   </a>
   <a href="张苍水诗文集_page4.html">
    4
   </a>
   <a href="张苍水诗文集_page5.html">
    5
   </a>
   <a href="张苍水诗文集_page6.html">
    6
   </a>
   <span class="current-page">
    7
   </span>
   <a href="张苍水诗文集_page8.html">
    8
   </a>
   <a href="张苍水诗文集_page9.html">
    9
   </a>
   <a href="张苍水诗文集_page10.html">
    10
   </a>
   <a href="张苍水诗文集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
