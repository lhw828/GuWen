<!DOCTYPE html>
<html>
<head>
    <meta charset="UTF-8">
    <title>西山文集 - 第 14 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 14 页/共 41 页</h1>
    <div class="content">　　勑具悉朕惟国家眷奬旧臣有年至而不得谢者岂独以爵齿为贵哉盖其周旋当世之故练习朝廷之仪一旦欲有问焉则安车束帛犹足以徕之此朕于近臣之告老未尝輙可其奏者盖以是也卿肤敏之材通明之畧出蕃入从蔚有壮猷年龄虽髙精力尚富雍容祠馆足以自娱岂必挂冠然后为乐勉承眷倚毋重有言所请宜不允
　　赐太中大夫显谟阁待制新知泉州陈岘辞免除兵部侍郎兼直学士院恩命不允诏
　　勑具悉朕登进老成以重朝廷之体尊奬亷靖以厚荐绅之风卿强识博闻淹贯千载英词丽藻焜燿一时退然靡衒于智能卓尔独安于义命当权门之翕赫甘文馆之委蛇众翼怒飞仪鳯之翔何逺万流奔注砥柱之立不移虽暂陪献纳之班旋复困排根而去粤余更化命尔殿藩遏冦虐于江湖之冲鬯仁声于岭峤之表厥有嘉绩简于朕知与其荐佩虎符以责拊摩之效孰若延登鼇禁以究润色之长擢贰五兵加荣二命庻日赖谋猷之助且渐还典诰之隆亟其来思副此虗伫所辞宜不允
　　赐正奉大夫黄由辞免除寳谟阁学士提举隆兴府玉隆万寿宫恩命不允诏
　　勑具悉朕笃旧以恩毎务存伐木之义退人以礼不忍蹈坠渊之讥庻全忠厚之风益广和平之福卿蚤縁廸简服在禁严资善从游尝与横经之列甘泉入侍屡跻听履之班属此退休可无优数畀真祠于南浦还邃职于西清朕于待秦府之僚厥惟加厚卿其存魏阙之念毋替效忠徃体至怀亟祗茂渥所辞宜不允
　　赐寳谟阁直学士朝议大夫知建康府兼江淮制置使黄度乞检防前奏许令致仕不允诏
　　勑具悉朕观宣王之雅曰鸿鴈于飞肃肃其羽当时之民流散失职若是其甚也又曰之子于征劬劳于野当时之侯伯卿士勤求民隐若是其至也用能使百堵作而民安宅焉其功岂一日之积哉间者边事骤兴江淮之间驿骚者数载殆亡异鸿鴈之诗也而卿以儒学之宗任师帅之责推劬劳之心以行安辑之政我民告饥卿实哺之我民告疾卿实苏之严追胥之令而盗贼销汰冗食之兵而财用足元元用安旧观寖复卿之力也民之説卿盖若郑人之歌子产而朕轻聼其去可乎矧闻政事之闲不废讲论之乐从容卧治足以自安何必退休以孤众望所请宜不允
　　赐端明殿学士通奉大夫签书枢宻院事兼太子宾客宇文绍节乞退休不允诏
　　勑具悉朕闻有国之势盖以得人为彊郤夹谷之俘则裔夷不敢谋夏抗渑池之辨则彊秦亡复加兵况朝廷辅弼之崇实中外观瞻所系非平时素有折冲之畧则临事宁无失匕之惊卿学问髙明知谋闳逹蔚以儒者兼备武文之材自为从臣已称将相之器延登三祀励翼一心烽沈疆场之间祲巻江湖之上政湏硕望以重筹维庻几销事变于未形抑亦显世臣之有后遽兹求退匪朕欲闻所请宜不允
　　赐焕章阁直学士朝散郎知平江府赵希怿辞免除显谟阁直学士差知太平州恩命不允诏
　　勑具悉日者听朝于垂拱二三大臣以姑孰缺守闻朕睠焉西顾曰此东晋以来名镇也俗淳事简有承平之遗风焉非平易近民如鲁伯禽清静不扰如齐相国莫宜居之惟卿持身之德简而亷爱人之心惠而笃遴拣良牧孰如卿宜此丙寅之诏所以有易地进律之宠也况卿前在钟陵当警备之日比守吴门适旱涝之余劳来抚摩功绩懋矣闵劳而处以佚非朕待遇近臣之至意乎式遄其驱慰彼黎庻所辞宜不允
　　赐端明殿学士通奉大夫签书枢宻院事兼太子宾客宇文绍节再乞禄之闲散示以保全不允不得再有陈请诏
　　勑具悉朕缅怀先正尝位机庭当王室多艰之时为人臣狗义之倡齧旃海上莫囬苏武之心掘坎庭中卒奋真卿之节至今烈士犹仰英风盖将为世立臣子之防夫岂计一门享忠谊之报卿家传正学躬负伟材防戎幕则底绥靖之勲践政途则多弼亮之益克有令闻肖于前人所当体予眷倚之诚懋乃经纶之业使中外宁一民俗阜康岂惟朕心有望于卿抑亦尔祖所期于后若乃道方行而遽画功未竟而言归俾予获弃贤之讥而卿亦负克家之责于义两失将奚取焉勉听朕言徃究尔韫所请宜不允不得再有陈请
　　赐端明殿学士太中大夫卫泾再辞免除资政殿学士知潭州恩命不允诏
　　勅具悉朕以孟春元日御紫宸朝三事大夫济济在列缅惟更化之日厥有辅政之臣勤劳百为功绩用懋乆安闲馆未惬予心是用加秘殿隆名俾镇方岳夫当三阳彚进之初而褒德録贤以顺天令古之道也卿当深体此意式遄其驱布宣诏条推广德泽惠绥田里劝课农桑使湖湘一道熈然于春风和气中此朕所图于旧弼者再命而偻非所欲闻所辞宜不允
　　赐朝议大夫权工部尚书兼修国史兼实録院同修撰兼太子詹事戴溪乞许纳禄或畀祠禄不允诏
　　勑具悉昔唐白居易以直道不容于时故年甫六十九辞宫傅之秩而归休焉清名髙行后世所慕望而不可及也虽然居易则诚贤矣茍时君能挽而留之用其言以显其身使居易无勇退之名而唐室获任贤之福岂不尤可尚耶今卿以白傅之年而数上涧槃之请岂非闻其风而兴起者乎夫年未至而告归在卿固为髙致知贤而不尽用天下其谓朕何勉从吾游毋使识者窥朝廷也所请宜不允
　　赐朝议大夫试尚书吏部侍郎兼中书舍人兼太子右庻子兼同修国史实録院同修撰曽从龙辞免兼给事中兼直学士院日下供职恩命不允诏
　　勑具悉东西分防均于禆国论内外有制皆以代王言然而六曹之押岂如闼之严五字之除未若禁林之重卿学穷百氏名冠诸儒议论正而弗阿文章简而有法以还诏之直必能为予谨命令之源以演诰之工必能为予颛典册之寄在昔乾道有臣克家实繇平奏之司兼备摛文之对其抒素蕴以继前修盖将为邦国之华何止盛乡闾之观亟祗茂渥宁事多辞所辞宜不允赐正奉大夫参知政事兼太子宾客楼钥乞归田里不允诏
　　勑具悉卿以耆艾之龄贰钧衡之寄陟降九陛不若山林之安忧勤百为宁如燕闲之乐此蕲去之章所以屡陈而未已也然而天生髦俊本以为人材者常躬天下之劳智者常任天下之患虽愿为庸人而莫得其可狥私志以圗安哉矧惟贤哲之逄辰率多既老而后逹若必引年而谢事守礼以乞身则渭滨黄髪之叟不得以究鹰扬之功而髙蹈商山者不当起为羽翼之助矣朕意未可卿其思焉所请宜不允
　　赐奉国军承宣使知閤门事兼宾省四方馆事兼提防御前忠佐军头引见司杨谷乞畀祠禄不允诏
　　勑具悉卿柔惠且直蹈申伯之风退逊不骄秉窦君之节蔼然誉处简在朕心方资肺腑之良重吾宾阁之寄而上书求退为之怃然昔诗人以王事靡盬兴不遑将父之叹今卿雍容朝谒无从事独贤之劳而安车数过有击鲜娱侍之乐维忠与孝何废两全勉服厥官毋重请也所请宜不允
　　赐中大夫试礼部尚书兼侍读兼修玉牒官章頴乞引年致仕归休田里不允诏
　　勑具悉朝廷所尊实兼爵德典刑虽重未若老成卿造道深醇养气刚大在绍熈末以谠言位谏列迨庆元初以直道忤柄臣栖迟十年连蹇三绌多士宗其髙行当世谓之正人自归践于禁涂仍首陪于经席汉庭皆惮汲黯凛骨鲠之未衰商宗旧学甘盘喜仪刑之复见亲贤方笃避位何名尚殚入告之猷毋徇退休之志所请宜不允
　　赐中大夫章頴辞免除寳谟阁学士恩命不允诏
　　勑具悉昔我烈考博求当世之彦以从朕于潜藩二十余年之间老成凋零存者无几睠念畴昔惄焉兴懐环瞻在廷独卿防旧顾可轻听其去哉而引年之章屡郤复上夫尊耆艾重朝廷朕之本志也砺亷隅知止足卿之至情也朕既不获留卿于近班亦岂不能贲卿以异数延阁之命人谁间言徃服新荣以燕里社所辞宜不允
　　赐光禄大夫右丞相兼枢宻使兼太子少师史弥逺辞免以皇太子讲授春秋终萹特与转一官恩命不允诏
　　勑具悉朕惟太子天下之本非务学无以充德性之尊春秋王道之衡非亲师无以防圣言之秘卿识超物表行冠儒先久陪鹤禁之游备阐麟经之蕴使二百年褒贬之要指悉融会于胸中而十数家传注之遗文不拘牵于纸上卿之力也朕甚嘉之夫弼元良以基万世之安厥功为大循典常以防一秩之宠于赏犹轻毋庸固辞徃即只命所辞宜不允
　　赐太中大夫知枢密院事雷孝友正奉大夫参知政事楼钥太中大夫同知枢宻院事章良能端明殿学士通奉大夫签书枢宻院事宇文绍节兼太子宾客辞免皇太子讲授春秋终萹各特与转行一官不允诏
　　勑具悉昔晋侯以羊舌习于春秋使傅太子彪楚庄王问教太子之道于申叔时亦必春秋为首是时麟经未作二臣所学盖梼杌之类耳孰若取圣人之微言择天下之端士以训导元子如今日之懿哉卿等蔚以鸿儒参陪国论事机之暇从吾儿游防终始于遗经廸髙明于德性其为益大矣进官一等兹谓故常陈义固辞殊非所望所辞宜不允
　　赐朝议大夫试尚书吏部侍郎兼太子右庻子兼同修国史实録院同修撰兼给事中兼直学士院曽从龙辞免皇太子讲授春秋终萹特与转行一官恩命不允诏
　　勑具悉朕惟三代飨国之长原于太子六经致治之法偹在春秋博求孝悌道术之英推明是非褒贬之防而卿越繇时望久与宾僚毎敷绎于圣言以养成于储德俾玊裕渊冲之愈粹犹膏润氷释而不知载嘉尔劳命晋之秩顾循墙而有请欲反汗其谓何徃服褒崇之恩益殚辅导之力所辞宜不允
　　赐显谟阁直学士朝散即知太平军州事兼管内劝农营田使赵希怿乞畀祠禄不允诏
　　勑具悉朕惟用苛娆以胜奸不若清静而民自化求武徤以济事不若循良而物自安故择蕃宣之臣必先慈惠之长虽冺然风采歳月未见其功而培我本根国家实防其利卿秉心和裕为时德人布政寛平如古贤牧比上全吴之印亟畀当涂之麾申伯相攸莫如南土之乐汲黯卧治足底淮阳之清遽兹求闲非朕所望所请宜不允
　　赐中大夫试尚书吏部侍郎兼中书舍人兼同修国史兼实録院同修撰兼侍读俞烈辞免经筵进讲周易终萹侍读官特与转行一官恩命不允诏
　　勑具悉朕若稽先朝最重易学对昭素于便殿缅怀艺祖之风命李觉于成均载仰太宗之懿顾如冲眇敢废讲论韦编几至于絶三卦画冀明于重六卿为时鸿硕宻侍燕闲毎当从容访问之余尽发防静精微之蕴俾予上窥天地之奥逺防圣贤之心体纯干之运而知刚徤之德当修研交泰之防而使上下之情无壅既懋格君之益可忘増秩之褒亟拜涣恩毋庸巽避所辞宜不允
　　赐通议大夫知枢宻院事兼参知政事雷孝友宣奉大夫参知政事楼钥通议大夫同知枢宻院事宇文绍节兼太子宾客辞免皇太子读三朝寳训终篇并特与转行一官不允诏
　　勑孝友等具悉朕观三代盛时惟先王彛训是式如奉拱璧如寳大兢兢焉罔敢失坠是以皇祖之训着于夏书文王之谟述于周命故能保世滋大以敷遗后人休惟我三朝格言大法具在一书犹古二典朕固尝读之于经帷复命羣儒以授储禁俾吾元子知创业守文之艰明修身治国之要懋敬厥德以对于前人其为益大矣终篇论赏徧于宫僚岂吾大臣廼独弗及朕命不易徃惟钦哉所辞宜不允
　　赐太中大夫权吏部尚书兼太子詹事汪逵中大夫权工部尚书兼太子詹事戴溪中大夫试尚书吏部侍郎兼太子右庻子曽从龙辞免以皇太子读三朝寳训终萹推赏各与转一官恩命不允诏
　　勑具悉朕观隆古盛时之治动惟先王成宪之师五子之歌具陈皇祖之训君牙之命亦述文王之谟此三代所繇以乆长予一人敢忘于效法矧烈祖神宗之相授有格言大典之具垂既常率是以御邦兹复用之而教子卿等越由时望乆翊储闱当横帙之从容毎殚诚于启沃俾元良养德之日茂知列圣诒谋之易遵有嘉辅导之功可缓褒崇之渥徃其祗命毋或固辞所辞宜不允
　　赐寳谟阁直学士朝议大夫知建康军府事黄度辞免除权礼部尚书兼侍读恩命不允诏
　　勑具悉朕闻之传曰礼之为国与天地并书曰事不师古以克永世匪説攸闻大哉礼乎不可以一朝废也大哉学乎不可以斯须已也粤惟躬烛理尚浅方将洽神人而和上下考成败以鉴古今以卿深穷周公致平之书独抱孟子敬王之志乆去迩列渇闻嘉猷故命居夷防之官俾日陈尧舜之道属任之意岂轻也哉夫老成进则国体自尊正人用则治表可见朕方虗竚以竢造朝陈义固辞良非所望所辞宜不允
　　赐中大夫试吏部侍郎兼太子右庻子兼同修国史实録院同修撰兼给事中兼直学士院曽从龙辞免权刑部尚书兼职依旧日下供职恩命不允诏
　　勑具悉朕观古人之论刑也不曰惟克天德自作元命则曰凡制五刑必即天论盖用刑之权本出于天人主与有司特奉行之耳今吾士大夫以刑为职者非一而大司冦实縂狱之成以告于朝是盖佐朕行天讨者也任非其人命曰亵天朕敢乎哉卿气严行方守以忠恕必能为国谨惜民命兹庸俾尔进长于秋官卿其祗服乃司推不忍之心行无私之法庻几对越上帝以迓无疆之休顾不伟哉退托弗能殊非所望所辞宜不允赐太中大夫权吏部尚书兼太子詹事兼同修国史兼实録院同修撰汪逵辞免除吏部尚书兼职依旧恩命不允诏
　　勑具悉朕因读易有感乎复之彖曰利有攸徃刚长也夫阳升则隂伏君子盛则小人消兴替之源靡不繇此兹用并登羣贤穆布迩列盖一日而进擢者数人焉所以广众正之涂重本朝之体也卿以儒宗陪禁从谠言直道实似其先肆命正天官之除首常伯之位论思启沃寘朕无过之地自今益有望于卿选举清平直余事耳尚体斯意何以辞为所辞宜不允
　　赐通议大夫试刑部尚书兼详定勑令李大性辞免除兵部尚书兼职依旧恩命不允诏
　　勑具悉朕以兼覆为度不忍毒民于兵载寻邦盟以息边警然修文德以徕不服虽本至仁而除戎器以戒不虞抑存逺虑肆求耆哲俾长夏官示整戎经武之未忘亦折冲销萌之有赖卿夙推峻望独负壮猷名闲朔陲蛮貊亦可行矣惠洽南夏江汉至今赖之比趣来归忻聆入告虽曰明刑而弼教未如掌伐以正邦庻资老谋以肃军政成命弗昜多辞奚为所辞宜不允
　　赐中大夫新除工部尚书兼同修国史兼实録院同修撰兼太子詹事戴溪辞免陞兼修国史兼实録院修撰恩命不允诏
　　勑具悉朕闻之记曰属辞比事而不乱则深于春秋者也居述史之官而不明圣人笔削之指其能胜任者几希卿为时儒先笃志经学盖于尊王黜伯之谊赏善罚恶之权混融贯通如指诸掌发凡起例固所优为今三朝之典未免阙遗甲寅之记尚多抵牾正赖鸿笔勒成信书矧卿与逵俱庆元史官之旧并命修纂人皆谓宜徃殚副墨之厪以防汗青之绪所辞宜不允
　　赐吏部尚书兼太子詹事汪逵工部尚书兼太子詹事戴溪权刑部尚书兼太子右庻子曽从龙辞免皇太子讲授周易终篇推恩特与转行一官不允诏
　　勑具悉昔汉明帝之为太子授经于名儒刘昆然昆之易学本于京氏以区区占騐之术欲以成温文之懿岂不由郤行而求前乎今朕博选俊髦辅导吾子惟卿师友渊源粹然出正用能发三圣精防之蕴禆元良聚辨之功俾畜德日新震噐増重以此受赏岂为无名抗章力辞非朕志也所辞宜不允
　　赐太中大夫新除吏部尚书兼太子詹事汪逵兼同修国史兼实録院同修撰辞免陞兼修国史兼实録修撰不允诏
　　勑具悉朕惟古之太史必世其官下至两汉司马氏班氏父子犹以雄文丽藻擅制作之盛后之论史者首稽焉惟乃先正以名世钜儒受知我烈祖实繇铨衡之长颛笔削之权距今余四十年朕复命卿嗣掌厥事岂欲以一职为卿荣哉顾今三朝之典未免阙遗甲寅之记尚多抵牾徃率厥属勒成信书使班马氏不得专美于前此卿所当自期者抗章避宠岂朕欲闻所辞宜不允赐朝奉大夫试中书舍人兼权礼部侍郎兼修玉牒官兼侍读范之柔辞免除礼部侍郎兼中书舍人恩命不允诏
　　勑具悉朕惟庆歴元祐之盛若文正忠宣之贤虽圣人吾不见之叹九原之莫作然故家犹有存者盖百世而复兴卿蚤传韦氏之经克寳郑公之笏其践谏省以谠论沃朕心其登纶闱以英辞华国体矧邦典摄丞之既乆于礼文参订以尤多载嘉尔勤就正厥秩朕方慨慕先朝之烈卿其勉追廼祖之风用副隆知奚烦多逊所辞宜不允
　　赐通奉大夫守吏部尚书兼太子詹事兼修国史兼实録院修撰汪逵乞休致不允诏
　　勑具悉朕延登正人穆布迩列赖朝夕论思之益建国家久长之基卿学为一代之宗位处六官之长观瞻共属倚注尤深所当以迈徃之气而出忧时之言以康济之材而抒及物之韫使朕获老成之用而世知儒者之功岂惟多士有望于卿抑亦先正所期于后若乃道方行而遽画年甫至而求归既非冲擢任之本心亦岂平昔自期之壮志尚安厥位勿复有陈所请宜不允赐通议大夫同知枢宻院事兼太子宾客章良能乞在外宫观不允诏
　　勑具悉朕不见卿数月矣以朕怀卿欲见之心知卿未忘于朕也属闻有瘳则爲之喜入对便朝体力如故则又加喜焉顾方日亲嘉谋以辅不逮而需章遽上若不容一日留何哉夫恩义相须诚如来奏传曰为人臣者无以有已此义之大者也若乃圗一身之便安而忘眷倚之至重又焉得为义乎以卿之明当知所择悉心思报毋或他云所请宜不允
　　赐少保师揆辞免除少傅依前皇伯奉国军莭度使充万寿观使嗣秀王加食邑食实封恩命不允诏
　　勑具悉朕更新治化于兹累年农畴屡登边鄙不耸岂予一人所能致哉盖天地祖宗之灵实嘉相之也是用迎日之至躬展美报以对越于神休而礼行之夕瑞应响答云物巻祲月星舒华亦岂予一人所能致哉羣工庻正与我一二族老实显相之也已事而竣既施泽于中外矣明德茂亲有如伯父其可无以表异之乎孤傅之崇以待耆喆朕命弗易毋烦控词所辞宜不允赐光禄大夫楼钥辞免除资政殿学士知太平州恩命不允诏
　　勑具悉朕当开禧改弦之日首思庆元曵履之臣聘甪里于商山在廷咸竦舍申公于鲁邸视古有光擢在通聨进参大政谋猷足以经万务德望足以师百僚予维倚毗士有矜式属婴微疢遽骛归心披告老之章殆几八九谕贪贤之指亦既再三确尔莫囬为之太息念累歳与庙堂之画厥有成劳顾一朝上印绶而归可无异数通班秘殿偃息便藩朕犹有慊于中卿尚何辞之力亟祗茂渥庸副至怀所辞宜不允
　　赐光禄大夫新除资政殿学士楼钥辞免除资政殿大学士在京宫观任便居住恩命不允诏
　　勑具悉朕惟昔者耆旧之臣盖或起于燕闲之后远稽汉室若园公绮里季之肯来近忆阜陵若张焘辛次膺之复用考其在列曽不几时未有更东西两地之崇歴先后六年之乆凡更化以来之规画赖同心相与以扶持迄成庻邦嘉靖之休居多元老弼谐之助怅挽留之莫遂顾防宠以宜优冠秘职于殿庐领真祠于毂下身安晩节未容居易之退休国有大疑尚冀仲舒之就问徃钦时命毋有遐心所辞宜不允
　　赐起复正议大夫右丞相兼枢宻使兼太子少师史弥远辞免特授正奉大夫加食邑食实封恩命不允诏
　　勑具悉国朝之制凡大典礼大庆赉丞相率居其先焉所以重朝廷尊亷陛今朕防日陈仪册拜元子恩典之行宜自卿始而逡廵固避至于再三越既崇旧弼奬族老而后及卿所以屈彛章伸雅素者不为不至矣尚欲力辞非予所敢知也所辞宜不允
　　赐起复正议大夫右丞相兼枢宻使兼太子少师史弥远再上奏劄子辞免以皇太子册寳推恩特授正奉大夫加食邑食实封恩命不允更不得再有陈请诏
　　勑具悉朕以卿辅翼元储功德茂盛考循故实命晋文陛而控避之章既郤复上前所谕答固已谆谆胡为确然不易所守夫崇德报功国之典也辞荣避宠卿之心也卿欲行志朕欲行礼志与礼孰重卿其思焉所辞宜不允
　　赐通议大夫试工部尚书兼修国史兼实録院修撰兼太子詹事戴溪乞许纳禄休致不允诏
　　勑具悉昔汉防广为东宫傅自以宦成名立浩然勇退论者髙之夫知止之风在广诚可嘉矣然知其贤而许之去岂非宣帝与太子之责哉今卿经学深明德行醇茂朕既倍之自近而吾元子尊师重道尤不可一日无卿祖张都门挥金田里悃诚虽切谊未可从所请宜不允












　　西山文集巻二十一
　　钦定四库全书
　　西山文集巻二十二
　　宋　真徳秀　撰
　　翰林词草
　　答诏
　　赐金紫光禄大夫右丞相史弥逺辞免进呈安奉三祖下第七世仙源类谱髙宗皇帝寳训今上皇帝玉牒今上皇帝会要礼毕三局提举官并进呈安奉玉牒礼仪使各特与转两官依例加恩令学士院降诏恩命不允诏
　　勅具悉日卿总领诸儒以四书来上祲容缛典视昔有加或谓一时文物之盛而已孰知其深助朕徳而有禆治功哉盖揽宗支之籍则思睦族不可忘读典谟之训则思成宪不可失若朕凉菲虽防足书然行一政令而史牒纪之讲一典礼而防要传之使予惕然益知为君之难者亦书之力也卿以鸿儒提钜笔又以元宰賛盛仪懋赏之行其曷可后徃恭朕命毋复防词所辞宜不允
　　赐正议大夫知枢宻院事兼参知政事兼太子宾客雷孝友再上奏劄子乞归休田里不允不得再有陈请诏
　　勅具悉朕内修经国之摹外讲安邉之画念端委庙堂而共政惟二三臣茍折冲尊俎之有人贤十万众卿以魁垒之器雄刚之材正色立朝真后凋之松柏同心辅政有相济之盐梅当夙宵图乂之秋正上下交修之日眷时迩列稀若晨星独我老成屹如砥柱俾朕躬之有赖谅天意之使然与其志在丘园冀私情之适孰若心存社稷合大义之公往佩予言勉绥尔位所请宜不允不得再有陈请
　　赐正奉大夫守吏部尚书兼太子詹事兼修国史兼实録院同修撰汪逵辞免除显谟阁学士提举佑神观依旧兼太子詹事兼修国史实録院同修撰仍令赴四参恩命不允诏
　　勅具悉朕以尊用老成为重挽之惟恐弗留卿以保全名节为髙去之惟恐不力故于二者思择其中释铨筦而侍真祠所以示闵劳之意列清厢而辅储禁所以示贪贤之心卿犹固辞其谊安在所辞宜不允
　　赐寳谟阁直学士中大夫新知漳州府刘光祖乞提举宫观一次不允诏
　　勅具悉昔在先朝有臣赵抃立朝则忠于君治郡则仁于民朕缅懐遗风谓不复见求之当世廼得其人卿以刚毅正直之资兼慈祥乐易之徳曩司言责诚节贯于天渊比典藩维惠泽流于江汉揆诸前哲异世同心维时梓潼繄乃旧服徒得君重慰吾父老子弟之思政虽家居何以过此奉祠之请非所欲闻所请宜不允赐正议大夫守兵部尚书兼详定勅令官兼权吏部尚书李大性辞免除吏部尚书兼职依旧日下供軄恩命不允诏
　　勅具悉朕惟铨综之寄古今所难虽一定若权衡盖自有不欺之法非至明如水镜岂能胜无穷之奸故法非人而莫行官以人而后重而况职亚近辅位尊文昌必得耆旧之臣乃当选用之意卿蚤列法从为时名流慱贯羣书于典章尤所该洽周行万里于情伪靡不照知必能以鍳裁之公收平允之誉往共乃职称朕志焉所辞宜不允
　　赐通奉大夫权刑部尚书兼太子右庶子兼同修国史实録院同修撰兼给事中兼直学士院曾从龙辞免除礼部尚书兼职并依旧日下供职恩命不允诏
　　勅具悉昔虞书之论天秩实在天讨之先周官之设邦刑列于邦礼之后盖法令特辅治之具而教化有范民之功朕方修明旧章搜举坠典自非当世豪英之士孰识古人制作之源卿学足以致知才足以大受广廷待问首陈彊勉力行之言壮岁跻荣已着老成重徳之望惟时宗伯政待鸿儒与其婴簿书狱讼之劳孰若付俎豆礼文之事庻因稽古之暇罙尽告猷之忠往悉乃心庸称朕志所辞宜不允
　　赐通奉大夫新除礼部尚书兼太子右庻子兼同修国史实録院同修撰兼给事中兼直学士院曾从龙辞免兼实録院修撰恩命不允诏
　　勅具悉朕观咸平之世去太祖太宗未逺也而我章圣皇帝喟然深念亟命纂修正史于是名臣杨亿辈实膺是选越五载而书用成笔削得人其效如此于惟中兴三圣授受功徳盛矣而汗青之典犹未就绪朕甚恧焉卿文绍卿云学富班马必能以大手笔成一家言往哉勿辞副朕所望所辞宜不允
　　赐资政殿大学士正议大夫知兴元军府事兼管内劝农营田使充利州路安抚使马步军都总管四川制置大使安丙辞免除同知枢宻院事兼太子宾客日下起发赴院治事恩命不允诏
</div>
    <div class="pagination">
<a href="西山文集_page13.html">上一页</a><span>...</span><a href="西山文集_page9.html">9</a><a href="西山文集_page10.html">10</a><a href="西山文集_page11.html">11</a><a href="西山文集_page12.html">12</a><a href="西山文集_page13.html">13</a><span class="current-page">14</span><a href="西山文集_page15.html">15</a><a href="西山文集_page16.html">16</a><a href="西山文集_page17.html">17</a><a href="西山文集_page18.html">18</a><a href="西山文集_page19.html">19</a><span>...</span><a href="西山文集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
