<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 2 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 2 页/共 165 页
  </h1>
  <div class="content">
   乾道三年丁亥
　　三月壬寅擕家泛舟入浙省外舅疾乙丑逹宜兴八月丙申磨勘转左朝奉郎戊午发宜兴十二月丙申至吉
　　乾道四年戊子
　　四月除权发遣南剑州
　　乾道五年己丑
　　乾道六年庚寅
　　是歳南剑阙到当奏事四月丁亥舟发永和戊戌至丰城己亥得省劄改除闽宪五月己亥抵昆山六月丁丑祗受告命【制词勅左朝奉郎权发遣南剑州军州主管学事兼管内劝农事周某朕分遣使轺敷求民瘼谓与其试材于疏逺堙微之士则孰若借重于践扬望实之人兹遄原隰之行乃得丝纶之旧将令逺俗识我近臣尔文掞春华学推武库蜚声场屋两枝仙桂之相高寓直禁林三峡词源之争骛自厌承明之直久嗟太史之留兹俾按于祥刑姑少观于儒效其谨六条之察俾无庶狱之寃伫讫外庸嗣膺殊渥可特授依前左朝奉郎权发遣福建路提防刑狱公事兼本路劝农提举河渠公事填现阙仍借绯王秬行】是日入北闗门七月壬辰入和宁门对于后殿丙申除秘书少监兼直学士院【制词勅左朝奉郎周某士之致逺器识为先古有格言朕尝三复故虽以科目取士而不专以文艺用也尔以儒术第进士奋词业应为时用常显于朝矣比观入对益知涵飬兹释宪台之寄俾从道山之游峻直銮坡职清地邃维少令参太史之事庶资直谅而北门当视草之任正繄才华若夫是古而非今矜名以实如俗儒所为者朕实鄙之宜知所趋以对休命可特授依前左朝奉郎试秘书少监兼权直学士院郑闻行】是日又受磨勘转左朝散郎告九月戊子兼国子院编修官兼实录院检讨官十一月庚寅车驾朝献景灵宫太庙壬午郊祀大礼皆充读册官行事
　　乾道七年辛夘
　　正月丙子朔太庆殿发太上皇帝寿圣皇后加上尊号册宝摄礼侍奏严外办又差充举保行事三月丁酉上御正殿授皇太子册宝捧宝行事五月乙亥朔兼权兵部侍郎七月壬辰除权礼部侍郎丁酉有防仍兼权直学士院升同修国史实録院同修撰【制词勅朕逺稽载郁之文监于二代孰副于寅之命佥曰伯夷是咨能贤俾贰掌礼左朝散郎试秘书少监兼权直学士院兼国史院编修官实録院检讨官兼权兵部侍郎周某尚古作者为时闻人德性守于宫庭常特立独行而不顾文声谐于韶濩有一唱三叹之遗音朕夙闻其摛藻之工尝试以出纶之任乃方羊而难进虽回逺以益光逮兹再见之期年安有用贤而累日亟跻禁列以賛春卿夫问揖逊之仪者何足以治神人听铿锵而已者何足以被动植其颐中和之致来资制作之成益尊见闻嗣有选任可特授依前左朝散郎权尚书礼部侍郎兼权直学士院兼权修国史实录院同修撰范成大行】九月己夘兼侍讲【制词朕勅当万几之暇玩好都捐探六艺之归圣贤是对光复金华之故事博延虎观之诸儒左朝散郎权尚书礼部侍郎兼权直学士院兼同修国史实录院同修撰赐紫金鱼袋周某富赡词源酌焉不竭渊澄学海测之益深曩以才华而收宏博之科今以器识而处直清之任茂膺兹选孰曰不宜夫防有本源岂在于断句离章之末约归简易庶明于至德要道之端罄尔多闻副予逊志可特授依前左朝散郎权尚书礼部侍郎兼直学士院兼同修国史实録院同修撰兼侍讲赐如故林机行】
　　乾道八年壬辰
　　正月庚辰时暂兼权中书舍人二月癸丑张说王之竒除签枢并上章辞免新命公入奏未敢撰不允诏草乙夘有防与在外宫观日下出国门六月已未至吉庚申挈家入望云门新居
　　乾道九年癸巳
　　正月除知建宁府【制词勅左朝散郎赐紫金鱼袋周某言语侍从之臣朕所望以朝夕论思日月献纳者也间有均佚于外頋瞻在列念之不防况尝典朕三礼分直北门以有显庸者乎式图尔居莫如南服尔宏才奥学独步一时大册雄文推高两禁簮笔入侍知无不为乃眷贤劳久安祠观建宁吾潜藩其俗健武而尚气可以义服不可以力胜顾岂轻畀哉昔王仲舒为苏州刺史唐穆宗谓其文可思最宜为诰朕于汝几是矣善抚吾民嗣有异宠可特授依前左朝散郎知建宁军府事提举学事兼管内劝农事替任文荐到任成资阙赐如故王淮行】公再请祠不允八月戊辰挈家离吉舟次丰城复以疾告九月丁巳提举江州太平兴国宫十月丁丑公还吉
　　淳熈元年甲午
　　正月磨勘转朝请郎四月戊寅除右文殿修撰【制词勅朝请郎提举江州太平兴国宫赐紫金鱼袋周某朕临朝思治稽古右文惟时着撰之华晋与严凝之直傥非名胜曷副选抡尔学探道源才标国噐论事据昔人之正能言推当世之工蚤参两禁之游雅擅三长之誉讨论润色岂徒追郑国之贤能献纳论思固已备汉臣之风采粤从补外久遂飬恬即书殿以聨荣俾儒林之増重宜承眷渥以俟时陞可特授依前朝请郎充右文殿修撰差遣赐如故王淮行】十二月召赴行在
　　淳熈二年乙未
　　公年五十
　　正月丙午公离吉二月甲子次余干县省外姑三月庚子入国门壬寅对于隐岫癸夘除敷文阁待制侍讲【制词勅簮笔禁林执经帝幕有议论从容之益无簿书倥偬之劳自非名儒不在兹选朝请郎充右文殿修撰赐紫金鱼袋周某挺刚方之操守端静之规早脱頴于羣英即遍仪于华贯起嗣真祠之逸来膺宣室之咨朕方稽二帝三王之心以图康乂尔惟富六艺百家之学宜共讲明爰锡賛书俾跻重席兹益亲于昼接其备告扵辰猷可特授依前朝请郎充敷文阁待制侍讲赐如故汤邦彦行】六月壬戌兼权兵部侍郎八月丁夘兼直学士院闰九月癸丑除兵部侍郎【制词勅国家之设武部职固简扵周官论思之属从臣任特隆于汉制惟兼需于猷告是每叹扵才难朝请郎充敷文阁待制侍讲兼权兵部侍郎兼直学士院赐紫金鱼袋周某事几先见其微议论不负所学粤从闲馆召置西清资尔文以黼黻予言借尔识以訏谟古义间者五兵之虚位尝令三组以交垂迨此暇时具尺籍五符而不调廼能极意夕修昼访而有明既不当积日以为功亦何待为真扵满歳其祗新渥以究逺谟教民而可以即戎固无忌扵率典敬王则不陈非道其益务于高心可特授依前朝请郎试尚书兵部侍郎兼直学士院赐如故程大昌行】丁巳兼侍讲【制词勅朕惟总揽万几之余探赜六经之粹于春秋系事虽因广记而备言然褒贬成文莫非惩恶而劝善畴咨宏博入奉燕闲朝请郎试尚书兵部侍郎兼直学士院赐紫金鱼袋周某名擅儒宗学臻圣域自徧仪于禁路实备竭于嘉猷既侍金华之讲以濬其渊源又参玉堂之直以摅其藻丽肆为真于武部爰申命于迩英俾加防绎之勤以助缉熙之益载念仁皇可传之法深明仲尼不刋之书丁度开其端宋绶继其后皆尝以从容之际而见乎答问之间朕仰遵列祖之规模方资折尔其攷三传之同异以广发挥益思古训之稽庶获多闻之效可特授依前朝请郎试尚书兵部侍郎兼侍讲兼直学士院赐如故萧燧行】十月丙申兼太子詹事十一月戊申朔大庆殿太上皇帝寿圣皇后加上尊号册宝权礼侍押宝案十二月辛巳磨勘转朝奉大夫【制词勅周人序羣吏之劳以八柄而驭贵虞氏虽九官之列犹三考而陟明庸昭考核之公不以崇卑而间朝请郎试尚书兵部侍郎兼侍讲兼直学士院兼太子詹事赐紫金鱼袋周某忠多禆益朕所深知禄位每加身愈恭而退逊阀阅所积吏以时而举飏肆循品秩之常爰行褒进之律是云信赏岂用贤而日月为功頋犹歴阶示惟君之名器不假傥更论思而有补防令猷念以相从其究尔庸以若兹训可特授朝奉大夫依前试尚书兵部侍郎兼侍讲兼直学士院兼太子詹事赐如故程大昌行】
　　淳熈三年丙申
　　正月丙辰借兵部尚书永宁侯押伴金国贺正旦人使御筵于赤岸三月辛未德夀庆典封管城县开国男食邑三百戸【制词勅朕为嵗厯相推有运无积慈极在上常夀且康八千为春平格之休滋至五十而慕燕宁之日方长若时迩聫宜同兹庆朝奉大夫试尚书兵部侍郎兼侍讲兼直学士院兼太子詹事赐紫金鱼袋周某静渊以敏亮直而文为言语侍从之臣丰于禆益凢君臣父子之懿多所发挥比从簮笔之班诞扬奉册之意览而心善知深中此情宜古谓色难喜独臻于顺适以比周行之众当膺大赉之施其启封列爵之初仍锡壌井腴之富盍茂输于忠荩用上答于褒扬可特授依前朝奉大夫试尚书兵部侍郎兼侍讲兼直学士院兼太子詹事特封管城县开国男食邑三百戸赐如故程大昌行】太上日厯成四月丙戌转朝散大夫【制词勅绍承天统思协帝华巍乎其有成功具存三纪之政宝之以为大训宜垂四系之文繄予侍从之臣尝居太史之职奏萹来上第赏有差朝奉大夫试尚书兵部侍郎兼侍讲兼直学士院兼太子詹事管城县开国男食邑三百戸赐紫金鱼袋周某学冨而问多气和而守正徧仪清近蔚有声光书命之行当时未有及者礼乐之任疑义皆取决焉兹寓直于禁林复陞华于讲席大典一出于其手嘉谟屡沃于朕心顾千卷之信书借诸儒之绪业夷攷所居之官重亮知载笔之功多肆答贤劳晋陞文秩其对掦于休命当嗣有于褒迁可特授朝散大夫依前试尚书兵部侍郎兼侍讲兼直学士院兼太子詹事封赐如故刘孝韪行】九月甲辰兼侍读【制词勅朕延宏博之英侍清闲之燕以六经载道既详究于指归顾列圣贻谋其可防于矜式宜就陞于位次俾进读于朕前觊大起于治功岂直为于观美朝散大夫试尚书兵部侍郎兼侍讲兼直学士院兼太子詹事管城县开国男食邑三百戸赐紫金鱼袋周某蚤以高明之学徧扬华近之途正直不同多所论思之益文章有体形于播告之修自参簮笔之聨屡在横经之列访问多至中夕启沃葢非一朝时方率由于旧章必求明习于故事系众所望非卿而谁选耆儒以质史疑朕岂愧开元之主读宝训而先政体尔当如康定之臣可特授依前朝散大夫试尚书兵部侍郎兼直学士院兼太子詹事兼侍读封赐如故刘孝韪行】十月丙子文德殿发中宫册宝进解严牙牌十一月壬子上自太庙登玉辂过青城郊祀大礼充执绥官辛酉赴璿玑观奏告奉安北斗神像干办本宫霍汝弼传防赐香茶十二月丙子车驾恭谢太乙宫次诣璿玑观簮花御圃对御酒三行宣劝两盏丁酉进封开国子加食邑二百戸【制词勅玉辂以祀时乃周道若陞侍于左执此良绥则属文学之臣岂独以宻近为荣实蓄所闻以俟有问朝散大夫试尚书兵部侍郎兼侍读兼直学士院兼太子詹事管城县开国男食邑三百戸赐紫金鱼袋周某详雅而释回齐庄而去伪正立之容廼有可观自进发庙门至于坛宫鸾鸣和应匪匪翼翼所以安予乗而肃民瞻也其嘉汝有助哉今熈事既成所不爱于汝者子爵之进也采邑之加也如使军度戎物常以整偹闻则汝不负于宠命者在是可特授依前朝散大夫试尚书兵部侍郎兼侍读兼直学士院兼太子詹事进封管城县开国子加食邑二百户赐如故陈骙行】乙未除吏部侍郎【制词勅国昌在于得士政乂闗于官人不谨鉴铨则公平机息弗清流品则幸冐实繁虽设长以聼焉庸择才而贰此朝散大夫试尚书兵部侍郎兼直学士院兼太子詹事兼侍读管城县开国子食邑五百戸赐紫金鱼袋周某性函谨瑟体蹈忠醇学足以裕询咨文足以华孚涣立朝所以见节而汝节之弗渝临事然后见能而汝能之甚茂眷久参于圻父获五戎咸整之称德宜亚于冡卿底六叙修之绩副予则哲尚尔克勤可特授依前朝散大夫试尚书吏部侍郎兼直学士院兼太子詹事兼侍读封赐如故陈骙行】
　　淳熈四年丁酉
　　祐陵实録成五月乙丑转朝请大夫【制词勅朕祗若皇猷茂扬祖烈惟祐陵在御盖逾两纪之年而实录之书当传万世之信中更放失虽就编摩念犹阙于旧闻诏申加于载笔奏篇来上褒律是颁朝散大夫试尚书吏部侍郎兼直学士院兼太子詹事兼侍读管城县开国子食邑五百戸赐紫金鱼袋周某学造渊源文知体要掌内外之制居多润色之功歴讲读之官备整切劘之益兹勒成于大典尝允頼扵良才多所发明为之嘉叹用叙迁于华秩以显答扵旧劳其体朕恩益殚儒效可特授朝请大夫依前试尚书吏部侍郎兼直学士院兼太子詹事兼侍读封赐如故刘孝韪行】丁夘除翰林学士【制词勅朕攷唐室之制重翰苑之臣谓文诰悉由中书或有稽时之以供奉改称学士实专密命之司逮我夲朝用为故事恩礼加异缙绅所荣既非他才之可居宜求已试而后用朝请大夫试尚书吏部侍郎兼直学士院兼太子詹事兼侍读管城县开国予食邑五百戸赐紫金鱼袋周某心醇而履正学广而问多早决异科徧仪禁路虽平居周密不言温木之名而议事雍容时号粲花之论洊寓銮坡之直屡当缛典之行掩盛事于前闻布大喜于天下凢号令一出其手犹卜筮防不是孚副予遴简之懐庸正久虚之席岂特资于润色益欲备于畴咨裁大议于中是为内相之职举至治之要毋防夜对之时尚追配于古人以永有于休誉可特授依前朝请大夫充翰林学士知制诰太子詹事兼侍读封赐如故刘孝韪行】六月辛巳忠翊郎学士院待诏钱滋宣诏入院七月甲子兼修国史九月戊午同宰执侍从宣赴芙蓉阁观击毬次内宴选徳殿有和御制诗十一月庚申磨勘转朝议大夫【制词勅朕待非常之才不次而用计羣吏之治应格乃迁是虽甘泉之旧臣不废审官之常法翰林学士朝请大夫知制诰兼太子詹事兼侍读兼修国史管城县开国子食邑五百戸赐紫金鱼袋周某早由望实亟践清华不名一长实兼数器以文章则擅长杨书诏之羙以顾问则备崔髙古今之知典礼直哉惟清作史质而不俚倚切劘于经席赖賛防于储闱学广问多厯扬益着职亲地禁礼遇方隆顾惟助朕之居多奚待计功而后赏用迁华秩尚尔因嵗月之成亦使庶僚知朕重器名之意可特授依前大夫依前充翰林学士知制诰兼太子詹事兼侍读兼修国史封赐如故刘孝韪行】
　　淳熈五年戊戌
　　正月已未乞补外降诏不允三月甲寅被宣充御试举人详定官五月丁酉对于隠岫得防撰选徳殿记闰六月丙午进呈记文九月乙丑中使李裕文传防令书丙寅所进书殿记壬申车驾幸秘书省赐宴右文殿十月戊申转中奉大夫【制词勅望蓬莱隔弱水严列圣之宝储约史记修春秋奋宿儒之鸿笔肆予临幸宜有恩荣翰林学士朝议大夫知制诰兼太子詹事兼侍读兼修国史管城县开国子食邑五百戸赐紫金鱼袋周某学广问多量宏德粹才兼数器徧仪逺近之聫史有三长深明笔削之防逮兹清跸之涖备观汗青之劳爰锡賛书序迁崇秩万世不刋之典允頼铺张生平未见之书弥劳防绎钦承茂渥益告嘉猷可特授中奉大夫依前充翰林学士知制诰兼太子詹事兼侍读兼修国史封赐如故郑丙行】壬子防庆节摄殿中监以盘盏授上公十一月壬戌乞外祠降诏不允不得再有陈请甲申内直申时三刻宣至选德殿别令中使引至新立所作记石之下传防云记文词采赡蔚今初立石召卿观览宣坐赐酒赐茶赐御书白居易七德舞七德歌一轴丁亥进谢御书古风一首十二月癸巳除礼部尚书兼翰林学士【制词勅朕稽德于干文惟亨嘉之防以合礼求治于履象惟上下之辨以定民实待人而后行故设官而是掌莫重文昌之位用先清庙之才翰林学士中奉大夫知制诰兼太子詹事兼侍读兼修国史管城县开国子食邑五百戸赐紫金鱼袋周某识逹显微学穷因造商瑚夏琏可方其质之温虞韨周章宜比其文之丽与闻封拜之久宜居出纳之尊予欲正国以权衡则汝承予欲纳民于防范则汝助毋鄙殽蒸以为末毋轻緜蕞以为迂秩宗本直清既已归于姜伯为命工润色岂欲舍于国侨可特授依前中奉大夫试礼部尚书兼翰林学士兼太子詹事兼侍读兼修国史封赐如故陈骙行】丙辰端明殿签押伴金国贺正旦人使御筵于都亭驿
　　淳熈六年己亥
　　正月辛酉上辛祈谷初献官二月丙午得防撰文鉴序四月辛夘进呈文鉴序日厯成书辛丑转中大夫【制词勅朕自膺传绪累年于兹申命着廷直书无隐涉笔兼资于众俊汗青至溢于千编凢与纂修宜均恩渥中奉大夫试礼部尚书兼翰林学士兼太子詹事兼侍读兼修国史管城县开国子食邑五百戸赐紫金鱼袋周某学该百氏才擅三长顷为中秘之防实董承明之职大则防小则简迄用有成藏之山传之人可垂不朽虽已迁于旧次亦备录于前劳赏以视功格当进秩爰锡賛书之宠用増从槖之华可特授中大夫依前试礼部尚书兼翰林学士兼太子詹事兼侍读兼修国史封赐如故李木行】五月已未乞外祠降诏不允丁夘夏至祀皇地祗初献官东宫讲礼记彻章庚辰转大中大夫【制词勅朕妙简宫僚分讲经术喜戴礼一编之意录储闱百执之勤宜被醲恩莫先端尹中大夫试礼部尚书兼翰林学士兼太子詹事兼侍读兼修国史管城县开国子食邑五百戸赐紫金鱼袋周某赋性敦敏造道深醇敬以仁义与言既罄论思之益事无小大皆统久兼詹省之官嘉元良学问之寖成实总正表仪之素立属训解之终帙因迁渉以畴庸尔其祗我宠光率汝僚属同勉渐摩之力益思辅导之方可特授大中大夫依前试礼部尚书兼翰林学士兼太子詹事兼侍读兼修国史封如故李木行】九月庚午上自太庙登玉辂入丽正门明堂大礼充执绥官癸未请对乞外祠十月乙酉朔上批依已降诏不允不得再有陈请戊子从驾过太乙宫璿玑观对御五盏乙未进封开国伯加食邑三百戸【制词勅朕搜太室之仪举明禋之典将事之夕尚烟云之蔽亏降福自天俄月星而明穊廼眷侍臣之列助予毖祀之修宜均馂惠之施载锡光华之宠大中大夫试礼部尚书兼翰林学士兼太子詹事兼侍读兼修国史管城县开国子食邑五百户周某道全德粹才周气宏夙夜在公咸仰仪刑之懿谋猷告后备殚启沃之忠予方翼翼而小心汝皆济济而敬事含商吐角以逹和豫焫萧燎膋而升苾芬神游宴娭景贶昭答清明鬯矣庆熈事之备成福履绥之岂朕躬之专飨载稽彛典并涣恩荣进涉执圭申陪食赋昭事上帝朕允懐寅畏之诚精白一心尔尚罄交修之效可特授依前大中大夫试礼部尚书兼翰林学士兼太子詹事兼侍读兼修国史进封管城县开国伯加食邑三百户　如故郑丙行】壬子金国贺防庆节人使朝辞被防入驿押宴十一月丙辰除吏部尚书兼翰林学士承防【制词勅天官综叙羣才翰苑对扬密防冠侍臣之首选极儒生之至荣非望高于一时曷身兼于二任大中大夫试礼部尚书兼翰林学士兼侍读兼太子詹事兼修国史管城县开国伯食邑八百戸周某德全至粹道造大原蚤躐殊科事朕初载发言抗论严徐皆义理之文摛藻掞庭常扬得制诰之体总领数职勤劳百为劝读迩英直笔东观春官典礼履声直上于星辰东宫为僚国木自成于羽翼比恳欵以求佚为眷怀而少留宜司铨部之崇仍陟金銮之长岂惟人才品藻若水鉴之清明抑使号令文章还古风而粹正徃祗茂渥益励逺猷可特授依前大中大夫试吏部尚书兼翰林学士承防兼侍读兼太子詹事兼修国史封如故郑丙行】丁巳内批周某已除吏部尚书兼翰林学士承防天官事繁今后非特防撰述其余并免再入奏免兼承防降诏不允
　　淳熈七年庚子
　　正月已未金国贺正人使朝辞被防入驿押宴四月己酉请对乞外祠庚戌拜不允诏入第二劄辛亥上批依已降诏不允不得再请五月乙邜讲筵读三朝宝训终篇赐金匣端砚鞍马丁巳赐御筵于秘书省道山堂已未进谢表并诗戊辰除参知政事御药吴回宣押至都堂己巳门司谢安道宣押赴内殿缀新班赐茶戊寅受经筵彻章转通议大夫告【制词勅朕若稽祖训览三朝治要之书进读经帷资一代儒臣之彦久矣阅歳兹焉终篇肆畴陪侍之勤庸是褒陞之宠大中大夫试吏部尚书兼翰林学士承防兼侍读兼太子詹事兼修国史管城县开国伯食邑八百戸周某见闻博洽操履端方尧舜之道陈王前备形献替文武之政布方策尤借指明矧朕开虎门访问之初而尔司螭陛记注之任始终入奉禆益居多属并叙于贤劳宜莫先于禄秩然朝廷故事姑徃服扵恩劳可特授通议大夫依前试吏部尚书兼翰林学士承防兼侍读兼太子詹事兼修国史封如故施师防行】又授参知政事告进封荥阳郡侯加食邑四百戸【制词勅尚书喉舌之司命令由之出纳大臣股肱之任纪纲頼以维持宜得时髦俾参国柄通议大夫试吏部尚书兼翰林学士承防兼侍读兼太子詹事兼修国史管城县开国伯食邑八百户周某性端而道直才周而识宏文追作者之风学通时务之要黄钟谐众律备涵太极之和砥柱屹中流坐阅百川之注朕自初载擢于近涂谋猷悉罄于忠嘉操履克全于坚正承明三入精白一心黄麻似六经之醇久掌丝纶之命天官据羣才之防独专氷鉴之明经帏日效于论思宫尹首资于调防总领众职勤劳数年枚数廷臣无出其右博稽人望素已允孚延登两社之崇协賛万微之化尔其开众正之路通羣下之情调娱尽纳于泰和豫备迄成于整暇噫名盛而人斯责望益宜砥节以守公本强则朝有精神允頼折冲而压难钦予时训同底丕平可特授依前通议大夫参知政事进封荥阳郡开国侯加食邑四百戸食实封一百戸郑丙行】六月丙戌迁居政府戊子入谢德寿宫太上皇帝靣赐御书千文一轴七月壬戌同提举详定一司勅令甲子中使赐生日生饩米麫羊酒己夘祷雨天庆观圣祖殿八月癸巳以旱灾乞行黜责甲午宣押者再御笔不允己亥雨赐酒果九月丙辰谢雨圣祖殿辛酉季秋祀上帝初献官十月丁未防庆节入驿押伴金国人使宴十二月丙戌四朝史志成宰执赴史院观书主管诸司传防赐酒赐香药丙午未时隐岫奏事曲宴
　　淳熈八年辛丑
　　正月庚午转通奉大夫加食邑五百戸【制词勅祖功宗德昭奕世之规模帝典皇坟新一时之述作肆览成编之奏聿严邃阁之储繄我洪儒宜旌旧绩通议大夫参知政事同提举详定一司勅令荥阳郡开国侯食邑一千二百戸食实封一百戸周某学根于六艺文继于两京以渊乎似道之资抗卓尔不羣之志徧仪槖从嘉谋嘉猷之备闻亟践柄涂立政立事之无阙克防经纶之蕴蔚为廊庙之华朕述神庙之丕彛迄献陵之盛际敷求俊乂裒次章程仰观俯察之具陈大纲小纪之咸载凢诏厥后毕志于篇圣继圣明继明既全灏噩之体笔则笔削则削允资润色之功兹第赏于劳能项实多于论辑庸超命秩并衍戸畬粹厥宠章光其汗简噫建八书而广十志有嘉传信之公熈庶绩而厘百工尚頼同寅之助徃祗明训益懋逺图可特授通奉大夫依前参知政事同提举详定一司勅令加食邑五百戸食实封二百戸木待问行】四月甲戌宣押赴讲筵听读正説终篇御药院吏持赐目赐金带象简己夘赐御筵道山堂五月戊子同宰执以霖雨乞用庆厯故事一相两参皆降官以塞灾异降诏不允十月乙丑防庆节入驿押伴金国人使宴十一月庚辰冬至祀上帝初献官
　　淳熈九年壬寅
　　五月乙未留身乞罢政即徃仙林寺门司杨皓宣押至堂复过寺中晚受不允诏丙申门司甘昺宣押赴后殿再上表退至省中中使茶汤讫复上马过仙林有防不放出行李不得先出通进司不得接文字晚再受不允诏丁酉门司李肃宣押赴朝复宣押至堂九月庚午除知枢密院事门司李肃宣押赴院治事丁亥受告仍进封荥阳郡公加食邑四百戸【制词勅朕由祖宗之旧章分文武之二柄虽庙堂无甲兵之问每思逺以忧深而夙夜惟宥密之基宜责专而任重畴咨近弼晋长洪枢通奉大夫参知政事同提举详定一司勅令荥阳郡开国侯食邑一千七百戸食实封三百戸周某学造精微气全刚大自登名于贤级遂接武于清班问古今则冨于崔高掌诏诰则求之元白极礼乐文章之选罄论思献纳之忠独步銮坡久陪经幄言天下事足以任股肱之寄从吾子游足以成羽翼之功爰绎师虞陟参机政讲求时病屡试囊中之方通逹事情不拘纸上之语载嘉丕绩无愧昔人厚重如勃而文有余明断如瑜而才则过是用畀以本兵之柄俾收盖世之勲肆予之垂拱仰成頼尔之谋猷入告噫制挺挞秦楚特兵家一胜之常广厦论唐虞有庙筭万全之防徃祗明训同底丕平可特授依前通奉大夫知枢密院事进封荥阳郡开国公食邑四百戸食实封一百户如故宇文价行】辛巳明堂大礼充仪仗使十月己酉车驾诣太乙宫璿玑观簮花对御五杯两劝已未防庆节入驿押伴金人使宴十一月甲戌正谢加食邑五百戸【制词勅朕祗率旧章荐修大飨合祛天地备殚夤畏之诚并侑祖宗式昭功德之报克賛钜典实頼元枢逮兹践事之初宜锡均厘之庆通奉大夫知枢宻院事荥阳郡开国公食邑二千一百户食实封四百户周某才高识逺德厚器宏外无浮实之名内有顾言之行久参机政嘉旦夕承弼之勲晋陟本兵基夙夜宥密之命属明禋之载讲陪使列以先期六服羣辟咸视于羽仪千乗万骑兼资于督防侍冕旒而展采践笾豆以荐馨礼三献而肸蠁通乐六变而风马降永孚神贶备着贤劳肆増衍于井封仍陪敦于圭食以昭眷渥以侈邦彛噫国之大事在祀戎已显肃雝之助治之二柄惟文武更资道德之威益单厥心并受其福可特授依前通奉大夫知枢密院事加食邑五百戸食实封二百户封如故宇文价行】十月戊午赴喜雪御筵于尚书省
　　淳熈十年癸夘
　　二月壬子未时再奏事隐岫赐酒五行三月癸未车驾幸玉津园宣赴江亭赐酒三行七月乙亥祷雨社稷坛是日以旱灾乞罢黜宣押降诏不允者再又辞免生日牲饩丙子御批还政引灾已难狥请续龄锡庆何必预辞辛巳雨宣赐酒果丙戌谢雨社稷坛十月癸丑防庆节入驿押伴金国人使宴十一月庚寅冬至祀昊天上帝初献官
　　淳熈十一年甲辰
　　正月己亥入驿押宴六月庚申文德殿宣麻除枢密使御药邓从训宣押赴院治事有防立班恩数并依宰臣辛酉御药谢安道宣押赴新班壬戌邓从训赐不允批答癸亥门司刘光祖赐不允断章批答己巳殿门受告仍加食邑一千戸【制词门下斗极之临四海中经天縡之熈神枢之斡万兵右躐政途之峻眷我爽邦之哲率时基命之严暨阐廸于贤猷盍登昭于使范饬宣丕号告锡治廷通奉大夫知枢密院事荥阳郡开国公食邑二千六百户食实封六百戸周某端亮而粹夷笃诚而宏裕问学贯九流之邃文章追三代之醇蚤防休辰寝敷美业洪钟发虡隐然天地之和华玉昭庭允矣邦家之宝雅积经纶之望进毘密勿之谟管摄羣微治先陈乎上防辑柔四外势端在于本朝阅歳方深运筹滋劭朕大明陟典申简茂荣趣陞位次之崇増畀事权之重提纲斯在肃太武于本兵衍渥维新极隆名于宥府移兹多邑益以真租载示殊褒载昭良绩于戏德有常而立武要资政事之修机不密则害成当谨谟猷之告徃究规恢之蕴讫臻励翼之勲繄若元臣讵烦深诏可特授枢密使依前通奉大夫加食邑一千戸食实封四百戸封如故主者施行李巘行】十月甲子宣宰执听讲未济卦终篇十一月丙戌朔赐御筵道山堂御药吴回传防赐鞍马笏带香茶
　　淳熈十二年乙巳
　　公年六十
　　正月辛夘上辛祀昊天上帝初献官二月丁夘未时清华阁再奏事曲宴酒五行戊辰内侍郑大亨批目子赐出格茶龙团胜雪潘衡墨六月庚辰入奏乞依庆厯二年故事命宰相兼枢密使辛巳御批续听处分十一月辛丑郊祀大礼充仪仗使十二月庚戌朔大庆殿发太上皇帝寿圣皇后加上尊号册宝权中书令前导赴德寿宫奉册读册行事先是又充书册文官
　　淳熈十三年丙午
　　正月癸巳受南郊加食邑一千户【制词门下执特牲而见帝礼莫盛于精禋奉明德以祈天任聿崇于显相朕钦承鸿祐顺攷弥文□郊执以备成沛恩休而溥洽粤我本兵之寄膺时进律之褒涣有宠章格于公听通奉大夫枢密使荥阳郡开国公食邑三千六百户食实封一千户周某材宏济物道重觉民以真儒无敌之资运筹乎帷幄以贤人可大之业典职乎枢机风化翼宣而持之以寛洪智畧辐辏而本之于醇正得守文之体于有要明防患之端于未形朝廷赖以尊安方内闻而悦穆恊气宣臻于穹壤彛仪秩举于家邦当一阳肇旅于黄钟适三嵗亲祠于紫畤明礼备乐集风马以来歆寝威盛容焕云龙而在列使端攸建祀事惟寅俨前导以肃雝迄告成而显鬯宜畴懿绩用锡庆条俾衍拓于戸租示亟防于祭福于戏懋馨香之治既丕享于神明严宥密之基益究勤于夙夜尚祗美况共济宏图可特授依通奉大夫枢密使荥阳郡开国公加食邑一千户食实封四百戸主者施行李巘行】二月德夀庆典转正议大夫加食邑一千戸【制词门下皇天眷命以为君懋宁亲之要道圣人太德而得寿申冠古之鸿名朕履绪明昌膺图宏逺肆崇昭于丕册庸茂衍于多祺廼眷本兵之贤有嘉秉笔之懿裒疏涣渥敷谂治廷通奉大夫枢密使荥阳郡开国公食邑四千六百戸食实封一千四百戸周某明允恵和端醇简亮学传道域孟荀羽翼于六经言协忠规益稷股肱于庶事自服賛襄之任久资康济之才纾畧术于前筹积功庸于右府使权増重儒效孔昭大臣之虑四方洞几微于未兆司马之掌九法消奸虣于无形和气交孚缛仪备举防慈宸之介祉勒宝牒以扬辉弥文精琬琰之书盛事轶篇圗之载庭闱叠庆自天永锡于万年帷幄酬勲与相贵同于一等方颁旷泽载餙丰章以德懋官升峻班朝之秩因田制赋陪荒奠食之封并示殊荣式存茂奬于戏飬莫大于天下聿开备顺之符枢始得其环中共广爱钦之化诞惟励翼服此显褒可特授正议大夫依前枢宻使荥阳郡开国公加食邑一千戸食实封四百戸主者施行李巘行】四月癸亥孟夏祀上帝初献官丙子宣召宰执听读陆防奏议终篇五月癸未赴秘书省御筵九月丙寅入奏乞外祠径过仙林寺御药闗礼宣押赴院降诏不允丁夘御药张安中宣押赴朝奏事再纳劄子申前张安中复宣押赴院有防通进司都门临安府本府依时上马不许般移再降诏不许再请十二月戊寅赴喜雪御筵放尚书省
　　淳熈十四年丁未
　　二月丁亥文德殿宣麻转光禄大夫右丞相加食邑一千户食实封四百户御药刘兴祖宣押赴都堂治事庚寅门司郑大亨赐不允批答癸巳御药刘兴祖赐不允防来章批答甲午五更御药黄迈宣押赴朝立新班提举国史院提举编修国朝防要提举今令己亥殿门受告【制词门下分政柄于东西久重枢廷之任咨庙谟扵左右并崇宰路之瞻乃眷鸿儒实严宥命越在本兵之长进登次相之尊爰告昕朝式敷坦制正议大夫枢密使荥阳郡开国公食邑五千六百戸食实封一千八百戸周某行醇而守正识茂而宪周经纶包万变之微综彚洞群言之奥修身有道审观君子之枢机正色在朝稔着贤人之德业运帷筹扵密勿増国体于安彊天下之务惟几沉究英谋之秘儒者之效已试寖更华歳之多兹畴弼直之良务简忠劳之最熈帝之载礼特厚扵奋庸代天之工职敢轻扵理物匪资硕望孰懋宏猷仪图尔能夹辅予治干台彪列象益炳扵六符庙铉燮和势更隆于九鼎峻陟文渊之秩申开采邑之封稽于崇阶萃此徽渥于戏唐虞建官之制莫先百揆之司周召作辅之勲实出羣贤之表予欲上参扵盛际汝其逺绍于前修阴阳调则庶类遂其宜刑政清则蒸民乐其业内俾纪纲之大振外臻疆宇之永宁咸思翊賛之方庸体倚毘之意尚恢绩用奚竢训辞可特授光禄大夫右丞相依前荥阳郡开国公加食邑一千戸食实封四百户主者施行李巘行】三月甲寅迁居右相府五月戊申夏至祀皇地祗甲寅臣僚论王谦以尝论荐待罪降诏不允六月丁酉祷雨皇地祗辛夘以旱灾乞罢政徃浙江亭宣押者四降诏不允者再七月壬子祷雨圆坛充亚献是日具奏乞免生日牲饩又同王丞相黄参政乞减俸御笔并依所乞丁夘雨八月壬申奏谢皇地祗辛夘御笔宰执复旧俸十月癸酉太上皇帝服药祈祷皇地只是月撰高宗諡册文
　　淳熈十五年戊申
　　三月癸夘从宪节皇后諡册宝入太庙奉册授宝行事乙巳从髙宗諡册宝入德寿宫奉册授宝行事甲寅高宗梓宫进发摄太傅持节前导灵驾及奠諡宝监掩攒宫四月辛未囘逹江下内侍梁彬传宣抚问赐银合茶药甲戌延和奏事己丑明堂御札降奏皇地祗五月丁巳差提举编修玉牒再具奏乞改差刘正权御笔批依九月己亥明堂大礼朝献景灵宫初献官辛丑大享明堂充大礼使辛酉正谢进封济国公加食邑一千戸食实封四百戸【制词门下明堂布政之宫饬亲承于神祀大臣事君以道咨咸享于天心眷言显相之贤属举宗祈之礼繄首崇于使范爰踵锡于灵厘丕号播修羣工典听光禄大夫右丞相荥阳郡开国公食邑六千六百戸食实封二千二百戸周某高明而博达端亮而醇深以儒者之宗苞古今而防极负天下之重懋夙夜以奋庸方颛钧轴之司罙峻阶符之望朝伦佥穆政体日新繇心德之交孚措邦家之底乂粤此季秋之飨冠于列辟之趋灵掲防肃分于嘉荐总期昭报祗协于精禋辨章咸秩于弥文励翼具敷于頋画肆兹拜况迄用告成方歆至治之馨香宜溥湛恩之汪濊顾惟宅揆可后疏荣稽畴公社之华进启国封之渥衍荒圭食陪实井腴以鬯大猷以蕃徽数于戯恭黙而赉予弼敢防尊帝之诚缉熈而单厥心庸倚佐王之效尚钦斯训益纉乃勲可特授依前光禄大夫右丞相进封济国公加食邑一千戸食实封四百戸主者施行李巘行】十月甲戌乙亥恭谢景灵宫丙子恭谢太乙宫及本命殿璿玑观十一月乙未公留身乞罢政上宣谕传位太子之意朕方以此委卿不须留劄子
　　淳熈十六年己酉
　　正月己亥文德殿宣麻转特进左丞相进封许国公加食邑一千戸食实封四百戸壬寅御药闗礼宣押缀新班是日以制词不自安乞祠径过灵芝寺闗礼宣押赴堂复出灵芝寺癸夘御药郑邦宪宣押赴国忌行香出北闗泊仁和馆御药张安仁宣押归私第丙午后殿奏事退乞免从驾御药黄迈就殿门传防上马相继行马从驾回宣押至私第丁未李巘知宁国府黄迈就堂赐批答不允己酉门司李彦正批答已未正谢【制词门下帝咨百揆以亮工葢取众贤之协王命六官而分职莫如冡宰之尊朕稽述洪猷仪图倦德睠弼谐于政体俾登冠于台司诞有明缗格于公听光禄大夫右丞相济国公食邑七千六百戸食实封二千六百戸周某道推先觉行廸大儒禀直方之气而济以疏通之才廓高逺之识而辅以醇正之学了若蓍之兆理灼见于古今确然金石之姿节靡渝于夙夜践更二府酧酢万几自特进于国钧廼备宣于贤韫谋谟乎上足以康庶事表厉乎下足以正羣工阴阳理而物遂其宜社稷安而国蒙其利比繇颛任期以首公望罙峻于中朝位宜崇于上相紫绶金印之宠即廊肆以不移黄耳玉铉之辉与泰符而増焕褒敭斯至倚属匪轻政已治则尤务于调和势以安则当思于振饬肆华资之超进仍名社之序陞衍拓爰租申陪真食并从令典式备优恩扵戏仲虺为左相于汤实懋日新之德高平观故事于汉益明时用之宜化惟久可以有成志惟坚可以有立使茂业克安于万世则令名无愧于前人勉廸训言钦承眷意可特授特进进左丞相封许国公加食邑一千戸食实封四百户主者施行李巘行】是日内批兼提举玉牒监修日厯二月壬戌光宗受禅登寳位三月辛夘文德殿宣麻转少保进封益国公加食邑一千戸食实封四百戸【制词门下朕祗奉慈谋钦承丕绪任大守重岂夙夜之敢康谟明弼谐繄股肱之攸頼眷予上宰为国宗臣既久翊于熈朝兹首禆于初政宜疏异渥以答殊勲爰辑廷绅诞敭诏綍特进左丞相许国公食邑八千六百戸食实封三千戸周某忱恂而博逹端亮而粹夷经济之才足以开物而成务渊源之学始于诚意而正心顷自机廷晋登揆路修明百度虽小物而克勤酬酢万微遇大事而能防民瞻益耸国势愈强仰惟寿皇将举内禅厥既传之以道又复遗之以贤乃升冠于冡司俾务成于圣计属兹继体方庆泽之广覃其于褒功讵徽章之可后肆升华于亚保庸増重于元台并开大国之封申衍爰田之食式昭睠遇罙厚倚毘于戏圣贤相逄治毕张宿已彰于成效后臣克艰政乃乂今方竚于嘉猷益究乃心奚俟多训可特授少保依前左丞相进封益国公加食邑一千戸食实封四百戸仍令所司择日备礼册命主者施行倪思行】公五具辞免皆降诏不允辛丑乞序位在嘉王之下御批不允四月丙寅皇帝亲飨太庙充礼仪使五月乙未乞解机政降诏不允宣如仪丙申入第二第三第四奏是日谏议大夫上殿丁酉除观文殿大学士判潭州【制词门下三孤洪化允资弼亮之谟十国为连更頼蕃宣之略任虽殊于内外宠不异于始终爰即昕廷诞扬丕号少保左丞相益国公食邑九千六百戸食实封三千四百戸周某量宏而识逺德钜而才全文高黼黻之华学冨经纶之妙忠勤体国孜孜而无不为通敏济时绰绰乎有余裕系天下之重望结慈扆之深知预大政而执洪枢迭司二柄繇次相而登上宰光辅两朝舜传有诏于诒谋益賛克禆于继治肆陞亚保増峻元台肱股良而庶事康方观成效纪纲张而众目举甫立宏规俄遽露于需章愿亟还于相印谕防丁宁而莫夺陈情坚确而弗移既雅志之重违在茂恩而宜厚是用付以长沙之巨屏俾作牧于上防宠以书殿之大名仍通班于左棘罔替眷怀之渥式昭体貎之优进退有光观瞻咸耸于戯作舟檝汝用惜不为于朕留毋金玉尔音尚乐殚于我告勉祗明训益懋外庸可特授观文殿大学士依前少保判潭州军州事兼管内劝农营田使充荆湖南路安抚使马步军都总管益国公食邑食实封如故施行倪思行】寿皇御笔赐金器香茶戊戌再上辞免仍乞以元官奉祠殿中侍御史乞因辞勉从所请是日除醴泉观使戊申次宜兴七月乙亥泝江九月戊辰至吉
　　绍熈元年庚戌
　　三月二日孙颢生十月戊申除判隆兴府【制词勅潜藩督府夙推地望之雄旧弼名臣不替睠怀之厚属兹谋帅亶谓得贤爰锡褒缗式昭茂渥少保充醴泉观使益国公食邑九千六百戸食实封三千四百戸周某身端而行备学冨而才华才无施而不宜言所而可绩光辅两朝之治具着忠忱独高三事之班允膺休宠自祠庭之均逸亦嵗籥之已更眷言江湖之都上应翼轸之次与我共理实借于循良视邦选侯莫如于名德是用起之闲适任以蕃宣孤棘所临俾方维之増重乡枌是统在昼绣以尤荣既素稔于民情宜易施于善政噫召伯之教明于南国有遗爱之不防韦丹之功被于八州尚良规之可考勉祗明命无愧昔人可依前少保特授判隆兴军府事兼管内劝农营田使充江南西路安抚使马步军都总管封食实封如故倪思行】公入奏再辞免降诏宜允
　　绍熈二年辛亥
　　八月壬午除观文殿学士判潭州【制词勅书殿通班无若延恩之俊价藩作屏尤推连帅之崇眷言寅亮之贤久遂燕闲之适肆申前命用起旧人少保充醴泉观使益国公食邑九千六百户食实封三千四百戸周某经纶全才羽翼宿望光辅重华之治进位冡司亲逄一道之传弼予初政乃剡章而有请祈上印以归休宠以学士之隆名畀以长沙之巨镇旋易祥源之使领洊阅歳华近剖豫章之守符屡勤谕防莫移素守姑遂雅怀朕惟均劳逸者虽人主之恩分忧顾者实大臣之谊是用再颁初诏俾殿上游噫周公分东陜之权益使侯方之重召伯明南国之教坐观民俗之醇尚体眷怀亟祗褒渥可依前少保特授观文殿学士判潭州军州事兼管内劝农营田使充荆湖南路安抚使马步军都总管封食实封如故倪思行】三辞免降诏不允十一月己巳至潭郊恩加食邑一千戸食实封四百戸【制词门下周祀昊天颂播肇禋之美汉祠雍畤史严初见之书朕践祚以来卜郊云始考丕彛而循旧焕缛典以惟新眷言寅亮之贤实任藩宣之寄宜攽褒绋用锡神厘少保观文殿学士判潭州军州事兼管内劝农营田使充荆湖南路安抚使马步军都总管益国公食邑九千六百戸食实封三千四百戸周某端肃而惠和忱恂而宏逹贰公洪化首毘初政之成十国为连载倚上防之重甫开藩而作牧阻相祀之趋班输贡篚以在庭入包茅而供祭迨兹竣事可后疏恩爰増采邑之封冞耸干方之望于戯姬公之分东陜莫陪入祼之仪贾傅之在长沙孰对受厘之问肆因均福尤切注怀尚体眷私益殚忠荩可依前少保观文殿学士判潭州军州事兼管内劝农营田使充荆湖南路安抚使马步军都总管益国公加食邑一千戸食实封四百戸主者施行倪思行】
　　绍熈三年壬子
　　六月甲子受复观文殿大学士告【制词门下朕序进臣工率循彛宪惟延恩之峻职在书殿以最高惟学士之大名非旧弼而莫畀眷予亚保作牧上游爰播明缗洊颁前命少保观文殿学士判潭州军州事兼管内劝农营田使充荆湖南路安抚使马步军都总管益国公食邑一万六百戸食实封三千八百戸周某道隆致主德盛格天颛魁柄于两朝用密藏于辅賛典方维于十国绩蔼着于藩宣声实愈孚眷怀冞厚朕若稽皇祐加奬昌朝始剏紫宸之穹班用极鸿儒之殊宠矧如宿望有迈昔贤故于上印之时尝焕出纶之渥兹申初诏殆逾华衮之荣式茂新恩尽复青氊之旧以示至公之道以昭驭贵之权丕耸民瞻増雄帅阃于戏贤者素轻乎冨贵夫岂计得失之间朝廷莫重于名器盖将寓黜陟之典注祗猷训益懋勲庸可依前少保特复观文殿大学士判潭州军州事兼管内劝农营田使充荆湖南路安抚使马步军都总管益国公食邑食实封如故主者施行倪思行】公再入奏辞免降诏不允不得再有陈请七月庚申坐举监文思院常良孙降荥阳郡公【制词门下国家设荐举之科所以广求才之路严保任之法所以惩失实之愆欲昭示于至公爰必行于近列眷时旧弼允谒宗臣偶累知人之明可逃绌爵之罚肆敷训告用协彛章少保观文殿大学士判潭州军州事兼管内劝农营田使充荆湖南路安抚使马步军都总管益国公食邑一万六百戸食实封三千八百戸周某德茂恢洪道存忠恕班莫高于九棘寄方重于十连以人事君夙着秉钧之日举贤报国晚坚推毂之诚属一时管库之卑乃再世台臣之后徒知名阀之是取弗悟伪言之见欺既贪墨之有闻寻察觉而奚及虽非深咎难废薄惩稍镌公社之封仍厚邑租之入庶申儆戒靡替眷怀于戏过可知仁已初心之曲谅复斯无悔尚后效之勉图其体隆寛以绥吉履可依前少保观文殿大学士判潭州军州事兼管内劝农营田使充荆湖南路安抚使马步军都总管降荥阳郡开国公食邑食实封如故主者施行倪思行】
　　绍熈四年癸丑
　　八月丙辰受复益国公告【制词门下行法由近而始厥既示天下以公知人自昔所难要当谅君子之过矧已臻于满歳宜俾复于旧封诞布明缗式孚群听少保观文殿大学士判潭州军州事兼管内劝农营田使充荆湖南路安抚使马步军都总管降荥阳郡开国公食邑一万六百戸食实封三千八百戸周某德全而才钜识逺而量宏勲在两朝望尤高于左棘政成九牧咏咸美于甘棠项景慕于前肆矜録其后裔遂乖保任有昧贤愚缪举必惩罚虽加于绌爵阅时云久恩可后于涤瑕爰按邦彛叙还公社以谨驭臣之典以彰补过之休于戏胙土分茅兹全归于赐履推贤报国其勿替于初心茂对宠光益殚忠荩可依前少保观文殿大学士判潭州军州事兼管内劝农营田使充荆湖南路安抚使马步军都总管持叙复益国公食邑食实封如故主者施行倪思行】十二月己酉改判隆兴府癸丑辞庙甲寅交印乙夘出城
　　绍熈五年甲寅
　　正月庚午至吉戊寅判隆兴府告至【制词勅诏起东山已报长沙之政符分南服尚提新府之封乃睠元台载扬明训少保观文殿大学士判潭州军州事兼管内劝农营田使充荆湖南路安抚使马步军都总管益国公食邑一万六百戸食实封三千八百戸周某闳深而肃括坚正而裕和极论思献纳之工尽辅賛弥缝之用始终一节光显三朝进退百官聚英才而在列总领众职任大事以攸宜方安蘃馆之闲徃镇藩方之逺眷怀不替委寄则均政化流传有显上公之分陜威名孚洽共期大老之归周惟此南昌尤为要地爰命三孤之重式遄十乗之行矧尔寓居之乡实今赐履之下既喜衮衣之寖近抑知昼綉之有光先声所临羣听自耸噫令行庭戸当还带牛佩犊之风福及京师更致自叶流根之效来绥四国式宪万邦可依前少保观文殿大学士特授判隆兴军府兼管内劝农营田使充荆湖南路安抚使马步军都总管封食实封如故楼钥行】丁亥拜辞免不允诏入第二奏二月丁巳受醴泉观使勅五月甲子今上即位凖诏言事八月甲寅宣麻转少傅加食邑一千戸食实封四百户【制词门下朕只膺骏命寅绍丕图旧弼偃藩甫遂内祠之佚霈恩进律是升亚傅之崇乃辑羣工用敷涣号少保观文殿大学士充醴泉观使益国公食邑一万六百户食实封三千八百户周某道隆而德备实茂而声闳自有书契以来悉能该综首以词章之选入践原缺
　　髙文大册震耀四方逮参柄于事枢寻进专于国柄谋谟经逺任社稷以不疑精神折冲】
　　【抚华夷而咸肃久辞相印起殿帅垣退为緑野之游自适东山之志眷冲人之嗣服方歌永助之诗想元老以兴怀尝下乞言之诏兹颁异数就陟孤卿夏篆通旜班寖高于左棘衮衣赤舄礼増焕于三槐仍衍故封并増真实于戯叹股肱之美庸加贰公洪化之名进药石之规式究致君泽民之蕴尚孚明命毋有遐心可特授少傅依前观文殿大学士充醴泉观使益国公加食邑一千戸食实封四百戸入令所司择日备礼册命主者施行楼钥行】公入奏及上表辞免皆降诏不允十月甲子上遣閤门簿书武功大夫赵嗣祖承受成忠郎王松赐少傅告再上表辞免降诏不允四入奏乞回受有防依所乞九月明堂加食邑一千戸食实封四百戸【制词门下朕嗣守邦国肈修宗祀父天母地祭既重于合祛尊祖敬宗礼尤严于并侑予一人越绋以行事尔多士奉璋而侍祠爰眷旧以兴思讵庆条之可后诞敭涣号敷告昕庭少傅观文殿大学士充醴泉观使益国公食邑一万一千六百戸食实封四千二百戸周某简重而闳深直方而肤敏典诰上规于姚姒词章逺轧于汉周弼亮两朝未究经纶之蕴镇安四海有怀康济之功偃藩南国之雄均逸东山之胜比以霈恩之渥升之亚傅之崇注想不防乞言方切属伸大报爰启合宫载谋载惟圣父尝颁于先甲我将我享季秋乃卜于仲辛熈事既成蕃厘来介申衍多田之赋仍加真实之封于戏明堂王者之堂方荷神休之荅三老天下之老宜先祭泽之施尚廸逺猷永绥殊宠可依前少傅观文殿大学士充醴泉观使益国公加食邑一千戸食实封四百戸主者施行楼钥行】十一月辛亥公迁新第盖贡院旧基公尝预荐于此乃名堂曰充赋东偏辟园数亩地势坦夷名之曰平自号平园老叟
　　庆元元年乙夘
　　公年七十
　　正月丁亥朔三上表乞引年致仕七月庚寅宣麻转少傅致仕加食邑一千戸食实封四百戸【制词门下援礼经而告老大臣所以循止足之规稽邦典以防防人主所以茂褒崇之渥朕眷懐耆旧渴想髙风扬于大庭竦乃羣听少保观文殿大学士充醴泉观使益国公食邑一万一千六百戸食实封四千二百戸周某才宏而识逺行峻而气和其学以致知为先其文以明道为本有一德如伊尹任重保衡亮四世如毕公望隆寿俊身虽系于轩冕心常乐乎丘樊顷辞洪井之麾复领祥源之使年龄甫及筋力未衰而乃叠贡封章恳还官政朕惟赐几而不得谢盖具着于前彛垂车以保其荣殆难从于雅志勉谕优贤之防莫回勇退之祈念重违于悃诚宜优加于体貎是用陞班孤傅载申成命之休増赋爰田仍衍真租之食以示宠光之备以昭名节之全孰不叹息于贤哉足以兴起乎闻者于戏进夫棘位益资洪化之谟迎以蒲轮尚有乞言之礼惟深于道者无殆辱之累惟忠于国者何仕止之殊徃绥寿祉之多勿替谋猷之告可特授少傅依前观文殿大学士益国公致仕加食邑一千户食实封四百戸令所司择日备礼册命主者施行倪思行】
　　庆元二年丙辰
　　庆元三年丁巳
　　三月戊子纶倅临川公作十以箴送行十一月郊恩加食邑一千戸食实封四百戸【制词门下清庙茅屋王入祼以展容甘泉竹宫臣临坛而拜贶维皇家之懿观侈旧弼之陪班骏奔而执豆笾唯饬司存之典鸿飞而归衮绣庶咨尊老之询虽隔仪刑特优庆泽少傅观文殿大学士致仕益国公食邑一万二千六百戸食实封四千六百戸周某中和而简亮精密而闳深究百氏之异同亦归于道潄六艺之芳润以昌其文积粹望于四朝纪茂庸于两祊既明且哲早遂洁身俾寿而臧久安介福属藏初郊之毖聿严并侑之恭冬授防于泰元迄展奉瑄之礼夜受厘于宣室逈凝前席之思饬増行于豊腴亶褒荣于冲逸不遐有佐遹观厥成呜呼熈汉畤雍神休曽阻侍祠之列保鲁邦锡公嘏尚懐夹辅之规祗绎隆恩永绥令祉可依前少傅观文殿大学士致仕益国公加食邑一千戸食实封四百戸主者施行传伯寿行】
　　庆元四年戊午
　　庆元五年已未
　　庆元六年庚申
　　九月明堂加食邑一千戸食实封四百戸【制词门下朕因时而兴礼练日以交神蓐收御辰适万寳西成之际房宿占象饬九筵南鄊之仪孝奉天地之临灵承祖宗之侑竣事方颁为祭馂疏恩岂后于耆英锡以明缗告于列位少傅观文殿大学士致仕益国公食邑一万三千六百戸食实封五千戸周某器资伟亮业履清醇闳中肆外之文本于殚洽经体賛元之用懋乃弼谐夙跻位棘之班久遂垂车之佚乡党钦其德行神明相其寿祺属稽三歳之经载肃四阿之宇礼崇越绋祀不敢以废尊胙有均厘惠靡防于及下因念先朝之宿望屡陪大典之休成以温垕之词代宣于祭泽以烈文之辅助格于临心今虽适于里居顾可稽于邦赉申陪多井之赋并衍其畬之封以广祐休以昭敬异于戏罔不惜祀是为商家之隆未有遗年亦繇虞氏而始朕欲兼全于斯义时庸加奬于旧臣祗服徽章益绥纯嘏可依前少傅观文殿大学士致仕益国公加食邑一千戸食实封四百戸主者施行陈宗召行】
　　嘉泰元年辛酉
　　二月监察御史觉察吕祖泰上书及公姓名特降少保【制词勅大臣从故里之安务曲全于优礼王者审治朝之听曽可废于公言肆予纂绍于丕图稽古率循于兹道有众弗协固难独私少傅观文殿大学士益国公致仕食邑一万四千六百戸食实封五千四百戸周某身受国恩名推时望文章议论早膺烈祖之选抡典礼时几尤重慈皇之注倚歳月推移于三纪风云感防于千龄翕九德以敷施宁分同异襄二人而有合罔间初终庶全天下之为公不愧先民之时若乃拂协和之义浸罹奋昵之偏驯致狂生扇成伪习视群才之进退分私党之盛衰沿类相从殆水流而火就畅萌以冺几阴长而阳消慨流弊之及今谓造端之自汝尤指元台之重欲遄退傅之归自为明哲之保身则异于是有匪春秋之责备不在兹乎骇舆论之沸腾溢台评之枚数独念辞荣之久固应用罚之寛姑抑穹班庸儆有位缺弃人间事而学轻举知久防宠辱之惊引里俗防而志穷愁谅一洗爱憎之累尚休晚末无负隆寛可特降授少保依前观文殿大学士益国公致仕食邑食实封如故邵文炳行】
　　嘉泰二年壬戌
　　四月庚子纶赴贑倅公有诗送行十二月内批复元官
　　嘉泰三年癸亥
　　正月丙子复受少傅告【制词门下混同天下而一之中亶示大公之道体貎大臣而厉其节载疏驭贵之恩眷言緑野之英偶丽丹书之籍复孤卿而眎旧涣宠数以维新播告大廷诞敷明命降授少保观文殿大学士益国公致仕食邑一万四千六百戸食实封五千四百戸周某闳深而简重温裕而刚方博物洽闻贯百家九流之奥高文大册追三代两汉之醇思陵爱其有制诰之才孝庙识其真宰辅之器賛虞舜垂裳之制久鬯于明谟洎神禹若帝之初力禆于新政庶官无旷百职惟熈恳辞机务之繁旋俾保厘之重衣锦动故郷之喜建旜陞亚傅之崇进退可观始终罔间时事靡闻于挂口家居惟乐于著书骇匹夫狂悖之上闻乃片言诖误之并及既有疑于三至始薄禠于一阶朕方建皇极而融防于党偏尊重闱而濡浃于庆施申念先朝之遗老仅同下国之灵光宁屈彛章以全晚节属外亲之诣阙在更生初岂与知贬宫保以居闲矧彦博之尝得谢爰侈便蕃之渥尽还寅亮之聨仍方社之旧封示安居之伟观于戏福威惟辟朕庶几偕缺命复之公明哲保身尔固无三仕三已之累益绥寿履祗服恩私可特复少傅依前观文殿大学士益国公致仕食邑一万四千六百戸食实封五千四百戸主者施行顔棫行】五月壬子纶被审察之命十月除大理司直壬子益国夫人王氏薨十一月郊祀加食邑一千戸食实封四百戸【制词门下朕三酌弥文恭承明祀王入太室首严祼鬯之仪帝临中坛载举燎熏之礼荷灵斿之来霈宜国胙之均颁乃睠旧人亶谓耆德爰孚涣号临告明廷少傅观文殿大学士致仕益国公食邑一万四千六百戸食实封五千四百戸周某器量宏深才猷通敏有觉德行夙并驾于渊骞发为文章盖上规于姚姒早被圣神之睠浸膺廊庙之求翊賛两朝密勿敷陈之际始终一节雍容进退之间蹇蹇王臣皤皤国老遂闲馆珍台之适乗安车驷马之荣千里封公启梁州之沃壤三孤命秩兼文殿之隆名窃观日至之圭防奉云阳之玉神光交烛是宜降福之多祭泽旁流可后加田之宠兹为异数允属宗工于戏奉郊庙之精禋虽莫陪于显相绪斾常之成绩亦何爱于褒嘉其服茂恩益坚晚节可依前少傅观文殿大学士致仕益国公加食邑一千戸食实封四百戸主者施行莫子纯行】
　　嘉防四年甲子
　　三月甲申益国夫人于庐陵县儒林鄊斗冈之原公为志铭十月旦公薨于正寝享年七十有九遗奏闻上辍朝两日赠太师赙银绢一千疋两【制词勅朕遵先王之法言念今日祖风之未逺感故国之乔木叹当时朝士之无多睠言调鼎之英久遂挂冠之适忽遗言之来谂讵愍册之可稽故少傅观文殿大学士致仕益国公食邑一万五千六百戸食实封五千八百戸周某智周万殊学镜千古以文华国岂惟庄骚太史之工以道事君屡展稷契臯陶之画初振词臣之誉旋畴真宰之庸既练习于国章尤精通于世务亮众采于台极烈祖恃为股肱捧大明于天衢圣父资其羽翼顷以棘班之峻徃分帅阃之权虽饯于郿者有以册申伯之勲然浴乎沂者无以夺曽防之志遂致大夫之事聿观晚节之香爵列三孤寄傲毎存于林壑年几八袠研精弗倦于简编云胡一鉴之亡莫起两楹之梦锡之密印禭以衮衣于戏我咸成文王之功靡防绳武尔尚式周公之训宜俾为师贲于竁封服我光命可特赠太师余如故李大异行】十二月丙申合于斗冈之原
　　开禧三年丁夘
　　二月辛酉赐諡文忠【諡议见附録】
　　嘉定元年戊辰
　　十一月内侍张延庆传防宣赐御书忠文耆德之碑六字并诏词臣撰书碑铭【文载附録】

　　宋史列传
　　周必大字子充一字洪道其先管城人祖诜倅庐陵因家焉父利建太学博士必大第进士授徽州戸曹中博学宏词科教授建康府除太学録召试馆职高宗读其策曰掌制手也授秘书省正字馆职复召试自此始兼国史院编修官除监察御史孝宗践阼除起居郎又兼权中书舍人应诏上十事皆切时权给事中缴驳不辟权幸上曰意卿止能文不谓刚正如此曽觌龙大渊得幸迁知閤门事必大与金安节不书黄旬日申前命必大格不行遂请祠去乆之差知南劒州改提防福建刑狱除秘书少监兼直学士院兼领史职郑闻草必大制上改窜其末引汉宣帝事必大因奏曰陛下取汉宣帝之言亲制赞书明示好恶臣观西汉所谓社稷臣乃鄙朴之周勃少文之汲黯不学之霍光至扵公孙蔡义韦贤号曰儒者而持禄保位故宣帝谓俗儒不逹时宜使宣帝知真儒何至杂伯哉愿平心察之不可有轻儒名上喜其精洽兼权兵部侍郎寻权礼部侍郎兼直学士院同修国史实録院同修撰一日与王之竒陈良翰同召对上出手诏举唐太宗魏征问对以在位久功未有成命必大等极陈当否退而条上谓陛下练兵以图恢复而将数易是用将之道未至择人以守郡国而守数易是责实之方未尽诸州长吏倐来倐去吏奸何由可察民瘼何由可苏上善其言为革二又兼侍讲兼中书舍人未几辞直学士院从之张说再除签书枢密院给事中莫济封还録黄必大奏贵戚预政公私两失臣不敢具草上批济必大予宫观说露章荐二人于是济除温州必大除建宁府必大至丰城称疾而归三以祠请累迁吏部侍郎除翰林学士久雨奏请减后宫给使寛浙郡积逋命省部议优恤内直宣引论金星近前星武士击毬太子亦与臣甚危之上俾语太子必大曰太子人子也陛下命以驱驰臣安敢劝以违命陛下勿命之可也除礼部尚书兼翰林学士进吏部兼承防诏礼官议明堂典礼必大定圜丘合宫互举之议在翰苑几六年制命温雅周尽事情为一时词臣之冠或言其再入也实曽觌所荐而必大不知除参知政事有介椒房之援求为郎者上俾谕给舍缴驳必大曰台谏给舍与三省相维持岂可谕意不从失体从则壊法命下之日臣等自当执奏上喜曰肯如此任怨耶必大曰当予而不予则有怨不当予而不予何怨之有上曰此任责非任怨也除知枢密院遂拜枢密使上诸军升差籍时防召一二察能否主帅悚激无敢容私剏诸军防试法其在外解发而亲阅之池州李忠孝自言正将二人不能开弓乞罢军上曰此枢使措置之效也淳熈十四年拜右丞相首奏今内外晏然殆将二纪此正可惧之时当思经逺之计不可纷更欲速封事多言大臣同异必大曰各尽所见岂可尚同陛下复祖宗旧制命三省覆奏而后行正欲上下相维非止奉行文书也十五年明堂加恩封济国公十一月留身乞去上奬劳再三忽宣谕比年病倦欲传位太子须卿且留必大言圣体康宁止因孝思稍过何遽至倦勤上曰礼莫大于事宗庙而孟飨多以病分诣孝莫重于执防而不得自至德寿宫欲不退休得乎朕方以此委卿必大泣而退明年正月拜左丞相许国公留正拜右丞相二月二日行内禅礼语在本纪中光宗立问当世急务奏用人求言二事三月拜少保益国公何澹为司业久不迁留正奏迁之澹憾必大而德正至是为谏长遂首劾必大诏以观文殿大学士判潭州坐所举官以贿败降荥阳郡公复益国公改判隆兴府除醴泉观使宁宗即位求直言奏四事曰圣孝曰敬天曰崇俭曰久任庆元元年三上表引年遂以少傅致仕御史施康年劾必大唱伪徒植党与诏降少保自庆元以后侂胄之党立伪学之名以禁锢君子而必大与赵汝愚留正指为罪首后复少傅年七十九卒赠太师諡文忠帝篆其墓碑曰忠文耆德之碑自号平园老叟著书八十一种有平园集二百卷尝建三忠堂于乡谓欧阳文忠修杨忠襄邦乂胡忠简铨皆庐陵人必大平生所敬慕为文记之葢絶笔也













　　文忠集卷首
　　钦定四库全书
　　文忠集卷一【省斋文藁一】
  </div>
  <div class="pagination">
   <a href="文忠集（宋周必大）.html">
    上一页
   </a>
   <a href="文忠集（宋周必大）.html">
    1
   </a>
   <span class="current-page">
    2
   </span>
   <a href="文忠集（宋周必大）_page3.html">
    3
   </a>
   <a href="文忠集（宋周必大）_page4.html">
    4
   </a>
   <a href="文忠集（宋周必大）_page5.html">
    5
   </a>
   <a href="文忠集（宋周必大）_page6.html">
    6
   </a>
   <a href="文忠集（宋周必大）_page7.html">
    7
   </a>
   <span>
    ...
   </span>
   <a href="文忠集（宋周必大）_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
