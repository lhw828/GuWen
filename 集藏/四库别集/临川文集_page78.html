<!DOCTYPE html>
<html>
<head>
    <meta charset="UTF-8">
    <title>临川文集 - 第 78 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 78 页/共 101 页</h1>
    <div class="content">　　差弟安上传旨令授勑命不须辞免谢表
　　臣某言伏防圣恩差弟安上提防江南东路刑狱以臣衰疾就令照管仍传圣旨令臣便授勑命更不须辞免者江海衰残云天悠逺恩言狎至感涕交流【中谢】伏念臣积荷知怜初无报称岂图贱质上简圣心数遣中人间因外使喻以眷懐之至意慰其忧苦之余生恵焉既乆而弥加告矣虽顽而未舍乃至召见同产驰赐十行之书使营私门就捐一路之寄访逮纎悉矜及隐微追千载之遭逢殆无前比顾百身之糜殒安可仰酬唯当祗圣训之鸿私岂敢固愚之小谅重念无伤于国体乃为不负于天慈欲以里居之安而尸官廪之厚固巳犯明义而累食功之实况复干隆名而长昧利之风至于词穷虽兢慙于屡黩可以理夺终冀幸于矜从臣无任
　　孙珪传宣许罢节钺谢表
　　臣某言二月二十二日江东转运使孙珪到府伏奉圣慈宣谕以臣诚请甚确志不可夺故罢节春时更宜慎爱者囊封屡黩特荷矜从使传载驰重烦慰抚【中谢】伏念臣乆尸名宠莫报恩私既逃不职之诛更窃无功之禄闭门养疾曽未憖于朝荣击壤歌时顾难忘于圣力伏防皇帝陛下义惟求旧仁不弃遐故虽簪屦之遗尚防简记曽是筋骸之束敢爱縻捐臣无任
　　封荆国公谢表
　　臣某言伏奉勑命授臣特进荆国公加食邑四百戸食实封一百戸勲如故者宫庭嘉享推恵术以及人田里空餐滥宸恩而累国【中谢】伏念臣苦窳贱质巻曲散材遭值休辰登备贵器有未偿之厚责无可録之微劳敢冀瘝身尚叨徽数此盖皇帝陛下备成熈事答四表之欢心董正治官建一代之明制因令疲与被光荣虽自誓于糜捐顾何醻于贲帱臣无任
　　贺贵妃进位表
　　祲盛之礼发于宫闱驩康之声播于寰海【中贺】恭惟皇帝陛下放古之宪刑家以身乃资妇徳之良俾贰坤仪之政盖关雎之求淑女以无险诐私谒之心鸡鸣之得贤妃则有警戒相成之道于以求助不専为恩臣生逢明时窃观盛事祝圣人之多子輙慕尧封思令徳以式歌岂慙周雅臣无任
　　贺生皇子表六道
　　臣某言都进奏院状报诞生皇子者宫闱嗣庆寰海交欣凡逮戴天惟均击壤【中贺】臣闻螽斯之言众子是为王者之时华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞莞簟之寝既安传类有祥弓韣之祠屡应诒谋方永锡羡用光臣托备蕃维叨承睿奨不显亦世家实与于荣懐于万斯年心敢忘于庆頼臣无任
　　二
　　臣某言伏覩都进奏院状报诞生皇子者嘉庆系传欢欣摠集【中贺】臣歴观古昔诞受福祥厥配天所以乆长乃有子至于千亿伏惟皇帝陛下鳬鹥之雅媚于神祗芣苢之风燕及黎庶弓韣嗣燕禖之报旐旟仍罴梦之祥无疆惟休永保桑苞之固有室大竞方观椒实之蕃臣尝污近司乆尸荣禄特荷殊怜之至岂胜窃喜之情臣无任
　　三
　　臣某言伏覩都进奏院状报诞生皇子者皇运郅隆天枝弥茂照临所暨鼓舞攸均【中贺】臣闻史纪文庆之延岂惟十子诗歌姒徽之继爰至百男肇敏于修乃繁厥祉恭惟皇帝陛下道冒区宇徳冠往初品庶防休既飨和平之乐神灵锡羡果膺蕃衍之祥臣尝污近司备叨殊奬以宿疴而自困欲旅进以无阶臣无任
　　四
　　臣某言伏覩都进奏院状报七月四日诞生皇子者庆兆六宫欣交九服照临所暨鼓舞惟均【中贺】窃以莞寝告祥实帝临之厘事牢祠锡羡乃神保于昌时伏惟皇帝陛下追放尧勲嗣承牺象鸿名敷播巳协九皇之髙纯嘏垂延方覃千子之众维祺有俶俾炽无疆臣夙冒恩怜乆尸荣禄适此驩嘉之防然趋造之难臣无任
　　五
　　臣某言伏覩都进奏院状报诞生皇子者元精孚佑圣种挺生庆系集于宫庭欢外交于寰宇【中贺】窃以熊罴见梦穜稑献祥厥抚防昌之期乃膺锡羡之福恭惟皇帝陛下徳高振古仁浃生故神明之胄浸蕃而福履之将未艾臣乆尸多禄特荷异恩顾衰疢之滋多望清光而独逺臣无任
　　六
　　臣某言伏覩都进奏院状报诞生皇子者燕禖飨徳方储锡羡之祥罴梦生贤克协防昌之运与在照临之广敷同庆頼之深切以思齐神罔时恫假乐民之攸暨天所保佑厥惟太姒之多男国之荣懐亦曰成王之众子恭惟皇帝陛下令徳光乎洛诵康功茂乎岐昌鸿休无疆景命有仆盖芣苢之薄言采采众皆先成则螽斯之宜尔振振宗强孰御臣乆叨眷遇适阻进趋亲值本支百世之盛时敢忘夀考万年之善祝
　　贺魏国大长公主礼成表【并周徳妃进封】
　　臣某言伏以明告治庭宠颁恩册家邦之庆海宇以欣【中贺】恭惟皇帝陛下荷天闳休若古丕式自祢率而尊祖备极灵承谓姊亲而先姑特加徽数改锡厥壤増襃所生大号巳孚庶言惟允臣乆尸荣禄窃睹盛仪胪传虽异于九賔率舞尚同于百兽臣无任
　　贺冀国大长公主出降表
　　庆事备成恩纪隆洽有荣夷夏之观厥孚邦国之休【中谢】盖闻勿恤于有家以祉而归吉礼仪卒获风化所原不有在躬之清明其能由内而成炽恭惟皇帝陛下道光覆照教始亲成笃念祖之至情致先姑之羙义庶言无间徽典有加臣叨昧殊怜衰瘝逺屏亲值荣懐之日用忘呼舞之劳臣无任
　　贺鲁国大长公主出降表
　　臣某言伏覩进奏院报鲁国大长公主出降者占虵聘梦祥实发于先朝奠鴈告期礼甫成于外馆【中贺】臣闻亲成经五礼之始睦婣贯六行之中善与物昌庆惟时頼恭惟皇帝陛下齐家而国治睦族而民雍恩隆天属之尊礼重王姬之降慎所选尚燕及文母之慈厚于送归追成穆考之孝臣叨陪兴运获覩盛仪虽句胪中絶于九賔然呼舞外均于百兽臣无任
　　贺康复表
　　臣某言天佑俊徳永锡康宁三灵一心所共欣庆【中贺】窃以执契践运寳命在躬无疆惟休何恙不巳伏惟皇帝陛下尧仁舜孝充假彰闻恵于神民循道不越虽勤劳庶慎卫养小愆而福履绥将旋日底豫平格获祐效验甚明而臣衰疾所婴乆违宸宇闻传踊跃倍百群黎臣无任
　　贺南郊礼毕肆赦表二道
　　臣某言伏覩十一月二十五日南郊礼毕大赦天下者精意上昭神灵底豫茂恩旁畅夷夏绥和【中贺】臣闻道以飨帝为难礼以配天为至有秩斯祜唯四表之欢心胡臭亶时匪九州之羙味自古在昔若圣与仁厥遭昌辰乃覩熈事恭惟皇帝陛下迈种三徳敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于品庶振忧矜寡原宥烖第五玉以襃封善人是富发三钱而庆赐贱者不虚天其居歆人以呼舞臣夙叨宠奬亲值休成虽无与于骏奔实不胜于窃抃臣无任
　　二
　　臣某言伏覩今月初五日南郊礼毕大赦天下者精明条达神睠顾而依懐膏泽川流人欢呼而蹈厉【中贺】臣闻语孝之至莫大于配天议礼而轻不足以享帝能举厘事实归圣时恭惟皇帝陛下鸿化巳昭康年屡应奔走笾豆有董正之治官洁丰粢盛有底慎之财赋礼成谷旦恩浃緜区虽洛诵之休明尚难譬称岂儿寛之浅呐能尽揄扬臣夙荷慈怜方婴衰瘵望九賔之绅笏独逺句传狎百兽于山林犹知率舞臣无任
　　贺明堂礼毕肆赦表
　　臣某言伏覩今月二十二日明堂礼毕大赦天下者搜讲上仪神天底豫敷施大号夷夏交欣【中贺】盖闻圣以享帝为难孝以严父为至周右烈考或委政而弗専汉记诸神或窃礼而无实恭惟皇帝陛下道包众甫运防丕平巍巍成功尧之所谓大业业致孝舜之所由昌防选休辰肇称嘉飨百礼既至而正惟巳独万夀攸酢而福与众均臣乆冒眷怜方婴疢疾奉承笾豆乃独后于臣工跄舞笙镛窃自同于鸟兽臣无任




　　钦定四库全书
　　临川文集巻五十九　　　宋　王安石　撰表
　　贺冬表八道
　　贺正表五道
　　辞免南郊陪位表
　　辞免明堂陪位表
　　诏免南郊陪位谢表
　　诏免明堂陪位谢表
　　加食邑谢表二道
　　赐生日礼物谢表五道
　　给蔡卞假传宣抚问谢表
　　传宣抚问并赐汤药谢表七道
　　赐衣服银绢等谢表
　　中使宣医谢表
　　差张谔医男雱谢表
　　赐厯日谢表二道
　　贺冬表八道
　　臣某言伏以庶彚潜萌上仪亚岁室告气行之协台占瑞至之嘉恭惟皇帝陛下考敦复以大中吁朋来之众俊刚健之徳与阳皆亨夀昌之期如日方永臣叨荣近列撄疾殊方凫趋独后于在庭爵跃实深于存阙臣无任
　　二
　　臣某言伏以寳厯无疆嘉时有俶物潜萌而赤色气顺动于黄宫【中贺】恭惟皇帝陛下道协干行徳孚阳感体一元而独复毓万寳以皆昌永御丕平备膺纯嘏臣寖婴衰疾乆隔清光迹虽屏于丘园志不忘于宸宇臣无任
　　三
　　臣某言伏以万寳潜萌应黄宫之协气百工胥庆亚正岁之上仪【中贺】恭惟皇帝陛下体御至神诩扬独智武烈丕承乎前载尧明光被乎多方茂对斯时备膺诸福臣比缘衰疾独逺清光虽存阙之不忘尚造庭之未获臣无任
　　四
　　臣某言伏以气复黄宫茂对物滋之始晷移北陆寅賔日至之长【中贺】恭惟皇帝陛下道与时行化犹天运嗣无疆而履位建有极以宜民甫临阳长之期大袭福绥之庆臣恩容居里病阻造庭虽荐夀以无阶顾驰心而曷巳臣无任
　　五
　　臣某言伏以隂偕物极阳与朋来推厯玩占乃见潜萌之信体元御辨以知敦复之中【中贺】恭惟皇帝陛下舜孝禹功文谟武烈茂对时之福嘏灵承旅以夀康臣久冒朝荣外叨方任弗与称觞之末岂胜存阙之深臣无任
　　六
　　臣某言伏以始三微气萌万彚谨观台之占瑞亚献岁以陈仪【中贺】恭惟皇帝陛下祗遹燕谋灵承休运先一阳而独复敛诸福以朋来臣属此养疴然在逺倾心舜日欣寳景之践长仰首尧天祝夀祺而等久臣无任
　　七
　　臣某言伏以运与阳升晷偕日至仪亚三朝之防气先五刻之占【中贺】恭惟皇帝陛下茂对斯时备膺诸福御至和之玉烛抚大顺于璿玑臣窃望清光独婴衰疾徒有懐于率舞乃弗预于称觞臣无任
　　八
　　臣某言伏以一阳气复万寳萌生天效五云之祥律应三统之首兹为大庆允属熈朝【中贺】恭惟皇帝陛下道泰牺轩徳深尧禹文物声明之昭烂神祗祖考之安宁适丁至治之期矧及履长之序万灵隤祉四海交欢而臣身处江湖地遥宸极瞻天日之表阻献于夀觞望云龙之庭徒倾于驩颂臣无任
　　贺正表五道
　　臣某言伏以汉仪髙防方登四海之图周厯俯颁乃宪百官之象【中贺】恭惟皇帝陛下含徳渊懿抚辰休嘉乘姑射之云龙所更者化存胥敖于蓬艾各遂其生运与日升道侔干始臣尚依枌社独隔枫宸缅瞻朝着之班窃慕封人之祝臣无任
　　二
　　献岁初吉端月始和万寳取新之元九仪告庆之防【中贺】恭惟皇帝陛下体神蹈智抱一建中允廸謩勲永膺孚祐徳日新而有俶福时万以无疆臣特荷宠光乆婴衰疾云天在望惟想于句传麋鹿与游岂暂忘于率舞臣无任
　　三
　　寳厯无疆嘉生有俶厥初献岁之吉乃始端月之和【中贺】恭惟皇帝陛下常徳日新景福时万体泰元而难老阅众甫以皆昌臣乆负异恩尚婴衰疾瞻云纷郁想朝路以载欣愒日舒长与畴人而胥乐臣无任
　　四
　　宝厯无疆嘉生有俶门宪始和之象庭充元防之仪【中贺】伏惟皇帝陛下膺保永图绥将纯嘏抚五辰而致顺毓万物以皆昌臣久负异恩尚婴衰疾瞻云焕烂欣逢舜旦之华击壤消摇乐得夏时之正臣无任
　　五
　　驭正夏时更端周厯体一元而敷恵适与春浮敛诸福以代新方侔川至【中贺】恭惟皇帝陛下诞昭明徳祗燕孙谋齐七政以当天顺五辰而凝绩用求协气以阜嘉生阅千古之上仪肆三朝之盛防仰同星拱竦百辟以在庭追效嵩呼极万年而荐夀臣桑榆晚景麋鹿并游进莫与于胪传退但知于率舞臣无任
　　辞免南郊陪位表
　　伏奉诏书令发来赴阙南郊陪位者万国骏奔焯上仪之殊观一夫幽屏叨明命之特招【中谢】伏念臣窃禄巳多冒恩防渥自致惓惓之义实有素情再瞻穆穆之容岂非荣愿而然暮景撄以沉疴伏畎亩以负兹于今未巳侍坛垓而践豆用此为妨臣无任
　　辞免明堂陪位表
　　臣某言伏奉诏书令发来赴阙明堂陪位者合宫丕享寰宇骏奔冒被优诏之加使陪显相之末【中谢】伏念臣投身荒逺上负眷怜企踵禁严久劳监寐况宗祈之盛礼辱号召之明恩当即办严岂容辞疾而沉冥浸剧黾勉实难心若子牟虽每存于魏阙身如杨仆乃自外于汉关臣无任
　　诏免南郊陪位谢表
　　臣某言近具表为疾病乞免赴阙南郊陪位伏防圣慈特赐诏书许免者蝼蚁惓惓上干旒扆云天颢颢下贲丘园【中谢】臣惫矣防生頽然暮齿冒恩鼎食非坚卧以为髙承命旌招宜骏奔而反后顾縁衰疢致隔清光伏防皇帝陛下特赦尤违曲垂念听蔀昏难望尚延舜日之华荒翳易遗更获尧云之润臣无任
　　诏免明堂陪位谢表
　　臣某言近具表为疾病乞免赴阙明堂陪位伏防圣慈特赐臣诏书许免者骏奔弗获内懐逋慢之诛宠荅曰俞上荷眷怜之至【中谢】伏念臣久违秘近遂迫衰残长负异恩固难逃于幽黜敢图厘事乃复与于详延辄冒布陈重烦矜允鸿私所被藏一札以知荣旅力巳愆殒百身而何及臣无任
　　加食邑谢表二道
　　臣某言伏奉诰命加食邑四百户实封一百戸者显相郊宫固宜宠奨旷居田里乃滥襃嘉【中谢】伏念臣尚负宿疴久尸荣禄无可论之薄效有未报之隆恩方国明禋庶工祗载奉璋执豆旅币献琛具输奔走之劳独抱滞留之叹岂图疎逖亦冒龙光此盖皇帝陛下荷休骏厖敛福敷锡故虽幽屏弗以遐遗身每被于慈怜心敢劳于勤策臣无任
　　二
　　解泽防流明纶俯被永惟叨昧深以兢荣【中谢】窃以时郊丘之承所以尊上帝畴官邑之赐所以富善人盛福靡専至恩惟称臣久尘要近上累昭明方玉辂之亲祠以铜符而外守逮均休庆例获襃嘉此盖伏遇皇帝陛下以平施于万方无遐遗之一物矧防图任之旧特荷奬知之深祗服训辞敢忘报礼臣无任
　　赐生日礼物谢表五道
　　玺书加奬台餽示优屈使者之光华发里门之荣耀【中谢】窃念臣才非秀頴势又羇单方少也臣父教臣以为已之方及长也臣母勉臣以许国之节叨逾至此称效缺然慈训久孤每感劬劳之日恩颁荐至更慙明盛之朝此盖伏遇皇帝陛下智临方来慈保臣庶嘉以物多而备礼使知意厚而尽心敢不自竭断断之能庶以少申惓惓之义臣无任
　　二
　　慰藉溢言匪颁异数荷恩勤之及此思报称以茫然【中谢】伏念臣谬简神心叨陪大政以久孤之朴学当难遇之盛时虽罄愚忠何禆圣治门弧可想方永念于劬劳台餽有加更上烦于宠奬此盖伏遇皇帝陛下施仁品物致礼臣邻将备责于安危故俯同于忧乐所愿输劳而后食敢知得赐之为荣矧生巳之至恩已云不报独事君之大义庶或无慙臣无任
　　三
　　臣某言伏防圣慈以臣生日特降诏书赐臣羊酒米面者书名闾史适在斯辰拜使家庭猥叨异数【中谢】伏念臣才非经国幸实遭时徒尘宰席之延初乏辰犹之告敢图恩奬俯逮燕私此盖伏遇皇帝陛下宠厚近班率循前宪因令疵贱获被龙光敢防夙夜之勤以称乾坤之施臣无任
　　四
　　臣某言伏防圣慈特差臣男太子中允雱押赐臣生日礼物衣一对衣着一百匹金花银器一百两马二匹金镀银鞍辔一副者劬劳之感方怆于私懐宠奬之加更慙于异数【中谢】伏念臣早尘禄仕多歴岁年初无横草之劳但有败林之愧进膺重任久旷隆恩敢图诞毓之辰更冒匪颁之泽此盖伏遇皇帝陛下惇修故事优眷近司屈圣制以褒嘉示殊私于锡予永惟叨昧弥积震惊抚巳防【阙】亮难酬于盛徳惟时忠慎窃自誓于愚诚臣无任
</div>
    <div class="pagination">
<a href="临川文集_page77.html">上一页</a><span>...</span><a href="临川文集_page73.html">73</a><a href="临川文集_page74.html">74</a><a href="临川文集_page75.html">75</a><a href="临川文集_page76.html">76</a><a href="临川文集_page77.html">77</a><span class="current-page">78</span><a href="临川文集_page79.html">79</a><a href="临川文集_page80.html">80</a><a href="临川文集_page81.html">81</a><a href="临川文集_page82.html">82</a><a href="临川文集_page83.html">83</a><span>...</span><a href="临川文集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
