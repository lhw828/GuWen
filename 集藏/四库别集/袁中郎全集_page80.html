<!DOCTYPE html>
<html>
<head>
    <meta charset="UTF-8">
    <title>袁中郎全集 - 第 80 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>袁中郎全集 - 第 80 页/共 95 页</h1>
    <div class="content">四择水 

京师西山碧云寺水裂帛湖水龙王堂水皆可用一入高梁桥便为浊品凡瓶水湏经风日者其它如桑园水满井水沙窝水王妈妈井水味虽甘飬花多不茂苦水尤忌以味特咸未若多贮梅水为佳贮水之法初入瓮时以烧热煤土一块投之经年不坏不独飬花亦可烹茶 

五宜称 

插花不可太繁亦不可太瘦多不过二种三种高低疏密如畵苑布置方玅置瓶忌两对忌一律忌成行列忌以绳束缚夫花之所谓整齐者正以参差不伦意态天然如子瞻之文随意断续青莲之诗不拘对偶此真整齐也若夫枝叶相当红白相配此省曹墀下树墓门华表也恶得为整齐哉 

六屏俗 

室中天然几一藤床一几宜阔厚宜细滑凡本地边栏漆卓描金螺钿床及彩花瓶架之类皆置不用 

七花祟 

花下不宜焚香犹茶中不宜置果也夫茶有真味非甘苦也花有真香非烟燎也味夺香损俗子之过且香气燥烈一被其毒旋即枯萎故香为花之剑刃棒香合香尤不可用以中有麝脐故也昔韩熙载谓木樨宜龙脑酴醿宜沉水兰宜四绝含笑宜麝薝蒲宜檀此无异笋中夹肉官庖排当所为非雅士事也至若烛气煤烟皆能杀花速宜屏去谓之花祟不亦宜十 

八洗沐 

京师风霾时作空牕净几之上每一吹号飞□寸余瓶君之困辱此为最剧故花湏经日一沐夫南威青琴不膏粉不栉泽不可以为姣今以数叶残芳垢面秽肤无刻饰之工而任尘土之质枯萎立至吾何以观之哉夫花有喜怒寤寐数夕浴花者得其候乃为膏雨澹云薄日夕阳佳月花之晓也狂号连雨烈焰浓寒花之夕也唇擅烘日媚体藏风花之喜也晕酣神敛烟色迷离花之愁也欹枝困槛如不胜风花之梦也嫣然流盻光华溢目花之醒也晓则空亭大厦昏则曲房奥室愁则屏气危坐喜则讙呼调笑梦则垂帘下帏醒则分膏理泽所以悦其性情时其起居也浴晓者上也浴寐者次也浴喜者下也若夫浴夕浴愁真花刑耳又何取焉浴之之法用泉甘而清者细微浇注如微雨觧醒清露润甲不可以手触花及指尖折剔亦不可付之庸奴猥婢浴梅宜隐士浴海棠宜韵致□浴牡丹芍药宜靓妆妙女浴榴宜艳色婢浴木穉宜清慧儿浴莲宜娇媚妾浴菊宜好古而奇者浴腊梅宜清瘦僧然寒花性不耐浴当以轻绡护之标格既称神彩自发花之性命可延宁独滋其光润也哉 

九使令 

花之有使令犹中宫之有嫔御闺房之有妾胜也夫山花草卉妖艳寔多弄烟惹雨亦自便嬖□可妙哉梅花以迎春瑞香山茶为婢海棠以苹婆林禽丁香为婢牡丹以玫瑰蔷薇木香为婢芍药以莺栗蜀葵为婢石榴以紫薇大红千叶木槿为婢莲花以山矾玊簪为婢木穉以芙蓉为婢菊以秋海棠为婢腊梅以水仙为婢诸婢姿态各盛一时浓淡雅俗亦有品评水仙神骨清绝织女之梁玊清也山茶鲜妍瑞香芬烈玫瑰旖旎芙蓉明艳石氏之翔风羊家之净琬也林禽频婆姿媚可人潘生之解愁也莺栗蜀葵妍于篱落司空图之鸾台也山矾洁而逸有林下气鱼玄机之绿翘也丁香瘦王簪寒秋海棠娇然有酸态郑康成崔秀才之侍儿也不能一一比像要之皆有名于世柔佞纤巧颐气有余何至出子瞻榴花乐天春草下哉 

十好事 

稽康之鍜也武子之马也陆羽之茶也未颠之石也倪云林之洁也皆以倨而寄其磊块儁逸之气者也余观世上语言无味面貌可憎之人皆无僻之人耳若真有所僻将沉湎酣溺性命死生以之何暇及钱奴宦贾之事古之负花僻者闻人谈一异花虽深谷峻岭不惮蹶躄而从之至于浓寒盛暑皮肤皴鳞汗垢如泥皆所不知一花将萼则移枕携礻业睡卧其下以观花之由微至盛至落至于萎地而后去或千株万本以穷其变或单枝数房以极其趣或臭叶而知花之大小或见根而见色之红白是之谓真爱花是之谓真好事也若夫石公之飬花聊以破闲居孤寂之禹非真能好之也夫使其真好之已为桃花洞口人矣尚复为人间尘土之官哉  

十一清赏 

茗赏者上也谭赏者次也酒赏者下也若夫内酒越茶及一切庸秽凡俗之语此花神之深恶痛斥者宁闭口枯坐勿遭花恼可也夫赏花有地有时不得其时而漫然命客皆为唐突寒花宜初雪宜雪霁宜新月宜暖房温花宜晴日宜轻寒宜华堂暑花宜两后宜快风宜佳木荫宜竹下宜水阁凉花宜爽月宜夕阳宜空阶宜苔径宜古藤巉石边若不论风日不择佳地神气散缓了不相属比与妓舍酒馆中花何异哉 

十二监戒 

宋张功甫梅品语极有致余读而赏之拟作数条揭□瓶花斋中花快意凡十四条明窓净室古鼎宋砚松涛溪声主人好事能诗门僧觧烹茶蓟州人送酒座客工花卉盛开快心友临门手抄艺花书夜深炉鸣妻妾校花故实花折辱凡二十三条主人频拜客俗子阑入蟠枝庸僧谈禅牕下狗鬬莲子胡衕歌童弋阳腔丑女折戴论升迁强作怜爱应酬诗债未了盛开家人催算帐检韵府押字破书狼藉福建牙人吴中赝画鼠矢蜗涎僮仆偃蹇令初行酒尽与酒馆为邻案上有黄金白雪中原紫气等语燕俗尤竞翫赏每一花开绯幙云集以余观之辱花者多悦花者少虗心检点吾辈亦时有犯者特书一通座右以自监戒焉 



【卷之十八 】
觞政 

【觞政 】 
一之吏 
二之徒 
三之容 
四之宜 
五之遇 
六之候 
七之载 
八之祭 
九之典刑 
十之掌故 
十一之刑书 
十二之品第 
十三之杯杓 
十四之饮储 
十五之饮饰 
十六之欢具 
附酒评 



梨云馆类定袁中郎全集卷之十八 公安袁宏道中郎着 

古歙汪尧烈孝先　 仁和何伟然欲仙阅 吴江潘一桂无隐　 南雍周文炜如山镌 

觞政 

余饮不能一蕉叶每闻垆声辄踊跃遇酒客与留连饮不竟夜不休非久相狎者不知余之无酒肠也社中近饶饮徒而觞容不习大觉卤莽夫提衡糟丘而酒宪不修是亦令长之责也今采古科之简正者附以新条名曰觞政凡为饮客者各收一帙亦醉乡之甲令也 

一之吏 

凡饮以一人为明府主斟酌之宜酒懦为旷官谓冷也酒猛为苛政谓热也以一人为录事以紏坐人湏择有饮材者材有三谓善令知音大户也 

二之徒 

酒徒之选十有二欵于词而不佞者柔于气而不靡者无物为令而不涉重者令行而四座踊跃飞动者闻令即觧不再问者善雅谑者持曲爵不分愬者当杯不议酒者飞斝腾觚而仪不愆者宁酣沈而不倾泼者分题能赋者不胜杯杓而长夜兴勃勃者 

三之容 

饮喜宜节饮劳宜静饮倦宜诙饮礼法宜潇洒饮乱宜绳约饮新知宜闲雅真率饮杂揉客宜逡廵却退 

四之宜 

凡醉有所宜醉花宜昼袭其光也醉雪宜夜消其洁也醉得意宜唱导其和也醉将离宜击钵壮其神也醉文人宜谨节奏章程畏其侮也醉俊人宜加觥盂旗帜助其烈也醉楼宜暑资其清也醉水宜秋泛其爽也一云醉月宜楼醉暑宜舟醉山宜幽醉佳人宜微酡醉文人宜玅人无苛酌醉豪客宜挥觥发浩歌醉知音宜吴儿清喉檀板 

五之遇 

饮有五合有十乖凉月好风快雨时雪一人也花开酿熟二合也偶尔欲饮三合也小饮成狂四合也初郁后畅谈机乍利五合也日炙风燥一乖也神情索莫二乖也特地排当饮户不称三乖也宾主牵率四乖也草草应付如恐不竟五乖也强颜为欢六乖也革履板折谀言往复七乖也刻期登临浓阴恶两八乖也饮场远缓迫暮思归九乖也客佳而有他期妓欢而有别促酒醇而易炙美而冷十乖也 

六之候 

欢之候十有三得其时一也宾主久间二也酒醇而主严三也非觥罍不讴四也不能令有耻五也方饮不重膳六也不动筵七也录事貌毅而法峻八也明府不受请谒九也废卖律十也废替律十一也不恃酒十二也歌儿酒奴解人意十三也不欢之候十有六主人吝一也宾轻王二也铺陈杂而不序三也室暗灯晕四也乐涩而妓骄五也议朝除家政六也迭谑七也兴居纷纭八也附耳嗫嚅九也蔑章程十也醉唠嘈十一也坐驰十二也平头盗瓮及偃蹇十三也客子奴嚣不法十四也夜深逃席十五也狂花病叶十六也饮流以目睚者为狂花目睡者为病叶其它欢场害马例当叱出害马者语言下俚面貌麤浮之类 

七之载 

户饮者角觥兕气饮者角六愽局戏趣饮者角谭锋才饮者角诗赋乐府神饮者角尽累是曰酒战经云百战百胜不如不战无累之谓也 

八之祭 

</div>
    <div class="pagination">
<a href="袁中郎全集_page79.html">上一页</a><span>...</span><a href="袁中郎全集_page75.html">75</a><a href="袁中郎全集_page76.html">76</a><a href="袁中郎全集_page77.html">77</a><a href="袁中郎全集_page78.html">78</a><a href="袁中郎全集_page79.html">79</a><span class="current-page">80</span><a href="袁中郎全集_page81.html">81</a><a href="袁中郎全集_page82.html">82</a><a href="袁中郎全集_page83.html">83</a><a href="袁中郎全集_page84.html">84</a><a href="袁中郎全集_page85.html">85</a><span>...</span><a href="袁中郎全集_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
