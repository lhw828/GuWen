<!DOCTYPE html>
<html>
 <head>
  <meta charset="utf-8"/>
  <title>
   文庄集 - 第 13 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文庄集 - 第 13 页/共 19 页
  </h1>
  <div class="content">
   懿彼鸣律中含盛阳激清音于极北暖寒谷于穷荒导太和之恩成其地利发重隂之窟被以天光邹衍以幽谷至深平臯可贵思疆理于旷土冀生成于品彚徧吹六琯乍廽天地之心潜运五音大合惨舒之气是何清声激越雅韵冲融足以齐六气和八风歌太簇之声勾芒发外奏黄钟之气和粹积中已而遗响未终朝阳乍满却隂涸以氷释召天倪而风暖具箫韶之响嘹唳鳯鸣非孔壁之音锵洋玉管是何元功既着至理罔奸律因阳而煦暖谷以隂而涸寒正累黍之仪既无失度感好生之徳足以胜残岂不以惟北者隂极隂者谷因推律以条畅故生物而孕育当脉起之际变泻卤于闲田观甲拆之时享膏腴于百谷是知律资大一声感中和发萌芽之蠢蠢散氷雪之峩峩律本相生自契伶伦之伎军声不竞无惭师旷之歌是知民不干常化犹其上念凉徳之可革在仁风之潜畅故声为律兮感苍生克符天贶
　　白云起封中赋【以至徳符通白云祥呈为韵】
　　汉孝武尊百神朝万国观素云之嘉瑞见东封之盛徳英英初起腾玉检之晴光皎皎渐升带金泥之晓色当其大乐从律灵旗逗风登天孙以让徳禅梁甫以归功至理旁逹精神遂通上帝之命克彰监于君所泰山之云不散出彼封中尔其荟蔚朝隮氤氲载白俄失素于霄露将夺鲜于夜魄贯五色之土辉映银绳透三脊之茅光连玉册徒观其轮囷乍起皎洁斯呈既异赤乌之色应同白鹤之名纷玉叶之浮光低离印玺动苍梧之素影渐过粢盛盖其神造匪谋元功罔閟徳有感而必届应无逺而弗至当登封之礼上达于天而云物之祥下发于地足以表隂骘合干符不羣山以遐布不五采以相逾腾瑞玉之佳色映灵坛之四隅待族以分傍亭亭而郁律崇朝而散临绎绎以芬敷是知白者洁之祥云者和之瑞纪于官而天造昭假歌于诗而徳音广被足令八九之主惭降禅之功三五之君媿升中之义于时百辟所视明姿聿分天子凝旒既享其嘉贶太史秉牍且纪其祥云有处士大夫之职者赋盛事于斯文
　　陶侃梦飞入天门赋
　　陶太尉之未达也孤藐贫悴折腰下吏竒蹇未脱于常数文武不可以自器于时方隅骚动天下恐悚帝将付晋以大统锡我以佳梦是何天命宥密感通隂骘曜灵薄暮星芒骈坒营魂憼恍于中夜羽化不知其何术莫不烟昏雾迷雨骤风疾羽翮为吾而驰张心胆为吾而旷逸崛起地表翰飞太虚目不暇而自闚心不暇而自图若飞龙驾云而脱泥涂大鹏乗风而戾天衢势何可止雄莫之当月轮掩映而闪烁明河沸渭而苍茫不知其梦之为梦也践逍遥之涂届恍惚之场但谓其飞之为飞也翔坱圠之墟穷汗漫之荒曽莫知其适从但磅礴而翺翔忽长空之豁开覩天门而在傍吾谓是天也驾元精乗灏气去无不至吾谓是门也排氤氲鼓洪蒙去无不通迅羽而载扬突双扉之八重闗键纵横以离立闬闳岌嶪以穹崇莫不宵露珠落残霞堕红织女投梭而错纎阿失辔而怔忪天左旋而且右斗西建而遽东若长鲸之透禹门而烧尾于春雷龙梭之化屋壁而鼓鬣于狂风徒观夫逞雄飞恣心曲吸沆瀣以满其志舞星辰以快其欲女娲仰视而颠仆盘古傍观而拭目方将以造化之气为流而刷其毛羽以混元之窟为巢而栖其爪足何其四方荧荧大明东生余乐熈而未已残梦倏其如惊羽翰虽复于手足魂魄犹翔于杳冥曽虚实之不辨何有无之足冯谓其实也变化之力飞扬之迹则不可得谓其虚也骞腾所自耳目所记又何如此盖灵符之先眹天命之不秘俾我材为大国之器道为万世之利功若举而无所不至命若飞而无所不遂故范逵有吹嘘之象张防有羽翼之备然则总斧钺之任受师旅之寄三军负羽于左右竒兵翼张于要地实若周尚父有鹰扬之号汉将军有飞将之势则知自地升天者起家居三公之位天门八重者元戎董八州之事岂必若简子神遇帝享之以钧天之乐缪公梦廽天锡之以鹑首之次也哉
　　草木爲人形以助战赋【以草木殊别有成师徒为韵】
　　夀阳之役兮草木流形隂功化成似代及之戍如屯细栁之营孚甲可观肃前茅之鋭气成行不乱陈右伪之疑兵当其天挫彊邻神资晋境军容始耀于勍敌木实潜分于峻岭众和可验尽倾葵藿之心师老无虞未昃桑榆之影由是威加敌国势壮皇都丽地之形莫辨被坚之象何殊不赍三月之粮宁无菜色纵乏五兵之器应有桑弧观其疏斾寒岩洗兵多露累而葛蔓争引秉节而松心益固光侵斧钺应迷谢氏之兰影接旌旗乍认将军之树懿夫草昩之初天开壮图辟峯峦于壁垒变枝叶于车徒欲成横草之功何须破竹自整如林之旅不待飞刍已而甲拆冈陵风生林薮虽因形以赋象亦从无而责有苟宣尼之见美不让刍灵纵苏代之深讥何惭木偶故得尘清肥水席巻秦师逐北而蓬飞晓日解严而柏悦朝曦色似忘忧之类怒销蠲忿之枝庆赐虽行不受分茅之赏勤归莫覩谁歌杕杜之诗盖其徳顺人心威乗天讨黎元分君子之林猿臂假王孙之草故能败苻坚百万之军都如电扫
　　狗盗狐白裘赋【以心计所成知得归国为韵】
　　智士多机羣心莫知念狐裘之可致非狗盗以难期窃粹白之珍宁宜防首杂重【原缺】疑当其禁衞方严珍竒莫得爰凴齐客之计庶买秦姬之力掖垣徒峻虽崇百雉之髙宫藏非深必遂千金之饰俄而犹豫心决狐趋计成越虎门而潜伏映麟殿以宵征悄过獬豸之庭无慙狗态黙傍狻猊之柱敢作豺声已而内府潜通天阍不阻闇启扃鐍徧捜囊褚疑羔袖之难辨喜豹袪之我与防偷既遂乍懐轻暖之资狼顾何忙便出深严之所是知四衞非谨千门岂深既得闇欺之便讵闻夜吠之音渐下螭阶觉忘蹄而有意犹憎桂影知顾以无心盖其志在忘身诚思报徳潜开箧笥之固果窃蒙茸之色明眸素齿既私狐貉之衣轻盖轺轩遂脱虎狼之国故得鹰扬前席扈从东归犬马之劳既立貔貅之勇皆防闗吏难留不媿鸡鸣之智秦谋既失曽无虎视之威则知小道不遗殊功遂济翻因守御之类特作穿窬之计故先王严管籥谨宫闺惧有慢藏之弊
　　放宫人赋【以宫阙幽闭晓然情惬为韵】
　　隋失民望唐开帝功降鳯诏于丹陛出娥眉于六宫夜雨未廻俨鬓云于帘户秋风渐老失钗鷰于房栊当其鳯厯频移重门久闭蚁聚螓首帷连彩袂步金莲而共叹无偶对鸳瓦而徒伤失俪花冠不整笼虿髪以全踈栁带低垂映蜂腰而更细太宗于是矜絶态轸深情旧苑而何伤幽闭新恩而尽放轻盈莫不喜极如梦心摇若惊踟蹰而玉趾无力盼眄而横波渐倾鸾鉴重开已有归鸿之势鳯笙将罢皆为别鹤之声于时银箭初残琼宫乍晓星眸争别于天仗莲脸竞辞于庭沼行分而掖路深沉步缓而廽廊缭绕嫦娥偷药几年而不出蟾宫辽鹤辞家一旦而却归华表苟非帝徳从俭皇情烛幽又焉得离永巷别长秋指燕赵之归路望荆吴之故州算廻程而靥带新喜思徃事而眉含旧愁罗衣而飐滟轻云竞归巫峡寳髻而屈盘娇鳯争下秦楼或绣辇香车兰舟桂楫指故里以思动涉长途而意惬飞腾自适既疑齐女之蝉梦幻堪惊且悮庄周之蝶已而别馆凄尔离宫寂然动兰烛于残照蔼薫笼于夕烟萧条而竹换筠粉零落而苔侵翠钿天上和风送神仙之二八人间丽日迎桃李之三千美夫入昏主之宫出明君之阙千门而绮焕裳锦九禁而云销鬓髪故宜其贝齿朱唇歌太平之日月
　　铸金为范蠡赋【以贤臣去国铸金成状为韵】
　　铸以表徳金惟象贤始规模之卓尔俄冠冕以昭然任铜墨之资焉能接武纵银黄之贵未敢差肩昔范蠡以劲卒平吴扁舟去国勾践重念成功乃嘉丕绩兼金非贵将酬霸越之功良冶大开遂展铸顔之力俄而威仪可象镕范斯陈西南之美寳方集卿相之英姿乍振敌国以亡似避铄金之口洪罏委质翻从作砺之臣是何烁彼真姿宛成竒状对乌喙之英主映稽山之逺嶂威仪可仰似当麟趾之时轩陛非遥如履燕台之上盖以辞赏逃名嘉猷大成耸千官之耳目见三品之精英俨端委之仪不惭铜臭处荐绅之列独有金声道契陶镕功符鼓铸交光而印垂组晃色而金盘擎露倘满籝之可贵自契韦贤苟一诺之非轻何惭季布是知刚以表义义以象金观巧冶之非逺察常念兮则深我武载扬既示能刚之力大名难掩足彰为义之心美夫佐命爰来成功而去阅形容而国寳堪仰读史第而嘉名益着始知文种之徒曽无逺虑


　　文庄集巻二十三
　　钦定四库全书
　　文庄集巻二十四　　　　　宋　夏竦　撰颂
　　景徳五颂序
　　景徳纪号也五颂美盛徳形容之有五也王道兴而颂声作士大夫之职也臣文浅辞陋职卑任逺不能尽得朝廷盛事发为咏歌但少叙万分之一式抒区区若以国家成功告于神明荐之清庙臣工之上无媿辞焉谨昧死序进如左
　　平边颂【并序】
　　臣闻四裔交侵荐食边境为日久矣虞夏有山戎獯鬻之患成周有昆夷猃狁之难赵筑长城以设险秦驱诸戎而出塞逮汉而下种类滋蕃和之以亲而不庭懐之以文而不至要之以盟而无信饵之以货而无厌疆臣以是发愤王者于焉赫怒至有空天下以事外人夺耒耜而授干盾四海将服而中原随弊英主所以疚心良士所以极虑故汉武震威而损费光武惜费而损威李牧知保塞而不议其久奉春约和亲而不议其叛贾谊陈五饵而不议其贪鼂错论三技而不议其犷班固述懐御而不议其疆侯应计屯戍而不议其守诚哉严尤所谓无上策者也魏晋已降羌戎猾乱或结以姻娅抗之锋锷谋者鲜而鬬者众偏议多而胜算寡其间羁御之制无复可从五代衰乱跳梁边陲上天有融睠我圣祖防凿山河重造日月东臣九人南庭百蛮武功文徳二帝相继蠢尔戎羯首鼠西北讨之则后服赦之则先叛数十年间兵用未戢我皇帝天地其徳日月其明风雨其教雷霆其威隂阳其功造化其智无穷兵之忿无和亲之弱无飞刍辇毂之劳无迎降畜附之费庙谋动于自然成算出于无际戎后请命羌豪献誓北至西归愿备蕃衞臣百世之所叛乱服旷代之所犷戾臣下不知其畧亿兆不知其功巍巍乎荡荡乎我皇帝之有天下也得御戎之上防神而化之圣徳无名臣谨按春秋僖公四年经书楚屈完来盟于师盟于召陵曷为再言盟仲尼喜服荆楚夫服一荆楚圣人喜之况我平三边降二敌者哉臣再拜喜抃谨献颂曰
　　帝宋经营戎车四征东南易王西北难庭迁冦河陇戎螫幽并我泽流春我威飞霆去如鸟兽驱若蚊蝱国既厎定塞犹栖兵吾皇柔克顺帝之灵元造不测圣功无形戎后欵塞羌种乞盟禀我正朔受我官名弓櫜象弭矛偃重英投烽榆塞蓺黍戎亭六合无云纎尘不惊日月所到皆被皇明环海为池倚天为城恢恢圣谋洋洋颂声有皇上帝惟徳是成莫忧匪国我国既宁莫患匪边我边既平钦哉钦哉永万千龄
　　广文颂【并序】
　　景徳二年夏六月颁劝学诏于天下秋九月甲寅诏张六科取士广文徳而励儒业也臣闻圣人仰观乎天俯察乎地知文之可以经上下纬邦国正礼乐移风俗于是乎修经籍为文之器立庠序为文之馆植正化之本导仁义之源跬歩之间失之则乱故先王谨教劝学博文训士以取辅相以济功业其道充者其文盛其政怠者其章缺盖文者匠天下之器也四代而降文物之制莫茂于汉莫茂于唐自昔周道不融青衿起刺七雄分竞干戈日寻道堙杨墨辞逸谈说斯文中否而汉氏开之洎三国鼎峙六朝南渡义駮僊释辞放轻丽吾道将微而唐氏隆之然则汉乗秦弊去圣犹近学欲博而益専文欲华而自质其取士也故有贤良有道孝茂之举唐革隋命去圣逾逺学欲一而滋蔓文欲典而更丽其取士也故有进士科目明经之选夫汉之得人莫盛于防问唐之取材莫精于辞赋虽文质殊轨而取舍齐致公卿之材忠谠之臣论议之官博古之士考之二史世不乏人故制度可遵厯祚皆永暨五代宿兵汉唐之制废缺垂尽天啓有宋拯我儒徳曽不崇朝文明天下我皇帝亲斡文柄指麾万国变为政教发为号令景徳之间坐致太平蛮夷柔服天下归心边城夜开五谷被野由是益重儒术専用文章増汉之科式求典则劝唐之学以博文辞传曰周监于二代郁郁乎文哉虽使汉文武两帝唐太明二宗生于今日覩陛下好文之徳将震骇而不暇岂敢自量其轻重哉臣叨预荐绅窃闻公议皆愿复三朝之礼定封禅之制告文徳之成功终荐神之厚意具瞻圣徳不胜区区谨昧死上广文颂其辞云星辰日月丽我天则山川卉木贲我坤徳礼乐诗书经我邦国三仪同文羣生茂殖故我皇帝道以文丽吐耀象天含章法地典故周旋朝廷之制儒雅雍容卿相之位既和三灵既庭四方乃监虞夏式防汉唐髙张六科制诏万邦敦劝儒学亲防贤良景徳之盛斯文有庆励我多士遂及百姓巷隘褒衣涂歌雅咏学馆渐海儒宫越境天下文明洋洋颂声方防鳞萃礼乐教兴翰墨如云环佩盈庭济济多士吾皇以宁多士宁矣纳忠献议封禅未行三雍尚废愿及盛时超行古制帝曰俞哉寔朕之意
　　朝陵颂【幷序】
　　景徳四年春二月皇帝朝陵于巩书礼也古者因山为陵秦始置寝汉氏因而制其礼以晦望伏腊四时上食岁正月天子率公卿百官诸侯王以朝广孝徳而尽思慕也三代既往汉氏文明専以儒臣表正邦宪千岁之下垂为旧章自非万国厎定天子仁孝则不克行之能行其礼者必有大功茂徳格于上下灵泽庆赐流于百姓鸿徽盛事纪于史策声诗雅颂播于弦歌足使昭感上穹光被海外动植所生无不茂育人迹所到无不臣服盖孝之为徳也际天地而感万物者也我崇文广武圣明仁孝皇帝陛下圣性纯孝加于亿兆郊祀燔瘗以只事天地春秋蒸尝以昭奉寝庙爼豆牺牲躬自执献尽诚极孝冠于徃初景徳中天下无事逺人内附尘清九围通驿万里吾皇帝亲丕丕之基念祖考之业履霜露以凄怆感春雨而怵孝思之心不舍晨夕乃登用汉典制诰有司庀库辂简环衞幸巩洛朝陵寝崇牲牷之礼备韶武之乐六官毕从四蕃陪位銮珩佩震响郊圻梯航寳玉骏奔川陆自古庙防祭享之盛未之有也足以冠虞舜之徳光炎汉之典昭假鬼神炳焕方防升闻于天则日月星辰雪霜风雨无有不时降感于地则山川江河昆虫草木无有失所大哉孝徳之盛也不可得而名之逺郡小臣以文受禄无以自效谨献颂曰皇帝丕显孝治四国乃祖有功乃宗有徳功业且漙惟帝太祖防刘巨盗建邦啓土徳昭且融惟帝太宗表正大中进贤保庸两朝厌世龙归波逝葬我弓劔因山巩地春日熙熙惟皇孝思乃朝陵寝于洛之畿左纛倚天旂旐葳蕤诸侯扈跸佩玉参差和銮锵锵行道迟迟瞻望松栢帝心伤悲亦既至止苾芬孝享吉蠲牺象馨香郁鬯动止心企音容目想祖考来格歆我追养乐以迎来哀以送徃命我考嗣受天灵贶河洛之滨太和氤氲庆泽流春皇风感人翠华旋归车服振振宋虽旧邦景命惟新孝徳不匮永锡下民下民亲亲万物皆醇歌颂腾文竹帛流芬孝哉皇哉子子孙孙
　　广农颂【并序】
　　景徳三年春正月庚戌诏颁农田勑于天下二月癸未诏郡国领劝农事崇化源而广农业也臣闻圣人无土不王无民不君有土地则王业兴有人民则君道立故先王之建国也土欲广而不用隙民欲众而不用惰谓地之不辟非吾土也人之不农非吾民也乃为闾里室家以蕃其生为畎浍封畛以理其田为耒耜钱鏄以庀其器为厯象气候以授其时立经制以御之设官司以教之均工商衡虞之税正车马甲兵之赋于是乎仁义礼乐有所加赏罚号令有所用三代通制建中经逺民以里居地以井受暨秦开阡陌农战相乗汉制名田并兼不息旧章缺而仁政坠经界慢而讻竞起沿革而下古之制度不可复矣其政何哉盖三季已还五代而上有天下者或竟不知天下以地为基以农为本以食为源以教为器当其拨平祸乱经始四国则袵金革简车马计懐柔议聚敛赏勲旧治城邑暨边陲既宁防县既平功业既成府库既盈则思悉华夏以自奉驱亿兆以从欲有患边幅未濶威武未震则转刍粟事边境有患岁月易逝容发易朽则招方士求神僊有患登覧未逺行乐未极则増台榭丽宫室有患嫔御未广歌舞未工则渔声色选伎艺有患校猎未快驰骋未防则广苑囿具毕弋有患巡幸未偏游赏未普则修驰道飞清跸其间自非负天啓神授之资有圣文灵武之徳者则不能训稼穑务储峙舍派而趋源去末而从本致天下太康家给人足者哉我国家荷二圣基业用三王礼乐足食训农克立治本吾皇龙飞春秋鼎盛励精百度旁求黎献谓守文艰如创业承平难如治乱深鉴前世专行王道羁縻四夷而重兵革渔猎贤儁而藏网罟观六艺虚台馆听道徳定圣乐功业之大则成康文景无或比隆河山之逺则秦汉隋唐不能齐盛菽麦流衍而红腐玉帛充牣而露积陛下尚宸居减丽御膳辍声宵衣紫庭清问多士举三王之故实修八世之坠典以为择循吏守郡国抚百姓善则善矣而未専也于是授之使领设为职司所以循名而责实也颁宪令经田畴劝耕殖至则至矣而未一也于是编其制度勒为科条所以建中而示法也循名责实则官不旷建中示法则民不疑诏下之日鬼神称庆太平之风旋踵可待不终日而争讼息未逾时而淳卤辟九围之内一岁之间衣食足而仓廪实仁义行而刑罚措大哉炎宋功徳陛下教化垂亿万世与天无穷臣生逢圣明叨观盛事谨昧死上广农颂其辞曰
　　皇哉惟圣躬提天柄亿兆归心三灵洽庆广我田事肇修稼政乃置官名乃颁号令号令维何分条建规恩斯懋斯流冗攸归官名维何啓职庀司训之之播种惟时民曰勤止服田力穑昼尔于耕宵尔无斁千耦偕飞百谷咸殖既艺淳卤越经封洫官曰涖止纠力劝能庤我钱鏄防我沟塍乃能灌溉爰相邱陵污莱以辟游惰用惩赫赫圣谋有作咸覩畎浍四溟井疆九土沃野万里纵横其亩拥耒成林洒流降雨阳春如膏原隰如鳞我稼既华六合生云稻粱黍稷万井龙文同我妇子或耨或耘八月其获乃登尔稼滞穗栖原余粮压野盈溢京庾流衍方夏式歌且谣土金同价百姓足矣君孰不足三百之囷九年之畜八蜡既通五礼咸穆藏财于民所寳惟谷君哉君哉乐事训农炎帝之教后稷之功方我王度明而未融臣之颂之永矣无穷
　　周伯星颂【并序】
　　景徳三年夏四月周伯星见书瑞应也臣闻日月星辰天之经也国之纪也日以象君月以象臣星以象民炎炎君徳不倾不侧仁义文武昭于上礼乐刑政临于下得至阳之体于是乎有日瑞昭昭臣道不僣不忒忠信方正积于内訏谟献替发于外得至隂之体于是乎有月瑞君之灵如日之升臣之英如月之征照临下土六合文明赏罚不滥兵革不试粢盛不害灾沴不作生民熙熙家给户足凿井而饮耕田而食防帝之力生育蕃息于是乎上发于天厥有星瑞书云庶民惟星又云天聪明自我民聪明盖星瑞之谓也国家受天成命五十年间法令寛大元元仁厚自克殄并土戎衣不再年谷荐登俊乂旅进我崇文广武圣明仁孝皇帝陛下防巩神器稽用故实光昭百度缉熙礼乐刑赏以御中外慈俭以率左右羣臣有羔羊之洁公族懐麟趾之信郡国州县各杨其职景徳中匈奴谨守要约不敢犯边塞无宿兵人用休息齐民之家不忧岁时食饫鸡豚衣厚缯纩耕有余器廪有滞谷扶老擕防涂歌里咏大哉此时上无失徳下无遗政君君臣臣万国交庆虽日瑞于昼月瑞于夜曽不足表吾皇之明朝廷之盛于是乎有周伯之象告生民之瑞见于首夏国家火徳之应也躔于角亢人君夀考之象也天意若曰令陛下夀考万年平章百姓隆火徳之光明昭上帝之休命愿陛下钦之念之虽休勿休不数年间图书寳玉雪霜风雨山川草木尽为嘉瑞史不絶书故曰阳感天不终日盖天之于陛下犹父子之事也臣叨列缙绅仰观灵祉知在今日斯文有光谨再拜上周伯星颂曰
　　帝宋三圣功成治定昭融景命承天庆兮周伯焞焞经宵耀云何徳之纯感星辰兮吾君恭让徳音敷畅盖天垂象介景贶兮我国文明儒风炳灵惟徳降祯发鸿英兮东南委照苍龙隠曜徘徊天表光帝道兮考彼典章知我天子享嘉瑞兮上可纪官下可建元法象星躔假于天兮昭我炎宋永御星统微臣作颂歌日用兮
　　大中祥符颂
　　崇文广武圣明仁孝皇帝陛下即位之十二年春正月乙丑大中祥符三篇降于左承天门书瑞应也以日者谨天命也以地者大灵贶也臣闻庖牺氏作结绳而治天将有命易以书契龙马负图出于河圣人观之退而画八卦两仪四象吉防悔吝无所遁其形矣百官以治万民以察后世帝王言大政者自庖牺氏始夏后氏作鲧陻洪水天将有命奠厥山川神负书出于洛圣人获之退而叙九畴五行八政休咎威福无所隠其奥矣彞伦攸叙水土俾乂后世帝王言大功者自夏后氏始炎宋氏作三圣致治天将有命昭厥中庸神人奉符降于汴圣人受之退而啓三篇清静简易道徳刑政无所藏其秘矣四夷率服亿兆可封后嗣帝王言大中者自我皇帝始大哉三氏之徳与天齐盛皆获符书并垂典训混而言之则同参而言之则异同者事也异者道也伏羲以文物未作朝章汩乱天授以图始啓其政夏后以水灾未乂下民昏垫天授以书始啓其功炎宋以太平方至帝道有融天授以符爰建其中是则政也功也中也同为至道考其异则中也可以兼于政功矣图也书也符也同为嘉瑞考其异则符也可以冠于图书矣河也洛也汴也同为灵川考其异则汴也可以加于河洛矣牺也禹也宋也同为上圣考其异则宋也可以跨于牺夏矣故八卦之始画也其象隠晦仲尼讃之乃着于经九畴之始类也其文草昧箕子衍之乃列于典我大中三篇其则不然宛有章句政教出焉天作之天述之授我皇帝以七六籍以锡明命为万世法故天不敢畀龙马授神龟负于河荐于洛乃命使者奉而降汴魏阙之下禁门之上知天之恭我皇家且异于古也使仲尼复生箕子不死在于今日舞之蹈之犹且不暇讵敢讃之于经而衍之于典者哉于戱千祀之衰也天道何逺乎一朝之盛也天道何迩乎盖我国家揆五代之乱奄有神器太祖灵武经始于前太宗文明光被于后廷四海詟万灵枭呉馘蜀裂广屠并不二十年防县穆清授圣三叶以致太平今上居以天体化以神声隂阳有愆伏而圣功无阙日月有盈昃而皇明不息故强敌北靣而受封羌豪泥首而内附罢河西之戍放榆关之马京洛之间王气聚为宫阙良耜不试嘉谷蕃生于田野龆龀舞咏于道路耆夀沭浴于膏泽桴鼓在庭而罢击桃李垂路而不攀阡陌服车马闾阎享粱肉当是时天虽欲秘图箓爱符命其可得乎然则符瑞之至以五行而言皆有象也臣以列为三章者阳数也封黄帛者中色也时以春者仁也降承天门者承天嘉号也门听政之象也天意若曰王者体阳徳御中道行至仁则有图书之瑞应之以承天之祐而听万国之政也臣防学史氏讲春秋大义以为东周不竞瑞不当至先圣削而不书退有凤鸟河图之叹繄自获麟距国初建隆厯二百有四甲子矣贤材代谢而符命不至臣也何幸逢时遇主行年二十有四而叨观不世之瑞上比圣贤自庆多矣故身在沧海之上心驰象魏之下恨无文辞以广称述谨昧死望阙再拜颂曰
　　惟圣有功功格于天日月星辰炳其灵焉惟圣有道道格于地山川草木耀其祥矣炎宋氏作三圣承平休功无形至道无名莫高匪天莫厚匪地不足炳其灵不足耀其祯三正有神同开奥秘取图河洛裁文五纬爰作受命王者之瑞景徳之盛奉之而至先斯吉日神告有密僊服降庭奔精照室苍龙在申太蔟歌春素月哉魄朱曦始晨皇帝受之于承天门宿衞咸观玉帛骏奔爰有大夫进牍而言臣知天意敢告于君亿兆欢心宗庙遐福有感于帝化为寳箓文武流光礼乐腾芬上逹于天化为寳文表我皇家大中建国表我天子大中立极三篇未至中道以崇三篇既至中徳益隆建元眚灾华裔可封庆赐周旋囹圄虚空一之日荐于寝庙昭穆増燿二之日告于朝廷雅颂腾声三之日逹于九土里巷歌鸟兽率舞四之日闻于八荒投戈右袵九译来王可以象功制礼修乐三五之事一旦而作可以告成登封降禅八九之功一朝而见史氏书之藏于太室垂厥子孙遐观茂实太师歌之传于乐府荐厥岱郊永告嘉祜素王圣哲见叹河图臣之庸昧获观祥符歌咏功徳职士大夫稽首献颂愿继典谟

　　文庄集巻二十四
　　钦定四库全书
　　文庄集巻二十五　　　　　宋　夏竦　撰铭
　　颍州莲华漏铭
　　夫迎日推防帝鸿之宪天也治厯明时成汤之应人也日月有发敛昼夜有増减非在璿不能测盈缩非运仪不能定昏明以是厯数起焉漏刻生焉昼参乎晷景夜验乎次舍虽上天之运不能逃矣舜史日永星火者昼漏多也日短星者昼漏少也周官有以火爨鼎之制齐诗有折栁樊圃之讥由是观之挈壶之设其来尚矣汉承周秦圗籍最备其令甲第六着常符漏品二十四气各为二箭刻日所在并黄道去极晷景刻数昏明中星于其下班之计吏自兹厥后踵事増华逮施于李兰始变古法权器程水以凖时刻唐之诸道率循此制至今器有存者而莫能施用唯司天官漏迄今用之参以中星因时升降而置箭之制世不复传上躬至圣之姿极攸纵之美稽古典学励精百度讨论希阔讲求礼术天圣中有今龙圗阁直学士给事中燕君肃始考七经载籍作莲华漏于梓潼来献阙下其制为四分之壶参差置水器于上剡木为四分之箭箭四觚面二十五刻刻六十分四面百刻总六千分以效日凡四十八箭一气一易铸金莲承箭铜乌引水下注金莲浮箭而上有司唯谨视而易之为行漏之始又依周官水地置臬之法考二交之景得午时四刻一十分为五正南北景中以起漏焉时予备职枢府弗获熟视君未几作藩青社建兹漏于白楼予出守汝隂亟往代君因得细睹其制精妙参神景祐中君复厌承明求刺于颍予亦内徙睢阳封圻接畛庆问时通因请更为颍漏以广其传君由是再考晷度以梓潼在南比古法昼増一刻夜损一刻青社稍北昼増三刻夜损三刻颍处梓青之间昼増二刻夜损亦如之仍作屋秘漏得天愈宻予旧史局粗亲此学以为干体左旋七曜运舍皆动物也赤道横带黄道斜截复有进退夫物动而有进退者势乆必差故昔贤制术以天度乘昼夜漏减三百而一为定度以减天度以为明加正度以为昏所以追晷景之实防节气之差然三百嵗斗厯改宪而异人出焉今燕君其当之乎夫六艺羣书唯天文数术探赜索隠钩深致逺最为难明若心所不达虽通人前识讵测其方而世之俗儒或以为非荐绅先生之所称道何其误欤仲尼作春秋每于朔闰发文以宣明厯数此圣人之深意也书不云乎敬授人时礼不云乎百度得数而有常后之观者幸无忽焉其漏志一篇亦刋诸左方期于不朽云尔铭曰极星建中黄道营外度有迩遐时有明晦圣人观象古史诒则孔壶为漏浮箭为刻资始巧厯稽合小余重黎是司羲和是圗秦氏遗法汉京垂制厯世弥文旧规加丽玉虬吐水分灌两壶金龙转注下激衡渠天道可观神化无迹日运波澄气分箭易【原本脱四字】都邑屡迁寂寥罔诏世失其传猗嗟燕君文学余力博贯旧章肇新景式象魏既登潼川既营建于青闉作于颍庭五夜持宵三商定夕杪忽无差升降靡息意侔造化数穷天地茫茫有生孰参其知于铄圣宋世祚无疆刋此乐石永宪万方
　　琼台双阙铭
　　琼台峩嶭左右如阙直上相等萝交蔓结启闭云气出入日月千流若线羣峯如屑凌霄压海吞呉跨越
　　石桥铭
　　山壤献灵融结推功穹窿石梁飞云架空垂流下激絶岸旁通烟华溟蒙矫矫翔龙朝日曈昽蜿蜒腾虹愿接天孙以助豋封
　　三井铭
　　石罅山半三井如凿圎不可窥深不可度乱涧四入飞流外落堕石不盈骄阳不涸冷激松桧碧混崖崿山灵所卫神物攸托箫鼓一鸣雷雨闲作【案此铭原本阙今据北宋人小集增入】
　　洛西铭
　　商祚不永帝辛失御百神受其嫚防生民堕于涂炭西伯昌既脱羑里之祸隂圗王业将欲以利易其心以徳胜其暴以为罢长夜之饮却靡靡之乐省其狗马陋其苑囿皆不足以警天下之觖望懐百姓之欢心乃献洛西之地请除炮烙之法纣许之夫以仁义而胜残虐以洛西而易天下万民之心已归于周而独夫莫知之也吁君杀而臣宥上敛而下施者鲜不易地而处矣使西伯先尧舜之世修诸侯之徳犹不暇况天子之事乎盖饥者易哺寒者易衣凋敝之民易归乱世之惠易行为人君者其慎徳欤君子曰牧野不能亡纣亡纣者炮烙也岐阳不能兴周兴周者洛西也有经其地者立碑以载辞修辞以达意庶千载之后知文王之心哉铭曰独夫骄矜牝鸡晨鸣炮烙之刑虐生灵兮文王翼翼怃然心戚献我疆去非辟兮纣得其地周得其义兆民之意知险易兮惟洛之右商祸之首诸侯心疚天絶受兮惟洛之西周徳之基四海心归天祚姬兮洛郊如砥周道如矢徳音不已垂千祀兮
　　秦东门铭
　　夫夏之亡也汤得之以仁故卜年四百商之亡也周得之以义故卜世三十周之亡也秦得之以力故败不旋踵盖嬴正以区区之秦闚觎闗东暴师二十有六年而削平区夏分为郡县为武之力亦其至矣柰何取之不以道守之不以徳信任胷臆慕于权势峻文酷法乐于夸大尝经东海上朐县界中立石为秦东门以表其功业一旦宫车晏出神器失守匹夫大呼社稷线絶为国之弊一至于此孟子有言曰域民不以封疆之界固国不以山谿之险威天下不以兵革之利诚为天下之道哉后有人经其地而为铭以识其事铭曰
　　六王伏劔秦道益昬丁男北戍云罕东廵经于上朐薄于海濵立石峩峩为秦东门刑政不残鬼神不扰秦无东门秦不为小兵革既防礼乐既壊秦有东门秦不为大天厌秦荒祸起萧墙函谷不守岂暇四方东门之中天设扃鐍纳汉以兴闭秦以灭我经其所块然遗址刻此坚石以识秦罪
　　焚书坑铭
　　秦焚经籍尚法令人知其祸而未知其福焉夫舜死陟方则禅受之道缺有夏多罪则篡弑之风起盖受天命观人事而作故君子不谓之暴而嬴氏以区区之秦闚觎闗东刮兵剥粮峻刑刻法幸六诸侯之弊盗据神器累世之祸积于宗庙兆民之怨盈于城野炎汉之圣伏于丰沛是时苟能右诗书敦礼乐修人文而黜吏议禄冠缨之士行帝王之术虽累世之祸不得发矣兆民之怨不得泄矣炎汉之圣不得章矣而秦反枕干盾袵金革贵刑名而害仁义官甲胄之夫驰战覇之涂故宗庙之祸得以发矣城野之怨得以泄矣丰沛之圣得以章矣夫是坑也焚于斯祸于斯福于斯焚书也祸秦也福汉也诗书不亡无以速秦祸也未有削平敌国分为郡县不数世社稷鱼壊而不可救者也礼乐不坠无以速汉福也未有起布衣提三尺不数载大统毕集而不可危者也盖文之于国犹水火哉无一日之可暂去也秦失天下也故祸之易也汉得天下也故福之易也君子曰国之将亡文先亡矣未有守文而不能救亡者也斯文之道如天地焉如日月焉覆之载之照之临之非可息也秦之焚书焚秦也文道非可焚也客有经其所为碑以铭其事其辞云
　　诗书礼乐加于焚燎爓赫地维烟敛天表凝为灾星秦祚以夭融为王气汉徳以兆正弃秦祀非弃文徳夭祸秦毒非祸王国斯文何损如日月食道不可屈明不可息神契人合嬴不血食【原本脱四字】文乃鼎沸烟复为仁烬复为义大儒蜂午振铎而起心揖神遂口传天意皇皇六籍且经且纬赫若烟爓灿如燧斯文之圣因焚而试斯文之道因焚而炽俾我儒徳后王之畏不敢侮慢以速祸戾【原本脱四字】吾知可贵秦灭汉王是名铭志
　　补封狼居胥山铭【并序】
　　予尝读汉书至武帝即位之二十四载将军去病出塞捕敌封狼居胥山而还纪传皆阙其铭遂为铭而补之云
　　维汉元狩四年上以去年匈奴寇我北境至于定襄分命诸将耀武穷絶奉行天讨骠骑将军冠军侯去病总十万众出右北平甲胄鈇逺饰天怒礼信为器行列毕整精诚贯白日鋭气凌秋霜金皷相应有不可辱之声旗物相望有不可夺之色矛棨云靡号令风动约轻赍絶大幕越二千里既俘张渠乃衅车耆追左方之兵歴度难侯济弓庐竒兵翼张掎角相向取旗皷鏖酋帅执讯获丑逾七万级埽平区落推扬帝威南辕反斾歴于山川遂禅姑衍临瀚海封狼居胥山式表汉徳从事承命是为之铭铭曰征朔幕兮振元戎犁王庭兮翦元凶车骑旋兮氛祲空刻隆石兮山之峯永万年兮汉之崇
　　女怀清台铭
　　女怀清台秦所筑也寡妇清采丹擅利以财自卫始皇客之为之筑台于巴蜀夫妇以客则非典台以旌则非礼盖王者之客有二曰二王后正三统也曰异域正朔之所不加也国家之旌有四曰贞曰孝以侑民也曰功曰徳以砺臣也而妇越闺户预外事是非贞也圗货殖忘盥馈是非孝也采丹石弃织絍是非功也抗君礼乖妇仪是非徳也客之不足劝贞孝适足教民以慢上旌之不足崇功徳适足化民以末作秦嬴之心何以言哉史迁曰岂非富也夫富而客之富而旌之则孤老穷瘁之民受残于并兼之室贞介孝义之妻仰首于豪戾之妇语不云乎放于利则民多怨于戏古之致民于富夀者禁末事戒游惰丹漆金锡之类非贡不入于太府骨革毛羽之物非时不登于器用省徭役薄赋敛循天时广地利君籍田以劝耕后亲蚕以劝织故民仓廪实矣衣食给矣实则富矣富则乐矣乐则和矣和则夀矣哀哉秦之为政也反是贵寳货而贱耕织厌编户而喜商贾妇非所表而表之表贪竞也台非所筑而筑之筑祸乱也贪竞起而王业衰祸乱长而宗庙坠秦是用亡台之罪也客有延想往事勒铭遗基思有以戒之也铭曰童羊无角牝鸡无晨隂不可唱以已徇人戾哉寡妇钧礼亡秦筑台于蜀以惑下民崇台昻昻秦女所亡不守帷薄乘夫擅阳崇台嶷嶷秦民所息怠弃陇畆杯采丹石蚕絶桑死女不务织土干种腐民不务食婉娩盥馈秦女为仇服田力穑秦民为雠货殖是积玉石是求以要旌表以客冕旒兹台未成秦毒已盈兹台未倾秦庙已平吾恐蜀民以秦为明吾恐蜀女以妇为贞弃徳逐利寖润风行故摭秦罪荒址是铭



　　文庄集巻二十五
　　钦定四库全书
　　文庄集巻二十六　　　　　宋　夏竦　撰碑铭
　　传法院碑铭
　　太宗至仁应道神功圣徳文武睿烈大明广孝皇帝以太平兴国七年六月建传法院于太平兴国寺今上体天道法仁明孝徳皇帝以景祐二年六月特诏史官追颂先烈史臣某拜手飏言曰唐氏中防五代多故三辰昬祲九服煨烬虎争龙战糜沸云扰我国家题五精之期起千嵗之统祛天地之否隔拯夷夏之涂炭翦寇剧以靖揺乱诛僭剧以遏横骛太宗皇帝张天弧顺斗极驱除邻敌驾驭髦杰制礼乐于已壊振文武于将坠奉艺祖以造大业由太弟以纂鸿绪归马论道投干讲艺覆露所及辙迹所到罔不辟皇衢刬覇轨一文轸齐量衡者焉洎乎六幕谧寜中宸闲晏披蠧简访幽经观天人之交探神明之奥补缀漏遗讲求希濶朝夕之议必稽于典册小大之政咸本乎根柢尝谓佛法之至也百王不易歴世弥盛中原之区宇絶域之种落户讽其书家圗其像一睇窣堵一嗅薝卜或因受以悟法或睹相以趣善感照以应羣动广大以摄万有禆徳教省威戮其来尚矣先朝乾徳中临遣僧行勤等一百五十有七人各赐装钱访经西域今继有还者嗟其翻译之废载祀二百非国家削平多垒奄宅四海通道夷貉暨声葱雪大事因縁畴能复之防鄜畤守吏王龟从上中天竺印度僧法天梵学比邱法进所译经又北天竺三蔵天息灾与其受具母弟施防各持梵夹来献符帝雅意天实启之乃遣内侍郑守钧肇营兹馆赐息灾法天等宣译命光禄卿汤悦等润文法进等笔受缀文义学苾刍慧达等证义髙品王文夀等监译由是宪前轨稽秘蔵依金刚界扢种子坛书字源布圣位三成藻饰四事庄严三蔵主译于坛北梵僧证梵义证梵文义学僧证义刋定华字于左右润文东南以资笔削监译西南以肃仪律新经既成制跸临幸赉物有品诏赐金额嵗给飱钱一亿六十万度僧十有一人翻译之制大备于兹御制三蔵圣教序以冠经首息灾赐名法贤又诏择京寺童子得惟净等五十人令肄梵学每大电纪辰贝多启译经成奏御召对赐坐进见甚宠观者荣之真庙绍文鸿徽累盛舞羽而清河右再驾而羁幕北銮旗驻于兹馆篚币班于法席洎乎勒圜封禅梁阯上仪交举盛节咸备拥九清之嘉祐访三空之真谛祗适先训布昭睿藻作圣教序以赐之又诏参知政事赵安仁等并所降制诏赐名大中祥符法寳録复以宰臣丁谓王钦若充使以宠重焉圣上慎徽祖服光启宗范长养容覆极两仪之大徳睿哲广运总列辟之能事尽美乎万几宣精乎三教悟然灯之授记当弥勒之嘱累以无上之知觉建大中之教化述三寳賛以冠蔵録众圣欢蹈羣生依怙雨花芬都金光照烂恩深归救之本理极名言之表无量功徳非思议之可及也自兴国壬午距今乙亥五十四载宠灵积累妙因殊胜有若今右仆射同中书门下平章事吕夷简以师臣上衮博达空理奉制兼使今参知政事尚书吏部侍郎宋绶以宏材硕徳了悟真际被诏润文有若故枢宻使同中书门下平章事王曙参知政事张洎赵安仁枢宻副使杨砺翰林学士承防晁逈李维翰林学士朱昻梁周翰杨亿皆以学通儒释继司译润上哲清流尽在兹矣翻宣表率则有三蔵五人皆赐朝散阶累迁试光禄卿始法贤次法天次施防并刹帝利氏深穷秘宻慱通华竺功成顺化防礼尤异又次法防比天竺防尸迦氏始毗尼聿修禅诵先朝以其至自西遐该明法要令嗣译度次曰惟浄故呉王李煜之犹子七嵗依师选习梵业真皇以其不游西度精晓贝文特命主译天圣中法防请还身毒惟浄求往阙塞累表不允今皆际防昌期宣隆教典者焉其监译内侍则自文夀至今内蔵库内常侍陈文一御药院入内供奉官阎士良印经院入内髙品朱若水十有七人皆简擢恭恪以干院事其笔受缀文证义等僧则自法进至今文一法凝鉴深慧涛潜政清漏善初义崇慧素存行及梵学僧文渉道隆慧灯七十有九人皆妙择行业以塞朝选其贡经五印度僧则自法军至法称八十人取经还华僧则自辞潮至栖秘一百三十有八人皆克遂至愿賛此大縁宠赉之数咸有差次其贡献并内出梵经无虑一千四百二十八夹秘之院阁译成经论凡五百六十四巻续于蔵室娑婆之界以语言文字作佛事【原本缺】体貌丞相宠数尊异其诞辰翻译瑞启罢并命两府衡弼传香赐防着为永式夷简等进诗称谢有诏刋石译馆之荣于斯为盛説者云译者释也交释华梵对传句读办佉楼之笔简韦陀之辞本政因以建之糅杂句以文之广隂入之津梁续痴之灯炬宣我象教功孰大焉然而拟于法者空几于真者静染空尚垢知静犹障若夫遗照觉度禅定应现无方圆明具足者岂有髣髴于其间也哉但以千觉度人始自言语八蔵垂教必假文翰双林示寂鹫岭罢谈五百年中皆称正法三十四字广衍右行充溢诸天靡迆东土非传释无以达华夏舍润色无以足言志凿五蕴之牖破三毒之网塞颠倒之涂决苦恼之海俾众生竭爱流灌燬宅味甘露以清凉大士悟始觉证法身防神通而游戯其六度之本源乎万行之因地乎宜固谛方言练横字审縁起正思惟贯穿宗极以了宻义渉猎苍雅以定华文备而不繁直而不畧诃四病之防细拂二见之邪执洒之海墨则诸佛下观咏以潮音则百灵潜聴使广刼之下知朝家崇建之美叹圣上尊向之仁不其伟欤臣早游史阁尝预译场终以钝根求补外职地如亭厯有生之累犹多笔若须弥众妙之门难尽上勤哀旧物俾圗懿铄谨奉宸防靡敢固辞议者以为圣上之建斯铭也昭贻厥之谋周文之追孝也尚记事之美陶唐之有文也光大度门能仁之悲心也守防正法有帝之鸿誓也宣是四美垂厥无穷乎龙天降格神祗叹誉永锡百禄大庇中区皇哉焕乎谨为铭曰西方圣人万化幽賛兆启于周法至于汉森沉天禄古经肇焕防窱甘泉金人耸观机縁合应梦寤通灵腾兰东入愔景西迎防像可传绘事初形具偈难觧译法肇兴魏晋洎唐正闰十九变梵成华翻传代有篆兼该典坟旁究八备咸精三难尽剖正元以降国歩多艰戎笳沸路盗防横闗悉昙罔学雷岭谁攀法器几堕慧命将殚明明上穹启我有宋尽殛残暴并苏愁痛神武拓迹圣人垂统四貉同文五天厎贡皇灵有赫法寳増光精庐再考译席重张半满交显疑伪兼详六义垂范万颂裁章竺典嵗臻华经日续液金贲字雕琼丽轴思文祖祢尊善导俗克昌厥后介尔景福皇帝孝思对越无极碑颂休烈载刋金石铺昭上乘愽济含识惟皇夀考时万时亿
　　慈孝寺铭【并序】
　　维天圣四载冬十二月洛苑副使入内内侍省押班江徳明被防治故燕国英惠长公主第为佛寺资福于真宗文明武定章圣元孝皇帝始圣上以皇太后濬发鸿誓祗廸净因圗创美名永昭慈训三事之臣相与进曰陛下以聪哲广运承燕翼之谋太后以寛仁勤俭膺顾托之重垂帘访对斋居聴政露均泽荣悴毕霑日月并明忠邪洞判阳郊再卜嵗厯五颁六幕晏清百嘉楙育此太后至慈以佑嗣圣景贶愽临陛下至孝以事母仪黎苗欢服在昔名寺方册具焉或以纪年或以盛徳今愿以慈孝为名庶称道于无穷晖映于前代有制可之仍命近臣铭于乐石臣闻东汉已还有天下者继体承基尊祖亲祢黄流玉瓉观盥之享严髙燎清坛外宥之容备属象余烈顾慕遗恩奉先之典有终欲报之哀无极或以佛国追福或以释像荐灵旁行不流厥惟旧矣唐氏中防五代短祚寇剧揺乱羣雄纷扰载祀逾于二百厯世几乎三十文辉昏祲山川圮裂空庐生荆棘郛郭成煨尘大块之载欲空下民之命垂尽我国家天人合应祖宗重光并翦鲸鲵再造畿夏胜残去杀解百王之弊纽题期立象拥五精之王气宪洪范顺干则置国以建永圗刬覇轨拓皇衢纳民以遵大道功有震叠燀燿格天光表而太山之髙未増徳有旁魄曼羡蒸云润海而梁父之基未附上帝储蕃祉而有待先圣膺寳命而惟新其宅藩房践储邸则三鸡问寝四时省膳周文之孝徳也尹正京毂宠绥都畿有虞之厯试也其歩天阶御神器则攸纵多能宣精道艺陶唐之文思也躬案六师外攘夷狄成汤之圣武也大哉以日跻之美承天賛之业仁经之义纬之根本于道徳粉饰乎礼乐信以来逺忿鸷之兵寝虚以受人鲠亮之臣进万景以之昭晰元化以之絪緼包举大寜参侔遂始故能延飚驾席萝圗萃坤珍辑天瑞纪官立制克称乎神物升中降禅不显于上仪鄈丘颂祗曲里尊道秩无文以拜贶篆名山而纪迹均大赉赐明宥复太素宣至和子黎庶之恩丰賔万灵之礼洽方将祓靖馆斋大庭而思帝所以甚欢厌天下之为累彻琴瑟而弗怿倦舆马而罢游圣人入侍兴居冠带不褫太后亲尝药石夙夜必躬靡爱牲牷徧走羣望载罄圭璧并植三坛屑琼蘂而无功谇玉灵而罔效于是祈竺干之秘教舍沁水之名园行冀有瘳即程庶役靡获梦龄之感终稽肜日之报弓遗髯断荆山之鼎空成钟防酒清钧天之游不返宇宙惨怛人神震动六宫攀号万国缟素皇帝起初载临宸极章明百度履徳包元以仪形乎风烈皇太后恭遗制保重熈平决万枢博照兼览以对越乎威神以为能类帝者圣人善飨亲者孝子乃縁先朝之意寖讲昭事之文以真皇之受元符膺秘记层宙之顾懐也始严安圣之殿于玉清之廷奉谆诲廸璿源六羽之监观也继作奉真之殿于灵景之馆又以洛师吉壤艺祖降灵有应天之院睢阳奥区王业资始有鸿庆之宫四范睟容并安寳宇尽汉祖龙顔之妙増开元玉石之华皆衣冠是游旒扆如在荐樱献鲔驰传相望濡露履霜因时増怆又以为禴祀极乎礼异幽賛之宜哀戚竭乎情无名助之礼乃复畴近职命有司申述绪言继成曩志即鳯台之余阯建鹿苑之精庐因旧垣而不广虑民居也鸠庶工而惟简形人力也【原本阙三字】祗植之园设像兼顾成之庙岩洞隠饰疑堂邑之山林讃呗传闻变平阳之歌舞回廊四注飞观相临落斯干之雅章成春秋之遂事以五年冬十月诏择练僧三十以奉重修置净人二十有五以给洒扫设官守之局俾徳明以董之议尊奉之制命太常以参之先置禁中肖像文考是月壬申乃率迩臣戒宗室导自天章之阁至于防庆之殿紫幄奏香空歌达旦翌日羣后晨谒百灵备从申命上公奉安于寺之崇真殿缁黄先道仪卫清路幡华旗斾左右相见钟磬笙簧前后问作帷帟设次簪绂在廷太史辰攸司错事言瞻殿牓出于宸翰飞毫举鳯拂素腾龙孝徳圣能并焕兹日甲戌上运法驾率公卿以奉馨荐越翌日太后御雕舆总嫔侍以献令芳都人隘涂轩车击毂或鼓舞蹈徳或感泣懐恩望帝卿之云惨凄共色聴鱼山之梵讃叹相趋先帝付受之道光矣后圣恭事之礼至矣书所云克笃前烈诗所云聿追来孝者也史官奉诏谨为铭曰有宋赫赫两宫明明慈昭神育孝总天经思文真皇悲哀罔极鲁馆方虚给园斯辟斗城北望广路东披采楹丛倚绀瓦翚飞寳网罗空金绳表道满月光明青莲相好有殿中峙实奉先朝雕云丽幄绮栋陵歊隆凖如生清辉若在祗荐馨香疑闻謦欬供帐咸具服御毕陈履綦虽逺手泽犹新闲馆旁连藻扃相属庭有寓龙山多叠玉严卫岑寂灵游往来华纷馥飚驭徘徊日监孝思永锡纯嘏时万斯年在宥天下





　　文庄集巻二十六
　　钦定四库全书
　　文庄集巻二十七　　　　　宋　夏竦　撰碑铭
　　大安塔碑铭【奉勅撰】
　　有宋封禅后十祀建大安塔于左街防国禅院从尼广慧大师妙善之请也今上宝元体天法道钦明聪武圣神孝徳皇帝在宥之十有七载诏史臣书其事从尼慈懿福慧大师道坚之请也妙善长沙人姓胡字希圣母既孕不茹荤妙善胜衣志求事佛马氏之乱略为姬侍尝被毁逢怒忧在叵测黙诵普门名称舍利见于额中马氏异而礼之国初宣徽使兼枢宻副使李处耘南定湘川得之郡邸尝以素誓未伸断谷谢病梦异人曰我文殊也汝第食胜缘近矣明年处耘捐馆遂依洛阳天女寺剃髪受具往来两京高行着闻太宗皇帝以椒涂之旧锡以懿名被之华服大姓袁溥舍第起刹赐额妙觉禅院令妙善主之自是肃禅仪练律学给瑜珈之防演华严之説五陟岱山一泛泗水皆中贵防送傅舍供拟皇帝巡狩河朔刺血上疏玺书褒叹是时万年中参恩爱异众宸闱进见礼数逾等赠中书令忠武公李继隆每以保阿尊事尤谨洎元符降格法御上封妙善即朝日之郊卜布金之地讽甘露法品祈东禅灵祐帝意嘉之赐名防国天禧元年湘东邃谷有钜石重累数十百丈屹若浮圗昔隠今见诏遣使案视建寺度僧以旌其异妙善志往瞻礼有大弟子道坚以师腊既高衡阳云逺恳留不已先事以闻翌日妙善请告南游真宗曰汝老矣何遽逺适如来性海随处现前傥有至诚皆可供养妙善遂求建今塔特诏许之防江宁府长千塔成绘图来上促召妙善于防国将赐之道坚在妙觉地近先至访对称旨受图以归首事创规实始于此由是涓日置臬肇基宝甃冶金砻石作于地宫将秘庄献明肃太后所赐防都逮妙善曩得佛骨防妙善示灭尽以塔事嘱累道坚妙善享年七十有六尼夏五十有五宫闱震嗟赙赠加品建坊立刹赐额宝胜以道坚兼主之道坚尽礼苍皴入谢扄禁且陈妙善遗誓云此塔今世不成来生愿就先帝恻然赐以潜邸珍玩三千万直仍命内侍分董其役明年春法坚制金衬宝函纳前舍利等入奉于内道场赞呗三夕两街威仪导自滋福殿帝荐香以送之季商协吉藏于石室五年继赐乗舆副物货镪万缗以供余费干兴初又以塔心殿栋须合抱修干既选未获贳于皇帝上方以天下为公且重违其请庄太后时为皇太妃乃以奁金五百万输于内府市材以施之天圣改元内出明徳太后宝器价二百六十万洎庄献服用千余万付之公帑易金铜铸轮葢以施之美哉四门九级岌嶪天中十盘八绳晃曜云际道坚又以圬墁虽毕丹采剖劂未完徧募檀信获缗一万八百洎法坚禀给余赀三百二十万以偿其工上继志有严奉先惟孝宅心凝觉追福太宫由二级而上命奉安祢庙至宣祖皇帝四室神御并列环卫拱侍左右自余缘塔功徳未具者皆省服御成之由是贤刼之象萨埵之容五佐星纬八部人天分次峻层罔不咸备七年功毕诏赐兹额金榜始严罽軿临视谈赞五尼赉紫方袍并赐近院官舍九十区僦直充供明道二载上给白金五十镒俾营献殿先有陈元防舍僧伽像张延泽施罗汉像颇极精巧道坚复建二殿夹峙于塔以奉之又营讽法华孔雀经二殿以次之景祐中上赐钱千万创二楼于塔前右安特防所赐龙藏作香轮以转千函左挂庄恵所舍钟树雕格以维九乳其斜廊壁绘罗汉迦文像亦庄恵之施粤自营创逮夫圆成则有宗藩施三门洎无量寿像邓国贵主施报身像尚宫武氏施法身像朱氏施药师像何氏施下生像晋国夫人张氏施工绘献殿壁颍川郡君韩氏舍圃于西戈水杜航舍地于东及其季尚继献金録夀春王文献缗钱义学比丘端琛指教相文字比丘惟俨着塔録吴门应徳兴为匠石皆道坚愿力所召共周能事者也厥初妙善尝梦塔相止于双足谈者以为上足善继之祥也塔成忽一日逺望如失灵只环绕之异也道坚故通事舍人杜志儒之女母明徳从父姨再适故殿前指挥使武成军莭度杨信封陇西郡夫人道坚生九嵗即斋素十有一求舍家兴国八年剃度得戒明年赐紫伽梨十有六授慈懿师名嗣掌妙觉月给俸料三时赐衣嵗度僧荐紫各二陇西夫人随子剃染朞月归寂道坚天机警悟资性严整有大丈夫风槩尝诵法华千巻华严首楞浄名圆觉皆数百过记忆教藏该通大义塔之规模尽出智匠总三院之务安数百之众以慈悲摄嗔恚以精通摄懈怠故能念举而物应身动而众随羣蠭表异纎鳞示应作大因缘终始圆就明道中诏加福慧之名尝谈经于观文殿有防赐尼众食料道坚以为出家分行折伏骄慢赴请之饭犹起诸漏彷徨移晷切辞仰给毎院但受月廪作糜米十斛闻者与之谓其知分夫以柔弱之赋婉嬺之姿其间具明淑之徳习师傅之训不过佩服诗礼蹈履谦祗体苹蘩之柔洁法山河之容润而已其能断弃爱染脱离尘垢以坚固为佛事以勇猛趋实际濬发心华坐空蕴树者何其伟欤古之后族出入宫掖凴借声势狃忕恩泽外交王侯旁出姻援不期骄而自速靡羡侈而极懐载之前闻为鉴来辙者有矣其能委逺光宠杜絶徼望辞荣于宗属等志于贫贱以喜舍化俗以高洁自持者抑为难哉宜乎万乗待遇六宫景慕成支提之上缘到无生之彼岸者也于戱是塔庀功二十年规平三百尺高二引有六丈经用一亿旁庑佗舍无虑五百楹自非景祚和平累朝信奉设有大愿乌可成邪是知诸佛慧命其待时而兴也夫议者皆以为圣上于是塔大美者四中出宝币形民力也日就胜因畅先谟也敦劝于下使趋善也命书厥劳庸展亲也所宜鬼神潜卫海域延仰永集纯嘏施及懐生者焉臣早预翻经尝更约史仰被台札靡敢固辞谨按塔者梵云窣堵坡此云灵庙在于诸天则藏佛爪髪衣鉢在于西度则记佛降生经行演説圆寂之所一以表人胜次以生地信三以报重恩四果之位能超三界故有初级至四级者如来出十二因缘故极于十有二级焉迦叶灭后婆罗奈王起七宝塔为作铭记岂非刻石之识抑有初邪或问古今哲王之导黎庶不専讲六艺而参用三乗岂其大抵同归于善乎臣尝试论之夫有生之源本始清浄寂则絶待于一物感则资始于万缘至灵无方至虚善应觉者则圆通罔碍湛寂自然内不立于寸心外无累于羣境不为世界之所流转不为幻妄之所变移迷者则奔驰万有昬翳五欲习动而不能静入业而不能舍失本明而不知沉诸趣而不恨所以能仁愍之出现于世法不广大不能包种性喻不善巧不能破根蕴穷理而至命象系之防也率性而达道中庸之意也好生恶杀仁义之均也防非致和礼乐之则也圣人以为外可以扶世训佑生民内可以澡心源还妙本所以崇其塔庙尊其敎戒自东汉以来厯世多矣其间执分别之论起归向之疑废之而逾盛毁之而逾信岂非言底乎不诬理冥乎至当者哉昔有人云百家之乡一人持戒则十人淳谨百人和睦夫能行一善则去一恶而息一刑一刑息于家则百刑措于国以此观之则斯法之来禆我之治盖亦多矣上具大智慧有大威徳神道以设敎文明以化人晏坐黼帷铺观贝牒信解出于天纵悟入自于生知指曹溪顿门则言高达摩览竺干半字则义中悉昙实玉毫之化身托金轮而救物未阶铺砌孰望清光而况投笔端闱属鞬逺戍据案受简摩盾操觚但缘外防之仁少叙重熈之徳谨裁二十有四颂以勒铭云
　　于铄帝宋氏睿明继临照百度恢大功三归崇正法辰居宪紫防东郊配苍震有大除馑女肇营晏坐场九级缔层楹两朝施宝玩八觚回日月百寻切云霓七佛俨金容四圣崇睟表瑑刻具千觉图绘周万灵钩槛防璇题高檐幕珠网龙天乍来去烟霞时蔽亏我闻上帝宫昔在庄严殿八万窻牖柱众宝极雕饰曷若佛灭后随缘崇庙貎设利罗如芥苏偷婆如果有盘若枣叶有像若防麦其福已胜彼无量千百亿况惟此聚相宻迩于国城楼观相飞注康庄四通达宰官引铙吹公侯聨斾旍都人集袂帷王姬传车水流景启清旦行月丽中宵幡影铺九衢铃风闻百里我愿瞻仰者应起大乗解悟此见闻性充满于十方我愿供养者应发菩提心觉此烦恼焰本是清凉源我愿扫除者应生精进力反此尘劳身径度禅定业我愿旋绕者应作三昧观转此颠倒想顿入清凉慧寂念以为地般若以为基正受为花鬘解脱为宝箧藏此无价珍非空亦非色逺谢修证垢并祛照觉防水澄滓乃去火尽灰亦飞法防既解除神通自游戯若于权实际犹有一防尘欲求见如来尚隔须弥聚佛祖秘宻印华梵防妙言语黙及思维不越于此义后之登塔者应知建塔因葢表调御徳起发净信心掩日不为多聚沙不为少但能复本觉即成无上道朝家光四叶尊重于宝乗真祖创妙缘鸿禧昌厥后吾皇授曩记成此殊胜果寿考亿万年永庇大千界
　　祝文
　　明庆殿谢雨祝文
　　皇帝祗嗣庆基恫矜庶彚昨以农时在务膏泽未零仰罄斋明聿伸祠祷骄阳尽弭羽孽爰销亟成丰楙之祥大洽冲和之气是防良日躬欵殊庭防奏飞香仰酬真防皇帝伏愿璿源益濬寿岳弥高祉福纷纶更茂隆昌之庆苍黔安泰永臻富庶之期
　　祈晴祝文
　　维天圣四年嵗次丙寅六月乙夘朔二十日甲午嗣皇帝臣谨遣推忠协谋同徳佐理功臣枢宻使武宁军节度管内观察处置等使开府仪同三司守司空检校太师兼侍中充景灵使兼羣牧制置使行徐州大都督府长史上柱国鲁国公臣曹利用谨上启圣祖上灵高道九天司命保生天尊大帝伏以方回溽暑肇戒青商大田垂丰茂之期积雨有滞淫之惧比修馨荐防冀灵休精诚溥伸感应如响
　　紫防殿祝谢文
　　皇帝寅威宝命率育懐生昨以膏泽愆时飞螟暴稼精哀既祷果蟊疾之咸消嘉雨频霑遽丰穰之倍异是用载严法御祗欵清都亲荐馨香恭酬贶施伏愿灵心鉴佑道防延鸿拂石为期遐増于睿算梦鱼献兆常遂于有年








　　文庄集巻二十七
　　钦定四库全书
　　文庄集卷二十八　　　　　宋　夏竦　撰祭文
  </div>
  <div class="pagination">
   <a href="文庄集_page12.html">
    上一页
   </a>
   <span>
    ...
   </span>
   <a href="文庄集_page8.html">
    8
   </a>
   <a href="文庄集_page9.html">
    9
   </a>
   <a href="文庄集_page10.html">
    10
   </a>
   <a href="文庄集_page11.html">
    11
   </a>
   <a href="文庄集_page12.html">
    12
   </a>
   <span class="current-page">
    13
   </span>
   <a href="文庄集_page14.html">
    14
   </a>
   <a href="文庄集_page15.html">
    15
   </a>
   <a href="文庄集_page16.html">
    16
   </a>
   <a href="文庄集_page17.html">
    17
   </a>
   <a href="文庄集_page18.html">
    18
   </a>
   <span>
    ...
   </span>
   <a href="文庄集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
