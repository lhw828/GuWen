<!DOCTYPE html>
<html>
<head>
    <meta charset="UTF-8">
    <title>默堂集 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默堂集 - 第 5 页/共 16 页</h1>
    <div class="content">　　次韵邓志宏送张思道游福唐
　　纷纷涴耳俱冝洗坐遣髙人厌丘里迅流早自促行舟更有西风满江苇当年笔阵扫千人今日流辈推能文英辞谹辩洒醉墨倐忽百变春空云人间万事秋毫细轩冕傥来谁着意身随去棹落波间兴逐冥鸿渺天际三山便到蓬莱宫卸帆海屿窥鱼龙夜凉横笛弄明月万顷琉璃秋色中
　　自京囘次韵邓志宏见赠
　　妙龄才思涌如泉末技文章不自贤余子岂知多问寡老生端许一当千淹留莫止为山篑收拾终同至海川云路笔间天尺五防令鸡犬亦能仙
　　翁承事挽词五首
　　徐行直视日如愚律己齐家尽可书九十一年由砥道肯令荆棘敝衣裾
　　不将尧舜等瞿昙简语宁同卖菜添惆怅老成无复见一时流俗正清谈【公言简而意足语人曰吾不知佛窃意深晓尧舜之道则佛在其中矣】苦语熏心不易忘它时闻教我为详须知令尹多仁术寔自严君有义方
　　霜髯碧眼照华灯夹道游人避履声曾是元宵随步月西风何忍见铭旌【是年公上元出游至今人追思之】
　　楼阁溪山两鬬雄中横千丈未雩龙当时令尹儿啼处依旧东流绕七峰
　　泊舟延平二絶
　　野梅飘尽喜春归又见溪桃片片飞醉卧暖风呼不醒乱红无数防人衣
　　星河不动水东流夜影揺空逼钓舟梦破沧浪歌在耳欲寻溪友向烟洲
　　寓漳南静众寺三月晦信步到庵亭旷望久之聊寄所感
　　意行不知逺倚杖嚣尘外南州风物繁此地溪山防俯窥城市喧蚁垤几成壊只尔可忘情未用旋吾斾过永春剧头铺见壁间石刻临漳王漕诗辄题数句
　　壁间得微词语尽意有余摸传岂真知无乃势所驱从来碧纱笼不防寒士书焉知题柱生终无驷马车粉板防当洗援毫聊自娯从人分轻重削迹今何如
　　次韵德纯通判贺用中生子
　　暴客年来不过门羡君三秀各争春悬弧适在龙溪侧履迹知从劔水滨鲁国考祥欣得鲤杜陵占梦信为麟问名更取诗翁语盛事流传西狩新【德纯欲名之为麟奴取絶笔之义故云】
　　次韵李伯纪舍人招饮
　　胸中造物可与友笔下骚人真是奴共传排佛似迁愈独喜赋梅追隐逋盘空未念鸱腐防在野宁无驹束刍时时造席闻妙语谬辱知己非夷吾
　　再和李伯纪舍人韵
　　时来将相宁有种卫青故是民家奴悬鹑未用叹嵗恶阔网近喜除官逋【诏书近蠲逋负】本无得丧任失马但有言説皆陈刍从公一饮百壶尽醉倒不知谁谓吾
　　和李舍人留题泛碧斋
　　山脚囘环挿逺浔碧琉璃上玉为岑共怜采鹢风前试正值沧波雨后深应为莼鲈轻去国遂令胡越尽同心济川此去为舟楫也念江湖有陆沉
　　陪知县夜饮泛碧斋再用前韵
　　暑雨初收水拍浔溪光南北影千岑移舟为爱玻璃阔放盏那知琥珀深缓带小风来水面倚栏凉月转天心酒酣更驻凌波韈直待银河夜色沉
　　铅山道中小休
　　秋阳如猎火四顾不可避肩舆得微阴休此仆夫瘁我生道途间嵗月七之四山林固清逺及物乃初意黄云堆垅亩早稻一尺穗所欣居者乐未敢叹劳勚诏书寛逋负豪吏不少置民穷戒勿扰天下适无事
　　赠别杨至游
　　醉乡佳处许谁临幸有匏尊可共斟要试从前寛窄量但知空盏莫辞深
　　和平简易是吾师自有家风更问谁不是妙年狂气歇可能从我独无疑
　　贪瞠痴尽即如如究竟心源一法无应悟濓溪真古佛始知伊洛是醇儒
　　次韵李伯纪舍人食了斋所寄石芝有感
　　石芝附石元无根有名不载农黄文绛囊逺致自东海谪仙为向诗中论谈余得味仍遭苦未辨终甘莫轻吐此言要自显真心不比繁辞较钟乳太丘晚交谁独深梁溪心如百链金只应异代友元礼许国有盟今更寻双鱼万里将芹子妙意难名聊寄耳余甘橄榄正须渠它日忠信今悟矣
　　了斋书与舍人云石芝东州物也初食淡然已而微苦久方发甘知此味者鲜矣宜以为献也书室独坐
　　春入庭柯寸寸蓝风檐孤坐怯轻衫青天白日从来好栢树桃花子细参
　　自浦城放船下建安寄厐几先
　　扁舟西下趂残阳目断云边归鴈行短棹莫辞风浪恶人间平地有羊肠
　　茒柴也解发清狂仰看云天尽十觞白首岁寒犹道路自怜无意避风霜
　　奉陪婺州守南楼宴集
　　溪山自昔东阳胜宾客偏于北海多四坐英标真倚玉一时雄辨剧悬河淹留慙应三刀梦岂弟仍传五袴歌更避正堂延盖老待将清净继萧何【公待山异甚故用曹相国尊盖公事云】
　　奉陪山先生观修城
　　西山淼淼送斜阳往事囘头一梦长万里喜霑新雨露百年重拓旧金汤杵声撼野雷初动锸柄挥风蚁自行尊俎折冲今可恃补牢端为念亡羊
　　次韵邓志宏和吏部谢公铁字韵诗二首
　　结交自惜羞余耳直要人情淡如水晏婴鲍叔久已亡嗟我欲从谁氏子大栟笔阵扫千人诗成不顾俗士瞠长歌欲夺谪仙气短韵更逼宣城真【谪仙谓李舍人宣城谓谢吏部也】尔来念我知交絶托以不能资老拙自笑今年锥也无何须更覔针头铁
　　愁霖十日槎生耳寒气薄人如着水坐对毗耶数巻书未厌铜炉烧栢子区区我亦可怜人只有无求人不瞠虽无名字振京国不屈未应慙子真冻琴壁间弦自絶防手深藏鸠更拙本无流水遣谁知此去从人讥嚼铁
　　再和邓志宏二首
　　石马祠门余只耳梦魂先过瞿塘水人间得丧岂偶然可笑纷纷夸夺子文章自古多穷人妙夺造化天应瞠谩言勤苦得富贵见弹求鸮何日真张罗门巷行人絶嵗晏谁怜生事拙穷通有数勿复言已办此心坚似铁先友遗书犹在耳念之清泪如铅水可怜万事已忘情独尝托我芝兰子阿戎文采映前人脱畧不顾妻孥瞠却能饮我瞑药知我老大言尤真利欲昏人须猛絶妙年母谓吾谋拙古来解使玉如泥劒铓除是锟铻铁
　　廖成伯奉议生辰
　　曾听尊前世防歌喜闻烟袖舞婆娑【用中建堂名世防叔祖諌议有小词云防衣长久五世祥烟熏舞袖故云】名驹汗血得夷路老栢凌霜只旧柯桃李盛时随地有芝兰生处近人多春风二月年年亊莫问灵椿嵗几何
　　交溪静安院见许尉题壁次韵
　　柱頥脩劔上凌烟自古功名亦偶然钟鼎山林俱不恶一瓢吾欲尽余年





　　黙堂集巻六
　　钦定四库全书
　　黙堂集巻七　　　　　　　宋　陈渊　撰用中示以字瑞既书其事又赋诗一首
　　河图布画非人力鸟迹成文岂偶然自昔秘藏神所防至今陈露墨犹鲜胸襟有道推先觉斤斧无情肯自全但欲剖心彰景命防桐何意拟薫弦
　　字瑞竒特再用前韵
　　春来无物不争妍防木呈祥孰使然应为竒文开奥穾不随凢卉竞蕃鲜洼隆宻向暌中合防画仍从毁处全御史説符直可騐从来谋国直如弦
　　提举生辰
　　东井遥观盾日升南风犹入舜弦鸣鹏程九万岂终息椿嵗八千方再荣平世功名期凤鸟一时文采应长庚浮沉李年年事稽首弧南一防明
　　俞宪生辰【代厐几先】
　　北固楼前万顷秋月明风定大江流从来此地多英杰果有竒才副简求秀气一天开夜色威名千里驾潮头山川长在人难老应抱文章入相周
　　淮南持斧功成后瓯粤乗轺喜蹔临使者英标衣蹙绣近臣新渥帯横金三山气入中秋好八郡香焚晓雾深已为黎元开夀域可无椿嵗慰人心
　　耿宪生辰
　　象纬祥光动门弧瑞气纒秋来孤鹤徤霜近古松坚邻境风烟静新恩雨露偏轺车犹问俗寳带独优贤投笔男儿志封侯烈士年老成端可恃终冀勒燕然
　　郑漕生辰二首【代几先作】
　　至公无辙迹万变归诸正谁云学则然要在成以性我公钟间气异禀刚且劲一毫不容私心境自澄映超然是非表烛物眼常净还将溟渤量一了百川竞由来仁者夀兹理天所命欲知椿龄永视此寛平政桂花弄小春晚香适再盛年年几望月影泛杯中圣尚书心如水逺裔有余庆【郑相也】何以继清风家声南北郑
　　象纬祥光动门弧瑞气盈小阳春在序几望月偏明他日三千牍清时九万程名因使粤重功自备呉成伟量溟波阔竒词锦段呈褒扬看唾玉轻重倚提衡松栢真难老芝兰足后生笋班行趣召金带已先横内史言何美【谓郑当时】尚书心自清【谓郑崇】秖应南北相【谓郑絪郑余庆】重振旧家声
　　唐大夫生辰
　　气转初寒候祥开既望辰应时来鸑鷟占梦获麒麟盛德圭无玷髙才竹有筠胸襟藏巨壑人物妙洪钧使者光华逺朝廷宠数新鹏程九万里椿干八千春鼎鼐虚前席风云即要津黒头纡衮绣天意在斯民
　　次韵运使龙图宠示道中夜行之什
　　畏途千里可宵行正是邻邦道路平谕蜀昔传司马檄备呉今罢亚夫营阴云扫地千林出晓月凌空万骑迎缓带驿亭留险语春雷端使蛰虫惊
　　次韵子静
　　渊明束带向督邮已觉归思不可留纷纷朱墨何时休岂得置锥无一丘平生涉世如虚舟明月从人惊暗投胸次已无泾渭流不应在我縁春秋
　　黄兵部生辰四首
　　中朝人物竞推先富贵前途防永年九万里程飞正逺八千春歳久弥坚
　　南国初持使节囘斑衣仍把锦新裁大椿更向萱堂祝长到春来共夀杯
　　蚤嵗飞荣应宿郎至今鸡舌尚含香未应驷马夸流俗只为慈亲乐故乡
　　地上泉流府库充艰难天与嵗时丰他时若论关中漕合数萧何第一功
　　遯斋有感
　　逹士岂嫌祠灶请虞人安可以旌招由来不恋五斗米自是叩门胜折腰
　　戏题延平阁上
　　黄昬欲去更凭栏珍重银蟾照胆寒可是歌眉能系别人间无此好溪山
　　西风吹露湿峩冠迥立三山二水间后夜江楼应殢酒一钩残月与谁看
　　谒罗养蒙辱示长篇次韵
　　它时对语闻鸎迁青秧离离初揷田重来刈稻歌有年浪过日月将谁怜故人落笔生云烟胸中端有万斛泉从来经笥谩便便诗书何如一囊钱有时玉树临风前仰视落日窥层巅已知万古然不然得处往往多忘筌正须青绫防醉眠坐使士类归埴埏不应直为莼鲈还夜聴秋雨穷遗编我今已办访戴船日欲倚棹寒潭边要当学海如百川未信轲死今无传
　　小诗七首寄养蒙兼呈景骏
　　粥鱼斋鼓网蛛窠古寺长廊客少过唯有一溪明月在夜寒偏向断垣多
　　斜阳不到竹隂幽小径萦纡傍碧流行到草深桥断处却乗明月泛归舟
　　它时樽酒对春风夜雨霏霏扺晓钟但説寻常往来地岂知重到有丹枫
　　太史溪头十里间朝阳峰下水涵天青鞋不踏红尘陌梦断僧牕又一年
　　才疎不下孔北海道广更师陈太丘世路风波无着处却寻真隐得清游
　　二妙胷中万顷寛诗成千字海涛飜已能共入渊骞室自是同登李杜坛
　　晚交谁似两龚清氷雪情懐独老成扬粃在前容齿长积薪居上看文鸣
　　翫月
　　据牀招佳月月转牀屡移夜久风露凉孤斟乐忘归氷轮擅空阔是处留清辉浮云扫除尽如与赏心期我行万物表中空无一疵光明徧十方毫髪了无遗心境互融澈起坐迷东西此生看此月十年悼无时它日客共饮淋浪酒霑衣十语乆不契此心唯自知西风扫残暑秋色日益竒忧国付鼎食消闲属山栖恐妨此时乐勿露囊中锥
</div>
    <div class="pagination">
<a href="默堂集_page4.html">上一页</a><a href="默堂集.html">1</a><a href="默堂集_page2.html">2</a><a href="默堂集_page3.html">3</a><a href="默堂集_page4.html">4</a><span class="current-page">5</span><a href="默堂集_page6.html">6</a><a href="默堂集_page7.html">7</a><a href="默堂集_page8.html">8</a><a href="默堂集_page9.html">9</a><a href="默堂集_page10.html">10</a><span>...</span><a href="默堂集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
