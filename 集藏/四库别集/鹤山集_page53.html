<!DOCTYPE html>
<html>
<head>
    <meta charset="UTF-8">
    <title>鹤山集 - 第 53 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 53 页/共 63 页</h1>
    <div class="content">　　设太一碧玉醮啓坛词
　　浃辰不雨烈日如惔莫髙匪天洋洋乎在其上何为使我皇皇然悯其苗匪帝意之云憎顾民生其何罪厥惟粃政实召常旸用穆卜于灵辰将控祈于甘泽发蕋笈琅函之秘涓祓静坛望紫微碧玉之宫肃延列驭庶防鉴諟嗣致宗祈
　　青词
　　闵闵农夫暵其瘼矣皇皇后帝欲必从之敢凟髙明荐念恳欵【中谢】伏愿臣所领偏郡虽名江乡然灌溉之利不及二三而硗之田盖几八九地硗功倍土狭民稠使十日雨而五日风截然有序则一人耕而百人食仅可无饥脱不幸而稍愆将莫知于攸届矧日在北至时惟南讹方惊涤涤之山川莫惠畇畇之原隰虽滂沱之数下犹霑足之未闻岂时政之爽中有以召灾抑字民之失职至于无告孽由自作寕止吏躬民实何辜俾罹旱暵惟天心之阴隲悼民力之长勤敢冀恵寕以销大戾且国无六年之蓄曰急矧惟救死于湏臾使雨自三日以往为霖犹可更生于田里情之所迫言莫能殚
　　元夕安寕军府醮词
　　斗正孟阳方万寳向荣之始月盈三五为羣灵祚善之辰敢捈毣毣之愚仰凟髙髙之听【中谢】伏念臣误将使指实治寜川属守吏之空官揆彞章而摄事垂荣三组惧緜薄之弗任祗谒九闗肆斋明而有祷伏几灵娭来假神监博临三光全而寒暑平长无菑害五谷熟而民人育汔用康年
　　叔母有疾报恩观设醮
　　小人有母正喜惧之交懐大夏积阳俄晦明之干裕浸迫晏阴之未遄勿药之功匪天降灾繄人召祸使不臧之惟子则自戾于厥躬何辜于亲乃并是咎用谨斋明之荐亟伸请祷之私仰惟皇上帝之有仁闵今此下民之无告迓续乃命庶图孝报于母慈寛绰厥心防俾兴嗟于季役由衷之悃得请是期
　　再为叔母有祷
　　七十之亲今不幸而有疾再三之凟寜自灾于厥躬乃至累旬未有起色日月逾迈而不任瞑之药血气既衰而莫敌晦明之淫岂上帝之云憎致下民之孔痗是用申述醮陈之事洊希鉴諟之仁使攻之达之即奏良医之技则老者少者誓酬鸿覆之私傥不践于斯言将有词于再罚
　　为叔母追设荐醮【灵泉兄名】
　　靡依匪母未醻顾复之恩何辜于天倐啓膏肓之梦未旋臯复汔弃余龄藐然诸孤尚忍一死盖以未说丧车之輤莫褰殡肂之帷既跣防以来归若充穷而无措毎思其居处而思其笑语如闻乎叹息而闻乎容声俨精爽之犹存徒攀号而何及爰谨醮陈之事仰希鉴諟之仁棘心夭夭既莫効劬劳之报长夜漫漫冀速超冥漠之魂
　　又【九陇兄名】
　　无父何恃无母何怙怅未报于劬劳谓地盖厚谓天盖髙曾靡容于局蹐敢循道式恪荐忱辞伏念姓某等自斩焉衰绖以来已十阅星霜之变尚以北谖之奉少酬南棘之恩夫何纒陟屺之悲又弗竟循陔之养叹防服绣衣之如梦奉蒲裳苇屋以来归居处之思攀号欲絶而长兄某自闻丧于他邑亦从母于九原叹凶防之若斯虽幸生而何益惟秘洞唘超升之式而列真惟诚意之孚是用醮陈为慈闱而有请庶防右飨脱罪箓以纪生誓毕余龄勉酬洪造
　　先叔母卒哭醮词
　　三月皇皇念母之不见中心养养过时而不忘虽云礼制之中当卒旦晡之哭然而集遐忧其未憗感知气之如新用陈醮祭之仪少寓劬劳之报漫漫长夜深嗟体魄之何之明明上天尚冀超升之有所
　　叔母葬事设醮啓坛词
　　日月有时方纒哀于陟屺须臾无死尚缀息以号旻言念诸孤自罹大故亦既痛深而创钜然犹祸博而衅仍冢嗣承宗仅及黄泉之见季兰尸祭不胜缞绖之丧盖在子若孙各丧其亲虽扣地号天无词于罚纵图生而何益欲即没而未能既得吉于嘉平将致严于厚夜粤稽道式夙开济度之门敢即殊庭恪具斋明之荐醮陈伊始昭假是期
　　青词
　　棘心夭夭未罄劬劳之报丧事纵纵勉趋窀穸之期尚于枕凷之余敢控吁天之请【中谢】伏念臣某等无父何怙有母尸饔夙夜敬共粗竭循陔之养晦明袭逆遽罹嗟耋之凶谓酷罚之云深奚余殃之未殄幼妇卒扵防丧之日冢子殂于闻讣之余岂但一嵗之间而有丧者二焉所谓鲜民之生不如死之乆矣姑延眎息以奉葬虞既习卜于灵辰将唘帷于殡阼维皇上帝繄谁云憎今此下民亦孔之痗敬循道范冒贡忱辞伏冀悔祸之延于诚克飨母前子后俱承超度之恩妇婉姑慈咸遂逍遥之乐更推余泽溥及含情
　　散坛
　　掩再世之丧忍见累累之冢室望九闗之邃不胜茧茧之言容既景驭之博临鉴精衷之昭事敢邀终恵汔济逝魂傥未先朝露之晞姑逃不孝脱遂及黄泉之见亦永有词
　　代乡人设文昌醮唘坛词【立春前三日】
　　时正孟陬于四时而首序日临上浃属三日之先春亶惟泰长之初光唘彚征之兆思皇多士咸造在庭仰瞻九列之崇各厉四方之志文昌六宫之次俨司禄之腾辉太微五帝之庭炯进贤之在望醮陈伊始降假是期
　　青词
　　进有道得有命虽古训之莫逾幼而学壮而行乃人情之甚欲兹因大比咸激懦衷敢输毣毣之愚仰凟髙髙之听窃念臣等或青氊之冷裔或白屋之寒儒刳心于经术之闳深游思于词章之丽则抚嵗时之慆迈尚衡泌之栖迟寕敢怨尤但知循省谓天之于人有出于语言之外士之为学岂矜乎口耳之间故爵从于仁义忠信之修而禄在于疑殆悔尤之谨乡老三年之比攷徳行道艺以兴贤乐正四术之崇顺诗书礼乐以造士是匪浮词之尚乆惟实践之稽况禀五行之秀而命曰人习先圣之术而谓之士将以纪天彞而扶民极康时否而济世屯重任若兹匪才防畀一念及此中夜以兴莫知唘处之遑寕但冀恢疎之垂宥傥弃瑕而录善获効明时誓改往以修来终酬大道
　　散坛
　　天威咫尺庶或享诚童渎再三尚兹沥恳念世道晦明之靡定实人才消长之相闗维今戎索尚骚师干弗戢赋舆无艺农扈告穷兹惟时事之多艰未省天心之欲治郁遐忧其如结欲终嘿而不能惟冀有赫监观无疆申锡恵绥黎献长开泰始之祥隂隲下民永觌干明之化斯文未冺善数有依
　　三台山祷雨醮唘坛词
　　浃辰不雨烈日如熏莫髙匪天洋洋乎在其上何为使我皇皇然悯其苗匪帝意之云憎顾下民而何罪厥惟粃政寔召常旸用穆卜于灵辰将祷求于甘泽衣冠戒旦陈三洞之仙科楼殿切云企九闗之列驭庶防鉴諟嗣致宗祈
　　青词
　　闵闵农夫暵其瘼矣皇皇后帝欲必从之敢渎髙明荐伸恳欵【中谢】伏念臣所领郡昔称要藩然土狭而民贫地硗而功倍矧自比嵗疲于饷边奸民嚚讼以受赇污吏并缘而为市方当事变遝来之日已有本根先拨之虞使十日雨而五日风诚无灾害则一人耕而千人食犹虑饥寒设不幸而稍愆将未知于攸届用修精祷亟冀惠寕傥荷帝临大沛雨云之施庶几民免少纾旦夕之忧
　　散坛
　　山崈宇逈仰瞻咫尺之天威事迫词危敢冒再三之童渎惟今师干弗戢周索尚骚农扈既穷赋舆无艺厥十有一月东啓融风之异迨一百五日北垂大星之妖惕兹灾变之荐臻邈矣穹苍之难问欝遐忧其未憗欲终嘿而不能惟几垂有赫之监观申无疆之容保自今后日三光全而寒暑平俾我周邦五谷熟而民人育庶存常产永殄兵端
　　保和观禳火祈雨醮词
　　旧榆既改正出火于当辰新谷将升尤作云之在望虽夙祈之数应然沴气之未销敢凭醮祭之仪并露禳祈之悃伏冀融风戢燎奠民业于妥安膏雨泽枯济田苗于秀实人心以固吏责少寛
　　设五雷醮啓坛词
　　旱气蕴隆芒芒然闵苗之不长忧心陨获伥伥乎终夜之有求维皇上帝繄谁云憎今此下民亦孔之痗尚冀感通之万一复殚祈请之再三虽以隂召隂以阳召阳实人心之所感然曰旸而旸曰雨而雨惟天意之密移戴日望霓以刻为嵗
　　青词
　　民亦劳止矧堪五谷之不豋天惟显思忍使余黎之俱烬莫遑寕息敢用渎陈【中谢】伏念臣自服攸司克恭乃事当鸿鴈劬劳之粗定受牛羊刍牧之交求力所得为心焉既竭然而阅冬时而不雪迨春日之愆阳肃共明神奔走羣望亦粗殚于厥虑曾莫恵于我师使刑政之爽中孽由已作则穹苍之降防罚止吏躬斯民何辜大命近止寕冒频烦之谴以希鉴諟之仁敢冀鼔以雷霆散札瘥为和气奋之风雨转饥馑而丰年既少固于民心抑共扶于国歩
　　散坛
　　岂无膏雨殆十暴而一寒亦有来牟徒寸进而尺退炎炎未殄罔防可怜虽饥食渇饮之易为仅濡亦济然杯水舆薪之相敌不救奈何敢纾危迫之情终冀焘临之况念国无六年之蓄曰急矧惟捄死于须臾使雨自三日以往为霖始可更生于田里倾心以俟得请为期
　　冠山保福寺设碧玉醮词
　　出云为雨既畜极则有孚终风且霾乃屯膏而不下吏敢自赦天惟民矜尚图万一之鉴临辄冒再三之尘渎【中谢】伏念臣冒分地守介在山椒伤哉土确而民贫重以钱荒而物贵张弓未弛煽燎方扬脱一谷之不登纷百忧而未憗社稷风雷之祀山林川泽之宗既沥恳以诚求亦随时而姑应或霹雳奋张而遄沮或蜚防壊散于垂成或出日而无光或瞻星而有嘒岂政教错谬以戾隂阳之和抑狱讼烦寃以伤天地之徳有一于此自菑厥躬忍鸿鴈之哀鸣眎牛羊之立死幸有醮祷之式敢希保佑之仁伏冀贷慢吏之积尤闵遗黎之俱烬纵饥馑难逃于定数而转移实自于洪钧风马云车戒列神而受职雷鞭电帜沛三日以为霖岂惟收东作之功将以救夏畦之病使其即没于地亦永有辞于民
　　冠山再设碧玉醮词【四月十日】
　　其雨其雨乃有杲然出日之光苍天苍天岂无矜此劳人之意虽渎陈而莫遂欲终嘿而不能【中谢】伏念臣缪政既足以奸隂阳之和凉徳不能以回天地之造十同所一视维钧云胡巡属之封或被滂沱之泽独耳目之所接慨山川其如惔暝隂四垂涷雨交集忽飞防之冯怒即屏翳之遄开云尚往而无功雷满盈而不发岂政令未平于郊闗之内岂烦寃无告于邦域之中不然天疠之流行奚独地封之孔迩省循于此谴异晓然而违孽于吏躬以移灾于农亩吏则幸免民其何辜用伸太一之仪靡惮再三之祷尚冀荡除阳沴蠲涤风霾三日为霖无间乎逺近郊之境百神受职不难于飜覆手之间得请是期蹐躬以俟
　　南山祈雪青词【十二月初八日】
　　冻闭不密雷出非时未霑雨雪之雰乆缺来牟之望使政令之谬孽自已作则灾异之来罚止吏躬何辜元元为此凛凛恭藏醮陈之式仰希保佑之仁幽则有鬼神鉴临在上益之以霡霂霑足为期誓改往以修来冀善终之如始
　　天庆观祈雨醮词
　　时雨久愆懔懔常旸之罚首种不入皇皇嗣嵗之忧敢渎髙明洊伸祈恳【中谢】伏念臣所承郡寄介在山椒土狭而民稠地硗而功倍五日不雨即抱瓮而灌畦一谷弗登则操瓢而陨壑矧今钱荒物贵赋重敛烦独仰嵗以为生将救民于垂死当微阳之未复乃冷气之先乗岂惟疫疠之是虞殆恐饥荒之不免皆由政専之谬以戾隂阳之和而违孽于吏躬以挺灾于农亩敢修醮告仰冀哀矜伏愿上天同云式霈雰雰之泽大田多稼少寛闵闵之情
　　祈晴醮词
　　肃霜戒律幸三务之成功积雨弥旬伤羣隂之蔽日岂但稼穑之纳圃抑虞麰麦之违时况江沱泛溢之余有井邑萧条之虑剥庐未葺壊堞弗支既妨土木之功且病舟车之役有皇上帝伊谁云憎今此下民亦孔之痗于方于社不克不临敢度越于彞章冀哀矜于洪造伏愿云霾解驳天日熈明三光全寒暑平田里咸销于愁恨五谷熟民人育工商亦保于阜康
　　疏文
　　紫极观化盖三殿疏
　　紫极为县之主山古殿頺垣师徒鲜少十数年来道士罗天啓慨然更新之髙其闬闳蕃其徒视昔亦云葺矣又念三殿椽瓦简陋相承不足以舘御天神方议缮完会有欲捐金以相其役者葺葢之议乃决虑材计庸或愆于素才勉以告诸大姓相与叶成其事而属邑人魏某为书疏端某因记八九年间尝有鹤六西来翔舞于殿之前荣其后间嵗复至嵗在庚午又有见焉某来辄兆人物之祥以知江山兴旺有时理之先见章章如此宅于兹土者盍有以导迎之至于勉所当事以无负江山之灵则疏弗及也
　　徳阳县鹿堂化钟疏
　　徳阳之鹿堂道士公孙如海将为钟于其宫以警晨夕而谒余求一言以信诸人余应之曰奚以余言为也尔之师有南华真人者尔独不见其记北宫奢为钟之说乎三月而成或曰子何术之设奢曰一之问无敢设也既雕琢复归于朴来者勿禁往者勿止今尔盍持是以归余不复赘云也道士曰唯因书以赠之
　　四川文昌醮疏文
　　成都进士宋一鄂黄仲振等过前进士魏某言明年当科举之前一年其日秋分循旧比同四蜀之士以道家者流有事于府北五里梓潼大神之别祠愿得一言以励众志某曰易系言天地鬼神隂阳之道而卒之以嘿而成之不言而信存乎徳行中庸论鬼神之徳之盛而卒之以微之显诚之不可揜如此夫夫神之与人隐显异致而圣人乃合言之终归诸徳行与诚云者非夫至嘿与微之地徳行而诚之所自是则神人之所以一者乎夫孰为嘿乎其诸不言而信者乎徳行之不修非信也夫孰为微乎其诸诚之不可揜者乎不赌不闻之不谨非诚也嘿与微徳行而诚一道也人神之际于是乎在既进此矣虽安行吾常何有于计功谋利而人神已契福禄攸系有不占者焉诗曰各敬尔仪天命不又诸君其勉所当事以思【阙】
　　潼川提刑司瑞庆圣节功徳疏
　　惟天生徳与日并明属阳月之维良庆休符之载夙顾縻乗传阻预称觞用敷绎于灵文冀祝延于宸算皇帝陛下伏愿御图有永锡羡无疆布春日之寛条延洪景命扫秋荼之密网绥靖嘉师
　　潼川转运司瑞庆圣节功徳疏
　　尧舜同符方域民而跻寿瞿异道亦度世以延年肆繙二氏之灵文仰祝一人之寳祚皇帝陛下伏愿善积而名显道久而化成天地长根保谷神之牝山河并算迈佛力之威雄
　　潼川提举司瑞庆圣节功徳疏
　　寳绪当阳月旅纯坤之吉虹流纪瑞时闻载震之祥式严净笈之陈逺効脩龄之祝皇帝陛下伏愿诞膺多福式辟四方运神武不杀之机扫清氛祲保清净无为之治绥靖邦家
　　广利寺谢晴疏文
　　曀曀其隂正尔涤塲之杲杲出日顿纾害稼之忧顾庀职之云初愧祈年之不夙敢图昭假亟啓时旸无害无菑既惬大田之望有祈有报用殚下土之诚仰答洪私并儌终佑
　　陈来叟率葬费疏
　　古者吊恤之礼珠玉衣服车马货财以为含襚赠赙之礼问其所乏而给之其有勿能助也则为之执绋负土听事听役茍可以将敬者不敢不尽而亦不家于防也世道衰薄往往以报施为称以下里诸伪物为礼无从之涕无实之敬甚非古人救丧墐死之义然亦有亲死以为利者故亦使吊恤之家竞相惩创然则救之奈何彼丧家固所自尽也若亲防朋友亦惟尽吾分焉耳吾乡陈来叟父有亲未葬来叟学礼者也寕忍以亲为利今日月有时余既赙之矣敢复为告诸吾防之士相与问其所乏而助成之
　　广利寺谢雨疏
　　常燠爽中浃辰不雨即净坊而有请祈甘澍之及时岂期蠁之潜孚亟致滂沱之来下锡之多稼贻我来牟敢伸报谢之私仍露忱诚之恳令一人耕而百人食振古如兹使十日雨而五日风自今以始终承嘉惠汔用康年
　　陈圭度其弟为道士化疏
　　韩退之送文畅师谓浮屠之说何故谒吾徒而请也曾子固记仙都观曰老子之教其宫视予或过焉既知异端之惑又犹若曲笔以从众始余阅此窃谓不然今天台陈君圭与其弟踵门而告余将由是逃儒而归老愿得一语以信诸人夫圣贤之所必膺律令之所不许况我心之所拂敢世好之强从然而屡郤而请不休累月而意逾厉乃知习俗之皆以袭讹而从舛儒先之文未尝以私而废公用述前言为书疏首虽有求于其类寕无发于斯言



　　鹤山集巻九十九
　　钦定四库全书
　　鹤山集巻一百　　　　　宋　魏了翁　撰劝农文
　　汉州劝农文
　　蜀地险隘多硗少衍侧耕危获田事孔难惟成都彭汉平原沃壤桑麻满野昔人所谓大旱不旱者较之他郡差易为功而民多游惰不事本业其所成往往视他郡无以相逺非古今异时地有肥硗也太守以天子命来守汉职在劝农自冬渉春常旸为沴震惧靡寕既露宗祈迄旋嘉泽今以中春之望率履官常躬行阡陌将进尔民而勉之以服田力穑之要尔之生于平沃亦云幸矣毋旷土毋末作各服尔耕以勤乃事则丰年之报将不尔遗养尔父母睦尔兄弟乐尔妻孥速尔朋友礼义防逊将由是兴焉若舎是不为越其防有黍稷则因无常心以防于辟虽悔奚及谨之重之明听我言
　　权遂寜府劝农文
　　嵗二月劝农于郊太守事也今部使者摄郡乃得与尔父老周旋于此且吾闻之造物能予人以丰年不能殖不耕之田能遗人以安富不能福不率之民自比年来江浙淮汉蝗旱相仍流离蔽野惟我蜀土嵗比有秋乃去年之冬三白呈瑞入春雨旸以时尔之得斯于造物也亦云幸矣兹何时也挈率子弟简而稼器修而穑事若时和嵗丰锡尔多稼则仰事父母俯育妻子岂惟尔利赋租以时无阙我饷事盗贼衰息无罹我宪网吾与尔父老咸职有利焉若子若弟乃有不率于教不服田亩不孝养厥父母以害于闾里者其亦以告我当与尔惩之若郡若县乃有官吏不体此意兴不急之务以废而事肆无名之求以害而力亦当为尔去之使者不妄语敬听毋忽
　　潼川府劝农文
　　太守下车厥既两月诣学宫仿乡饮酒礼以观孝弟防賔友招诸生讲肄学业以兴文行坏城郭练军实除盗贼以安民业有不率教于乡者有嚚讼以扰民者有以不当与闻之事挟持上下者有凭恃豪猾武断乡曲者有妄告絶产与官吏为市使民不得奠居者太守既为尔民绳以法令无所贷又虑政事之爽中官吏之剥下工役之妨农游观之废时亦为尔民图所以除蔽去吝虽未保其无过亦庶几尽心焉耳尔民既知太守留意尔事则亦当服劳稼穑以副兹丁寜劝谕之意虽然又当推广此义崇孝弟以植善行之根励廉耻以除心术之莠亲善类以浸灌气质逺小人以隄防蟊贼戒闘狠饮博以毋害于尔生夫然后可以上承天意享丰登之报而绵永乆之休其用我言毋曰具文
　　潼川府劳农文
　　太守以九月丁亥尚仿古制劳农于郊登进厥父老而告之曰方春常旸害我穑事告于方社冀得中熟焉亦云幸矣孰惠其寜乃克有秋大逾始望太守才薄徳菲无以臻兹也皆尔民孝弟力田以济登于休祥太守亦职有幸焉故今日属尔民而饮之酒非徒懽乐之也七月之诗曰我稼既同上入执宫功昼尔于茅宵尔索绹亟其乗屋其始播百谷方筑塲内稼又急治庐屋为来年种植计古之人虽国有余财民有余力而未尝敢一日舎穑以嬉也矧惟今日征调不休公私迫蹙贪吏假威于州县伺民之隙而肆其剽夺奸民防利于邑野逢吏之贪而售其告讦尔孝弟力田循理奉法毋忿争嚚讼毋博奕慢游则可以免一有不然则贪吏奸民将不汝恤矣夫天道福善祸滛彼为贪为奸者终必自败而尔之伤财荡产亡身辱亲则已不可悔矣夫尔民终嵗勤动犹不足以养父母畜妻子岂容更以锱铢之积供此泥沙之用吾为此惧故属尔民而申儆之者惧汝之狃于目前而怠厥事弃尔成如余前之所谓也又恐吾言不能详尽汝不深省今将晦庵先生朱侍讲示俗文一篇刋刻头连在前汝能听用太守言归以告而子弟族姻乡党邻里相与遵行无斁则人事既尽天报不爽呜乎敬哉其毋忽
　　绍定六年劳农文
　　照防当职曩叨误恩自本路宪漕移帅东川既不果来今十六年间不自意罪谪之余申诏起家再为此行控辞不获冒昧一出到官半年未有报效照防当职所歴州郡嵗以二月劝农于郊农事既毕则又率寮吏以十月劳农因相与讲明风化今仍修故事且列劝谕如后一东川之俗素号淳朴乃自近嵗物贵钱囏重以科条百出民不聊生浸失常心有闗风化且如子于父母一体而分若兄若弟实同一气至于族属虽有逺近自祖先视之则均为骨肉今或父母尚在而子孙析居异财视父母如路人兄弟乖争田产赀用纎毫必较往往迭相吞并连嵗兴讼又不幸偶无子孙逺近族属争相睥睨死者之肉未寒他人入室奄有家赀如被刼盗甚者诬谤寡妇撼摇当立之人此风薄恶渐不可长又如甥舅之亲婚姻之家虽由人合实系天伦或因贫富不侔以匃贷而争讼或因孤弱无知以欺陵而致词不思一到讼庭便是仇敌如其无理不免犯法纵令得理亦已伤恩其争起于毫芒其怨及于子孙此皆长吏无以感移惟有闭閤思过然而为士若民亦宜各率天常循理安分相期无讼省事息争以召和气以厚风俗
　　一夫人家道之兴替传世之乆近皆系乎心念之感易曰积善之家必有余庆书曰作善降之百祥韵语相传盖有自来然而所谓善者只是为其所当为如忠于君孝于亲友于兄弟信于朋友皆本分当为之事茍循理而行则一日之间一家之内吉祥和气薰蒸为庆为祥皆由乎此近则一家一国兴仁兴逊逺则流及子孙垂庆无穷却与异端之说为一善则责一报大有不同彼朝为善而暮责报者乃是利心非所谓善又有一种人终日为不善而謟事佛老祈求神明不知恶念之感家道衰替子孙絶灭皆由此始而况货悖而入者必悖而出各宜儆省同迓休祥
　　一古者比闾族党患难相恤守望相助自时事多囏人心不固乗时幸变所在皆然且如前年之冬寇入军溃游手之民傍縁为奸大则杀伤小则刼夺已有当时被人诛戮者其幸而得免则事定之后官司穷治或杀或窜终无清脱曷若守常安分勿起贪心和睦族邻保防乡井可以全躯保家近事昭然所宜深鉴
　　一东川与峡郡接壤家诗户书与峡俗异其尚有不识是非利害之人往往以窝停为事内与盗贼结连外与猾吏盘错自谓得计然而世间为盗未有终身不败者一防于罪连及窝户身犯重刑家财破散骨肉流离诚可哀痛今加劝谕各宜自新免贻后悔
　　一士农工商各専一业教唆为事非善谋生本路之民元是淳朴其间或被凶猾之人扇摇是非兴起词讼甚至假儒衣冠出入官府目前岂无所得然两造在庭必有胜负用钱得理者终于理索不得理之家亦有词诉监赃断罪势必不免各宜改过毋取羞辱
　　一近来风俗日弊不安义命之人皆以支干八卦为名不务本业奔走神佛祈求梦兆以图科举不思行义不修学业有歉亦岂謟神佞佛可以窃取为士若此何责乎民各期勉自进修以须世用
　　右令给付父老各宜准此更相劝率以称当职劳农之意
　　端平元年劝农文
　　太守居郡朞嵗无徳于民上始亲万几用汉宣帝增秩赐金故事以宠灵之滋惧无以称塞明诏茍利于民惟既厥心昔嵗三务成功尝劳尔于郊庶用我言胥训保惠今春二月复以故事躬行阡陌进尔农而申告之呜乎尔亦知事犹可为者乎异时柄臣黩货浊乱朝纲贪刻相师刓民蹙国使水旱盗贼无嵗无之以害尔穯事今氛翳澄霁大明昭升表廉戢贪旌善别慝若诚意实徳持之悠乆则民气和乐精神流通四序协宜三光轨道灾疠不作防贼消弭尔农亦得以毕力于所当事服田力穯以孝养尔父母辑寜尔族姻尔之生斯时顾非幸与尔不我听游惰般乐博奕饮酒闘狠嚚讼以违农时则虽有圣明在上时和嵗丰尔之自弃不获丰亨以饥饿于我土虽悔奚及尚虑尔农不谕吾志今以先儒朱文公孝经解一章列于篇首尔尚聪听之以告尔子弟毋忽
　　端平元年劳农文
　　太守前年十月以古典劳农于郊今年十月当修故事而太守以君命召去官有日用登进尔父老而终告之曰维民之生于天地间相保也相教也相救也相赒也相葬也此同类之至情也而出乎其类者为之君公师长则又有以保之教之救之赒之葬之盖无以保则危无以教则昏无以救则厄无以赒则阙无以葬则伤有一于此太守惧焉于是以学校为第一事治器服正堂序壊者更之未备者补之所当辨正者定其位而营筑之使乡里之英无间逺近皆得以丽习其间庻几不贻乎无礼无学之忧也其次谓比年以来国有火难兵盗相乗郡邑之间城筑当固戎器当除今龙见于正以次具举尚庶几无忝于城郭之臣矣则又念民有不幸颠连废疾鳏寡孤独莫遂生全州故有养济院嵗乆法弛乃为买田以增益之而三者之外又有所谓养生送死者乃循社仓之法官本钱秋籴春粜以平物价庶免乎涂莩沟壑者矣然死者人所不能免也则又择髙燥之地以殣之俾各有归太守所为止于如斯而已虽然小惠未徧此何可恃以为安微尔父老务本居业服田力穯则国无余财民无余力学校有时而弗葺也城筑有时而圮壊也养济有时而穷也生有时而弗给死有时而弗恤也而所谓务本居业非一人所能自为则又在于诏而子弟训而妻孥安其安无悖于义事其事无惰于嬉养老而慈幼食力而助弱赋役以时上下兼裕则所谓五事者虽千百年可使为太守者绳绳不替以与此邦相为无穷也顾不美欤

</div>
    <div class="pagination">
<a href="鹤山集_page52.html">上一页</a><span>...</span><a href="鹤山集_page48.html">48</a><a href="鹤山集_page49.html">49</a><a href="鹤山集_page50.html">50</a><a href="鹤山集_page51.html">51</a><a href="鹤山集_page52.html">52</a><span class="current-page">53</span><a href="鹤山集_page54.html">54</a><a href="鹤山集_page55.html">55</a><a href="鹤山集_page56.html">56</a><a href="鹤山集_page57.html">57</a><a href="鹤山集_page58.html">58</a><span>...</span><a href="鹤山集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
