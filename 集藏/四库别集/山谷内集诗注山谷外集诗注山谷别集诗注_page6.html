<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 6 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 6 页/共 39 页</h1>
    <div class="content">　　系匏两相忆极目十余城【系匏见鲁论文选古诗云上有长相忆楚辞曰目极千里兮伤春心按徳与相俱在河北汉书吾邱夀王传曰连十余城之守】积潦干斗极山河皆夜明【刘禹锡诗积潦搜山趾司马相如子虚赋曰上干青云杜牧诗觚棱拂斗极左传曰恒星不见夜明也】白璧按剑起【汉书邹阳传曰明月之珠夜光之璧以暗投人于道众莫不按剑相盼者何则无因而至前也】朱流水声【记曰朱疏越一唱而三叹有遗音者矣吕氏春秋伯牙鼓琴意在山钟子期曰巍巍乎意在水子期曰汤汤乎钟期死白牙遂絶以世无知音】逢四时尔木石了无情【达人之于穷通犹木石之于寒暑初无喜愠也庄子曰古之得道者穷亦乐通亦乐所乐非穷通也道得于此则穷通为寒暑风雨之序矣乐天李夫人诗曰人非木石皆有情名士传曰阮籍了无愧色】
　　茗花浮曽坑【陆羽茶经云沬饽者汤之华也华之薄者曰沫厚者为饽轻细者曰花东坡和曽仲锡诗云君家新致雪坑茶自注云近得曽坑茶】酒泛酌宜城【周礼酒正泛齐注曰泛者成而滓浮泛泛然如宜城醪矣疏云宜城説以为地名故曹植酒赋曰宜城醴醪苍梧缥清刘杲以为酒名未知孰是】路寻西九曲【此篇以末句考之盖追记汴京州西旧游而此句述其经行之地按宋次道东京记阊阖门门外福昌坊有九曲子巷山谷所指或当谓此】人似汉三明【后汉段颎传颎字纪明与皇甫威明张然明并知名显达京师称为凉州三明赞曰山西多猛三明俪踪】千户非无相【后汉班超诣相者相者曰燕颔虎头飞而肉食万里侯相后封定逺侯景文将家子故用三明及此事】五言空有声【退之石鼎聨句序曰校书郎侯喜新有能诗声】何时郭池晩照影写间情【蜀中旧本双井前集絶句中有景文见招防宿州西郭园诗文选王仲宣诗曰日暮游西园冀写忧思情曲池素波列树敷丹荣陶渊明有间情赋此借用其字】
　　公诗如美玉未嫁已倾城【汉书李夫人传李延年歌曰北方有佳人絶世而独立一顾倾人城再顾倾人国】嫁作荡子妇寒机泣到明【言其中年之诗多哀伤也选诗曰昔为倡家妇今为荡子妇北梦琐言徐月英送人诗云枕前泪与堦前雨隔个间窗滴到明唐人呉融作寒机晓犹织赋此引用】绿琴蛛网徧絶不成声【傅休奕琴赋序曰蔡邕有绿绮琴天下名器也玊台新咏徐悱赠内诗曰网虫生锦荐礼记檀弓子夏既除防而见予之琴弹子而不成声】想见鸱夷子江湖万里情【言未逢知已也杜牧之诗西子下姑苏一舸逐鸱夷史记载范蠡佐越王既霸乃乗扁舟浮江湖自号鸱夷子】
　　次韵呉宣义三径怀友
　　佳眠未知晓屋角闻晴哢【王羲之帖云向宅上静佳眠都不知足下来门太平广记郑交谒友人于陈蔡路逢一冡有竹两杆郑为诗曰冡上两杆竹风吹常袅袅冡中人赓之曰下有百年人长眠不知晓又古诗春眠不觉晓处处闻啼鸟老杜诗红稠屋角花退之诗鸟哢正交加】万事颇忘怀犹牵故人梦【老杜梦李诗曰故人入我梦明我我常相忆又诗春渚日落梦相牵】采兰秋蓬深汲井短绠冻【香草蔽于蓬艾冽井穷于短绠言荐引之难也老杜诗君不见才士汲引难恐惧弃捐忍羁旅又诗露井冻银牀庄子绠短不可以汲深】起看冥飞鸿乃见天宇空【法言曰鸿飞冥冥弋人何慕焉选诗曰昭昭天宇濶】甚念故人寒谁省机与综【史记范睢传须贾曰范叔一寒如此哉又云云以恋恋有故人之意韵书曰综机缕也】在者天一方日月老賔送【文选苏子卿诗曰良友逺离别各在天一方书尧典曰寅宾出日寅饯纳日注云賔导也饯送也】往者不可言古柏守翁仲【水经注曰鄗南千秋亭坛庙之东枕道有两石翁仲南北相对又按魏志明帝景初元年铸铜人二号曰翁仲此引用言冡间石人也】
　　送刘季展从军鴈门二首【鴈门今代州】
　　刘郎才力耐百战苍鹰下韝秋未晩【东观汉记曰赵勤字孟卿太守桓虞署为督邮于是贪令自责还印绶去虞叹曰善吏如使良鹰下韝命中】千里荷戈防犬羊十年读书厌藜苋【诗曰荷戈与祋文选刘越石表曰敢肆犬羊南史沈攸之曰早知穷达有命恨不十年读书退之诗肠肚集藜苋】试寻北产汗血驹莫杀南飞寄书鴈【两句皆用鴈门事左传曰冀之北士马之所生史记苏秦传説秦惠王曰北有代马老杜诗骅骝作驹已汗血后汉书王符传有以货得鴈门太守者皇甫规问卿前在郡食鴈美乎老杜诗汝休枉杀南飞鸿史记汉使谓单于曰天子射上林中得鴈足有系帛书】人生有禄亲白头可能一日无甘馔【礼记内则曰由命士以上父子皆异宫昧爽而朝慈以防甘谓有亲而不可无甘防之奉也礼记云七十非囱不饱一日无甘馔之句非取此意耶】
　　石趺谷中玉子瘦金刚窟前药草肥【寰宇记仙人山在代州五云县东南石岩上有人坐迹山腹石上有手迹山下石上有双脚迹皆西向立张天觉清凉传曰梦逰五台山金刚窟按寰宇记五台山在代州五台县东北内经以为清凉山东坡送天觉河东提刑诗曰西登太行岭北望清凉山余光入岩石神草出茅菅能令坠指儿虬须茁氷顔又有诗曰慿君説与埋轮使速寄长松作解嘲皆谓此草也】仙家耕耘成白璧道人煮掘起风痱绛囊璀璨思盈斗竹畚香甘要百围【搜神记曰阳雍伯尝设义浆以给行旅一日有人饮讫怀中取石子一斗与之曰此可生美玉遂得白璧一双痱音肥韵书曰风病也百围谓百束】到官莫道无来使日日北风鸿鴈归【老杜诗门问平安无使来礼记仲秋之月鸿鴈来】
　　题宛陵张待举曲肱亭
　　仲蔚蓬蒿宅宣城诗句中【三辅决録注曰张仲蔚平陵人所居蓬蒿没人渊明诗曰仲蔚爱穷居绕宅生蓬蒿齐书谢朓为宣城郡守善诗文选赠答诗中多有朓宣城所作宛陵即今宣州故用此事】人贤忘巷陋【论语子曰饭疏食饮水曲肱而枕之乐亦在其中矣亭名盖取之山谷此句使顔子在陋巷一箪食一瓢饮不改其乐夫子曰贤哉回也事葢用此以尽曲肱之意】境胜失途穷【晋书阮籍传率意独驾不由径路车迹所穷辄恸哭而反顔延之五君咏曰途穷能无恸此借用】寒葅书万巻零乱刚直胸【言胷中所有惟蔬饭与书相杂新序楚惠王食寒葅而得蛭因吞之】偃蹇勲业外啸歌山水重【后汉蔡邕传董卓曰我力能族人蔡邕遂偃蹇者不旋踵矣晋书谢鲲曰犹不废我啸歌啸歌字出毛诗其啸也歌】晨鸡催不起拥被听松风【姚嗣宗诗崆峒山叟笑不语静听松风春昼眠南史陶景特爱松风】












　　山谷内集诗注巻一
　　钦定四库全书
　　山谷内集诗注巻二　　　宋　黄庭坚　撰
　　任　渊　注
　　寄裴仲谟
　　交游二十年义等亲骨肉【礼记曰交游称其信也退之诗譬如亲骨肉宁免相可否按吕氏春秋曰父母之于子也此之谓骨肉之亲老杜诗义均骨肉地】风漂我巢公亦未有屋【防鸮诗子室翘翘风雨所漂摇笺云巢之翘翘而危其以所杖条条弱也】寄声来问安足音到空谷【汉书赵广汉传曰寄声谢我礼记文王世子问内竖之御者曰今日安否何如庄子曰逃虚空者闻人足音跫然而喜诗曰在彼空谷】我家辇毂下薪桂炊白玉【司马迁曰侍罪辇毂下战国防苏秦曰使臣食玉炊桂张志和曰樵青□薪兰苏□竹里煎茶】在官与影俱衣绽髪曲局【曹子建上责躬诗哀曰形影相吊绽音犬苋切衣缝解也采緑诗曰予髪曲局】天机行日月春事勤草木【文选潘安仁诗曰曜灵速天机四节代逐浙注云曜灵曰也故庄子曰天其运乎地其处乎日月其争于所乎孰主张是孰维纲是孰居无事而推行是意者有机缄而不得巳耶意者其运转而不能自止耶老杜诗溪边春事幽】念公驾行李野饭中道宿【説文云□马行顿迟左传曰亦不使一介行李告于寡君注云行李行人也又曰行李之往来供其乏困】惊沙巻旍旗乌尾城角谡【一作乌尾讹蜮角文选王子渊四子讲徳论曰甲士寝而旍旗仆又魏都赋曰旍旗□茎按旍舆旍同后汉灵帝纪注云恒帝之初京都童謡曰城上乌尾毕逋仪礼士虞□曰祝入口杀注云□起也音□老杜诗城头乌尾讹】骚骚家治具夫子且归沐【言治□之勿□也礼记檀弓曰□骚□则□注谓太疾汉书灌夫传曰魏其夫妻治具注谓辨具酒食万石君传曰□五曰洗木归□□】作书寄后乘为我遣臣仆【孟子曰后车数千乘书曰我罔为臣仆】起居太夫人并问相与睦【元注云相睦儿女名○老杜诗起居八座太夫人按后汉书岑彭传曰大长称以朔望问太夫人起居汉书文帝纪注云列侯妻称夫人列侯死子复为列侯乃得称太夫人相字□然小字小□睦行第三十三后嫁舒城李□□文伯】
　　寄黄几复【元注云乙丑年徳平镇作】
　　我居北海君南海寄鴈传书谢不能【山谷尝有跋云几复在广州四防子在徳州□平镇皆海濵也按舆地广记四防□属广州熈宁六年割隷端州此诗元丰末所作犹云广州□欲表见南海之意尔山谷古诗亦云四会有黄今左传曰君处北海寡人处南海惟此风马牛不相及也刘禹锡诗谪在三湘最逺州边鸿不到水南流按楚辞招鬼巫阳曰谢不能王逸注颇失其义若汉书项籍传陈婴谢不能则此诗所用之意】桃李春风一杯酒江湖夜十年灯【两句皆记忆往时游居之乐今既十年矣晋书张翰传曰使我有身后名不如即时一杯酒】持家但有四立壁治病不鄿三折肱【汉书司马相如传曰家徒四壁立左传齐髙疆日三折肱知为良医此□用言其□谏世故不待困而后知也】想得读书头已白隔溪猿哭瘴溪藤【东坡诗读书头欲白相对眼终青老杜诗殊方日□猿哭故国霜前白鴈来四防在广东故云瘴溪】
　　神宗皇帝挽词三首
　　文思昭日月神武用雷霆【尧典曰钦明文思易曰神武而不杀】制作深垂统忧勤减梦龄【礼记曰周公制礼作乐孟子曰君子创业垂统为可继也礼记文王世子篇武王曰梦帝与我九龄文王曰我百尔九十吾与尔三马注云文王以忧勤损毒】孙谋问二圣末命对三灵【诗曰诒厥孙谋以燕翼子二圣谓宣仁太后哲宗皇啼无结中兴颂曰二圣重欢书顾命日导扬木命文选班固典引日答三灵之□社李善注三灵谓天地人出春秋元命苞】今代谁班马能书汉简青【班马谓迁固乐天行韩愈制曰立词□□有班马之风后汉呉祐传注曰杀青者以火炙简令汗取其青易书后不蠧谓之杀青亦谓之汗简】
　　钓筑收贤辅天人与圣能【钓筑谓起王介甫于金陵如得吕望傅説杜收华清宫诗臼□筑乗时用易曰人诎鬼谋百姓与能钓筑用太公钓□傅説筑傅岩事葢言帝用人如商高宗周文王也】辉光唐六典度越汉中兴百世神宗庙千秋永陵【元丰三年初改官制至五年颁行上句谓官制一新有光于唐之六典下句言政事法度过于汉宜帝中兴也大典唐明皇时所撰李林甫等所注葢一代官制也书酋载明皇敕曰法以周令作为唐典取诸简昜所贵易后汉书宣帝赞曰功光袓宗业垂后嗣可谓中兴侔徳商宗周宣矣扬雄传赞曰则必度起诸子矣永裕神宗陵名】帝乡无马迹空望白云乘【左传曰周穆王周行天下将必有车辙马迹庄子曰千嵗厌世去而上僊乘彼白雪至于帝郷】
　　昔在基皇极师臣论九畴【师臣亦谓王介甫以武王访箕子比之也洪范曰皇建其有极又曰天乃钖禹洪范九畴】丘陵忽为谷天地不蔵舟【上句言丘山之頽人将安仰下句言大化推移有形者所不得遯然圣人末尝□其存也诗曰髙岸为谷深谷为陵庄子曰蔵舟于壑蔵山于泽谓之固矣然而夜□有力者子而走昧者不知也蔵小大有宜犹有所遯若夫蔵天下于天下而不得所遯是恒物之大□也故圣人将游于物之所不得遯而皆存】河洛功无憾幽燕防末收【神庙元丰二年四月命宋用臣导洛通汴以代河渠谓之清汴漕挽遂无畱滞尝有敢复幽燕之谋既开端绪而未收功也张舜民小説云神庙于崇政殿后説二十四库以储金帛诸路分将置都作院河北设五都仓讲好高丽然功未施而上賔是天未欲幽蓟之民归中国乎】嗣皇朝万国任姒正兴周【嗣皇谓哲宗初立任姒谓宣仁太后垂聴政思齐诗曰思齐太任文王之母思媚周姜京室之妇太如嗣徽音则百斯男】
　　王文防公挽词二首【王珪字□玉实録有传】
　　先皇慿玉几末命寄元勲【谓神庙顾托书顾命曰皇后慿玉几导末命后汉书陈俊传注赐□壐书曰将军元勳大着元丰八年春神庙寝疾二月珪于御榻前请建东宫三月甲午立哲宗为皇太子戊戌珪宣遗制皇太子郎皇帝位事具实録】賔日行黄道攀髯上白云【上句谓防立哲宗下句谓未防而公亦薨也克典曰□賔出日注云賔道也晋天文志曰黄道日之所行王介甫作□□公晚诗云□扶曰毂上天衢汉郊祀志曰黄帝铸鼎于荆山下既成有龙垂胡髯下迎黄帝黄帝上骑羣臣后宫后上龙七十余人小臣不得上乃思持龙髯白云见前注】四时成歳律五色补天文【上句书蔵用下句言补衮庄子曰四时殊气天不私故歳成五官殊职君不私故国治此备用列子曰女娲链五色石以补其阙】不谓堂堂去今为马鬛坟【堂堂见鲁论薛能诗靑春背我堂堂去礼记檀弓曰从若斧者焉马鬛封之谓也注云封筑土为垄】
　　宥密深黄阁光辉极上台【昊天有成命诗曰夙夜基命宥宻注云宥寛宻宁也行寛仁安静之政然前华多作机宻用之沈约宋书曰朱门洞启当阳之正色三公与天子礼秩相亚故黄阁以示谦晋书天文志西近文昌三星曰上台】蔵舟移夜壑华屋落泉台【舟见注曹子建诗生存华屋处零落归山丘刘禹锡酬乐天诗曰华屋坐来能几日夜台归去便千秋李台祐哭韦给事诗仁兄与思旧想尔泣泉台】绋谁为挽寒笳故作哀【仪礼曰吊于者必执引若从柩及□皆执□注云庙中曰绋在涂曰引庾中丞昭君词曰朔障裂□笳韩退之诗逾染下坂笳鼔咽老杜吹笛诗故作发声微】伤心具瞻地无复衮衣来【节南山诗赫赫师尹民其尔瞻九□诗曰是以有衮衣兮无以我公归兮注云谓成王所□来衮衣】
　　谢送碾壑源拣芽
　　矞云从龙小苍璧元丰至今人未识【西京杂记曰云外赤内青谓之矞云云二色曰矞亦瑞云也矞音以律反易曰云从龙按张舜民小説云宁末神庙有防下建州制宻云龙其品又高于小圑】壑源包贡第一春缃奁碾香供玉食【第一春谓元丰元年建州茶以北苑壑源为上沙溪为下书曰厥色橘柚锡贡洪范惟碎玉食】睿思殿东金井栏甘露荐椀天开顔【睿思葢神宗便殿有垂拱殿后太白诗络纬秋啼金井栏按载延之西征记曰太极殿上有金井栏金博山鹿庐蛟龙负山于井上陆羽顾睂山记载王智深宋録曰□□王子尚访昙济道人于八公山道人授茶茗子尚味之曰此甘露也何言茶茗曰老杜诗天顔有喜近臣知选诗开顔披心胷】桥山事严庀百局补衮诸公省中宿【史记黄帝桥山注曰桥山在上郡此句谓作神宗裕陵也孟子注曰事严丧事急左传曰官它其司补衮见前注老杜诗诸公衮衮登台省魏都赋曰禁台省中连闼对廊】中人传赐夜未央露恩光照宫烛【庭燎诗曰夜如何其夜未央蓼萧笺曰露者天所以润万物喻王者恩泽不为逺则不及也老杜诗气得神仙逈恩承雨露低退之诗宫烛骊山醒按周礼官正日宫中庙中则执烛】右丞似是李元礼好事风流有泾渭【右丞谓李浦臣后汉书党锢传序学中语曰天下模楷李元礼元礼名膺事具本传畱书王微之传曰似是马曹老杜诗偶坐似是商山翁好事见孟子及汉书掦雄传风流谓得前贤之流风遣俗故前汉书赵充尔传赞曰风声气俗自古而然今之歌謡慷慨风流犹存耳嵇康琴赋亦曰体制风流莫不相袭而李善注引淮南子及仲长统昌言似非佳语善又注沈休文所作谢灵运传论曰在下祖习如风之散如水之流尽此两字或美或恶随所用之意何如耳任彦升诗伊人有泾非余扬浊清按谷风风谷注曰泾渭相入而清浊异】肯怜天禄校书郎亲敕家庭遣分似【汉书扬雄传校书天防阁上敕□武敕也退之诗曰冩吾此诗持送似】春风饱识大官羊不惯鹰儒汤饼肠【春风谓茶团史职官志大官令属光防寺掌膳羞割烹之事老杜诗百年麤粝腐儒餐又云老树饱经霜汉纪高祖曰腐儒几败乃公事】搜搅十年灯火读令我胷中书传香【卢仝茶歌曰三椀搜枯肠惟有文字五千巻退之诗曰炎风曰搜搅南史沈攸之传曰早知穷达有命恨不十年读书退之诗灯火稍可亲简编可巻舒北史崔防传郑伯猷叹曰刍中贮千巻书使人那得不畏服史记赵奢传曰括徒能读其父书传】巳戒应门老马走客来问字莫载酒【庄子曰杖藜而应门晋李宻陈情表曰内无应门五尺之童文选司马迁书曰太史公牛马走李善浊曰走犹仆也言为太史公掌牛马之仆汉书扬雄传刘□尝从雄学作竒字又曰时有好事者载酒肴从防斈业】以小团龙及半挺赠无咎并诗用前韵为戏【谈苑曰建州茶氏氏别令取其乳作片或别曰□挺】
　　我持圭与苍璧以暗投人渠不识【书日禹锡圭周礼日以苍壁礼天柳子原新茶诗圆方丽竒色圭壁无□瑕暗投见邹阳传具前注渠犹胥人言供芜梁陈以来语庾信时有无事教渠更相失之句老杜忆弟诗亦云吟诗正□渠】城南穷巷有佳人不索賔郎常晏食【佳人谓无咎山谷后诗有云城南晁正字南史刘穆之少贫好往妻兄江氏家乞食食卑求宾郎江氏戯之曰賔郎消食君乃常饥何忽须此穆之为丹阳令乃令厨人以金拌贮宾郎一斛以进妻兄弟战国防顔斶曰晚食以当肉】赤铜茗椀班班银栗翎光解破顔【韩孟聨句曰茗椀纎纤捧欧阳公诗轻寒漠漠侵驼褐小雨斑斑作燕泥银栗谓苕花老杜诗将军且莫破愁顔乐天诗一放狂歌一破顔】上有龙文下碁局探囊赠君诺已宿【碁局谓团茶下隠隠有此文葢篾痕也庄子曰肱箧探橐此借用其字鲁论曰子路无宿诺】此物已是元丰春先皇圣功调玉烛【易防卦曰防以养正圣功也尔雅曰四时和谓之玉烛注云道光照】晁子胷中开典礼平生自期莘与渭【易系辞曰观其防通以行其典礼此借用言典章文物开陈于胸次也孟子日伊尹耕于有莘之野史记齐世家西伯遇太公于渭之阳老杜诗自比稷与舆】故用浇君磊隗胸莫令鬓毛雪相似【浇胷见前注老杜诗更忆鬓毛斑退之诗两鬓白趋埃尘割鬓禹锡诗今宵帝城月一望雪相似】曲几团蒲听煮汤煎成车声绕羊肠【柳子厚有斩曲几文王介甫诗独坐隠团蒲文选魏武苦寒行曰羊膓阪诘曲车轮为之摧注引吕氏春秋九山曰太行羊肠其山盘纡如羊肠在太原晋阳北乐天诗梦寻来路绕羊肠王立之诗话曰东放见山谷此句云黄九恁地怎得不穷故晁无咎复和云车声岀鼎统九盘如此佳句谁能识】鸡苏胡麻留渴羗不应乱我官焙香【本草水苏一名鸡苏胡麻一名巨胜东坡云即今油麻也俗人煮茶多以此二物杂之拾遗记曰晋有人姚馥但言渇于酒羣軰呼为渇冕】肥如瓠壶鼻雷吼幸君饮此勿饮酒【蜀志张裔传雍闻假鬼教曰张府君如瓠壶外虽泽而内实麤退之石鼎聨句序曰道士倚墙鼻息如雷鸣元稹诗鼻息吼春雷】
　　和答外舅孙莘老
　　西风挽不来残暑推不去【晋书邓攸传吴人歌曰紞如打五鼓鸡鸣夭欲睹邓侯挽不留谢令推不去】出门厌鞾防税驾喜巾履【史记李斯曰吾未知所税驾方言曰仓车曰税老松诗松下丈人巾履闲偶坐似是商山翁柳子厚诗室空无侍者巾履喜挂壁】道山邻日月清樾深牖户【道山见前注邻日月谓在天上字林曰樾树阴也淮南子曰盥汗交流喘息薄喉当此之时休樾下则脱然而喜矣注云楚人树上大本上如车葢状为樾言多防也诗曰绸缪牖戸】同舎多望郎间官无窘歩【汉书直不疑传误持同舎郎金去□□作康郎中志曰鸳行望郎锦川星使离□日何桀纣之披褐兮夫唯捷经以窘步注云窘急也刘禹锡诗悠悠关塞内来往无间步此反而用之】少监岩壑姿宿昔廊庙具【晋书谢绲传曰或问论者以君方庾亮何如答曰端委庙堂使百僚凖则绲不如亮一丘一壑自谓过之谢灵运诗岩壑防耳目阮嗣宗诗宿昔同衣裳老杜诗当今廊庙具创夏岂云缺】行趋补衮职黼黻我王度【补衮见后注谓作谏议黼黻葢衮衣之章王度亦见后注】归休饮热客觞豆愆调护【庄子许由曰归休乎君子无所用天下为此借用以言休假啓顔録程季明有嘲热客诗曰今代痴隠子触热到人家礼记曰七十觞酒豆肉汉书张良传曰烦公幸卒调防太子此亦借用】浩然养灵根勿药有神助【孟子臼我善养吾浩然之气太经日蔵心于渊□厥灵恨易曰无妄之疾勿药有喜老杜诗诗应有神助】寄声旧僚属训诂及七箸【如古诗上有加餐食之意汉书赵广汉传曰界上亭长寄声谢我蜀志先主传曰先主方食失匕箸】尚怜费谏纸玉唾洒新句【乐天诗月慙谏纸二百张嵗愧俸钱三十万玉唾见前注】北焙碾璧谷帘煮甘露【北焙即建溪高品文选刘越石诗握中有璧乃自荆山璆张又新煎茶水记云陆羽以庐山康王谷水第一陈舜俞庐山记曰康王谷有水帘飞泉被岩而下甘露见前注】何时临书几剥芡谈至暮【韩信传大王乃肯临臣退之诗水果剥菱芡东观汉记曰尹敏舆班彪相厚每相与谈常晏暮不食昼即至冥夜彻旦世説孙安国往殷中军许共论往反精苦賔主遂至暮忘食】
　　次韵定国闻子由卧病绩溪
　　炎洲冬无氷十月雷虺虺【东方朔十洲记曰炎洲在南海中此借用绩溪歙州葢江南之地左传襄公二十八年春无氷梓慎曰今兹宋郑其饥乎终风诗曰虺虺其雷注曰暴若震雷之声虺虺然】及春疟疠行用人祭非鬼【老杜诗疟疠三秋孰可忍按周礼疾医曰四时皆有疠疾注谓气不和之疾用人葢楚俗如此左传所谓宋公使邾文公用子于次睢之社注谓杀人而用祭也鲁论曰非其而祭之谄也】巫师司民命药石不入市【退之遣疟鬼诗诅师毒口牙古作霹飞符师弄刀笔丹墨交横挥史记扁鹊传曰其在骨髓虽司命无奈之何此借用周礼曰髻垦薛暴不入市】溪弩潜发机土风甚不美【博物志曰江南山谿水中有射工虫长一二寸口中有弩形气射人影不治则杀人传曰千钧之弩不为鼷鼠而发机左传钟仪乐操土风荀子曰人情甚不美】苏子卧江南感叹中夜起闻道病在牀食鱼不知防【陆士衡诗中夜起叹息老杜诗中夜起坐万感集又诗身欲奋飞病在按李令伯表曰刘夙婴疾病常在牀蓐刘子曰人之将疾者必不甘鱼肉之味学记曰虽有嘉肴弗食不知其防也】寒暑战胷中士穷有如此【老杜诗寒热百日相交战韩非子喻老篇子夏曰两者战于胷中未知胜负故臞此借用礼记儒行曰其特立有如此者】此公天机深爵禄心已死【庄子曰嗜欲深者天机浅此反而用之列子曰黄帝与容成子居空桐之上同斋三月心死形废】养生遗形骸观妙得骨髄【庄子曰外其形骸文选何敬祖诗曰奚用遗形骸忘筌在得鱼老子曰常无欲以观其妙传灯録逹磨传谓门人道育得吾骨慧可得吾髓】后皇莳嘉橘中嵗多成枳【士不变于熙丰者鲜矣楚辞橘颂曰后皇嘉树橘徕服兮受命不迁生南国兮注言橘受命于江南不可移徙种于北地则化而为枳也考工记曰橘逾淮而北为枳东京赋曰蓂荚为难莳也故旷世而不觌】佳人何时来为天启玉齿【楚辞曰闻佳人兮召予神异经日玉女投壶天为之笑则电故老杜诗曰毎防天一笑长使物皆春郭璞游仙诗曰灵妃顾我笑粲然启玉齿】湔祓瘴雾姿朝趋去天咫【战国策汗明说春申君曰今仆居鄙俗之日乆矣君独无湔祓仆也退之诗才开还落瘴雾中左传曰天威不违顔咫尺唐书城南韦杜去天尺五】诸公转洪钧国器方荐砥【老杜谓八荒开寿域一气转洪钧汉书王褒颂曰贤者国家之器用也所任贤则趋舍省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若汜画涂】矢诗写予心庄语不加绮【诗云矢诗不多维以遂歌文选张茂先诗写心出中诚庄子曰以天下谓沈浊不可与庄语佛氏口之四业有所谓妄言绮语退之城南聫句亦云绮语洗晴雪】
　　次韵子由绩溪病起被召寄王定国【苏子由乐城集中有答王定国问疾诗云五年窜南荒顽质不伏病即此韵也】
　　种萱盈九畹苏子忧国病【叔夜养生论曰合蠲忿萱草忘忧离骚曰予既滋兰之九畹注云十二畆为畹此句言种萱虽不多足以解苏子之忧葢所忧在天下也文选江淹拟潘岳诗曰消忧非萱草永懐寜梦寐】炎蒸卧百战山立有余劲【老杜诗吾曰抱疾病家贫卧炎蒸又诗疟疠三秋孰可忍寒热百日相交战孙子曰百战百胜非善之善者也礼记玉藻曰山立时行选诗曰石梁有余劲】斯人廊庙器不合从逺屏【蜀志许靖传评日蒋济以为大较廊庙器也礼记曰屛之逺方殴阳公表曰乱国之防已防于逺屏】江湖摇归心毛鬓侵老境【左传曰三国败诸侯之师乃摇心矣又史记苏秦传曰心摇摇然如县旌而无所终薄礼记曰六十耆指使疏引贺埸云耆至也至老之境也杜诗人生五马贵莫受二毛侵】艰难喜归来如晴月生岭【春秋阁公元年书季子来归公羊传云其曰来归何喜之也初晴之月人所喜见渊明诗素月出东岭礼记日月生于西】仍懐阻归舟风水蛟鳄横【选诗天际识归舟老杜诗云蛟横出清泚又诗蛟蠄深作横】补衮谏官能用儒吾道盛【诗曰衮职有阙维仲山甫补之唐垂拱二年置补衮二员掌供奉讽拣扬子曰如用真儒无敌于天下论语曰参乎吾道一以贯之】上书诋平津蠧藁初记省【汉书汲黯传面触公孙徒懐诈智以阿人主取容按封平津侯又息夫躬传上疏厯诋公卿大臣王介甫执政领三司条例上以子由为之属介甫欲遣八使子由以书抵介甫及陈杨叔指陈其决不可者且请补外介甫大怒将加以罪阳叔止之奏除河南推官防张文定知淮阳以学官辟云事见頴濵遗老传】至今民社计非事颊舌竞【鲁论曰有民人焉有社稷焉易咸卦之上六曰咸其辅颊舌象曰滕口説也汉书张良传曰此难以口舌争】方来立本朝献纳继晨暝【易困卦曰朱绂方来注谓能招异方此用其字言自逺方来也孟子曰立乎人之本朝班固两都赋序曰日月献纳】人材包新旧王度济寛猛【新旧谓欲兼用丰人材也嘉祐治平之政近于寛熙宁元丰之政近于猛要当相济易泰卦曰包荒用冯河左传曰思我王度式如玉式如金又曰寛以济猛猛以济寛政是以和王直方诗话云先生尝有诗云人材包新旧王度济寛猛建中初又曰闭奸有要道新旧随宜收又云不须要出我门下实用人材是至公大抵言朝廷用人也】必开曲突谋满慰倾耳聴【汉书霍光传人为徐生上书曰客有过主人者见其灶直突傍有积薪客谓主人更为曲突逺徙其薪不者且有火患汉书伍被传曰天下引领而望倾耳而聴】斯文吕与张泉下亦苏醒【吕谓中丞吕诲献可张谓监察御史里行张戬天祺按实録王安石传吕诲刘述刘琦钱颛孙昌龄范纯仁吕公着孙觉李常胡宗愈张戬王子韵陈防程颢皆论列变法非是以次罢去山谷诗意谓元祐初召用诸人而献可天祺皆前死矣然朝廷选用諌官时政一新亦可伸其愤懑之气于泉下也献可熙宁四年五月卒天祺亦相继亡老杜诗斯文崔魏徒以我似班扬淮南子注云泉下有黄垆山退之作王适墓志曰栉垢爬痒民获苏醒】天聪四门辟国势九鼎定【书説命曰惟天聪明惟圣时宪舜典曰辟四门逹四聪史记周纪太史公曰武王营洛邑成王使召公卜居居九鼎焉左传曰武王定鼎于洛邑】身得遭太平分甘守闲冷【山谷自记也退之诗太平时节身难遇孟子曰分定故也晋书谢道輼曰为天分有恨耶分字葢如此】天津十年面想见颀而整【谓子由也剧谈録裴晋公度防时羇寓洛中尝乗蹇驴入皇城方上天津桥时淮西不庭已数年矣有二老人傍桥柱而立云适忧蔡州未平湏待此人为将仆者闻之具述其事裴公曰见我龙钟相戏耳其后竟平淮西诗曰猗嗟昌兮颀而长兮注云颀长貌整谓秀整见后注】何时及国门休暇过茗【屈原九章哀郢曰出国门而轸懐其字本出周礼元结醉歌序曰因休暇则载酒于湖上】烧灯留夜语鸿鴈防对影【对影谓东坡老杜诗鸿鴈影来连峡内太白诗对影成三人此借用】但恐张罗地颇复多造请【汉书郑当时传曰先是下邽翟公为廷尉賔客亦填门及废门外可设雀罗张汤传造请诸公不避寒暑】维此礼部公寒泉甃旧井谪去乆羸瓶召还汲修绠【东坡元丰八年秋召为礼部郎中易井卦曰汔至亦未繘井羸其瓶凶初六曰井泥不食旧井无禽九五曰井冽寒泉食太史公屈原传亦引此説退之诗曰汲古得修缏】太任决斋宫陛下天统庆【太任谓宣仁思齐诗曰思齐太任文王之母汉书刑法志曰宣帝常幸宣室斋居而决亊陛下谓哲庙汉书髙帝纪赞曰协于火徳自然之应得天统矣蔡邕曰羣臣与天子言不敢指斥呼陛下者言因卑逹尊之息也】日月进亨衢经纬寒耿耿【日月以言二圣易曰何天之衢亨老杜诗曰日月继髙衢单襄公曰经纬不爽文之象也选诗云秋河曙耿耿】西走巳和戎南迁无哀郢【和戎谓不用兵于西夏左传魏綘曰和戎有五利无哀郢谓迁客皆还也楚辞屈原九章有哀郢曰去故乡而孰逺兮遵江夏以流亡又曰楫齐掦以容与兮哀见君而不再得郢葢楚所都也】谁言两逐臣朝辔天街并【文选君子行曰逐臣尚何有字本出法言晋书天文志曰昴曅之间为天街按实録元丰八年子由自绩溪召还为右司谏而东坡亦以是时被召此句盖喜二年得还朝】王子窜炎洲万死保躯命【王子谓定国炎洲谓岭表东方朔十洲记曰炎洲在南海中此借用言定国尝谪賔州柳子厚诗万死投荒十二年】还家颊故红信亦抱渊静【东坡与定国书曰君实尝云王定国瘴烟窟里五年靣如红玉不知道能如此乎山谷后诗有遥怜防鬓緑之句亦同此意文选谢灵运诗曰兼抱济物性庄子曰抱神以静形将自正又曰其居也渊而静】税屋待车音扫门亲帚柄【文选曹子建应诏书曰爰暨帝室税此西墉李善注曰税犹舍也孟子曰百姓闻王车马之音扫门用汉书魏勃事淮南子曰慧出而授殷人其柄】行当懐书传载酒求是正【载酒见前注后汉安帝纪诏五经博士是正文字】端如尝橄榄苦过味方永【殴阳公诗又如食橄榄眞味久愈在王立之诗话曰殴阳公谓梅圣俞诗始读之则叹莫能及后数日乃渐有味何止橄榄回味久方觉永按陆羽茶经注曰味长谓之隽永隽味也永长也】
　　次韵李之纯少监惠砚
　　黄公山下黄鸡秋持节恤刑防少休【寰宇记曰汝州叶县有黄公山太白诗黄鸡啄黍秋正肥书曰惟刑之恤哉】小人负弩得开道扫叶张飮林岩幽【山谷熙寜间尝为叶县尉汉书司马相如传县令负弩矢先驱又曹参传曰乃取酒张坐饮】相传有石非地产列仙持来自罗浮【周礼曰以地产作隂徳此借用汉书司马相如传曰列仙之儒罗浮山记曰罗浮二山合体在増盛博罗二县之境茅君内传曰罗浮山之洞周回五里名曰朱明曜眞天】酒酣步出云上南抚方城西嵩丘【史记蔺相如传秦王饮酒酒酣孟郊游终南龙池寺诗曰步出白日上坐依清溪邉列子曰化人之宫出云雨之上而不知下之防寰宇记叶县有山城山左传所谓楚国方城以为城即此也嵩山在西京与汝州西北之境相连】林端乃见石空洞猛兽赑屭踞上头【晋书周顗传曰此中空洞无物吴都赋曰巨鼇赑屭首冠灵山此借用以言石之状古乐府陌上桑曰东方千余骑夫壻居上头老杜诗云东山气蒙鸿宫殿居上头】鸟道兔迒谋挽致万牛不动五丁愁【南中八志云交趾郡治龙编县自兴古乌道四百里李白蜀道难日西当太白有乌道尔雅曰子嬎其迹迒迒音罔兔迹也万牛见前注蜀王本纪曰秦王欲伐蜀以路不通乃刻五石牛置金其后蜀人以为便金使五丁力士拖牛成道】道家蓬莱见仙伯我亦洗湔与清流【蓬莱见前注仙伯谓之钝老杜诗诸公乃仙伯汉书昌邑王贺传曰以湔洒大王退之诗惧终莫洗湔吴志贺卲传曰遂使清流变浊北梦琐言朱全忠赐裴枢等自尽李振曰此辈自谓清流宜投黄河永为浊流】探囊赠研颇宜墨近出黄山非逺求乃知此山自才美物欲致用当穷搜【鲁论曰如有周公之才之美易曰备物致用立成器以为天下利莫大乎圣人】迷邦故令成器晚不元非匠石羞【鲁论曰懐其宝而迷其邦老子曰大晚成庄子曰匠石之齐至乎曲转】
　　送舅氏野夫之宣城二首
　　借甚宣城郡风流数贡老【寰宇记曰宣城本汉旧县汉顺帝立宣城郡即今宣州汉书陆贾传名声借甚注云狼藉甚盛左传芉尹无宇曰食土之毛谓非君臣】霜林收鸭脚春纲荐琴髙【殴阳公有谢梅圣俞寄银杏诗曰鸭脚虽百个得之城可珍又云霜野摘林实京师寄时新圣俞即宣州人琴髙鲤鱼也列山传琴髙为宋舍人后乘出鲤见其弟子殴阳公亦有琴髙鱼诗后山尝有句云霜林堆鸭脚春味荐猫头今山谷乃有此句虽各极其妙岂非效此耶】其理湏良守今年辍省曹【汉书循吏传宣帝曰庶民所以安其田里而亡叹息愁恨之心者政平讼理也与我共此者其唯良二千石乎后汉志曰世祖分尚书凡六曹】平生割鸡手聊试发硎刀【鲁论曰割鸡焉用牛刀庄子曰刀刃若新发于硎】
　　试説宣城郡亭杯且细聴晚楼明宛水春骑簇昭亭【寰宇记宣州汉为宛陵县按地理今有宛溪水】防丰圩戸桁杨卧讼庭【杜牧之诗罢亚百倾稻西风吹半黄自注云罢亚稻名按切韵两字皆从禾东坡録奏单锷吴中水利状曰诸县髙原陆野之乡皆有塘防或三百亩五百亩为一防葢古人停蓄水以灌民田按今宣州有化或惠民防等人戸庄子曰桁杨接槢音义云械夹颈及胫者谢灵运诗虚馆絶诤讼空庭来鸟雀谢朓诗髙阁常昼掩荒堦少诤词按朓尝守宣城故山谷用此事】谢公歌舞处时对换鹅经【言以燕处易荣观之乐齐书谢朓为宣城郡太守太白庐山谣曰谢公行防苍苔没老杜诗回首可怜歌舞地秦中自古帝王州按文选鲍照燕城赋曰歌堂舞阁之基晋书王羲之传山隂有道士好养鹅云为写道徳经当举羣相赠耳】
　　送范徳孺知庆州
　　乃翁知国如知兵塞垣草木识威名【乃翁见汉书顷羽传谓文正公仲淹仁庙时赵元昊反公自请守鄜延徒知庆州又为环庆路经略安抚使决防取横山彼灵武而元昊称臣请和庆歴中为参知政事杨子法言曰使知国如知则吾以樗里疾为蓍汉书陈胜传曰今假王骄不知兵权老杜诗一寄塞垣深唐书张万福传徳宗曰朕谓江淹草木亦知尔威名】敌人开戸玩处女掩耳不及雷惊霆【孙子曰始如防女敌人开戸后如脱敌不及拒唐书李靖传兵机事以速为神雷霆不及掩耳】平生端有活国计百不一试薶九京【文选孙楚与孙皓书曰爱民活国俗作多作治国非是又按南史王广之子珍国为南谯太守髙宗手敕云卿爱人活国甚副吾意柳子原作吕衡州诔曰万不试而一出焉犹为当世甚重礼记晋献文子曰从先大夫于九京注谓晋卿大夫之墓地在九京京葢字之误】阿兄两持庆州节十年骐驎地上行【阿兄谓文正仲子宣忠公也忠宣名纯仁字尧夫神宗熙宁七年十月知庆州元丰八年哲宗即位又自河中徙庆州事具实録及防子开所作公墓志南史张融哭张绪曰阿兄风流顿尽老杜诗近闻下诏喧都邑肯使麒麟地上行】潭潭大度如卧虎邉头耕桑长儿女【后汉书邓禹传沈深有大度退之诗潭潭府中居此借用卧虎言不动声色为敌人所畏如此北史王罴传所为老罴当道卧貂子安得过者也后汉书董宣传曰京师号为卧虎此借用老杜诗邉头公卿仍独骄尺诗别家长儿女前汉书艺文志曰劝耕桑以足衣食食货志曰为吏者长子孙髙帝纪吕公曰此非儿女子所知】折冲千里虽有余论道经邦正要渠【晏子春秋范昭谓晋平公曰齐未可并吾欲试其君晏子知之吾欲犯其乐太师知之于是辍伐齐谋孔子闻之曰不出樽爼之间而折冲千里之外晏子之谓也书曰兹惟三公论道经邦老杜忆弟诗吟诗正忆渠】妙年出父兄处公自才力应时湏【后汉朱穆传更选海内清淳之士明达国体者以补其处文选曹植求自试表曰终军以妙年使越楞严经弥勒菩萨言今得授记次补佛防汉书司马迁传曰愿竭其不肖之才力老杜诗窦氏检察应时湏】春风旍旗拥万夫幕下诸将思草枯【旍与旌同文选王子渊四子讲徳论曰甲士寝而冷旗仆文选李陵书曰凉秋九月塞外草衰王维诗草枯鹰眼疾按礼记月令孟夏行冬令则草木早枯】智名勇功不入眼可用折棰笞羌胡【孙子曰善战者无智名无勇功世説谢安问殷浩眼徃属万形万形入眼否后汉书邓禹传光武曰赤眉来东吾折棰笞之窦融传曰河西斗絶在羌胡中】
　　题王黄州墨迹后【王禹偁字元之咸平中自西掖谪知黄州】
　　掘地与断木智不如机春圣人懐余巧故为万物宗【易系词曰断木为杵掘地为臼臼杵之利万民以济傅畅晋诸公赞曰杜预作连机水硙由此洛中谷米丰贱孟郊城南聨句曰机春潺湲力考工记曰智者创物巧者述之老子曰渊乎以万物之宗】世有斵泥手或不待郢工【言匠手虽巧亦必待能受之质也庄子曰庄子过惠子之墓谓从者曰郢人垩漫其鼻端若蝇翼使匠石斵之匠石运斤成风聴而斵之尽垩而伤郢人立不失容宋元君闻之召匠石匠石曰尝试为我为之匠石曰臣则尝能斵之虽然臣之质死乆矣自夫子之死也吾无以为质矣吾无与言之矣此篇上六句葢言黄州锋颖太甚惜其不能蔵用也郢人汉书音义作懮人服防云懮人占之善涂暨者】往时王黄州谋国极匪躬朝闻不及夕百壬避其锋【汉书昭帝纪诏日往时令民共出焉礼记四郊多垒注日辱其谋人之国不能安也易曰王臣蹇蹇匪躬之故晋书傅休奕天性峻急毎有奏劾或値日暮捧白简整竦踊不寐坐而待旦于是贵游慑气台阁生风此句颇采其意书曰何畏乎巧言令色孔壬注谓甚佞也汉书王啇传张匡曰百奸之路塞梅福传曰莫敢触其锋】九鼎定盘石一身转孤蓬【谓国安而身危九鼎见前注荀子富国篇曰国安于盘石夀于箕翼注云盘石盘薄大石也文选曹子建诗转蓬离本根飘飘随长风又鲍照芜城赋曰孤蓬自振元之尝作三黜赋谓贬啇滁黄也在黄州作竹楼记曰四年之间奔走不暇未知明年又在何防东坡作元之丰像赞亦曰元之以雄文直道独立当世方是时朝廷清明无大奸慝然公犹不容于中耿然如秋霜夏日不可玩狎至于三黜以死葢元之初为司谏知制诰疏雪徐贬啇州副团召归为翰林学士孝章后崩不成服元之以为非坐讪谤出守滁州召还知制诰撰太祖徽号玉册语涉轻诋时相不悦奏黜黄州未防徙□州遂卒】浮云当日月白髪昭秋空【淮南子曰日月欲明而浮云葢之兰芝欲修而秋风败之文选古诗浮云蔽曰日游子不顾反】诸君发防耳汲直与臣同【汉书汲黯传淮南王谋反惮黯曰黯好直谏守节死义至説公孙等如发防耳贾捐之传曰置之争臣则汲直注云汲黯方直故世谓之汲直东坡画赞亦引汲黯公孙事太宗尝面戒元之曰卿文章不下韩桞但刚不容物人多沮卿使朕难芘】
　　题王仲弓兄弟巽亭
　　大隗七圣迷【庄子曰黄帝将见大隗乎具茨之山方明为御昌寓骖乘张若謵朋前马昆闇滑稽后车至于襄城之野七圣皆迷无所问途防云大隗至人也按寰宇记隗山在许州长社县具茨山在许宇州阳翟县北仲弓葢许州】许田连城皇【春秋郑伯以璧假许田文选魏文帝与钟大理送玉玦书曰价越万金贵重连城寰宇记鲁城在许州长社县郑伯请以太山之祊易许田即此城也】里中多佳树与世作梁栋【汉书陈平传曰里中社平为宰左传曰季孙氏有嘉树老杜古柏行大厦如倾要梁栋】市门行清渠潩水可抱瓮【史记货殖传刺绣文不如倚市门老杜诗清渠一邑传按文选蜀都赋曰哢吭清渠水经曰潩水出河南密县大騩山东南入于颍説文注潩音与职反玉篇潩音夷记反庄子曰汉隂文人抱瓮灌畦】翚飞城东南隠几抚羣动【斯干诗如翚斯飞庄子曰南郭子綦隠几而坐又曰俛仰之间而再抚宇宙渊明诗曰入羣动息】人境要俱尔我乃得大用【传灯録涿州衣和尚问临济如何是人境俱不夺曰王登寳殿野老唱歌师曰如何是人境俱夺曰井□已信独处一方师于言下领旨深入三三要之门又仰山云百文得大用黄蘖得大机】乌衣之云孙昆弟不好弄【世説王导曰元规若来鲁角巾还乌衣注引丹阳记曰乌衣之起吴时乌衣营防所也江左初立琅邪诸王所住按寰记乌衣巷在今建康上元县尔雅宇日仍孙之子为云孙注云言轻逺如浮云左传曰夷吾弱不好弄】木末风来卷箔醉賔从【离骚曰塞芙蓉于木末王勃滕王阁序珠暮卷两山而】事常超然观乐与贤者共【老子曰虽有荣观燕处超然南有嘉鱼诗序曰太平之君子至诚乐与贤者共之此借用】人登断龙求我自归鸿送【孟子曰有贱大夫焉必求龙断而登之以左右望而罔市利注云龙断谓堁断而髙者也文选康诗曰目送归鸿手挥五】溪毛乱锦缬虫响机综【左传曰涧溪沼沚之毛退之诗风蝉碎锦缬鲍照白纻曲曰寒光潇条候虫急刘禹锡秋声赋曰夜虫鸣兮机杼促韵书曰综机缕也】世纷甚峥嵘胸次欲空洞【文选顔延年作陶渊明诔云遂乃解体世纷结志区外李善注引嵇康诗曰世务纷纭广雅曰峥嵘髙貎楚词曰下峥嵘兮无地庄子曰喜怒哀乐不入于胷次晋书周顗传王导尝枕顗膝而指其腹曰卿此中何所有也答曰此中空洞无物然足容卿辈数百人】读书开万巻谋国妙百中【老杜诗读书破万巻史记养由基射杨叶百发百中】傥无斲鼻工聊付曲肱梦【斲鼻工见前注鲁论曰曲肱而枕之乐亦在其中矣】
　　寄尉氏仓官王仲弓
　　啸台有佳人髪鉴笄珥【寰宇记阮籍台在开封陈畱县东南籍每追名贤擕酌长啸登此左传曰昔有仍氏女生鬒黑而甚美光可以鉴名曰妻乐正后防取之列子曰正蛾眉设笄珥】登髙歌一曲聴者倾城市【汉书李夫人传李延年歌北方有佳人絶世而独立一顾倾人城再顾倾人国】门无行媒迹草木倚憔悴【礼曰男女非有行媒不相知名老杜诗絶代有佳人幽居在空谷自云良家子零落依草木又云天寒翠防薄曰暮倚修竹史记屈原传顔色憔悴】人物方眇然谁能委圭币【王羲之帖云蔡公遂委笃深可忧当今人物眇然而艰疾若此令人短气左传曰郑徐吾犯之妹美公孙楚聘之矣公孙黑又使强委禽焉晋礼志太康八年有司奏大婚古者以皮马为庭实天子加以毂圭诸加大璋汉书文帝诏曰朕获执牺牲圭币此借用其字】










　　山谷内集诗注巻二
　　钦定四库全书
　　山谷内集诗注巻三　　　宋　黄庭坚　撰
　　任　渊　注
　　有惠江南帐中香者戏答六言二首【洪驹父香谱有江南李王帐中香法以鵞利汁蒸沈香用之】
　　百链香螺沉水寳薰近出江南一穟黄云绕几深禅想对同参【选诗岂意百链刚化作绕指柔此借用香螺谓螺甲见下篇注唐本草注曰沈水香出天竺单于二国木似榉桞重实黑色沈水者是传灯録第二十二祖摩孥罗至西印土焚香而月氐国王忽覩异香成穗按韵书穗亦作穟法华经曰皆得深妙禅定传灯録又曰马祖同参九人】
　　螺甲割昆仑耳香材屑鹧鸪斑欲雨鸣鸠日永下帷睡鸭春闲【唐本草日蠡类生云南者大如掌青黄色取黡烧灰用之今合香多用谓能发香复来香烟按韵书蠡亦作螺韩鄂四时纂要载修甲香方曰取大甲香如昆仑耳者酒煮密熬入诸香等用倦游録云髙窦等州产生结香山民见香木曲干斜枝以刀斫成坎经年得两水渍复锯取之刮去白木其香结为斑防亦名鹧鸪斑礼记月令鸣鸩拂其羽李商隐诗睡鸭香炉换夕薫】
　　子瞻继和复答二首
　　置酒未容虚左论诗时要指南迎笑天香满袖喜公新赴朝参【史记滑嵇传曰齐威王置酒后宫史记魏公子无忌传曰无忌从车骑虚左自迎侯生东京赋曰幸见指南于吾子李善注引桓谭上便宜曰管仲桓公之指南老杜诗颇怪朝参懒乐天诗时暑放朝参】
　　迎燕温风旎旎润花小雨斑斑一炷烟中得意九衢尘里偷闲【礼记月令季夏之月温风始至此借用韵书曰旎旎旌旗从风貌亦借用欧阳公诗轻寒漠漠侵驼褐小雨斑斑作燕泥乐天诗马入九衢尘又诗□健偷闻且勤饮】
　　有闻帐中香以为熬蝎者戏用前韵二首
　　海上有人逐臭天生鼻孔司南【吕氏春秋曰人有大臭者其亲戚兄弟妻妾无能与居者自苦而居海上人有悦其臭者昼夜随而不去曹子建与杨徳祖书曰海畔有逐臭之夫列子曰海上有人好鸥鸟者传灯録南泉云父母已生了鼻孔在什麽处韩非子曰先王立司南车以端朝夕注云指南车也】但印香严本寂不必丛林徧参【楞严经香严童子曰佛言见诸比丘烧沉水香香气寂然来入鼻中我观此气非木非空非烟非火去无所着来无所从由是意销发明无漏如来印我得香严号尘气倏灭妙香宻圆我从香严得阿罗汉祖庭事苑曰梵语贫婆此云丛林大论云譬如大柱丛聚是名为林诸比丘和合故僧聚处得名丛林传灯録沙传雪峯召曰备头陀何不徧参去师曰逹磨不来西土二祖不徃西天雪峯肯之】
　　我读蔚宗香传文章不减二班误以甲为浅俗郤知麝要防闲【南史范蔚宗撰和香方序曰麝本多忌过分必害况实易和盈斤无伤枣膏昬钝甲煎浅俗非惟无助馨烈乃弥增于尤疾也诗意谓蔚宗之论失于甲而得于麝二班谓彪固后汉书班彪传賛曰二班懐文裁成帝坟诗序曰鲁庄公不能防闲文姜】
　　谢公择舅分赐茶三首
　　外家新赐苍龙璧北焙风烟天上来明日蓬山破寒月先甘和梦听春雷【外家谓母家史记吕氏纪曰吕氏皆以外家恶而几危宗庙北焙谓建溪北苑官焙后汉书窦章传学者称东观为老氏藏室道家蓬莱山卢仝茶歌曰手阅月团三百片退之诗新月怜半破又石鼎聨句序云道士倚墙睡鼻息如雷鸣元稹诗鼻息吼春雷】
　　文书满案惟生睡梦里鸣鸠唤雨来乞与降魔大圆镜真成破柱作惊雷【汉书刑法志曰文书盈于几□文选嵇康书曰人间多事堆案盈几魔以言睡镜以比茶降魔见佛书如楞严经优波离言亲见如来降伏诸魔制诸外道是也楞严经又曰立大圆镜空如来藏世説日夏侯太初尝倚柱读书时暴雨霹雳破所倚柱太初色无变楚辞曰凌惊雷轶骇电梁元帝金楼子有人读书握巻即睡梁人谓书为黄嬭言其怡神养性如乳媪也东坡诗引睡文书信手翻】细题叶字包青箬割取丘郎春信来拚洗一春汤饼睡亦知清夜有蛟雷【隋萧大圜竹花赋曰缥枝承露缃箬来风説文注曰楚谓竹皮曰箬音而勺反玉篇云竹叶也柳子厚诗青箬里盐归洞客秦少游作李公择行状曰次女适郊祀斋郎丘楫诗言此茶本欲留遗其壻今乃见分也退之诗割取乖龙左耳来选诗清夜游西园汉书中山靖王传曰聚蟁成雷】便粜王丞送碧香酒用子瞻韵戏赠郑彦能【王诜晋卿尚蜀国公主其家酒名碧香彦能名仅】
　　食贫好酒尝自嘲日给上尊无骨相【诗曰三岁食贫汉赐丞相上尊酒糯米二斗酒一斗为上尊骨相见前注】大农部丞送新酒碧香窃比主家酿【汉书食货志曰桑羊请置大农部丞数十入分部主郡国东坡诗碧香近出帝子家汉书卫青传曰季与主家僮卫媪通老杜诗主家隂洞细烟雾晋书何充传云令人欲倾家酿】应怜坐客竟无毡更遭官长颇讥谤【老杜戏简郑广文诗广文到文舍系马堂堦下醉则骑马归颇遭官长骂才名四十年坐客寒无毡赖有苏司业时时与酒钱文选孔文举书今之少年喜谤前辈或能讥评孝章】银杯同色试一倾排遣春寒出帷帐【晋书王衍传每作玉柄麈尾与手同色此借用其字老杜诗干愁要排遣汉书文帝赞曰帷帐无文绣】浮蛆翁翁杯底滑坐想康成论泛盎【周礼洒正辨五齐之名一曰泛齐二曰醴齐三曰盎齐郑康成注云泛者成而宰浮泛泛然如今宜城醪盎犹翁也成而翁翁然葱白色如今鄼白翁音乌动反】重门着关不为君但备恶客来仇饷【易曰重门击柝以待暴客汉书陈遵传曰每大饮宾客满堂辄关门元次山集以不饮者为恶客孟子曰葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也】
　　送郑彦能宣徳知福昌县
　　徃时河北盗横行白昼驱人取城郭【徃时见前注横行见孟子汉书贾宜曰白昼大都之中剽吏而夺之金】唯闻不犯郑冠氏犬卧不惊民气乐【冠氏县属大名府后汉岑熙迁魏郡太守人歌曰狗吠不惊足下生牦汉书贾谊传曰徳教洽而民气乐】秖今化民作锄耰田舍老翁百不忧【老杜诗秖今年才十六七贾谊过秦论曰锄耰棘矜师古注云耰摩田器也音忧南史宋武帝纪孝武曰田舍翁得此已为过矣老杜诗吾知徐卿百不忧】铜章去作福昌县山中读书民有秋【汉官仪曰县令秩六百石铜章墨绶福昌县属西京书曰乃亦有秋诗意谓使民安于田里无饥寒之戚必非文俗吏所能也退之诗曰出宰山水县读书松桂林】福昌爱民如父母当官不扰万事举【诗曰岂弟君子民之父母左传曰当官而行何强之有】用才之地要得人眼中虚席十四五不知诸公用心许鲁恭卓茂可人否【退之诗侍从近臣有虚位公今此去何时归后汉鲁恭为中牟令专以徳化为理后至侍中司徒卓茂为密令走人亲爱而不忍欺光武以茂为太传】
　　显圣寺庭枸杞
　　仙苗夀日月佛界承露雨谁为万年计乞此一抔土【管子曰百年之计树之以木汉书张释之传曰假令愚民取长陵一抔土何以加其法乎注云抔音步侯反谓手掬之也乞字去声读本草枸杞一名地仙】扶疎上翠盖磊落缀丹乳【汉书刘向传曰梓树生枝叶扶疎上出屋蜀志先主传曰桑树童童如小车盖陆玑诗疏云枸杞子秋熟正赤文选宋玉风赋枳句来巢李善注引司马彪曰桐子似乳着其叶而生此借用】去家尚不食出家何用许【本草枸杞条陶隠居注曰俗谚云去家千里勿食萝藦枸杞言其强盛隂道也】正恐落人间采剥四时苦【言在僧坊则不用食此故免采剥之害东坡先生后菊赋而吾方以为粮以菊为糗春食苗夏食叶秋食花实而冬食根庶几手西河南阳之夀】养成九节杖持献西王母【本草枸杞一名仙人杖一名西王母杖老杜诗安得仙人九节杖拄到玊女洗头盆按真诰杨羲梦蓬莱仙翁拄赤九节杖而视白龙】
　　次韵子瞻赠王定国
　　远志作小草鼃衣生陵屯但为居移气其实何足言【远志小草见前注列子曰若鼃为鹑得水土之际则为鼃蠙之衣生于陵屯则为陵舄注云随所生之处而变者也孟子曰居移气养移体诗意谓士当特立独行不以穷逹所居之异而易其操定国本贵公子尝坐东坡累迁谪宾州颇能自处云】名下难为人丑好随手翻【言名士未必有其实徃徃随世俯仰乍贤乍倿也史记范蠡曰大名之下难以久居国史纂异阎立本见张僧繇旧昼曰名下定无虚士列子曰贤愚好丑成败是非无不消灭老杜诗时来展材才先后无丑好又诗翻手作云覆手雨汉书韩信传曰公随手亡矣】百年炊未熟【用异闻集邯郸枕中梦事见前注】一垤蚁追奔【异闻集载南柯太守淳于棼事云棼沈醉致疾梦见二使者扶生入宅南古槐穴中前行数十里有大城门楼题曰大槐安国其王以女瑶芳妻生使为南柯郡守在郡二十年有檀萝国来伐王命生征之败绩生妻病死王谓生可暂归生上车行俄出一穴见本里闾巷入其门见身已卧堂庑下发悟如初梦中倏忽若度一世矣遂呼二客寻古槐下穴见大穴洞然明朗有积土壤以为城郭台殿之状有蚁数斛隐聚其中中有小台二大蚁处之即槐安国都邑也又穷一穴直上有枝亦有土城小楼即南柯郡也宅东一里涧侧有大檀树藤萝拥织傍有蚁穴檀萝之国岂非此耶山谷喜用此事故具载之东山诗注曰垤蚁冢也追莽用庄子蜗角蛮触相战伏尸逐北之意文选李陵书日追莽逐北】夏日蓬山永戎葵茂墙藩【后汉书窦章传学者称东观为老氏藏室道家蓬莱山尔雅菺茙葵注云今蜀葵也似葵华如本槿华欧阳詹诗云芭蕉一叶妖茂葵一花妍异无材实资手植堦墀前汉书扬雄甘泉赋曰电倏忽于墙藩注云藩篱也】王子吐佳句如茧丝出盆【晋书胡母辅之传王澄曰彦国吐佳言如锯木屑又孙绰传作天台山赋示范荣期每至佳句辄云应是我辈语欧阳公诗问其别后学初若茧抽绪礼记曰夫人缫三盆手】风极洒落云气画罍樽【晋书王衍传风姿详雅江淹拟许君诗曰五难既洒落周礼司尊彛注曰山尊山罍也亦刻而画之为山云之形】属有补衮章自当宠频烦【司马温公尝荐定国句或指此属音之欲反近也左传曰属有宗祧之事于武城诗曰衮职有阙维仲山甫补之杜诗三顾频烦天下计按汉书王莽传注曰郑重犹频烦也】鄙夫无他能上车问寒温【老杜诗鄙夫行衰谢字出鲁论史记孟尝君传代舎客冯驩无他技能通典曰秘书郎自齐梁之未多以贵游子弟为之无其才实当时谚曰上车不落则著作体中何如即秘书事本出顔氏家训山谷时在馆中故用此事】惟思穷山去抱犊长儿孙【汉书严安传曰穷山通谷又文选王康琚反招隐诗曰放神青云外絶迹穷山里唐王摩诘归山歌曰入云中兮养鸡上山头兮抱犊媿不才兮妨贤嫌既老兮贪禄山谷盖采此意按神仙传王烈入河东抱犊山中见一石室有索书两巻与康共徃读之而寰宇记载潞州壷关县有抱犊山道书福地记云抱犊山在上党东南乙地有石城高十丈有草名玉照取其叶服之二三日不饥又按山水志云抱犊山北岳佐命之山也后汉葛荣乱百姓抱犊于山上因名寒山子诗曰丈夫莫守困无钱即经纪养得一牸牛生得五犊子犊子又生儿积数无穷已寄语陶朱公富与君相似陆防诗曰五年重到旧山村树有交柯犊有孙老杜诗自从盛酒长儿孙】
　　次韵张询斋中晩春【询字仲谋】
　　学古编简残懐人江湖永非无车马客心远境亦静【书日学古入官汉书刘歆传曰经或脱简传或间编诗曰嗟我懐人寘彼周行选诗门有车马客渊明诗心远地自偏】挽蔬夜雨畦煑茗寒泉井【老杜诗夜雨剪春韭昜日井列寒泉食】春去不窥园黄鹂颇三请【汉书董仲舒传三年不窥园老杜诗隔叶黄鹂空好音周礼司仪曰及出车送三请三进再拜】立朝无物望补外傥天幸【孟子曰立乎人之本朝后汉第五伦传曰有损事望物云望物望也唐书马周传曰或京官不称职始虫补外庄子渔父篇孔子曰今也吾得遇也若天幸然汉书伍被传曰傥可以侥幸】想乗沧浪船濯髪晞翠岭【楚辞渔父鼓枻而去歌曰沧浪之水清兮可以濯我缨沧浪之水浊兮可以濯我足又远游曰朝濯髪于旸谷兮夕晞全身手九阳文选张平子思赋曰旦余沐于清源兮晞余发于朝阳李善注云晞干也山东日朝阳老子新沐晞发于庭】
　　次韵答晁无咎见赠
　　翕翕一日炎【谓权门炙手可热曽不几时世説谢安在东山兄弟巳有富贵者隼翕家门倾动人物韩退之作郑羣志日不为翕翕热】耽耽万年永【言守正而寡欲可为不朽计也易颐之六四曰虎视耽耽其欲逐逐无咎注谓观其自养则履正察其所养则养阳颐爻之贵斯为盛矣】四海仰首观【一作荣名响六合】顷复归根静【荣华之不可恃如此老子曰万物并作吾以观其复夫物芸芸各归其根归根曰静静曰复命】时雨防玊除潢流涨天井【周礼小祝逆时雨礼记孔子曰天降时两山川出云老杜诗雨防暮檐竹除谓殿阶选诗曰凝霜依玉除陆士衡诗曰丰注溢脩霤黄潦浸阶除左传曰潢污行潦之水退之诗曰是时新晴天井溢谁杞长劒倚大行天井盖水名乃水经注所谓经尧城西流入汾水也此盖借用】性不耐衣冠人门疎造请【世説王丞相性不耐酒南史张敷曰臣性不耐杂造请见前注】煮饼卧北窻保此巳徼幸【陶渊明与子疏曰常言五六月中北窻下卧遇凉风暂至自谓是羲皇上人意识浅罕谓斯言可保日月逝徃机巧遂疎缅求在昔然如何世説刘真长为丹阳尹许度就刘宿牀帷新丽饮食丰甘许曰若此保全殊胜东山刘曰卿若知吉防由人吾安得保此此诗兼采其意崔实四民月令曰立秋无食煑饼及水溲饼礼记问丧曰徼幸复反也】空余见贤心忍渴望梅岭【蜀志诸葛亮传亮答先主曰将军总揽英雄思贤如渴世説曰魏武行失道三军皆渴帝令曰前有大梅林饶子甘酸可以觧渴士卒闻之口皆水出后汉书钟离意传曰孔子忍渴于盗泉之水白氏六□曰大庾岭上梅南枝落北枝开老杜诗短日行梅岭】
　　次韵答张文潜惠寄【文潜集有初到都下供职寄黄九诗即此韵文潜名来】
　　短褐不磷缁【甯戚饭牛歌曰短褐单衣适至骭列子力命篇北宫子曰朕衣则短褐世説注蔡洪与周俊书曰张畅居磨涅之中无绪磷之扰其字本出鲁论老杜诗亦云但取不磷缁】文章近楚诗【老杜诗纵使卢王操翰墨劣于汉魏近风骚史记屈原传曰原既死之后楚有宋玉唐勒景差之徒皆好诗以赋见称汉书地理志曰故世传楚词】未识想风采别去令人思【退之诗吾未识子时已览赠予篇寤寐想风采于今巳三年按汉书霍光传天下想闻其风采世説谢太传云安比见之乃不使人厌然出户去不复使人思安比坦之也此反其意而用之老子五色令人目肓】斯文巳战胜凯歌偃旍旗【谓文潜杖中学官鲁论曰天之未丧斯文也韦应物诗曰决胜文埸战巳酣周礼大司马若师有功则左执律右秉钺以先恺乐献于社注谓兵乐曰凯司马法曰得意则恺乐恺歌示喜也按字书恺与觊同旍与旌同见前注晋书石勒载记日偃藏旗帜寂若无人】君得鱼上冰忽复燕哺儿【月命孟春鱼上冰文选潘安仁诗我来冰未泮□暑忽隆炽】学省得佳士催来费符移【文潜元祐初为太学博士文选沈休文有学省愁卧诗注云学省国学也晋书任恺传孙伦以淑行致称为清平佳士王猛传郡县巳被符管摄汉书刘歆传移书太常博士】方观追金玉如许遽言归【棫朴诗追琢其章金玊其相此引用以言学省作成人村也后汉左慈传曰老羝人立而言曰遽如许诗云言旋言归文潜元韵曰五日长安尘故山梦中归故此句广其意】南山有君子握兰懐令姿【此句当以属二苏文潜盖其门下士也小雅曰南山有台北山有莱乐只君子邦家之基汉官仪尚书郎懐香握兰东坡元祐幼为礼部郎中故山谷用此事谢灵运诗云想见山阿人薜萝若在眼握兰勤徒结折麻心莫展李善注曰握兰以相赠问也末句盖终此意选诗云煌煌发令姿】但应洁斋俟勿咏无生诗【宋玉登徒子好色赋秦章华大夫曰从容郑卫溱洧之间羣女出桑臣观其丽者因称诗曰遵大路兮揽子祛赠以芳芳词甚妙于是处子含喜微笑窃视流眄复称诗曰寤春风兮发鲜荣洁斋俟兮惠音声赠我如此兮不如无生因迁延而辞避李善注谓赠以芍药欲结恩情而女不受诗曰知我如此不如无生恨之辞也山谷引用意谓兰草之芳馨非芍药凡草之比知我者必以是为好姑修洁以俟之可也士之于世正如女之从夫不可自献故山谷以此为况龙居士颂大家团圞头共説无生话】
　　同钱志仲饭籍田钱孺文官舍
　　帝籍开千亩农功先九州【礼记月令曰藏帝籍之収于神仓国语曰宣王即位不籍千亩五经要义曰天子籍田千亩率公卿亲耕所以先百姓而致孝敬左传曰政如农功】王孙守耒耜吏隐极风流【钱氏葢呉越王钱镠之后汉书韩信传曰吾哀王孙而进食礼记月令孟春之月天子亲载耒耜躬耕帝籍汝南先贤传曰郑钦吏隠于蚁陂之阳老杜诗吏隐适情性兹焉其窟宅风流见前注】永夏丰草木五云卫郊丘【书曰日永星火以正仲夏屈原懐沙曰陶陶孟夏兮草木莽莽孝经援神契曰徳至山陵则景云出景云五色云也郊丘谓南郊之圆丘文选石阙铭曰兴建庠序启设郊丘】牛羊卧篱落宾客觧衣裘汲井羞热啜挽溪供甘柔【退之诗欲将层级压篱落谢灵运诗激涧代汲开史记张仪传赵防子与代王饮隂告厨人曰即酒酣乐进热啜国语曰公父文伯饮南宫敬叔酒羞鼈马左传曰涧溪沼泌之毛退之诗野蔬拾新柔又祭女拏文曰饮食柔耳】倒靫收莲的剖蚌煮鸿头【韵书靫鞴弓箭室也音又尔雅曰荷笑蕖其寔其中的注云的子也欧阳公诗鸡头诗云剖蚌得珠从海底按蜀志秦宓奏记曰剖蚌求珠周礼注芡鸡头一名鴈头退之聨句云鸿头排刺芡】野日草光合水风荷气浮【老杜诗野日荒荒白选诗风光草际浮韦应物诗雨微荷气凉】稻畦下白鹭林樾应鸣鸠【王维诗曰漠漠水田飞白鹭隂隂夏木转黄鹂林樾见前注】主人发清赏况复佳同游归扇障小雨真成一赐休【障字作平声读南史刘祥传褚彦囘以腰扇鄣日退之诗天街小雨润如酥汉律有赐告有予告见汉书冯野王传又薛宣出敎曰日至吏以令休所由来又老杜诗真成浪出游】
</div>
    <div class="pagination">
<a href="山谷内集诗注山谷外集诗注山谷别集诗注_page5.html">上一页</a><a href="山谷内集诗注山谷外集诗注山谷别集诗注.html">1</a><a href="山谷内集诗注山谷外集诗注山谷别集诗注_page2.html">2</a><a href="山谷内集诗注山谷外集诗注山谷别集诗注_page3.html">3</a><a href="山谷内集诗注山谷外集诗注山谷别集诗注_page4.html">4</a><a href="山谷内集诗注山谷外集诗注山谷别集诗注_page5.html">5</a><span class="current-page">6</span><a href="山谷内集诗注山谷外集诗注山谷别集诗注_page7.html">7</a><a href="山谷内集诗注山谷外集诗注山谷别集诗注_page8.html">8</a><a href="山谷内集诗注山谷外集诗注山谷别集诗注_page9.html">9</a><a href="山谷内集诗注山谷外集诗注山谷别集诗注_page10.html">10</a><a href="山谷内集诗注山谷外集诗注山谷别集诗注_page11.html">11</a><span>...</span><a href="山谷内集诗注山谷外集诗注山谷别集诗注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
