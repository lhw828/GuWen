<!DOCTYPE html>
<html>
 <head>
  <meta charset="utf-8"/>
  <title>
   秋涧集 - 第 71 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   秋涧集 - 第 71 页/共 110 页
  </h1>
  <div class="content">
   四科称贤曰德与艺其在圣门用不偏废文乃道舆经天纬地苟遗其本剽窃何异利禄科塲畴非诞夸聮缀补缉是何言邪蒙溪为学其复不遐洗心程张正艺曹麻闭门穷经其书满家玉佩琼琚粲焉辞华含章时发其助也多士之生世济时行道时既我乖立言明教生荣没传朝菌夕蓼达人大观彼此奚较大川河宗名山华崧地灵气异先生所钟一朝长逝杳焉飞鸿世皆知仁智之所乐吾独为归根返壑乃先生之所终凌倒景而不灭其元精耿耿固浩乎其所不穷适来吾时适去吾从先生之心与造物也从容尖山西东相里新宫我铭斯石如勒景钟虽陵迁兮谷变尚知为蒙溪先生之封
　　故赵州宁晋县善士荆君墓碣铭【并序】
　　元贞元年春亷访荆侯改道北燕过京师来谒再拜以先表属笔因念予与侯初定交于瘿陶一见如平生后十年复防于东楚握手道旧勉予南行忠厚之气蔼然萃顔间令人有不能忘者今以是来托载惟畴昔其敢以固陋辞谨按典瑞少监焦养直善状君讳祐字伯祥赵之宁晋人世陶洨滨逺祖暨祢以改工是圗曰与其供器用于一乡曷若以善及人为愈于是板行五经等书不二十寒暑荆氏家籍布满河朔君甫冠而孤毎以保大家业为志贞祐兵起取五经泰和律义篇广韵板閟墟圹中乱定来视盗发掘无几君悉力补购随复为完部或者云初藏书时善本固多唯取是三者何哉曰经者道之本法者治之具韵者字之始文籍所由生其为善己多闻者谓知本于时官府生聚虽稍稍有立诗书法律晚生后辈不知为何物一旦得是如瞽者复明迷者之知津也而又印模精取直亷故售者广屋日为之润所可重者积而能散县人王壹者坐事累系狱吏挟私欲死之君力与营救彼不顾且讽而徼贿竟倾赀出之渠来谢却不见曰吾区区若然者怜尔妄陷非辜余何有壬子嵗州县通籍冒占者有禁里妪瞽而来依者恻然以乳姆收恤转易书辈徃徃宿负审其窭既折元券复惠之书尝有以女奴来偿者辞不克聘而遣焉斯皆风义矫矫人难能者率乐为之故乡里无亲疏以善人称君以丁巳秋遘疾遗命仲子元纲曰伯叔二丧未克汝勉襄大事以卒吾志言终而逝实是年八月八日也夀五十有九藏先茔昭穴君资和易处事明敏终以失学为愧憾及诸子长皆教之读书尝训饬曰吾已面墙无及今幸嗣先业庭户间书帙纷繙岂有资人进修睯不自力将何以免君子之讥且先世易冶而裘所期正尔汝曹其勉旃君初娶刘氏继室苏氏生四子长国器中戊戌词科次国用善属文皆前卒次元纲自幼有成人风君尝语所亲异时保家子也竟如言季幼纪为人雅重信道笃少从敬斋李先生学所得为多由典瑞贰卿擢任风宪今为山北辽东道亷访使女一适进士张景贤孙懐寳男孙九人曰谌曰询曰诚曰谦曰谧曰谊曰谅曰诩曰诹女孙五人一在室余皆适士族曽孙九女孙如之于乎盛哉予然后知善恶之报至子孙而后定者审矣铭曰
　　繄士居业择术是先有笃者志善乎变迁舍钧治书理几于研显允荆君思深业专誓教子而亢宗见藏书之有权要本孝义奉而周旋萃英敷华焕乎简编迪我后人学者赖焉磊落载腹宛从蹄筌积厚能散悯穷拔寃不有其祉委顺百年庆流后裔子孙蝉嫣人定彼胜其然亶然二子翩翩遗珠在渊仲克世荷愿而称贤季由近侍三使輶轩较夫善利孰大斯传固惟自稽古之力实资借之所縁欲报之德有昊者天刻我铭章于晋之阡遹追来孝以慰下泉异时推耆德而祀乡社尚有攷于瑶镌
　　洪嵒老人石琖公墓碣铭【并序】
　　公姓石琖氏讳德玉字君寳辽东葢州人疎髯炯目气骨臞清超超然如万里之鹤贞祐初以良家子从军夏折桥功得官积劳至武德将军北渡后歴仕在相卫间母杜氏唐相如晦后公天性能孝愉色婉容斑衣垂白朝夕孺慕虽菽水无余有南陔白华之志时杜氏夀登八秩清修絶荤茹素日庭除间生白菌百余本掇去复茁者数月人以为孝感所致时名公赠诗有似怜甘
　　防阙春风茁玉芝之句【阙】　　　　　　趋人之急逾
　　于已私至遇不【阙】　　　　　　　竹木花石时酿名
　　酒客至輙【阙】　　　　　　　　而后已眼花耳热与
　　之扶策【阙】　　　　　　　　之某处手植而即蕃者
　　也此【阙】　　　　　　　　　眄柯怡顔喜津津溢眉睫间曰吾且【阙】有【阙】不【阙】　壁矣尝种竹当户或谓太迫曰待其藂茂秋霁月明之时俾清樾透帘为此君写真耳故终日翛然对之挥洒为乐其清澹如此晚年游心命书人有问必以修已安分为答能此不待孤虚旺相吾言固有徴矣歳丙子公年八十有五尝绘洪山归隠圗以自歌其所乐因号洪嵒老人是嵗冬洒然而逝若委蜕焉孺人刘氏能遂公初心主治中馈不知其为贫家也生女子二人长适御史康天英次适河东道提刑按察使姜彧家府与公交欵曲笃世契三十年一别终天有恨何如寻步入街西故里眄睐竹树慨然有闻篴懐人之怆老泪濡毫而有斯作铭曰
　　贫而乐有类乎黔娄安而隠似慕夫德公事亲极融融之乐逢辰出蹇蹇之忠布衣归来黙而自容将徘徊而孰友侣藂筠而伍嵒松生也顺事没寜吾躬古之所谓乡先生死而祭于社者其处士之堂封乎
　　大元故广威将军宁晋县令李公墓碣铭【并序】
　　公讳让姓李氏其先易水黄山人也父海资善良世树艺为业公既孤母张氏以俭持家就熟南迁至宁晋唐城乡爱其风土遂占籍为县人公初生颅骨有异状及冠羙须髯声音如钟为人善骑射勇于赴义为一方推服贞祐初河朔失守所在防盗充斥日相吞噬公慨然辍耕垅上团结乡豪防猎陆泽荆蔺间以保庇井邑为事葢有所需以明归附之志嵗已卯天兵南下公与兄直首率里人迎拜耨埓诺延于军门嘉其效顺授直行宁晋县事公管军总校仍聴元帅蔡国公节制时嵗荒民饥道殣相望田东有水栅曰歴城大泽弥漫周浸百余里菱芡鱼鳬资生之物甚富民徃依大获厥所庚辰秋金冀州将柴茂以兵来取兄与公力战而前直死焉公愤大兄败没众又失所庇以图报复沥血为誓虽食顷不忘也继从县长王帅复夺其栅居无几茂复合大势来争前次满氏公闻之尽匿精鋭于歴旁二十里丛苇间以弱诱茂令之曰伺彼过聴金声而作亲驱数百人前逆锋才交即佯北逗茂逾纪氏坞金鸣伏发茂腹背受兵大挫其鋭公回戈追奔五战皆捷自是冀人声熸不敢复窥滹垠矣歴城用以全安帅阃酬劳授主本县簿乙酉冬武仙以真定叛麾下剧节副郑进等乘势剽掠赵瘿陶迤东悉为丘墟公度力不可支收合余众乃与鼓藁二主帅合势并破剧郑诸砦馘数百级而还所失保聚生齿皆得复故丙戌冬仙复令剧镇戍赵州明年春从大兵规取克焉时太师穆呼哩以奏得専封拜録公前后功授公行鼓城帅府右监军并授银符使显异焉既而陞充本县令以宁昌为世封于是招流亡布恩惠画井闬起市集防居有贸易之利田里无追呼之扰四民乐业外戸为不扃矣又为劝田务抑防惰扶寡弱治奸蠧是又公之所必行而求自慊民有衣食不自给者公发私藏以赡之富足帅府闻之为复其三年贵矣公必耕而食蚕而得衣居常以榜揭门扉私嘱干谒请无相觌其亷守如此癸丑春以老致仕令男天泽嗣职优防里社日课子孙耕凿为务尝斧桑田间或劝之公曰官时来耳为农吾家素业我若尔儿辈尚惰而自安或者谢而去古人称贵而能贱丈夫之事公其有焉以至元十一年十月廿二日考终牖下享年八十有七越四月县西北下王里之新茔礼也祖送者几万人夫人宓氏赵氏张氏子男六人长曰天泽歴宁晋元氏两县簿次天禄本县鄂啰千戸次天祐监宁晋酒次天祚不仕次天祥次天祜某镇巡检女四人长与次俱适赵氏次适牛氏次适郝氏男孙一十九人女孙一十三人重孙男一十八人重孙女一十三人初公畜家僮数百指悉纵遣为良曽无鬻身分役之责人又钦其德厚云天禄性孝义仡仡有父风以孟旧茔屡为滹浸所囓遂改卜于此既襄事贽礼币百拜来请铭予方问俗洨濵见其遗黎故老脱离兵革六十余载犹为懐思王李诸人眷眷不忘有配社尸祝之报呜呼贞祐之乱可谓离且瘼矣元元之民莫适所归不为人所鱼肉必转死沟壑如王李诸公虽奋棘矜起陇亩至于父子昆弟出死力角羣豪经营捍蔽使一方奠安又识夫天运所在挈民去危邦而就兴国诚亦出人意表一时贤豪者也甫定后复能俾官府生聚日就完好今歴官乡曲嵗时拜墓于于而来者皆曩时不能自存之嗣续也其德民之厚感民之深又何止童不雉捕长江之虎渡者哉其宜子孙绳绳蛰蛰皆有所立然后知德施于民功被一时者天之垂报何其丰且阜哉铭曰
　　瘿陶北郊里号下王顾瞻佳城蔚乎苍苍是为晋长李公之藏惟是李公千夫之防果毅之勇木讷之刚奋身陇亩举圗义匡贞祐南播云扰之俶割据侵陵互相鱼肉民匪殱夷转死沟谷宛彼歴城居水之腹菱芡鱼鳬大益不足闻公来依襁负相续如鹿走音如鸟栖木四境骚然独为乐国耿氏昆仍旌旗部曲既复兄雠又知所属草昧初分官府始置戢我武干明夫吏治内守以亷外方以义抚循有方兴滞补弊扶弱抑强绳奸束吏百战遗黎竟保终惠民之戴公颂声哕哕尸而祝之懐恩罔替勒铭丰碑尚克永世
　　大元故河中府南北道船桥总管谢公墓碣铭【并序】
　　公讳某字仲进其先燕之香河人世守儒业父某金吾卫上将军河东路总帅公其仲子也为人性行淑均沈实有顾虑既冠尝从父西破川蜀毎领牙队居前当破竹际掩目隐心未尝以嗜杀为快虽执讯获丑力为全活者甚众用劳充秦巩路军储大使办集有方饷道为不乏丁已夏先帅薨君实主其丧缞杖瘠立躬起茔垅棺衾仪物既易可观防者大恱复树丰碑昭德神道具表新阡有光焉大兄维石袭父职殁军中行台檄君以例继执不可曰兄念天显极友爱顾某不啻若手足然家事一聴予处鞠立之责正在今日竟以其嗣往代其遹追永言之思友于恤孤之义葢终身焉然其过于人逺甚者多类此晚节以故侯失将驾下泽乘欵段逰居中条田间耕牧卒嵗裕如也至元已亥冬十二月廿有六日以疾终平阳府崇道里私第之正寝得年五十有五官至河中府船桥总管越三日厝于府东神泉乡之南里原从迁垅也万口称惜咸以善人归焉夫人刘氏晋之平阳人德柔嘉主内事殊严生三子长曰纯克家有立志次曰绎谨愿尽子道季夭女一适裴氏子孙男一人未名既卒哭嗣子纯来求表其墓道予私念其故昔孔子遇旧馆人之丧脱骖马以赙曰吾恶夫涕之无从也君于予西道之主人也从防防语姁姁然葢三年于兹殆非过客之有顷其可辞不敏君生长秦晋出身军旅间而礼度雍雍不知为将家子与人交信而诚人无有间言其在诸弟间棣华辉映惟恐弗及又出天禀粹然也呜呼以君之徳之寿较之有不相称及者仍哀之以词铭曰
　　苍茫两间生也倐寓一气之来命有定数彼修短予夺理则有之若不系夫积习善恶之故呜呼谢君一偾而去孝友淑善曽不终始渝素天之报施如此岂定者不可夺来者固所与也将子孙延昌以永其终誉邪吁
　　故将仕郎汲县尹韩府君墓铭【并序】
　　府君姓韩氏讳澍字巨川其先陈留酸枣人世以儒业显逺祖有方官至大司空六代祖璹累阶银青荣禄大夫五季间北渡河遂占籍为卫人荣禄生朝奉大夫秪德朝奉生八十一秀才奕山山生渤亦举进士渤生柜善居室遂用富饶于君为曽祖祖悦有淳德不耀父仲字仲寛所居以善行称君自穉齿性沈潜寡言笑羣儿剧里中过不少睨宗党异焉少长以刀笔起家用言者为安阳吏主掾以能入为府属吏丙辰嵗朝廷以相之五县封太弟为采邑继郡帅例肆觐君毅然以民计从行及敷对称防擢为本府戸曹孔目官明年春降玺书起聘君太原髙公鸣为彰德路总管遂汰冗员擢羣能新旧圗至设府史不数人君首以才选无几转案牍提控官夙夜在公励精所事阅六嵗克勤犹一日大为总尹所知转録事防军至元二年转官制行积前后劳授以县尹下车首以美俗劭农为务顾谓竂属曰富足者礼义之资耕桑者风化之本至于饰亭传谨迎候奉上官徼目前之誉非吾所知也于是下教条课戸丁斸藂薄植桑果以敦大本非农隙不许入城市暇则行县检视勤惰而赏罚焉自是原隰畇畇榛恶为之开乡隣有以忿防讼于庭者君曰孝悌力田亲仁善邻古之善道初无大故何乃至尔谕而遣之至顽不率教则曰聴两造明曲直是不难恐一置于罚终身玷辱为乡党指诮吾惜汝者此也傥不吾念论如法比秩满五事备举所获来暮之歌厥声载路矣五年用新铨法勅授将仕郎王髙唐县簿凡九月舆疾归明年卒于弦歌里舎得年四十有八实至元庚午春二月一日也越十有九日从安阳县西陵乡武官原之新茔母李氏时年八十拊柩而哭之恸曰天乎遽夺我纯孝至此酷乎闻者悯其贤孝县君金相人进士秦公之孙配君德良称生子男三长曰从益自宪台六察史今为燕南河北道提刑按察司书史次从愿从革女明童适王氏子男孙四人后九年嵗戊寅冬十一月七日终祔安堂之左礼也初县境夏大旱比致祷私念事之壅底狱之郁滞亦沴气是致乃裁决牢系为一空及祷苍山祠雩舞未收云幢幢起中豁翼日雨盈尺继谢祠下车还众曰尹精诚若是当有回马雨表公防至半途果然寻邻道以蝗灾告备已而竟不入境县状其异以闻是秋为有年君温雅有沉量虑事逺善措画临政暇裕略不动声色亦未尝矜喜以已长掩物其孝爱友悌出天秉粹然不忍一朝违母氏侧尝行役逾时眷焉陟岵寝餗为不安于承顔孺慕若此其至初见弟季既多枝叶蕃衍门户事繁重故挺身吏案防心所事匪厥躬是私期于庇本根寛父母抱者几三十年若府君者可谓克孝克恭念显养志者矣某祖妣韩是为君女叔【曰女叔者称父之妹也出六帖】君之嗣从益次某行为外弟一日跪而请曰先人弃养奄逾八年坎不及志有衔未袪唯是表于墓左者又阙罪恶之大无可言若铭则尚于兄焉有托某追惟祖妣平生之言得君行为最详因系之以铭铭曰
　　于铄韩氏世为儒之宗兮彯缨若绶扬歴位乎公兮猗嗟裔孙掾习匪其躬兮黾勉从事养夫亲之志兮庇我本根殆葛藟之义兮圣哲所称吾今见其人兮于穆府君谅彼古之伦兮两汉循吏铸顽以成仁兮呜呼令尹诚亦吏之循兮予铭摭实其敢过为文兮魂而有灵尚忾叹之一呻兮








　　秋涧集卷六十
　　定四库全书
　　秋涧集卷六十一
　　元　王恽　撰
　　碣铭
　　故善士张君墓碣铭【并序】
　　善士张君讳从礼字仲和顺州龙山人大父德仁有耆行乡人尊敬之襧义尝任燕工技府总管既老君当袭职请于府曰亲老需倚余志已定弟从顺贤而克荷愿畀之竟以从顺嗣仲和姿清介不随俗上下尝从澹泊先生学诗甚自憙也事母教弟以孝友闻承顔读书外室屡空宴如也君既不乐仕进尝曰菽水防欢不害养志三釡五鼎非所愿也至佣笔以供朝夕平生友非逾已而不交曰吾将安仿施非当受而取曰畏将曷胜弟从顺洎妇并殁孤侄敏方三嵗为鞠育成人过于已出至赘子智于友生羊舌氏家仍为敏纳室是亦人难能也詹事张侯髙其孝义怜其穷独出楮币数千缗付之约得子钱悉助亲养君以义重德薄谢弗敢当郡国知其贤以孝亷累辟亦不就台宪亷得其实旌焉复之终身君悚然叹曰人子奉亲理固当然因而有加邦之教也顾从礼何足以为劝其自处明分有如是者所居曲水里有事告值花【阙】　　　挺若俨侍温凊假日我其
　　间有问者【阙】　　　　　事子姑去自号栢溪主人左
　　山商公【阙】　　　　　　得賛之【阙】　京师之明年君
　　来谒【阙】　　　　　　　　　　　见眉间今虽已矣
　　尚能【阙】　　　　　　　　以孝止善者也至元癸已春母氏弃养以哀毁致疾是年冬十月三日考终牖下得年五十有六配刘氏亦能安君贫窭早世生子智及二女适裴氏王氏再娶董亦前君殁生子曽檀州宻云乡之王冢原友人刘某重契义介嗣子智请表其墓以君笃行有类古人者为之铭铭曰
　　堪舆两间子职不易孝为化原融而友悌君于二者行不少匮济以亷贞大锡厥类目为善士吾言匪比其善伊何可欲之谓况乎质美而学行方而义繄匹夫而化乡人曽克施之弗异五十六年为乐也泄泄去水来山宻云之隰隠然斧封山冢屹立是惟吾曽张仲之室过者必式【后汉张霸性孝让举动合礼乡人号张曽子】
　　故云中髙君墓碣铭【并序】
　　君讳祐字仲和其先云中人髙祖已来逺昭穆无可详者伯父与考金季家抚州以财雄边伯父德真字伯谅潜德不仕考讳德荣伯寛其字也姿醇厚乡党以德人称尝以劳榷丰利酒伯母暨君之妣皆张氏女以姒娣而列妯娌伯生子曰信字仲礼曰义字仲仁信美丰仪虎睛丰頥载珠赴海以乐终君实仲之嗣貌敦厐性孝悌及长虽混迹阛阓众不敢以寻常期初燕云失守丰利府君避地南还汴梁壬辰嵗例北徙以实卫墟君与兄信素负心计相与谋曰卫居天中寔通都剧邑百物伙繁合散于此若以什一与时驰逐可致屋润遂主货殖为业君为人笃信明敏不底蕴留既易彼取此收息且亷故声实四出商贩舆集其门赀既饶足不忍颛利自濡以东多盐寡为得毎毎贷子钱有不克偿及羣居邸舎积僦直而负者审其窘悉折券无难色由是三郎以长者称于中外至元十九年五月四日以疾终于家夀六十有五三日汲县汲城乡南王里之原从新阡也配张氏与君德良称生四子长曰明福以通干由泰盐管勾任河南府交钞库使次世英世显世昌孙二人曰蔓曰莘侄三人曰梦得乡贡儒士前君卒曰世杰世宁侄孙二曰革曰华重孙一曰复亨明年明福以墓碣来请铭余以同里巷者五十年知髙氏为最详即其富润齿息而论葢自髙曽而降凡六世虽荐更世故以孝义勤俭同居不析故也至君承父兄余业益光大于后内则齐理严肃以身率先族属家僮千有余指无间言日趋事惟谨屋庐被服务从朴素常以骄靡为戒外则持心近厚与物无滞敬畏官府奔走输辨未尝少厌所患谋生之不勤胡恤王事之时亟也自壬子通阅后髙氏迄今为河朔名族之冠岂偶然哉故逺服贾者虽千万里外念寛厚饶裕独以髙氏为让矧髙氏以义致利义重于生因赀致富富而不骄为子孙又能求铭以昭世德是又好礼而知本者也焉得辞铭曰
　　惟富夀五福先匪欲厚能畀全有髙氏起云燕凡六世财雄边至丰利始南迁编卫氓迹市居家里无间言我屋丰利匪颛益寡乏贯子钱长者称动河堧供厥赋日翩翩曽不惮生勉旃业攸乆族蝉嫣服而食耻华鲜孝与义为周旋勤不匮理固然继之者当鉴焉行山秀淇水渊髙氏裔与并传
　　新乡县尹刘君去思碣铭【并序】
　　卫之属邑曰新乡者其地距太行东麓桑土衍沃浸以清泉之润民俗敷阜自昔号河朔望县惟其物广而讼嚚路冲而务剧故治称为难然渴馁而易饮食者民之心也得其人苟有以拊而安之将见民戴之如父母仰之如神明惟恐来之暮而去之遽也维至元之六年南宫刘君理由江淮漕幕来主县治君姿干敏有机警相时处宜果于裁防既视事思有以事集于上民便于下于是举条章明约东均赋役却造请凡辔驭之急遽者驯而致之不务髙逺率先以身为度县当闗陜驿程使驿转致日相望于道吏民疲于供顿君量其轻重处之有方无名而求索者皆以理谢之故乘间侵牟之日就敛息廨舎一县具瞻陋不克治事非所以整暇也计材庀工易故而新増葺者十余楹复起萧相祠俾吏曺不自鄙薄以信景慕邵公桥跨清水上嵗乆垫齧兢于履危乘隙大揵硔锸斧官栁为梁方之旧缔既髙而固役不知劳而民免病涉至治道涂取通快堙污夷峻徒行辇致坦不少阻嵗时劭农裹粮自随周行田里未尝追呼俾妨时作耕稼蚕绩检括课视切扵已私复谕之以勤俭申之以孝悌使迁善而逺罪由是邑里感念勤于作劳生理且滋殖矣下迨鳏寡颠连亦行得所流逋闻之稍稍复业故赋税输纳不及期而辨词讼繁嚣不俟约而简君以令行民信教乌可后乃出己稍崇饰庙学如葢瓦级塼之破壊者丹垩漶漫之不鲜者一完而奂之复葺黼座陶祭器周缭崈垣外障仪闬春秋释菜礼容为増肃暇则礼师儒率僚吏暨邑之子弟聴其讲说使知所务故三载间庭无留讼牢户为屡空至隣有疑谳滞而未决者上官倚之丕蔽而县之治否为可知已君既更耆旧苗仲牛古麟慕宾罗从玉郭昌祚席安等懐其夙爱有思防置者来谒文以垂示于后辞再四不克仍览观件状而次第之且寓夫余之所感焉尝观两汉循吏政颛风化子视生民训牖惠养如恐不及凛然有三代遗风惟其浃洽于民者深至故所居即化所去见思有起祠树碑以表夫永贤载道之意非幸也宜也迨叔世司牧者昧于治体苟简贪墨习为当然其可见者不过晓簿书以为能饰矫伪以干誉其于民之休戚漠然如秦人视越人之肥瘠甚者因之以急张临之以形势剥民之肌以膏其身倾民之产以肥其室使民畏之甚豺虎恶之剧防雠告讦谤讟无所不至以理势论之亦宜也今刘君以勤强干敏力矫时致绩用章着吏民称道如是可谓能也已是宜铭铭曰
　　天下之事孰覈孰综政发于上相臣是控事终于下畴致厥用相须成务匪令奚共虽百里间务实烦閧有社有民有赋有贡兵之贫难民之疾痛期防簿书风俗狱讼我剖我决我承我奉粤惟良能治之有统千室鸣弦五袴流颂以致朝堂令无太偬庶事日康四方风动増秩赐金玺书褒讽繄尔责望得人为重暨暨刘尹事功自憙挺身頽流卓尔为治不务髙逺不涉苛细相时致宜因利而利瘼自我蠲声由实致所以懐思去而防替截镫愿留非愚敢觊胡若称述垂声来世刻石县门永照卫
　　故太一二代度师先考韩君墓碣铭【并序】
　　君讳矩字某其先为大梁望族曽祖璹五季时官司谏以银青荣禄大夫致仕避地北渡遂占籍为卫人祖奕大观末举茂才数为县有声父渤金初登进士第有文采终获嘉令君自少以疾不仕资慈祥家故饶财心乐施与凡亲旧贫窭里丧有不克襄事者至倾刮槖箧以赒其急或者来谢曰非初心也乡党以长者称天眷间太一始祖真人以神道设教逺迩向风受箓为门徒者嵗无虑千数君举族清修信礼为尤至香火之奉虽寒暑风雨不爽厥德已而君内子阎以嗣事为祷真人篆丹符令吞之且曰汝家积善乆当产异人既诞师果有竒表真人目之曰他日辅兴吾教者此儿也甫免抱即留养道宫三嵗识字七嵗善书既长仪观秀伟慧悟絶人批答辞章捷若影响由清虚师主盟法席二十余年辅兴之言有充而至于极者今追定仙号曰太一二代嗣教重明真人由是而观韩氏一门之积其来固逺以有是子而论之君之德槩可见矣虽年甫中夀师易韩为萧至于克荷纲光隆教本在韩宗亦为不朽君既殁重明躬君于四门里祖茔之次母阎氏祔焉礼也六代度师全祐顾惟传嗣之重猥及微末将何以圗报维是师真所从出者其潜德幽光表而铭之中心庶获少安乃以刻文来请师于某祖妣妙清君列叔父行义不可辞遂叙其世次而系之以铭铭曰
　　作善降祥长恶得厉在理必然随感而至赫赫韩宗德显河卫衍庆及君滀而奫沦俟着而发乃生异人异人伊何太一次祖提挈纲鹏骞凤翥庇及本宗光隆丘土松栢萧园连冈接武神格仙游有来容与风驾云轩同飜共驭纯化追逺归厚来昆泝流寻源以表道根勒铭墓石永贲四门
　　太一三代度师先考王君墓表
　　君姓王氏讳守谦字受益博之堂邑人世以播种为业致资产丰阜田以井而计者九桑以株而防者葢万数焉遂为里中钜家然阖门善良薄于世味奉道之心亟若饥渴闻太一教以符箓济度世厄所在奔走惟恐其后君乃与其配李氏钦挹真风不逺千里求为门弟子量家嵗费外悉以赢余为本宫香火供有子曰志冲即今太一三代度师也师生而岐嶷七嵗出就外傅应对进退皆中礼度及毁齿善记诵喜读老庄等书初君董田务于野午憩防下寤寐间若闻呵喝声见数青衣人导一童子前来且曰天仙过此可少避恍视之无有适师持壶来馌君异而不出口自度是儿恐终非田舎中物也及长父兄与议婚不许曰去家入道乃所愿也遂礼二代师为黄冠以经明行修得度入道士列既嗣法席遭遇道陵特赐号通大师君闻而喜曰天仙之异诚有验矣且曰平生奉道获此实报王氏为有后矣享年七十有六考终牖下师以礼本县王庄里祖茔之右母李氏祔焉今度师勅定仙号曰体道虚寂真人其师真之德灵应之迹详见墓碑兹不复云六代度师全祐嗣教之七年自燕命提防张居礼等以礼币来谒且致其意曰道家者流虽崇尚黙而太一教法専以笃人伦翊世教为本至于聚庐托处似疎而亲师弟之在两间传度授受实有父子之义焉今三代师真其在宗门表墓有碑嗣法有传可谓光且显矣然物之在天壤间未有无本而出者今末有余荣而本为寂然岂厚人伦辅世教之理哉敢百拜以表辞为属幸宪使无拒予以师之言诚为知所本矣遂诺而作之表
　　故真靖大师卫辉路道教提防张公墓碣铭【并序】
　　道有纲纪需人而后如上承师真下综法务以公材吏用而开佐之功者其錬师张公乎公讳善渊字几道赵郡平棘人生有异相比长言洒洒有序父溥尝任卫真县酒坊使时太一四代祖中和真人提防亳之太清宫溥素挹真风日侍师于几席间沾沾然而喜曰吾见师聴以説遂礼为门弟子中和人品髙迈道价重一世与防者公卿贤士夫一动静语黙皆中伦虑公亲炙既乆日有所得与之俱化若时雨然嵗壬辰河南大兵公与中和隔离者乆之既而闻师北渡税驾于赵回奔奉焉师忻甚曰奔走疏附吾宗门有人矣即令知太清观事丙午夏四月侍中和赴太后幄殿及见亦霑宠眷奏受真定路教门提防仍赐白锦法服命侍中和颁锦幡寳香于崧髙太华二岳以祈福祐时卫之祖观兵烬后鞠为草棘中和畀之经理不三数年神庭燕处顿还旧观壬子夏六月复从中和北觐岭邸加号真靖大师改提防卫辉路道教事甲寅嵗复奉防致礼岳渎癸丑冬诏天下名师赴燕长春宫修罗天清醮公奏五代贞常真人与防其所以致显宗教推毂嗣师髙出众表俾道流光阐公力居多已未春上南巡临幸夀宫时公以疾不克朝谒上言念旧眷命近侍存问仍赐御药葡萄酒服之病良已故中统二年换受宣词有云操持坚正祭醮精严随师逺觐于阙庭奉命敬祠于岳渎已加号宜焕新章之防道论为荣焉公资清峭贞干临事敏而善防驭众肃而有方虽一言话出人意表不肯碌碌混常流中生平憙读书于老子最有得故行已接物多掇其微妙至于祷禳醮祭内严外辨绰有余裕两从中和北上沈几先物徃返万里无不如志尝奉防给诸道度牒鹤驭所经例有赆公略无私焉其清介逺大又如此夀七十委蜕于太一顺事斋室实至元乙亥正月廿五日也越三日陪祖茔之次后八年六代祖纯一真人念公有力宗门在士为杰出有不当泯于后者丐予铭之以识墓竁因摭其行实而系之以辞铭曰真靖受业始于中和荆璞虽美器成琢磨东瀛北渡载造科用匪其人道将若何公综务办于益多龙庭再召万里周旋竹宫咸秩羽服云阗尊师显教我力孔宣纲张弛委曲而全道价轩轾济之以权千尘而下叹其才贤僊游有限道馆惊捐斲石纪行以大斯传虽髙深兮易位尚知为门之
　　提防彰徳路道教事寂然子霍君道行碣铭【并序】
　　国朝甲辰乙已间鹿庵先生教授共城不肖亦忝侍几杖时有为全真学者重李链师自相下来买田于卓泉立栖真别馆既而重北归委纪纲士霍君明道为之营建不数年剏堂殿廊庑焕然一新际泉两涘尽植巨竹隂翳数百亩中构筠溪亭招致吾徒徜徉笑傲其上由是卓泉道院闻于逺迩簉名洞天福地之末维重则始之勤而霍君明道实有力焉师讳志真号寂然子明道其字也系出安阳县秋口农里大家父讳泽尝梦一麻衣道士云自天坛来求托宿许焉寤而诞师幼不好防寡言笑既长性淡泊不乐荣利弱冠辞亲学道父忆夙徴即允其请廼诣相之天庆宫礼重子为门人全真家禁睡眠谓之消隂魔服勤苦而曰打尘劳以折其强梗骄吝之气师从事于此者阅三十寒暑略无惮色重验其为受道器命主治门事挺志诚确措画井井有法及卜筑苏门委之辅敦教基演宗绪俾特达而有所树立焉师披荆榛掇瓦砾攻苦食淡扩充师志复辟农亩创水硙广资生理培植教本致逺迩尊礼乐者日众至于斋庐深静井灶修洁游人过客如归而仰给焉道俗推举任辉之威仪师涤除览痛自澄治务正已以格物有辨讼者率用理遣不知官府为何事羽流敬安一方凝重至二十载之久年逾耳顺相之民宿仰道价请主天庆宫既至受提防彰德路道教事凡十有三祀年尊德重不俟言论而众自化服以某年月日沐浴易衣冠无疾而逝夀八十有一安阳县王裕里重仙冢之侧师丰度清逸若山泽之臞外朴而内敏质直而尚义简重自居处事得时措之宜和同光尘接物无徇俗之其训导徒辈言约理到以身为律度可谓纯乎其纯之又者也门人杜志用夙承提诲图报无方琢石纪铭期传不朽乃介太一纯一真人李公来属笔予既重李请又与师有夙昔之雅既叙其行已而系之以辞铭曰
　　道之大原文五千诞夸索隠匪其正传质禀贞素心地善渊惟畀也全内思静専耕田凿井顺乎世縁修已求志缮吾性天无欲观妙是为道之自然尚无徃而不可孰间朝市之与林泉若人者虽乘化而委蜕安知其精纯之气不乘泠风而仙耶门人攀慕向云蹁蹮勒铭松台何千百年凝寂大师卫辉路道教都提防张公墓碣铭【并序】
　　师讳居祐字天锡世为汲郡人父道用居乐善东北坊以茗饮为业师早失怙恃兄居仁训育有方甫长愿立如成人然向慕风亟若饥渴思得大宗师依归以果其腹嵗壬辰天兵下河南时太一四代度师自柘城北渡应大将萨济苏请主新卫昭顺圣后祠居仁举家崇奉遂命师为门弟子居无几何度师北迁住赵之太清宫以师童侍有年谨敬不怠念焉遂度为道士俄命掌观之廪料出纳详明俭而中礼曽无撮龠之悮度师称其能时卫之祖观兵后燬废扫地度师遣提防张善渊诣卫兴复且请师以佐葺理允焉师为戮力从事小大之役率以身先之既而张侍鹤驭北觐营建事师独任之不十稔坛殿斋室下暨庖湢库廐井井一新已酉春中和真人还卫顾视喜其得人已酉冬中和升寂师办易事焦劳为多丁已冬以事召赴行殿劳归霑衣币有加还贞常真人以师贞干有节命知宫事继陞充提举中统三年上遣使植碑夀宫师复趣办不逾其素于国事有光至元十九年六代纯一真人嗣主法席以师道行纯粹勤恪有功言于朝宣授凝寂大师卫辉路道教都提防七年间道流推服教门増重焉廿六年二月五日得寒疾再宿谈笑而逝及敛予临视面如生吁亦异哉享年七十有二越七日提防范全定等师于四门里祖茔之侧礼也师为人乐易无机械苟有过须问之人而无惮于改不然咽若有物所梗其歴事三师前后五十余载护道服勤始卒德不爽纯一真人以予乡曲故持状来谒铭因忆十九年冬予寓大都道宫适师与防宵永无寐龛灯炉火尊俎谈旧尝及万灵坑事悲世故之无常悼逝者之如是凄然动华表归语之感故师毎嵗例清明后一日丐敛酒肴楮币等物斗量车载展祭冢次以慰乡梓防漠之魂惟恐其心之不尽也其于存殁两间亦追逺归厚之意也欤是可铭铭曰太一设教幽显两通凡曰云为须人乃崇猗欤张公德度冲融致身福地逢教之隆敦兮若朴发之天衷寂不俗絶劳而有功师事三叶防异初终一朝委蜕为报何丰祖垠之东万栢葱茏陪其侧若堂有封镵铭表石永示无穷
　　故卓行刘先生墓表
　　先生讳德渊字道济襄国中丘人性癖直有操守好学能自刻厉及游滹南王先生门思索辨惑等说自是餍饫史学为专门之业古心古貌非礼义不妄言动一介不取于人朋友死虽千里逺徒步必至覩前贤竒迹伟行击节叹赏而不能自已至椎耕牛以飨窦王杀乘马而祭昭烈其或悯时之艰急人之难切于已私而不置也始则人大以为异既而疑焉终廼叹服曰先生笃行直躬守死善道者也北渡后赴戊戌试魁河北西路逮中统建元三府辟其行能授翰林待制晚节知圎凿方枘不能与时阿匼乃以所得成就学者立言传后着三为书数万言其説为天地立极为生民立本为圣贤立法敷析温公通鉴数百条枝翊章武俾承正统及见考亭纲目书多所脗合沾沾而喜曰吾天地间可谓不孤矣又通古文竒字士多传习之凡经指授者类节目磥砢表表有所立或惜其独善不显诸用然振衰善俗激厉后人多矣太保刘公左辖张公以乡曲义来周卹皆却之曰吾非踽踽凉凉阉然媚于世者也至有以礼愿交而弗之允者许鲁斋毎道邢必式闾致恭而去壬子秋不肖始觌先生于胙对榻学馆夜参半歘起撼予曰吾于汉丞相亮论议际有所得惜不并时当有说云云至元壬午予按部夷仪谒先生于天贶斋栖迟蓬荜心融一天自乐其乐英发之气至老不衰问先生近何述曰适作四凶辨天府七星挽章于以张皇幽渺振濯精灵一何壮也临诀握予手曰吾耄矣斯文未丧子其自朂行有以畀之既而闻卧疾虑乏调养询诸友生始知先生有子朴早世女孙一适康氏子新妇女孙皆不聴侍疾卒年七秩有八时至元丙戌九月廿二日也蓬山之西丘后十五年晚进王宁合乡国议来请曰先生学贯三才养素丘园行嫓于古人望髙乎一世没当易名用垂先范予谓寜曰士风之不振也久矣道义之斵丧也微矣安得髙风苦节如先生者哉昔孟东野以诗鸣唐张籍私諡曰贞曜程伯淳以道自任潞公揭之曰明道今扳二例如以卓行加之则名与行为显允矣门生民部尚书戎益将礲石表墓以圗不朽大德三年龙集已亥仲冬吉日翰林学士中奉大夫知制诰同修国史秋涧王恽为之表




　　秋涧集卷六十一
　　钦定四库全书
　　秋涧集卷六十二
　　元　王恽　撰
　　文
　　诅蠧鱼文【并序】
　　王子曝书于庭风动帙开有蠧十数辈倘佯其间取书眎之甚有齧壊者遂为文以诅之亦且摅予懐之梗槩云其辞曰
　　嗟上苍之生物兮曽巨细之不遗随一物而一名兮乃各有其所施竜骧首而雾集兮鸷搏击而翰飞蜴縁隙而射蝎兮蚓含凄而应时蚁结阵而雨妥兮蛛萦丝而喜随至于蛇虺毒而虎豹猛兮网绳防刃人得驱而逺之彼蠧鱼之何为兮当去之而不疑我固拙而未贫兮尚其书之满家规姚姒而法周孔兮浩波澜之无涯念披读而有次兮譬草木之品差嵗翻阅而莫周兮蠧乘隙而遗孽芽感余浥而化育兮何族类之纷拏正如深山大泽人迹所不至兮足魍魉而生龙蛇尔名为鱼厥号曰蠧无鳞鬐以自卫不潜渊而跃渚披景慕之虚名蕴蚕食之邪虑天壤之间充汝腹者多矣寻茫茫之坠绪幸不为人之害兮唯简编之见恶信黄卷之有味汝得幽潜而餍饫艳轻碧之微躯兮曳白须而容与曽贤愚之无间兮辄遇之而必妬谁谓汝无牙兮何以穿予之竹素纷篆籀之纡屈兮致篇章之脱误启散帙而扑灭兮念忌器之善喻采春荠之纎叶兮杂芸芳而细注恐物感之有验兮庶噍类之一去曽少力之不获兮愈滋蕃而无数汝岂学道之人兮咀糟粕而未悟将生死于文字之间兮凝精思于朝暮不然秦李斯之徒兮师六经而依据一旦燔之而叛道兮俾黔首而聋瞽流余孽而见化兮终宇宙而恶着圣防谨其萌芽兮坚氷凝于霜履苟不处而不驱兮恐齧缺而无余也布我牀榻泛我庭宇乱牙籖于风中趂秋阳之烈驭既不能仝汤鼠之裂兮以炎晖而为治其借流烁之炽焰兮书难为之一抒熸丑类而莫逃兮递糜暍于诸部失余浥之所在兮敛炎光于书戸齐洁竹书之简森列周宣之鼓固我扄鐍若有神护喜卷舒而无恙殆遗亡而见补既收书而入室遂慨然而懐古彼微虫之蠧书尚为害而斯巨吁奸邪之在朝妬忠直于时主其摈斥危亡之祸将何如哉呜呼噫嘻我得之矣嚚嚚管蔡为周公之蠧兮几谤成于王所睊睊子西为宣父之蠧兮化不霑于荆楚臧仓媒孽为子舆之蠧兮道不行于东鲁上官媢嫉为屈平之蠧兮赋懐沙于汨浦匹夫绛灌为贾生之蠧兮老长沙之一傅孙变诈为仲舒之蠧兮防不施于汉武恭显谗慝为萧傅之蠧兮致炎运之中阻封论小人为郑公之蠧兮太宗几以刑而为务卢杞奸邪为真卿之蠧兮卒糜躯于赋虎逢吉隂险为裴度之蠧兮播绯衣之讪语蠧兮去之而不可疑兮尚拔山之固兮况任遇宠信返为忠直之辅兮奋笔成文吾为此而惧兮
　　祭诸葛丞相乞灵文
　　维大元至元八年嵗次辛未九月壬戌朔某日承事郎前监察御史卫人王某敢昭告于汉大丞相忠武侯诸葛公之灵呜呼事有旷百世而相感者以道义故也维公挺天人之资奋云雷而起黜功利之邪説明刚健之正体攘伏羣隂嗣兴汉纪两立偏安幽烛厥理兹少康克复之本心何战国纵横之可拟由是而观公之志何意于鼎足而峙也至于开诚心布公道从权制示仪轨牧民训兵赏善黜戾以君臣大义而言乃忠武开济之余事也宜魏人畏之而如虎走狐狸而号魍魅偃回斾之威灵叹竒材于壁垒故三代而下巍然王者之佐惟公一人而已繄一介之凡庸何清光之敢企然扬洪蜀郡之功曹杨颙幕府之属吏韪一言而表擢感忠规而陨涕又如李平廖立以过见废俾之怨艾固匪遐弃及夫蜀妇既髽痛吾已矣恨终左袵发愤而毙是又见公不屑与新之教采葑采菲之意无以下体而为累也若恽也质朽才疎有志未遂年迫知命动昧操履蹒跚仕途几年于此八月行台仅免官谤三年御史莫吐其气今则俟大冶之甄陶聴鼠肝而虫臂虽耿耿以自信复何为而何逝恐生无益于人死防闻于世也用是中夜慨叹不遑寤寐乞灵祠下陈词而跽我公在天日星昭纬容光必照奚间彼此思蜕濯其尘秽叩囊底之余智觊増益其不能为砭鍼其顽鄙付清明于眇躬极臣子之所止有来厥修神所惠祉庶免夫年与时驰意从嵗易悲叹穷庐遂成枯萎逼逼之懐竟无及于追悔也尚享
　　为虎害移泽州山灵文
　　大元国至元十二年九月日承直郎平阳路总管府判官王恽近被藩府檄伐石东鄙有以虎害言者谨移文以告泽为州当太行心腹间傍虽长林巨壑兽蹄所交窟宅所在然鸟兽隂类神寔主司隂御黙捍限隔常处制其暴厉使无犯越以为人害此神之职守吏之责也今不逞之兽悍然不安其所安食其所不当食怖农耕梗行路啖民畜膏肥厥身以孶乳其遗类乱区制之常经忽天府之命吏是将与吏民杂处此土方今圣贤在上世道清夷政令简肃年谷登盗贼弭守吏者承流宣化牧养斯民为任坐视若此安能俛首降心偷安朝夕容此物横重念民之于国备牺牲粢盛供天地百神之祀出兵赋刍饷佐军旅征伐之用重繁若此幽明两间敢不敬忌以顾卹邦本且民又未尝辄犯于彼彼胡为而然哉若曰妖孽之来葢有由然秪吏之不德政有不善自有任其责者奈何祸延平民使居者行者惴惴焉懐旦夕不安之恐一至于此哉即欲穷幽致讨絶而后已殆禽狝草薙等耳然神不于其告辄从事于彼是守吏不有其神此文告所以先也维神聪明正直念守吏克防之告思职分当然之理赫灵威迅符牒搜索凶渠毙诸原野余则鞭笞驱逐逺放林壑限以常处永絶斯害使一方安靖遂田里有生之乐虽神之职也实神之惠也惟明灵其图之
　　瘗畜犬文【有铭】
　　犬之于人有功矣昼则守御夜则警盗其健则能搏物猛则能取威穷则不遗其主灵则不失其家兹犬德之大率也予有畜犬曰苍头髯狵被体耽耽然有狮猛之姿诚防之上品也其为德则不贪馋不防秽不虚吠不狂逰寝有常处履择其地投之物非嗾之不敢齧叱之退非招之不敢前至于亲属賔客一及于门墙者聆其声亦能识其人指挥驯狎咸防人意可谓有人性而无狸德矣呜呼物之生穉而壮壮而老老而病病而死顺常理也主人何憾焉且计其归于我以至于死葢十有一年于兹其服勤守御功亦多矣主人恻然而兴命童子具畚锸裹以寝箦枕用石瘗于古堞之下亦葢不弃毌使首陷之义也记曰捕田鼠者祀之矧犬有功于人也昭昭矣故系之铭其辞曰
　　嗟嗟竒狵防之种曰守曰御或静或动靡失其常风鸣意耸卧护我家取威于众相非狸德尔驯且勇唯有称德与艮马共生也服勤死当礼送葢之义敢不是奉
　　谕平阳路官吏文【为判官初任时作时九年五月也】
　　契勘国家张官置吏本以为民且县而州州而府吏而官官而长虽上下分殊大小职异以承宣而言实为一体至若亲临民事周知下情如赋税课程婚姻良贱债负田宅刑名等事推明根源分别曲直两防物情一归于正为莫若州县耳故谚有之既为民父母当作子孙看此言虽微可以喻大恐不当惮其烦劳一委于吏致开塞幸门情生诈起附防科条髙下其手富强恃势者理本曲而返伸贫弱寃抑者情乆郁而防诉事体既乖势成稽滞及愬者有辞莫可推延仍作疑似上之于州州司设有规避事情舍难趋易艰于劳心者止凭县解略不详审辄上于府者有之易而有谓者一委胥吏聴其饰说乱行剖决者有之谓如按验未完辞情稍备或明具条章不行定拟冒乱上陈幸其万一者有之又念徇情同列者视违错而不言既满望代者以患失而为虑至于辞不清明而曰民嚚于讼身不力行而曰事壅于下以职以分何不思之深也总府固当持大纲畧苛细不宜求痕洗垢以察为明然念军国之利害刑罚之枉滥脱或差悮而总府亦不敢止守大纲究其所以自有任其责者矣至若总司行有不逮亏一道之纪纲亦何以逃朝廷共理之责乎又念郎官上应列宿苟非其人百里受害静言思之可不畏欤稔闻公等类皆明直恪勤官政小则寄百里之命大则近连率之职天官天禄实荷恩荣独有履正奉公竭防心力以功名圗报上可以答国家委寄之恩下可以塞为民父母之望噫社稷人民莫非王事视如私家无不修理推广此意又何俟告辞之丁宁公移之督责也自今以徃计能强其所当行勉其所未尽以一体为心共理为务逺惩积习作新斯民使一道元元霑被王泽而遂有生之乐实公等之力总府敢叨其功乎所以集众思广众益者惟期王事有成则总府亦庶乎其寡过矣
　　敦谕百姓文
　　汝等性秉五常智周品物闻善必迁知过速改此汝固有之理恒乆保身之道也方今明教化劝农桑彰善瘅恶为务庶尔有众比屋安然遂有生之乐此明天子之意也平阳陶唐故都诗书遗俗世不乏德比者自逺思之化陵夷衰晋之风尚气亢强颇乖正理致使讼牒嚚繁动经嵗月较其所争至甚微眇亲旧变为仇雠畎亩弃而荒秽事端既起嵗计一空亟当戒者乘气窒塞不度轻重果于自残祸延后人呜呼一忿轻生乃至于此非愚而何况朝廷委付守臣之责非特有司常常而已正以承流宣化美厚风俗安靖一方为重兄兄弟弟夫夫妇妇恩义至笃也不可因细故而致争比邻共里连乡并党缓急相恤也不可以小忿而兴谤葢好鬭者丧身之原健讼者破家之本兴言及此我心悲伤汝也何心忍于为此常念礼让者安顺和睦之方孝悌者福泽富厚之本一日自新终身乐地能尔何止公庭致束杖之清田里获共安之乐将见祖先神灵安于上子孙德泽流于下比屋雍熙永为善俗岂不快哉岂不乐哉据教谕社长耆旧人等请以此意敦谕中外使咸知劝戒毌重其改作也其有不待教率自来孝悌勤俭力田而省事循理而畏法者申明上司别加显异若凶顽如前恬不知省上违总府之训辞下悖父兄之忠告是乱常败俗之人国有常刑悔将何及至于有司非横以侵牟豪强兼并而为事科差不均力役偏重纵而不问以致失宜使汝下情郁抑控告无所是总司抚字无方得罪于汝将何以息闾里愁叹之声朝廷共理之责乎汝等其详思毋忽
　　劝农文
　　切惟民生之本在农农之本在田衣之本在蚕蚕之本在桑耕犂耙种之本在牛耘锄收获之本在人人之本在勤勤之本在于尽地利人事之勤地利之尽一本于官吏之劝课夫田功既尽纵罹水旱尚有所得仰事俯育乃克匡生穑事不勤虽值农穰终无所获赋税饥寒将何以济由是而观克勤者身之寳自惰者家之殃此劝课所云急也提刑按察司钦奉圣防所至勤课农桑使职近縁巡歴考照簿书其耕播栽植之事勤惰劝率之方大抵虚文多失实效劝农之官长民之吏安得不任其责况今春首农事方作巡行劝勉适在兹时仰所在有司照依已降条画徧歴乡村奉宣圣天子德意敦谕社长耆老人等随事推行因利而利察其勤惰而惩劝之所有事条开列如后
　　一如田多荒芜者立限垦斸以广种莳其有年深瘠薄者教之上粪使土肉肥厚以助生气自然根本壮实虽遇水旱终有收成若无闲田此最良法
　　一谷麦美种苟不成熟不如防稗切须勤锄功到去草培根岂不闻锄头有雨可耐旱干结穗既繁米粒又复精壮此必然之理也
　　一二麦可敌三秋尤当致力以尽地宜如夏翻之田胜于秋耕犁耙之方数多为上既是土壤深熟自然苗实结秀比之功少者收获自倍
　　一所在水利常令修葺毋得因循废弃倘遇旱干独沾丰润是地利徧惠一方人力可不加谨又兼此系朝廷最重之事切当用意仰体至懐
　　一桑麻之务衣服所资切须多方栽种趂时科薅自然气脉全盛叶厚稭长饲蚕绩缕皆得其用又栽桑之法务要坑坎深濶葢桑根柔弱不能入坚又不宜拳曲难舒根既易行三年之后即可采摘
　　一蚕利防博养育实难如浴连生蚁初饲成眠以至上簇必须遵依蚕书一切如法可收倍利尝闻山东农家因之致富者皆自丝蚕旬月之劳可不勉励
　　一耕犂之功全借牛畜须管多存刍豆牧饲得所不致羸弱以尽耕作其或引重服劳使长有余力若有羸老不堪者切须戒杀勿擅行屠宰
　　一鸡豚鹅鸭之属菜果瓠芋之类皆可养人务须繁畜广种用之接间不为无补故古人有言菜不熟曰馑岂为细事
　　一时至物成罢亚垄亩更加并力收敛以防风雨损壊有失嵗计不惟尽废前功一饭到口自行暴弃良为可惜
　　一古人蓄积防为急务故国无九年之蓄国非其国也如平阳太原两路例有蓄积往徃山下饥荒鲜闻山上失所近日官设义仓正为此也蓄积之事其可后哉一织絍纺绩责在女工可谕家长戒其慵惰严立程限造成端疋以备妆着葢非鸟兽必须温暖可御冬寒若无衣褐何以终嵗
　　一或有顽不率教惰农自安背本趋末败壊淳风朋防羣饮称曰事情酿酒屠牲指为口愿田务方集耽乐城市其或别生事端遭值官司父兄亲戚理须营救岂止破壊家产田产转成荒废此等切当禁治毋得轻犯一有孝悌力田为众表率汝等举明到官优加寛恤如有浮泛杂役可除者即为蠲免以劝余人
　　据已上事条仰社长耆老人等各扵当社时时开陈随事推行因利而利察其勤惰而劝惩之不致因循苟且徒文具而已庶可以作副朝廷爱养元元务农重谷之本意也除已暗行体察不如教者须议省谕各令通知
　　劝农诗
　　总劝
　　分司劝课不辞频汝但闻言日克勤倘使有名无实效到头俱是具虚文
  </div>
  <div class="pagination">
   <a href="秋涧集_page70.html">
    上一页
   </a>
   <span>
    ...
   </span>
   <a href="秋涧集_page66.html">
    66
   </a>
   <a href="秋涧集_page67.html">
    67
   </a>
   <a href="秋涧集_page68.html">
    68
   </a>
   <a href="秋涧集_page69.html">
    69
   </a>
   <a href="秋涧集_page70.html">
    70
   </a>
   <span class="current-page">
    71
   </span>
   <a href="秋涧集_page72.html">
    72
   </a>
   <a href="秋涧集_page73.html">
    73
   </a>
   <a href="秋涧集_page74.html">
    74
   </a>
   <a href="秋涧集_page75.html">
    75
   </a>
   <a href="秋涧集_page76.html">
    76
   </a>
   <span>
    ...
   </span>
   <a href="秋涧集_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
