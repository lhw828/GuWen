<!DOCTYPE html>
<html>
<head>
    <meta charset="UTF-8">
    <title>伊滨集 - 第 4 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伊滨集 - 第 4 页/共 20 页</h1>
    <div class="content">　　题张生兰谷图
　　山人昔隠溪一曲紫兰猗猗满幽谷山人今游葢场不采而佩兰何伤黄尘急流乌帽底故山朝朝白云起有时洗手对桐君坐觉秋芳清在指秋芳拟欲赠同心日暮徘徊幽思深披图武夷忽在眼櫂歌激冽动长林
　　和贾参议题松风海月图
　　道人墨防金壶汁老防怒奋苍髯吸坐令高堂之素壁满耳松声水声急龙宫采诗作步虚素娥起舞波神立钧天广乐奏未终含毫欲下鲛绡湿
　　食笋
　　野人饷客无长物只办行厨入脩竹眼明初识玉婴儿胷中防着筼筜谷我昔老禅同一龛玉版宗风曽饱参苜蓿盘中重相见洛西风味如江南同谷饥寒杜少陵五溪放逐高将军山寒黄精不堪劚地暖野荠空如云我今流落心不动一笑聊呼麴生共果然口腹能累人夜来忽作西湖梦
　　过古陵
　　古陵累累隠复见春草平铺緑初遍高原日落风欲旋金蠺自眠飞玉燕路人指是唐家陵石马欲走牵寒藤牧儿朝来掘夜防山鬼夜半偷渔灯道旁荒坟谁氏子寒食年年来挂纸清渭东流未云已却怜麦饭寒泉水
　　题山水图
　　山邪云邪低复高势若钜海翻波涛石林宝帐隠灵宇石磴黄帽云霜袍落花香涧引猿饮长松流风惊鹤梦烟霞彷佛仇池山制度依约桃源洞鸭头涨緑环亭臯似聴鸡犬相鸣号畸人朝挂牛角帙钓叟暮移鱼尾舠不知世间有此境便欲归耕田二顷青门学种故侯瓜丹巘欲裁董仙杏三年博士冗不治壁水泠泠明鬓丝尘埃老我蓟门道山中日日生瑶草
　　茂陵
　　玉堦苔生履声絶桂苑芳销宫漏咽君王起望集仙台方士灵香海上来九华帐深兰烛冷是邪非邪影非影含毫抽思赋难工坐聴梧桐落金井茂陵松柏阴连空萧萧石马寒嘶风青禽消息天上断玉辇欢游泉下同春草凄凄秋复歇金鳬影沉银沼竭空余海燕蒲萄镜夜夜神光射明月
　　过鲁山别贾尹公溥
　　南阳之道何盘纡西风老树鸣相呼鲁山之山觧娱客松声尚作于蔿于行人十有八九瘿女寛裁襟男濶领惊闻老芋登客盘喜见红姜供煮饼紫芝骑鲸去不返琴台萧条白日晚小留我欲吊前贤为报吟鞭不湏挽
　　岩石砚为柴舜元宪佥赋
　　汉江有竒石磊落太古色淘沙相薄蚀岁久露岩穴幸免女娲手錬之补天裂不逢卧龙公取补八阵缺江妃水仙不敢惜夜夜黒云蔽明月江头绣衣使偶见喜且惊绣衣昔草子云经置之几案锡嘉名坐令书幌间缥缈烟雾生愿君结交如此石味如元酒与太羮
　　游徳亭宫访真人周翛然故隠壬辰间兵动居民多避地山间虎为害周拘囚之民遂安堵山中有饮虎盆尚存
　　黑山之山天下雄高崖巨壁摩青空至人昔此巢云松独立世外扬元风雾雰暗山兵乱起锦服霜矛杂蜂蚁丁男失耒女儿啼连邨顷刻无全理居民若有所见然移家尽入桃花源谁知山祗大失职猛虎山前搏人食吾师哀民祓不祥笑谈约束如驱羊一朝仙去若鸡犬空有爪痕留石牀我因王事事幽讨白云犹封链丹灶千秋鹤驭望不来天寒日暮山更好
　　赠答海都督
　　安西健儿速如鬼万骑饮干菊潭水羡君谈笑净妖氛幕上啼鸦报空垒南阳老父如云屯丰碑深刻昭竒勲青史先书段太尉城都不数花将军
　　过独石庙
　　落星何年化为石羣峰不敢争长雄苍藓鳞皴动古色荒祠惨澹来阴风鹤驭朝廻仙子驾鲛绡夜织冯夷宫凭谁唤取昭华管吹入逺烟空翠中
　　射雕图
　　元旌猎猎摇清秋将军醉拥乌貂裘双飞防破暮天碧弯弓欲射仍迟留奔星一发马前堕惊看玉爪黄金眸归来快饮软臂酒呼鹰却笑刘荆州
　　桃源图
　　祖龙荡覆蓬莱池仙人不诵祈招诗武陵自有建徳国桃花只恐秦皇知春风几见花成实老幼熙熙不相失人间安得尽花间环海一家歌帝力长溪锦浪翻晴空丹崖翠壁烟蒙蒙正朔谁知晋朝厯衣冠尚有秦人风重华杳杳潇湘浦虎踞鲸呿天下主千秋无复问主人青山盘盘自今古
　　赤壁图
　　玉堂仙人雪堂客夜泛扁舟游赤壁世人欲杀了不知卧聴中流风月笛清都采诗鹤驾过江妃起舞袜凌波向来哀乐真梦幻举酒属客君当歌千年曹暪等蝼蚁一为周郎酹江水江水悠悠万古流坡翁时复骑鲸游
　　题风漪亭
　　风漪亭前何所有下荫菰蒲上榆柳鱼龙鼓瑟清夜聴鸾鹤焚香来白昼吟诗往往逢木客拏艇时时过溪友栽桃未用悲岁换种杏政湏烦虎守烟岚滃欝沾几席琴筑锵鸣奏轩牖知鱼濠上果何乐抱瓮汉阴天所夀何当郎山山下生濯足清流搔白首
　　题草虫图
　　老蟾睥睨登月窟爬沙脚手软无骨游峰官府亦偶耳朝暮两衙自仓卒小蜗之涎不满殻升高胡为怒双角飞来胡蝶占春风彷佛庄生梦中乐牵牛欲饮河之浒螽斯子孙乃如许眼前万物总生意我欲抛书为老圃
　　题画马图
　　圉人揽衣行且顾骅骝掣缰痒摩树长松岁晚褪龙鳞种兰当门思古语
　　洛士张起宗缑山陈公之甥也善画马过余求诗书此以赠
　　逺游翩翩何所适老鹰叫霜伊水白满衣黄叶驴背客袖有龙眠天马笔君家汲直天下竒渥洼原本麒麟儿归扫缑山读书舍九原韩干非吾师
　　一百五日行
　　一百五日春昼迟伊滨人家烟火微相逢十九瘿累累见惯何曽羞掩衣东风吹草緑如洗旧坟新冢皆相似牧儿驱羊下邱陇知有人家来裂纸纸钱那得到黄泉老鸦结巢高树颠死生常事梦一觉何用服药求神仙青衫司马不湏泣共借梨花作寒食三家邨市醉争席两鬓尘埃人不识












　　钦定四库全书
　　伊滨集卷五　　　　　　　元　王沂　撰七言古诗
　　妬女祠
　　闗头妬女祠古屋高亭亭靓妆袨服过其下往往霹雳来青防翠鬟峦隠隠玉佩泉泠泠晓月吐妆镜晚风罗画屏与谁同蹑凤凰去玉宇瑶堦常不扃人间岁月如流电回头试望昭阳殿争妍固宠几多时飞燕婕妤俱不见
　　题赵子昂画马
　　龙媒来自月窟西谁其牵者虬髯奚双瞳紫熖竹批耳一团黑云锥卓蹄吴兴学士画无比笔迹逺过龙眠李雄姿不受络头丝满纸萧萧朔风起公今骑鲸去灭没世上有谁怜骏骨安得幽并豪侠相往还短衣射猎蓝田山
　　月堂为贺医赋
　　贺生早饮上池水心如秋空絶尘滓紫葢峰南结屋居囊中探丸起人死长安市上识韩康宴坐归来月满堂江上谁能聴瑶瑟山中应许得金浆
　　鸡叹
　　清晨有鸡步庭除朱冠苍距秀尾舒投粟不啄鸣向余岂欲臆对如鵩乎我生羽族五徳俱风两如晦而不渝警君贪眠旦读书胡为以我充庖厨我生曽不饿鸱如夺攘不愧为人驱填肠满嗉夸自呼摩空唐突羲和乌彼不弹射我是图我独何辜君何愚
　　题刘彦昭杏林春晓图
　　闲看杏林蔓柯条毎到春晴花最娇彩云终日净如拭綘雪有时吹未销检方清润浮书庋接席繁阴落酒瓢旧游回首已十载杏实累累湏见招
　　沔阳驿
　　山廻江转流百折山翠荡摩江色净羣飞野燕低掠水独立晴鸥闲顾影居人十九瘿累累见客何曽羞掩领乡音巴蜀杂咸秦而我闻之不能省
　　送武秀才还湖广
　　衡岳之峰七十二祝融特起摩青连峦叠嶂妬竒秀盘屈怒作蛟蛇形嘘云吐雾埋不得空翠飞飞落洞庭武生家居洞庭上湖水为沼山为屏橘洲种树等千户石皷读书穷六经焚香白昼鸾鹤下鼓瑟清夜鱼龙聴一朝结束催客丁思与众人朝沧溟含毫拟献上林赋置醴亦厌侯门鲭东华尘土红扑防梦寐汀洲兰芷馨腐儒老眼千年青遥看南极老人星安得酒舫载酒行长与酒徒共醉醒
　　车辚辚
　　车辚辚易水滨恩泽侯窜南州南州迢迢千里道雄虺呼风摇毒草朝盘蜜蝍暮鸺鹠瘴雾着人人易老昔日朱门炙手热金紫童仆姬姜妾烹羊炮羔易折葵堕珥遗珠轻扫叶一朝旤起蹈危机上蔡无由黄犬归金笼鹦鹉唤新主画閤美人犹故衣故衣空怜香未灭信繁华有消歇君不见湘江斑竹有余防竹上斑斑竟谁血
　　题李遵道枯木
　　孤根偃蹇蟠厚地防蔺千年有生气丛篁潇洒势拂云王谢诸子超人羣李侯笔端妙如此坐我小山烟雨里安得天风来万里仙槎快泛银河水
　　送上清张叔大錬师东还
　　芒砀王气浮天闗真人乃在圯桥间功成往事赤松子心与浮云如等闲上清亿刦元教起坐引诸天黍珠里昨闻仙子御风来身着山中紫霞绮东海尘飞二十年仙凡消息两茫然守闗暗识青牛去渡海春逢白鹤传五陵八百遗仙记思欲攀天问天帝三尺青萍手可提一品银章肘先击笑把芙蓉花相期访蓬岛不见河上公空懐橘中老大明治世龙汉秋倐来倐往应难留月明后夜碧天净笙鹤送尔缑山头
　　太古楼为余链师赋
　　道人链质同蝉蜕回头甲子焉能计曽见彭聃婴孺时解记轩辕以前事愿凭黄鹤寄短书借我缥缈之仙居安得霞飱野服长健八千岁著书细説天人初
　　虎牢闗
　　孤云两角如划布中有长天悬疋素闗头一上眼豁开汉殿秦宫皆可数太行之青遗块小下视黄流一丝袅乾坤胜槩无古今一笑英雄如过鸟长謡我欲问真宰世事茫茫几成败君不见三分书里説虎牢曽使战骨如山高
　　老胡卖药歌
　　西城贾胡年八十一生技能人不及神农百草旧知名久客江南是乡邑朝来街北暮街东闻掷铜铃竞来集居人相见眼终青不似当时答术丁师心已解工名术疗病何烦説难经江南只今成乐土异代繁华复亲覩全家妻子得安居箧里青蚨夜还数灯前酌酒醉婆娑痼疾疲癃易得瘥金丝膏药熬较好伤折近来人苦多川船南通有新药海上竒方效如昨眼中万事不足论流寓无如贾胡乐
　　题李后主画山人骑牛图
　　君不学嵩山刘屯田铁笛牛背吹云烟又不学庐山陈处士目送飞鸿坐牛背问君胡为偃蹇牛背眠结草为辔蓑为鞯山童抱琴走如鹿溪溜没膝衣鹑悬南唐天子画无比深宫昼长云梦水挥毫写出逸人容清标照耀澄心纸期人太浅陋相如妄谓山泽儒皆臞安知有道栖草野食虽不玉顔长朱繁华已逐西风尽空余建业文房印凄凉天水柳枝龙白鴈江头又霜信
　　发福昌望女几山吊辛敬之
　　竹鸡唤雨催游人提壶劝客意最真连昌宫中一杯酒不负落花啼鸟春东风忽来吹女几翠缕参差为谁起不见能诗辛老子卒与老饥相抗死清时亦有郊岛穷况乃天地兵尘中书生糠籺苦不足朱门苍头饱粱肉
　　李子实八十
　　李翁眼碧眉紫烟见者疑是商山仙庭前花发三荆满膝下衣裁五色鲜畦蔬可茹泉可酿冠葢时时问无恙青鞋野服步履轻不要汉家灵夀杖
　　题古愚逺碧楼
　　岘山鳞鳞翠初洗势若涛澜低复起秋高水落众峰出野旷烟消数鬟委岚光分流与尊酒秀色浮空来席几先生久厌承明庐晚岁重防金匮史肩舆不复用门生结屋于兹有儿子驷马归来延福里倚阑琢诗万事理溪流可酿为翁夀絶胜南阳菊浑水
　　春江钓者
　　白鹭洲头春水生青山倒影碧波明闲门却扫流尘静深树似闻啼鸟声渔舟荡漾持竿久世事茫茫不回首钓得金鳞换酒归夕阳正照垂杨柳
　　周博士伯温次韵见示和以答之
　　砚纹女髪緑新洗砚质女肤滑凝水海犀压纸风不起妙语纵横能泣鬼子官中秘览羣玉古意清风如可掬画阑鹿眠香草软绣帘燕掠飞花蹙经惟旧讲思无邪褭蹏新铸丹穴砂好陈圣主贤臣颂莫让渊云来汉家老夫南望江上屋只有归田赋堪续买舟留诗供一笑有入定忆顔光禄
　　雕玉盘螭歌
　　我有双盘螭文藻光陆离自非蟾肪昆吾刀雕法精妙曷以为世无李伯时解作洗玉池又无吕与叔能辨璜与贯之双带只自竒岂惟比徳古君子亦可借题君王诗
　　别外窝禅寺
　　四山如城势如东一径蜿蜒入穹谷林端缥缈浮断香知有招提映深竹山僧见客若麋鹿揭炬夜开方丈屋谈空煮茗欲忘眠月转金盆挂乔木朝来钟磬亦多情余音送我逺益清自怜踈拙招物议敢厌荦确疲山行青山劝汝一杯酒问我他年更来否
　　送项可立归养天台
　　林乌返哺朝阳枝倚门手取连环持木奴青黄屋角垂游子心惊怀橘时有亲七十世上稀况君抱得明珠归斑衣儿啼真乐在拥笏垂鱼徒尔为爱君徳器温且厚蓝田烟雾生琼玖安得赤城瀑布变春酒为太夫人千岁夀
　　烧山
　　羣峰峩峩错鲸齿顽寒赑屭氷脱指狞飚折树怒未已黑云压山山火起初疑夜过古战场走燐出没秋草黄又疑兵散井陉野万马赤帜随低昂倐如斜阳下乔木江浦渔灯相断续诸姨红袖照骊山齐奴锦帐围金谷长烟遥遥横楚氛怒熖烈烈奔吴军炎官播弄水妃怒九轮照烛乾坤焚穷蛇上木不遗力惊鹘穿云势何急熊罴相吊猎夫喜桐梓哀鸣山鬼泣纷纷飞烬随西风回首咸阳三月红怪同燃犀吊牛渚快若照燕焚吴宫陆浑仙去文章伯千载风流冷如铁怪词险韵吾未能物色分留愧逋客
　　蜀禽
　　林端锦鸠鸣逐妇林下竹鸡啼唤雨逺认丁丁啄木声近爱闗闗栗留语提壶只解自献酬画眉虽工谁媚妩何年失国号郭公何帝遗魄为杜宇姑恶怨出谁氏夫婆饼忧焦谁氏女夏鸡侵晓促耕夫山狗临昬警行旅惜无柘弹落鸱号恨不雕笼贮鹦鹉山鸦泽雉杂羣龙百族喧啾谁复数林栖涧饮性各适雄飞雌从了朝暮岂惟清美巧音声亦复斓斑好毛羽老夫万里蜀道归马上新修蜀禽谱
</div>
    <div class="pagination">
<a href="伊滨集_page3.html">上一页</a><a href="伊滨集.html">1</a><a href="伊滨集_page2.html">2</a><a href="伊滨集_page3.html">3</a><span class="current-page">4</span><a href="伊滨集_page5.html">5</a><a href="伊滨集_page6.html">6</a><a href="伊滨集_page7.html">7</a><a href="伊滨集_page8.html">8</a><a href="伊滨集_page9.html">9</a><span>...</span><a href="伊滨集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
