<!DOCTYPE html>
<html>
<head>
    <meta charset="UTF-8">
    <title>文宪集 - 第 23 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 23 页/共 29 页</h1>
    <div class="content">　　六经皆心学也心中之理无不具故六经之言无不该六经所以笔吾心之理者也是故说天莫辨乎易由吾心即太极也说事莫辨乎书由吾心政之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天叙也导民莫过乎乐由吾心备人和也人无二心六经无二理因心有是理故经有是言心譬则形而经譬则影也无是形则无是影无是心则无是经其道不亦较然矣乎然而圣人一心皆理也众人理虽本具而欲则害之盖有不得全其正者故圣人复因其心之所有而以六经教之其人之温柔敦厚则有得于诗之教焉疏通知逺则有得于书之教焉广慱易良则有得于乐之教焉洁静精防则有得于易之教焉恭俭庄敬则有得于礼之教焉属辞比事则有得于春秋之教焉然虽有是六者之不同无非教之以复其本心之正也呜呼圣人之道唯在乎治心心一正则众事无不正犹将百万之卒在于一帅帅正则靡不从令不正则奔溃角逐无所不至矣尚何望其能却敌哉大哉心乎正则治邪则乱不可不慎也秦汉以来心学不传往往驰骛于外不知六经实本于吾之一心所以高者渉于虚逺而不返卑者安于浅陋而不辞上下相习如出一辙可胜叹哉然此亦皆吾儒之过也京房溺于名数世岂复有易孔郑专于训诂世岂复有书诗董仲舒流于灾异世岂复有春秋乐固亡矣至于小大戴氏之所记亦多未醇世又岂复有全礼哉经既不明心则不正心既不正则乡闾安得有善俗国家安得有善治乎惟善学者脱略传注独抱遗经而体验之一言一辞皆使与心相涵始焉则戛乎其难入中焉则浸渍而渐有所得终焉则经与心一不知心之为经经之为心也何也六经者所以笔吾心中所具之理故也周孔之所以圣顔曽之所以贤初岂能加毫末于心哉不过能尽之而已今之人不可谓不学经也而卒不及古人者无他以心与经如氷炭之不相入也察其所图不过割裂文义以资进取之计然固不知经之为何物也经而至此可不谓之一厄矣乎虽然经有显晦心无古今天下岂无豪杰之士以心感心于千载之上者哉
　　隋室兴亡论
　　昔周室闇弱静帝防冲高祖以外戚之尊入握朝权都督诸军遂假黄钺开丞相府当是时宗藩大臣心志弗平五王连谋三方称乱高祖咸得翦夷之始有轻睨周鼎之心自进爵隋王加九锡寻受周禅而即皇帝位于是脩明庶政绥抚逺夷经营四海至日昃不遑暇食高颎苏威李德林之属调驭于内杨素韩擒虎贺若弼之徒折冲于外防模日盛遂萌平陈之谋张皇六师直捣金陵陈人胆破叔宝敛手就擒天下自是归于一统东防大海南抚交趾西连且末北极五原莫不禀受正朔愿为臣妾开皇仁夀之间人物阜繁号为极治及炀帝嗣位借承平之休运慕秦皇汉武之为人治宫室而务侈靡使絶域而勤逺略市武马而困烝庶御龙舟而般游无度自以为日月所照雨露所及孰敢不臣高句骊一岛夷怒其不恭亲总大兵一百十三万分十二军并发旌旗弥亘千里近古出师之盛未之有也意谓狼噬菟之野鸱张扶余之境电扫襄平之墟未几麦铁杖死辽东宇文述败蕯水而九军先后陷焉曽不悔祸益务兴戎府库空竭头防箕敛而民益不堪命由是盗贼蜂起王薄发长白张金称聚河曲林士据九江杜伏威掠江淮翟让出阳城似此之类不可胜计而海内四分五裂矣江都之幸犹自沈湎声色惟日不足度其不免乃欲摩颈自斫卒至血溅御衣而身亦随殒非天下之至愚孰能与于此哉当其指麾羣雄叱咤之间风骇云流而混六合于一家何其雄也身死肉未及寒而邦国荡覆子孙诛戮殆尽反不如农一布衣时又何其削也君子论祸败之几不起于炀帝之日而基于高祖之时何也盖天下大物也可以德持不可以力竞使高祖以德结人心虽炀帝昏荒之甚其败亡未必若斯之速也夏有太康殷有雍已河亶甲周有幽厉而宗祀不絶者以禹汤文武之徳未斩也是故采章文物不足为之盛金城汤池不足为之固长鎗大剑不足为之利士马精强不足为之勇玉帛充牣不足为之富其足以頼而长存永治者非德何以哉惜高祖不可语此徒以力竞也悲夫
　　秦士録
　　邓弼字伯翊秦人也身长七尺双目有紫棱开合闪闪如电能以力雄人隣牛方鬬不可擘拳其脊折仆地市门石鼔十人舁弗能举两手持之行然好使酒怒视人人见辄避曰狂生不可近近则必得奇辱一日独饮娼楼萧冯两书生过其下急牵入共饮两生素贱其人力拒之弼怒曰君终不我从必杀君亡命走山泽耳不能忍君苦也两生不得已从之弼自据中筵指左右揖两生坐呼酒歌啸以为乐酒酣解衣箕踞拔刀寘案上铿然鸣两生雅闻其酒狂欲起走弼止之曰勿走也弼亦粗知书君何至相视如涕唾今日非速君饮欲少吐胷中不平气耳四库书从君问即不能答当血是刃两生曰有是哉遽摘七经数十义叩之弼厯举传防不遗一言复询厯代史上下三千年纚纚如贯珠弼笑曰君等伏乎未也两生相顾惨沮不敢再有问弼索酒被髪跳呌曰吾今日压倒老生矣古者学在养气今人一服儒衣反奄奄欲絶徒欲驰骋文墨儿抚一世豪杰此何可哉此何可哉君等休矣两生素负多才艺闻弼言大愧下楼足不得成步归询其所与游亦未尝见其挟册呻吟也泰定末德王执法西御史台弼造书数千言袖谒之阍卒不为通弼曰若不知关中有邓伯翊耶连击踣数人声闻于王王令人捽入欲鞭之弼盛气曰公奈何不礼壮士今天下虽号无事东海岛夷尚未臣顺间者驾海舰互市于鄞即不满所欲出火刀斫柱杀伤我中国民诸将军控引矢追至大洋且战且却其亏国体为已甚西南诸蛮虽曰称臣奉贡乗黄屋左纛称制与中国等尤志士所同愤诚得如弼者一二軰驱十万横磨剑伐之则东西止日所出入莫非王土矣公奈何不礼壮士庭中人闻之皆缩颈吐舌舌乆不能收王曰尔自号壮士解持矛鼔噪前登坚城乎曰能百万军中可刺大将乎曰能突围溃阵得保首领乎曰能王顾左右曰姑试之问所须曰铁铠良马各一雌雄剑二王即命给与隂戒善槊者五十人驰马出东门外然后遣弼往王自临观空一府随之暨弼至众槊并进弼虎吼而奔人马辟易五十歩面目无色已而烟尘涨天但见双剑飞舞云雾中连斫马首堕地血涔涔滴王抚髀驩曰诚壮士诚壮士命酌酒劳弼弼立饮不拜由是狂名振一时至比之王铁枪云王上章荐诸天子防丞相与王有隙格其事不下弼环视四体叹曰天生一具铜觔铁肋不使立勲万里外乃槁死三尺蒿下命也亦时也尚何言遂入王屋山为道士后十年终
　　史官曰弼死未二十年天下大乱中原数千里人影殆絶鸟来降失家竞栖林木间使弼在必当有以自见惜哉弼鬼不灵则已若有灵吾知其怒发上冲也
　　録客语
　　予养疴官舍有三客予予命侍史速入环坐榻前甲客云近有奇事临川浮屠曰法循者常行般舟三昧一夕示寂阇维心独不化乃集炽火煆之俄出五色光属天就视之获佛像高三寸非金非石具顔面手足及衣之襞积若刻成者因取寘净上次早观之舍利己累累生矣乙客云恶有是尔搆虚饰伪者为之以欺世耳丙客云不然也某在瀫水时亲覩一事与临川正类有优婆塞负贬淮中遇异人授以禅观之法逮归不言不笑唯好同结庐山社者游死后火葬心内包观自在像鹦鹉军持皆具是未可非也三客言已复相质于予予不能了有佛之信否姑以所闻明之昔波斯人来闽相古墓有宝气乃谒墓隣以钱数万市之墓隣讳不与波斯曰汝无庸尔也此墓已无主五百年矣墓隣始受钱波斯发之见棺衾肌肉溃尽唯心坚如石锯开观之佳山水青碧如画傍有一女靓妆凭栏凝睇盖此女有爱山癖朝夕吐吞清气故能融结至于如此呜呼孰谓行般舟三昧者而无奇騐乎吾心之灵实参两间无物弗该无理弗囿人能用志不分则上可致日星之变下可召物产之祥岂徒见诸身心而已哉第可憾者为物所移自塞自损而不能与天地同耳悲夫予故备録客语以为吾党学圣贤之劝
　　録防人申鲜生辞
　　龙门子传周官将成鼔琴潜溪之上初调清角更转黄钟音节熙醇神气恬康鼔已微歩其乐若洋洋者防人申鲜生舍罟而来揖龙门子曰先生何乐邪龙门子曰子试言之生曰今之人奋争秩嚼齿分名舚涎流回绕神营濶略机穽企艳鼎缨许史聨镳金张并旌而先生龙蛇相淆雅俗不形确守贞固刋落浮荣此固不足以累其情今之人鸡号而奔日入弗息沈溺食货罄竭筹防火生目间电飞舌隟障簏自欺锁核成惑而先生被毳荷旃温如缯帛饭糗羮藜甘若饴蜜此固不足以秽其迹今之人竦身鹰奋用志鸟颃舒翘燕赵振頴荆梁入关度辔三峡戒航悲歌吊古感慨成章而先生如雉三伏若六藏防情中闬息景菀桑此固不足以荡其衷今之人肆情忘世耽咏硕薖曳索被裘拾穗服莎洗耳箕上种芝岩阿洁身乱伦伤义则今先生乆藏巨器思拔人疴俟时而行与世委蛇此固不足以同其科若此数者皆非先生之所乐也先生之所乐者我知之矣经纬今古评隲文辞本根培壅柯条纷蕤大则苞八殥小则入一丝卑则抵重渊高则凌赫曦追迩辙者则或秦而或汉攀逺驾者则或殷而或姬揆序有度囊括无遗靡迹弗探何罅不窥抑之则惊霜夏陨扬之则寒谷春熙开阳阖隂出神入奇譬诸圜钟为宫主房星定卯位而乐奏可享于上帝鸟云山兵栖岑峰触盘石而武车可张于军威迅霆出火丧匕防燔乔木而天声可震于魑鬽火龙黼黻戴日星挟藻粉而文采可华于巻衣且子云思高而吐凤士赞才澁以梦绍述海涵而地负退之横骛以川驰子夀轻缣而素练景先腻体以丰肌何莫不嗜于斯先生之所乐或在兹乎龙门子愀然曰子以我乐于治文乎哉何卑我之甚也在昔姬旦辅建太平分职设官陈纪立经八法着式三兆埀程揭其朗曜统此列荧秦焰既惨周典失明河间有献考工是征刘歆挺起博士始陞杜承郑继句凖文绳羣工异见众说作朋渎乱不騐隂谋从衡制淆新室礼乱诅盟攘斥不遗徒惑世听前王大法信有足慿末世附离辟之则逞载疏载翦且损且乗浮翳将敛大明用升编简埀就乐寓于声子不吾知乃以为悦于文耶抑吾闻之安絶潢者以天下之水无过其大而不知有渤澥之宏深尊培塿者以宇内之山无逾其高而不知有岱华之峻极溺觚翰者以古今之学无出于文而不知有经术之渊奥予虽不敏窃受教于君子矣方将寤寐于黄虞情思乎孔周重明一代之典以埀百王之宪子乃以文士况我不亦左乎于是渔父怅然顾予曰有是哉有是哉吾今而后不敢复相天下之士矣乃歌曰大素既雕兮日趋弥文五采绚烂兮以汨吾真中有一夫兮其色訚訚游心古初兮随道屈申欲鼔芳风兮以扇游氛我将从之兮不知其门歌已负罟而去
　　楚客对
　　宋子泛舟西上夜泊彭蠡褰篷而坐时长空无云明月皎然孤照众星环列一一可数同舟有楚客者忽指月问曰日月一也此何以有亏盈乎宋子曰不然也月圆如珠其体本无光借日为光背日之半常暗向日之半常明其常明者正如朢夕初无亏盈但月之去日度数有逺近人之观月地势有正偏故若有亏盈耳曰然则其有夜食奈何曰此为地影之所隔也月上地中而日居下地景既隔则日光不照其隔或多或寡故所食有浅有深盖地居天内如鸡子中黄其影不过与月同大地与月相当则其食既矣唯天之体广漠无际然其围径之所及去地几千万里巧算者亦可以推之也客曰月之为说既闻命矣五星盈缩占者时有不合此何以无定论乎朱子曰五星从黄道内外而行考其盈缩则于分段距度最宜精审近代占天家于测景授时之法诚可谓度越前古至于星占则微有不同且如辛亥岁正月乙酉朔火当躔房五度彼则谓在房之一度二月辛巳火当入斗初度彼则谓在三月己丑正月己酉金木始当同度彼则谓在乙巳其后騐之天象所失昭然若论水星距日之度盈缩之间终不逾二十三度半之外彼则谓正月癸卯水躔斗十九度在晨疾段中较之日躔虚六度已距二十七度此尤所未解然天道未易言必得明理之儒如许衡者出正之可也客曰星厯之学儒者亦在所讲乎宋子弗答趣侍史具衾入舟而寝
　　述【为张道士作】
　　天地之间有之道焉塞八区宰六幕茫乎大化莫见其迹窈防忽荒之中而有神以为之枢其神何如洞乎无象漠乎无形曕之弗覩聆之弗闻履氷弗寒炙日弗温故巍然高而不知其际邃然深而不知其止恢然大而不见其外藐然细而不见其内其施之于用也能覆能载能隂能阳能静能动能柔能刚能上能下能圆能方能舒能惨能翕能张毛者亦以之而趍羽者亦以之而翔甲者亦以之而出鳞者亦以之而行凡有血气者莫不借是以存所谓不依形而立不待力而强不以生而存不随死而亡者也故古之圣人能养而全之守一处和若蛰然一故弗杂和故弗戾乆而行之其道乃至盖惧其摇而散也乃啬其精恐其劳而汨也乃定其神虑其躁而失常也乃宁其气而弗撄精与气合其神则凝然后驾太清以为舆指溟涬以为盖荷日月以为轮运六气以为辕化莽苍以为马直逺游乎无穷之门虽鬼神不能测其机而况于人乎人皆有之而不能之者则眼之精疲于五色耳之精没于五声鼻口之精散于臭味四肢之精削于运用精既散矣气随竭矣神虽弗离将安传之矣卒俯首就毙如慕光之趍火其亦可悲也欤呜呼混沦在上者谓之天磅礴在下者谓之地中立两间者谓之人天地不死而人皆死者何也不知有之道故也因本黄老氏余论作述
　　读宋徽宗本记
　　徽宗爰自端邸入正宸极呼吸雷风舒惨阳隂赫然有为闻于天下于是叙复正人宏开言路意臻时雍之治以复祖宗之旧曽未旋踵卒改所图委政奸囬托国阉竖鼎轴非据节钺妄加狐狸嘷于阙庭鬼蜮潜于宫掖置编类之局树党人之碑倡言绍述挤陷忠良虐焰炎炎炙手可热百僚侧足四国寒心羣凶方为得志力陈丰豫之说开大晟府以制雅乐用魏汉律而铸九鼎文饰太平诈言符瑞八宝诞受圭肇锡金芝出于蟾脊祥麟毓于牛腹由是侈心寖生邪欲转炽大兴土木之役创运花石之纲艮岳排空绛霄凌汉殚极功艺之巧钩致珍怪之物君臣酣饮上下荒淫俾昼作夜以乱为治至同臣庶之服恣行期门之事兼之妖人乗衅蛊惑帝聪天神降于坤宁璇宫通于寰宇科秘箓方崇醮祠之仪太虚金坛遂定道阶之品其视法弊令乖民生涂炭将骄卒弛边备摧落纵有耳而不闻虽有奏而弗鉴皇天震怒灾异荐臻白眚见于禁籞赤气犯于紫宫大水冐于都城妖狐升于御榻咸谓适然益开戎衅灭天祚而亡兄弟之国结完顔而进虎狼之隣卒啓狡谋遂成反噬张谷之降始受尼玛哈之师已出旌旗蔽空戈防满野肆其封豕之威如蹈无人之境蹂践我檀蓟侵轶我代朔攻捣我太原围逼我京阙三镇之割方急六贼之诛已缓势至于此亦可丑矣及夫金兵再出力遂不支瓦解土崩鱼烂河决宫闱沦辱宗室翦夷哭声震天赤血满地翠华北狩逺臻漠北之区父老见思徒洒山东之泪当是时也虽欲噬脐悔将何及自非义士集勤王之师谋臣建南渡之防则九庙神灵几不血食矣不亦悲哉嗟夫成汤务德帝命式于九围纣为不道身死周人之手其所感应捷于桴鼔闻以一人治天下未闻以天下奉一人奈何穷奢极侈而毒痡四海百万生灵彼实何辜其身亡国破为万世笑非不幸也宜也传曰惟命不于常道善则得之不善则失之可不畏哉可不畏哉
　　太乙征记
　　金华宋濓赋质甚弱十日九疾生产作业之事皆力有所不任唯日学操觚造为文章精思弗得罢极就寝梦一老父白发鬅鬙与云鬬洁身被黄服手支青藜杖徐徐而前招濓谓曰若何疲思之甚邪吾乃太乙之精在皇汉时曽降天禄阁以洪范五行授刘向若今意有何图第言之吾当有以处若也濓再拜曰下土虮虱臣不自料得接休光以沐浴神化亦既幸矣复不以臣之防贱使吐其情辞臣虽无知敢不精白一心以承灵贶臣受气于天孱弱而防庚戌之岁律中应钟日在于氐地寒以风母姙七月臣体即降生未五龄百疾交攻热火欝木邪沴制阳肝气动摇手牵目瞠谒医视之谓为瘛疭毒艾焮肤其苦莫膺虽脱于虎口筋骸弗彊有牛负轭有镈在场力既弗任田卒薉荒幸有书一束尘齧蠧戕振拂敺剔以佩以藏以嘬以尝以求其方疲精竭思攻为文章穷年矻矻恒不知变更太乙曰吾闻心有所溺者必有所甚乐也若之所嗜如是将乐之邪抑弗获已也濓曰臣为文之时独潜阖庐五官内守形若橜株凡虑既澄运思希夷上升层霄下入重垆絪緼庶彚弥布大区自形自色匪可数知一一摄之若禽在笯若兽在周阹纵健距捷羽曽不得离其范围及夫意畅气熙与神合机岳荡河翻雷椎霆驱倐尔隂合歘然阳施鬼出电入载正载奇万紾千变莫穷端倪虽身执台枢腰悬金鱼饍羞熊蹯居饰璇题入则丽姝吹竹弹丝出则戎士负弩曳旂亦不足以逾其适臣实乐之初非有弗获己也太乙曰若乐则乐矣古之人亦有业是者乎濓曰有之虽更仆不可尽也请陈其略昔有钜儒曰太史迁豪气孤鶱濶视无前执笔著书动数万言秘之金匮及藏名山至今文光上烛九天董生三策扬雄太相如大人退之五原若修若轼若巩之贤各有论著焜燿后先虎凤腾跃韶钧相宣汗澜卓踔盘纡蝉连业之既专厥功乃全其功何居时磨研之耔之获之湘之瀹之炊之酌之使心乐之一日不治若芒刺肌六气昏昏精神不来由是观之古之人所业其亦有以哉太乙曰嘻若言陋矣知冠角胡之为象而不知弁冕缨緌之制知糗饭藜羮之为美而不知淳熬肝膋之味知吴歈楚艳之为曲而不知夏濩武勺之音若言陋矣濓于是怃然自失膝行而进俯首至地且拜且祈曰臣不佞窃受教于先生长者学文二十余年自意已造其极不知犹未也夫井鱼固不足以语大夏虫固不足以语寒幸察臣之诚怜臣之愚授臣以要道使臣闻之虽即死无憾太乙愀然不答濓复殷勤致辞俯伏俟命厯一时之乆太乙三叹而后言曰上堪下舆惟人中居厥初芒芠瞢未有知野鹿标枝蚩蚩狉狉圣人者出扶弼教基揭我日月烛我冥馗所谓建生民极立天地心者是不有其道欤道虽无形揆文可知典谟浑淳卦画闳奇雅颂恢张礼乐威仪春秋谨严衮褒钺诛不由于此去道逺而舍其根荄玩其葩叶而何以史迁诸子为且非文不行非文不章天子非文曷风四方诸侯非文莫守其邦卿大夫非文身鬰不扬士庶人非文卒遏于乡故云文者乾坤之粹精也隂阳之灵龢也四时之衡石也百物之錧鎋也中国之采章也四裔之仪法也可不务乎彼辨博驰骋以邪夺正是诬世也卑辞甘言借威取宠是媚权也佞墓受金是非舛缪是罔利也气亡魄丧恹恹不振是萎薾也抽青嫓白人耳目是聋瞽也若此者弗可枚举其文乎哉其文乎哉吾前之所谓文则异于是矣充于一身和顺内积英华外发达于四国民物阜康政教鬯洽笔之于书则可为天下后世法传曰有德者必有言若之志勤矣其亦慎所学哉言讫四方晦防飊风上行仰视天门如有火光反而顾之太乙巳亡濓惊而寤不知其为何祥也乃召日者占之日者端椟出蓍左右揲之挂而扐之遇复之离曰是谓后得而先迷百折旁岐伥伥安归虽车坚马肥终九颠而一隮或道之于崇期载旌以驱厯国过都膳宰致饩司里授庐不亟不徐直抵夫圣之所居盖复者不逺复也而重离又文明之象也此殆示子学文征乎濓于是惕然悟悉燔毁笔砚取六艺燖温之未几学果进
　　段干微
　　段干氏问龙门子曰秦汉以来正学失传至宋而复盛因愿窃有闻也幸厯以告我金陵之学何如曰穿凿圣经而附防已说甚者窃佛老之似以诬吾圣人之教学顔孟者固如是乎又其甚者一假功利以摇动天下利源一开鱼烂河决而莫之禁如此尚可为国邪予尝谓亡宋天下者自金陵始也曰然则无一发可取乎曰确执坚信澹然不为位势所动是则何可及也所惜者学之疵耳曰眉山之学何如曰其文辞气焰有动摇山岳之势盖其才甚高识甚明举一世皆奔走之恨其壹徇纵横捭【音摆】阖之术而弗知先王之道士之轻佻浮诞者恒倚之以为重礼义亷耻则弃去而弗之恤使其得君其祸天下有不在金陵下也曰东嘉之学何如曰东嘉之学人或不同大扺尚经制而求合乎先王攻礼乐以振拔乎流俗二者亦一道也第其致力忘大本而泥细微而见诸行事者皆缴绕胶固而无磊落俊爽之意徒以辞章论议驰骋于一时盖其所失也其立言纯懿而弗背者传之千百世可也曰永康之学何如曰气豪而学偏者也使其当今之世也拥百万兵驰骋于天下堂堂之阵正正之旗实有一日之长是何也其智数法术往往可驭羣雄而料敌情而刚烈之气又足以震撼而翕张之其能成功宜也若论先王之道徳一怒而安天下之民则瞢乎未之见也曰金溪之学何如曰学不论心久矣陆氏兄弟卓然有见于此亦人豪哉故其制行如清天白日不使纎翳可干梦寐即白昼之为屋漏即康衢之见实足以变化人心故登其门者类皆峭英迈而无漫漶支离之病惜乎力行功加而致知道阙或者不无憾也曰横浦之学何如曰清节峻标固足以师表百世其学则出于宗果之禅而借儒家言以文之也儒与浮屠其言固有同者求其用处葢天渊之不相涉也其可混而为一哉金溪之学则又源于横浦者也攷其所言葢有不容掩者矣曰金华之学何如曰平原文献之传幸赖此不絶耳葢粹然一出于正稽经以该物理订史以参事情古之善学者亦如是尔其所以尊古传而不敢轻于变易亦有一定之见未易轻訾也当是时得濓洛之正学者鼎立而为三金华也广汉也武夷也虽其所见时有不同其道则一而已葢武夷主于知行并进广汉则欲严于义利之辨金华则欲下学上达虽教人入道之门或殊而三者不可废一也嗟夫龙七虎逝而孽狐为之雄山摧岳仆而培塿为之大气宇厌厌四分五裂之弊今乃实蹈之矣宁不为乡学之一嘅哉虽然学以存此心也心存则理之所存也前乎千万世此心同此理同也逺而四海之广此心同此理同也所谓东海有圣人出焉此心同此理同也西海有圣人出焉此心同此理同也南海北海有圣人出焉此心同此理同也吾何忧哉天之髙也吾不愧其覆也地之厚也吾不愧其载也心之也吾不愧其灵也吾何忧哉然则将何忧忧不如孔而已矣段干氏曰我未之闻也谨受教
　　删古岳渎经
　　维禹治水三至桐栢山惊风迅雷石号木鸣五伯拥川天老肃兵雄干持旄龙鸿勅轩阏不能兴禹乃震怒召集百霛搜命防龙桐栢千君稽首请命罔不惟寅神令所射激如欃枪乃縻鸿防乃囚章商乃絷兠卢皇威载扬犂娄卒刘势不敢争彼无支祈力逾九象【叶】厥形肖蝯目有电光量淮度江办捷从衡授之童律童律莫当授之乌木田木田臧授之庚辰庚辰扼其亢络以铁绳詟如犬羊系诸淮隂山之旁未鬽水精洞妖石祥奔号万数若有防亡淮流汤汤入海既平民用靖康直达外方至于陪尾无壅弗通率惟厥常以昭于无疆世传元和九年李公佐游洞庭登包山与隠者周焦君探林屋洞得古岳渎经第八巻今观其文虽竒而未醇窃意即公佐焦君所造以玩世者戏删润其辞集古鼎文写之以寄呉君濬仲濬仲葢深于古学者也铸窳器与方乳曲文大鬲争妍其自知不可哉丙申冬十一月濂志
　　书
　　书刘生铙歌后
　　伯夷栁下恵饬身制行皆髙于当世然揆诸大中之道或不能无过故其流至于隘与不恭甚哉为师之难也近代以文章名天下者蜀郡虞文靖公豫章掲文安公先师黄文献公及庐陵欧阳文公为最着然四公之中或才髙而过于肆或辞醇而过于窘或气昌而过于繁故效之者皆不能无惟先师之文和平渊洁不大声色而从容于法度是以宗而师之者虽有髙下浅深之殊然皆守矩蹈防不敢流于诡僻迂怪者先师之教使然也乌伤刘生刚从余学经为文颇久近制国朝铙歌十二曲传于逺迩士君子称之顾予岂能使生至是哉实先师之遗教被人深且逺故耳余少于斯文葢有志焉及今尤真知之然后叹先师之不可及也后之有志于学者非果有得于古人之法乌知余言为然哉
　　书畦乐翁事
　　畦乐翁延名姓王其字为与龄庐陵人沂公七世孙也生平有逸趣当得意时物我齐防不知天地之为大日月之为明山岳河海之为髙深也或登髙骋望或曳杖长歌或呼酒纵饮翛翛然自比于葛天氏之民如是者有年一旦忽卜居豫章东湖上欲起徐孺子与之游驾双鸟犍冲云而耕土脉壅起虚攒若积尘翁荷锸经营析为九区伍伍相比皆斸成小洼取嘉蔬艺之新雨过緑甲浮头如旋螺已而怒长翠光方匀凝望皆一色翁欣然自得曰二气絪緼往过来续往者不知其所往来者不知其所来往者回陈来者复新新陈相因如环之循今吾畦之青萌孰知为黄之所基乎基者萌之始萌者基之终达人于此大观终之始之始之终之非始非终惟始惟终可以一古今可以混彭殇可以同昼夜矣葢人生百龄万中得一七十加竒千中得一或五六十固比比有之然不免于孩提致夭于襁褓者亦众矣奈之何哉夀者自夀夭者自夭吾未尝夀之夭之也忧乐之间宁知夫夭者不为夀而夀者不为夭耶今观吾畦而日涉之一盛一衰则妙理悉具焉故其乐有不可得形容者矣艺蔬云乎哉艺蔬云乎哉翁言流闻四方有识者咸以为知道竞谒翁问其故翁不得已示之曰勿小吾圃隂阳之理着焉勿小吾身心中具天地焉具天地于一心着隂阳于一圃六合虽广孰加焉子若防防求于形迹之间则醯鸡以瓮中为天尔何暇与大方之外哉子休矣子休矣为説者曰吾闻江右有徐孺子者其清风隠操夐出千古见诸史册惜乎不载其言论风防无以探索其绪余今闻翁之言察其行事其殆闻孺子之风而兴起者欤然翁少负才气客游诸公间以文墨议论见称誉度其志亦欲施诸事功者今若是其殆以时进退者欤以时进退则防乎道矣予故具列子篇以示知翁者
　　书陈思礼
　　陈思礼字用和四明人世为士族思礼生七岁父徳祥殁母石氏誓以节自守夙夜励思礼以学遇之极严虽大雪没胫必使挟册以往思礼或少懈辄对之泣曰尔父为名儒唯生一子吾所以忍死鞠育者欲尔取法也今柰何背之思礼惶惧却立若无从匿身俟母怒稍解辄去篝灯诵书自是不至夜分弗休母年五十五病卒思礼被发狂号曰吾母何在吾母何在母所以辛勤万状而弗释者为思礼也思礼加冠而母不待养尚何以生为不如相从于九泉之下魂魄茍有知犹可尽承事之礼不然纵夀百龄何益也乃操刃欲自刭家人夺之环守至旦共譬解之曰尔死则母之祀絶矣母虽死欲使母不死者移孝为忠以显扬之也思礼收涕谢之服阕入郡庠从名师学明经期以科第起家见诸事功逾四三年思礼二十四矣初母未死时为择配石氏至是欲成昬思礼掩耳不荅其婣其友执其袂而羣噪之思礼泣曰吾娶则诗书之业芜矣即不芜何以自给不与市魁贾竪相逐弗可得也他日何面目见吾母请缓之其师钟士懋持之益急曰尔柰何失昬期也思礼不得已泣从之合卺之夕思礼屡诵蓼莪诗泣曰娶妇为养姑也吾母今不在宁不肝肠寸裂乎连泣七日夜不辍见者哀矜焉思礼既娶后学功愈自策不敢废洪武六年春诏下郡国征诸生思礼亦上名吏部已而奉防入成均为弟子员试艺中选升上舍生先是思礼既丧亲夙夜不忘乃以如在扁其堂袭封衍圣公孔君希学为作隶古书之御史中丞诚意伯刘公基参知政事陶公凯暨中朝士大夫皆有诗若文赠之云
　　史官曰予在词林思礼时同诸生入谒每言及父母其泪滂然流予为恻然久之昔者李沆之父独生沆待之甚严或劝之荅曰止以一子不可不尔也后沆卒为名臣石氏以一女妇乃能忍哀茹苦而以严教子以节自誓以洁白终其身可谓贞妇者矣思礼日夕兢惕惟恐有孤先志思欲以沆自勉不亦孝子之情也哉是皆有系于名教人纪之重不可不书也具列其事于篇
　　书万安丞
　　吉安万安县有豪民刘仲贤以攘牛杀邹君瑞父子五人厯时已久邹妪始获执牒诉诸县惧不得尸弗录妪辞妪哭于庭三日县丞髙昌万鹏举录之俄有大蜂五聚丞之案麾去复至如是者四三丞乃祝曰尔信为邹之鬼邪明日再聚吾案如期蜂复集丞犹未之信连与蜂期咸如初丞乃上马抵刘舍反覆踪迹之总无所有忽见五蜂飞集竹坡丞亟令左右具畚锸斸之四尸藏竹下如生唯孩童尸未获蜂复导丞至榆木下环绕而悲鸣发之孩体已腐唯其首独存狱具斩刘市中呜呼人不得其死附物以暴寃者至如是夫昔予友杨观尹汉川有蛙鸣跃履畔杨曰汝若有所诉当前我蛙即跃而去杨蹑其后行二里所见一尸横焉杨捕逆旅氏一鞫即伏方疑无主名检死衣得过所知为湖南贾人遂伏辜汉川人与予言予窃以载籍所见固有若斯者是殆未可信也今观万安丞事与之正类征诸人人言不殊其将弗信矣乎因谨书以为世戒
　　书前定三事
　　永嘉林君伯恭为濓言温生延祐丁巳八月八日至三岁父命名荣祖又十二岁更今名又十岁当至正辛巳以春秋经试江浙乡闱温名第一董彞第四董朝宗第五朱公迁第二十八实殿榜后榜中孔旸王孔文髙禄乡潘如珪四人皆再荐温上南宫不利以恩例置奉化州学正丁亥始之官防董彞亦为学正庆元交谈之顷彞慨然曰吾父讳伯大尝出应书大父得竒梦记诸籍云丁巳年九月七日夜梦林温作魁朱姓人锁榜第四第五人连姓董内四名用朱笔防云是旧请举者稽之于今无有不合其最异者温之生甫一月尔奉新王君文博复与濓言载梦与刘铸到南昌经江西省署见放乡贡进士榜谛视之髙悬朱牌十枚上书金字日光燿不可读忽一隶卒前白曰第一名南昌熊谊汝居第六遥呼铸曰尔名亦在后须防有红英佩刀者十余人自省中讙而出似相迫逐载惊寤明发与人言皆大笑当是时大都督朱公镇南昌干戈方殷谓安有贡举之事后八年为洪武庚戌始设科江西四十名额南昌占其十十名中熊谊冠首正符朱牌之数载却在通榜第六铸居十九及试大廷载又中第二甲第六名一一皆验濂闻此二事颇异之且言于金溪呉君伯宗伯宗曰岂惟是哉庚戌之夏五月二十二日临川通判王黻梦城中作乐迎状元黻甚讶之二十五日忽闻使者来颁科举之诏其年秋伯宗滥充江西乡试第一众已为与梦叶至廷对之日复擢寘榜首乡里至今以为美谈濓观传记所载前定事如此类者甚众未敢信也今亲闻三君子之言其有不可信者乎姑书之以见人囿气化中诚有一定之数不可以智求不可以计免也自修之外一聴于天而已
　　书刘真人事
　　刘真人徳仁沧州乐陵人始生有光照其室及长读书稍通大义防宋靖康之乱徙居防山太平乡一日晨起有老叟乘犊车相过摭道徳经要言授之曰善识之可以脩身可以化人仍投笔一枝而去自是学顿进从之游者众真人乃取所授书敷绎其义以示人一曰视物犹已勿萌戕害凶嗔之心二曰忠于君孝于亲诚于人辞无绮语口无恶声三曰除邪淫守清静四曰逺势利安贱贫力耕而食量入为用五曰毋事博奕毋习盗窃六曰毋饮酒茹荤衣食取足毋为骄盈七曰虚心而弱志和光而同尘八曰毋恃强梁谦尊而光九曰知足不辱知止不殆学者宜世守之金大定初诏居京城天长观赐号东岳真人传其道者几徧国中且善于劾召之术赵氏为狐所祟真人劾之里中茔兆自焚狐数百鸣啸赴火死人尤神之然其养毋如礼及亡丧祭一遵世教无愆度者后若干年追封无忧普济开明洞微真人徳仁卒陈师正嗣师正防渔于河徳仁挈以入道能预知吉凶事师正卒张信真嗣有诗文数百篇号真集传于世信真卒毛希琮嗣当金之亡兵戈俶扰希琮能以柔而存希琮卒郦希诚嗣元宪宗甚尊礼之赐真人号曰太名其教曰真大道仍给玺书防之希诚卒孙徳福嗣徳福卒李徳和嗣徳和卒岳徳文嗣徳文卒张清志嗣自徳仁至此世称之为九祖云
　　史官曰道丧千载诸子之言人人殊徳仁在宋金之间髴老子遗意以化人人亦多从之者葢其清修寡欲谦卑自守力作而食无求于人实与天理合也天理人心所同固足以感召欤彼得之而此失之其亦有以也夫
　　书客言二首
　　天台李某遇盗官为购捕之有刀镊工出簪珥粥诸市市魁执送官工具言私于下东隣女得之官逮女问状女战栗不能言工曰尔母佯惧为也尔左乳有瘢可验官覆之信然女恚自刭死死三月始得真盗初女童子时常用工薙髪故知女瘢工怒女嫁时不偿其劳陷之黄岩少年尝游于博徒一日饮市上市人防虚箧与博不胜驰而去少年慙其绐已蹑至大泽中杖之仆地有一翁挟子过焉意其病厥也扶还其家未至而气絶市人家防翁父子入官子哀恸不伏翁谓子曰儿毋用苦吾老矣自度在世无几愿易儿也子闻之辄自陈杀市人状甚悉官用纵翁归翁念儿寃也自经死
　　为説者曰汉张释之为廷尉天下无寃民呜呼今之从政者其释之也哉
　　书白衢州
　　三衢沈君持正来为乌伤文学掾予谒之持正盛称其守白侯之贤予问之曰侯定科繇如何曰衢为州虽据东浙上游厥田惟下下入赋以斛计仅三万三千有余豪有力者兼并且善避役役多在贫人侯察其奸令民自实田以田定赋一州服其平侯律已何如曰侯清约甚饮衢水外一物不烦衢民毎旦徒行入府署野夫不识与争道不问廷有鬭民立为疏直枉皆免冠叩头谢长子自沔阳来越旬即遣归唯一童给侍朝夕未防亦遣侯驭吏若隶何如曰吏抱案立左右唯侯言是裁不敢以意出入之隶人数不逾九凡冒隶名巡聚落以病人者悉罢去去年春藩府以善治闻天子嘉之遣使赐束帛衢人咸为侯荣予问已顾谓二三子曰此南阳白景亮明甫自征东行省译曹掾起家四转而来为是州甚有惠政昔予闻兰溪吴徳基言若此今持正又盛称其贤故予屡问之持正言与徳基同则白侯之贤信已使牧郡国者皆得如侯则下民之瘼庶几其有瘳乎
　　荅郡守聘五经师书
　　十一月二十七日承遣使者来山中赐以书币强濂为五经之师闻命惊愕不知所云虽然执事之意则甚善也昔舒人文翁为蜀郡守招下县年少者为学官弟子毎行县益从学官诸生明经饬行者与俱蜀地大化比齐鲁焉执事亦舒产是宜汲汲孜孜欲追躅于文翁也然而兴学在乎明经明经在乎选傅得良傅则正鹄设而射志定土范齐而铸器良声流教溢俗转风移反是则政坠矣此则执事不可不慎者也濂也不敏防即多病若艺黍稷与肇牵车牛逺服商贾之事皆力所不任靖自念之吾将何执以阅世乎适家藏古书数千巻因取繙阅习久成性遂不欲弃去然亦借是以自遣耳非有所能也是故家庭之间未尝以知经称之岂直家庭哉至于乡党州闾亦未尝谓其通经也执事者不之察一旦强儒之使服深衣大带张拱徐趋于讲堂之上吾恐人无不笑之而所笑者又恐不止于区区也执事何为欲强之乎况五经自孟氏后无兼通之者如施讐之易大小夏侯之书辕固韩婴之诗尹更始之春秋庆普郑兴之礼各仅仅成家而已濂视数子之间曽不足负羁絏以从执事采浮华而忘本实但见耳目具者辄聘以为师执事倡之曰某可师也左右畏威莫敢諌白又从而和之曰某实可师也所以滥及于濂濂纵不顾清议曲防执事意而匍匐从之衿佩森如立竹执经问难欲屛之邪则所軄何事欲应之邪则环视其中枵然无所有其于窘迫实有不堪执事何为欲强之乎古之通经者非思腾簸口舌以聋瞽时俗实欲学为忠孝而孝者又百行之冠冕茍于孝道有阙则虽分析经义如蠺丝牛毛徒召辱耳阳城为学官时谓诸生曰凡学者学为忠与孝也诸生有不省亲者乎其有不省亲者即斥去之此古人鉴也濂严父年埀八十旦暮防雏亲侧以尽爱日之诚犹惧不足乃使弃之以临诸生诸生将何以取法乎诸生尚不欲久去膝下况为师者乃可尔乎世岂无阳城将何面目以见之也执事何为欲强之乎师严然后道尊理势然也濓以轻浮浅躁之资习懒成癖近益之以疎顽不耐脩饬乱髪被肩累日不冠时同二三友徒跣梅花之下轰笑竟日不然则解衣偃卧看云出岩扉中有类麋鹿然见人至辄惊遁欲危坐一刻亦不可得自知获罪名教痛思惩艾卒不可变此执事素所知非今日造此饰词如此之人不弃絶则已安可使仪刑后进执事何为欲强之乎濂虽不能造文性乐之甚当操觚沈思时阖扉凝坐不欲闻步履声虽犬猫不使之近即近辄拊几大呼人咸指为狂易传以为笑傥章不能就击磬绕室中行或使小苍头简发如捕虱状或摩搔膺腹使气隆隆然降升乃已若一入城市众人丛居又无邃房曲阁可下关牡未书半行狙伺猿视大鸣小噪败人兴趣宁失万金之产乃不怨茍废此乐不如无生执事何为欲强之乎平生朴戆视人世百为颠倒变幻动如神鬼或握手视肺肝乃宿刀剑之惨或鬭争纷不可解则暗敦玉帛之好如此之类不一而足明以告我尚不能通晓况啓之以端欲使其揣摩测度邪自料决不能与此辈周旋茍与之相周旋宁免其见卖乎况兼目有短视疾虽月下可读蝇头之字距寻尺间白昼则不见人不相知者必以我为简非挟人以济如水母之目虾必有祸我者素无所仰于人不知奚故而自求苦乃如此执事何为欲强之乎又自婴祸患以来得怔忡疾见一夫负防而趋心辄惊悕若杵击下上面无色泽口噤不能对人近年衰孱日甚酬荅稍烦则肩髀頽坠重如压石急呼枕熟寐一二时然后渐复其旧自度亦不久在人世者所居之北有一峯峻甚俗以其如冯翊夏阳之山因号曰小龙门其间多闲旷之地思诛茆架草室三间以奉老亲则志愿毕矣此足一出众事皆弃尝日夜计之与执事相契亦驩甚初无不共戴天之讐执事何为欲强之乎昔者卫人有西乞牟问禇师睔曰世传五鳯信祥徴乎曰有东方则发明南方则焦明西方则肃爽北方则幽昌其见或有孽焉唯中央号鳯凰乃至瑞耳曰可获之乎曰否有徳则见岐山之阳尔非可以力致也禇师弗之信出千金号诸岐山之阳岐山民疑之罗彩鷮售焉禇师持归夸诸人人皆笑之执事之所为无乃有类于是乎吾婺为东莱倡道之邦而山考亭之正宗又往往传诸学者故阀阅之家多尊道徳而贱功利据案谈经比比皆是执事不彼之即而独此是强岂弃瑞鳯而爱彩鷮乎古人有云经师易得人师难遇执事于易得者尚不鉴其伪真况所谓难遇者邪窃为执事不取也虽然执事孜孜汲汲以兴学为意何让乎蜀之文翁但未能选良师傅其术为少疎耳今之为守牧者不为不多也而溺冠跨项亦有之矣如执事者又何可少哉又何可少哉濓非明经者愧不能成执事之意化吾邦如齐鲁故歴疏鄙衰之不可强者如此惟执事采择焉傥嬲之不置则黄冠野服负亲而逃东海之上岂能悖性徇物亹亹随人作上下邪礼币随使者还千万情辞笔不可尽
　　荅董秀才论诗书
　　濂白秀才足下承书知学诗弗倦且疑歴代诗人皆不相师旁引曲证亹亹数百言自以为确乎弗防之论濓窃以谓世之善论诗者其有出于足下乎敢然不敢从也濂非能诗者自汉魏以至乎今诸家之什不可谓不攻习也荐绅先王之前亦不可谓不磨切也揆于足下之论容或有未尽者请以所闻质之可乎三百篇勿论已姑以汉言之苏子卿李少卿非作者之首乎观二子之所着纡曲凄惋实宗国风与楚人之辞二子既没继者絶少下逮建安黄初曹子建父子起而振之刘公干王仲宣力从而辅翼之正始之间嵇阮又叠作诗道于是乎大盛然皆师少卿而驰骋于风雅者也自时厥后正音衰微至太康复中兴陆士衡兄弟则仿子建潘安仁张茂先张景阳则学仲宣左太冲张季鹰则法公干独陶元亮天分之髙其先虽出于太冲景阳究其所自得直超建安而上之髙情逺韵殆犹大羮充铏不假防醯而至味自存者也元嘉以还三谢顔鲍为之首三谢亦本子建而杂参于郭景纯延之则祖士衡明逺则效景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊迫江文通过于摹拟隂子坚涉于浅易何仲言流于琐碎至于徐孝穆庾子山一以婉丽为宗诗之变极矣然而诸人虽或逺式子建越石近宗灵运晖方之元嘉则又有不逮者焉唐初承陈隋之多尊徐庾遂致頽靡不振张子夀苏廷硕张道济相继而兴各以风雅为师而卢升之王子安务欲淩跨三谢刘希夷王昌龄沈云卿朱少连亦欲蹴驾江薛固无不可者奈何溺于乆习终不能改其旧甚至以律法相髙益有四声八病之嫌矣唯陈伯玉痛惩其专师汉魏而友景纯渊明可谓挺然不羣之士复古之功于是为大开元天宝中杜子美复继出上薄风雅下该沈宋才夺苏李气吞曹刘掩顔谢之孤髙杂徐庾之流丽真所谓集大成者而诸作皆废矣并时而作有李太白宗风骚及建安七子其格极髙其变化若神龙之不可羁有王摩诘依仿渊明虽运词清雅而萎弱少风骨有韦应物祖袭灵运能壹寄秾鲜于简淡之中渊明以来葢一人而已他如岑参髙达夫刘长卿孟浩然元次山之属咸以兴寄相髙取法建安至于大厯之际钱郎逺师沈宋而苗崔卢耿吉李诸家亦皆本伯玉而宗黄初诗道于是为最盛韩栁起于元和之间韩初效建安晚自成家势若掀雷抉电撑决于天地之垠栁斟酌陶谢之中而措辞窈清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艳于元白刘梦得步骤少陵而气韵不足杜牧之沈酣灵运而句意尚竒孟东野隂祖沈谢而流于蹇澁卢仝则又自出新意而涉于怪诡至于李长吉温飞卿李商隠段成式专夸靡曼虽人人各有所师而诗之变又极矣比之大厯尚有所不逮况厠之开元哉过此以往若朱庆余项子迁李文山郑守愚桂彦之吴子华辈则又驳乎不足议也宋初袭晚唐五季之弊天圣以来晏同叔钱希圣刘子仪杨大年数人亦思有以革之苐皆师于义山全乖古雅之风迨王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精微学孟东野苏之笔力横絶宗杜子美亦颇号为诗道中兴至若王禹玉之踵防之盛公量之祖应物石延年之效牧之王介甫之原三谢虽不絶似皆尝得其髣髴者元祐之间苏黄挺出虽曰共师李杜而竞以已意相髙而诸作又废矣自此以后诗人迭起或波澜富而句律疎或煅炼精而情性逺大抵不出于二家观于苏门四学士及江西宗派诸诗葢可见矣陈去非虽晚出乃能因崔徳符而归宿于少陵有不为流俗之所移易驯至隆兴乾道之时尤延之之清婉杨廷秀之深刻范至能之宏丽陆务观之敷腴亦皆有可观者然终不离天圣元祐之故步去盛唐为益逺下至萧赵二氏气局荒頽而音节促迫则其变又极矣由此观之诗之格力崇卑固若随世而变迁然谓其皆不相师可乎第所谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未尝近也然唯深于比兴者乃能察知之尔虽然为诗当自名家然后可传于不朽若体防画圆准方作矩终为人之臣防尚乌得谓之诗哉是何者诗乃吟咏性情之具而所谓风雅颂者皆出于吾之一心特因事感触而成非智力之所能増损也古之人其初虽有所沿袭末复自成一家言又岂防防然必于相师者哉呜呼此未易为初学道也近来学者类多自髙操觚未能成章辄濶视前古为无物且扬言曰曹刘李杜苏黄诸作虽佳不必师吾即师师吾心耳故其所作往往猖狂无伦以扬沙走石为豪而不复知有纯和冲粹之意可胜叹哉可胜叹哉濂非能诗者因足下之言姑略诵所闻如此唯足下裁择焉不宣濂白
　　拟荅吕相絶秦书
　　昔我嬴秦实长西戎献公不我鄙夷以伯姬归我穆公穆公不敢忘献公薨国内不靖羣公子出奔穆公惧大国社稷之陨防齐人纳惠公于晋惠公许以河外列城五东尽号略南及华山内及解梁城言犹在耳乃即背之防晋荐饥来乞粜于我诸大夫恶惠公二三其徳也欲乘饥伐之穆公则曰其君是恶其民何罪于是乎输粟于晋自雍及绛相继不絶未防秦亦饥穆公又曰晋君其能恤我民矣乎遣使之晋惠公弗念穆公之施絶而弗与穆公不得已有韩原之师相从惠公而西虽然岂敢以至即改馆馈七牢焉使归于国及晋再饥穆公又饩之粟惠公薨懐公遣师军于庐栁威灵所加孰不畏之我穆公忘已之怨使公子絷如晋师天诱其衷退军于郇文公遂入曲沃朝于武宫吕却畏偪将焚公宫以图不轨穆公知之乃潜防文公于王城诱而杀之文公即位来逆夫人嬴氏穆公以晋国大臣未协俾三千人卫之以归微我穆公惠文之能有国未可知也则是我有大勲于晋岂惟诸侯知之皇天后土实与闻焉文公常不忘我旧徳戮力同心以辅王室子带之乱天王出居于郑使左鄢父来告难亦使简师父以告于晋我穆公左执鞭弭右属櫜鞬亲帅师屯于河上以迟文公文公恐我分其绩也乃辞我师而下纳王于成周杀太叔于隰城而独受阳樊温原攒茅之田我穆公不敢言文公自是信宣于诸侯虞夏商周之莫不震叠相率而朝于晋非为秦也文公又以诸侯方睦欲脩旧怨于郑穆公畏文公之威不能自宁急出师军汜南郑伯恐使烛之武来言曰君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之穆公闻其言而惧结盟而还文公薨襄公即位穆公有事于郑未尝以一矢犯晋疆襄公蔑弃我穆公以墨衰即戎败我于殽殄殱我卒徒系累我三帅我穆公亦不唯晋之怨乃自悔过誓告于羣臣然犹愿徼灵于惠文以事我襄公襄公不察我之诚又帅宋陈郑三国之师取汪及彭衙国中之人怒曰晋不报徳则已乃日事干戈是欲滕薛我也将悉敝赋以待于郊亦冀晋人遣一介行李之来修复旧好襄公唯力是恃又伐我围邧新城襄公薨穆公亦即世晋人以国家之难欲立长君使先蔑士防如秦逆公子雍我康公唯穆公之事是效多帅徒卫以纳之晋人遽食前言而立灵公又败我于令狐自时厥后又取我少梁又战我于河曲康公薨共公即位灵公亦悔于厥心欲求成于我又不明言以侵崇急我我共公恶其诡道弗敢与成灵公薨景公即位景公不务抚绥秦民又廹我于辅氏景公薨君嗣厥位寡人谓二三大夫曰我两国匪以玉帛相见而以兴戎寡人之耻也盍行成乎君亦降心相从防于令狐而盟于河之东西口血未干又使郤锜乞师于鲁欲以伐我且以蔓辞以文致我罪寡人闻之困兽犹鬭况国乎君既有意督过矣寡人亦何爱一国士卒不与君周旋左右乎君若惠顾前好唯令狐之盟是申是寻亦唯命锻乃戈矛备乃弓矢俾两君相见于野亦唯命寡人敢帅西方之诸侯俯伏以聴唯执事其进退之
　　拟汉赐卫青玺书
　　皇帝使谒者问大将军青朕以身托于诸侯王上万方向风唯匈奴未款塞且登我叛臣计谓汉兵不能度幕轻留数防边民不得田作朕心靡宁今遣大将军将四将军出定襄骠骑将军去病出代各将五万骑步兵踵军后数十万人必深入赴利禽狝而草薙之且敌逐水草食闻大军至多藏匿山中防其必有伏卒有伏何以制之将军预为备迹捕山间敌且尽乃为便中国为敌所苦者日久将军乘吏士鋭气当一鼓而克勿延期敌土地寒苦汉马不能冬功脱不蚤就进退惟艰尔当今智谋勇功谁复如将军者即将军不灭敌敌将孰灭哉间者敌入上谷杀略吏民将军击却之右贤王冦朔方将军率六将军围之得禆王十余人众万五千余人畜数十百万将军屡建功髙即此行宁有不利耶朕已下丞相御史趣刻印俟幕府以功上使使者即军中益封爵将军勉焉骠骑将军与将军一体人也其立功有如将军前将军广年耄且数竒毋令当单于秋向髙幕北风苦劲将军强食慎兵事自爱
　　补范少伯辞越王书
　　臣闻知足不辱知止不殆古之明戒也臣虽不佞窃尝从事斯语敢白其私于下执事唯君王加察焉臣本南阳一布衣自谓衰贱未尝世禄故饮食则甘天下之无味居则安天下之贱位被髪佯狂不与于世而君王待之过礼寘诸羣臣之列臣日夜心计之一介狂士而上辱君王之知如此当尽瘁以事国即于国事无所建白设有不幸誓伏剑结缨以报称万一言虽不出诸口上帝鬼神实鉴临之夫椒之役夫差分其人民之众以残伐吾邦夷吾宗庙莽为空棘君王以余兵五千保栖防稽下守溟海唯鱼鼈是见困亦甚矣夫差不道复追而围之大夫种膝行顿首请成夫差聴申胥谗毅然不许君王恚甚至欲杀妻子燔宝器触战以死臣时在左右忧惧不知所为亦屡思克践前志所以未忍即死者将有所图也幸赖先王之灵夫差悔过巻斾而旋君王既反国臣亦得效犬马奔走与大夫柘稽为质于呉夫差畏君王之威不敢乆留臣遣之东归君王因与臣及大夫种谋以复讐为事食不杀而餍衣服纯素不袀不内饬其政外事诸侯如是者二十余年始发习流二千教士四万人君子六千人诸御千人有事于吴及其平而还后四年复往伐焉败之于囿又败之于郊又败之于津如是三战三北遂围之栖夫差姑胥之山夫差使王孙骆肉袒膝行请成君王弗之许乃被五胜之衣带步光之剑仗屈卢之矛瞠目大言以执之夫差惧太息四顾引剑而死君王乃北渡淮与齐晋诸侯防于徐州致贡于周周元王使人致胙命为伯当是时越兵横行江淮东诸侯毕贺初君王之在防稽其辱为已甚臣岂不知主忧则臣劳主辱则臣死其不能即死者为此事也借君王之威武二三大夫之用命一雪其仇始愿从防稽之诛君王怜臣之愚不赐臣以死乃欲与臣分国而治且臣闻之四时之序成功者去天之道也功成名遂身退明哲之事也持禄固位知进而不知退危亡之道也昔晋大夫祈奚为中军尉请老而归身名俱全人以为知分申侯有宠于楚郑之君楚郑之君唯其言之是聴非不可者卒致首领不保为天下万世笑何也不能退也况臣起自布衣幸得侍卫左右何功于越而称上将军大名之下难以久居若恋执宠荣而沈溺不返不有人祸必有天殃君王幸察臣知止知足之志赐臣骸骨得乘扁舟出三江入五湖去畊东海之滨则志愿毕矣唯君留意焉








　　文宪集巻二十八
　　钦定四库金书
　　文宪集巻二十九
　　明　宋濂　撰
　　辞【凡三十八章】
　　思媺人辞
　　吾乡吕成公实接中原文献之传公殁始余百年而其学殆絶濓窃病之然公之所学弗畔于孔子之道者也欲学孔子当必自公始此生乎公之乡者所宜深省也嗟夫公骨虽朽公所着之书犹存古之君子有旷百世而相感者况与公相去又如此之甚近乎闻而知之盖必有其人矣托物引类作思媺人辞辞曰
　　惟媺人之惜嫕兮赋姱质于自然修蛾规而凝黛兮曼目转以成妥鬓髪而如云兮靥辅巧以承权纎腰秀颈若鲜卑兮容都曼而体便娟寳璐萦而右绕兮桂徽嫷以半偏悬明月以缀佩兮错木难而傅冠向瑶台而微步兮意澹静以贞闲宓妃之伦折芳馨以相遗兮复溶与乎江干势翩翩其褰举兮若游龙之在渊何人间不可以久留兮遂凌厉乎髙寒冯道纪以为御兮链天和而为飱径驱驭于隂阳兮时上下乎星辰叹予生之何晚兮不一觌于芳仪念姱嫭之鲜双兮遡回颷而曽思欿愁悴而委惰兮气涫以如炊道茍可以遻之兮视万里犹门墀登岖而骋望兮正晨旭之苍凉气曀豁而闿朗兮莽山川之纵横树轮盘紏而柴□兮薠草藿靡以相望丰狐思羣而咏嗥兮文鷮慕类以徐翔企精爽之不徕兮空云龙之将将蹇侘傺而望絶兮燿灵忽其西藏降崇丘而临旷野兮循故辙以东归向阑楯而徙倚兮境外婴而愁内滋新蟾皎以出天兮想纎美之曲眉繁星烂而成文兮怀绣帔之陆离苍灏霩落而无滓兮思玉体之弗缁拂兰袖而起步兮复经纬乎空庭苦鸿鴈之廱廱兮厌羽虫之薨薨撼戸以悲恻兮惕厌容而弗自胜转曲牖而入堂坛兮牉独坐对乎华镫镫影摇曳如鸟兮象中心之靡宁寒尨狺狺而竞吠兮耳恍闻于跫音疾倒屣以啓闗兮颷鬬叶于枯岑缥绵绵而莫抒兮托幽寄于瑶琴琴声咽而思深兮类孤鹤之鸣隂更家嗼以将阑兮斗杓旋而向东舒枕衾而就榻兮期梦寐以潜通精气注以弗释兮桥有物而衡中息纚纚以方微兮魂翕翕而上征造旬始而谒太仪兮羣灵缤其若樷氛旄溶以随猋兮凤旍沛而婴空驭象车而秉虬节兮鞭列缺以斥丰隆豹纛熊幡聿皇以奋兮樛流纡谲郁以相蒙左防右卫动以绷彋兮倐胂倩浰云滃而雷春回穴幡纚汨以芔歙兮吸嚊率蔼以蒙鸿穆眇眇以前迈兮翩衯衯而弗止莽防防以无垠兮势皇皇而迤靡超氛埃而淑邮兮竟按辔乎朱陵长丽举噣以向日兮有赫戱之华文扬芒熛以上猋兮粲重离之丹门赤玉之寳章兮列八龙之威神歘东趍于苍极兮青雕纷其并迎羣神衎衎以方飨兮奏灵和之凤笙四酎芬而冻歆兮晕玉色而带頳楫素威以升皓宫兮盼四极之浮浮蓐收顾余而破顔兮锡镂琼之华钩谓贞白以自守兮合左契于伊周折寒门而烛元防兮朔飔飒以吹裘有夫巾而檈甲兮握灵蛇以为驱重隂沍而未啓兮肃氛之幽幽四方非不可居兮怅所思之莫余都驰两毂如飞丸兮又滔滔而遐逝灵氛告余以吉故兮子何为兮独悲若彼中天之有居兮隔人世之风雨吾将导子之一至兮庻弗愆于恒素怊忽荒以从之兮驾刚颷以径度光炎之炘炘兮綝纚郁决而不可正视雕薨彤楹屹以上起兮浏滥惝云谲而波诡连巻欐佹杳以轧芴兮崴魁幼眇矗以髙峙中洞房之沕穆兮乃媺人之攸居使曼姬为予通讯兮俨再拜乎堂埀朱扉之洞开兮移玉趾之委蛇珠明玉洁不足以为喻兮光照耀乎东西吐芳辞以若兰兮意勤勤而告余曰皇降灵兮昭质弗沫毋染尔秽兮昧厥施纫药襦兮曳茝斾结蕙纕兮张椒帏勺桂浆兮咽荪麋索胡防兮畦揭车集众芳以逺蒸兮羌郁郁而斐斐余俯首而敬听兮书鞶绅以自规海色动而报曙兮陶去幽而开寤虽嘉辞之盈耳兮若人其何处遂扪膺以沈思兮顝独处而缭戾也诚因言以会心兮将神交于千载也亘天地而无初终兮惟我民之秉彛道敷于上下兮必有人而繋之往者固不可作兮幸方册之昭如日参验于厥躬兮若面命而耳提跛鼈之姗兮固难齐于六骥能孳孳而弗怠兮亦千里之可至余虽质防而力单兮敢不沾沾而奋厉带钩矩而佩衡兮撤蔀防而祛罻期有形以必践兮始俯仰而无媿纵不得媺人以与之游兮又何异同功而并世【予既为此辞尝录一通寄王子充子充葢有志同予学吕者书以识之庸俟异日各考其学之成也】
　　青山辞
　　青山崔崔白云溶溶我疑其中仙人所宫风马云舆霓旌羽幢游行太空翩然相从望而不见使我心忡我本金华牧羊之童口诵蘃笈有声如钟震撼岩壑无碍不通谪居下土黄尘蒙蒙五色之文布满西东秋髙露清陟彼危峰呼吸元气精神内融啸傲万物后天而终
　　云中辞
　　黄巗有竒士曰许君弼其字廷辅治周易蔚然以文名防天下纷扰辄被铁衣操虵矛集兵以御冦尤能挽强命中众初弗信君设正鹄一百八十步外挟弓矢以往轰然一发辄中之乃皆叹服由是多驱驰戎马间及天兵取台州四方次第平大兴文治建科目以取士君慨然曰圣天子在上可以出而仕矣起应书乡闱遂取浙江第二名君文解去通判沔阳府剸烦剧如庖丁解牛恢恢乎投刃而有余地已而复慨然曰予家之东有委羽山其髙摩天委羽之下又有桃山焉羣峰相与回环日未出常有云气起其间缥缈轻盈如防罗绵笼罩崕谷如翔如舞絶可爱玩有时下覆櫩宇觉此身飘然在云之中恍欲逐黄鹤仙人吹箫而往来也第以君恩未报不敢决去他时髪种种当挂冠而归与云为朋姑以云中生自号盖以表其志云夫云之为物出乎太虚歘然而有忽然而无其变幻有不可测者当长空晴妍纡徐其兴结而为祥鸾散而为绮霞其文采郁如也及其黤黮郁勃铁马长驱雷电为之恍惚而甘霖注焉呜呼云哉何其有类于君也然非云之类君实君有取于云也乐繁华者赠勺药以相娯务髙洁者贮秋菊以为粮物何尝有心而人自强同之尔予方与君谈云中之趣君忽昻然而来顾予言曰弼知诵子之文久矣盍为赋云中辞乎予闻君襟韵洒落得丧一归于天故其顔四时无忧色其号为云中也亦宜为之辞曰
　　委羽之山兮云薄之势轮囷兮复防嵯肤寸而合兮既合而复离不崇朝兮雨渺弥渺弥兮云之归功泯泯兮邈难知嗟尔云中之人兮胡不尔思或出兮或处兮恒与云以相期
　　协晨中寥辞一首
　　鬼谷仙人画列御冦御风图以献其师四十二代天师真人真人号冲虚子而唐封御冦之号实曰冲虚此其图之所以作欤濂窃观之髯松奋张有风泠泠然起于其中霞光发舒闪铄无定御冦方乘颷间旋龙裳鸾带凌乱不可止遥见神山隠起大瀛海上旭日一防如火海涛喷薄迎之溅沫而舞珠景物辽夐令人情尘销霣直超鸿蒙间呜呼仙人之画竒絶矣盖以嫓真人非果在于御冦也真人或飞斾上谒太清排空驭气靡所不之将真人之似御冦乎抑御冦之同真人乎是未可知也濂因造协晨中寥辞一篇真人或咏于渊精之区九都众真当有弹八琼太璈来和之者庻几后天而终可以凋三光者乎至若御冦寓言旬有五日而后反者微防已备见其书兹可略云辞曰
　　帝青洞真阳太颷恒郁敷凝神歘上征行与灏气俱飞轮入溟涬九光开翠荂腰佩白琥囊吻荐紫琳腴曲龙有文人持节下明都防以八辰秘摄御万象初陟彼方文台大招许琼晖廓落黄演炁阳堂明梵枢开明戊巳功契曲晨机羲娥俯倒景流光驻熈夷灵集动千载视之若斯须稽首方诸君同餐燕胎芝请授长生箓浩刼以为期
　　予老矣诸书皆忘去此巻虽久留斋中不克题就今日退朝稍早逍遥禁林凉飔飘飘然吹衣神情爽朗有若慿虚而行歌天上遂濡毫赋此他日炼丹仙华山中九转成功当与冲虚神游八极握手一笑何翅三千年也
　　碧崕亭辞
　　濂与太常卿魏观先生游甚久知其为孝敬之人也先生间尝来谓濂曰予家鄂之蒲圻蒲圻有山曰蒲首焉巉然而起如云旓翠蕤荡摩空蒙间对峙双石楹直上如笋中敞碧崕千寻嘉卉灵草杂被之纷红骇緑俨如图画中我先人爱玩而不忘日支笻步其下或濯缨涧底或咏诗坐磐石上或望云出没崖谷悠然而忘返遂因以碧崖自号时移事迁层崖絶壁虽苍然不改于旧而先人则追逐羣仙于风马云舆中弗能一见之予每过其下不觉澘然出涕故于宦游所至揭碧崖之名于楣间所以志之志之所以思夫亲也虽然名之固寓也而言之则尤寓也曷若亲履其地而求先人之遗迹乎当今圣人在上方以孝治天下他日幸遂归田之请筑亭山麓仍以碧崖名之当风日清美与二三子游其间指而言曰彼清泉浏浏而斜出者此先人濯缨之处也磐石累累而可坐者此先人咏诗之地也崖谷沈沈灵气之宣通者此先人望云出没之所也一俯一仰无非精神之参会非惟慰其遐思抑将借是以励夫所学期克肖乎先人予虽耄矣此心不敢忘子幸为辞刻诸亭上何如濂曰传有之舜食则见尧于坐则见尧于墙古之上圣犹若斯况下于此者乎人子之于亲遇事触物无有不可感励者况亲之昔日所游厯者乎斯亭之建当与甄氏思亭并称其视崇台芳榭以骋游观之娯者果何如也若先生者岂不为孝敬之人哉先生字杞山观其名也学问富而德行修践中外其善政盖章章云辞曰
　　崖之云兮英英其升崖之木兮欣欣其荣怅仙人兮向之颷风薄而上征岂降精而委祉兮发为休征三秀之茁兮膏露之凝渺长思于无穷兮视一息于千龄金可销而石可泐兮又焉能爽吾之精诚
　　着存轩辞【并序】
　　瑞安裴中季和以学行推举典簿成均扁其轩居曰着存不忘乎亲也御史中丞刘君伯温尝为赋诗以写其情予复师伯温之意演为琴操三解使季和援琴而鼓之琴悲而不成声声信不能成也呜呼孝子之思亲果有终极否乎其辞曰
　　人孰无亲兮我亲归于黄土六合之间兮莫过我最苦风猎猎兮成音云族兴兮昼隂我亲何在兮涕泗霑襟我亲虽死兮我心不死开目则见兮威仪孔迩何俟当祭兮始如见之彼苍者天兮悠悠我思
　　求亲防茫兮曷求于身我身即亲兮一体之分战兢保持兮厥德克新毫髪不敢愆兮惧伤乎亲上慎旃哉兮此谓着存
　　孤愤辞
　　中州人士有无罪而被废斥者识与不识咸寃之濂因本其志为着孤愤之辞使世之用法不慎者读焉其或知所惧也夫辞曰
　　哀予生之匪淑兮耿郁纡其谁语恐此心之难白兮假微词以自吐曩有志乎学古兮指前修以作则非秋兰奚敢纫兮非申椒吾焉食仗所履之正直兮谓无施而不可悲世涂之崄兮独中兹危祸胡萋斐之小文兮竟成之于贝锦刚指方以为圆兮揆人情为已甚伊翩翩之公子兮余素得而友之握手以示肺肝兮若断金而弗疑何中心之多变兮一旋踵而弗予识既挤予于坑穽兮复弯弓而下石汝面目之无怍兮曽何谋之弗深纵祸予其何伤兮吾惧戕汝之良心覩日月之光昭兮闻雷霆之隠耽予固不足畏兮汝宁不畏于天天道微而难索兮斯焉足以责汝彼黄鸟之嘤嘤兮犹求友而弗止将七尺之美躯兮乃一禽之不如予固约结而罔措兮又为汝而歔欷嗟受命之蹇兮岂独汝之为尤蛟龙鬬于深渊兮宁无损于防防汝虽不我陷兮予安往而逃囚唯饮泣而无所诉兮伤予罪之不当苍天之至明兮独不鉴我之幽枉【叶于良切】皎皎之白璧兮佥訾其为燕石也纎纎之素缟兮反谓其如漆也欲力诋以深文兮其奚患于无辞咎繇之不吾出兮眼有泪而谁知誓剖心以自明兮念父母之所遗茍雉经于沟渎兮虑君子之见嗤夜漫漫而不旦兮悲风飒其四来秋虫响于空堦兮似助予之悲哀六合之至广兮寘一身而无所魂怳怳若有忘兮虽生存而如死昔公冶之所遭兮夫何有于不仁在缧絏而非罪兮亦鲁叟之所称果自反而弗疚兮纵遇辱其如荣浮云过而日洁兮春氷释而水清外累不足以为惧兮惧吾德之未明意欣欣以超絶兮振冠缨而起行取瑶琴以弹之兮有和衎之新声乐天命以自度兮究年歳而不再更
　　李都尉字辞
　　皇上即位之九年以顺德公主下嫁于太师李韩公之子驸马都尉祺初祺小字为总至是诏曰其易以美名翰林诸臣乃定今名以进且字之曰子祺既而子祺请曰祺之名实定于先生祺于先生少尝受业有师弟子义将何以敎之余惟一代之兴必有元勳厚德之人出于其间始则佐帷幄决胜负终则坐庙堂而赞治化成大功而享荣名为国家之柱石系天下之重轻若汉之萧鄼侯宋之赵韩王皆若是矣至于连姻帝室若今太师则未之有也今太师极人臣之尊为上公之贵而都尉子祺独能好学慎行敦厚下人发为篇章动有意趣是可谓富贵而好礼又难能也祺之为义为祥为吉子祺固有以致之矣为字实宜虽然尚父有云敬胜怠者吉此守位之事也敢以为勉焉辞曰
　　气合运凝天地载清君圣臣明以阶治平惟臣谓谁实时元老运筹建略致天之讨四方既帖乃戢干戈执政庙堂如汉萧何非惟执政胙以大国丹书金劵俾首百辟爵则崇侯职则太师左右天子以镇四夷四夷既安君臣交欢上降下承焕乎荣观郴郴都尉大宠是膺太师之子天子之甥际兹风云依彼日月侃侃都尉不自矜伐文驷锦衣其仪孔嘉出入金门不敢笑哗跹跹公子交趋兢诺都尉统师屹如山岳斯时之人以恩为祥祥则既多惟敬乃将都尉之名曰祺是命何以承之告尔克敬庻民不敬且溃乃家况兹世臣不敬谓何凡人有身咸有嗜欲敬以摄之形庄气肃自身而推孝亲尊君动无弗敬乃有誉闻敬胜者吉古有训敬以承祺万福咸顺尔克敬矣罔弗盛矣尔之祺矣罔尔违矣太师之勋山崇川长敬哉勿忘以继耿光
　　冯择善都督字辞
　　自昔帝王啓迹之地天必储精聚灵使英雄谋略之士生乎其间以备其驱防而佐其设施及大业既定爵号之隆冠于当世褒宠之泽流于子孙若汉唐之丰沛晋阳君臣同休盖蔚乎其盛矣今上皇帝龙飞江淮光啓神祚于时文武才俊鹰扬虎跃或秉钺出征或执笔帷幄率多江淮之人论功剖符公国侯郡者以数十计若郢国冯公其一也郢公定逺人初从上为帐前总制亲军都指挥使立功草昧时不幸早卒及上即位追爵为公命其子诚侍青宫执业读书及诚既冠三擢遂佥大都督府事而诚之季父初袭郢公职累建大勳亦啓封宋国一门二公诚又位在枢府敏事慎职为上信任天下荣之诚笃好问学能为诗章以尝受学于予间来请曰诚之字曰择善未达其义愿有以敎之乃为之辞曰江淮之间真主生焉乗风附云实为英贤侃侃郢公熊虎之姿大剑良弓指麾义师孰与其才不赋以寿骐骥万里偾于中道寿虽不延有弟克膺有子克承以宏厥声烈烈宋公为郢公弟为都督诚又克为子为他人子名实易称保国承家厥惟难能上则天君下则众庶茍弗以诚曷以宅位惟诚之德贯通于天何感弗应何郁弗宣天以至诚庶物乃育三光无愆四序靡渎茍或不诚宜暑而寒人其怨嗟岁功斯癏况我伊人不诚其可矧尔世臣爵禄是荷尔或不诚民胥尔尤诚而无择为僻为谬古训孔多维人攸践我将曷从维择其善惟忠与孝则允蹈之维悖维恶絶而弗为蹈之匪艰服以悠久木升川増山立海受既择众善乃立尔诚乃保厥家乃笃鸿庆以之事君为臣之良以之立身为邦之光匪光于邦丕尔先人郢公有子圣主有臣
　　张孟兼字辞【并序】
　　国子録张君生于歳戊寅正月六日以厯推之是月九日始入春则中气犹居丁丑年之冬其大父府君因以丁命名张君既长闻人先生字曰孟兼兼者何谓临二歳之中也夫丁在土毋为火戊则土也火为文明之非不灼然有光必变而为土然后生物之功遂张君以辞章名世今将刋其华而食其实乎虽然丁离象也戊坤象也离上而坤下于卦为晋彖有之明出地上顺而丽乎大明柔进而上行张君又将自此而升乎方今大明御世治具毕举张君益昭其明德发为人文以黼黻王度物有不资其成者乎是则兼之之义已或谓殷人尚质多以十干名其与府君之意则夐然殊也张君浦阳人有学行与濓为同门朋辞曰
　　戊为子丁为父火得为土百物之所祖能兼之道为伍
　　赵广字辞
　　浦汭赵志道氏衣冠之望族也有子曰广来求予为之字予谓广之文从广从黄广则因厂为屋象对刺髙屋之形而广则谐声也许慎以屋之大者为广实有容受之义焉请以子容字之何如志道曰善矣乃为之辞曰人之隘也尔则广之人之拒也尔则容之惟广惟容吾将见尔德之丰
　　郑仲昭字辞
　　诗云倬彼云汉昭回于天説者谓云汉天河也夜晴则天河明其光随天而转也云汉然矣揆于心之灵明其有弗同者乎予友浦汭郑君以汉为名内翰栁先生字之曰仲昭间来征予言予闻制字必有祝于是稽诸诗义而补之以辞辞曰
　　五礼攸建冠为之先备物只事无一或諐筮期宿宾列器布筵弁间皮爵裳错黄组缨属缺韎韐用延尊甒有禁柶觯斯甄离肺充鼎干胏实笾嘉爵既祭工祝乃传造字命辞厥义则宣维天有汉灏气成川冲角奠轸贯乎宿纒夜翳既敛若练在县随时运行素色连娟征诸人心同此皦鲜森列万象徧烛八埏出王游衍与天周旋有媺郑君世胄蝉聫十世同炀义闻四传君实纉之佥曰象贤图之回之家政尔肩泰之昭之先绪愈绵惟廉则砺惟温则瑄处乎正中有赫其平汉名昭字佩服允坚一理是循顾諟匪偏相彼先民日夕干干一事或悖六凿相挻君宜自朂弗懈益防器服有铭在古则然敢补祝辞以代韦
</div>
    <div class="pagination">
<a href="文宪集_page22.html">上一页</a><span>...</span><a href="文宪集_page18.html">18</a><a href="文宪集_page19.html">19</a><a href="文宪集_page20.html">20</a><a href="文宪集_page21.html">21</a><a href="文宪集_page22.html">22</a><span class="current-page">23</span><a href="文宪集_page24.html">24</a><a href="文宪集_page25.html">25</a><a href="文宪集_page26.html">26</a><a href="文宪集_page27.html">27</a><a href="文宪集_page28.html">28</a><span>...</span><a href="文宪集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
