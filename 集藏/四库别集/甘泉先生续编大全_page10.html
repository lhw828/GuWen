<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 10 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 10 页/共 101 页</h1>
    <div class="content">近因念山、慎斋诸友之劝，自思夜来枕上检会平生让人多少，尝以唾面自乾效力，横逆三自反用功，又岂不念二家旧雅？但此事彼任之非人，审之不亲，二次皆其自速，如春蚕作茧，以丝自裹，予不与焉。今因其催词，是自速也。俟临事时或有处也。

与梁兰汀岑石台二进士

慕陶诗序勉从二贤之恳，以副镜水节府之意为之。老人言语恐不足光此录也。脱稿奉上二贤转致。原币谨托完璧，盖文币在他人可受，在祖父母衙门於义未安也，统希照亮。此悃已先告矣，非礼让也。谨启。

复梁云端

故人知君，君不知故人何？吾子自以为豪杰之士也，宝浑亦曾疑言，惟吾自知自信耳。此土多嫉妒，多讹言，吾将避之矣。经曰：「朕堲谗说殄行。」夫修之百年而(怀)[坏]之於一口，此圣人之所以疾之也。敬复语云：「攻其恶，无攻人之恶。」水为脚注云：「自攻不暇，何暇攻人耶？」何如！何如！

复蒋道林督学

水不忘南岳之旧，方欲往居，以毕吾愿。乃阻於道路，而令郎偕姚生至矣。承寿文读之，滚滚无虑千言，而言言精切，独称奖太过，非老朽所安。中间排斥异说之诬民，则不敢让。适湛子知言方成，所以排辩二子者，似与来谕不期而同，而何吉阳光禄书至亦然。感应之机，岂可诬哉？兹诸子已刻高作为第一，而凡同志八十七十寿文继之，集成一帙，庶开卷不忘同志之意。辩杨老书则且不欲泛示人，时义也。令郎与姚生皆受道之器，有志。恨有小疮所苦，未能一一，序文内聊见至意。南岳之望，飞锡到时即是也。金豸绸一端、书数种，奉付桃冈书院。赡田租银一十两送修书馆，或来驻锡居之也。所怀种种不能悉，幸与同志大明此道。此道多在楚矣，徽士甚望之，似为降旗所伏矣。可惜！可惜！

复李三洲中丞

贤郎佳作，文从字顺，各识其职，一气贯之，如长江大河一泻千里，而各有波澜。其经书●●既精练●●开阖●健，策有断制剀切。第未知所遇伯●●须何如耳！老眼急读缓味，深所健羡。恨以病间，不能字点而句标之耳。以通家之爱望加功，妙中求妙，百尺竿头，更进一步，以二业合一并修涵养，笃实光辉，则先王德行道艺之蕴，可争衡天下，天下莫能敌矣。至祝！至祈！

复霍勉斋

承示昌●，此子名在同门录，今其忘之，反以操戈。吾前已觇知之矣。前一月，以旧与项瓯东辩墨刻一通与之矣。今有此说，想前书未到耶？抑其心未化耶？未可知也。瓯东亦有概疑吾广之意，吾乃与辩之，内大意云：凡为者必不禁，禁者必不能为。吾在南都闻从弟有此事，失义灭恩，作书当道治之，发南丹卫充军，死於配所，观此可知也。又去年有●疏远族人与乡人为之，亦令家人发之抵罪，观此[亦可]知也。今得吾勉斋辩之，正合此意。又近日盗●●●●●粤良家，连墙上诗轴劫去。吾所为粤良●●●●●[粤]良字改作奥朗字，於贼家悬此轴，昧●●以●●贼写诗[轴]矣。耳目所逮尚如此，万里安能治夷狄？吾不[暇讶]之，而且为怜之也。言不能尽。

与卢星野督学

恭喜荣任，道将大行，无以为赠，谨具二业合一训二百册，奉充赆仪，将备发政施仁第一义，颁诸生之用。盖此训平生独得於千载之下，合一时之宜，若行之，则古人德行道艺之教寓於此矣。若高明以为不外乎今之制，而可存乎古之道，人多书少，则翻刻遍布，古道将大行於一省，以为诸省师也。何幸！何幸！

与谢惟仁

惟仁何久无一音耶？前书慨古人之大圣大贤不免流言之谤。所恨流言止於智者，朋友之道，闻流言而不信，贤如惟仁，犹不免有投杵之惑，他何望耶？欲避地以去此土，以土阻未能耳。惟仁其何以处我耶？兹门人刻寿文，类成一帙，近有知言小诗，并奉一览。与洪觉山数载不得一音，怅仰积念，当何如耶？岂执事有讶耶？去岁徒见惟仁有与觉山约来罗浮西樵之报，以后寂然。水垂九十老矣，而执事不动念乎？冼少汾得痰肿疾，於今岁甲寅八月初四日物故矣。人可以久恃乎？谨布小启，兼新刻四事，托惟仁转致。水虽老，犹有来访福山之志，不具。与永州钱太守令弟懋垣黄门八月初七日仙逝，不胜惊怛。昔者颜渊死，夫子曰：「天丧予！」水於懋垣亦然，诚若丧己也。遂与同志会哭於观德之堂。缅惟吾契素笃友爱，罹此大变，其何堪处！道远末由奔慰，惟节哀自慰！水念属纩之言，忘年勉成志铭，愧未足尽其蕴耳！既已脱稿，恐误葬期，虑事变也。外更为题墓门石，以申死生之情，幸刻之墓门。画式附上，葬只用三合土，不须砖石木椁，久终朽也。只上下四旁皆灰砂坚筑，各厚二尺，久则如一大石，永无虑矣。临纸不胜哀感之至！谨启。

与罗巽溪

水於先公宫保整翁先生蒙以国士之知，存不能请益於函丈，没未能致奠於佳城，抱此区区，亦将老於人世矣。近得平川黄门来就问天关，此念益萌，又知执事能世家学，心甚企悦。谨具祭仪文轴，托平川归为代致於墓下。谨布启先告於执事焉。谨启。

与郭平川太守

今夫千里之马，有物累其足，则不能百里矣。何也？有以累之也。今人事周致，文义牵缠，皆累聪明者也。谢上蔡在程子前累举成语，程子曰：「公可谓玩物丧志矣。」[即此]也。先师云：「读书滋牵缠。」亦谓此也。语谓文公门人向后皆头低了。今远别矣，敬以此为吾平川告，平川其深戒之。时乙卯二月二十七日，乃别后一日也。

复王端溪宗伯

前屡承手翰诸稿葛绸见贶，诸庞子来者，一一拜领。预为墓志，尚太早计在。思欲为公作一生传，然未可期必也，待偶成寄上。昨弼唐报公上疏慰留，已出视篆。吾喜答云：「此天留公大明新泉之学也。新泉每会，静坐默成为第一义也，如何！新刻诗扇侑缄。

答朱则之欧启河

承二贤致两次书。宋子来者，予方在沙堤，及还天关，乃得悉览，足见二贤慕道真切，相念不已。必起仰泉楼，所费当不小，愧二贤之诚心也。缅想清泉白石，景致绝佳，此心已翛欲乘长风、插六趐，以游歌其地而不可得。若明[年]遂南岳之行，二贤必相从，回便或能一至，未可知也。

与庞弼唐秋官

承手翰，源源而来，内中多新泉●●，足见●持斯●。●●欲就●●●款而答之为尽，忽又失之。●●●态然也。有●●德真，居岭表士人之首，作一诗●●成轴，兼黄雷葛一端引意，所理新泉辅翼四君●●专简封书代上致意。不尽。

与史燕峰内翰

得弼唐秋官书报，新泉书院时加修整，赡米租如旧，足仞盛德。弼唐兼报燕峰八月初度华诞，地远失於奉贺，乃忘年信笔成寿轴，附上兼金，段拜引四千●之忱，统希鉴入。余惟进德修业，以副区区无穷之●谨启。

与沈艾陵监丞

前得手翰，兼今见胡相江地官，知福履清嘉，进修精切，兼同相江修复甘泉山馆，为慰！兹以庞秋官弼唐人便，草草布此，见区区老怀，新岁欲同郭平川掌科出天关，取道重至南岳，不知吾艾陵能一来会否？平川远来天关居月余矣，好学好问，惓惓不息，迥别江●之习也。想欲知，并及。

与葛子东子开昆仲

●●●盛编国朝理学名臣文选，前序目录●●●●区区文字下厕其间，得无阿所好耶？●●痿疾想愈，吾此日常悬念。子开兄弟进修何如？不●一音，即当刮目相待，况十五年之别乎？巾石书●●季同心刻古乐经传，果然否耶？渠附成编二册[至天]关，细阅之，稍有更定。兹封附南部庞秋官弼唐差人转送宅上。若已下手，亦依此本改之乃可。不然，古只有乐经，无律吕经者，先后之间亦未当，故有此更定●。纸短情长，不尽。

与卢星野督学

自别后，此心摇摇如悬旌，想已到任，大振文风矣。若行二业合一之教，则先王德行道艺之教将振於天下，闽始而天下之教学必来取法，而斯文之兴又不可量矣。幸甚！幸甚！

与高大鹤公敬

刘素隅人回，得领所附手翰读之，知年来向往，所志坚定，为慰！南岳之期以春夏为约，大鹤先到，便可寄声，此往半月之程为易，若老朽先到，则寄声大鹤无及矣。数十年之别，万里之隔，九十之老，千载之托，此会恐不可缺也。其胡子所道琐琐，从古有之，不足云也。诗扇并奉一笑。

复王白?侍御

●●之[别]，怅仰何如！得去岁九月二十日都下●●书及石刻记文，如见颜色，为慰不可言！承中朝●●之翕然，乃[吾]之赧然者也。然足见公留意斯文之●矣。又蒙不远我遗，行府查送壬子鹿鸣盛宴。水也叨受之矣，为感何量！以方同泰和郭平川黄门上罗浮，草草布启，附府致谢。新刻侑缄，余容别布。不宣。

答南雄高九山太守

水以年耄，不能记(亿)[忆]以时奉问为歉。兹承●●●●币，委以先大夫墓表。水以老病戒文久矣，●●●知故人有此重托，不忍以不能辞於知己者●●●●●事，向来非逼促经年，安得更嫌迟？虽本县盛●●未酬也。想不负，先此布复。

答南安王岩潭太守

水在罗浮，归则萧官候送手翰腆币，览书展币，见清才逸俊，依然如在南都接席风度也。慰甚！慰甚！水不●，将还南岳书院，第与贵治不相当，怅想何时得面。[郭]平川赞予作南安府仪门颂，虽有意，未必能即成。●●官告回，水以明日还西樵旧居，草草布复。平川●●甲，不具。

与邹东郭司成

前此有题扇，托彭端溪转致，未审到否？所望於大贤，转此风教，无负王门首科者重矣。水尝有言：「良知必用天理，天理莫非良知。」尽之矣。何常不同？其嘐嘐呶呶者，不知者也。如何？如何？郭平川归，草草布此。惟聪明亮之。

答罗念庵殿元

多年企仰，无日或忘。顾音问疏旷，往来於怀，神亦劳矣。二月初十日，得领手翰、葛巾、半夏，附天真道人带来者。读之，舋舋数百言，皆自静虚胸中流出，起敬！起敬！但旧拙裁念念无留念，正横渠无在无不在，伯淳孟子勿忘勿助之间，正千古指南，即虚静亦在其中矣。以执事之聪明益老，必已得之，而云尚远，执事之谦也。此个功夫端的，顷刻存之，顷刻即至，何远之有？惟调停习熟之耳。郭平川好学笃行，可与适道。居天关三月而归，良便草草布启，奉酬新刻、蜡丸、樵茶，侑缄请教，不具。

答魏水洲黄门

多年逢人便问水洲，知清胜为慰！乃头陀来，得所附手翰、领绢，即如见水洲矣。书中天理格物原是自然本来之说，甚是的当。吾曾有言「良知必用天理，天理[莫]非良知」，此万年公案，其互相异同者，未尝用功者也。尝有九思九歌，欲往白鹿，以与诸贤默坐无一言，亦不言而信，未知天意何如耳！泰和郭平川黄门坐天关三月而归，草草布复。余惟自强，法此天运，日新盛德是祝。新刻、樵茶、蜡丸奉上为信。不具。

与陈两湖

自金台别后，常悬於怀，彼此遂不得通问。中冬，贵乡郭平川黄门来天关，始知吾契早已投闲，又能於青原诸贤共论大道。若此一著，虽馆阁不及矣。幸甚！幸甚！平川归，草草布此奉问，如亲相见也。新刻、蜡丸侑缄。不悉。

与刘梅国亚卿

</div>
    <div class="pagination">
<a href="甘泉先生续编大全_page9.html">上一页</a><span>...</span><a href="甘泉先生续编大全_page5.html">5</a><a href="甘泉先生续编大全_page6.html">6</a><a href="甘泉先生续编大全_page7.html">7</a><a href="甘泉先生续编大全_page8.html">8</a><a href="甘泉先生续编大全_page9.html">9</a><span class="current-page">10</span><a href="甘泉先生续编大全_page11.html">11</a><a href="甘泉先生续编大全_page12.html">12</a><a href="甘泉先生续编大全_page13.html">13</a><a href="甘泉先生续编大全_page14.html">14</a><a href="甘泉先生续编大全_page15.html">15</a><span>...</span><a href="甘泉先生续编大全_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
