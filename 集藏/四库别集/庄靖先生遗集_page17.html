<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 17 页/共 28 页</h1>
    <div class="content">府西南二十五里有县曰襄陵北门外有桥如虹左右皆梅圃　　嫩寒篱落似江村雪里精神月下魂桥北桥南路分处行人立马待黄昏
?晋桥梅月
府西五十里有姑射山神人居焉　　物外神仙自一家等闲不许占烟霞只今氷雪人何处惆怅山前日易斜
?西蓝夜雨
府北五十五里洪洞县之西有寺曰西蓝近汾水一二里遶寺多花竹有水杯池　　暮云深锁梵王家楼阁峥嵘阅岁华香火半残僧入定卧听窗外落檐花
○锦堂四咏
春水满四泽
夏云多奇峯
秋月扬明辉
冬岭秀孤松
?春水满四泽
一番雨过绿生肥正是桃花欲浪时掠地风来吹不皱细看面面尽玻璃
?夏云多奇峯
初见云从山里出须臾云结势如山一声霹雳催时雨云不能闲山自闲
?秋月扬明辉
谁为天公洗眸子试将把酒问姮娥清光一片已如许斫却桂时应更多
?冬岭秀孤松
凛凛苍髯晚节孤雪中倾葢若旁无一经元亮盘桓后气压秦时五大夫
○沁园十二咏
熙熙堂
翠兰亭
暗香亭
七贤台
潄玉池
江源亭
屏俗庵
清晖亭
富览亭
桃园
意在亭
涌珠泉
?熙熙堂
眼前草木强争春往日繁华一聚尘山水中闲赏心在不知谁是肯堂人
?翠兰亭
蓬艾丛深特地藏游蜂何处觅幽芳楚人大段无分别不识离骚传里香
?暗香亭
三两横斜鹤膝枝一朝须有返魂时试看今后黄昏月得似西湖七字诗
?七贤台
放迹山阳志尚同至今林下仰高风欲将人物图中看恐遇生前李卫公 【 李卫公焚七贤图】
?潄玉池
古人观水必观澜一滴涓流一滴寒放取黄陂千万顷莫教龙口吐吞难
?江源亭 【 有流杯】
羽觞到处不容停争看中流落酒星彼此一时修禊事未应人物愧兰亭
?屏俗庵 【 子猷别墅】
世上无人可立谈眼前只有此君堪当年借得谁家宅疑是今来屏俗庵
?清晖亭
高山森似剑铓立流水平如罗带舒人在水光山色里笑渠潘阆倒骑驴
?富览亭
天于万物岂私我领畧风光天不嗔自古山阳景佳处尽都分付与闲人
?桃园
一时得意笑春风不见春风满树空老去惜花心尚在为君留眼看蒸红
?意在亭
绿水古今流不尽好山前后势相连适来荷蒉者谁子应笑有心哉此贤
?涌珠泉
渊底睡龙徒有颔沙中老蚌恐无胎疾雷惊裂苍苔地迸出鲛人泪颗来
○碧落四景
横峯卧云
阴壑积雪
寒泉潄玉
枯松挂月
?横峯卧云
蛰龙起后愿相从便有人闲润物功一片青山是归处无心更逐渡溪风 【 白云无心逐风渡溪耳】
?阴壑积雪
漠漠山阴雪拥门何时天道变寒暄虽然不是回光地销得阳和几许恩
?寒泉潄玉
沥沥山泉枕畔鸣六根先得一根清从来只向琴中听不识徽弦意外声
?枯松挂月
门前老树数难推独有栽松道者知夜半风催山月上政当鹤睡觉来时
○周昉内人图
吹笙
汲泉
倦绣
捣衣
翦爪
弹琴
学书
按乐
览镜
?吹笙
旧曲闻来似敛睂料应只恨赏音迟梨园传得新翻谱着意参差竹里吹
?汲泉
非关古井不波澜祗恨银瓶一掬悭欲助长流御沟水再教红叶到人闲
?倦绣
心情犹在未收时却顾花闲影渐移不道春来添几线日长只与睡相宜
?捣衣
一夕秋风鴈过声铁衣辛苦向边城将军不用和□计双杵休辞月下鸣
?翦爪
袖里纤纤只合存如何春笋不嫌髠金钗坠后无因见藏得开元一捻痕
?弹琴
休言三尺是枯桐大抵声音与政通曾得王君意中事便从弦上和熏风
?学书
数幅云笺自卷舒试教落笔看何如休将彤管题闲句正要班姬续汉书
?按乐
倚风无力见温柔初下喧天羯鼓楼犹向花阴理新曲君王不惜锦缠头
?览镜
不教朱粉污天真长对菱花顾影频但把蛾眉埽来淡尚嫌不似虢夫人
庄靖先生遗集卷之五终
●庄靖先生遗集卷之六
七言绝句三　集古
◆七言绝句三　集古
</div>
    <div class="pagination">
<a href="庄靖先生遗集_page16.html">上一页</a><span>...</span><a href="庄靖先生遗集_page12.html">12</a><a href="庄靖先生遗集_page13.html">13</a><a href="庄靖先生遗集_page14.html">14</a><a href="庄靖先生遗集_page15.html">15</a><a href="庄靖先生遗集_page16.html">16</a><span class="current-page">17</span><a href="庄靖先生遗集_page18.html">18</a><a href="庄靖先生遗集_page19.html">19</a><a href="庄靖先生遗集_page20.html">20</a><a href="庄靖先生遗集_page21.html">21</a><a href="庄靖先生遗集_page22.html">22</a><span>...</span><a href="庄靖先生遗集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
