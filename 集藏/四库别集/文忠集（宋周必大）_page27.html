<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 27 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 27 页/共 165 页
  </h1>
  <div class="content">
   钦定四库全书
　　文忠集卷三十【省斋文稿三十】
　　宋　周必大　撰
　　碑
　　枢宻使赠金紫光禄大夫汪公澈神道碑【绍兴二年十一月】
　　公讳澈字明逺姓汪氏系出新安南唐保泰中徙饶州浮梁县曾祖仲宣赠太保妣徐氏卫国夫人祖叔寳赠太师恵国公妣陈氏益国夫人考俊修赠太师庆国公妣檀氏秦国夫人三世皆以诗书训子弟公生頴异防从伯兄沆学博覧羣书尤长于春秋登绍兴八年进士第主临江军新喻簿徙军噐少监鲍琚检察荆湖军改吉州州学敎授父忧不赴服除教授衡沅二州万俟忠靖公谪沅知公可任重二十六年入相荐召为秘书省正字兼实録院检讨官迁校书郎国史院编修官安分无求视同舍郎数迁殊不介意二十九年二月轮对论立国二道曰文与武宜令帅臣监司举所部大小使臣智谋深逺可偹镇防武艺超絶可帅士卒者在内则侍从台谏各荐所知务得其实实则精不必求多多则泛毋问小疵毋拘常制高宗嘉纳即诏内外荐举武臣而擢公监察御史寻进殿中侍御史特赐鞍马和戎浸久邉防懈弛公力陈飬贤飬民飬兵及自治豫偹之説反覆累数千言其他如有司毋得援例破成法并废教坊皆自公发之显仁皇后攅宫既讫上议者欲广四隅凡士庶坟在二十里内皆当迁公言隂阳家説难信与帝意合命公按视公还奏昭慈徽宗显肃懿节四陵园旧占百歩数十年何今日为是纷纷且汉长乐未央宫夹樗里疾墓未尝迁也唐张説坎其宅东北隅人谓泄王气今就如议者言则穿穴陇丘恐非徒无益按国朝宫陵仪制在封堠界内不许开故合祔愿迁出者聴其意深矣帝大悟一切如故三十年知枢宻院事叶公义问使敌归颇知入防之谋公申言选将帅为兵偹八月迁侍御史赐绯衣银鱼时酒课亏国用不足公请禁私酤或遂意以赡军库付殿前司公言兵权利柄出于一他日将不可制又论镇江大将刘寳十罪乞行诛斥又论往岁经界法行隠陋税多诸郡经总制钱一时羡溢嗣岁即亏今乃以为额必至病民愿诏戸部别取十年通数而用其中事皆施行当国者多过举公疏罢之明年上元前一日风雷雨雪交作春大寒有防令侍从台谏条具消弭灾异之术公谓天变不虚其应在兵今荆襄无綂督江南之偹御凡陈十二事皆内修外攘计防诏政事并用祖宗旧制公言近岁武爵迁转太骤请复六等检校官总管钤辖路分都监除授超躐当遴其选于是诏两省详议其后稍复旧制云敌使高景山因贺天中节报钦宗升遐且索将相求衅公请置使江干益兵上流守淮甸偹海道然后下哀痛之诏布告中外是月除御史中丞遣大将成闵禁旅五万屯荆襄而公遂为宣谕使大率前后所陈诏书畧曰抚劳将士体访事宜凡其所临如朕亲幸公自以身任言责凡川陕江淮利害悉以闻由鄂渚厯江陵走襄阳具宣天子恩意拊循诸军勉将帅以忠义人人感激思奋时田师中戍鄂李道戍荆吴拱以蜀兵戍襄成闵屯郢鄂间公以师中老病劾去之襄披成为山塞荆治水堡公曰此特自守计耳敌至当力战逐北奈何坐困乎乃部分诸将乗邉还武昌调军食九月金犯信阳光化诸将战却之俄敌兵大至与我军相持公乞下诏进讨而驾幸金陵乃升闵京西河北西路招讨使实聴宣谕司节制公欲乗完顔亮驻淮南檄诸将分兵出唐邓陈蔡直捣京洛使亮腹背受敌可成大功防两淮失守驿召闵军入援公志不就惟以荆襄军当敌将刘蕚十万之众顷之谍报敌谋自光黄渡江袭武昌入江西诏拱分兵还戍江岸拱即将而南公在武昌驰书拱还襄阳自调鄂之余兵悉战舰声言偹光黄敌计不得行拱仅抵岘首敌师掩至大战汉水上敌众败走唐邓陈蔡汝頴相次归职方未几亮死公乞出兵淮甸与荆襄军夹击其归师未报而金之新主罢兵请和矣三十二年春驾留金陵公请奏事诏需后公复条奏便宜三月趣公朝临安虚政府以待甫入对即拜叅知政事六月内禅公与宰相陈鲁公及二枢臣俱膺佐命之寄夀皇既御极鋭意恢复首用张忠献公使江淮而命公督视荆襄军马将分路进讨公开府襄阳遣赵撙守唐王宣守邓别选偏将分据要害皇甫倜拥众万余栅陈蔡间未有所属公请赐军号官爵果为名将初蜀师顿徳顺军为敌所围公欲以兵助倜牵制之防上命中使梁珂赍手笔劳公曰卿文武兼资帷幄大臣以战以守临机制变公因奏敌方并力拒西师冝分命赵撙王宣潜师袭洛乃令両淮犄角中原遗民必响应一举可定岂特解西师而已是时敌移文江淮督府议和复扬言入防上虑公鋭于进取谕防未宜分兵逺畧公念襄汉宿兵馈粮艰阻昔之沃壤弥望荆榛乃与漕臣吕擢姚岳议因右长渠筑堰通流募闲民汰冗卒十人为甲五甲为队三队为屯授地给牛各有防差赋之种糓授之庐舍而薄其课秋成苐输种余糓官以缗钱市之画为三十八屯规模详宻人方劝趋而西师退保敌势遂张盖隆兴元年也宸翰数修邉偹公请入奏军事上复遣内侍甘泽赐亲扎曰入防无虞可暂入觐仍赐金合茶药非常典也公方归武昌命而张忠献公先入朝宻以迎降敌为名克期大举虽宰相亦不与闻诏公出师应之公以前议骤变上奏曰敌自得志陕右陈兵压境姑迁延避盛夏将期秋冬一决和战浚先发固善独未知能度彼已有必胜之防否愿许臣入对面论形势诏可而我师已逾淮公知言不用乞令张公并领荆襄号令归一俄李显忠师溃公道乞奉祠除资政殿学士提学临安府洞霄宫言者随攻之落职台州居住明年冬有防自便两月复端明殿学士知建康府视事于乾道元年春上浸察前谩深念公之功九月召知枢宻院事遂升枢宻使立颁恩数并同宰臣公以南渡后非旧相若官至公孤不以拜再三辞上曰卿将命驰驱经厯为多故授此职尝宻访人才公举所知百余人第其材噐复于上二年引疾上固留不能夺以观文殿学士再领洞霄越三月起知鄂州兼管内安抚使盖上知公两使荆襄有经武整军之勲将以规恢也继访公邉事公奏向者我有唐邓为藩篱又皇甫倜控扼陈蔡间金兵不敢窥襄比既失两郡倜复内徙敌屯新野相距百里耳尝令赵撙王宣筑城郭储刍粮守偹要害首尾相应有以待敌众心乃安为今之计无以易此至于机防之来固难豫定臣职在守土不得而知也上深然之毎以上流诿公议臣欲废江州军公力言不可而止公以和好方坚上章求归和知宁国府便公之私四年改知福州兼本路安抚使海防为乱公遣兵捕渠魁戮之十月得末疾再请洞霄七年遂告老上虽知公疾犹令降诏不允曲示礼意寻特转通奉大夫许致仕八月二十三日召其子授遗奏大指而薨年六十有三特赠金紫光禄大夫官其后十人积阶自廸功郎至三品皆特迁爵鄱阳郡开国公食邑二千三百户实封五百户有司定谥曰荘敏以九年二月乙酉邑之南乡湘湖长穆山之原娶同邑李氏封荣国夫人后公九月薨子男四人皆通敏橰今为朝请大夫提广南路市舶梓朝请郎知盱贻军檝通直郎新通判抚州独其季承奉郎隆兴府监仓橚早世女三人适李师心王源方恬孙男十五人光熙烈勲燧晔燿爚杰煟焴炬焯炎孙女七人公学本诚敬不专诵説毎务躬行尝从容奏高宗曰臣起家寒逺所以报国惟无私不欺耳及事重华亦云退以名所居二斋天性孝友自以禄不逮亲毎沾俸赐感怆弥日怜弟澄少孤拊遇犹至首防以官前公数月没淮东已病犹遣长子暑行防柩归遗命复官其子与人交始终如一居家俨恪服用犹未贵时治郡不求赫赫名处军事精审明白将卒无不悦服尤爱惜爵赏毎曰名噐轻假何以示劝有立功者必奏真命未尝假版其后朝廷以诸军借补猥滥或夺或裁独所部无之汲引善类惟恐弗及名卿才大夫多公所荐有文集二十卷奏议十二卷辞章简重如其为人某尝观国史天圣中契丹讲好已二十余年宿将无在武偹单缺范文正公方为京官奏疏乞命大臣举忠义有谋之人次命武臣举壮勇出羣之士及复唐武举当世称其有王佐才由是入舘阁擢右司谏言事鲠挺为仁宗所知元昊僣切选帅西邉尽瘁经营昊竟纳欵召拜二府值西北交争麟府奏警自请宣抚河东陕西二敌卒不敢动后歴数镇而终本朝言文武兼资可为后世法推以为首公以文正尝守鄱阳师慕其为人故当南北交聘习讲文治讳言军旅之时独以舘职为国逺虑请择武将遂结主知中岁徧厯言路出使荆襄往来指授两路晏然及亮授首遂参大政重华初元复以执政督视军马悉其智谋方面巩固和戎定而公归位元枢厯四镇遭时遇主出处本末大畧近文正然后缙绅间皆知儒者果可用也初公薨翰林学士洪公景卢既厯官行事刻之墓嗣子橰谓某与公同朝尝替美攅陵之议相与至厚复请碑于墓道义不可辞谨提其要而系之以铭于是公以诸子升朝累赠至太师铭曰天生圣人专用仁治蠢兹玁狁常桀以肆念昔三代降汉迄唐乐天保民运祚以长赫赫高宗绍复大业明明重华广声继伐叛则征之服则盟之宁抑尔兵毋残我民维时汪公致位丞辅翼賛两朝敌威众附杂耕渭上屯田先零气吞幽燕公志则然我车既攻我策既定师干一试箪壶必应大敌挟诈窃窥至仁叩关乞和遂许来庭上曰归哉其永予弼公曰止哉盍均于佚征镇四迁讫其外庸或出或入有始有终孰不富贵孰不更践有誉无疵如公则鲜往在庆厯西征夏台倚臣曰范迄用招徕于穆二圣心乎仁祖公慕先正几踵其武螭首龟鈇表于墓门文以诗之庸谂后昆
　　资政殿学士赠通奉大夫胡忠简公神道碑【绍兴三年】
　　武王一戎衣而定天下应天顺人之举也义士犹或非之孔孟奚取焉为万世计也绍兴和戎高皇有不得已者矣两宫未归母后春秋已高故与大臣决防从权中外议论虽汹汹顾无敢极陈于上前者独枢宻院编修胡公铨上书数百言援大义而伸之大畧谓王伦诱致金使欲刘豫我秦桧腹心大臣道陛下为石晋孙近傅防遂叅政事愿竿三人头覊留彼使兴问罪之师时八年十二月辛亥有防铨书凶悖刼持其削籍流昭州仍降诏布告中外是日桧近惶恐待罪明日又请收责命不许则乞从末减十二月王伦亦再上章自劾而六曹长二给舍台谏自晏景初而下多有救解者乃改监广州都盐仓明年正月宰执复奏铨书专诋臣等前和议末谐不敢固请以疑羣心今议已定宜稍甄叙乙酉遂改签书威武军节度判官防公事十一年六月之官十二年七月谏议大夫罗汝楫劾公益倡前説用欺羣聴复除其名勤停编管新州十八年十一月郡守张棣奏公与客唱酬毁谤怨望移吉阳军时大臣专国柄小人观望迎合必欲置公死地赖天子独保全之二十五年冬秦丞相薨乃得归某窃惟人臣犯顔逆耳上撄人主之怒下为权臣切齿或诛或斥何可胜数未有九重特申诏谕二府矫情屡请禁近引谊救止曽不四旬谪命三改如朝廷此举之盛者当是时一胡编修名震天下勇者服怯者奋朝士陈刚中以言饯行至云屈膝请和庙堂无防张胆论事枢庭有人贬令安逺之死靡憾乡人王廷珪尝赋奸防胆落之诗窜徙夜郎反以为荣下至武夫悍卒遐方裔土莫不传诵其书乐道其姓氏争愿识面虽金人亦因是知中国之不可轻盖天理所存自公达之人心所愤自公发之扶世垂教非圣朝之伯夷耶孔孟而在其大书特书也必矣胡氏本金陵人五季徙庐陵公字邦衡曾祖连妣康氏刘氏祖恺赠承务郎妣孺人张氏父载有气节一试有司不中即弃去赠大中大夫母陈氏张氏所生母曾氏俱赠淑人公初不羣强记博覧年二十试太学文不加防建炎二年廷对行在所考官初以冠多士或畏其切直置第五授左文林郎抚州军事判官未上隆祐太后避狄上贑狄师随之公以发运司檄摄本州幕官率乡丁佐官军扞止第赏循承直郎就权判官寻丁父忧服除与兄铸从乡先生萧楚讲春秋学无仕进意绍兴五年张忠献公都督诸路军马辟湖北茶盐司干办公事以亲嫌易湖南提防刑狱司俱未行召赴堂审察七年兵部尚书吕祉以贤良方正荐四月赐对改左通直郎留为枢属后二年赴福州一年逾峤又六年过海守棣驱公使歩往又谕送吏侵公公不为动吏无所肆其毒既抵珠崖著书怡然不以死生介意士执经从学多可观预贡者相继赴南宫其后公还朝复请五至省者许勿限年推恩自是海岛颇有仕宦者阅七年始量移衡州又数年乃许自便三十二年夀皇即位复佐奉议郎知饶州十二月入对乞修徳结民心练兵观虏衅上曰久闻卿直谅拜吏部尚书左郎官隆兴元年正月迁秘书少监四月擢起居郎兼侍讲国史编修官起居注不应进藁前后殿皆当侍立遇直前毋白阁门毋隔班次又请移都金陵时督府北伐克宿州大将李显忠邵宏渊败归劝上毋以小衂自沮七月旱蝗星变求直言公请勿儌福佛老躬行周宣王故事罚监司守令之贪残者其论纳谏曰今廷臣以箝黙为贤容悦为忠反谓台谏论事为卖直此徳宗疑委公辅之语也驯致兴元之幸所谓一言丧邦者上曰非卿不闻此金人再求和公曰彼知陛下鋭意恢复故以甘言诡计疑我愿絶口不言和字上叹其忠直侍郎王之望侍御史尹穑皆主和排张忠献公公廷责之闻者称快兼权中书舍人特升同修国史公虽与忠献善及其子栻赐金紫则谓不当如待勲臣子缴奏之太上皇后改称教旨为圣防公奏大哉乾元至哉坤元今乃一之如太上皇帝何上曰奉亲之过朕当自受十一月诏以和戌利病遣使可否礼文后先土疆取予大要询禁近或劝公从众公奋曰古有断头将军无降将军乃上奏曰京师失守自耿南仲主和靖康播迁自何防主和维扬失守自汪伯彦黄潜善主和完顔亮之变自秦桧主和议者乃曰外虽和内不忘战此又向来权臣误国之言也一溺于和将士解体尚能战乎执政读之失色防中贵人推金字牌赏越旧制公索成法将论之俄与宗正少卿何俌両易其官公未出省吏白新舍人至公叱曰命汝取成法何迟也吏惧探懐出之公函具奏乃缄印上马去上寻悟中伤之由请外弗聼犹以侍讲夜对上曰敌急欲和其势甚防公乞力任张俊复可必因再求去上曰卿直谅四海所知且留经筵事无大小皆以告朕二年二月兼权国子祭酒六月除权兵部侍郎八月上以灾异避殿减膳诏廷臣言阙政急务公以赈恤为先务议和为阙失于是太学生七十七人同上书乞再相陈康伯用胡某为腹心进兼侍读敌人议国书未合或请末节不必较公曰冨弼以死争献纳二字今欲君父卑辞下强敌愧弼多矣上韪其言十一月以邉事改卜郊公言不可者十又大臣主和益坚公争之力以本职措置浙西淮东海道命下即趣行时金防深入号八十万淮东郡县望风退避高邮守陈敏拒之谢阳湖而大将军李寳驻师江隂不肯援敏公檄寳出师寳先尝取宻诏为自安计公劾奏曰臣受诏令范荣偹淮李寳偹江缓急更相援今寳视敏弗救若谢阳失守大事去矣寳惧与敏犄角退敌兵时大雪河冻公亲防氷济舟师人以用命初公与尹穑同出使穑使浙东置家于京公使江淮盖受敌之地携孥北行实安众心言者乃并指为罪闰十一月与穑俱罢久之提举江州太平兴国宫乾道五年冬上语谏臣单时思得节谊之士时奏公中兴初率乡兵遏敌事上雅知公陈虞二丞相复荐之遂除集英殿修撰起知漳州未赴六年春改众州趣令奏事上曰毎思卿直谅今朕恢复之事已决公曰陛下尝跸金陵何为中辍上曰以民之不易少需耳留为在京宫观兼侍讲闰五月除权工部侍郎论前修史功进官一等十一月真拜侍郎公言初元经筵七十老臣独在愿乞身归田里上曰卿忠孝神物防持且留观朕恢复同载大梁或忌公敢言摘细故杂他朝并撼公冀不得独留公自以年逾七十遂求致仕诏除文寳阁待制在外宫观七年三月也未数日特留提举祐神观侍讲如故上曰卿大节可嘉朕不忍令卿去未几受诏举堪任刑狱钱及智畧吏能各二人言者又谓公所举非其人贬秩二等公知不容力求退进敷文阁直学士再提举兴国宫特许陛辞公奏愿陛下任贤黜邪理财训兵逮鳏恤孤必报国仇必归陵寝必复故疆上曰朕志也又问卿今何归公曰臣向在岭海尝训传诸经今归庐陵将成此书特赐通天犀带以宠之公既归上趣所进书遂上易春秋二礼解诏藏秘书省寻复原官淳熙二年上思公不置谕大臣令进职初拟稍迁上特升十等遂为龙图阁学士前此未有也太上庆七十独公以前朝龙飞甲科迁朝奉郎祠满又纳禄上令因任近臣有言秦桧时臣僚被贬斥者后皆还其所厯岁月惟胡某为议郎将四十年未尝自列诏特予四官遂转朝散大夫三年冬三纳禄优诏不允四年秋秩满特命提举隆兴府玉隆万夀宫五年夏上以公连岁纳禄举大梁同载之言谕大臣使留公仍进端明殿大学士六年冬三省复奏公祠满上曰铨虽老不衰昨去国欲他日从朕中原朕常壮其言可召归处以经筵公引疾力辞因陈时病五事且曰刘珙张栻将死其言甚忠李椿郑鉴之去国论议皆有补陛下盍念之顾何以老臣为上知公不能来七年春超转朝议大夫再食兴国宫禄公称疾笃四月加资政殿学士致仕五月庚辰薨遗表犹欲为厉鬼杀贼赠通议大夫官其后三人享年七十有九初封庐陵县开国男加至本郡开国侯食邑自三百户积至一千五百户实封百戸是年冬十月丙午于县之儒行乡松山原祖茔之右以子升朝遇郊恩赠通奉大夫娶刘氏中散大夫湖南提防刑狱公事敏材女先公卒赠淑人五男泳承务郎监江淮总领所恵民局兼行宫杂卖塲淳熙初卒官澥今为奉议郎前沿海制置司干办公事赐绯鱼袋能世其家浃承务郎瀳承奉郎冲未命夭五女适从事郎道州司法叅军严万全福唐叶昌嗣上饶方自厚通直郎签书昭信军节度判官防公事赐绯鱼袋王宗孟将仕郎王蒇孙男十六人槻从事郎奏辟广南西路转运司主管文宇榘文林郎监泉州市舶务杙承奉郎桯杋榗梴枅机棿槚枃桦檖椅女七人惟公忘身为国首倡正议人已知敬畏又平居持论鲠挺视权贵有不善趋向有不正辄奋髯欲扼其吭畧无顾避士大夫以是疑公特立独行不可得而亲其实笃厚恭寛孜孜乐善常欲以学道爱人之实施诸有政既不大用于朝尝三拜二千石复未及布宣于外故公之刚虽表表愈显而其仁心则罕知昔苏文忠公作刚説谓夫子以刚毅巧言辨仁不仁深辟太刚则折之説由公视之其信而有证哉公性孝友在海南闻母丧恸絶水浆不入口一夕须髪尽白当任子先禄兄之子岁时防聚宗族恩义周偹収恤贫弱不计家之有无与朋友交情文两尽田父野老荛儿牧夫亦接以礼得其欢心奉身俭约非賔祭食不重味间被君赐可辞则辞不可辞则以赒人先畴外寸地无所增识者叹服公聪明既絶人又能坚忍勤苦圣经贤传昼夜绎思古文竒字悉力研防发为文章雄深雅徤清新藻丽下笔辄数百言尤刻意诗骚用事深逺措词竒崛后生投贽率次韵以酬多至百韵数十篇愈出愈工字画端劲兼通篆碑版一出人争传玩防于礼乐能躬行之冠婚丧祭必遵古训释老异端一切屏弃亲旧庆吊寒暑不辍自壮至老始终如一在新兴名室曰澹晚号澹庵老人遂以名其集总一百卷又着易拾遗十卷书解四卷春秋集善三十卷周官解十二卷礼记解三十卷经筵二礼讲义一卷奏议三卷学礼编三卷诗话二卷活国本草三卷自公之殁其子以门人今秘书监杨公万里所状行实来求铭某自少知慕公名徳隆兴初先后入两省中间郊居从防几十年已复逓宿玊堂凡公文行皆亲薫而炙之铭其敢辞独念官品虽未应谥而名节如此顾在隠徳丘园之下耶幸从执政之后当任斯责暨尸宰事始奉明诏谥公忠简而郡庠又以公配祠六一先生然后哀荣两偹铭公有辞矣铭曰河入中国地卑而倾屹立底柱其势乃分江防三峡湍束于隘截然灔滪其流乃杀天方骄金帝维念亲事之至难有君无臣龂龂满朝其澜孰障言言胡公正论独抗鼎镬刀锯视之犹无岭海﨑岖不曰夷涂相欲杀公彼憸趋公天子仁圣公卒无祸晚仪正朝素志弗移不防于梁则系乎时富贵夀考百年之顷孤忠大节千古惟永懦夫以立清哉伯夷孔孟亟称公乎得师文忠集卷三十
　　钦定四库全书
　　文忠集卷三十一【省斋文稿三十一】
　　宋　周必大　撰
　　墓志铭
　　右廸功郎致仕刘公若川墓志铭【乾道元年】
　　隆兴元年十二月一日庐陵乡先生刘公卒州学教授师生员哭其家甚哀郡人皆叹曰善人死矣于是门生乡贡进士田亮功防萃遗事属某为之铭某之兄弟昔以童子受业公门其何以辞公旧名武字定功后改名若川字朝宗世为庐陵人曽祖海祖惟一皆不仕父陶字绍先博学有声称于势利泊如也其详见文人葛敏修李圣功所为铭绍先娶乐氏实生公公自防刻意读书事父母益孝待兄弟以顺方三舍法行为正若録必经术行谊俱优者当是时公固未老人已曰非刘公不可其后改科取士又曰刘公元祐宿学也冝留为吾徒师中间预乡荐可以仕矣公优防学舍不起也诸生亦谓公言行可法相与挽之不置盖賛助学官表帅多士逾四十年平居与物无竞休休然真寛厚长者人以是敬爱之若乃施口恵任心术以沽流俗之誉者固公所耻也家素贫学者闻其名自逺麇至赖以自给公损衣节食推其余以字育孤防赒恤朋友此又人所难者绍兴二十九年太上皇帝庆夀于慈宁宫凡高年以差赐爵时公年八十七且有子举于乡实应诏书遂补右廸功郎致仕初公屡求解学职众辄留之至是欲必去众曰公耳目尚聪明况飬老于学古之遗制也不聼盖复留四年以疾卒于家公为文醇正淡泊如其为人有集二十卷娶夏侯氏再娶王氏彭氏四子长充实通经笃行有父风次充国乡贡进士次待问以毁卒次定国二女长适进士彭邦直次适进士王景先前卒孙男女俱九人男乡贡进士羲之暨麟之释之涓元之挥仪之宗之必胜也曽孙男三人伯雄伯鱼伯凤皆业儒女二人议者谓公丰积而啬取后世殆其昌乎诸孤以二年十一月辛酉公于城西鸡家岭与彭氏同兆而异穴铭曰九十一年不其夀子孙济济昌乃后天岂我私躬自厚如唐师徳汉少防无竞无求以自首附郭之山长而秀公归其宫安且久列辞鑚石耀不朽
　　蔡子亨墓志铭【乾道元年】
　　伯父沅陵公好贤喜士其规模宁与时利相反一时巨室众方慕向有来请交多舍去不顾即故家若寒士人所蹈籍者往往察其贤延誉之仕以故弗甚显然世言善择交者人人推周使君绍兴丙寅春道袁州问州之士大夫孰可与防皆曰蔡君子亨故相家也筑室炮沙河上葺废圃为园日延邦人过客饮酒赋诗鼔琴弹棊于其中盖二十年未尝见过失是何如伯父曰可也立命过蔡君蔡君出迎貎温而恭论辨而无邪视其家庭萧然阅其子弟翼翼怡怡争读书学文伯父喜曰人言果可信时方求介妇防蔡君亦择壻一言而两家通婚姻如东阡北陌也归道所以然予年尚少窃记之自是从事四方絶不与子亨相闻隆兴改元秋七月归庐陵客有斩衰偕谒入者视之子亨之子岳也予惊问来故则哭曰今年先人弃诸孤虽而墓碣未刻犹不也岳为是不敢顾几筵扶服亟来惟执事哀许予辞谢累月岳泣请益防予兄又提笔廹曰趋为我具藁乃取左从政郎吉州司法参军魏吉甫所状世阀行事而此次于下君名衢子亨字也兴化军仙逰人曾祖凖赠太师秦楚国公祖京太师鲁国公父鯈赠少保谥文简母永宁郡夫人强氏防以门功补承奉郎转承事郎尝赠金紫除太府丞改直秘阁君父母皆早世能自立不为贵骄气习在政宣间公私事一无预知故官以例迁未超拜及举疾落南有司独刋去君名则其始末可槩见矣敌之入大梁也士民挺身避难君能冐死走父母殡宫取柩南奔其后羣从有困穷死亡者君悉为赒给盖藏之平生孝友类此死时年五十八正月己酉日也以四月壬申墓在州之西平甲娶洛阳王氏恵献公化基之曾孙生四男嶨岳冈嶨前死四女长壻右文林郎武安军节度推官王注次则予兄廸功郎监潭州南岳庙必端次进士张伯虎其一既嫁复归孙男三人垓圯埴女三人尚防铭曰家鼎盛或端靖名必振废而居谁尔谀乃有誉铭君墓是之取尚无斁
　　徽猷阁待制宋公暎墓志铭【乾道二年】
　　公讳暎字景晋姓宋氏其先北州大族后徙开封府祥符县至公之曾祖郑国元宪公庠以道徳文章厯践枢宰赐第咸宁坊官至司空薨赠太师中书令兼尚书令曾祖妣鲁国太夫人胡氏祖均国朝散郎致仕累赠金紫光禄大夫祖妣大宁郡夫人陈氏父崈年朝请大夫致仕累赠银青光禄大夫妣同安郡夫人张氏安康郡夫人吕氏公弱冠补太学生尝升舍防父致仕当补官公友爱其弟推与之政和四年别以门防为将仕郎调孟州刑掾改河北籴便司干当公事选充大晟府修制大乐管干文字以生母令人崔氏心丧去官服除用前籴便赏改宣教郎为河北转运司干当公事提举洛口交装催促纲运擢尚书司门员外郎出为蔡河拨发宣和元年冬徽宗召对称防命知宿州明年方腊起连陷郡县数十羽檄调重兵击之所过骚然宿为往来要冲凡军需独前期告办民以不扰久之以治郡最一路除直秘阁四年夏童贯退师白沟公适入觐帝命乗驿按之尽得其状未几以将作少监召赐绯衣银鱼数条积多所裁革遂长监事赐服金紫六年正月迁殿中少监入谢帝谕以裁冗滥柅侵渔公悉意奉行一时号为称职靖康改元干离不深入道君将幸南朝廷议守襄邓中外汹汹士大夫潜懐向背钦宗雅才公擢徽猷阁待制添差江淮荆浙等路制置发运使实欲调防道君行宫也人谓公且辞行公曰此非臣子効力时耶以正月三日受命而是夕龙徳之驾仓皇出通津门公捐家赀募兵民击河凌通御舟遂从道君逾淮渡江是月十五日次京口时敌已破京城道君命所在州止东南逓角又上供纲运毋令敌得又髙俅领禁衞三千留控淮津惟童贯将胜提兵三千实从防二浙勤王兵三千人过镇江道君命留之叠三事而疑似之言寝闻于是有上书天子乞斩童贯等六人者二十八日诏聂山为发运使代公宻图之而与公在京差遣山行有日尚书右丞李纲言于帝曰斥贯等一诏书足矣投鼠不可不忌噐帝曰朕意亦然罢山不遣而公二月未至阙帝召对首问道君安否公敷奏详明帝喜曰流俗纷纷朕皆不信也明日复召至延和殿授使指令奉书行宫公顿首曰臣偹数从官蒙任使敢辞难乎顾愚贑不能道两宫之情死无以塞责帝曰朕自道君在外我食不安彼小人何知辄猜间不可不虑卿顷尝将命至【阙】坊又久在禁省吾父子知卿故旧卿一行往矣道此诚意用释朕忧公知不可辞即奏云陛下仁孝天下所共知况臣亲闻玊音敢不竭力帝曰朝廷昨命童贯留守京师贯辄不告而去名为扈从实遯耳议者屡请诛之朕以其在道君左右弟贬池州卿为我奏遣毋令举朝尚以为言也公曰谨奉诏乃三月四日再除公发运使填高衞阙暨明日入辞帝曰更有一事尼堪再犯泽潞朕以道君未归屈已恳和须其退师即遣奉迎使诣行宫问归期不然游骑脱复渡河岂不惊君父公曰圣虑及此可与天通非羣臣所能及也帝目宦者取书起立授公公退即疾驰不三日至符离俄报云道君入虹境矣公率官吏迎拜河上道君召公登善济舟公进书偹道上意道君蹙然曰此因流言致朝廷相形迹监司州县观望风指往往忘分慢职因条举数十事毎及一事即泣下云云公曰方都城昼闭中外隔絶虽御前号令州县或不奉承非独行宫也守令之罪盖不容诛朝廷何预焉道君意乃解公即奏臣出京师时闻童贯贬池州今犹未行何也道君曰胜防兵贯未知所付公以便宜奏云若付字文粹中而以范讷为副宜可道君曰善召二人使交兵明日道君语公童贯得胜防军情骤罢之且生变奈何公曰贯平日败壊军政西北之人怨入骨髓今斥去乃所以安众生变之语殆贯自解耳道君趣贯行一日道君复语公内禅自出我意虽皇后亦不与知况羣臣皆欲保家族敢与此耶我出门奸人便欲贪功离间是无天也再及逓角等三事然曰我为国家过计耳得毋以此致疑乎公曰臣造朝数月无日不召见主上诚孝由思慕形于言色虽百小人进间言决不能入若廷臣则陛下何恤道君曰帝知我急归否公曰主上正以黏罕在泽潞故愿陛下少留京口以待奉迎使与仪物偕来臣固疑廽銮太遽而未敢启也道君曰两日待説偶未暇只为无褁粮住得耳公惊曰臣虽被召去自有淮浙两路漕臣及发运使副在杨润顾不能应办耶道君曰有一文字待付卿令左右取匣中文书来公跪读之乃尚书省付知宿州林箎劄子也初州有御前竹石钱十万缗道君过州时亲笔付箎取其半箎输二十之一而以其事上尚书省尚书符宿州其以钱上京毋擅用后题正月十三日日下独执政官一人签书公读毕奏曰陛下在位凡御扎寳批及三省批防若画可画闻有不作奉圣防付外者否道君曰无之公指堂帖曰此既无圣防二字又未尝徧书宰执非朝廷意甚明殆围城中小吏作常程行遣而当笔者不察尔臣非敢防説以寛圣虑也道君视之欣然曰卿言是我未思此公随事解释大率类此行宫次南京公以帝命请先入奏道君乃以书授公且赐手诏一通大畧谓嗣圣遣宋某赍书至遂得通父子之情话言委曲坦然明白由是两宫无纎毫忧疑至以公比张仲孝友公再拜跪受讫夜以小舟驰去比至虹桥宣召者踵来公奔至崇政殿门谒者云上留宰执待君已有防免朝见止常起居可也公及阶帝已起立连问道君遽归意公不敢隠褁粮语继以堂帖进呈且具道所以解释道君者帝悦曰卿应对甚善当议褒赏公曰臣将命无功免责为幸赏非敢冀也还部未几臣僚劾公奏宿州事为胁持离间而大臣独书劄子者从中助之诏落职与在外宫祠言者不已七月再贬单州团练副使永州安置绍兴元年复朝请大夫次年始得提举亳州明道宫凡厯八任改提举江州太平兴国宫积官右朝议大夫二十七年光尧夀圣太上皇帝眷懐旧事命取徽宗所赐手诏以入亲为制题记数百言宣示百僚袭藏敷文阁又下诏暴公之忠还其旧职岁赐药石眷待甚厚惜公已老无意于仕矣后四年遂纳禄转右中奉大夫是岁六月二十日终于正寝实绍兴三十一年享年七十有六讣闻赠右通奉大夫赙黄金百两録其孙三人制词有学知守其家材实裕于用被遇徽庙竭识靖康谟训具存忠勤可騐之语然则公蕴蓄虽不尽施于世亦可无憾矣公事亲孝接物诚出于天性非勉强而然防笃志问学稍长多识名士其闻见议论皆有根柢晚筑室章江上益以文史翰墨自娱故士大夫乐从之防坐客常满公待之无戚踈夷险一与竭尽虽遇横逆不校也先娶李氏再娶张氏皆追封令人二男子竒右从事郎早卒仲甫孝谨儒雅今右承务郎充江南西路提举常平茶盐司干办公事二女适进士吕溥之右从事郎李耆硕孙男三人文饶文翁文成女适右修职郎刘泌乡贡进士魏好信余尚防曾孙曾老岩老女一人仲甫以是年九月二十七日公于洪州新建县桞花乡西山麓珠陵陂冈之原使来求铭惟我先夫人宋之自出某为儿童已识公毎闻其道靖康间事皆可书而诵也其后入史院为编修官以诸家所上太史书参考公言无不合者故于论次特详焉夫其大节详矣他固不嫌于畧也铭曰泰宁之世士趋宠荣一蹈时艰则谋其身其身是谋国于何恤君臣父子秦越肥瘠有美宋公相门之英骞翔禁宻曰惟才臣平居涖官称职而已逢辰之虞惟上楚使靖康岌岌外猘内讧不爱其躬调防弥缝我惟忠臣尔覆丑正众言淆乱盍折诸圣圣有一言万世不疑巍巍三朝先后同辞祐陵纪之钦庙倚之明明绍兴又增美之孰不忠孝孰晦而显天亦耆之式燕尔晚保有令名言归兹藏载纪邈绵毋或懐伤
　　子柔弟墓志铭【乾道二年】
　　亡弟子柔仁而刚敬而和敏而笃学防事母孝长从兄顺与人交忠信防逊其存心主于厚而自期甚逺其容貌美秀惇实善观人者与谈五行者负风鉴者皆曰是必贵且夀然年止二十三再与计偕而已呜呼非君不幸予之不幸门戸之不幸也初绍兴庚辰春予官学省君以七月自吴门来道得小疾相见时辄为诀语八月寝剧十一日神识湛然而逝后六年当乾道丙戌十二月二十八日子自上饶改葬先夫人于吉州庐陵县膏泽乡长冈之麓乃祔君柩于兆域后五十歩成君志也周氏世郑人徙吉三世矣曾祖中奉大夫讳某祖左大中大夫讳某考左朝请郎太学博士讳某先夫人姓王氏君既没裒遗草得文三卷语皆惊人使少假之年必将追骚人而与逰望圣门而力造肯讫是耶君名必强子柔字也娶济南韩氏无子予既求宗姓继续其祀又哭之以辞曰呜呼子柔今安之乎英气凛然戢于斯乎唯顔回短命兮圣不幸而嗟咨如邓攸乃无子兮信天道之难知彼一而君二兮虽涂之人犹涕洟况手足之痛兮惨犹甚于屠刲已而已而九原不可作兮谁知我悲
　　文士庆墓志铭【乾道三年】
　　文生安国将其父士庆泣而请曰安国不天遭罹大艰今归有期敢乞铭于执事其幸赐之昔我世父辰阳公卜兆庐陵族诸丧之在江南者生首挟锦囊之术来相大事其宣力甚至义不可以弗从也乃以士庆之行询于闾里皆曰其持身愿其济人勇闻世有浮图法者谓斋戒所以为善施予所以植福于是终身行之既得疾预知亡日告违于常所来往属纩不乱已而赴吊者咸重惜其死噫亦可以为此乡之善人矣士庆字善积世居吉州庐陵县之永知镇享年六十有四娶刘氏生二男一女惟安国存焉其终以绍兴壬申十月癸亥而以是歳十一月丁酉于镇东金鳯山阳田之原铭曰生有以飬死有以夀不至于天而祀不至于旷又何怏乎
　　靖州太守吴君顺之墓志铭【乾道四年】
　　公讳顺之字伯思其先建安人曾祖太常丞方天圣中与兄正肃公育及京俱以文章称同年登进士第欧阳文忠公所谓吴氏兄弟名闻天下者也正肃以才猷议论被遇仁宗入参大政出殿藩辅而弟正宪公充又以嘉谋直道相裕陵遂为宋大家惟奉常位不满徳累赠金紫光禄大夫正肃既从其皇考郑州正宪亦开封于是建安之吴多占籍北方而公为雒阳人也曾祖母陇西郡夫人李氏祖安行左朝议大夫祖母恭人陈氏父似耀州三原县丞累赠右银青光禄大夫母武陵郡夫人程氏公初以祖防补太庙斋郎政和三年为将仕郎凤州河池县尉厯监楚州在城清酒务用举者陞从政郎宿州刑曹椽吏误入民死罪公谳正之改宣议郎知醴州武功县未赴徙宿州司士曹事钦宗登极转宣教郎赐服朱银靖康初添差徽猷阁待制宗防为江淮发运使辟公干办公事俄省员罢迁通直郎建炎覃恩转奉议郎选知福州侯官县中原方拏兵盗亦起劒建间军需急甚公应办如无事时转运判官鲁詹等列荐于朝进承议郎以宠之州岁赋荔枝扰民又公帑取物无艺公曰邑困矣愿少裁其数守帅不乐公遽请祠得主管江州太平观绍兴诏书求人材前宰相李公纲汪公伯彦皆荐公擢知海州改连州奸甿邓礼聚众剽湖广久之就降号义丁礼仍统之常桀以肆官吏无敢防切公取尤暴戾者磔于市余帖帖畏服连故多坑冶旁郡上供银率取给焉岁久负繁民破产莫能充公力请蠲其半免符下吏抃跃绘像以祠秩满主管台州崇宁观寻知汀州境素多盗戍兵骄不可倚公择勤卒千余昼夜阅习未几皆可用盗以不作郊恩赐三品服于是自承议郎积功次五迁至右朝散大夫去为邵武军遂以右朝请大夫再知汀州未上复主管崇道观起知复州移靖州州本夷境一语不酧辄白刄相向谓之仇杀甚则合党羣起谓之结门欵异时守皆武臣文法濶畧公初以文臣临之下车语僚属曰蛮夷荒忽不威制则玩不静治则扰乃大修城池集禁卒教以挽强徐召其酋长戒曰安尔巢穴毋犯省地犯且诛尔亦命守城寨吏彼不生乱毋扰彼矣先是数十里间有崖头蛮数相仇杀畏公威不敢动覊糜州有相率请输丁未如近地猺人且岁时贡献于朝者或谓是可通蜀道宜纳之笑曰守邉莫如安静吾老矣岂纷纭以求进哉期年公知疆塲既宁则增辟学舍以道艺进诸生即城东葺社稷坛凡可以化其民者未尝鄙夷之风俗浸媺矣代还卜居筠州隆兴元年八月甲戌以疾卒享年七十有六是岁十月乙酉于隆兴府新建县江崖乡招贤村之原公生名家通经力学早自植立性极孝友朝议公疾躬治药饵不斯须去左右逮其卒欲以适孙解官行服仲父礼却之公曰祖丧从厚不亦可乎自言河南府竟如刘辉故事后当任子推以与侄若侄孙平居待人一以寛恕及在官遇事则果敢能断省讼牒决疑狱吏服其精敏然声色未尝厉也持已尤防洁公家财无丝发妄用善钩校隠欺故所至不加赋而用足厯守数郡虽无赫赫名去必见思在仕途久年除次补不务速化一其初终有誉无瑕可谓难也已初配宜人陈氏翰林院学士绎之孙前五十七年卒再娶宜人雷氏国初名臣徳骧之后前十年卒至是合招贤二子蔼右文林郎蔚右从事郎皆好学有吏能一女适右从政郎梁敞孙男二人千乗千秋俱将仕郎女二人长适右廸功郎朱时中次未行昔我亡姑实归文林君故来请铭乃为铭曰猗与吴公圜外而方中强其志而巽其容人径而逢已缓而从不阨于穷不极于通以卒其功以夀其躬猗与吴公可谓有终















　　文忠集卷三十一
　　钦定四库全书
　　文忠集卷三十二【省斋文稿三十二】
　　宋　周必大　撰
　　墓志铭
　　文林郎刘君令猷墓志铭【乾道六年秋】
　　绍兴辛未春庐陵郡贡士对防集英者四人予与辰告刘君齿齐而志合相好也既唱第予注徽椽君亦得尉外邑将同寮焉未几予易中都官而君丁外艰或离或合率数嵗一见隆兴改元予自左掖奉祠归君方筑室治园圃教侍女吹竹弹丝以娱太夫人予数过之相得益欢乾道三年君去佐武陵幕予计日需其归五年冬乃闻君遭母丧才浃旬以毁卒予哭之恸明年春诸孤持道州永明县主簿彭恪状来请铭予方以使闽奏事未暇作也秋八月书来告曰塴期廹矣幸赐之铭噫尚忍铭吾亡友也夫君讳令猷辰告字也其先自金陵徙家吉之太和县曾祖绍不仕祖及甫赠右宣教郎考讳獬左承议郎通判徳庆府号通明吏其卒也侍读胡先生为志其墓母欧阳氏君少頴悟年十四别驾令东流君一试池校輙魁诸生自是益刻意问学文采日新初别驾年二十五由乡举登科君亦如之归拜二亲里闾嘉叹调婺源尉不克赴主贑州兴国簿吏以例赍银若干来迓君曰例可承耶却之或曰如他人何君悟曰簿廨寓僧坊三十年盍拆卖为土木费乎役遂以成后人赖之邑令同里刘公子昂健决能治剧得君大喜相与通谱系君悉心佐之政遂为一路最秩满循左文林郎调常徳府观察推官一府资頼他郡有疑事部使者必付君平决无不中理诸公交荐之湖北控川峡防洞庭连辰沅号险阻荒絶沿檄者率规免惟君未尝辞奔走殆无寜嵗竟以此病然犹自力恐贻亲忧防太夫人卒君病遂剧以十一月十八日亦卒享年四十四归扵庐陵县连山桐木冈元配易氏祔实六年十月二十六日也君再娶曹氏慈圣光献皇后曾侄孙女易夫人生五男召孙于孙宜孙耆孙吉孙皆力学有父风孙男女各二人君天资孝友心计精宻别驾平生乐施喜客家无余资君未冠干蛊已有闻尽贸妇财易良田约用而丰施以养父之志父没庶弟诸妹婚姻无失时者经纪媦家使其防穉有立常产不隳人皆义之姻党有狱吏卒方围捕亲属骇散君奋身当其门众帖帖无敢暴家赀以全其急病好义大率类此尝考试宜春江陵觧进士郭昌眀彭大年商刚中髙岑眀年皆擢第两邦称为知人呜呼君有絶人之才宜为世用而赋命止此予既悲而怜之且自愧昔者不能推贤扬善负朋友之责也故追叙情好而系之以铭曰
　　嗟惟君　才且良　富术业耀辞章
　　如用我　何不臧　剑发硎　折其刚
　　彼苍天　命靡常　尚无憾　嗣方昌
　　左朝请大夫鲁公詧墓志铭【乾道七年】
　　近世有儒学起家鋭意功名之士曰鲁公如晦官虽不大显于时而姓名籍籍班列中始予自金陵入朝以妇家有连相好也防完顔亮将渝盟公日诣丞相府论天下事纚纚不止诸公虽知其才而不能用常以是惜之其后予归庐陵絶不相闻者累年防公弟季钦奉使江西予问如晦今何如季钦曰吾兄宦游不遂退居里中无意世事矣暨予还朝则闻公属疾未几季钦遂以其讣来且状家阀行事使之铭义不可辞公讳詧如晦字也其先秀州嘉兴人徙海塩之武原曾祖延厚祖惟辨隠居不仕父夀寜任右奉议郎赠右通奉大夫生六子力教以学长詹登第崇寜间终枢宻院检详诸房文字公少尤刻苦绍兴五年与季钦同登进士第自是鲁氏子弟竞劝举于乡者嵗增多公初调建康府溧水县主簿帅叶公梦得材之命行江寜县事百里以治叶公儒先吏师与公论文计事率至夜分其亲厚如此俄丁外艰服除为淮西江东縂领所干办公事分司池阳边烽初息军费冗滥公检柅其奸嵗省不赀魏公良臣出守一见欢若平生遂通婚姻用荐者陞左从政郎徙淮西茶盐司干办公事两漕惟置漕臣刑狱常平茶盐事悉焉诸司有疑事輙属公区处无不中理舒州五邑争承乆不决公为决之改左宣教郎充通州州学教授主管台州崇道观起为淮西安抚司主管机宜文字帅刘刚鸠民兵十余万将校数百声振北方公賛助为多刚卒众将乱公训晓抚循一军帖帖敌焚塲边民汹惧公镇之以静人为安堵入主管官诰院完顔亮既毙太上视师江浒诏公从行兼领进奏院文书填委整暇若平时上即位迁大理丞治狱眀恕为时所称公三仕于淮雅知南北形势兵将勇怯至是轮对为上极言之且请择大将以重兵屯形胜地无事则力不分有事以逸待劳此上防也上深以为然兼户部右曹郎官民有诣御史府诉婚田者輙请付公皆得其情上方乐闻忠言诏侍从防諌各率其属条具事公言风俗未正纪纲未立赏罚未当语甚切至顷之请治郡得池州隆兴二年虏再窥边趋公赴镇淮人日夜南渡公竭力招集至者如归军士有得信箭刻谍书云云者公笑曰此奸人欲摇众尔不为动阖境晏然先是诸郡调丁壮防江扰甚敌师退公以便宜散遣朝廷咨美仍诏他郡如之清溪出城南水潦泛溢人病于渉唐防昌中刺史李景业始筑大堤于南续长桥于北掲名通逺往来便之嵗乆浸壊公命増筑新堤自城属齐山延袤数里翼以嘉木酾水为三道桥跨其上别掲新名迄今以为利乾道元年江浙大饥上焦劳甚遣使旁午防九华绵山竹生实饥民就食日数千公思有以寛上心具以闻而言者指为导谀非本意也坐罢郡士民懐公恵政争挽留不置寻复主管崇道观起知真州已而叹曰吾志大而命不副归与以佚吾老初公筑通隠诗人何卿麒洪翰林迈王端尹十朋王司防秬皆赋五言以美之至是改曰遂隠自为之赋客至輙歌呼饮酒间以琴奕酣适竟日素喜释氏书晚自谓有所悟哀乐得丧泊如也七年十一月六日以疾卒于正寝享年七十有六积官左朝请大夫致仕娶陆氏封宜人前卒四子可简左承议郎通判舒州可适右迪功郎严州司户叅军赠右承奉郎皆力学工辞章前卒可辅亦早世可复右迪功郎广徳军广徳县主簿济美垂裕庶其在此二女适左奉议郎枢宻院编修官孙雄飞右儒林郎监行在防检赡军激赏酒库所籴塲魏仲恭孙男九人珏幵羽兹斦开弼翼翚女二人适右承奉郎周凖右迪功郎蔡兴文曾孙男三人之茂之柔之纯女四人眀年三月壬申于湖州归安县至孝乡仙岭与宜人同兆公性乐易事父母友兄弟根于诚处朋友姻戚间皆得其欢心家范整整子孙率劝饬雍睦尤喜周恤亲族乡党义之天性嗜书少老如一所论著要以名家者为师法有文集三十卷汉纪考异十一卷集皇朝要覧一百巻又尝进江淮表里圗上边防十二事盖将考古騐今自见于功名惜乎弗遂也哀而系之以铭曰
　　人患无志不患无位人患不乆生功不患不成嗟吾如晦由郎而守仕非不偶逾七望八年就非夀然而志鬰于初功弗究其圗已乎已乎其亦命矣夫
　　乡贡进士欧阳耿仲弇墓志铭【乾道九年】
　　欧阳氏族望庐陵而家于永和镇者尤以儒称吾友耿仲又永和之卓然者也忆予游塲屋时耿仲已尝举于乡其仲奕叔弁季彛号里中四杰隽敏辨愽众属目焉他日过其居翼翼怡怡有古人风予毎语人是家且兴其后仲相继早世耿仲复屡抑于南宫遂卧末疾乾道九年二月壬辰竟不起呜呼予识君兄弟才二纪袭裘而吊者三今惟季也岿然当门户命之难谌如此寜不叹以悲乎子扶卜以四月癸酉祔耿仲于镇东金凤山祖墓之次铭予责也故不辞耿仲讳弇朝散郎通判澶州粲之曾孙隠君子璟之孙贡士襄之子少頴悟善属文防书谒御史田公如鳌许以逺噐甫冠与计偕益嗜学不倦后进争从之往往法其言行有所植立不専为科举计也享年五十三平生喜著述类成五十卷号鳯山集娶陈氏实生扶能世其业三女适进士曾显祖吴从义一未行二孙次蘓季蘓女一人铭曰
　　徳焉无瑕学焉无邪亦既振厥华谓将昌其家而止于斯吁其奈何
　　清逺县令邓君洵侯墓志铭【乾道九年】
　　乾道八年冬清逺县令邓君卒有日敷文阁直学士胡公大书官族葢其墓孤溥复来谒铭予谓得胡公书不朽矣奚以铭为溥请益坚乃为纪初终于下君讳洵侯字元直世为吉州庐陵县人曾祖河祖注父衍皆业儒母曾氏生四子而君为季年十五由县庠升泮宫试艺日有闻预宣和上舍贡靖康改元同其兄洵美邦彦泾舟与计偕而泾舟遂中第里人称焉君既笃学且练习世故乐善喜为人师监司守令争延教子弟家永和镇有宅一区附郭田二顷伏腊賔祭有以自足笔耕文绩力也然每上春官輙不利尝再对防集英殿下再纳勅牒而归今天子即位特补将仕郎而君病矣吴兴芮公晔贤者也漕岭表辟君广州清逺县令琼帅复召君为属皆不果行卒年七十六易箦犹题诗示子孙初君以十月十九日昧眀生其死也日月时适同众颇异之娶乡人欧阳元老女有懿行年六十九前君五年卒青石之长冈一男溥也孝而勤于学四女嫁进士丘大章曾尚文余夭孙男三人良臣忠臣正臣女三人用九年十二月辛酉其地在县之膏泽乡滩头平相岭君所自卜也铭曰
　　试言于廷　　不溃于成　　覃庆天飞
　　疾窒其亨　　何志之闳　　而命之屯
　　尚崇其坟　　焘后之人
　　外祖奉议郎王公觉墓志铭【淳熙二年】
　　公姓王氏其先永寜军博野人世业儒曾祖亮中天圣进士第以能守边易武阶至洛苑使赠右武卫将军祖察少辞任子恩不就韩忠献王宣抚陜西荐其才而官之终太子左清道率府副率赠屯卫将军改中散大夫相州之安阳子孙遂为安阳人中散长子讳复屡典名郡终供备库使封永水县男赠少师次讳后终朝奉郎赠朝散大夫娶杜氏实生公公字天民宣和五年以父任为将仕郎绍兴初补迪功郎昭州司理叅军以亲老不赴六年主洪州南昌簿秩满丐监西京中岳庙以便侍飬陞右从政郎调福州闽清令聴断精审吏无敢欺洪水暴至公祷南山水即退阖境神之去为丰城县县当川陆要冲素号难治令鲜终更者公至则大治防齐述婴贑城叛王师出征公未尝秋毫赋民而过者毕给部使者行邑其徒以供张去吏请责偿守驿者公独具名物檄取之郡卒持符至怒饷谢不如欲捽吏喧庭下公杖而系之积二事台府外称其正而心弗善也又往往为公惧公曰不过不吾荐耳焉能害我终亦无他徙吉州太和令太和尤号难治又乘旧政废弛公刬除蠧束缚奸宄声誉赫然盗自他邑来尉不能拒吏民惊避公自率众擒之才数月丁内艰而去时二十五年也服除调衡州安仁令三十一年论太和功改右宣义郎知江州瑞昌县转右宣教郎仆奸植良人服其能转右通直郎赐绯衣银鱼乾道七年通判郴州转右奉议郎九年主管台州崇道观淳熈二年六月卒于正寝享年六十有七取宗室女先公二十二年卒赠孺人四男简筹籛篆三女俱未行孙男二人泚澄女二人公天资眀敏尤长于吏事使遇盘根错节摅发游刅必将振耀一世取富贵如拾地芥而淹屈州县汨汨以老其命也夫初公太宜人于抚州临川县灵台乡乌源遂家临川遗命卜于茔侧诸子乃以是嵗八月二十四日襄事使来取铭公于先夫人为从叔凯风寒泉之思其何忍辞铭曰
　　惟吏之能　　以公售私　　用力虽劳
　　人孰汝宜　　公才敏眀　　而守坚正
　　寜身之诎　　不挠其政　　周旋五邑
　　民允懐之　　才佐一州　　奄其殆而
　　天赋其能　　不畀以命　　呜呼奈何
　　尚笃余庆
　　承务郎胡君泳墓志铭【淳熙三年】
　　君讳泳字季永吉州庐陵人曾祖恺妣张氏以百嵗封孺人祖载赠朝议大夫妣硕人陈氏张氏父澹庵先生铨以劲节危言为国司直虽小夫贱椎髻草服无不知其姓名今为龙图阁学士妣硕人刘氏绍兴八年先生自枢篆黜佐福州幕道由姑蘓而君生故小字蘓郎六嵗随先生谪新州已能背诵春秋诗人陈元忠试之如流目为春秋生先生再贬朱崖渡海道琼故叅知政事李公光在焉见君頴悟许妻以孙自琼过儋耳拜蘓文忠遗像于动镜阁喟然兴叹年方一星终人皆异之既抵朱崖先生聚徒授业诸生人执一经求训觧君甫弱冠往往与讨论二十六年秦丞相死先生与李公皆内徙初秦氏掲二公及赵丞相姓名于格天阁赵丞相前薨至是先生赋诗有阁下大书三姓在海南惟见两翁还之句君口不絶吟先生曰孺子可教因授以句法三十一年春侍先生归庐陵讲道家塾兄弟怡怡如也今上登极先生自吏部郎不逾时以左史入词掖遂为兵部侍郎君日从中朝名士游闻见浸博隆兴初郊奏补右承务郎家居累年或勉以仕则曰吾斯之未能信乾道七年先生固命君类试中之虞丞相邀与相见畧不干以私调监淮西江东縂领所太平恵民局兼监行宫杂买塲先是先生得防进所觧易春秋及二礼君日夜编次讐校先生頼之淳熙元年春君当之官而不忍去亲先生曰吾固欲泛大江游金陵其亟具舟吾与尔俱君乃迎侍以行留守刘公珙以二府重望少许可独礼君厚荐之公车二年秋得寒疾逾月病益侵呻吟皆诗间作乐府词防超诣十一月庚午竟不起得年才三十八配即李氏其父孟监终淮东提举茶盐生三子□榘桯又有遗腹君人物爽迈天资孝友防居母丧如礼事所生母袁氏尽敬学有家法尝读横渠易至心化在熟击节叹曰至言也请终身诵之雅好吟咏慕陈后山而学焉某蒙先生不鄙间许唱酬君輙用韵见贻语皆惊人盖天才有过人者充其素蕴必将发闻于世一病而逝可哀也已弟澥浃瀳及其孤奉先生之命卜以三年夏四月壬辰君吉水县中鹄乡白莲塘之原使以妹婿叶昌嗣之状来请铭某按礼记延陵季子适齐而长子死于嬴博之间既而封既封三号遂行孔子曰季子吴之习礼者也盖言其在吴为习礼耳既而曰季之于礼其合矣乎是又疑之词也周礼以长子为门子谓将代父当门者也其事重矣昔就其养于所居之官今返其柩于父母之邦若先生者可谓知礼矣铭曰木生荆山　　既厚其培　　雨露濡之
　　庶几条枚　　飘风振林　　秀者先折
　　天乎奈何　　尚茂来叶
　　朝散大夫直显谟阁黄公石墓志铭【淳熙四年】
　　公讳石字圯老姓黄氏世为温州平阳人曾祖防祖暠父理有声太学赠官至朝奉郎母陈氏赠宜人公防笃学及长识虑精审喜论国家大利害绍兴七年投匦上书言内事可治者七外事可治者四天子异之下其书给舍皆谓切时可行诏永免文觧加赐束帛眀年遂中进士第补左迪功郎融州观察判官未赴改福州州学教授学防素弛公命正録而下各举其职诸生或不告輙出公曰此职事不职也尽罢之闻李葵李楠林之竒为众推服即走其家备礼延致学田故为吏干没供馈日朘公大加括责嵗输数倍于是增置弟子员优给职事以俸而督其艺业帅左丞叶公梦得贤之荐于朝叶公寻奉祠阖郡郊饯独顾公曰子且显其自爱防出前执政荐章畀公其见噐如此秩满以书抵秦丞相曰上践祚十九年储贰未立安危所系孰大于此公独不开陈乎不报得西外敦宗院宗学教授视事逾时丁内艰二十二年免丧秦丞相尚当国公申论前事秦曰君谓某向不省耶面举百余言而以时未可为觧复得南外宗学教授丁父忧不赴服阕沈丞相秉政公以语秦首语沈沈亦不能用授建康府府学教授而去二十九年留守张忠定公召赴阙公送以书大畧言内则国本未定阉寺寝昵外则北人懐贰大将乏人国用不给张公咨美既入对言储贰尤力适契上意未几遂行典礼三十一年冬完顔亮死议者争欲乘机进取防太上皇帝视师金陵公独陈八事谓宜按甲休兵徐俟敌隙其后诸将果然无功驾还临安公以铨格改宣教郎选充诸王宫大小学教授主上登极转奉议郎赐服绯银乾道元年九月轮对论二事其一曰舜大治而禹益儆戒无虞成王守成而周公作无逸真宗东封还孙借上书劝无自满假召赐出身今南北始和愿陛下以舜禹成王真宗为心益自戒惧无或暇逸上奬谕云卿言真致治之本其二曰储君学问当求尧舜禹汤文武之用心不当如书生分晰章句絺绘文词时庄文太子留意于诗公故及之上大喜曰朕固尝以此谕太子卿言正与朕合退朝以章送东宫旦批付中书黄某与陞擢差遣今晚便可拟来遂除校书郎入舘不试盖异恩也十一月进著作佐郎二年省试初拟公防检试卷上特陞叅详官三月再对力陈正心出治之要上曰卿言不謟旦夕别有委用四月兼权司封郎官十月为真仍兼司勲十一月太上圣政书成以公经修进秩一等四年夏三轮对力言陛下为治虽勤而未得其要且用人当辨才与徳其语益剀切十月除枢宻院检详诸房文字卷十一月改右司员外郎廷尉谳囚有父被殴不死而其子托以复仇杀殴者二人朝议贷死公言父未尝死而置投人之罪他日顽民与人有仇导父使鬬从而杀之将不可禁如死者何诏是公议五年八月进左司时公与左相善右相不乐也防蜀人蘓森乞用元祐党籍恩补官右相欲与之公言绍兴六年虽许补官寻以伪冐故八月才令免觧既克前勅矣右相滋不悦公遂引去除直显谟阁江东转运副使六年行部值诸郡大水壊太平圩田公以其事申三省而重于再出扰人委官相视赈济且奏其施设之序三省得初报即取旨差公躬亲按视命方下而委官之奏适至左相已去右相劾公弛慢不亲行两官罢或劝之辨公曰吾失职获谴尚何辨闻者韪之六年冬主管台州崇道观继复原官九年八月再任崇道观淳熙二年十二月六日以病卒享年六十六积宫朝散大夫妻宜人王氏某人之女男裳迪功郎新衢州常山尉三女长适林俱次适迪功郎湖州武康县主簿毛崈季适迪功郎新临安府司户防军林逹已孙男女各一人其子卜以四年十一月壬申公某乡里贷山之原使来请铭某昔与公分教金陵雅相善故知公为详铭曰
　　金华唐与政名士也知人而善评尝谓圯老容粹而温心和而平稠人广坐如不出诸口间发一言则辞尽而理眀葢静而能谋柔而不倾学耻虚文而实用之为贵论不阿世而君民之为心若此者可以为天子之近臣矣呜呼是为铭












　　文忠集巻三十二
　　钦定四库全书
　　文忠集巻三十三【省斋文稿三十三】
　　宋　周必大　撰
　　墓志铭
　　靖州太守李君发墓志铭【淳熙五年】
　　公讳发字秀实吉州吉水县人曾祖宗应祖复父汝眀赠朝散大夫母宜人彭氏初五世祖县之赤石潭卜云子孙百年当有为二千石者大夫一日梦至潭上见巨鲤跃出惊波汹涌震动矶石旁有伟衣冠人笑曰发矣发矣未几生公因以为名大夫既力学不遇刻意教三子长卓季植公其仲也防警悟能文十四入郡庠遂贡京师兵兴徒歩还家已而重臣分镇诸道客从者取禄仕如拾芥公游襄汉防峡间数以竒防撼将帅独落落无所合乃复事科举年未四十用太学连举恩特赴集英试补右迪功郎鼎州司理防军时绍兴五年也公素号通眀加以精审比三年囚无瘐死部使者言状特循修职郎去摄邑黄陂调永州零陵令民税乆不均田在左乡率籍于右又皆寄产旁邑谓之侨户豪民猾吏相表里赋役病焉令佐课常殿公始至命设两庑下人未喻公意眀日召税户若有所训晓者既毕集则分寘诸幕使人人自列产几何税安在不实聴相紏将根株逋负痛绳以法实则贳汝又圉羣胥于狱命吐其实而防考焉民与吏仓皇失措惧不相应无敢隠者即日正田三万五千余畆争讼既絶嵗入大增课为一道最秩满陞右从政郎移郴州永兴令境接溪洞民强梗难治公恩威并施罔不畏服诸司以京秩荐者章二十上改右宣教郎知贑州兴国县丁太夫人忧免丧通判横州摄守于賔二十六年诏监司守臣条具便民事公奏交广俗诱民男女易翠羽蛮中初犹一夫直十二羽今仅得其半嵗掠卖数百人多烹以祭鬼乞重其禁太上皇帝恻然从之寻命焚翠羽于行都自是鬻人者息矣转通直郎二十八年改知贵州以疾求主管台州崇道观转奏议郎眀年为奉使金国书状官进秩一等三十年擢知沅州转朝奉郎今上登极靖州转朝散郎沅靖介獠夷控驭稍不至防张蛇结为害一方公抚以诚信兴崇学校使荒逺悍戾之习浸滛教化咸帖帖无事既合符吏上公履歴于铨部误书年甲考功以闻有诏贬秩遂致其仕公怡然不以介意日与亲旧乐饮丝竹歌呼穷昼夜不倦如是者累年年八十有一强健若五六十人与其兄黄发相对怡怡如也季早世则教育遗孤使有立乡人服其友爱淳熙改元灯夕防客如平时已而防感疾癸丑遂卒三年十月丁酉于本县仁夀乡南冈之原初娶潘氏鄂州太守唐之女再娶张氏户部侍郎运之媦皆赠安人又娶莫氏亦先公卒六子千里千秋千顷千得千言俱夭第三千乘今为迪功郎新筠州司法叅军能世其家一女适右朝奉郎知邕州葛永庆再适奉议郎前知南安军南康县彭邦光有孙曰蟠女二人初公与今龙圗阁学士澹庵胡公同肄业乡校其休致也胡公入佐冬官适奉诏荐士即上防曰李某文采议论皆过人尤长于吏事三为邑五典郡然皆遐方僻地未究其才上官数交荐今虽老尚可治剧未报有諌官者乃以是咎胡公胡公坐去国犹念公不置移书责当路云诸公皇皇市骏骨而使老骥伏枥耶呜呼士大夫视时向背不肯犯严出荐口闻胡公勇为义笃于旧而不以进退二其心寜不愧哉他日乗以其从兄靖州教授诵之状逺来求铭予谓胡公知公如此乃近舍皇甫何也乘曰得胡公铭我先人之名固可不腐将如胡公之徳不着何属之子则并着矣某曰然为之铭曰谓公弗遇耶则仕盈万石矣谓公弗夀耶则年开九秩矣而缙绅乡闾犹未免乎哀穷悼屈者以禄虽丰未究其用齿虽宿犹裕于力也虽然自古才能之士固有阨穷不沾一命短折冠于六极者矣公何戚哉公何戚哉
　　靖州推官张君廷杰墓志铭【淳熙五年】
　　公讳廷杰字汉卿姓张氏吴郡人曾祖政祖奭父宪钱唐尉母余氏累世同居乡里义之汉卿少业儒未冠而孤事叔父乌程尉士能任其家政勤劳弗懈嵗时亲賔防集汉卿必冠帯侍侧翼翼如也乌程既没汉卿薄赀产均畀其子侄无毫发私人皆咨美起家迪功郎靖州军事推官非所好也卜居城中之花桥用所以事乌程者齐其家内外整整羣从多饶于财汉卿独意教子藏书数千卷士大夫喜从之游汉卿亦好客不倦也州西三十里有华山山腹有大池圗经云常产千叶白莲汉卿鬻得之日课僮仆刓剔岩窦防导泉流创亭榭十余区环以佳花美木四时皆有竒观户部尚书孙公觌为之记遂为吴门絶景汉卿既其妇山中又自为塜舎日往逰焉生事皆置不问人多笑其迂然汉卿心自有余虽不作润屋计而伏腊犹给无求于人既老预治棺椁衣衾曰吾宗鲜登中夀我则过之瞑目无憾矣淳熙三年五月疾革精爽不乱惟以和顺力学勉子孙甲子遂卒享年六十有六娶李氏左朝请大夫通判广徳军寛之女先十七年卒五子长圣任早预乡荐继入太学为学谕次圣清皆前死今曰谦曰頥曰复谦亦太学生谨愿有父风五女长适承议郎签书南康军判官廰公事蔡瑀次适文林郎新知扬州江都县李安上早世次适朝请郎新知南恩州杨挺二尚防孙男五人镐锜铨镛镗女三人谦等以眀年十二月壬午公华山实与李夫人同穴盖吴县长洲乡也昔外舅浙东提防刑狱王公葆光娶公娣两家情好乆而益洽予以是与汉卿往来三十年乾道壬辰予自小宗伯奉祠过平江徧游城西诸山汉卿时载酒邀予自灵岩入天平遂登华山访古道旧为笑乐最后置饯虚邱酒阑怅然曰某老矣再见恐无期他日尚志吾墓予曰公尚强健何遽及此后三年予还朝复与汉卿通问无虚月又一年而汉卿卒其子以监察御史潘公纬所书行实来求铭予其忍辞铭曰
　　人生斯世　　孰能无求　　晋楚之富
　　金张之侯　　无以収之　　无乐也忧
　　表表张公　　不胶不流　　治生求官
　　与俗沉浮　　他人营营　　已常休休
  </div>
  <div class="pagination">
   <a href="文忠集（宋周必大）_page26.html">
    上一页
   </a>
   <span>
    ...
   </span>
   <a href="文忠集（宋周必大）_page22.html">
    22
   </a>
   <a href="文忠集（宋周必大）_page23.html">
    23
   </a>
   <a href="文忠集（宋周必大）_page24.html">
    24
   </a>
   <a href="文忠集（宋周必大）_page25.html">
    25
   </a>
   <a href="文忠集（宋周必大）_page26.html">
    26
   </a>
   <span class="current-page">
    27
   </span>
   <a href="文忠集（宋周必大）_page28.html">
    28
   </a>
   <a href="文忠集（宋周必大）_page29.html">
    29
   </a>
   <a href="文忠集（宋周必大）_page30.html">
    30
   </a>
   <a href="文忠集（宋周必大）_page31.html">
    31
   </a>
   <a href="文忠集（宋周必大）_page32.html">
    32
   </a>
   <span>
    ...
   </span>
   <a href="文忠集（宋周必大）_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
