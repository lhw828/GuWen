<!DOCTYPE html>
<html>
<head>
    <meta charset="UTF-8">
    <title>尚防斋集 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚防斋集 - 第 6 页/共 9 页</h1>
    <div class="content">　　登黄鹤楼
　　城上髙楼接翠微楼前山水净朝晖青山万古应常在黄鹤千年未一归兵火凄凉悲燐集云霄突兀又翚飞登临不用重嗟惑城郭人民几是非
　　登岳阳楼
　　片帆西泝大江流五月南风过岳州吴楚寻常多巨浸东南形胜有斯楼百年共老人间世一代谁先天下忧顾我登髙尚能赋不堪重起望乡愁
　　寄武昌吴广文二首
　　大江东下鄂州城千里频烦逺寄声壮志每怜人易老异乡犹喜月同明云萍半世偶相遇胶漆十年无此情闻道归来黄鹤语五湖曽许白鸥盟
　　春风舣棹楚王城曽向萧斋听雨声临水忽惊头并白看山误喜眼犹明愁来无复轩裳梦老去难忘儿女情最忆故园春事动石田茅屋要寻盟
　　次前韵简衡阳王俊华广文一首
　　八咏楼前婺女城一年不听早鸎声登楼误喜青山在览镜羞添白髪明故国春风频入梦异乡啼鸟最闗情愁来更忆王文学何日东归共结盟
　　寄汉阳陈广文
　　水西门外西州路犹记津亭折栁枝鸿鴈一年无尺素江湖两鬓各秋丝三湘地控巴人国八咏楼连婺女祠闻道日来频在告莫因乡土重懐思
　　次前韵寄王广文
　　一冬不见衡阳使开遍梅花到北枝照眼山云晴冉冉卷帘江雨晓丝丝青风落日三闾庙翠竹何年二女祠早晚湘江春水暖好凭双鲤寄相思
　　次前韵寄长沙李叔南
　　孤舟一别李征士饱听三湘謌竹枝太白莫空尊里月还丹难黒镜中丝素王礼殿崇新构赤帝行宫有旧祠想见登临足佳制防毫日日冩幽思
　　寄襄阳李仲训广文
　　刘郎新自渚宫还每说襄阳李谪仙夜月醉倾千日酒春风烂冩五云牋习家池上闲调马汉女江邉误唤船白首何由一倾盖暮云春树思年年
　　送杨明府从军广西
　　蚤嵗棘闱曽射防辕门老去却谈兵乌纱有恨黄尘满青镜无情白髪生半世春风蕉鹿梦孤舟暮雨竹鸡声家山万里天西北犹喜长空共月明
　　送张佥宪从军栁州
　　千古清风栁栁州謪官谁复得清游十年事业邯郸枕半世风波舴艋舟鸾凤有时栖枳棘貂蝉自昔出兜鍪白头且遂从军乐一任东陵说故侯
　　送人还武昌
　　湘口驿前江水流故人亭下送行舟五更山月不知晓一夏江风浑似秋无事取琴弹越调有时把酒看吴钩片帆我亦东归去早晚相期黄鹤楼
　　谢王雪舟恵楮衾
　　楮生家住剡溪濆每念无氊郑广文月夜久谙尘榻冷春风今向雪舟分玉堂天上无清梦茅屋山中有白云见说梅花消息近好将心事问东君
　　次前韵述懐
　　倦客南游湘水濆故山猿鹤久移文半簮华发催年暮一榻青氊坐夜分季子已无衣卒嵗相如徒有赋凌云昨宵又作还家梦茅屋分明见少君
　　对月有懐
　　投老山林种秫田春风吹上楚江船乡闗一别四千里京国遥瞻尺五天宗武日来稀有字广文客久更无氊多情赖是湘江月照我清光似旧年
　　竹轩
　　闻道君家轩子好髙情更借竹为名开门苍雪洒衣湿当昼青云满眼生林下四时无日色枕邉六月有秋声丁寜慎勿开三径更有萧萧车马鸣
　　丁巳生旦有感
　　献岁髙堂奉寿巵白头两度客天涯百年父母劬劳日一嵗乾坤交泰时故国音书归鴈寄异乡心事落梅知斗杓又复回东北江水归心日夜驰
　　题松庵【余伯恭江西人以医寓居清湘】
　　余氏安居如斗大长松绕屋四时青云根有时孕琥珀露气满山藏伏苓鹤踏仙花枝上落风传天籁梦中听清宵借我蒲团坐来读黄庭内景经
　　九日泊安庆城下危广文饷酒走笔奉谢
　　舒州城头山可怜舒州城下水如烟一年客路又重九咫尺乡山犹二千青眼故人殊念我白衣送酒可如泉定知后夜到京国两地懐人江月圎
　　五言絶句
　　病起偶成
　　一病又十日春归了不知开门见芳草不省是何时
　　题云山小画二首
　　不到家山久茅檐长薜萝最怜春雨后幽径白云多不踏乡山路于今又几年茅檐知不逺只在白云邉
　　题万桂秋声诗集
　　露冷三秋月香清十里风都将春草梦吹入小山丛
　　七言
　　题翠竹红梅
　　玛瑙坡前雪未消小楼翠袖倚娇娆醉中不省防图画行过西湖第六桥
　　题杏花白头公小画
　　曲江池上踏残红十载春风似梦中误向花前听啼鸟不知身是白头公
　　题画古木
　　汉室抡材构建章斧斤日日到山冈谁知寂寞沧江上犹有参天古木长
　　题秋江小画
　　两岸青山宿雨收西风木落洞庭秋若为得似游鱼乐只恐烟波有钓舟
　　题宋徽宗石榴髙宗书韩昌黎诗
　　金风吹绽紫绡囊零落宣和御墨香犹喜稍头风露少南枝有子殿秋光
　　辞
　　王穆字辞
　　王生穆名厥父攸命长而加冠字以熙敬古人制字名实相须一有弗称岂不厚诬惟人之生匪敬曷存一身主宰万事木根穆之为义惟逺惟深外着乎貌内存乎心本末交修表里一致勉而弗怠圣贤可至在昔大圣穆穆文王缉熙斯敬其道乃光吾侪小人唯恐失坠夙兴夜寐罔敢逸豫洞洞属属执玉奉盈战战兢兢临渊履氷如见大賔如承大祭念兹在兹终始弗替匪惟知之行之实难匪惟行之继之惟难想彼川流不舍昼夜我月斯征我日斯迈勿谓敬止惟恐弗防勿谓继止惟恐或愆朝斯夕斯克敬克继曷以致之惟学为贵百尔君子各究尔忱我作字辞式配心箴
　　永庠三子字辞【有序】
　　子生三日父命以名既冠而友字之礼也古者人之命名其别有五以民生为信以徳命为义以类命为象取于物为假取于父为类义也永庠弟子员邹生复秦生泰刘生升皆以易卦命名其殆徳命之类乎三子亦既冠矣谒字扵予因字复曰孟阳字泰曰志同升曰允升复衍厥义为之辞曰
　　民之初生知愚同类亦既有名盍思其义防而弗学曰未有知既冠而字如何弗思古之君子以义制名匪惟名之实践于行惟子之名本乎大易圣人垂训循名责实复之为义惟阳始生字尔孟阳进徳之亨天地相交其道为泰字尔志同终始罔悖地中生木进而上升信能积学乃克有成泰道尚同阳徳无息升而不已胡学弗积百尔君子勉之敬之朝斯夕斯视我字辞
　　说
　　永庠三子字说
　　予摄教永庠之明年将复如京师弟子员唐政秦懋邓良请于予曰政等无佀僻在逺方未尝闻大人君子之余论先生弗逺数千里幸不鄙夷而辱教之今先生遽舍去政等弗获担簦负笈以承声欬深惧荒坠旧业以遗君子羞愿赐一言而卒业焉予告之曰若亦知夫为学之道乎夫学所以尽为人之道不假外求也诗不云乎天生烝民有物有则民之秉彛好是懿徳夫徳者何人所禀于天之良心也良心之发则为善政诚勉之弗怠为学之道岂外是哉然人莫不有是心也而物欲蔽之存焉者寡孟子所谓操则存舍则亡者也茍操之弗谨放而不求心且弗存而况于为学乎因字良曰秉彛字政曰以徳字懋曰士勉俾之循名顾义而勉学焉庶不负斯名矣虽然名者实之賔也有其名而无其实君子弗与也子其勉焉思其名以践其实庶可以为学矣三子皆淳谨有志乎学故予乐以是语之犹惧其或忘之也遂书以为三子字说
　　铭
　　拙斋铭
　　邃古之世民俗熙熙巢居穴处泊乎无为粤自结绳爰逮书契风气日开俗由以敝缋素为绚雕质以文是非杂揉真伪紏纷变故相凌谲诈相尚徐偃餙仁燕哙窃让汉隂抱瓮桔橰见嗤亦有吴客善用不机心日萌机械日盛射利抵以拙为病代有贞士究观古初抱朴行素以拙为徒日出而作日入而息我蚕我衣我田我食人谓不足我则有余人皆奔竞我独休居相彼世间物有万类倚伏相寻利害攸系谓鸠为拙乃居鹊巢蛛蝥信巧一身莫迯惟人之生真罔实伪抱拙终身庶其无愧有扁昭掲勿替厥名朝斯夕斯视我斯铭
　　题跋
　　跋所翁龙
　　昔之善论画者不于其形似视其笔意而已予尝见古人作画规模畧是而趣度闲逺盖有出乎笔墨畦迳之外者后人徒泥其迹古意遂不可见此画独得古人笔意信其为所翁作无疑夫龙之为物神变不测尤不可以形迹拘而世谓张僧繇画龙不欲防睛恐其飞去此所谓论画以形似见与儿童隣者可为一笑因阅此画遂识其末











　　尚防斋集巻三
　　钦定四库全书
　　尚防斋集巻四
　　明　童冀　撰
　　霅川集
　　五言古诗
　　题凝清轩三首
　　髙斋辟华舘列榭临清渠緑莎被文砌长杨映绮防芳洲杂蘅杜金塘擢芙蕖澄波荡彩鹢弱藻栖文鱼良辰啓华宴列坐征名儒衣冠集觞咏歗歌谢笙竽香清凝绮席酒渌湛芳壶心赏自云逸日晏不知劬既醉歌太平桑扈咏乐胥逍遥寓宇内不乐复何如
　　其二【效陶靖节】
　　少无簪组念雅志在丘岑结庐古涧阿栖迹嘉树林南轩纳朝阳北牖延夕阴踵门无深辙入室有鸣琴良朋以时至清坐谈古今秫田秋向熟浊醪行可斟倾筐撷园蔬持竿钓清浔欢饮聊共适过满非所钦
　　其三【效韦苏州】
　　髙轩临曲涧长夏有余清防风洒然至林木起秋声焚香坐清昼素心澹无营幸防轩冕累庶免忧患婴于陵乐灌园沮溺志耦耕晤言聊自适谁谓薄浮荣
　　清芬室
　　幽人抱髙尚结屋城南坰琴书有余暇山林无俗情春兰被后圃秋鞠丽前荣幽香适何来防风相与清竟日澹相对不为尘虑婴逍遥一室内庶以全吾生
　　赠别
　　古人重送别送别惟赠言今人亦送别送别重华筵华筵亦何有水陆具醲鲜燕歌逐赵舞齐管间吴弦岂无一日欢顾为千日怜不如赠言好情意罄所宣上言保忠孝竹帛千古传下言加餐饭相期黄髪年黄髪不易致青年当勉旃赠言良不多持此白圭篇
　　送人之安庆
　　皖城在何许乃在楚江湄客行良亦勤王事有程期扬舻出江浦挂席指中坻简书岂不劳山水多清晖公余肆遐瞩退食常委蛇功名分所有氷蘗慎自持加餐何足道愿子崇令仪
　　寄永庠士友
</div>
    <div class="pagination">
<a href="尚防斋集_page5.html">上一页</a><a href="尚防斋集.html">1</a><a href="尚防斋集_page2.html">2</a><a href="尚防斋集_page3.html">3</a><a href="尚防斋集_page4.html">4</a><a href="尚防斋集_page5.html">5</a><span class="current-page">6</span><a href="尚防斋集_page7.html">7</a><a href="尚防斋集_page8.html">8</a><a href="尚防斋集_page9.html">9</a><a href="尚防斋集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
