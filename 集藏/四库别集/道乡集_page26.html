<!DOCTYPE html>
<html>
 <head>
  <meta charset="utf-8"/>
  <title>
   道乡集 - 第 26 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道乡集 - 第 26 页/共 33 页
  </h1>
  <div class="content">
   上胡宪求迁学书
　　某到学之日升堂见诸生顾两庑皆隘陋已而相与周视庖湢之类则又不得与两庑比因诘之曰防阳名邦士大夫以道德功名垂方册者歴歴如列星丽晴天至今为天下想慕学乃如是耶朝廷选守又多台阁之旧有猷有为旣以信于天下曽不知化民成俗必由于学而乃忽之不问邪诸生合而对曰此多士意也懐之久矣郡守之来有席未及温慨然自欲新之者有因见白而后欲新之者然终莫之能新也盖因旧而举则不惟地窄难广不足以充规模抑亦狱据其左非所以崇风敎必迁而可则莫如州之东南隅以隂阳家言之防方也最利建学然面提刑司在焉幸而委废弗居且十年但以前日诸公不纳其説此所以欲新之而未能也某闻其语退而窃访于识者以求诸公不纳之意或曰朝廷将还漕司于邓则提刑当复居于此不可为学或曰提刑行部至此必舍以聴事不可以为学或曰后圃多橘歳租于民以给胥吏之费不可以为学是三説者浩尝思之二司所在朝廷旣以为宜安有辄然复徙之理前日纷纷直主者自疑尔阁下所饫闻而所亲见也其説不可用明矣行部至此固有行衙漕使居之不以为陋则宪使似亦可居况按察虽久不过浃日何必旧司始为安便其説不可用亦明矣橘利旣以给胥吏之费无名罢去诚不可学钱粗有余视民歳出之数就出之则其利如初其説不可用亦明矣阁下久在朝廷一旦出持使节舆议郁郁不快上聴政以来每发德音尤在人物且多采舆议徃徃公卿未之知者一路入州岂能更挽阁下于朝夕间哉是以迁学之説浩不敢徐以闻左右浩虽愚亦阁下之乡人也参侍几席早辱知遇阁下必不以今日之事疑浩为犯分文恭公所至州首兴学校厚诸生而师诲之因以取高第登膴仕者甚众搢绅先生以为美谈阁下克肖先德旣已取信于上而浩之亲炙又不为无日亦不敢以今日之事疑阁下为难请阁下试留聴焉审以浩言不妄时为施行一方士大夫且将以阁下盛德载之文字刻之金石耀之子孙与学偕无穷不亦美乎传曰时者难得而易失阁下为提刑吕公为郡守而浩适以罪承乏为部吏以获进是説真其时也惟阁下赐之毋使识者重起易失之叹幸甚幸甚
　　答张子发书
　　浩啓承谕华严奥旨非超然深造何以臻此钦服钦服序云非有分段次第以致力也当作一句正谓非以力致以见自然而然尔十信在未悟之时十住至十一地在旣悟之后故十住之初名发心住谓心省发而然也若心未省发虽上上根器犹在途中何由住佛所住乎神发心功德品可见奥妙譬如种木方其未成之时即封培灌漑有分段次第力致之事及其旣成之后即枝叶华实皆自然毕生矣所谓非有分段次第以力致者此也所以无分段次第正谓自十住至十一地都是一法盖一念相应一念成佛即无量法门一齐证入以见悉皆具足焉但予发不分悟与未悟通指十信为言而序于信极而悟防自十住为始故有未契余与来示悉无异处证引孟子得之矣自得乃悟异名但其序乃无序之序不可以序见也孟子曰自得而后居之安居之安而后资之深资之深而后取之左右逢其原其意尤可见若十信十住十行十回向十地十一地盖名数之妙经中自具细观之可也若其不可以精粗期焉者则在定慧照之而已庄子曰去小智而大智明安得忘言之士而与之言哉以此倾向尤倍常时
　　又
　　学居严出于省定诚不便然比之去亲五六千里者岂不倍万乎以此权之可安也人坐胶胶扰扰谁能勇猛抽身孑然屏处如许久今旣不可从事于外便可从事于内回观反聴超脱乎攀缘之境而自已加来歘然出见则永刧之能事毕矣其为利益可胜言哉一旦出戸庭与物相将迎却思此时方知为未易遭辄恃分好乃及于此浩上
　　与钱弱翁论春秋书
　　浩愚且陋且两窜炎荒困于瘴疠之侵凌曩时好书之心薾然怠矣比防上圣宥以生还戴恩奉亲之外得从乡先生长者游庶几因此复自勉于万一敢谓左右推与过当不俟再见即以所着春秋传例告焉继宠以书以总例五篇示之使由此以知述作旨不胜幸甚不胜幸甚夫经有春秋犹天下之春秋也天以春生以秋成而万物由之以各正性命至于今未尝已也春秋果废乎世人之类多致疑于其书而不知君君臣臣父父子子自名分以来莫或可紊者乃是春秋之实也左右独得孔子之志于意诚心正之中操以验诸儒之説其孰得孰失旣已判别如白黒在前又从而去取以辅成传例且曰天旣不复再生孔子传例虽成岂敢必望有知我者是左右之所以自任者如此也又曰未死之前决湏上进未敢以全帙示人恐贻不敬之讥且左右之所尊君者又如此也然则春秋大法之所在左右非直言之实行之矣浩何幸乃获受赐于今日以自幸也本欲造门拜谢偶亲賔继至及少休复苦足疮以故悃愊之情不免借毫楮以彻聴惟高明亮之
　　答毛彦时宣德书
　　比烦荐顾偶出皆失迎见继承恵书正疾不即为报悚佩何可胜言霜寒伏惟文履动止清福浩脑后浮肿几成疮正坐不知卫生之术果有得而勤行之自能飞泉于旱暵之时赤地于滂沱之日隂阳为吾所转矣岂复有火上水下不交济之患哉此身未能无疾安敢有意于人或者之説固未深察而左右指以为魔亦过矣虽然不缘感疾不闻妙论则所谓魔者乃吾善知识也投身火聚顿获三昧无媿于前脩幸甚幸甚若所谓华蔵则虽强欲为左右开吾喙属犹甘草大黄未暇也区区谨啓
　　道郷集巻二十二
　　钦定四库全书
　　道乡集巻二十三　　　　　宋　邹浩　撰疏
　　谏哲宗立刘后疏
　　臣闻礼曰天子之与后犹日之与月隂之与阳相须而成者也天子理阳道后治隂德天子聴外治后聴内职然则立后以配天子安得不谨今陛下为天下择母所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖旣废后不旋踵并斥美人所以示公也及至立后则不选于妃嫔必选于贵族而立慈圣光献所以逺嫌也所以为天下万世法也陛下以罪废孟后与废郭后实无异焉然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以逺嫌亦有仁祖故事存焉二者必居一于此矣不可得而逃况孟氏废黜之初天下孰不疑贤妃以为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣德可不惜哉可不惜哉且五伯三王之罪人也其葵丘之防载书犹首曰无以妾为妻况陛下之圣高出三王之上其可忽此乎万一自此之后士大夫有以妾为妻臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名一不正遂至民无所措手足则其害可胜道哉尤不可不察也臣伏观陛下天性仁孝追奉休烈惟恐一毫不当先帝之意然先帝在位动以二帝三王为法斥两汉以下不取今陛下乃引自汉以来有为五伯之所不为者以自比是岂先帝之意乎是岂继志述事所当然者乎此犹公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以冠德后宫故也祥符中德妃刘氏亦未尝有子也所以立为后者以钟英甲族故也又况贵人之系实为马援之女德妃之时并无废后之嫌其与贤妃事体逈然不同若曰贤妃冠德后宫亦如贵人钟英甲族亦如德妃则何不于孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之耶兼臣闻顷年冬享景灵宫贤妃实随驾以徃是日雷作其变甚异今又宣麻之后大雨继日已而飞雹又自告天地祖宗社稷以来隂霪不止以动人心则上天之意盖可见矣陛下事天甚谨畏天甚至尤冝思所以动天而致然者考之人事旣如彼求之天意又如此安可不留圣意乎夫成汤圣君也仲虺不称其无过称其改过不吝高宗贤君也傅説不告以拒谏而告以从谏则圣臣虽至愚不足以方古谏者常念唐太宗犹有耻君不及尧舜之臣况真可为尧舜如陛下之圣而于身亲见之乎是以不敢爱身冒犯天威图报陛下亲自识拔大恩之万一而区区血诚尽于此矣惟陛下俯从而改之不以为吝则万世之下所以仰陛下之圣者亦将在成汤高宗之上矣岂不美哉岂不美哉伏望圣慈深赐照纳不以一时改命为甚难而以万世公议为足畏追停册礼别选贤族如初诏施行庶几上答天意下慰人心为宗庙社稷无疆之计不胜幸甚【丁未録云闰六月辛未诏曰朕仰惟哲宗皇帝元符之末是生越王奸人造言谓非后出比阅臣僚旧疏适见椒房诉章载加考详咸有显证杀母取子实为不根诋诬欺罔罪莫大焉其邹浩可重行黜责仍检防邹浩元奏劄子宣示中外其劄子云臣闻仁宗皇帝在位四十二年邦国无流离之患邉境无征伐之苦黎民繁庶万邦咸宁当是时可以嬉逰后宫非焦心劳思之秋也而谓宰相冦凖曰朕观自古乱天下败国家者未尝不因女子是以褒姒灭周妲己亡商朕之后宫女子巧媚百生朕未尝顾盼焉然则仁祖之意岂不欲垂裕后昆邪奈何陛下遽亡其业乎臣观陛下之所为愈于桀纣甚于幽王也杀卓氏而夺之子欺人可也讵可欺天乎卓氏何辜哉得不愈于桀纣也废孟氏而立刘氏刘氏何德哉得不甚于幽王也臣观祖宗有唐尧虞舜之德而陛下有桀纣幽王之行不识陛下寝饶安乎顷年彗出西方灾谴为大陛下避正殿以塞天变减常饎以销天谴宰相章惇谓陛下曰未足以损陛下盛德又闻江西数奏累年饥馑陛下责以宰相燮理之功宰相章惇谓陛下曰天灾流行无世无之且以尧有九年之水汤有七年之旱为解惇为辅弼忍发此言今闻陛下欲立刘氏惇之防也直谏而出惇之奸言使天下之臣共覩日月之光盛大之世不然祖宗百有余年基业将颠覆于陛下之手矣昔唐禇遂良諌高宗立武昭仪不聴叩头流血以笏置殿阶曰还陛下此笏丐归田里今臣谏陛下不愿归田里力农灌园为乱世之民愿脍臣心以献惇丐惇之首以谢天下于是以寳文阁待制新差知越州邹浩责授衡州别驾永州安置元符皇后上疏称谢并诏送史馆浩之本章绍圣间即焚之今降者蔡京使其党伪为浩疏也郝随使馆客作】
　　论宰相章惇疏三首
　　臣闻人主之职莫大于论相相之得失天下之危安系焉不可不深察也臣观丞相章惇方陛下躬揽之初亟从祠官擢登相位委以政事于今五年所宜夙宵竭诚辅佐以副陛下属任之意而乃徇情废理专务自营力引所私分据要路潜谋宻计妙若鬼神一有作为首尾相应惇虽不动声色而事已倐然济矣是以陛下之所欲用者正人也由此沮格而不得进陛下之欲来者忠言也由此壅阏而不得闻陛下之所欲推广者仁恩德泽也由此难于导达而不得均被于元元是陛下之志愿未获尽伸而惇之好恶莫不毕遂惇虽傲然自若以为人莫能窥而不知效已有不可掩者故论其燮理则水旱荐臻之燮异常论其表率则诞谩相习之风弥扇论其旁招则非趋附其门者弗用论其言动则虽凌侮毁骂而必为论其横身力荐之人则以罪窜逐相继而是论其尊君畏上之心则遇灾而处略不引咎臣歴观前古茍为相者有一于此轻犹罢免况兼有之如惇者乎此天下公议所以久沸不平而切有望于睿防也臣愿陛下上念宗社付托之计下思休戚之原防以干刚而力行之实天下幸甚
　　臣闻大臣之罪莫大于不忠不忠之罪尤在慢上而凌下此而可略何以师长百僚何以镇抚四夷何以副人主至诚笃任之意臣窃观章惇独相陛下久已六年天下不闻其勲德可称而惟见其罪不可掩盖威福者人主之至权也惟辟作福惟辟作威臣无有作福作威特以八柄诏王而已不敢辄预惇自独相以来隂倾陛下威福以快其爱憎之私不知几日而几人矣孔子曰惟名与器不可以假人人主犹不可以名器假人而况假人主之名器以济其私乎其罪一也礼不敢齿君之路马蹵其刍者有罚见君之几杖则起遭君之乗车则下入正门则趋尊君之故也又况君之士大夫乎尤冝以尊君之故待之矣惇则不然不问如何率以鄙恶之语侮骂摧毁借令士大夫诚有罪焉以其罪闻于朝废之可也诛之可也安有陛下所体之群臣而専以辱之为事惇果有尊君之心独不念投鼠忌器之喻乎其罪二也汉以燮异免司空唐以积雨罢左相为其不能燮理隂阳以充其职比年以来诸路水旱荐臻圣虑不于惇而责之将谁责而可虽陛下曲赐包容不以此罢免惇惇曽因此恐惧有避位之请乎陛下方且侧躬以应天而惇直傲然略不引罪其咎三也邉鄙用人尤当谨择惇曽不以朝廷休戚为恤惟力引亲旧分布要路表里相应以为持禄保宠之计其如所引之人欺诞自败何若非陛下灼见罔上之奸严行窜逐则误邉鄙事贻朝廷忧岂不甚乎其罪四也惇不务同心同德陪辅圣政惟以口舌较胜负于庙堂之上故人不问其忠邪事不究其利害但同列以为是者惇必以为非同列以为非者惇必以为是于是是非疑似之际则有私焉存于其间遂使国是莫克有定而希合趋附之徒乗以射利是以元祐之朋党方絶而后来之朋党又炽矣其罪五也惇之罪恶谁不知之然自京师至于四方莫不更相戒曰谨不可出口一出口则祸至矣夫陛下明目达聪所以求天下之忠言者非不切也天下不知赴陛下求言之诚而敢言乃畏惇独相之势而不敢言则惇何所为而不可乎其罪六也慢上凌下一至于此不忠孰甚焉陛下以其六年之间凡所敷陈于前者徐思而详察之则臣言騐矣又岂止六罪而已哉传曰论一相以兼率之使臣下百吏莫不宿道向方而务是人主之职又曰为人君者正心以正朝廷正朝廷以正百官正百官以正万民伏望陛下深念正朝廷之本无先论于一相防自宸衷行之以时上以慰宗庙临照之威神下以泽海防郁结之公议
　　臣近以朝廷之本无先于论一相曽具章惇罪状奏闻乞赐省察施行外天下公议又有大不平于惇者谓惇在元祐初诋斥先帝保甲之法以为非是其言甚力若以保甲诚不便不可行即惇在先朝固已为执政矣于政事无不可论者何不为先帝言而罢之乎安忍先帝陵土未干遽诋以为非邪其背负恩德可谓甚矣伏自皇帝陛下躬覧以来凡语及先帝者并行窜逐惟惇久置不问独相如初岂朝廷之典刑不可以行于惇乎盖自编类章疏及看详诉理文字以来其因语言上及先帝有伤陛下继述之孝者陛下亦不得而赦之不知几人矣其被先帝知遇者不如惇之深其受先帝委任者不如惇之重然惇有所见不建言于先帝临御之时而乃力诋于元祐纷更之际则其背恩负德尤不可与余人一槩定罪伏望圣慈特降指挥令于三省检惇前项诋斥先帝法度语言文字进呈出自睿防施行以示天下以释公议以慰先帝在天之灵
　　啓
　　贺吕左丞啓
　　优承天睠荣预国钧惟纶綍之诞颁罄华夷而胥悦窃以御嘉美之防虽上主之至权建崇高之功亦重臣之极虑况重光之委照方百度之攸新维清缉熈继犹判涣内揆百官之实任贤而使能外绥四海之情去苛而解娆绍成规于六圣追至治于三王顾兹克构之隆尤赖总纲之助时惟耆德克副眷求恭惟某官性萃天纯学优圣域洞未萌于识表包无外于量中以智养恬泯是非而化道与接为搆随左右以逢原式偶昌辰夙登膴仕代言西掖文章还两汉之风叅画右枢谈笑折四夷之傲度德宜跻于元辅均劳乃殿于大邦五袴之歌方喧腾于千里十行之诏忽颁降于九重深轸宸衷荐驰星使日月才瞻于咫尺股肱遂托于丁宁传导一人懐素雅宜于侍读整齐万事戴胄尤称于为丞人谋俱同国体増重岂止肃机于左辖盖正位于中台伫聆显防之行俯慰苍生之望终始协济有如伊尹之君臣功业相承无媿韦贤之父子某効官淮右获事台严曽无堂下之一言特荷牖间之独指侧闻明命懽愉实倍于众人言念弱材陶冶愿成于此日
　　谢吕运使啓
　　抱虚承乏曽唐最之蔑闻容众匿瑕荷祢章之漫及恩随幸至感与惭并伏念某牧犊陋资羮藜微族早惧沈沦于流俗常思髣髴于英躔周王作人丕变辟廱之制汉关弃传猥从俊乂之逰欲成器以未能忽文科而误中主民书于吴防未展寸长董敎法于泮宫继叨试可轩然师席固片善之匪冝蕞尔鲰生庶相长之多益况维扬之乡校实淮甸之贤关简编鳞袭而几无孑遗歳月驹驰而逝不我与誓以将迎之暇不荒讲习之勤羣经之所以幽深诸史之所以博洽爰逮颛门之学纷如百子之书悉皆口诵而心惟冀或月将而日就道德性命造黙黙之忘言治乱兴衰究寥寥之已事用居今日不愧古人虽自处以迪兹顾当官而何补岂如他职号曰亲民各戮力于犹为能有功于州县以是相凖益见无堪宜其推毂之弗加重以守株之太拙非礼勿动未尝摇尾以乞怜在邦必闻每戒枉寻而直尺忘懐白论第顾清谈奈何迂疎辄当鍳拔不求而得克昭特达之知曷为其然时乃大公之道伏惟某官天资忠厚人物优隆果益振于家风动有称于圣世霜雪旣降坚一节而不渝金玉其相掩羣材而尤异辄自中都之佐荐膺外寄之权彻民隠于九重荐可而替否布君仁于一路解娆而除苛老奸胆落而潜以自新良士顔开而喜于托庇茍见其善忘贵贱之是分必论于朝俾滞淹之获振越惟堕弱尤溢分涯初无鬷蔑之一言特辱法真之独与邹衍奋而吹律寒谷逢春伯乐过而回眸疲驽増价某敢不饬前言而永践致术业以大成见于云为或发胸中之蕴期于异日上酬门下之恩
　　谢闾丘提刑啓
　　鮿生无取旣托芘于二天山量有容复抗章于一鹗为幸如此戴恩何穷伏念某禀性自天力学为己有柴愚参鲁之蔽无回仁赐辨之称偶得桂于一枝遂聨名于百吏佐治剧邑未施丝粟之劳董敎泮宫继述权衡之选安能发道德之妙而迪后觉姑欲因职事之间而成乃躬况在维扬实居善地简防咸备不至编蒲而借观气血方强肯甘昼寝而愿息几覃思而骨立每成诵而齿摇濡毫属辞虽未贵洛阳之纸穷经读史殆已成安定之淫不察者罪其乖当官之宜见知者取其有异时之待顾两涂之必出斯众口之难同自非仰恃于并包何以俯逃于诘责退循优幸固溢分涯乃若荐扬敢萌觊望忽大恩之误及抚小已以何堪此盖伏遇某官性萃天纯学潜道要令问蚤驰于圣世丰功允协于人心临千里之邦尤着文翁之善分一路之寄克隆定国之评方上主之重光宜妙选之在迩凡有为于封部皆愿出于门墙稽扬雄之言孰是不求而得者念孟轲之戒莫若脩身以俟之岂谓牖间之详规猥逮沟中之遗防载惟平日尝荷霁威略公卿待下位之仪尽君子进晩生之义歳时虽积燥湿不移更首举于众员用曲明于厚意诚见其可不惟独赐以吹枯先为之容抑亦旁求于推毂生成一介终始兼全石皷有声发自蜀材之叩牛铎何用获充晋乐之资某当戒摭华而莫为敢期入室而深造必形诸外或无媿于真儒不忘其初庶少酬于盛德
　　贺黄司业啓
　　伏审懋膺天睠易总贤关将振斯文称快有识窃迹前事灼知抚世之昌衰匪降自天允系育材之得失运归先帝绍本成周遂丕变于辟雍期开明于道德京师首善遐迩从风虽持论皆根而絶刘氏之异同然属辞竞靡而几枚生之骫骳穷经者则罕通信史知古者则或蔽来今志大才优各号一时之秀名驱利诱谁为百链之刚凡此云为尤资啓迪况继明之委照方庶务之交脩欲其行艺以大成是用师儒而慎选恭以某官性储天粹学造道心取上第于妙年续微言于近世莫可涯涘湛如千顷之陂有所设施式偶半千之运擢由剧邑入賛宪台许国灭私而正直凌霜危言决谬而贵权敛衽益厚重瞳之顾就更六学之师贤者昭昭岂独聪明之是训多士济济即观定应之俱全某浙右鲰生圣世贱吏念文疆之誉而钦闻滋久顾元礼之门而欲登末由猥分职于泮宫正托身于属部虚中承教尚乖亲炙之期广量匿瑕敢觊庇庥之幸
　　谢何提举啓
　　散木曷施宜匠伯之不顾青芝可用荷医师之无遗服厚赐以非常抚蕞躯而増媿伏念某材资朴樕问学荒唐实孔门之细人异周室之多士聨名桂籍偶起桑枢瓮牖之间分职泮宫殆比尘饭涂羮之用旷日弥月极虑屏心化藿蠋以何能焚膏油以自饬循法而治虽未踵于前脩逐兽者趋肯或回其素守迹扫公卿之馆分投贫贱之区白雪阳春徒言寡和高山流水固有知音事岂出于用情恩实深于刻骨此盖伏遇某官望隆清议节着昌朝追行藏于古人挺忠厚于今日莫知作上而作下一贯穷通资于事父以事君两全忠孝即膺妙选入践华途乃汲汲以援能罔间间而核实肆是葑菲之陋亦尘衡石之公剑秘地中遂发函而炫目桐焦爨下俄合雅以成琴顾惟并容何以报称戒处其薄誓资之深一以自持万无他慕必形诸外茍无慊于吾儒不忘其初庶少酬于盛德
　　到任谢蘓尚书啓
　　师儒之任盍妙简于真贤蹇浅之人猥荐承于休命朅来官守仍处部封惟幸防之非常但惊惭之倍积伏念某江郷末系瓮牖寒生附凤攀龙虽妄祈于逺到画虎刻鹄几取笑于无成因缘误入于泮宫邂逅久留于淮甸抠衣戸外焉能随叩而钟鸣著录数中谁是有闻而蠋化顾蔑可书之最宜于警众之刑不失一同已出大钧之造复亲六艺岂徒旧物之还况公朝之清明尤敎官之选择傥匪簮裳之名士必湏丘壑之逸民爰交荐于公卿始获司于庠序静言忝冒只益感铭此盖伏遇某官卓荦大儒主张名敎谓化民成俗当谨于本原而开门受徒实难于模范茍瑕疵之可掩皆陶冶以无遗乃若至愚蚤防盛德不假先容于绍介遂成接武于门墙运匠石之斤力去已漫之垩发醯鸡之覆使窥未覩之全重叨月旦之评以信朝廷之士致兹考下亦在彀中右诗左书岂特诸生之是慰知新温故抑欣素志之将成冀无屋鼠之熏更赖庆云之恵遥瞻龙坂徒罄葵心
　　谢王运使启【同前】
　　茍瑕疵之可掩皆奬拔以兼收是致庸违再叨器使重念某顷防召旨例合试言惟今司卫之上卿适主当时之文柄辱其顾异独以名闻安知此日之备员又托行台之大芘事非敢望天实先容许靖更评旣子将之同趣王澄所自谅夷甫之无疑方拘黄绶之间犹阻青天之覩遥瞻龙坂徒罄葵心
　　谢宇文运使啓【同前】
　　茍瑕疵之可掩皆挽引以无遗乃若至愚尝辱盛德假以图南之便使逃逐北之羞非安定发端孰信太冲之善惟昌黎见顾遂増僧孺之名是致此时再霑优泽重念某一违绛帐屡骇流年不闻玉麈之清谈殆作醯鸡之在覆岂知承乏窃托公庥昔类汝南旣荷子将之鉴拔今来许下更烦文举之保全正尔拘留尚稽亲炙仰止烛光之照不胜蚁慕之情
　　贺蘓左丞啓
　　伏审光奉明纶峻跻左辖伏惟庆慰恭以某官熈朝硕德名敎真儒纳今古于胷中掲表仪于天下风波作险元自任于虚舟霜雪凝威终不移于壮节式繄帝赉入副民瞻绍堂构以穹窿协股肱而便利久虚一相方注意于畴咨分处二丞谅难渀于刻漏某夙谐亲炙仰辱题评窃闻播告之音实倍等伦之喜羁縻泮水虽乖贺庆之诚钧治普天亦幸歳丰之赐区区此意喋喋奚穷
　　谢韩资政荐讲读科啓
　　十科简拔冝先四国之英一介颛防缪辱三人之数揆之清议秖以愧心窃观访落之初钦奉思齐之训集元老于岩廊之上沛厐恩于率土之中谓持盈守成虽已明于操术而设官分职尤当务于择人用恢荐举之科参防贤能之实着于甲令防自近班旣因习于累年颇发挥于多士惟时讲读实迈等夷大或供奉于西厢小亦表仪于东序顾兹显选繄厥先容傥非德厌于人心孰称名闻于帝所某才非絶类学媿逢原卒歳穷经第守先王之迹嬴粮就傅不升夫子之堂故钩深难冀于解頥而决谬讵臻于折角莫悮武成之去取重疑夏五之是非有意绳愆无从究妙方贾山之涉猎虽曰同归视井丹之纷纶终然异趋矧冒师儒之任朅来礼义之邦适近台躔数更歳律早觇龙门之高躅晩依熊轼之下风重轻宁逭于权衡沙汰分同于瓦砾岂期海纳猥赐衮褒此盖伏遇某官事君以人好善忘势以进退百官之余力而区别羣类以生成万物之初心而仁周一方风声久动于幅员士类咸希于题品肆是荒唐之贱独何幸会之殊仰服至公俯盟丹悃茂对设科之意载隆稽古之谋温故知新肯徒托于空语舎生取义庶少见于能行不为名敎之罪人兹乃异时之报德
　　与交代李教授啓
　　伏审回车民邑就席儒宫显疏北阙之恩来助西州之化恭惟交代某官龙门世系鼎角英姿文参才子之华学擅名家之富耻如德裕不力战于寒生雅继表臣遂收功于丽赋美玉无施不可莫鎁难与争锋未羽翮于岩廊聊楷模于泮水顾惟朴樕久偃徽猷一旦交承岂但瞻于眉宇它时善诱将见掩于疵瑕欣抃实多敷陈罔旣
　　谢韩资政啓
　　荐扬僚属虽云每歳之常施及单微实自至公之赐顾非其称重以为惭窃以圣世搜材曲尽网罗之实官师奉令亦合中外之殊茍持平不紊于权衡则成効自隆于堂陛以兹报国所谓上臣迨弊起于末流继风移于寰宇贤非子况干求奚啻于两人节异伯鱼贿赂更纷于匹马目随时而青白论逐势以高卑多方巧图一切市道遂使邦家之计举为门戸之谋仕涂安得尘清识者或至泣下某乾坤弃物冠带愚夫徒步寒乡旣匪公卿之裔抱饥卒歳又无豪右之资勉奋发于简编迄防茫于器业因仍学校荏苒冬春动辄瑕疵分从摈斥岂意抗章之目猥充入贡之员静言思之有自来矣此葢伏遇某官心凌氷鉴道絶町畦谓天盖高惟慎独可以无媿事君尽礼必灭私方能不欺茂对周王之作人莫如孔子之毋我庶几薄俗因以回心致令寡与之资不蹑多竒之迹十科核实昔已荷于包荒百里分民今复叨于委寄始终特达委曲生成敢不坚夙志以终身佩六经而务道出处语黙不为吴国之小人南北东西知是韩门之故吏仰酬高义请事斯言
　　谢蒋提刑啓
　　职缘歳举载扬推毂之谋幸与春来猥入充庭之选仁恩曲被媿汗交并窃以法座据中尤急万方之士绣衣环外共裨四目之名爰循按于部封用博求于人物本以周王之六计参诸庄子之九言日月旣更真伪莫夺妍媸一判如氷鉴之难欺轻重相形信权衡之弗紊蔚其所举厥有可观助成大厦之勲克副连城之寄顾如某者自视阙如少长诗书冀超然于流俗支离文行迄瞠若于名家久横席于泮宫徒素飡于廪粟焉能为有无所取材仰惟总核之严尽在澄清之数敢期一旦抜自稠人遡天路以飞章俾偕升而改秩此盖伏遇某官达不离道公尔忘私陋臧文窃位之讥厉杨震辞金之节虽逺将于使指如宻侍于威顔所以搜材莫非为国肆是葑菲之质实同桑梓之邦谓古人无心虽父子犹闻于汲引方天下有道岂郷闾重顾于嫌疑端令市义而匪人且异谋身而欺世致兹特逹施及单微矧当不避于渎尊窃欲求伸于知已愿易甄陶之赐就加贫贱之交孰谓初心不移终挂徐君之剑更使同升于上曲成公叔之文施益重于丘山力奚胜于朝夕誓坚夙志力务真儒时有去来顺适穷通之序道无今古务崇忠孝之风没身不累于品题他日敢言于报称
　　谢丰祭酒赵司业启
　　分职泮宫初无誉问奏书天陛骤辱褒扬莫知所从重以为媿国家恢崇学校选置师儒非徒表率乎豪英因以扩充其器识虽化民成俗未必皆变于古风而以道事君或可仰裨于圣治就令官长阅以歳年傥灼见于贤能遂亟闻于名氏故凡品目必协公言岂伊一介之防猥预八人之数遡龙门而愿进未陪文举之步趋托邮置以输诚复谢穆之之竿牍矧已緜于三载曽何补于诸生分合黜幽反防荐可此盖伏遇某官道惟善贷心不遐遗助建明堂亦兼收于扂楔参承大祭岂无待于菁茅广推报国之谋施及备员之士敢不勉尊名教窃慕眞儒并合纸上之陈言本非夙志领略域中之大道或在他时用袭人间不惭门下
　　谢翟司啓
　　备员外邑已逭诋诃献可中朝更烦收録退惟幸事但有腼顔伏念某托业儒流脱身民伍才非文木难回斤斧之心名类劳歌不入簮绅之耳适防龙门之峻并容鼠技之微早与诸生同集楷模之内晩缘召试独専藻鉴之私一为泮水之行九换歳星之次衔恩未报有志空存敢期还位于辟雍重以抗章于旒冕坐令寡偶不败几成此盖伏遇某官人以事君道惟济物谓世俗方趋于权势故急在单家谓贤能必务于招延故兼收曲士肆是品题之数旧承许与之言非出干求盖由恻隠已分相如引去莫偿异日之城不图季子来归自挂初心之剑旣椎轮而创始又推毂以成终功无慊于为山择有殊于弃井敢不视其所以钦乃攸司尝于黄巻之中备见昔人之故辙愿以白圭之志永为涉世之元庶几万一于眞儒少答再三之宠恵




　　道乡集巻二十三
　　钦定四库全书
　　道郷集巻二十四　　　　　宋　邹浩　撰啓
　　贺蘓丞相啓
　　伏审妙简帝心显陞宰路白麻诞布黔首交欣窃以汉盛孝文贾谊未忘于出涕唐推贞观马周犹为之兴嗟盖深忧常伏于隠微而致理必思于长久用能有济以冒无疆维时眞人绍隆寳构歴鉴百王之躅逺追二帝之风持盈守成固已严于操术防微杜渐方有赖于同寅故宜命世之贤来相兴隆之运恭以某官楷模天宇冠冕儒宗读书五车曽不忘于心落笔千牍若借书于手为今武库振古元世或殊涂争以景山为通介道惟一致自全伯始之中庸蚤识拔于圣神久回旋于内外隼旟龙节清流日冀其来归凤阁鸾台公议共嗟其萦滞孰测上穹之意曲为授任之谋驰骛聪明多甘井之先竭安恬义命独大器之晩成遂由纲辖之聨峻陟钧衡之重纳君于道继为宋室之良臣开国以还首作蘓门之宰相力绍周唐之家法比隆稷契之勲名若稽治忽之原视听声形之表凡于社稷预入经纶将见号寒啼饥罔一夫之不获进贤退恶俾四海以无虞隂阳协序以成和戎狄投戈而纳贡不擅一时之誉直图万世之安无媿紫宸永光青史某性非语上学媿知新宿窥夫子之墙曽动老耼之眄扫门求进虽无魏勃之机心称咏得贤犹有王褒之故事怅西州之匏系遡东阁以天遥莫谐接武于賔行徒贺扬廷之制下
　　谢胡右丞启
　　江都旷职旣逃警众之刑长社备员复据横经之席拜恩优渥抚已惊惭窃惟平治之时亟敦政教之本京师首善辟雍丕变于兴王遐迩承流泮水遂严于列辟集一国之善士阐六艺之防言爰逮颛门离合之书与夫歴世昌衰之迹皆欲甄明其得失用以博洽其见闻庶器业之兼隆获贤能之继出化民成俗岂徒风动于一方以道事君或至泽加于四海所期如此设官实难必须豪杰之材始称楷模之任某幼不岐嶷长更防顽挟防读书素乏解頥之説防笔和墨竟无遗纸之词窃妄意于攀龙故服勤于刻鹄夜而计过惧多媿于幽明义以束身敢自荒于防耻顷类涂羮之戯冒登桂籍之荣敛板堦墀未施劳于剧邑曳裾庠序俄掌敎于名藩化藿蠋以何能但社鼷之有托坐縻三歳讫无最之可书移宰一同方待次而为治岂期旧物荐及鲰生舍民社倥偬之繁从斆学优防之乐况今妙简尤号清明以文行荐者虽曰甚多中师儒选者盖亦无几胡为望外辄在数中此盖伏遇某官卓荦人间表仪天下昔潜一室志已熟于经纶今处四隣恩遂周于动植曽是衣冠之系适同桑梓之邦去越犹喜于似人居楚寜忘于用赵以许允之典选且取于乡在贻逊之当朝肯遗于旧是致瓦砾之贱亦防陶冶之私某敢不益励初心务崇名敎彼我相长茍脱迹于敝人穷通自如冀比肩于善士仰酬盛德决在异时
　　谢绛州李大夫啓
　　比者到吏部伏审知府大夫任淮南运使日曽奏举某充职官亲民任使某今来遂获移带上项处所者收之人后实出至公黙以名闻尤为高义荷推扬之特达増惭惧以无穷窃惟近世之荐人殆以私计而成俗愿售者或求而莫获不求则具贤鲜遇于知音抗章者必显以为言不显则厚意反疑于虚发由之寖久习以相安其弊因缘而生所为益甚于昔奸谀自献岂殊清旦之攫金徴素继来全类交易而为市旣无以副刺举之责又何从观逺近之臣此士风所以陵夷而识者为之泣下傥非力图于救弊孰能拔异于斯时爰有可人以当殊愿如某者萎蕤弱质轮囷弃材附凤攀龙虽望期于逺到画虎刻鹄几取笑于无成朅来淮海之邦叨据师儒之席旋由幸防遂托庇庥属帅坐之遽移烦使车之暂摄每获随行而望履未尝请间以曳裾巻舌众中分作不鸣之鴈栖身部下仅若相忘之鱼甘枲难献于乡豪苦李宜遗于道侧敢期误听特赐荐论不必邹阳之上书自辱李膺之见赏当年莫测它日乃知夫何衡鉴之私迥出等伦之右此盖伏遇某官道存兼济志务曲成余润旁滋足比灵河之千里清隂逺布宁数大木之百围况性全于至明更坐照于万物寻天文而发丰城之寳剑振车铎而得崇业之黄钟虽居扂楔之微亦罔斧斤之弃是致题品猥及寒防张子孺之选郎功阳拒其请周伯仁之全王氏隂解其危曽无迹之可窥亘方来而专美小以大喻彼适此同受恩信出于非常求称愈难于自致某敢不潜心名敎昻首风尘体圭璧之无瑕慕松筠之有节克殊小道允底大成移孝为忠或奋天衢之末舎生狥义免贻书簏之讥不为君子之罪人兹乃门墙之报德
　　代钱济明谢蘓内翰啓
　　久于迁调固分所宜跻以文阶在恩非据省叨尘之过甚憎愧惧以居多伏念某蕞尔弱材防然寡识素乏王生之誉殆成逢氏之迷幸诗礼之备闻知箕裘之当习三冬是竞尝继晷以焚膏五技虽防肯直寻而枉尺从扰扰簿书之内亦拳拳贤哲之思恨异代而莫逢揽遗编而窃叹况同斯世有如我公尤以瞻言极于劳止初犹文举拟登元礼之门旋类庚桑猥预老耼之役侍竹林之高防倾玉麈之清谈虽坐井以观天冀絶潢而至海更烦刻画曲赐品题非仲尼之明孰察子长之罪惟晏婴之德能援石父之危积年瑕疵一日洗涤乃自删脩之职获霑迁陟之荣正懐无补以干诛遽尔非常而拜命此盖伏遇某官荷天大任为民先知学富惠施之五车才迈正平之一鹗言惟救弊妙药石之所攻志在尊君挺松筠之不变缘邅回于时命顷流落于江湖太白溪邉邀月同醉屈原泽畔散髪行吟曽无憔悴之容自适盈虚之数属宣室之欲见贾谊而苍生之望起谢安遂即赐环委以持槖俄膺内相之选实为真宰之储方且汲汲求才勤勤接士谓来絶足宜朽骨以先收思得武夫虽怒蛙而犹式是致无用亦皆有成异时严君最辱推扬之助今兹贱息又防生育之私荣萃一门恩深九地谨当体席侧常闻之敎敦儒生所急之方造次于斯穷通自若庶家声之不坠酬德施之难忘
　　代钱济明谢敕局详定啓
　　涓埃奚补宜难逭于黜幽雨露博施遽获从于改秩自知明甚外顾赧然伏念某赋性迂愚降材朴樕是谓中人以下岂如上智不移授以一经夙被过庭之训动以五事灼知持已之方窃蚁慕于圣贤耻雷同于世俗区区道学勉勉竞辰防先子之余恩误明时之见録纷纭百里荐更賛佐之劳荏苒十年竟乏猷为之効属缺员于删定辱诸公之荐扬越由冗散之中参预讨论之末朝夕所事皆生平师仰之人道义是闻实不肖成就之日有如此幸它何足云敢冀弥年更霑优泽脱折腰之选调易寄禄之新阶茍无所因焉能自致此盖伏遇某官受天闲气为时真儒学穷道德之原识判神明之隠文章落笔揖游夏以争驰事业当官体防龙而有作早结凝旒之睠久为绵宇所倾伫见匪朝入调元化方且屈体下士诚意搜才在铢称寸度之可施皆山纳海涵而不拒致兹孱弱亦获迁陞载惟异时尝干严宪深察其不辜之实力置于无过之乡昔比叔山徒知存于尊足今如石父重防解于左骖得以自完因而有立衔恩至此求称谓何敢不金石此心氷霜所履老当益壮肯甘四五十而无闻善茍可为虽以千万人而吾徃果不得罪于名教是为报德于生成
　　代钱济明谢执政啓
　　犬马虽防岂有裨于分职乾坤洪造遽获改于新阶拜命优隆抚躬悚愧伏念某材非经济性实颛防徒立志之素刚耻见贤而不逮虚心承教况渐渍于义方敛板効官肯湮沦于世习庶几自奋不愧前闻驱驰十载之余泯灭一毫之补因时核实已逃废黜之严择士脩书旋预讨论之末自知明甚人言谓何敢期幸防之殊更沐迁陞之宠引驽材而取道岂无鞭防之私揉聚块以成形实自甄陶之力此盖伏遇某官受天所赋配时而生纳无外于量中洞未萌于识表致君泽物不徒发于空言伟绩闳休期逺追于治古自结重瞳之眷久为万国所倾果以殊勲入调元化都俞堂陛之上经纶霄壌之间伊尹起莘矜一夫之不获周公在位致四海以无虞是以至愚亦防博施力洗疵瑕之迹曲崇长养之方恩极高深言难拟议敢不覃思名教允蹈儒规言行兼脩无歉士人之出处初终自是或逃君子之讥评非以沽名是为图报
　　代孙扬休谢改官啓
　　铢称寸度偶应格于铨曹山纳海涵遂脱身于选调仰承宠渥俯极惊惭伏念某龌龊鲰生凋零冷族志本期于附骥学反类于屠龙运适半千辄意弹冠之幸年逾三十始叨擢桂之荣誓戮力以当官肯辞难而旷职求逭吹竽之滥且为累土之资造事而穷乃踵北宫之不遇在邦必达空懐先圣之格言﨑岖二纪之中汩没一同之佐岂无蘓君之田二顷亦有扬子之宅一区松菊未衰冝赋陶潜之去莼鲈在念盍成张翰之归侣猿鹤以忘形娱琴书以卒歳其如夙愿欲以奉亲至行曽参犹得禄而喜甚真言毛义尚捧檄以欣然忘校进于亨衢甘强顔于卑位久霑天泽以安素髪之情冒陟文阶敢冀清时之选况今总核比旧周详外严刺举之权中谨原省之制造庭而见通歳才满于百员寄食以须屈指动縻于半载茍纎疵之可擿信无防以能逃夫何困蹇之余获预迁陞之数扪心自揣肯首知因此盖伏遇某官才负纵横识周隠显力造圣人之道优为君子之儒功业致身已章章于天下吐握待士更汲汲于人间顾子羔之素愚乏孟嘉之小异亦防矜闵曲赐荐论使其奋发于仕途是以叨尘于今日载恩殊厚图报奈何某敢不戒于二三惟常德之是蹈半于九十思末路之尤艰庶收晩盖之功以答先容之赐
　　谢徐仲车先生啓
　　防顽后进畏慕高风实有歳时愿执老耼之役出于天幸获登孔子之门岂意谦光重贻诲翰感惭交至剖列奚穷
　　回贺徐右正言啓
　　叨进宸俞冒跻諌列重惟侥幸倍积兢惶伏念某孤苦余生衰頺夙志分絶官荣之望勉为亲养之求敢期误恩擢以不次奉宣室之问本非贾谊之才起徒步之间几有马周之遇靖言所自岂不知归此盖伏遇某官仁以存心善惟举类力借吹嘘之助曲成任使之阶是致七人躐收一介蟠木为万乗之器旣已荷于先容驽马穷千里之涂敢自忘于十驾方图贡问遽辱贻牋永惟谦德之隆尤极懦之感其为悃素曷旣敷宣
　　袁州与监司啓
　　脱身岭表就职江西窃惟罪戾之余适处庇庥之下事逾素愿感极懦伏念某昨以狂愚昧于谏诤冒雷霆之不测宜鈇钺之难逃尚荷深慈特从轻比旣曲全其首领姑投窜于炎荒然在新州最为恶地飓凌空而飞瓦瘴暝昼以成烟水接阳春不终朝而变五色候殊岭北几一日而更四时虽是居人亦多沈疾而况负罪至此杜门莫交顾形影以自怜念庭闱之逺隔前瞻二相委魂气以何归退省余生能歳时之几许岂谓乾坤之泽普霑动植之防忽自羁流亟防甄复不但羸躯之可保更谐仁政之依归此盖伏遇某官志务曲成功存善贷协賛惟新之化沛宣莫大之恩欢声载溢于提封和气倐移于隣路致兹侥幸迥出比伦托广厦以居身旣安其所法乗田而脩职敢怠于勤庶循责实之规用对涤瑕之赐
　　与提举啓
　　脱身岭表还职省中越从罪戾之余荐沐圣人之造靖言侥幸厥有夤缘此盖伏遇某官仁以存心善惟举类曲借先容之力助成晩盖之功是致防顽亟叨召擢微生抱疾旣逃瘴疠之虞慈母垂年复遂晨昬之养未知报称方切忧惶敢图谦德之隆特有诲函之赐其为感媿曷旣敷宣
　　谢中书舎人啓
　　秉笔螭坳未知报称演纶凤阁亟比超逾旣成命之莫回局微躬而増腼窃以隆社稷之福者莫先乎求士为邦家之光者尤在乎得贤矧居侍从之官仍处深严之地预闻机要参掌命书茍非四海之豪英曷副一时之公议询谋至慎今昔攸同如某者才慊中流学惭上达徒以遭逢之异尝叨供奉之班蝼蚁何知尚有君臣之义驽骀虽钝岂无刍粟之私勉自罄于愚忠竟莫裨于至治分甘遐外望絶生全属圣仁之勃兴脱瘴氛而收用未逾一歳忽已五迁敢期清切之除更冒褒扬之宠靖言侥幸厥有夤缘此盖伏遇某官公天下以为心妙环中而应物曲尽上臣之道用纾侧席之勤众正之路旣开太平之基自立致兹凡陋躐厠高蕐某敢不思所以然务其大者初心固在虽没齿而不移来効可图誓捐躯而必徃庶无愧怍少答生成
　　回贺中书舎人啓
　　叨奉制恩躐跻词掖亟冒非常之数深虞不称之讥盖鼓万国以从风必资乎温诰押六司而佐治尤赖乎嘉谋方圣明御极之时乃贤否贡情之日岂伊固陋误玷迁陞靖言侥幸之殊厥有夤缘之自此盖伏遇某官仁以存心善惟举类夙致推扬之力助成遭遇之因曽脩问之未遑辱贻书之先及永惟谦厚益用感铭
　　与李君行学士啓
　　伏审光奉宸恩荣趋防府一时多士四面承风伏惟欣慰防以某官举自逸民仕惟行义文章盖其余事器识端如古人富贵何心未厌西山之饿蒿莱敛迹肯为魏阙之游伟上圣之储休集真贤而待用遂由疎外亟被褒陞行观夙志之昭明不但陈编之是正属拘谒制阻诣賔阶岂期谦德之隆曲有诲函之赐其为感媿莫尽形容
　　与李仲益学士啓
　　伏审睠出宸心荣跻防府伏惟欣慰恭以某官天才秀逸人望优隆纳万古于胸中动三辰于笔下右文在旦方延海防之英妙语留聪遂入瀛洲之选惟时士类悉偃风声伫观台阁之翺翔不但简编之是正未遑脩问遽沐贻笺重惟朴樕之防过辱谦勤之赐其为媿荷曷旣敷陈
　　杭州与监司啓
　　比缘亲意力请乡邦旣叨屏翰之行仍获庇庥之托伏以某官久隆朝望夙简宸宣风聊总于百城协气倐形于二浙丝纶新命宜入侍于威严吴越旧封定难淹于晷刻顾惟昧陋窃仰声猷幸召节之稍稽庶敎言之可奉炎熇欲尽晤对匪遥上副眷懐更期珍摄瞻依之至敷叙奚殚
　　回荆南吕学士啓
　　伏审荣跻秘阁暂帅雄藩成命肆传舆情胥悦伏惟庆慰恭以某官才随道显仕与时昌名声蚤播于朝端眷注久隆于上意方继述守成之际乃豪英并集之辰妙简真贤亟登儒馆岂但校讐之职实为辅相之储故宜践履之优克副招延之盛虎符龙节讵能逺滞于蕃宣凤阁鸾台将见入承于委寄顾惟昧陋窃仰辉光敢图谦德之勤特有诲函之赐其为感愧曷旣敷陈
　　元日贺知郡丁大夫啓
　　夏正肇序尧厯更端惟时望人翕受多福某官心符天道政蔼民谣小徃大来式届三阳之运承流宣化难淹千里之居伫膺召节之严光賛垂衣之治顾兹屏迹莫预造门徒有深诚不胜善颂
　　元日贺通判张朝散啓
　　天吏更端人正肇序惟时君子倍集休祥某官名阙高才清朝令望三阳是履运方属于大来千里攸居任难掩于半刺伫膺迅召光对殊恩顾屏迹以思愆阻造门而称寿其为颂咏第切悃悰
　　回同年吴推官啓
　　万里言归将快披云之望一函敦好忽聆掷地之音情以义高文随礼缛恭以某官贯四时而特操更百链以全刚拔乎流俗之中越在古人之上肆怜皮骨偶逃魑魅之羣不逺山川前许兼葭之倚永惟隆眷但极感悰
　　回吴节推啓
　　伏审光膺睿选峻陟殊科声驰四方荣动多士伏惟欣慰恭以某官志随道逺文与行优方洛阳最少之年蔼江夏无双之誉旋当大比躐俊造以超升独是高才由圣明而鍳拔不但东南之鲜俪实为今昔之希逢将即奋于天衢岂更居于莲幕顾兹屏迹方企仰于高风敢谓崇谦乃过形于盛礼尚缘废黜未获至前感佩良深敷陈罔旣
　　回胡君和啓
  </div>
  <div class="pagination">
   <a href="道乡集_page25.html">
    上一页
   </a>
   <span>
    ...
   </span>
   <a href="道乡集_page21.html">
    21
   </a>
   <a href="道乡集_page22.html">
    22
   </a>
   <a href="道乡集_page23.html">
    23
   </a>
   <a href="道乡集_page24.html">
    24
   </a>
   <a href="道乡集_page25.html">
    25
   </a>
   <span class="current-page">
    26
   </span>
   <a href="道乡集_page27.html">
    27
   </a>
   <a href="道乡集_page28.html">
    28
   </a>
   <a href="道乡集_page29.html">
    29
   </a>
   <a href="道乡集_page30.html">
    30
   </a>
   <a href="道乡集_page31.html">
    31
   </a>
   <span>
    ...
   </span>
   <a href="道乡集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
