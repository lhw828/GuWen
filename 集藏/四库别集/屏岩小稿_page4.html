<!DOCTYPE html>
<html>
<head>
    <meta charset="UTF-8">
    <title>屏岩小稿 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>屏岩小稿 - 第 4 页/共 9 页</h1>
    <div class="content">　　矮屋编茆槿缚篱诗人住处恰相宜万间突兀梦不到一室凄清心自知牕下无灯童睡早林间有月鹤归迟八荒便作庭除看南北东西任所之
　　书懐奉简兰若提举
　　十年湖海叹飘零晚景投闲百念轻看水看山真有味学书学剑恨无成竹风吟晓诗情动梧雨敲秋客梦惊老傍人门非久计不如归去学渊明
　　登寳飞来峰【有井通海在塔下龟公墓越王台在侧】
　　乗风飞步碧崔嵬万壑千岩入眼来古甃直穿沧海破浮图髙拂白云开龟公埋没今无冢乌喙登临旧有台立尽斜阳欲归去一声孤雁过蓬莱
　　题呉实斋北山别业
　　北山佳景胜南山乗兴登临眼界寛樵斧伐云春谷暗渔榔敲月夜溪寒一区池占林泉胜四面天开图画看竹屋数间尘不到主人日日凭阑干
　　书馆
　　池馆深深锁翠凉课余多暇日偏长屋连湖水琴书润牕近花阴笔研香吾道尚存贫亦乐客身长健老何妨十年心事闲搔首厌听蝉声送夕阳
　　依緑亭
　　数椽潇洒瞰清漪荡漾烟霏欲湿衣阑角寒光摇翡翠檐牙倒影浸琉璃荷边鼓瑟游鱼听柳外敲棋睡鹭飞洗尽红尘青眼客临流何惜赋新诗
　　秋思
　　天容凝碧换秋容残暑冷然一洗空梧叶多应愁夜雨葛衣渐觉怯西风十分淡冷砧声外一片凄凉雁影中兴动莼鲈欲归去季鹰心事恰相同
　　题四畅图
　　四畅图中四散人藤床对坐遣闲情搔头真有爬梳态搐鼻应无喷嚏声扪虱未闻谈世事捻须元不为科名一时快意皆真乐谁把丹青写得成
　　登寳林塔
　　屹立浮图可摘星吟边喜与客同登阑干六曲又六曲梯级一层髙一层极目江山无碍障着身霄汉欲飞腾鴈来疑是题名处拂拭残碑问寺僧
　　偶述
　　漂泊江湖秖自怜人生穷达信闗天老难干禄心灰矣贫不求人气浩然五斗岂能留靖节一瓢亦足乐颜渊客来问我生涯事闭戸开书对圣贤
　　凉夜即事
　　凉入虚堂睡思浓夜深翦尽烛花红光摇珠箔梧桐月香透纱厨茉莉风欹枕觉来人不寐捻髭吟罢句难工小蛮问我诗成未诗在池塘草梦中
　　次月山少监客京韵
　　匹马搀春入帝京秋深犹未问归程一书不及因风寄千里空教共月明霄汉已随黄鹄举家山应负白鸥盟便须了却封侯事衣锦归来客亦荣
　　闻角
　　谯角吚呜到枕边边情似向曲中传梅花三弄月将晚榆塞一声霜满天织锦佳人应有恨枕戈老将想无眠争如二月春风市卖酒楼头听管弦
　　舟行送王琴所之澉川
　　晨星寥落曙光浮柳岸风轻送客舟万点逺山重叠恨一江流水浅深愁淡烟茅店家家晓白露枫林处处秋独倚蓬牕还自笑此身漂泊愧沙鸥
　　寄峡山胡府判
　　鉴湖狂客又西湖笔砚生涯计已迂五斗自惭腰不折四方安得口能餬家山迢逓乡心逺灯火凄凉客影孤莫悞风前看落雁尺书还肯寄来无
　　送姜仕可去馆
　　行止非人可预谋爱君无计与君留张仪失策犹存舌穆传知几可掉头黯黯别懐江路晚萧萧行李驿亭秋明年我亦携书去不落人间第二筹
　　梅龙
　　孤根蟠屈浸氷湖蛰里阳和发朽枯雪树鳞封寒水玉月梢颔吐夜明珠暗香吹冷龙涎湿疎影涵清蜕骨癯安得华光叶公笔共描横水卧云圗
　　江湖佛观
　　环峙山川秀气锺人烟楼阁郁重重潮生潮落东西浙云去云来南北峰海曙扶桑红影湿堤春杨柳緑阴浓子胥已逺岳侯死斗酒聊浇磊磈胷
　　随隐为祝南山赋
　　踪迹何拘似白云不寻丘壑避红尘田堪耕稼即莘野水可钓鱼皆渭滨无碍滞心宁择地有幽闲处便容身一笻忽入青山去岂是终南快捷方式人
　　春日郊居
　　卜筑幽居慰寂寥数椽茆屋傍江郊庭前滕薛笋争长篱下陈雷蔓结交杏圃花香蜂课蜜芹塘泥暖燕营巢山牕对景浑无事吟得诗成手自抄
　　偶书呈王修竹
　　琴心不复寄松萝贺鉴湖边水自波晚节黄花秋思淡夕阳红树客愁多何时归鹤招丁令有意逃渔侣志和不管白头乌帽落西风一曲付狂歌
　　寄郭枢山
　　起敬英声亦有年酒边曾见锦囊篇吟情六义初删后古意三爻未画前放旷嗣宗应絶俗清狂太白不妨仙如今海内无工部谁肯题诗寄郑虔
　　灯花
　　发生元不假栽培一点春从午夜回自喜结根依小草不愁飞片点苍苔荧荧有艳蛾频扑淡淡无香蝶不猜牕下敲棋红烬落更深约客未曾来
　　乐道
　　门掩荒苔客到稀闲情已与世相违胸中宇宙自然景眼底江山不尽诗云淡风轻皆道体鸢飞鱼跃总天机吾心与物同真乐此处宁容俗子知
　　次毛一斋韵
　　诗梦惊残何处棋书牕又是夕阳时柳阴分緑笼琴几花片飞红点研池览镜自怜添白髪传杯不复倩蛾眉东风故国年年恨唯有啼春杜宇知
　　寄月山少监
　　一片襟懐海様寛眉头肯为别离攒臂鹰惯识从君乐汗马宁辞行路难角带边声闗月冷雁传乡信塞云寒归来未许东山卧见说苍生望谢安
　　送文正公遗像与王东庐
　　古画来从寳绘堂遗君敢惜旧珍藏貎存故国三公贵泽衍来孙百世芳家庙几年成阙典宗支此日倍增光当时种徳根苗逺分得槐阴到鹤乡
　　逰西湖次毛玉田韵
　　触目钱塘昨梦非行春载酒忆当时花间不碾香轮入柳外空鞭骏马飞落日荒山和靖墓断云流水子胥祠忘情鸥鹭闲干我应笑江湖尽未归
　　故国有懐呈任子宏提举
　　十年不作还家梦荒草深深锁竹扉无主落花随水去有情啼鸟劝人归儒冠寥落风流减客路凄凉故旧稀何日携琴赋归去踏云自采故山薇
　　寒夜即事
　　倚徧阑干更漏长柔髭捻断为诗忙清分梅影夜宜月寒入雁声天正霜怀古顿添孤客恨追欢难学少年狂读书牕下篝灯坐一巻离骚一篆香
　　谢章平惠笔
　　管城二子様尖新分惠山房胜与金淮兎扳毛夸匠巧鲁鱼正字见功深抄书未得纎毫力握管难忘一寸心挥翰玉堂无梦到雅宜茅屋写清吟
　　龙江馆舍
　　幽栖俗事不相闗家在青松翠竹间绕屋四围都是水隔林一片不多山诗篇陶写清秋景书册消磨白日间门外沙鸥如旧识忘机飞去又飞还
　　元日
　　睡眼朦胧撑不开鸡声唱晓梦惊回竹炉尚有残冬火栢酒初斟新岁杯身世百年如梦幻功名两事巳心灰门无贺客清闲甚自汲寒泉灌古梅
　　俞景仁教谕相过
　　江云舒巻弄阴晴新緑园林似染成花怯晓风寒蝶梦柳愁春雨湿莺声栖迟茅屋无尘事深闭柴门逺俗情佳客相过慰岑寂酒边闲把近诗评
　　修竹有楼名与造化游对秦望山五云门
　　秦望诸山隐几看仙居缥缈五云端天髙地迥三千界月白风清十二阑沧海气浸珠佩湿明河影逼玉箫寒超然身在鸿蒙上何必蓬莱跨紫鸾
　　修竹宴客广寒逰亭分韵得香字
　　银桥疑驾海天长金粟离离照玉觞影浸山河琼殿冷舞分风露羽衣香亦知广莫元无野却笑温柔别有乡闲折一枝惊昨梦素娥怜我授玄霜
　　酒边呈张景纯【能画山水】
　　蓬莱阁上笑谈余别后思君看画圗萍水相逢俱老矣家山自好盍归乎清风一榻庄周蝶明月扁舟范蠡湖此是达人真乐事客中何必叹穷途
　　江上客懐
　　镜里从渠白髪添吟边抵掌复掀髯十年为客甘清苦一枕忘情付黒甜短褐怯风绵未絮破牕漏月纸重粘梅花应念人孤寂寒夜吹香入竹帘
　　夜坐
　　香篆烟锁夜气清篝灯开巻遣闲情半牕月落梅无影三径风来竹有声乐道何须圗富贵读书元不为功名白云满榻便髙卧欹枕诗成梦不成
　　挽卫山斋
　　楹梦惊残忽告终儒林多士失宗工云间便觉无清气江上谁能继古风蕙帐夜阑孤鹤怨茆斋人去九山空我来岂为私情哭哭痛君亡吾道穷
　　武公后裔有仍孙徳望才名世所尊拟向山中专注易忽传地下趣修文月楼不复赓诗句春阁犹思共酒樽痛恨死生千古隔西风吹泪湿秋云
　　送任子敏司丞赴北
　　鞭影拖云入帝京少年正好作功名不辞驿骑三千里欲奋鹏抟九万程白玉堂中挥翰墨黄金台上被恩荣何须折柳送行色只写诗篇话别情
　　和俞教授见寄韵
　　天边日月似梭飞百岁光阴难预期有酒不妨留野客无钱何惜典春衣江山犹记登临处身世都非少壮时晚景清言宜学道黄庭一巻究玄微
　　任后斋池上有瑞莲命予赋之
　　芙蕖开处傍池亭花结双头媚晚晴两隗骈肩如欲语二乔并首似含情同心净植真竒种聨蔕腾芳以瑞名若使濓溪当日见爱莲有说恐难评
　　盐
　　同絺入贡载遗经分赐羣臣羡水晶润下作咸从海产熬波出素似天成享神洁白惟形似富贵珍竒以寳名此物可方为相事他时商鼎用调羮
　　缾笙
　　热中竟日自煎烹音调都从一气生缓缓煑汤才蠏眼微微聒耳忽蝇声频惊清梦愁无寐似诉羁情叹不平却笑书生那觧此聨诗石鼎羡弥明
　　书懐
　　杜门已与俗相违苔径荒凉辙迹稀自爱清凉忘世虑肯求富贵役心机隐居盘谷胜金谷耐着麻衣鄙锦衣百岁光阴皆梦境且看走兎与乌飞
　　和杜柳溪韵
　　安贫乐道岂卑微肯羡黄金带十围爵到三公今却有齿踰七袠古来稀满头霜雪客懐老过眼烟云人事非皎皎白驹在空谷好贤谁复咏缁衣
　　布金润玉隐废寺闲居
　　梵刹当年聚众僧丛林深处着禅扄金沙布地阶无土玉轴堆函藏有经云树千寻张翠盖烟萝一片展青屏星移物换今寥落古寺犹存栢子庭
　　和葺庐韵
　　地僻浑无车马喧禅房修饰称居安庄严固是由心造丹艧多应被眼瞒佛法不须身外觅世縁只作梦中看我来欲问无生话万顷西江一吸干
　　偶成简任肃斋教谕
　　百年光景易侵寻消遣闲愁只苦吟但觉笔头风雨湿不知鬓底雪霜侵冥鸿已负九霄志老骥空懐千里心富贵倘来应有命何须弹铗扣知音
</div>
    <div class="pagination">
<a href="屏岩小稿_page3.html">上一页</a><a href="屏岩小稿.html">1</a><a href="屏岩小稿_page2.html">2</a><a href="屏岩小稿_page3.html">3</a><span class="current-page">4</span><a href="屏岩小稿_page5.html">5</a><a href="屏岩小稿_page6.html">6</a><a href="屏岩小稿_page7.html">7</a><a href="屏岩小稿_page8.html">8</a><a href="屏岩小稿_page9.html">9</a><a href="屏岩小稿_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
