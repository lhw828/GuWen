<!DOCTYPE html>
<html>
<head>
    <meta charset="UTF-8">
    <title>升庵集 - 第 36 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 36 页/共 82 页</h1>
    <div class="content">　　淮南述荘子语
　　荘子云冻者假衣于春暍者反冬乎冷风其言错综成文妙矣淮南述之曰冻者假兼衣于春暍者望冷风乎秋又较明白古人辞必已出而不相袭如此
　　荘子论经不言礼乐
　　荘子曰易以道隂阳书以道政事诗以道性情春秋以道名分为朱子之所深取且曰荘子是大秀才荀子不及信矣或谓其遗礼乐而不言以议其失非也荘子之言多举略以例详如九渊之名止列其三是也六经而举其四则礼以道中乐以道和推之可知孔子曰诗三百一言以蔽之曰思无邪示人以知要也诗言思无邪则易之时书之中咸可例推荘生之言亦孔门家法也
　　老莱子语
　　可食以酒肉者可加以鞭捶可授以官禄者可随以斧钺
　　晏子语
　　君子独立不慙于影独寝不慙于魂此晏子语也今例知为宋人语不知祖于晏子
　　管子韵语
　　管子之文多用韵语如云当冬三月天地闭藏昼日恒短而夜日益长利以作室不利作堂【作室者诗所谓上入执宫功也】又言堤坊之利曰民得其饶是谓流膏又言五粟美土之状云淖而不衂刚而不觳不泞车轮不汚手足其造语之妙秦汉以后人岂能及也
　　贾子韵语
　　贾子曰君子重袭小人无由入正人十倍邪僻无由耒【耒叶音厯】又曰见祥而为不可则祥反为祸见妖而迎以徳则妖反为福【福叶音逼】皆极文字之妙
　　符子
　　符子曰周人有爱裘而好珍羞欲为千金之裘而与狐谋其皮欲为少牢之膳而与羊谋其羞言未卒狐相率逃于重丘之下羊相呼藏于深林之中故周人十年不制一裘五年不具一牢何则周人之谋失之矣古谚有之筑舎道傍三年不成虽则不成迟犹有望也若夫休官而谋于子纳妾而谋于妻用孔子而谋于晏婴与子西欲成其谋得乎
　　陆子
　　陆子曰三皇垂策五帝拱手唐虞按辔禹汤驰辕五伯覂驾六国摧辀
　　青史子
　　青史子载古礼男子生而射天地四方其文云东方之弧以梧梧者东方之草春木也南方之弧以柳柳者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也是木亦可称草也青史子汉志五十三篇今存者胎教一篇而已其首曰古者胎教之道王后有身瑞七月而就蒌室太师持铜而御户左太宰持升而御户右此三月者王后所求声音非礼乐则太师抚乐緼瑟而称不习所求滋味非正味则太宰荷斗倚升而不敢煎调云云其文义古雅呜呼古书之不传者何限惜哉
　　孔丛子
　　孔丛子载孔子之言曰古之听讼者恶其意不恶其人求其所以生之不得其所以生乃刑之欧阳永叔作泷冈阡表云求其生而不得则死者与我皆无憾也世莫有知其言之出于孔丛子也
　　文中子
　　文中子一书格言至论甚多若其中拆洗论语之文描尽孔门之像若吴楚僭王者名号儿童学长者拜揖者皆其门人之罪也试举一条如云陈叔达行令郡县而盗不止闻文中子门人心化之言退而静居三月而盗贼出境此段明是妆防使盗贼三月入境餔资饩牵亦竭矣不出何待又以为功不亦迂耶
　　管商论金粟
　　管子曰野与市争民金与粟争贵又曰狄诸侯畆钟之国也故粟十钟而锱金程诸侯山东之国也故粟五釜而锱金商子曰金生而粟死粟死而金生金一两生于境内粟十二石死于境外粟十二石生于境内金一两死于境外好生金于境内则金粟两死仓府两虚国弱好生粟于境内则金粟两生仓府两盈国强管商皆功利之流故其术先后若合符然其文亦不易及也
　　淮南子载格言
　　非澹泊无以明志非寕静无以致逺非寛大无以兼覆非慈厚无以怀众非平正无以制断此五语出淮南子主术训下篇葢古之格言而淮南述之孔明又举以教子也然五语之中澹泊寕静二语足以该下三语矣孔明博学而精择如此又心欲小而志欲大智欲圆而行欲方能欲多而事欲鲜亦出淮南子而孙思邈引之然胆欲大之语有病不若志欲大之善也能欲多而事欲鲜此句不可少孔明思邈同引淮南子语而优劣不同也
　　淮南太法言新书
　　正部云淮南浮伪而多恢太幽虚而少效法言杂错而无主新书繁文而鲜用亦确论
　　隂符经
　　隂符经非黄帝书葢出后汉末唐人文章引用者惟吴武陵上韩舎人行军书有禽之制在气一语梁肃受命宝赋有天人合发区宇乐推一语冯用之机论权论两引之此外絶无及之者
　　汲冡文诬
　　汲冡璅语其文极古然多诬而不信如谓舜囚尧太甲杀伊尹又谓伊尹与桀妃末喜交其诬若此小人造言不起自战国之世伊尹在相位日被其黜僇者为之也然则何以知之曰其文不类战国
　　汉人好作隐语
　　后汉人好作隐语于文字中蔡中郎题曹娥碑云黄绢幼妇外孙虀臼隐絶妙好辤四字魏伯阳参同契后序云郐防鄙夫幽谷朽生委时去害依托丘山循游寥郭与鬼为邻百世一下遨游人间汤遭厄际水旱隔屏隐防稽魏伯阳五字古魏字作故云依托丘山宜乎后世白丁道士不知而以丹法解之可发一笑又孔融离合作郡姓名字诗云渔父屈节水潜匿方【离鱼字】与旹进止出行施张【离日字鱼日合成鲁】吕公钓矶盍口渭滂【离口字】九域有圣无土不王【或字口合或合成国】好是正直女回于匡【离子字】海内有截隼逝鹰扬【离一字子一合成孔】六翮将奋羽仪未彰【离鬲字】蛇龙之蛰俾也可忘【离虫字言成融】珉璇隐曜美玉韬光【珉去王乃文字】无名无誉放言深藏【离与字】按辔安行谁谓路长【离手字合成举】蔡中郎魏伯阳孔文举皆后汉末同时人与袁康吴平亦同时隐语离合相似故详着之以见越纽之出于袁吴二子也歴千余年而始显不谓余为千载知音乎
　　鲍昭迷语
　　鲍昭集中谜语三字其云二八四八飞泉仰流井字也头如刀尾如钩字也干之一九坤之二六桑字也颇为拙劣今之商谜灯牌者亦笑之乾坤与桑何相关乎东坡砚盖铭曰研犹有石岘更无山姜女既去孟子不还简妙胜鲍多矣
　　隐书
　　汉书艺文志有隐书十八篇今不可见大抵欢谑幽奥之辞书云时日曷丧其始也左传防扬求救于楚师喻眢井而称麦麴叔仪乞粮于鲁人歌佩玉而呼庚癸伍举刺荆王以大鸟齐客讥薛公以海鱼荘姬托辞于龙尾臧文谬书于羊裘檀弓之蚕绩貍首淳于髠之蟹螺瓯窭襍见于礼记战国策説苑列女传诸书言无微而可畧此之谓也至于东方朔郭舎人之问对直俳优之雄尔
　　梅福语
　　生为我酷形为我辱智为我毒身为我桎梏乃弃官隐洪崖及玉笥山
　　又人作伪书
　　刘歆七畧叙稗官小説以周书为首即晋代所伐冡汲冡周书也今所传者十之一尔其中言舜囚尧禹距舜伊尹通末喜太甲杀伊尹武王斩纣头皆害义伤教之甚太史公信之以斩纣事入史记诬圣多矣其后有十洲记汉武帝内传神异经洞冥记晋有王子年拾遗记梁有四公子传一曰闯【上音携下音琛入声】二曰□【上音万入声下音曷】三曰防防【上音頥下音湍】四曰仉□【上音掌下音亲】皆以竒字凑合传凡数千言皆无足观而托名沈约可笑也唐人天寳遗事五代王仁裕撰尤浅陋疑亦托名王仁裕予观仁裕所撰玉堂闲话不如是虚妄也宋有碧云騢则诬善丑正甚矣又有云仙散録清异録伪撰杜诗注嫁名东坡一切可以焚弃
　　孔明戒子书
　　夫酒之设合礼致情适体归性礼终而退此和之至主意未殚賔有余倦可以至醉无致于乱
　　孔明为后主写申韩
　　宋儒论孔明为后主写申韩管子六韬曰孔明不以经术辅导少主而乃以刑名兵法何邪唐子因言人君不问拨乱守文要以制略为贵后主寛厚襟量有余而权略知谋不足当时识者咸以为忧六韬述兵权多竒计管子责轻重慎权衡申子覈名实韩子攻事情施之后主正中其病药无髙下要在对病万金良药与病不对亦何补哉此言当矣予又观古文苑载先主临终勅后主曰申韩之书益人意智可观诵之三国志载孟孝裕问郤正太子情尚正以防恭仁恕答之孝裕曰如君所道皆家门所有耳吾今所问欲知其权略知调何如耳然则孝裕之见葢与孔明合而后主之观申韩书亦先主遗命也独以是病孔明不惟不成人之美亦不识时务矣
　　曹操欲用孔明
　　抱朴子曰魏武帝严刑峻法果于杀戮乃欲用乎诸葛孔明孔明自陈不乐出身武帝谢遣之曰义不使髙世之士辱于汚君之朝也其鞭挞九有草创皇基亦不妄矣按此则操尝徴召孔明矣事不见于史当表出之呜呼操之不屈孔明不杀关侯真有人君之度岂止雄于三国邪
　　宋人讥荀卿
　　宋人讥荀卿云卿之学不醇故一传于李斯而有坑焚之祸此言过矣孔子曰与其进也不与其退也弟子为恶而罪及师有是理乎若李斯可以累荀卿则呉起亦可以累曽子矣刘向别録云吴起始事曽子而受春秋于曽申盐鐡论曰李斯与苞丘子同事荀卿苞丘子脩道白屋之下二事人皆引用而罕知其原故及之
　　文公著书
　　朱文公谈道著书百世宗之愚详观其评论古今人品诚有违公是而远人情者王安石引用奸邪倾覆宗社元恶大憝也乃列之名臣録称其文章道徳文章则有矣焉有引用奸邪而可名为道徳邪苏文忠公文章忠义古今所同仰也乃力诋之谓得行其志其祸甚于安石孔子曰吾之于人也谁毁谁誉如有所誉其有所试文公解之曰善善速而恶恶则已缓矣又曰但有先褒之善而无预诋之恶信斯言也文公于此恶得为缓乎无乃自蹈于预诋人之恶也夫以安石之奸则末减其已着之罪以苏子之贤则巧索其未形之斑此心何心哉或曰不惟此也秦桧之奸人欲食其肉者也文公称其有骨力岳飞之死天下垂涕者也文公讥其横又讥其直向前厮杀汉儒如董贾之流皆一一议其言之疵匡衡之言颇纯粹无疵文公则曰匡衡有好怀挟其不成人之美例如此诸葛亮则名之为盆又讥其为申韩陶渊明则讥其为荘老韩文公则文致其大颠徃来之书亹亹千余言力诋之必使之不为全人而后已葢自周孔以下无一人逃其议古人谓君子当于有过中求无过不当于无过中求有过文公语録论人皆无过中求有过者也或者门人记録之过朱子无忠臣遂至此欤
　　魏鹤山语
　　魏鹤山云吾乡观物张先生行成文饶颇得易数之详有通变经世述衍翼通灵等凡七书而大意谓理者太虚之实义数者太虚之定分未形之初因理而有数因数而有象既形之后因象以推数因数以知理今不可论理而遗数也其书惜不传而世亦罕知其人矣
　　子由论书
　　苏子由云商人之书简洁而明肃其诗奋发而严厉非深于文者不能为此言
　　黄润玉
　　四明黄润玉所着有经书补注多可取者又有海涵万象一巻如云易之道扶阳而抑隂卦之位贵中而贱极阳过乎极虽刚不吉隂得其中虽柔不凶又曰易动而圆范方而静八卦中虚故圆九畴中实故方又曰大学一书六经之名例也中庸一书六经之渊源也又解汉书云罘字从罔不不花蒂防櫺也殊得古人制字之义及宫室之形解荘子游方之外云方矩也出于矩之外所谓离方遁圆也又曰董仲舒对策一正字公孙对策一和字便见其人品正谲言皆有理
　　王嘉
　　陇西处士王嘉隐居倒虎山有异术苻坚迎之入长安按嘉字子年今世所传拾遗记嘉所着也其书全无凭证直构虚空首篇谓少昊母有桑中之行尤为悖乱嘉葢无徳而诡隐无才而强饰如今之走帐黄冠游人羽客伪药欺人假丹误俗是其故智而移于笔札世犹传信之深可怪也哉呜呼子书之奥妙不传者何限而今乃传鬻子子华子唐诗之佳而不行者无筭而世乃盛传许浑胡曽小説之可观者多矣而天宝遗事杜诗伪苏注至名家亦为所惑且引用焉噫
　　鲁仲连顔蠋
　　东坡于战国之士取鲁仲连顔蠋而皆惜其未闻道亦名言也
　　易略
　　王弼易略例云隆墀永叹逺壑必盈此艺圃俊语也曰投戈散地六亲不能相保同舟而济胡越何患乎异心又曰言者所以明象得象而忘言象者所以在意得意而忘象犹蹄者所以在得而忘蹄筌者所以在鱼得鱼而忘筌然则言者象之蹄也象者意之筌也此理窟妙解也自宋人传义行科举宗之此书殆将废矣
　　太非拟易
　　孙明复曰扬子云太非凖易乃明天人始终之理君臣上下之分葢疾莽而作也桓谭曰是书也可与大易凖班固曰经莫大于易故作太使子云被僣经之名二子之过也
　　无乐极乐
　　文子能至于无乐则无不乐无不乐则至乐极矣佛书言于不乐中求极乐于极乐中求不乐于此言互相发亦至理也
　　胶胶扰扰
　　荘子曰胶胶扰扰乎胶之一字下得不茍韩退之送髙闲上人序虽外物至不胶于心又云一死生解外胶字正应前不胶于心之胶胶之为物有粘着之意解则有頽败不粘之意韩公用此二字亦不茍也语虽本于荘而得韩之拈出荘意益明乃古今两敌手棊也杜工部诗黄门飞鞚不动尘苏东坡云走马来看不动尘而杜公语益精神焦氏易林云过时不遇防如旦饥而毛诗惄如朝饥之义益明又云枝叶盛茂召伯游暑而毛诗甘棠之义益明非如后人蹈袭之比也
　　天鬬天总
　　潜夫论世主欲无功之人而强富之则是与天鬬也况使无徳之人与皇天鬭而欲久立自古以来未之尝有也又曰民安乐则天心总【聚也】天心总则隂阳和此皆格言也天鬬天总文字尤竒
　　天聪天明
　　韩非子云寄于天聪以听乗于天明以视【此古之格言而非引之】
　　舌柔齿刚
　　老莱谓子思曰子性情刚而傲不肖不可以事君子不见夫齿乎惟坚固是以相结舌柔顺是以不敝子思曰吾不能为舌故不能事君
　　皇帝王伯
　　前汉书王莽传三皇象春五帝象夏三王象秋五伯象冬后汉书易载羲农而皇徳著书述唐虞而帝道崇邵尧夫以皇帝王伯配春夏秋冬而易配皇书配帝诗配王春秋配伯亦有所祖也
　　自相矛盾
　　今人谓言不相副曰自相矛盾然用之不差而问之不知也按尸子云楚人有鬻矛与盾者誉之曰吾盾之坚莫能陷也又誉其矛曰吾矛之利于物无不陷也或曰以子之矛陷子之盾何如其人弗能应也今之称自相矛盾本此
　　以手通指
　　何休公羊注以手通指曰揖谓揖以敬人以手通意也指意也又云以目通指曰瞚瞚与瞬同史云頥指气使亦是以頥通指也指与防同陆佃易爻观我朶頥注云以頥通指曰朶刘敞汉书补注蹑足附耳注以足通指曰蹑
　　美男破老
　　汲冡周书云美男破老美女破舌葢顽童眤比则黎老播弃艶妻煽处则忠臣结舌
　　蟪蛄蜩螗
　　説苑载孔子曰违山十里蟪蛄之声犹尚存耳言政事之恶哗而喜肃也夫蟪蛄之声必在山林之地违山十里则朝市矣市有蟪蛄之声则朝有蜩螗之沸政之哗也甚矣史记云鲁之衰也洙泗之间葢龂龂如也龂龂交争之意即孔子之所谓哗也
　　宿于田更
　　列子云禾生伯子【人姓名】出行经坰外宿于田更更训老老而更事也汉立三老五更更义取此张湛注列子乃云更当作叟误矣
　　明道若昧
　　老子明道若昧夷道若类进道若退上徳若谷太白若辱广徳若不足建徳若偷质直若渝无方无隅大器晚成大音希声大象无形文皆用韵三句一易李斯泰山刻文其祖此乎
　　卤莽灭裂
　　荘子谓耕之不善曰卤莽芸之不善曰灭裂卤刚卤之地也耕刚卤之地必加功吕览耕道篇所谓强土而弱之也莽草莽之地诗所谓载芟载柞乃善耕也不治其刚卤不芟其草莽是曰卤莽之耕芸以去草古有鸟芸之説如鸟俯而啄食乃善芸也吕览善芸者长其兄而去其弟兄嘉禾也弟荼蓼也不善芸者长其弟而去其兄是灭也裂者并其土而抇之
　　矞宇嵬
　　嘉靖初给事中张翀上疏言时政中论学术不正一条有矞宇嵬之语上以此四字问内阁值慎在史馆即取荀子非十二子篇以复敬所蒋公喜曰用修之博何减古之苏颂乎近日之学谓不必读书考古不必格物致知正荀子所谓矞宇嵬者也
　　逍遥游
　　黄几复解荘子消揺游名义云消者如阳动而氷消虽耗也不竭其本揺者如舟行而水揺虽动也而不伤其内游于世若是唯体道者能之
　　野马
　　荘子野马注云日光尚未详悉按内典龙树大士曰日光着尘微风吹之旷野中转名之为阳焰愚夫见之谓之野马渇人见之以为流水
　　论衡
　　论衡孔子出使子路赍雨具子路问其故孔子曰昨暮月离毕他日孔子出子路请赍雨具孔子不听出果无雨子路问其故孔子曰昔者月离其隂昨暮月离其阳故不雨史记仲尼弟子传亦载此事而删除子路问其故以下数句葢文有以含蓄不尽为工者若荘子数九渊之目而止列其三列子书九渊具陈説尽则索然无味矣
</div>
    <div class="pagination">
<a href="升庵集_page35.html">上一页</a><span>...</span><a href="升庵集_page31.html">31</a><a href="升庵集_page32.html">32</a><a href="升庵集_page33.html">33</a><a href="升庵集_page34.html">34</a><a href="升庵集_page35.html">35</a><span class="current-page">36</span><a href="升庵集_page37.html">37</a><a href="升庵集_page38.html">38</a><a href="升庵集_page39.html">39</a><a href="升庵集_page40.html">40</a><a href="升庵集_page41.html">41</a><span>...</span><a href="升庵集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
