<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 19 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 19 页/共 36 页</h1>
    <div class="content">　　醒斋铭【并序】
　　醒斋者蘧君德芳所以自名其居室也蘧君少嗜酒数为酒所困一旦忽思古人之所以防其身覆其家者大率多于酒遂絶防酒而以醒斋署其居用以朝夕警省而杜其欲于将萌也括苍刘基闻而喜其善修慝也故为之铭使揭于楣且以坚其志云铭曰
　　禹防仪狄祗承虞帝汤儆酣歌用永厥世维卫武公初筵有诗年逾九十令闻不隳在鲁仲尼酒不及乱范模万古愈乆弥粲羲和湎滛后徂征楚国皆醉鄢郢榛荆次公北阙仲儒东市狂谈酗骂身戮家毁吾以是知昭昭生于惺惺而愦愦出于防防刘曜受执孔融被刑莫不因此以残其形古称覆辙后车勿蹈有纵弗防祸生所好人孰无过弗改维咎知过而改何过之有维敬与怠狂哲攸分敬醒则存不醒则昏于嗟蘧君以我谆谆止尔醺醮有茁弗芸视此铭文
　　灵峯寺植木賛
　　灵峯寺有松杏与朴并植焉刘子见而感之为作赞曰杏叶葱芊有子可以实笾松枝扶踈有苓可以引年朴状如樗众蠧所穿拥肿液瞒不可以防胡并植于庭混厥丑妍明堂求材般趋尔先松戕杏割朴独宛然呜呼朴乎孰女之怜维女之全抑弃于人乃获乎天耶
　　画龙赞
　　觩其角苍其鳞蚴蚪其身胡为乎而神至阳之精健与天伦形而求之恶识其真于嗟龙兮
　　官箴上
　　维天生民防防蚩蚩有欲防制廼豹廼螭爰立之君载作之师式养式教毋汨秉彛嗟尔司牧代君抚绥君禄我食君令我施邦本弗固庶事咸堕受寄匪輶敢不肃祗治民奚先字之以慈有顽弗迪警之以威振惰奬勤极艰息疲疾病颠连我扶我持禁暴戢奸损赢益亏如农植苗蚤夜孜孜涝疏旱溉无容稗秕如良执舆顺以导之无俾旋泞彊策以驰慈匪予爱帝命漙时威匪予憎国有恒防弱不可陵愚不可欺刚不可畏媚不可随无取我便寘人于危无避我谤见义不为天鉴孔昭民各有思惠之斯懐推之乃离誉不可骄器恶满欹谤不可怒退省吾私人有恒言视民如儿无反厥好以暴予知是用作箴敢告执羁
　　官箴中
　　在昔隆古分封国都付之以民俾养勿瘏上下恊心各保乃区明庶考绩昭哉范模秦废圣制代德以徂刀笔之权始归吏胥弄法舞文聋痴瞽愚流波至今一任簿书行立公庭如雁如鳬我欲是求我利是趋摩揣官情以逞觊觎官惟好货我甘以苴官惟好名我逢以谀官惟畏嫌我疑以汗官惟好惰我滛以娯官惟好猜惑以多途官惟好威道以掊□语黙有为俯仰有须觇容察辞助忿乘愉法度盈口奸邪满躯虫智迷昧欺庸防迂俾好作恶以紫为朱未获官心妪妪儒儒亦既获止如登天衢傲兀民士凭陵里闾恶积祸来官与之俱人有恒言遇吏如奴坚防固隄犹恐或窬矧曰聴之百姓何辜是用作箴敢告仆夫
　　官箴下
　　无谓余明人莫能昧离娄善察不识其背无谓予能人莫敢欺校人烹鱼子产弗知立事惟公烛诈惟诚小节勿固小慧勿行无矜我亷守所当为无沽我名以生众疑何以简讼决之使通何以弭贪慎检乃躬去谗斥佞远吏近民待人以寛律己以勤无咎人弗信忱至斯孚无患人不闻惟德不孤德以进善威以挫奸德不可偏威不可烦无谓彼富我必极之无谓彼贫我必直之持心如衡以理为平无为避嫌以纵无情人有恒言为臣不易是用作箴敢告有位
　　王原实裕斋铭
　　防稽王厚实以裕名其斋括苍刘基为之铭曰
　　寛而舒绰绰乎有余佩裾与与有容弗据德人之闾过者式诸
　　连珠
　　拟连珠六十八首
　　葢闻空谷来风谷不与风期而风自至深山囿木山不与木约而木自生是故福不可徼德盛则集功不可幸人归则成
　　葢闻志大业者必择所任抱大器者必择所投是以梁江湖不取螬残之木钓鲸鲵不适雨盈之沟
　　葢闻急雨之涨可以决山及其息也得坻则止怒马之奔可以超壑及其惫也歴坎而瘏是以长平之威报在钜鹿防稽之胜终于姑苏
　　葢闻身无恒守势穷则屈心无定主情急则亲是以失时之言毎多谦已堕井之呼不暇择人
　　葢闻石不乱玉惟瑊功为能乱玉枭不混凤惟鹔鷞为能混凤故妖声冶色君子远之必严伪行辩言圣人惩之必痛
　　葢闻鉴能照物翳之以尘则不可照水能澣物淆之以泥则不可澣故身明明斯可以使人明明政缓缓不可以责人缓缓
　　葢闻神龙未云沕渊沦而无闷凡鱼得水罣防罟而莫知是故圣哲识时以远悔吝愚防竞利以冒倾危葢闻物无全材适用为可材无弃用择可惟长故一目之人可使视凖五毒之石可使溃疡是以穰苴治师智勇贪愚咸宜其任公输搆厦栋梁枅棁各得其良葢闻神龙可豢而不能使之去水飞黄可驾而不能使之捕狸是故舎人之能而强之以其所不能则叛夺人之好而遗之以其所不好则离
　　葢闻民情本质文过则伪人道本直虑佚则倾是故圣人制礼因自然之序哲士用智利不息之贞
　　葢闻观形于声未必见形求实于名未必得实是故飘风不可以调宫商巧妇不可以为家室
　　葢闻物有甘苦尝之者识道有夷险履之者知是以宴安日乆诘戎兵而聴者忽忽老成人防语典刑而闻者嗤嗤
　　葢闻物无专美用之者贵人有异欲谐之者从故冠缨不可以服鹿而鞿鞚不可以驭龙是以合抱之松无庸于竫人之国若瓮之茧见弃于躶体之邦
　　葢闻千斤之象不惴虎而惴防三寸之蝎不蠧棘而蠧松是以制必取其所畏防必究其所容故能不震而威于斧钺不劳而固于垣墉
　　葢闻国不自富民足则富君不自彊士多则彊故娟嫉之人庸则士隠而君独掊克之吏进则民夷而国伤葢闻春原之草防尽复生夏厨之蝇驱去还集故时未至不可以彊争势方来不可以力戢是以善扑火者不迎其烟善防水者不当其急
　　葢闻万物并育不齐其用而各有用五气迭运不同其功而皆成功故良珠夜光不假焰于明烛秋华发彩不争荣于春风
　　葢闻鱼无定止渊深则归鸟无定栖林茂则赴故以道养贤则四方之民聴声而来以德养民则四方之贤望风而慕
　　葢闻剔大蠧者木必凿去大奸者国必伤是故剖腹澣肠不如无病决蹯解腕不若豫防
　　葢闻日月劳其躯而寒暑成君相劳其心而天地位是故宵衣旰食大舜所以致其忧手胼足胝神禹所以忘其贵
　　葢闻仁暴殊途非暴无以为仁之啓怨恩异路非怨无以为恩之资是以赤日流金嘉树之隂穆若冰裂石春阳之德煦如
　　葢闻制万变者在乎专察万微者在乎定故众辐寄身于一毂而众物纳形于一镜是以人心无贰而鬼神不违王言如纶而兆民悉聴
　　葢闻势有所梏则小柔可以服大力形有所格则大猛不能破小坚是故食人之虎不能吞一猬牵羊之绠可以御九犍
　　葢闻太阳未升爝火与流萤并照繁霜未降蕣花与小草同妍是以蛟蜃之市不可以称有国稊稗之秋不可以言有年
　　葢闻冬华之木春不必实早慧之子年不必寿故良工铸金忌其踊冶智士怀材贵乎藏秀
　　葢闻植善倾恶天道之定好安恶危人性之常是以顺天之道则人归而王逆人之性则天怒而亡故伐罪吊民而周祚延于孙子兴徭树怨而秦祸发于萧墙葢闻拂云之松生于一豆之实纵壑之鱼穿于一丝之溜是以忽小事者祸必盈轻小敌者亡必骤
　　葢闻善贾者不壅其货善治者不壅其民故政壅则奸生于国气壅则疡生于身是以山泽不壅而雨旸时若天地不壅而人物皆春
　　葢间大明普照鼢鼠恶其眯目毒雾扬氛蜦蛇喜其得时是以尧舜至仁而三苗不服桀纣极恶而多罪皆归葢闻执骇马者不与并逐救危舟者不与同喧是故止鬬而平其气则争可息聴讼而平其心则事不寃葢闻剪纸为墙不可止暴抟沙为饼不可疗饥故之言终非实惠仆仆之拜徒尔多仪
　　葢闻时有未至非力所及情有未孚非言可亲是以见疑之璞三献而取刖足不鸣之鸟三年而后惊人葢闻人非大圣鲜有全材君欲任贤当如用器惟能避短而庸长乃克奏功而济事是故骅骝騄駬以之运磨不若蹇驴之能干将莫耶以之刈草不若钩鎌之利葢闻俗有厚薄运有废兴故去伪就真者盛之兆舍实徇华者衰之徴是以舞妖歌末世所好竒技滛巧先王所惩
　　葢闻理乱丝者必凝其志治乱国者在定其趋是故三军一心剑阁可以攻防四马齐足孟门可以长驱葢闻能盈而不能谦者虽成必隳知进而不知止者虽得必失是故附蠃以升髙而枯蝜蝂以任重而踬盖闻百廛之市不畜噬犬八家之井不畜觝牛是故士有悍妇则良友不至国有妬臣则贤士不留
　　盖闻蛭螾之薮神龙不栖蒿荻之区嘉谷不植故秦庭虎视而芝歌逸响于商山周泽鹤鸣而紫气流光于西极
　　盖闻物有准则心为权衡非定静之有素必纷拏而起争是故坐舟视星当察其曷转执斗较斛当审其孰平盖闻奔马之轮拳石碍之而格迅川之水束草投之则凝是以一星见变能使九服同灾一脉爽和能使百体俱病
　　盖闻渊之深者流必缓声之大者响必悠是故政以渐成则民不骇俗以渐变则功不偷
　　盖闻植嘉谷必以粪壤铸洪钟必以土型故物无必贱而贱不可轻是以海纳汚然后成其大君纳众然后保其荣
　　盖闻大器非一人之私大事非独力所建是故利不及众所以起天下之争爵不求贤所以萃天下之怨盖闻心有所忧当儆于事事有所害当慎于为故愚人畏病而常病智士防危而不危
　　盖闻骄者谄之招故谄集而贤路塞暴者贪之使故暴用而怨府开是以荣夷操轴而若神之严弃社稷以如莽来革秉权而如燬之室与珠玉以同灰
　　葢闻明镜照胆不啓陇亷之顔长剑拄頥不称佋侥之服是以狂歌之士遗世若草莱茹芝之老比身如鸿鹄葢闻嗜有所专则奸从而入长有所属则惑由之生故徇功利者不虞谄诈溺鬼神者独觉形声
　　葢闻暴于物者众志之所诛妨于众者舆情之所疾是以虎狼堕穽仁者见之而不怜枳棘当道行者过之而必诘
　　葢闻截牛之角而呼为豕则虽庸必骇染鹭之毛而指为鸦则虽愚必疑故欺心之言秪足以招天下之怪掩耳之噪适足以致天下之嗤
　　葢闻甘雨祈祈不起断根之木长风烈烈难行折舵之舟故渭濵星殒孔明力殚于兴汉洛都鼎震苌志屈于扶周
　　葢闻天不掩慝而神人之道不暌君不忌言则上下之情无蔽是故周史陈诗而八百其年秦令禁语而一二其世
　　葢闻天下有道则贵者劳而贱者佚天下无道则贵者佚而贱者劳是以弼亮惟寅而万姓恊睦姻娅膴仕而四方绎骚
　　葢闻无舆马者不耻徒步无鱼肉者不厌菜故性为欲汨则乱心为物动则争是以絶外交则可以守淡泊专内视则可以全淳精
　　葢闻虎之跃也必伏乃厉鹄之举也必拊乃髙是故学必潜心然后可以有得艺能时习然后不为徒劳葢闻龙涎螺甲以臭为香苦卤酸梅用爽作味是以五气交感善调则收骏功五材相成善用则获羙利葢闻穴蚁不知飘风巢鸟不知涌溜是故阀阅之子患不识稼穑之艰难山林之士患不识礼法之去就葢闻方石不可以为磨直木不可以为轮故至情有时而当隠正论有时而不陈是以明夷利贞箕子以之处已危行言孙尼父以之诲人
　　葢闻大亨不以有鼎鼐而弃釡鬵大祭不以有犠牲而遗臡醢是故马服将赵而破秦用许歴之言子房佐汉而胜楚由董公之啓
　　葢闻蠖屈求伸非终于屈龙潜或跃匪固于潜是故勾践事呉乃成姑苏之举夷吾佐霸曷问槛车之嫌葢闻隂阳之用道妙所慿刚柔之变鬼神所蛰故阳有阖而隂有开刚可溃而柔可立是以冥凛冽而水结成氷赤熛熺炎而金流为汁
　　葢闻以杀止杀圣人之不得已以暴易暴悍夫之无所成故牧野倒戈而三军之役不再隂陵失路而百战之功尽倾
　　葢闻知风莫过于老驼识路莫逾于老马是以家有老仆则故物不委诸途国有老臣则旧章不求之野葢闻道有穷通非智可胜名有得防非力可成故无愿乎外不必其身之絶谤无求于物不必其言之果行葢闻谲不可恃人觉则穷伪不可长情见而极是以剪防为葩不可以受风雨画布为函不可以当戈防葢闻侏防之舌可习而变蒙瞍之目难涤而明故教可行于质近而道难化乎性成是以御龙之智不能训猿以礼神农之圣不能服豕而耕
　　葢闻有形之器欲虚惟虚则可以纳理无形之理欲实惟实则可充器是故性无不诚然后能主一心心无不明然后能应万事
　　葢闻救天下之纷纷者不拘细故成天下之亹亹者不矜小功是故剸烂肉不为利刃贯躶体不为良弓葢闻积仓之家独喜防岁舞法之吏不乐治朝故民由此困而俗由此浇是以去奢尚俭明君所以弭邪侈澄心省事哲王所以清烦嚣
　　序
　　王师鲁尚书文集序
　　尚书王公师鲁文集二十有八巻公卒之四年浙西亷访司佥事王君宗礼经歴王公威可访而辑之版行于世浙江行省参政赵郡苏公命刘基为之序序曰言生于心而发于气气之盛衰系乎时譬之于木由根本而有华实也木之于气也得其盛则叶茂而华实蕃得其衰则叶萎而华实少至于连林之木系于一山谷之盛衰观其木可以知其山之气文之于时犹是也三代之文浑浑灏灏当是时也王泽一施于天下仁厚之气钟于人而发为言安得不硕大而宏慱也哉三代而降君天下之乆者莫如汉汉之政令南通夜郎卭西被宛夏东尽菟乐浪北至隂山涵泳四百余年至今称文之雄者莫如汉其气之盛使然哉汉之后惟唐为彷佛则亦以其正朔之所及者广也宋之文盛于元丰元祐时天下犹未分也南渡以来朱胡数公以理学倡羣士其气之所钟乃在草野而不能不见排于朝廷其他萎弱纎靡与晋宋齐梁无大相远观其文可以知其气之衰矣有元世祖皇帝至元之初天下犹未一也时则有许刘诸公以黄钟大吕之音振而起之天将昌其运其气必先至焉理固然矣混一以来七十余年际天所覆罔不同风中和之气流动无间得之而发为言安得而不雄且伟哉公生至元间自防好学为文仁宗皇帝首开科举公即以其年登第其涵濡渐渍非一日矣故其为文有中和正大之音无纎巧萎靡之习舂容而纡余衍迆而宏肆不极于理不止粹乎其为言也后之覧者得以考其时焉公之歴官行事自见国史故不着
　　送髙生序
　　髙生以敬学科举业将从师于闽过予请言以相其行生年甫弱冠去乡里违家室以求师于千里之外其志可谓勤矣韩子曰业精于勤生既能之矣尚何待予言以相之哉抑予之所以勉生者又有出于此之外也圣人作经以明道非逞其文辞之美也非所以夸耀于后世也学者诵其言求其义必有以见于行问之无不知也言之无不通也验之于事则偭焉而背驰揭揭焉不周于宜则虽有班马扬韩之文其于世之轻重何如耶生燕南人也国朝兴科目燕南人屡尝为举首矣安知异日不在生乎故用是以为之规也
　　双清诗序
　　双清轩者东山寿圣寺物外上人之所营也上人名崇超物外其号也寺在杭州城东四十里其防曰汤镇轩所储无他物有水一竹一林上人日与之为徒故遂以名其轩也夫天下之清者莫如水有节而贞者莫如竹伯夷以节立行而其清至于圣则物之清者又莫竹若也夫人与物性情之相得者各从其类物之所处不同则清者有时而汚非其情之本然也今之人达而用于世则役于事穷则役于衣食无忧者莫如僧故能遂其情而物之托焉者亦得以全其性也然则上人虽欲自外于物而物不能外之也有诗一巻上人作而同声气者和之也书而揭于轩者故翰林学士呉兴赵公为之序者括苍刘基也
　　送苏参政除大都路总管序【并诗】
　　至正九年冬江浙行省参知政事苏公奉防入为大都路总管浙士民咸叹惜愿留而不可得夫浙于江南为大藩租赋所入半四海内京师辇毂之下为治莫难焉其尹亦必极天下之选朝廷之意固不必有所偏重矣京城之内宻迩清光明试考绩不待询于岳牧京尹冠冕守令逺近之所观式得其人则由中达外四方将以之而化不亦伟哉以公之宏才大德与其施之于一方孰若达之于四海也然则惜公之去者其私情而乐公之行者天下之公心也故相率为诗以饯公且以霖雨思贤佐丹青忆老臣为韵所以思公之德而不忘愿公之泽及于天下也诗曰
　　凤凰集梧桐和声恊虞琴神蛟跃天池四海仰为霖圣人握金镜哲士仪朝簮辉光照中野声价重南金昔佩使者符献纳申官箴再参藩垣务清风净氛祲煌煌京城内连袵成春林剸徯长才天眷赫照临王畿一以正万国罔不钦克符臯防业埀名耀来今
　　郭子明诗集序
　　郭君文德字子明广平人也读书好为诗有交于前无不形之于诗其忧愁抑郁放旷愤发欢愉游佚凡气有所不平皆于诗乎平之是故饮食非诗不甘坐卧非诗不安应人接物非诗不能摅其中怀至于颠沛造次梦寐想像莫不有诗思天下有一事一物不入吾诗若已有所歉焉于是北眺燕代西逾岷峨南浮江湘东覧齐岱困穷迫阨寒暑枯湿举不足以揺其中而惟得乎诗可以解忧其为诗也不尚险涩不求竒巧惟心所适因言成章而其自得之妙则有人不能知而已独知之者葢孔子所谓好而乐之者欤余尝叹世之人汲汲以趋禄利有所好乐则决性命以赴之朝奔夕驰所在皆是今子明乃违众人之所务而独好我之所好得之不足以疗饥寒而失之无伤扵其身彼之不顾而我则为之葢有所感激而自异于人以为髙也是固非俗子所能识也
　　送别灯和尚还乡序【并诗】
　　有浮屠氏踵门而求见予方以事出不得见明日复来问其乡则世为括人与予为同州故其心尤惓惓焉将归求言以赠其行夫浮屠以离世絶俗为教父母兄弟且不得为其亲也而独惓惓于乡人焉何哉今之人同里巷以居而有不相接者及其遇于他方不啻如见骨肉所适愈逺则其情愈亲是乃人心之所同非待乎矫揉勉强为也浮屠氏割慈忍爱以为髙宜殊乎人而师独不然是葢有见于道者也则其为浮屠也岂果惑于其术之説而为之哉世治不古为民者日困农疲于耕而终岁不饱其食工疲于作而终身不得休息士不谙于时而累累无所即追呼徭役之可怜诛求征敛之无厌皆足以累其身愁其心求全躯而茍安舎是其何之乎若师者其迹于是而心则有所寓乎余既重其敏慧又嘉其敦乡人之谊故为之言且继以诗师名复祖别灯其号也诗曰
　　闲居寡尘务遂与嬾惰亲扣门报有客喜见同里人相知岂必素乡语情自真北风吹大江寒水波龙鳞话别一何速令我生苦辛故山到何时溪梅照新春亲朋或见问为道长清贫












　　诚意伯文集卷六
　　钦定四库全书
　　诚意伯文集巻七
　　明　刘基　撰
　　覆瓿集七
　　序
　　赠奕棋相子先序
　　礼乐射御书数之艺君子逰焉博其理也其不在此科者士弗尚吾独于碁乎有取盖碁末伎也而有用兵之道可以通人之智知缓急存亡进退取舍有乗机应变攻守之法避实击虚投间抵隙兼弱取乱之道无所不备吾尝读孙子十三篇而知古人制敌之术意奕碁必出于兵家教战者所制非其他娱目悦耳者比其所以不得附于六艺者以其为兵也夫兵君子慎言之而可以教乎哉宜其在六者之外也自天下为战国而司马穰苴孙武吴起之徒公然以兵为教于是学战阵者不必寓于物以求之而碁遂为娱乐之具而精其数者亦日用而不知耳陶士衡以周物之智不违纎芥而不喜人为碁当时僚佐实不知其可以达于兵而徒为费时乱日使有知及此者以告士衡士衡当教人为之不必投其具于江中矣儒者之道格物以致其知贵能推其类也故观水而知学观耨田而知治国善推之而已矣是故无用之伎也旁通之可以措大事吾于此而知智者之不死也相生子先兄弟皆精于碁人无与敌焉吾每惜其用心之専而惧其无益于用也故原夫制作之本意以语之方今寇盗窃发武夫环视如林无或能出一谋发一虑生能惎之策乎使不旷日糜粟以忧农民不亦伟哉
</div>
    <div class="pagination">
<a href="诚意伯文集_page18.html">上一页</a><span>...</span><a href="诚意伯文集_page14.html">14</a><a href="诚意伯文集_page15.html">15</a><a href="诚意伯文集_page16.html">16</a><a href="诚意伯文集_page17.html">17</a><a href="诚意伯文集_page18.html">18</a><span class="current-page">19</span><a href="诚意伯文集_page20.html">20</a><a href="诚意伯文集_page21.html">21</a><a href="诚意伯文集_page22.html">22</a><a href="诚意伯文集_page23.html">23</a><a href="诚意伯文集_page24.html">24</a><span>...</span><a href="诚意伯文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
