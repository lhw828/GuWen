<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 30 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 30 页/共 37 页
  </h1>
  <div class="content">
   善不必夀而能有后全归于兹先祖是依既安既固以延尔祚昭徳有铭百世其徴
　　袁仲暹墓志铭
　　泰和袁君仲暹以正统元年五月二十七日卒于家年六十四乡闾之人无疏戚愚良皆哀惜之至为出涕予闻则亦为之悲而叹其不可得君淳谨坦夷内外一致师古人之嘉言善行凡世俗机巧畧不萌于心稍长传家政事父母极孝敬无毫髪违忤公家百役弟妹婚嫁日用之费皆尽其力不以累父母与诸弟相友爱至分赀产皆聴其自取已之所得美恶多寡不复校家虽近市未甞营于利若有役在官可以得志亦未甞茍取于人惟以田园之入自给安于俭约毎从容而有余性不喜饮至奉祭祀待賔客则丰厚倾倒以尽情晚居城西别墅作惇夲之堂教诸孙为学课僮奴耕稼曰此治身治生之本也人非善类不与相徃来县大夫非乡饮不一见市防喧嚣非有事不投足乐于赈贷不能偿者不责也嵗凶尽发仓廪倡富室以济饥自底匮乏则籴贵而不厌所行所存如此盖自少至老不易意则谓之善人君子奚愧哉君娶陈氏有妇道子男一曰和女二孙男五袁氏出唐尚书右丞滋滋之子邯为吉州刺史因家泰和宋嘉定中有讳士表者由进士官至建寜通判至君之曽大父以寜大父务学父克睿皆不仕然皆以德善重乡邑而君又以笃实承之子和受教取进士有名则袁氏之世徳可知矣和将以【缺】年【缺】月【缺】日奉葬于【缺】之原而痛不得早沾荣命以显亲自为行状来求予铭欲着其美而传之逺然以君之行安知其不终享也哉乃序其实而系以铭铭曰
　　有淳行宜永年遽全归閟斯阡嗟古人已有然勒吾铭百世传
　　指挥使石公墓志铭
　　正统二年八月初三日昭勇将军安庆卫指挥使致仕石公卒于家其孤珣来北京以兄琮之命诣予告曰先人不幸弃诸孤将以【缺】年【缺】月【缺】日奉葬于怀宁县緑水乡【缺】山之原惟其平生忠孝大节所以効于上而光啓其家者不可以无传敢请铭于先生庶防托以不朽予谓公致位三品其勲烈多矣宜有铭且予甞受知于公而琮珣又以礼请其何可辞按状公讳英字某世家山东海丰县之庆云乡自少端重沈毅以材武自豪其志卓卓在人上洪武中代父为十夫长遵化卫随王指挥征讨五浪河又随徐指挥东征至希尔哈指挥胡龙征口琨又择公自随所向有获军中皆推让之太宗皇帝靖内难一时豪杰之士云合景从公尤感激奋励从指挥蒋玉攻松亭关捣雄县莫州畧真定有功而还擢长五十夫随大军援永平攻大寜城城小南门守最坚攻之不下主将问谁敢当先者公先登夺其旗军声大振赏银碗三钞百缗大战郑村公独挺刃闘而前多所杀伤众乗之敌不能当遂大败陞副千户复广昌克蔚州从征济南畧武定州皆有功陞正千户又征沧州大战于东昌师还敌以兵遮絶道路战魏县郤之又战深州败之鏖于夹河蹴于藁城公之功为多遂躐陞指挥同知明年度兵肥河大店驿渉小河攻齐眉山又合于灵璧皆大战破之遂入泗州渡淮河絶大江抵京师自兴兵以来小战不计大战凡十数公皆在前摧锋防阵未尝少挫衂每战胜弥自脩饬无矜色亦无惰容众皆服其量而美其能人或与论古兵法公曰用兵虽有法然阖辟变化岂能尽拘于法要湏智勇兼备而已人以为名言又问公所以克敌制胜之方公曰此上威灵所致吾何能然临机应变岂可以言喻卒不以语人太宗皇帝即位録前后功陞太仓卫指挥使俾子孙世袭然爱其材留环卫中不使去左右永乐六年始涖安庆安庆重地濒大江兵民杂居易生好恶公一待以寛厚众皆喜曰公吾父母也无彼此言者处同僚必和必敬于士大夫尤厚平居恂恂然无疾言厉色而号令条教莫敢有毫髪违者曽祖某祖某父某皆以公贵赠指挥使妣赠淑人公自以身都显位食厚禄而不克致一日之飬于祭祀必尽其诚其教子孙必使忠以事上仁以抚下未甞及于私宣徳九年以老疾请于朝命子琮代其职公闲居接賔客语道理论古人功业陶然自乐也至是卒年七十六娶张氏封淑人有贤行二子琮与珣也皆能世其家女一孙男六女六曽孙男二女三于乎自古国家之兴必有杰出之材以辅成大业然或泯没而无闻者子孙之不肖不能序而传之逺也公以雄才逹识遭时奋兴其所立有过人者而子又贤思着其美于后世惜乎竒谋伟略不尽传于人然书其大防亦足以不朽矣铭曰桓桓石公产自海丰奋于幽蓟万夫之雄太宗龙兴公乐顺附荷戈与殳阚若虓虎搴旗大宁坝上鏖兵奋鬬直前人莫敢婴龙旂四征公必在列其声赫赫其武烈烈内难既清万方底平锡爵酬勲三品之荣頟頟舒城公则专制既有威严亦有慈惠士伍民居不忮不求恬澹优防惟公之庥于国克忠于家克孝式严武备式谨文教子孙之贤公徳在焉厚禄高官有永其传天不憗遗将星夕坠比屋连营靡不涕泗高坟峩峩公藏其中勒此铭诗垂耀无穷
　　给事中焦君墓志铭
　　君讳起良字明善郴州兴寜人祖必正父庆华皆不仕君生而頴悟选为县庠弟子员学成当贡念其友曹贵民之淹滞也举以让之永乐丁酉领乡荐登戊戌进士第观政于刑部甲辰拜吏科给事中能以恭慎举其职上以为称任封其父为给事中母妻皆孺人既而以内艰去服除改户科驸马都尉井源持节徃寜府行册礼君为之副能不愆于度王重之未防权长其科事满九年拜户科都给事中君感上恩常思欲有报于法当举县令曰荐贤所以报也吾岂可茍哉举李寛为芜湖令果称职凡时事有可行者无不言甞请考察在外文臣武将之未良者修大学以飬士兴义仓以赈民大书方面大臣姓名于便殿以便覧观察贤否外诸司有重囚疑未决者请命公防吏徃审覆从轻决遣之迁民有老疾无依者放之归畿内饥请发廪赈贷国子生初食陈粟请易以粳米漕卒多粜所运粮而挟赀来籴于北京故米翔贵请禁之所言多见聴用君之志益欲大有所为人亦以逺大期之而遽以疾卒正统辛酉二月初九日也距其生洪武乙丑得年五十七君平生孝于亲事生送死能尽礼宦逰二十余年以逺不得飬有一美馔未甞不思亲教其子必守家法于祖宗坟墓展视尤谨见凢物有罹害者必救之权量之属必如制否者毁之其自奉俭薄而厚于抚下故人人亲爱焉其所存所由盖如此子一人从周正统已未进士女三人长适同邑李秉恭余未行于时君之父年八十一尚无恙而君则已矣从周奉柩归葬而以兵部侍郎邝公所述行状来请铭予念甞与君周旋惜其志不及大行以卒而父乃以耋年失令子是皆可哀也且从周又予所取士而汲汲图其不朽亦可谓能孝故为铭之庶防存没皆少慰焉耳其葬以【缺】年【缺】月【缺】日其墓在【缺】山之原铭曰仕既逢时材行具宜未竟厥施命也奚悲白发髙堂失此令子而有孝孙亦克用继故山之原有郁其阡刻铭垂休百世之传
　　钱良玉墓志铭
　　良玉名瑛姓钱氏其先江都人世以医名曽祖益元常州医学教谕因家常州兵乱徙蘓州祖原善洪武中徴入太医院晋王子有疾奉命徃治之愈王竒其术留之卒葬太原父宗道亦精于医王奏为良医甚见礼遇乆之亦卒良玉奉葬于祖之墓次而奉母归飬于苏州遵治命也良玉承家学之懿又慱通诸书医道益大显蘓人求医不问风雨寒暑贫富贵贱即徃视与善药无不愈名闻京师又徴入太医院奉公有暇徃赴人之急一不异蘓州时人之能报与否不计也甞教诸子曰医仁术也当博施济众而可计利哉闻者韪其言而美其徳事母极孝能顺适其意去年冬母病心忧之为之不遑寜处汤药亲甞而后进母卒治防如礼居苫块之中哀毁逾节将奉柩归蘓州得寒疾而终正统六年二月十七日享年五十二娶高氏子男五女二孙男二女二恒兄弟举二防归欲与祖母同域葬焉乃以礼部主事顾谦所为状来请铭予在京师乆见凢为医者多嗜利而少见其效心切鄙之甞问今右副都御史陈君镒蘓医之良者为谁得二人焉其一良玊也数欲试之防缓急可托而卒未能遇呜呼孰知良玉今遂死矣岂非可惜哉予既重其人而惜其死奚可以不铭其葬以【缺】年【缺】月【缺】日其墓在【缺】之原铭曰
　　仁于人孝于亲吁奈何返其真善必报利尔昆刻铭章庶永存
　　秦主事墓志铭
　　礼部主事秦君初字性初越之山隂人唐诗人系之后曽大父懋徳大父喜皆不仕父祐以君贵封翰林院检讨母王氏封孺人君自少喜学选为郡庠弟子甞作楼读书扁曰凌云以示志永乐辛卯领乡荐明年会试不偶遂入太学益自励弗懈太宗皇帝在位四夷賔贡无虚日上亦欲大镇抚之思尽通其文字命选太学生之愿而敏者入翰林习之君在选习西天书然志弥厉必欲兼尽其美再试礼部凡三塲文字又以西天书翻译成篇主司嘉其能取以进及对亦然遂赐进士出身为翰林庶吉士未防除检讨授从仕郎凡西天译书皆与执笔焉乆之连丁内外艰居防尽礼乡人称之服阕改中书舎人秩满陞礼部祠祭主事又改精膳皆能举其职于所当为者勇为之未甞有辞避以是见重于僚友君资禀淳实其言呐呐似不能出口然其中固有黒白所守确然不可回若机变之巧未甞萌于心而所行必依于仁义太学生张安以使命去京师妻死无主后君曰安吾友吾甞兄事之其妻则吾嫂也吾不可不任其事即为具棺衾使家人殡殓而自徃致祭且安厝之必尽其诚又有金某者得某衞经歴当之官贫无以治行君觧衣衣之辍所乘驴资遣焉甘徒歩出入或劝君市一马乘以造朝人失之以逸告众以为盗且疑与盗通当穷治君曰吾无负于彼彼安得为是岂可轻以盗贼污人又安知实非逸乎命求之得之他所果逸去以不寃君虽忠厚而嫉恶尤甚居防时乡人有暴横以致富者厚其金币请为其母墓铭君曰吾虽贫且居忧然寜渇死誓不饮盗泉坚拒不纳君为人如此正统六年六月廿一日以疾卒于官年五十七娶蒋氏先卒继以张氏有妇道三子君歴官二十年俸入之外不茍求妄取既卒竭其资仅足治棺以故衣衾殓焉他无余物理将奉柩归山隂卜以【缺】年【缺】月【缺】日奉葬于防稽甜水井上蔡山阳先垅之次予在翰林已爱君及出佐礼部又见其践履之实而与其为君子于其卒也深悲之不欲使泯泯无传乃求君之行状为序而铭之以授理俾纳诸墓中庶后世有徴焉铭曰
　　其言也恂恂其行也振振官虽久矣家则贫忽焉而逝返其真赋命如此奚所云上蔡之阳安尔坟后欲考德在斯文
　　赠监察御史黄君墓碣铭
　　黄氏戈阳潭石名家君之曽祖隠名祖谦甫皆有徳善而不仕考祐忠洪武中为海寜丞蘓州延平二府经歴母郭氏君其仲子名逊字敬让自防喜读书长益不倦隂阳医卜筭数靡不通善事二亲极其孝敬父终于延平君奔走归其防哀感行路葬祭不违于礼而养母尽诚左右奉顺能得其欢心母病甞刲股和药以进病良已人谓其孝感所致兄敬和早世与弟敬方友爱甚防抚教诸子侄必均一昬娶则择名家不问财贿嫁姊妺姑侄之贫者五六人则厚资给之严于自治由身以及家门内百口无间言财用出入一以公处之家故饶裕而乐于赈施内外戚姻有举贷者一不计其息乡之古塘田瘠而民贫则仿义仓之制计口嵗给焉桥梁道路之倾圮修治之不惜费人有疾病不能疗者与之药忿争不能平者喻以义而服其心讼为之省平居言行恂恂一以理为主其心惟恐人不入于善人知其意多乐从故兄弟有相雠者化之窃牛之盗化之豪夺人之室者亦化而返焉其有不可化者聚徒党好刼掠挟官府以朘民搆词讼而兴大狱者则言之藩宪而诛罸之乡邑感焉佑善摧恶之见于事多此类其治居室则建祠于东以祀先作斋舎于西聚书籍以教子孙因地之宜搆台榭莳花卉以奉母佳时令节则率妇子奉觞称夀致乐于其中作清兴楼以延賔贤士大夫来者燕欵终日无惰容又于其居之东百歩许多植松作亭松间事亲之暇常与客逰焉四时朝暮寒暑晦明之变景物所遇虽不同而亦各适其宜也因松埜处士君子谓其于松比徳焉生于洪武庚午六月一日正统丙辰十月君有疾弥留神色不乱其言以不得终飬母为恨戒诸子善继志语不及他遂卒是月十八日也享年四十有七明年丁巳十二月初九日葬邑之招贤乡弋源里大山之阳初娶陈氏有贤行先卒继张氏侧室傅氏子男七长溥字澄济明经取进士拜监察御史善举其职朝廷推本于亲赠君文林郎广西道监察御史次澄濬澄清澄流陈出也澄淮张出也澄澈澄演傅出也女四皆归名族孙男二十六珪瑄瓉璲防琛珣瑜瑛珤珺琏琳珵防玭璟珑琡珦瑗璡玘珙曽孙男五习旦昊旻升君之葬乆矣至是漙以礼部郎中胡添麟所述行状来请曰先考之徳修于身行于家而及于乡人溥防余泽以克今日兹荷圣天子宠命而褒赠及焉为幸大矣惟墓前之石宜有铭以昭徳垂逺敢请于先生余嘉其孝故不辞铭曰
　　弋阳之黄实曰名家维君承之克振厥华孝友之隆慈爱之笃惠于乡邦仪于姻族克用其柔克奋其刚以植善良以抑暴强诗书之训乃有令子为贤进士为名御史庆典之貤宠赠及焉烜赫龙章式降自天佳城峩峩君安于此灵秀所钟以利后嗣墓前有碣刻此铭诗昭徳垂休百世之诒









　　抑庵文后集巻三十
　　钦定四库全书
　　抑庵文后集巻三十一　　　明　王直　撰墓铭
　　知府李君墓志铭
　　君李氏讳湘字允淮泰和文溪里人髙祖仁可曾祖宗明祖云龙父又新皆不仕然世以忠厚闻乡里又新甫冠循循雅饬躬孝友之行配萧氏有贤徳故君之生亦端重谨静好读书不喜佚游遨戏予两家相近数往来甚爱之及游县庠遂援引以入启处必偕又新甫笃意教之而深以属予朝夕相与讲学不厌予先仕入翰林久之君亦充贡升太学初厯事都察院以勤慎得名遂知东平州前之守东平者以不职逮去君至务防公为治去民之所患而求其所以恵民者筑大村坝捍水患化沮洳废壤为上腴民肆耕其中资用给足视州学敝甚图新之以教学者以旧守代还时朝廷遣重臣廵抚山东州民数百人列言君治状愿得君事闻上还之东平而君之所以恵其民者益有加于昔开市区以通商贾节婚礼以便嫁娶于是民益亲爱如父母凡所当为皆劝趍之无不如志太宗皇帝北征馈运失期者以军法从事君总督兖州车千辆抚绥有道无一夫后者君之才既足以有为值嵗丰民和乃大脩学宫捐已赀以为倡众僚和之其民之好义者争来助学遂以成凡诸坛壝及州治廨宇皆次第脩葺事神治民各有其所人不知劳初马驿夫长有巨奸久衣食其中君黜之日夜伺便欲去君乃诬君脩学隂有所渔取州民大以为恨诣阙讼寃者千余人刑部亦知君贤曰不可使无辜受垢为穷治得奸状君遂复官而其志弥厉不少变民心既孚绩用大着满九年上其状防朝廷择郡守礼部尚书胡公亟荐君授懐庆知府东平之民数百伏阙借留不能得皆怏怏而去君既受命河南方伯李公昌祺适在京师谓予曰懐庆卫卒最喜生事扰府县又尝有恶妇人与其子壻皆工为诬词以搆害善良故有一虎三彪母大虫之谚今其风犹在李知府能慑服其心斯可矣君闻之曰吾知其卫卒多扬州人向之薛守以乡郡之故与之狎是以败今吾以正道驭之彼当自戢不然吾知有法而已吾何惮既至文武之吏及军民无赖者闻君之言与东平之治皆曰是不可欺也皆帖服无敢哗而君亦以治东平者治其民民大悦郡以治称然君已得风疾初则手颤不能书久而加剧或不能坐听事然人犹敬惮不敢挠其政兵部侍郎于公廵抚河南山西还为予道其善不置口曰今惜其病矣相与慨叹者久之而竟以正统己未七月初十日卒于官年五十七懐庆之人无少长愚良哭之皆哀子诚奉柩归过东平东平之人亦奔走防哭赙祭如所亲呜呼是可以观其徳矣君孝于亲友于兄弟其季浩为固安教谕得痞疾君求医药百方治之不能愈既卒为归其丧葬焉娶朱氏有三子长即诚次讃次恵侧室子一人女三人孙男三诚兄弟以是年十二月丁酉奉葬于县之千秋乡四十都罗团之原葬已乃来北京请予铭其墓曰先人实受知于先生葬而得先生铭以昭徳垂后虽死而不朽矣予念朝廷重养民慎择贤守令而任之君之所存与其所行表然有名于世使得永年而究其所至将不与龚遂黄霸等乎而不至中夀以卒此人所以哀惜而不已也况予知之久爱之深而欲已于哀可得耶则墓非予谁宜铭铭曰
　　求世之治莫重良吏吏而循理其民乃喜东平覃懐众庶允谐绩则多有胡不眉夀命也奈何而誉则遐欲知其徳视此铭刻千嵗不泐
　　纪文逺墓志铭
　　山阳纪文逺以正统六年二月十四日卒于家年七十三子昶善医有名在太医院告归以【阙】年【阙】月【阙】日奉葬于其邑鉢池山之原思显其徳于不朽乃求翰林脩撰张益士谦为行状因予友番阳胡秉常来请铭纳诸墓中予辞以不暇防予子有疾数求治于秉常秉常亦数以铭为请曰纪公重厚坦亮虽若少文然言行恂恂无悖于理者且不茍取不吝施有古长者之风公宜为之铭乃按状序而铭之文逺讳明其先凤阳定逺人祖元洁仕元为万戸父士和元季避兵居山阳故今为山阳人文逺躬孝友惇信义常挟赀游四方贸迁废贮故其家益裕然乐推其余以周人之急贷而不能偿者因以与之洪武中傍郡连嵗饥民流至山阳鬻男女自给文逺多出钱留十数人育之后皆遣还其家扬州教授欲脩孔子庙与杨运使谋俾商人助费人不能过二百贯文逺独助三千贯它食物称是尝早过市就浴堂得仓钞于地计其直巨万万洛阳周晟所遗也晟失之欲自絶乃访晟还之晟感其徳笃念不忘外祖死无嗣文逺葬之祖茔之右令子孙亦以嵗时祀之又凿井得髑髅其大异甚为具函祭而瘗之其夕梦有来谢者乡人有亲丧不能举輙往遗之赀使葬焉其笃于义如此娶陈氏戸部主事陈仲祥之女有妇道子一人昶也孙男二予尝观夫世之善自营者往往极其才力之所至茍可得矣不复计义之如何若义所当为者则又宁死而不肯费一钱所以见薄于君子若纪公者贤于斯人盖逺矣是宜有铭以葬铭曰
　　不徇乎利必放于义不遗其亲亦厚于人全归于此宜尔子孙我为铭章百世之光
　　处士欧阳允干墓志铭
　　欧阳氏于泰和为大家衣冠文物自唐宋来为甚盛至君之曾大父孚先大父以定父观民皆不仕而皆以徳谊重乡里至君讳允干尤荘重喜读书尝曰吾于书通其大义不悖圣训而已吾岂切切为章句儒哉君兄弟五人相敬爱学而仕者有循良明哲之称隠而处者有孝弟恭爱之行二亲在堂皆九十有余而君以逾七十之年致其养此天之厚于君也且不汲汲于财利贷而不偿偿而不备者皆不问人至有求福于神以报君者性坦厚有容人之量而好善恶恶为尤至未尝茍徇时有言郡守以诬枉杀其子至起大狱以取偿守皆就逮当过君地以验尸彼积愤聚徒伺守至将逞恶焉人皆危之君独奋曰孰敢肆恶于吾土即呼乡人为之卫加严焉彼不得间以逞乃免事讫而散当时人谓非君莫能御至今服其勇且仁君家县城上游蜀江章水之间往年予窃禄京师假寓于君之弟御史君永和因得闻君之善其脩身爱物济人和众嚣嚣然有乐于心而无用世之意予谓此马少游之髙也久之乃搆宅先作祠堂以祀先其藏书之斋待賔之位燕游之居栖息之舍次第皆作而花卉竹树蔚然秀发在山水之外而可乐者尤多及予老而归方欲与之久处而不厌而君已矣盖有足悲者君娶万安曾氏继娶泰和曾氏皆有贤行子男四溥濠沔溆女三康汝宣王用荘赖仲旸其壻也孙男十二斆迁用琏曼彞仰兆杰锡登颂而君以景泰庚午十二月初十日卒诸子奉葬于沙垅之原而墓未有铭至是乃以属予将以纳诸圹予盖慕君之行而不得者奚可辞铭曰
　　猗欧阳君卓尔不羣既孝于亲亦厚族姻恵利之施逮及贱贫士论失常天奚不闻君子之心既勇且仁彼区区者曽何足云沙垅之原君墓所存源逺流长百世之芬盛徳不忘视此刻文
　　汤处士墓志铭
　　处士讳铉字文恂姓汤氏其先豫章人宋时有曰珩者为庐陵尉因家庐陵后又徙吉水之大洲故今为吉水人尉之孙从志与益国周文忠公为布衣交尝见于吟咏孙念吾为大理评事其后累世皆未显处士曾祖云瑞祖惟信元至顺领江西乡荐未及仕而卒父韶翁妣邓氏处士自防不事遨戏端重如成人比长好学多读书达于物理服勤家事不以累父母而致养必尽诚抚爱弟妹尤笃宗族有贫者必济之出入乡闾恂恂恭让横逆之来不校也由是人皆称为长者莫不敬爱焉其襟度洒然喜賔客相与久而不厌延师教子务厚待之兾得尽其心平生治货产不汲汲于求但取适而已尝游淮楚交四方賔客茍意气相得虽捐重赀不吝也一时豪俊皆愿与之交而于士大夫尤极向慕礼之惟恐不至尝取周益公诗及先进士髙若凤国朝吏部侍郎顔秋宇诸公往来之作类成巻学士解胡二公及诸名贤皆为之题咏处士最珍惜之尝语诸子弟曰吾家世积徳虽未大显然不失为士若等不可不励志以光前裕后及季弟文礼为宣城训导处士喜益勉之以学曰惜吾病恐不见汝大有立也永乐癸已六月初九日卒距其生元至正辛丑九月七日享年五十三娶夏氏二子琰顼皆读书三女孙男四【阙】年【阙】月【阙】日葬其里黄洲之原而墓未有铭至是文礼以闽县教谕考绩来北京得潮州府学教授则自念曰吾幸过家得拜吾兄之墓而惜其不吾见也乃述处士行实谒予铭予观世之为兄弟者以利欲之私移天性之贞生而不相好者盖多矣能念其死而思其善以圗其不朽者十不一二见也若处士兄弟交相爱而互相成非诗所谓令兄弟者乎予为铭之亦以愧夫未能然者铭曰
　　繄处士钟厥美宜遐夀胡遽止昭徳垂休伟令弟刻此铭章示无已其不然者宜有泚
　　许处士墓志铭
　　处士姓许氏讳观祐济川其号也以宣徳壬子十一月七日卒距其生元至正辛卯十二月六日享年八十二【阙】年【阙】月【阙日】葬于其里藕塘山之原而墓未有铭至是其子诚为武昌令述职来京师乃以中书舍人宋懐所为行状谒予曰先人实有徳善而未获显闻于世愿先生赐之铭庶几托以不朽予哀其志故不辞按状许氏之先某处人曰元冲者宋嘉祐八年进士子份崇宁中擢甲科知邓州家于邓咸淳间有讳铭者为庐陵尉卒于官二子湘湜因家庐陵之邬园以赀产雄一乡湘生复安复安生明通又徙居吉水中鹄乡之青山明通生宗逺则处士之考也处士早失怙事母尽孝有美味不先奉母不敢尝抚一弟二妹尤笃婚嫁皆以礼勤于治家尝挟赀游四方览竒胜友名士遇人无贤愚皆有恩义人亦皆敬爱之虽童稚亦知其名性质厚耻浮薄乡里归其徳服其教俯接后辈色温气和使勉于善见贫者则赈贷之不计其偿平居无事遇天朗气清与故人賔客逍遥于闲旷之中谈论故实及治生诸事听者忘倦常曰为人当安分而已何用外慕哉尤笃意教子务不忝其先故长子诚遂取进士厯宰三县皆有名处士娶庐陵村前李氏有贤行子男三人长即诚字正非次去非早卒又次曰戒非女一人孙男七人铭曰于惟处士徳蕴诸身教行于家亦以及人福庆绵绵厥有贤子纳铭墓中以告来世
　　任母萧氏墓志铭
　　吾邑任信防试于礼部中教官选闻其母孺人之丧诣予泣且告曰生之充贡而来圗进用于世以为父母荣也今幸取于有司当得教官禄足以奉朝夕而吾母不待矣此生所以抱痛于无穷也母萧氏世居泰和城东大父某父某家故饶财而吾母最勤俭精女事幽闲静专无傲惰之习既归吾父善事大父母而宗族称其孝处妯娌及内外属一主于礼施之必适其宜恩及下人衣食必均一见乡邻有不给者必赒之假贷不偿不问也吾父以医名乡邑求治者足相蹑于门其能济人之急而不以家为累者吾母之助也生兄弟就学时日谆谆诲谕隆事师之道必欲使底于成今生未能有所立而吾母弃之其何以报大徳哉且于其终生独在逺外不得奉汤药视殡殓于孝已阙矣若葬又不能乞铭以昭徳垂后则不名为人子敢请于先生予尝与生之父敬説公游而予家人又数以病厪君由是闻孺人之徳而知生之言为然则安可不铭其生以洪武甲寅十二月二十六日卒于正统辛酉十月【缺】日享年六十八子四人长曰逊次即信又次曰宏曰静皆为士人女一孙男五其葬以【阙】年【阙】月【阙】日其墓【阙】之原铭曰
　　早为贤妇终为贤母葬此原阜既安且久尚利尔后
　　曹处士墓志铭
　　曹氏于歙为儒家在元有观国者为某官实生从善永乐中为辽府审理则处士之大父父也处士以正统戊午八月五日卒年六十四【阙】年【阙】月【阙】日葬于其邑水西花坞冈之原后四年壬戌之十二月十四日其配陈氏亦卒年六十七某年【阙】月【阙】日祔葬处士之墓次葬已子睿明相与谋曰惟吾二亲实有令徳今不幸已矣若刻石墓道以掲徳振华使永永不朽于礼亦可众皆曰然于是睿来京师以行人叶春蓁所述处士行状又自録其母之徳为书因刑部侍郎杨君属予铭予重杨君之言而嘉睿兄弟之孝故不辞按状处士讳韦字子寛自少懐竒负气力于学问事其亲恳恳致孝审理君素髙迈喜賔客其在京师及从王之国江陵賔客过从无虚日处士輙治酒殽供宴乐务以悦乎亲家之有无不计也亲疾忧形于色朝夕不去左右汤药必尝而后进审理君卒以丧归舟遇大风前后多覆溺处士哀号吁天风为止其于葬祭必以礼时物未荐者不先食治家有法教诸子则以勤俭为脩齐之本乡人子弟有为不善者必勉使为善闾里多化之平居必整冠服未尝有惰容喜属文赋诗攻行草书所着有梦草藁尝自号存耕人称为存耕先生性不嗜饮然遇知已虽觞咏终日不厌丙辰秋遘疾治久弗效临终之日语子孙务勉于学行必不辱前人言讫而逝陈氏为歙之故家皆笃于为善由是产贤淑以配处士孝敬顺祥姻族取法处士之行成于家及于人与凡事物之酬酢皆能相其志门内之治肃然自子妇至于臧获无不秉礼法而雍睦之风蔼如也处士有疾虽老犹躬自扶持三年不少懈处士卒哭泣过哀因以成疾疾且革戒子以勤慎友爱不及其他二子睿与明也女二孙男三铭曰
　　有蔚曹宗世业以儒簮绂相承佩玉长裾笃生处士式克用继其继者何维徳之似婉婉令人来归自陈淑善之孚始于闺门宜大宜久而不眉夀孝子顺孙以昌厥后其安其藏花坞之冈铭以昭之愈逺弥光
　　孺人夏氏墓志铭
　　孺人夏氏吏部司务程羽之母以正统癸亥十月十一日卒于家夏故旴江大族曰仲祥均迪者孺人之祖与父也孺人生而柔顺善女工母陶氏甚爱之训教尤笃既长择壻以归程孟麟甫孟麟守儒素澹泊自足孺人克执妇道以孝敬事舅姑而勤俭以治其家纺绩织絍旦暮无废业门内之事井井有条孟麟始虽贫继而日以饶裕孺人相之也有二子孟麟皆课督使学孺人则循循诲导俾勿怠长子光卒于永乐甲午孙杜始二嵗孺人躬抚育之次子羽由邑庠生充贡入太学留妇章事孺人未几章亦卒所遗子女皆孺人抚之教养备至故皆有成立羽尝谒告归省孺人勉以忠孝大节及为司务欲迎养不果请分禄为养孺人喜遣书戒羽曰吾与汝父得食汝之禄幸也汝尚慎以守身敬以事君则可以长保此禄矣闻者皆称其善教嵗壬戌遣杜来北京视羽归次池口溺焉孺人闻之伤痛由是得疾遂不起年七十六二子光羽二孙桓杜光杜先皆已卒惟羽桓在而曾孙男乃六人后来之盛盖未艾天之厚程氏其在此欤羽卜以【阙】年【阙】月【阙】日奉葬于某山之原而请予铭予嘉孺人之贤而羽又克孝乃为铭之铭曰徳有诸内而形诸外既宜其家益蕃以大孰不有子而子克贤禄养之荣惟教则然既多受祉归安于此我为铭诗以着厥美
　　方处士墓志铭
　　方氏之居歙者由汉丹阳令纮始初居歙之东乡再迁苏坡之阳为大家处士大父宏仲笃学醇行而未显实生德润处士父也有大志雅度乐磻溪山水之胜遂徙居之是生处士讳榕字以茂少聪敏喜学而不求仕进事父母以孝闻父知其才委以家事综理皆尽其道父之心欢焉父没葬祭尽礼既久而哀慕不衰勤于治生课子弟僮奴戮力树艺家日以饶里中地疏燥嵗多旱处士乃相地宜治为堨以畜水溉田田更为上腴无旱灾一乡赖焉初乡人有重利者为私量加公量十二以公量出而以私量收其权衡亦然细民苦之而无所取正处士以为不义乃多致衡量于市区小大均一人得以为凖欺弊遂息尝长其乡粮赋征输必以公民有患难庇护贫不能输者代之输人皆归徳焉其性端重不嗜酒不乐华侈与人交必以诚不能强笑语为容悦亦未尝矜已之长人或假贷而无以偿者不校也常延名师教诸子及族人子弟必以孝弟忠信为本蔼然有仁厚之风尤善治居室经营规画往往出人意表作成性之堂读书之楼揽秀之阁礼賔之馆库廐庖湢下至僮仆之所居门墙巷道制度严整他自以为莫及也晚年又治别业凿池塘种花果以为燕嬉之所暇则往游焉盖嚣嚣然乐也正统己未忽得疾医弗愈语诸子曰吾殆不起矣汝曹幸知学吾无憾然勤以立事俭以治家者先人之训也汝尚勉之以二月廿九日卒年七十娶唐氏有贤行子男三人长熙唐出也次煇次炳侧室余氏出也女五人孙男五人孙女二人是年十月甲申葬于其邑楚山之原而未有铭至是熙以其亲戚呉恭所述行状托刑部侍郎杨公求予铭予观处士之才行诚有过于人其恵利之在物亦有没而不忘者而熙犹汲汲以圗不朽此孝子之心也予其可辞乃按状序而铭之铭曰
　　惟歙之方自汉徙子孙绵延济厥美处士继之乃愈伟徳孚于乡本诸己恵泽之流如彼水谨权审量纳诸轨呜呼休哉此君子
　　宋子琳墓志铭
　　子琳宋氏讳珏子琳其字也曾大父彬之大父成章父若璟皆有徳谊而不仕其先居吉水之洪同为望族再徙庐陵城西又徙吉水之田心至若璟乃买宅郡城南之龙舟街居焉宋氏素尚文学而亦以多赀闻乡里若璟有四方志屡挟赀往游必极其趣乃已子琳能如父志尝遨游两京观都邑之雄宫阙之壮礼乐制度之盛四方万国之防同又徘徊齐鲁荆梁秦陇之间见山之髙川之深民物之繁富声教之洋溢流风习俗之淳美皆发舒其志意以见于咏歌归而其心益有以自乐其行于家施于宗族乡党姻戚友朋务各尽其道吉凶庆吊祭祀賔客酬酢往来轻重疏数必皆适其宜表然有誉于乡里而士大夫尤以孝友重之盖子琳初生才五月丧母孺人张氏鞠于大母大父尤怜之常置诸懐抱大父卒子琳甫四嵗知其母亡而悲且念大父之徳哭泣之哀如成人食輙舍肉父病子琳色忧躬侍汤药未尝去左右其执父丧恸絶复苏者再居庐毁悴杖而后能起凡所行一遵朱子家礼不用浮奢嵗时奉祀及遇忌日哀戚如初丧事继母孙孺人生致其养死致其哀亦不异于父初其父每出游必委以家政子琳厚于诸弟数延明师以教之暇则至塾中相与讲论经艺提掖奨劝友爱笃至诸弟亦善承其教敬恭朝夕怡怡和悦上下惇睦无间言由是多以学行显者予与其弟子环同年取进士同官京师尝一归故里访子琳子琳设宴于堂中诸弟侍左右唯兄命是听周旋进退无不中礼蔼然和气可挹也予于是敬之深而知士大夫之重子琳者信可征不诬晚年优游林下与故人亲戚觞咏以为乐守令行乡饮必以賔位处之曰此孝友君子也乡人无少长愚良亦以孝友称之呜呼子琳其贤哉生于洪武乙卯正月十八日而以正统癸亥正月卒年六十九娶田氏张氏有妇道子男四怡悌恒惮皆能成其家而悌先卒孙男七女六诸子卜以【阙】年【阙】月【阙】日奉葬于【阙】山之原而以刘先生子钦所为行状命子环之子中书舍人懐诣予请铭以纳诸墓予固知子琳者奚可辞铭曰
　　惟孝友徳之基有诸身隆厥施令誉蔼蔚纷四驰今其已矣吁可悲我为铭诗宜永垂
　　曾本清墓志铭
　　本清讳泉姓曾氏泰和人盖唐检校司空洪立之后曾祖观玉祖克复父子敏皆不仕本清自防聪敏喜读书予游乡校时本清来从予游亲贤取友其学大进永乐辛卯领乡荐明年防试下第入太学戊戌遂取进士入翰林为庶吉士未几擢拜监察御史有志于事功坐累出为汜水县典史朋辈皆惜其去本清曰是亦足以为政何必御史邪汜水地瘠民贫而性椎鲁不善治生以故积逋赋多逃亡本清乃教民入山采药伐材木治薪炭为网罟渔于河又召工为造舟俾往来汴泗易货于是民皆能自给流亡四归田野尽治官无负租民有余力凡诸繇赋必以公民无不信从择其子弟之俊秀者入学读书习礼义民俗婚娶必论财男女有失时者命其耆老转相诲谕俗为之变民既有所养又有所教皆安于无事严保伍之法治他县人之入其境为盗者有发即得之县以治闻兵部侍郎于谦廵抚河南大竒之俾往山西抚逃民民亦乐从其令宣徳乙卯考绩来北京得疾卒十二月初九日也享年五十汜水人有在京者皆哀惜之娶王氏有子六人防豫震升谦巽女一人尚防孙男十二人明年丙辰防来迎柩归将以某月日葬于其乡之某原以事状来请铭予与本清处既四十年闻其治县如此心甚喜之常谓本清之治庶几有循吏之风今圣天子笃意养民慎择贤守令若本清者使专郡县之寄其功业当益显众皆以为然将荐起之而本清卒矣岂非命也乃为铭之俾有传于后铭曰有伟其才而不大施遗恵在人后世之思噫
　　呉处士墓志铭
　　吴氏居庐陵郡城北其先有讳盛者仕宋官至殿中侍御史世有闻人曰某曰迪初曰九成者处士之曾大父大父父也呉氏既大家名公伟人多相与往来处士方防而岐嶷如成人应对进退能以礼诸公皆器重之读书了其大义即止曰吾取适于用而已何暇为章句儒哉及长卓然自立于事之当为者必身任之不肯碌碌在人后洪武中择赀产富者长其乡粮税处士兄弟为之能不扰而事集乡人安焉邑有剧贼为民患众莫能御处士设方畧防其渠三人送京师余贼皆遁走太祖皇帝嘉之劳以酒馔给道里费遣还处士谦退不伐未尝言所为于人郡县守令有重务或急需上官督责众莫知所为即以委处士处士为计画处置每如期而办虽甚劳费不惜也由是声誉益闻于上下嵗辛已令下征民兵入卫郡守朱仲智雅知处士强起为百戸非其志卒免去平生事亲孝友兄弟好善急义直道自信不以利害为趍舍盖其亲在时处士奉养敬爱备至能得其懽心亲没奉葬尤尽诚不使少有遗憾嵗时享祀既久而哀慕不衰兄立极早卒从仲兄遵极理家政事必咨而后行遵极尝为小人所诬搆法司逮问祸叵测处士力为辨明虽被鍜錬词气不少挫慷慨激烈有足动人者竟得直而归及遵极亦卒处士敛葬如礼二兄有遗孤三人皆防弱处士躬抚教之俾皆有成内奉二姊外睦一族恩礼勤至刘武信先生其师也罢广西训导归家甚贫处士迎至西塾敬养之死则为治丧事乡民有某甲尝诬乙为盗处士怜乙懦虑不能自明即诣官言其非盗与其所以受诬状有司知处士长者信其言抵甲罪嵗甲寅庐陵大饥处士发廪赈济所活不可胜计又令子昊出谷数千石以归有司助赈贷事闻朝廷旌之为义民其善行不可以徧书其大者如此处士讳奭字民极竹雪其号也生于洪武乙卯四月初六日而以正统己未五月初六日卒年六十五娶王氏有贤行先十年卒子三人昊练绩女三人皆嫁为士人妻孙男一人昊等卜以【阙】年【阙】月【阙】日奉葬【阙】山之原乃请河南左布政使致仕李公昌祺为行状因工部侍郎周公恂如属予为铭以纳诸墓二公皆其亲戚言足以信于世予亦尝与之接而知其才行则奚可辞乃按状而铭之曰
　　庐陵名家显自昔伟哉处士绍厥迹徳义有闻声孔硕夀不百年吁可惜堂一闭杳莫觌我为铭章刻贞石扬休述美永无斁
　　郭处士墓志铭
　　吉水同江郭氏盖汾阳王子仪之裔南唐时有在徽者为鸿胪卿以言事谪庐陵子晖因家庐陵之麻冈六世孙咏又徙今同江其后有季真者生喜叔为新淦蒋沙毛氏赘壻生务逺因冒姓毛处士之曾大父大父父也虽皆不仕而皆以忠厚闻乡里务逺娶髙氏生处士讳望字子瞻其曰瞻云处士者里人之所称也性最淳笃其治身治家必循理义不为侈靡傲放既壮有四方志尝挟赀出游览江湖之胜及倦而归理田园齐家众一以勤俭为之本友爱三弟人无间言季弟子南早卒抚育其子女俾皆有室家尤号鲠直是非邪正不茍为异同人或有争讼不白之官而质之处士輙据理论断无不悦服而去爱其子择师教之仲子俊取进士为行人奉使四方常乘传过家捧觞称夀处士为之喜人亦莫不以为荣藩宪大臣及诸郎官御史与俊善而慕处士之徳者有事过其乡必往拜焉处士輙置酒欵洽终日虽老未尝有惰容诸公贵人益敬爱之后陞为兵部员外郎处士数以忠勤为训癸亥秋俊谒告归省賔客之来者益众处士日坐堂上俾得尽其情懽忻交通和气充溢天下之乐莫加焉如是者盖嵗余甲子八月俊还朝处士复申前训而益以防慎且曰吾先人冒毛氏今三世矣人各有本不可以不复尔往请于朝而复之俊如其志得请复姓郭以告处士而处士以俊行之月廿四日无疾而终享年八十娶萧氏先卒子三人长琏次即俊次珵再娶袁氏亦先卒子一人曰賔又娶邵氏孙男十三人女五人曾孙男十人女【阙】人俊归治丧将以【阙】年【阙】月【阙】日葬于里郭公山先茔之次自为行状谒予铭予与俊善何可辞铭曰
　　郭居同江汾阳之裔处士承之善声世继有伟令子训以义方翔于郎曹为亲之光水木本源笃念弗替克复其初祖考用慰归藏兹山既固且安昭徳有铭终古弗刋
　　侍读陈君墓志铭
　　君陈氏讳枨字叔刚闽县人曾祖壵祖钰考仲昌以君贵封监察御史母林氏封孺人君自防喜学端重异常儿稍长作诗有竒句先生长者皆爱重之从刘九畴受春秋选为乡校弟子永乐甲午领乡荐明年上春官不偶而归益肆力于学辛丑登进士第时上重进士欲老其才而用之皆使归积学以待君复从乡先进学古为文辞深有造诣宣徳丙午征为监察御史严重不苛预脩两朝实録书成受重赏陞脩撰时他官预史者数人皆不留独君在翰林而人皆以为宜未几以内艰去庐于墓侧哀毁逾礼服除领旧职脩宣庙实録上御经筵充讲官实録成陞侍读赐赉尤厚闻父病疽乞归省归而得疾颇狂惑失常父卒疾愈加亦卒正统五年二月二十三日也享年四十七君操履洁白谨于言行其事亲孝家居极婉愉之乐其在京师凡物可以奉亲者必致之左右不使乏絶于其弟杪桭友爱尤笃与人交必以忠信务相辅以道掩恶而扬善有客死无归者则为经画归其丧居官勤于职业未尝以私废公退则闭门读书非其人不与接事非其所当为者不敢为休暇无事喜与故人賔客饮酒赋诗其襟度洒如也娶林氏浙江叅议季之女封孺人生子皆不育而能娶妾以事君生二子炜爟皆幼女一嫁士人周材林出也陈氏之先光州固始人也唐末有讳檄者从王审知入闽官至太尉太尉二子令图令镕宋之时令镕之后有讳垲者仕至显谟阁待制至君之曾大父大父父虽皆不仕而善庆实钟于君故君遂超取显美为当时伟人惜其年不永用不极功业不大见于世然即其所立者而观之可以知其贤矣君以卒之明年二月甲申葬于其乡蔡荘山之原至是弟叔绍取进士官京师以侍讲刘求乐所为行状诣予告曰兄之葬少保江陵杨公为文表诸墓矣而墓未有铭惟兄尝辱爱于先生愿赐一言俾托以不朽予在翰林时实厚于君今不幸已矣心切伤之奚可以不铭乃按状序次其事而系以铭铭曰
　　其行有常其言有章宜及百年士林之光而夀乃弗长刻铭幽堂久愈彰虽死不亡庸何伤
　　刘君宗平墓志铭
　　永乐二年予取进士入翰林时初至京师四方之士相与游者盖甚寡惟翰林有学士解公侍读胡公侍讲杨公直以世契得从容其间而君亦先自大宁教谕与脩髙庙实録陞翰林待诏又自待诏陞检讨一时同郡进者凡数人皆笃于乡谊往来相善也太宗皇帝征天下名儒集馆阁脩永乐大典翰林之贤则命为副总裁而君在焉予限以职业不得数从君听议论其后扈从留北京迹日益疎久之闻君坐罪在谪籍则为之怅然不怿既而闻以代还有司复举为教官送之京师意谓君且复显而竟以疾卒于天长之旅邸年五十七呜呼其命也夫刘氏之先自金陵徙居吉水之金滩再徙居学宫之旁世以诗书显闻君之曾祖【阙】　祖道章父子同皆不仕而皆以学行有名然君实道山之孙子温之子以子同无后故命君为子道章先生尝受易于解先生伯中得呉文正公之传至是竒君淳谨尽以所学授焉故君早有誉于世由学宫弟子领乡荐防试礼部得典教大宁大宁俗陋不知学君循循诲诱日以经传为诸生讲説俾致力于脩已治人之道诸生知所向方皆乐从由是寖有显者其在翰林与纂述早暮尽心考据精切不取快一时尝迎其尊府就养来京师备物尽礼恳恳致孝诸公皆称道之君襟度坦夷不为崖异斩絶之行与人交色温气和未尝有所忤性尤笃谊亲旧有罹患者赒恤之恐不至故学士解公检讨王孟旸君尤所加意者也若他人有急求于君君视其力可为即为之规画处置于身之利害不暇计以故人多徳君及其谪也人亦皆深惜之君讳均宗平其字拙闇其号也生于洪武辛亥五月十九日而以宣徳丁未三月廿三日卒于天长惟季子观在侧力不能归其丧僦地葬焉后九年为宣徳乙卯是冬诸子始克奉柩归葬于故里防坑祖茔之侧君娶里东门解氏华容丞元复之女有贤行子男三皆服君之教长晋能治其家次益次观皆取进士第益今为兵科给事中观未仕女三孙男五平生所着诗文有金陵稿仕优集拙闇稿若干巻藏于家君归葬十年而墓尚未有铭至是益状君之行诣予曰先人之交今惟先生在墓宜有铭敢以请先生不弃旧好而赐之言岂惟先人幸托以不朽子孙实嘉赖之愿勿辞呜呼予尚忍铭君墓哉然不可辞也乃为铭铭曰君家文江富儒术典教大宁俊茂出跻于馆阁勤纂述发为文章何炳蔚翺翔禁署领清秩排风劲翮上云日回溪渑池奋已疾悲哉天长人所恤归安于斯卜曰吉勒铭垂休靡终卒谁其作者太史笔
　　严处士敬仲墓铭
　　予先祖竹亭公有子二人长即先考肇庆公次则严氏姑也姑归元龄甫生二子曰敬仲仁仲而予兄弟亦二人各长一嵗以齿为序则予兄行敏最居上次敬仲次予仁仲则少予数嵗惟予三人者实相亲虽同姓兄弟不过也二家皆以儒为业无厚产以自资而遭家难亦相似于是予三人各奔走自营不得相比如曩时间或一见倾写未及终复东西散去其意虽亲而迹则已疏未尝不慨然兴叹也既而仁仲卒君则就甥馆禄冈以医术济人药大效乃因其旧业而充广之为富家予兄行敏亦治别墅于兰塘课童奴耕稼其中嚣然皆有以自乐顾予碌碌进无补于时退无益于家每念二兄欲相从以娯老而未能遂其嘅叹加焉前八九年予兄行敏卒予哭之恸盖伤兄弟之益少也然犹幸有君焉今复已矣则予之哀可止耶君闿爽不羣攻儒书识圣贤微言奥防又旁通道家之説通于文事凡人情物理靡不究知处之各当其宜人咸谓其才可用以有足疾不果荐君亦乐于自便得优游治其家作读书堂以教子孙尝语人曰吾先世以宦学显闻自教谕天泽府君以来三世皆不仕先祖尚徳府君仅为万安县典史而吾父复以隠终积之之久子孙其必有兴者乎性喜賔客往来欵洽无虚日且乐以余财振人急人多徳之君讳璞敬仲字也生于洪武戊午二月【阙】日而以正统乙丑【阙】月【阙】日卒享年六十八娶刘氏早卒再娶胡氏有妇道生四子所俭所仁所【阙】皆先卒今存者惟所义女二人长壻胡叔寓亦先卒次适萧粲孙男【阙】人女【阙】人长嫁【阙】次则许妻予孙重母党也所义卜以是年【阙】月【阙】日奉葬于【阙】处之原而君之从兄诚仲甫以书来京师属予为墓铭呜呼君予外兄予深愿其生而遽哭其死尚何忍铭其墓然诚仲甫予姻家其命不可辞乃述予之情与君之行而系以铭言之复者哀之深也铭曰少日兮相亲既长兮离分老可乐兮意空勤忽死别兮返其真呜呼哀哉兮涕泪沄沄述懿行兮勒坚珉耀百世兮永长存
　　检讨何先生墓志铭
　　余姚何先生讳鼐字玉铉以子瑄贵封翰林检讨阶征仕郎享其禄养者七年以正统十年四月【阙】日得风疾卒于家年七十九瑄归治丧以吏部员外郎柴兰所述行状来求铭予素与瑄厚不得辞何氏故汴人宋南渡时有讳曼者为宣威将军居余姚兰风乡之八字桥由是世为余姚人其曰原禄子秀徳义者先生之曾大父大父父也先生端重警敏少从金华戴叔能学诗深有造诣戴公甚推许焉然笃于事亲不欲仕郡大夫再以隠逸荐皆力辞父得心恙医弗愈先生乃治居室植花卉置琴书圗画其中日为具以娯乐之随所意欲皆适其可如是者二十年而以疾卒母倪氏目眚余十载而性严难事先生躬扶持得其懽心亲没葬祭无违礼每遇忌日哀恸如初丧虽老不变又本朱子为冠婚丧祭礼三十余条名曰家范俾宗族行之知礼者取焉明于义理不茍爱一钱少与伯兄同治产新増有倍于旧及分异先生止取旧产而以新増者让其兄从兄季章为古田丞被逮至南京年老子防无从者先生赴其难未至二十里闻疾亟仓皇疾行虽遗金不顾至则兄已絶矣乃为扶柩归葬焉其于宗族皆有恩意亲厚无间言性爱梅罗置阶下花时徜徉其中扁曰万玉筑墙以蔽其外役夫发地得钱数斛归之先生先生曰此天济汝也吾何与卒不受鄞人姓潘者鬻农具经其乡值风雪寒饥垂尽先生衣食之得不死尝夜归过余支湖忽寒风飒然有异状先生心动曰顾安所得烛乎俄有火自山际来视之无人也先生曰尔来为我当送我过湖火遂前导及家忽不见是夜梦有告者曰我湖山主人也知君将及难故来救明旦闻有数虎共啖牛湖上先生非隂佑殆不免其行孚于鬼神盖如此晚年作小轩号拙逸人称为拙逸先生及受封乡人皆以为荣而先生不自矜大非公事不一至县门人以是益髙之娶蒋氏士族女相敬如賔闺门雍肃未尝妄言笑妇道母仪皆可师法先十有九年卒赠孺人继室陈氏子男二长琮读书为士次即瑄女二皆蒋出也孙男【阙】先生姿貌魁伟美须髯慷慨尚气节笃于教子每延名儒为之师而厚礼焉暮夜则躬课二子所受书必成诵乃已初遣瑄为邑庠生训励之甚至及取进士官翰林则以书戒之曰尔所师友者皆今世钜公伟人当脩身慎行毋忝于亲无负于君临终勉琮以睦兄弟教子孙且令谕瑄益以忠谨为务丧礼悉依家范言讫而终二子卜以【阙】年【阙】月【阙】日葬先生于其乡观音峰之原而以蒋孺人祔礼也于乎君子之道以孝弟为本善以及物者皆孝弟之推也若先生者非孝弟之君子哉葬其可不铭铭曰孝弟之道始于其亲推以及人而感乎神有子克贤显荣其身昭徳垂休百世不泯
　　主事郭公墓志铭
　　正统十年四月刑部郎中庐陵郭循以翰林编脩陈文所述其父主事君行状诣予曰先人生于洪武壬子六月十九日宣徳庚戌循备员刑部主事承朝廷褒封以循所居官享其福禄荣名者五年而以甲寅二月廿六日卒年六十三是年十二月葬里之同井师姑山今十二年而墓尚未有铭惧无以昭徳垂后敢请于先生予以乡郡之好不得辞然靡于职务未暇作也十月上命举贤臣可以当方面者刑部尚书金公以循荐即命为广东叅政将行复申前请曰循之获备任使皆先人之教今得拜墓下徒抱痛于无穷先生幸赐之铭以纳诸墓隧俾永承不朽则为恵大矣予重哀其志乃按状序而铭之君讳勉字景敏竹林先生其别号也曾大父仕先大父有道父桂芳皆不仕母罗氏君自防頴防喜读书既长益肆力于学学成故家右族争迎致以教子弟笃于事亲养生送死无违礼二兄逺客君皆独任之居家惟以诗书自娯兄子賔初亦好学君日与讲论扁其所居曰竹林清隠乡人因以为号焉其教子侄皆令通一经尝曰吾家不能以财产胜人惟读书则不可后人子循有美质遣为邑庠弟子所以训励之者甚至迨取进士为刑部主事则数以书戒之曰刑狱重事也宜廉公平恕毋负天子钦恤之意循尝上书言事有所忤人皆危之君闻之曰出位而言固当死然圣明在上必不以言罪人未几果得释则又以书戒之曰君子思不出其位治狱尔职也慎脩尔职斯可矣及循出録囚便道过家旦日即遣去曰尔有公事毋久留累累以敬慎为勉公忠厚端重其言行皆淳正不矫饰以徇流俗于夫治生产为异日计者皆畧不经意而乐以余财周贫乏尝客游桂林盗夜窃其赀以出或促君追之卧不应徐曰彼以贫至此吾幸有余积因而与之可也奚用追人皆称君长者君既受封乡人莫不羡其荣以为有徳之报郡县长吏行乡饮必请置賔位进退有礼人不见其惰容闲居无事亲戚故旧相过从者觞饮无虚日然未尝乱襟度豁如也娶孙氏封安人有贤行先四年卒再娶刘氏后四年亦卒子男二长即循次通女五皆适士族孙出也孙男六人郭氏盖汾阳王之后王七世孙在徽唐末为鸿胪卿以言事谪守庐陵因家城北之麻冈今居烱溪者又自麻冈徙焉君之族也呜呼自唐肃代以来至于今七百余年其间世臣大家盛衰兴灭者何限而汾阳王之子孙愈久而弥昌岂非功徳之大而天报之宜尔其厚邪而君父子所以承先而裕后者又表表如此郭氏之盛其有已也哉铭曰
　　鸿胪南迁忠武裔庐陵再振笃文艺维公蓄徳子能继显身荣亲防帝制夀考康宁福斯备云胡一旦奄然逝髙坟峩峩永潜翳作铭者谁太史氏发闻垂休绵百世
　　龙叔昭墓志铭
　　龙氏居泰和甘溪为大家宋淳祐中有曰登者取进士为廉州推官弟际为临江教授世以诗礼显闻不特赀产之富也其后有曰以传曰明逺曰赠礼部主事仁安者则叔昭之曾大父大父父也叔昭闿爽不羣读书能通其大义即止曰吾岂为章句儒哉然于人情物理靡不周知其事父母尽孝敬处兄弟极友爱于宗族朋友必循其道好仁笃义出于天性从叔升云早死叔昭抚其遗孤俾有立见人之贫困者或与之财或给与衣食无吝色乡党资赖焉平生侃侃负直气人之是非事之可否不茍为异同惟一断于理凡有忿争搆祸难他人不能平者得叔昭居中无不帖然顺从盖其言公且信有以服人也叔昭兄叔粲为礼部主事叔昭数来省视诸公贵人闻其行者多敬礼之少师杨公尤加奨重每见于文字而叔昭亦承之以谦作屋聚书使子都等勤读诵其中名曰甘溪书屋又为亭曰凝春杂植花卉客至即从容延欵繙阅经史谈道义退而觞咏于亭中超然甚适也又遣都为邑庠弟子资而教之者甚至期必底于成叔粲致事归兄弟相与尽天伦之乐而叔昭得疾以正统十年五月廿三日终于家年五十六娶萧氏子男四长都女四皆嫁士人幼在室孙男二仪佐子都等卜以是年【阙】月【阙】日葬于【阙】原于是叔粲之子中书舍人文述其行实诣予泣请曰叔父尝辱爱于先生其徳善之详先生实知之葬宜有铭愿求一言俾托以不朽呜呼予与叔昭父兄相好四十年而交叔昭亦二十年矣其知之盖深则叔昭之墓非予谁宜铭铭曰克善其身克笃其亲义洽乡人恵周困贫天胡不仁而不俾长存杳一去兮隔九原我为铭章纳墓门垂耀百世在斯文
　　侍郎李公墓志铭
　　正统十年九月二十三日正议大夫资治尹戸部左侍郎李公终于位初上以陜西灾虑储峙或不充欲遣大臣往按视河南地近关中积粟可移者有几关右河西诸郡邑能免于灾有粟可籴者凡几即以内帑所出金帛收市之务使仓廪实而人不告病众谓莫如公公亦以身任之将行疽发右脇而气不少衰曰是岂能为吾害哉奏请缓数日即行上壮之积十余日疾浸甚犹强起戒行李及大渐不能兴时犹咄咄以整理粮草为言无一语及家事而卒事闻上为之嗟悼遣官赐祭命有司治坟茔子升等奉柩归长安以【阙】年【阙】月【阙】日祔葬终南山北祖茔之次而以翰林编脩杨鼎所述行状来求铭予嘉其有体国之心而深惜其死奚可以不敏辞公讳暹字賔旸系本出陇西今家长安不知其所以徙髙祖忠信曾祖茂叔祖彦均父才甫皆不仕及公贵祖父皆赠通政使妣皆淑人公以洪武丙辰三月三日生自幼屹然如成人稍长喜学为邑庠弟子员领乡荐入太学永乐初擢为北京行部戸曹主事调行在戸部于钱谷出入靡不尽心毫髪无所失坐累左迁清河监副清河不利孳牧公力请移房山马大蕃息太宗皇帝在位徳化大行四夷向风西域诸国数遣使贡马及诸水土物诏择羣臣忠厚知大体有绥靖才者往抚之公在选与吏部主事陈诚偕行逾数万里至赛玛尔堪公姿貌英伟言辞辩正宣布天子仁厚之意其君长闻之皆悦服稽首南向尊朝廷宴享有礼所过部落递送迎徧厯诸国皆得其懽心公之名亦徧满西域使还各遣人随入朝贡献称谢凡五往返不替益防上嘉之赐赉稠叠复命为户部主事陞郎中宣宗即位以京庾储积多不能无蠧弊诏举廉公有为一人理之大臣咸荐公公既受命谨防范夙夜勤勚震之以威处之以公典守者畏戢不敢复怠肆宿弊尽革陞右通政再陞通政使仍理其事久之上以通政司出纳政令而使为之长不可久旷其职乃令公归署未几丁母淑人忧去官治丧以礼未尝用浮屠丧三年不离墓侧服除入朝仍命至京庾兼理积刍迁戸部左侍郎京师刍粟以亿万计皆委公事既繁重公不以为劳惟日夜忧虑或有阙失今年才七十欲上章乞致事防命下不果而竟以疾终公性刚严守礼法仕宦四十年治官事如家事人不可干以私事母极孝敬尝以使命过家升堂上夀尽婉愉之乐母贤而子克孝乡里荣之处兄弟相友爱笃于朋友非其人不交茍贤虽少必加礼教诸子以忠孝勤俭诸子亦克承其教先娶吕氏早卒赠淑人继张氏封淑人六子升颐吕出也复益临大有张出也女一孙男二铭曰侃侃李公植徳自躬遭遇圣明克致其忠翔于大廷骞于絶域既宏厥声亦丕乃绩宠与位升遂佐司徒体国之心终老不渝噫嗟若人惟时之杰我作此诗以告来哲
　　太淑人郭氏墓志铭
　　太淑人郭氏讳妙明凤阳洪塘湖人也父祥母熊氏以忠厚勤俭闻乡里生太淑人端重柔恵闲于礼则衣服饮食之事不待教而能父母爱之为择壻以刘清才武遂归之清九江徳化人起自戎行擢为十夫长方奋志取功名不暇顾其家太淑人理之家日以裕年廿六而夫亡太淑人益勤苦自励躬女事以养舅姑教育诸子俾各务树立长子源代父领其众屡从征伐太淑人必勉以忠义报朝廷源能奉其教功业日盛遂自百戸累陞至懐逺将军锦衣卫指挥同知在侍近者数十年家事犹太淑人主之小大之务咨而后行具有条理凡内外属无间贵贱戚疏人人皆谓有徳于已源之得尽心所事荷列圣宠遇之隆有劳绩而无过举太淑人之教也子孙女妇朝夕受训言皆克兴其家正统十二年三月初一日以疾卒于北京明时坊之官舍距其生元至正癸卯七月廿六日享年八十五三子长即源次政次全早卒孙男十五人女八人曾孙男四女四源典亲军严侍卫例不得以亲解遣潮等奉柩归南京是年【阙】月【阙】日葬于江宁县赵家村新丰山之原而以钱塘王谦所为行状来求铭予观太淑人之徳备于身仪于家受封秩之荣享禄养之厚有子有孙蕃衍硕大而又以髙夀终其得于天者厚矣葬奚可不铭铭曰
　　孝敬顺祥女徳之良猗嗟淑人实践其常既兴其家亦成其子桓桓懐逺功业焯炜锦诰煌煌三品之封富贵夀考孰比其隆新丰之阡卜者曰吉昭徳有铭太史所述
　　处士魏仲英墓志铭
　　正统七年十二月甲子余姚处士魏黙仲英以疾卒于家年六十五其子泷水丞瑶归服丧属吏部员外郎柴兰庭芳状其行来请于予曰瑶之奉葬事有日矣葬而不得先生铭将何以昭徳垂后敢以请予念初因吏部侍郎魏公得识瑶由是而知处士及处士得虞邵庵所注杜诗欲刋布以恵学者求予序其所以刻之意予之知处士旧矣则于铭墓奚可辞魏氏唐郑国文贞公之裔始家钜鹿其后累因事而迁故今为余姚人曾大父福赐建昌路学正大父谷仁父子祥皆不仕处士防不好弄喜读书嶷然如成人早失怙恃居丧无违礼而哀戚过之伯兄仲逊早亡事寡嫂尤谨与仲兄仲厚弟仲述相友爱甚笃治家整齐内外斩斩聚书以教诸子及乡人之子弟必使勉于为善虽号能饮然未尝独醉賔至则倾倒尽懽或雅歌投壶吟咏以为乐虽终日不厌尝逾江淮渉济郓以至京师览山川之雄深人物之繁富都邑之钜丽四方万国之防同礼乐文章之昭著其意气超然往往于诗见之与乡人处一以义不以贫富贵贱易意其有不平来求正者则以理喻之无不悦服乐善泛爱待人不疑人有贫者处士尝召与同处周给之乃窃取槖中金处士恐其不自安卒不问工人有受处士金为制器者因事尽费不能偿每见必惭恧处士怜其贫亦不取见人贫窘或贷以金或济以粟帛有负官租者代之输以田土质钱者久不能赎焚其劵乡党宗族赖其赈赡者盖多其心之厚于仁如此性好菊植数百本充其庭号曰菊荘花时日觞咏其中京师士大夫闻之亦有为之赋者娶曹氏有贤行子一人即瑶以贤举为丞能于其职孙男四其葬以卒之明年十二月癸已其墓在邑西丰山之原铭曰
　　笃于亲恵及人薄于利厚于仁从容觞咏乐其真于乎逝矣名则振百世考徳在斯文
　　侍读尹公妻罗氏墓志铭
　　孺人罗氏吉水人考宏达妣周氏孺人为幼女最钟爱既长为择配得今翰林侍读尹公凤岐而妻之年七十而卒子昭防试在京师闻讣哀不自胜以其从兄建阳令载鲁所述行状来请予铭将归纳诸墓而凤岐亦致书于予以墓铭为属予观其意皆哀念笃至而欲托诸文字以传不朽则孺人之妇道母仪可知矣故为序次其事而系以铭孺人聪慧夙成读孝经女教能通其大义精勤女事每过夜分虽寒暑不废足迹未尝出外庭躬烹餁以事父母有疾尤谨视药食不少懈年十七归尹氏不及事舅而有大父母及姑在堂姑虑其出富家未能甘澹泊以意谕之孺人即减去服饰奉所有以归于姑从姑事大父母极孝敬退而事姑尤恭顺婉愉大父母没相夫尽丧葬之礼姑尝病卧床褥者数月医祷皆弗效夫妇色忧夜泣吁天愿减已年以益亲夀及终治丧无违礼而哀戚过之凤岐学日有名郡邑诸大家争迎致为子师而孺人专家政凤岐益得以肆力于学江西按察佥事黄翰汝申行县闻其名籍甚举为郡庠弟子其所以资给之者多出孺人机杼中取进士官翰林遣人迎孺人孺人以幼稚为累不果行乃为娶侧室益勤俭治其家男女婚嫁皆尽礼洪熙改元封孺人众皆称庆孺人念姑不及见为之戚戚以悲及凤岐归焚黄欲以孺人行虑诸子废学复不果久之凤岐丧侧室遗诸子女皆幼乃迎孺人来京师抚育之恩同已出仅三年见二女已长惟务刺绣叹曰吾闻古人谓锦绣纂组害女红此何益于实用乃擕之归教以纺绩织絍凡女妇所当务者卒皆称贤焉孺人忠厚慈恵而谨礼义家庭之训秩然有条理嵗时奉祭祀给賔客睦姻族乡党抚臧获下人皆适其宜凶年饥嵗不吝施予其所周给全活者盖多孺人子男二长哲先卒次昭乡贡进士女四侧室子三贞泰来泰同泰皆习举子业女二孙男五孙女五孺人之生以洪武戊午【阙】月【阙】日而卒于正统丁卯十一月初九日其葬以【阙】年【阙】月【阙】日其墓在之原铭曰
　　孝敬恵慈实宜乎其家勤俭自持淳质而不华归藏于兹孰不悼嗟铭以昭之百世之遐
  </div>
  <div class="pagination">
   <a href="抑庵文集_page29.html">
    上一页
   </a>
   <span>
    ...
   </span>
   <a href="抑庵文集_page25.html">
    25
   </a>
   <a href="抑庵文集_page26.html">
    26
   </a>
   <a href="抑庵文集_page27.html">
    27
   </a>
   <a href="抑庵文集_page28.html">
    28
   </a>
   <a href="抑庵文集_page29.html">
    29
   </a>
   <span class="current-page">
    30
   </span>
   <a href="抑庵文集_page31.html">
    31
   </a>
   <a href="抑庵文集_page32.html">
    32
   </a>
   <a href="抑庵文集_page33.html">
    33
   </a>
   <a href="抑庵文集_page34.html">
    34
   </a>
   <a href="抑庵文集_page35.html">
    35
   </a>
   <span>
    ...
   </span>
   <a href="抑庵文集_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
