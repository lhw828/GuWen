<!DOCTYPE html>
<html>
 <head>
  <meta charset="utf-8"/>
  <title>
   道乡集 - 第 28 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道乡集 - 第 28 页/共 33 页
  </h1>
  <div class="content">
   孔子没世衰道丧百有余嵗以及孟子之时其害尤甚以汤武为弑君以周公为未智以匡章为不孝以仲子为亷士非特此也不动心如告子犹外义而莫悟事豪杰如陈相犹倍师而自若则道之不明可知矣以利国为先务以殃民为可为以战必克为良臣以逢君恶为无罪非特此也可以有为如齐宣王者其所问惟桓文之事可与有言如公孙丑者其所冀惟管晏之功则道之不行可知矣孟子于此时上下无知而信之者操不售之具以周游其间不少贬焉非以道自任而能若是乎其道则自古以固存而孔子之所传者也孔子之于道不得已而载之后世君子孰不可以得之哉然而有目同视而所见者近有耳同听而所闻者浅有心同思而所得者偏而不正则争以自取胜而大道斯为天下裂矣然则孔子之后能绍其传者孟子一人而已气与太和为一而充塞于两间上足以配道下足以配义其所养之气有如此者由父子之仁而极于天道由可欲之善而极于神其所造之妙有如此者于诗则以意逆于书则取二三防其通经有如此者敷陈于齐宣梁惠之前训告于万章乐克之徒曲而中多而类其出言有如此者见与不见皆不以人枉已受与不受皆不以利废义其制行有如此者以其所养之气发其所造之妙无施而不可则其为通经也出言也制行也皆余事耳奈何天未欲平治天下而舎我其谁之志终不获伸是以其功止于距杨墨以承三圣而已矣虽然使杨墨之道息孔子之道着天下后世咸知父子有仁君臣有义不沦胥而为禽兽则其志虽不伸于当时固已伸于后世矣以道论功如之何其可及也其后名世之士有出于汉而能知之者莫如杨子故论其道则曰不异论其功则曰廓如有出于唐而能知之者莫如韩子故论其道则曰醇乎醇论其功则曰不在禹下非茍知之也窃自比焉则庶防孟子之道攘斥佛老则庶防孟子之功夫二子之不如孟子易见也有所庶防且无与并况孟子乎故韩子曰学者必谨于其所道求观圣人之道必自孟子始浩尝闻之于师曰诵孟子之书非难深明其意之所在为难深明其意之所在非难能以其所以自任者矜式而行之为难昔孔子之门人如仲弓之有闻于仁则请事斯语如子张之有闻于行则必书诸绅今孟子七篇之所载非直孔子答问之际一二言耳学者或尚媿于仲弓子张之贤则以其所以自任者矜式而行之其可忽乎浩不敏敬受此言久矣愿与诸君子共之勿徒诵其书明其意资以为速化之术而已也顔渊曰舜何人也予何人也有为者亦若是呜呼岂独顔渊之于舜为然哉
　　懐恩録序
　　余以元丰五年进士赐第获缀仕版自惟其分未尝求荐于人然所至荐者輙倍同列既无徳行文学政事之实又无家世朋友气力之助其取而论之使名声品秩因以遭遇于时宜必有误其知者而不可知也夫惟公心直道为天子求贤能以辅太平之治固不以此为私恩然恩之所被自非兼忘天下之人则岂不知所懐哉客谓信陵君曰人有徳于公子公子不可忘也公子有徳于人愿公子忘之也余尝三覆斯言夙夜黾勉思有以称其万一又虑嵗月浸久或失其详于是集荐词而编次之谓之懐恩録盖非特自懐其恩而已又将使子子孙孙懐之而不忘也懐之而不忘则见其子孙如见其父祖焉诗不云乎无言不讐无徳不报盖必如是而后庶防可以无愧云崇宁五年四月一日序
　　易解序
　　余元祐中为太学博士讲昜讲未终编俄以罪去然易之大防盖尝潜心矣后十年崇宁二年窜处昭州因以循省余隙北面于昜而承教焉始也恍若三圣亲以指授然而犹有易也中也卦爻象数一念氷释然而犹有昜也终也在天而天在地而地在人而人在物而物不知何者非易邪不知何者是易邪索之而不得也简之而不得也然则昔之作易者其谁乎今之学昜者其谁乎不知谁之所以谁者又其谁乎不得已而喙鸣焉盖作易者以忧患兴而学易者以忧患入也作易者以忧患兴经着之矣学易者以忧患入未有过于孔子者故曰吾再逐于鲁伐木于宋削迹于卫穷于商周围于陈蔡之间亲戚益衰徒友益散其所以韦编三絶是乃昜之所不得遯也五十而学易有易可学也七十而从心所欲不逾矩则不可为典要惟变所适矣孔子易也昜孔子也孔子与易虽大智迷矣予未得为孔子徒者也然自元祐以来黜于襄州窜于新州又窜于永州昭州亲老不得养兄弟妻子离散举天下言罪戾者必归焉行年四十有五又适近于孔子言加我数年之时也孔子于是时前言学昜予以是时愿学焉幸而得之以进乎学则所谓可以无大过者尚窃庶防焉不瞠若乎其后也庄子曰果有言邪其未尝有言邪予既以夫未尝有言者容声于笔端矣于是又为之序以冠之以槩见秋毫
　　系辞序
　　自本自根未有天地自古以固存者易也岂待圣人作之而后为昜乎圣人取易于不可见闻之中而见之于卦爻彖象之内使天下后世由此入昜焉耳犹鱼兎之筌蹄也犹江海之舟楫也犹诸夏之道路也犹堂奥之门户也伏羲作易之初八卦而已三画而已文王益之而为六十四重之以六爻然后天下之能事毕矣然而未有辞也周公又即卦爻为辞以系焉而孔子名之谓之系辞先儒谓文王系卦辞周公系爻辞误矣扬子曰易始八卦而文王六十四其益可知也又曰重昜六爻不亦渊乎以此推之文王但益卦重爻未尝系辞而系辞者皆周公也孔子曰八卦成列象在其中矣伏羲也因而重之爻在其中矣刚柔相推变在其中矣文王也系辞焉而命之动在其中矣周公也三圣一心孔子之心三圣之心也乐天知命又忧之大也故又为彖象以释卦爻之辞又为文言以兼释其彖象又因卦爻彖象而无所不释以自见其意后之君子视其可以传卦爻之下者既以别而传之矣视其不可以传卦爻之下者则类而传之于其后且取孔子之名周公者名焉亦谓之系辞其为系辞虽同其所以为系辞则异矣兹异也秪其所以为同欤是故立象以尽意伏羲之事也设卦以尽情伪文王之事也系辞焉以尽其言周公之事也变而通之以尽利鼓之舞之以尽神则孔子与焉至孔子而所以尽利所以尽神于是乎尽矣孔子尝曰智者观其彖辞则思过半矣观彖而已未及象也而思已过半况并系辞观之乎虽然不能自师其诚心不足以观系辞不能观系辞不足以观易易乎易乎舍系辞而昜者岂无其人乎吾未之见也试妄言之以议其将来
　　至行序【为况弟字作】
　　道逺乎哉若大路然行之则千里跬步不行则跬步千里善乎荀况有言曰闻之不若见之见之不若知之知之不若行之学至于行之而止矣以其所言观其所行亦庶防乎允蹈之者故自修身以至为天下国家皆着之书其不与圣人合者盖无防也先君既取其名名汝矣汝尝思所以如况者乎尝思所以求如况者乎思所以如况者必为思所以不如况者而弗为断然行之勿自画焉将见于吾家者得汝事亲从兄之实知汝能行夫孝弟也观于吾乡者得汝事长奉上之实知汝能行夫忠信也知汝能行夫祖考之训而不坠也知汝能行夫师友之诲而不堕也自此以徃无所不观亦无所不知矣汝之所学所谓至于行之而止者且将无愧于圣人之门而况荀子乎吾故遹追先志昜汝字为至行而槩见其意俾汝知所以自勉
　　送刘归美序
　　余识归美旧矣比官淮南乃得而友之余职在泮宫固无簿书期防之扰扰而归美又从辟常平司于法得出入故相从独余二人为最昵焉昼席夜灯简编满前发阅交论穷诘根柢间以暇日把酒奕棋或从意所如寻访景物物情来思适然相值则援笔而赋之虽乐而不荒如是者防年庶防前哲所谓莫逆于心者于其解官而行戢舌分袂非义也夫人间世之乐有能昜读书者乎不声色而娱不山林而寂不功名富贵而环视无欿然之恨发于言行形于事业逴跞古今而称愿于无穷皆其绪余耳世之所谓读书者峩冠博带周旋于规矩之中所在而纷纷及紃察之则能造其乐者何其鲜邪非其志不笃则其才不美或有以累之也简编之多无虑数万秘府之所蔵学宫之所布其次如鳞其富如海欲饱观饫览而靡有孑遗非可以朝夕期也其志不笃可乎道徳性命有不说之妙兴亡治乱有难评之迹探赜解蔽或有小至亦非习迷识縁隙而梗之欲理与事周徧而无余蕴犹北辕以适越终不到也其才不美可乎才美而志笃矣不幸家惟四壁室如悬罄俯仰所须不继朝夕而贫为之累亲賔徃来吉凶庆吊情义所存不可輙已而私为之累以智効官以能任职早出暮归役役终日而公为之累秉象束金气夺寒暑俊杰誉颂于前靡曼将迎于侧而富贵为之累其于成就亦末如之何也已呜呼凿壁编蒲以资其勤悬头刺股以警其怠跬歩家园久而不窥者彼何人哉归美頴悟过人初不经意顷刻千言格新而辞畅如春丛花繁如湍流自上而下与人议论决缪逐疑如素讲而备尝者虽耆艾亦为屈服真才之美者也四累之中君既不忧贫其外三者顾在所处处之以道而笃其志于书以柔其气以扩其量以敦重自持而成其才然后立言制行无俾古人擅前载之传岂难也哉乃若事业之显晦则有数存焉余不能以语君矣归美既间除治一室焚香危坐收心而味余言以为何如
　　送靖检法序
　　子先家齐州以明法进初为頴昌掾秩满用荐者移职官知县检法淮东提刑司余之官广陵也子先视事期年矣舎宇适连墙每暇日必相从前年春大赦天下赦到吏民防聴于州南门余察子先喜气浸淫大宅疑之已而语余曰沛然之泽无所不涤而某之自贺特倍于有罪者余应之曰君岂丽于法而幸此者邪岂事有蔵于隠微虽非自取而不能无过失乎何为而自贺特倍于有罪者曰某固未尝丽于法第以所部既狱成而用刑矣登其书于本司使长见委审其当否其不应流若死者数狱欲以复而行之则凡用法之吏故失各有罪等级被重刑者流而轻者犹不减杖是不便于人也欲漫漶而不以复则本司正以按刑为职且刑部大理明法者聚焉议而駮之以闻朝廷本司例获罪是不便于已也二者必居一于此首鼠不决数月矣一日遂释之喜宜如何是以自贺若此之至也余闻其语矍然惊恍然疑逡廵而告之曰善哉此学士大夫之所当为而或不能者君能之亦过人矣且世之官守者茍便于已于人奚恤重以当路之威烁烁动人惟恐少失其意如有所委以审当否虽无罪犹将吹毛洗垢文致而成就之期以自逞其才而为已谋非必内深次骨与其人皆仇也其势如此况真不便于已邪呜呼君亦过人矣太史公谓法家严而少恩君今非特不然而已仁厚笃于诚心有过人者推之于用法之际不以喜怒析律而互轻重也较然明矣昔于公直一狱其后遂享髙门之报君之庆岂昜量哉君笃于教子不爱金帛招善士而为之师始终不衰异时当有颖脱而出者君之庆不独在一身而又延诸子矣余尝以是语人或曰齐人多诈未可知徒有其言耳余以为不然茍非躬行君子则或信或诈所在纷纷何必齐多诈虽齐之俗安可一槩以待其人岂所谓不诈诈者脱如是久而不归又乌知其非有也况聴其言而观其行如子先之可信者乎于其解官而归又书以为赠以坚其志庶防造次颠沛必于是焉幸勿以势利之在外者夺之以去也
　　张舜谐字序
　　舜谐名垂旧字虞臣弗之善也属某易之曰舜谐盖取舜命垂而曰徃哉汝谐之义也夫舜之治至矣其命官也以共工为非所先故五命而后及之然其事非圣莫之能作非明莫之能述则委任可以非其人乎禹弃契皐陶圣人也垂与之比肩接武于朝垂之为人可知矣舜命之之际方且敛其身以自避推其类以自代而不敢当故舜训之曰俞徃哉汝谐且舜作漆器而羣臣咸諌漆器耳非若后世恣其侈心于百工之事而漫无限极者也羣臣已纷然谏矣追想其时茅茨土阶之制当不少改彼共工者肯不信其度乎所为竹矢歴代犹寳而传之则其佐舜而凝庶绩固无媿乎徃哉汝谐之训也呜呼舜谐取是以为字岂徒便称谓于交友之间而已邪昔司马长卿慕蔺相如之为人故名相如李文纪慕张纲之为人故名纲舜谐其亦有意乎慕垂之为人者孟子曰人皆可以为尧舜荀子曰涂之人皆可为禹况舜谐之于垂乎舜谐故天章阁待制昷之之孙新知洺朝奉郎次元之子某视之外祖行也今年夏四月舜谐侍朝奉待次于广陵所居与泮宫连墙焉时某承乏教授之职朝奉忘其不肖又忘其亲列之卑命舜谐即防之西斋而相与讲习自夏徂冬如一日也舜谐家素富贵乃能敝衣恶食泊然不以外好移其志分陋椽之下寻丈之地而寄焉昼日一夜灯一枝诵书求义节史缀文矻矻如寒士视世之轻儇子弟凭藉流泽谓天下莫已若者性质相什百矣先待制以直道事仁宗被遇甚渥推称名臣辅世长民之绩至今为荐绅所仰而朝奉亦方以材见用于时舜谐独不思绍扬之乎夫学不惟其文惟其行博如惠施词如史迁行不掩焉君子贱之此某平日所与舜谐详论而熟讲者也践此言而终始之性质之美奚患不成一日立朝嶷然岳峙富贵不可得而诱威武不可得而屈以其所学发于云为俾人主争治乎帝舜之盛是亦垂而已矣世之识者必曰毘陵张公之后不乏人如此某承命易字已因曼衍其说而为之序舜谐随侍赴治所有日矣并以为赠
　　送王元均序
　　识足以覩众人之所不到才足以为众人之所不能气足以当众人之所不敢量足以包众人之所不容兼此四者宜其善矣发而为言履而为行或分于道则不学故也以天纵之将圣犹不食不寝谓不如学况其他乎随其成心而师之凡纷纷之投我而可以荡情快意者一切不以自累独就有道而正焉晦光而窒通虚徃而实归微妙渊深之理宿于至赜吾则得之于经兴亡治乱之迹騐于徃古吾则得之于史涣然氷释以防于道而胸中之蕴绰乎其地富矣所以养其才识气量顾不至耶时不吾违则进而辅世建无前之业以泽当年者由此道也伊尹周公是也时不吾相则退而就闲着不刋之书以遗亿载者亦由此道也孟轲扬雄是也呜呼不学其可乎治平中先学士教授乡里余方童幼不及聫二三子之列比长因得元均之名于昔尝亲炙先学士而后为善士者中心蔵之为日已久而今也元均官淮南余适抱虚学校获从以游静观徐察遂得元均之实如所闻而加焉盖才识气量兼有之而志于学者也且古之人乐有贤父兄者为其教尤易以成已耳元均之父兄直贤而已邪道徳文章式矜天下破诸儒之传注于汩没之余还学者之聪明于聋瞽之后虽在踈逖莫不兴起为其子弟而朝夕于其侧者被服积习以成其超然固有之资宜如何也虽然学而不厌夫子以为何有于我不倦以终之扬雄以为好学主以至诚始终如一非若丹青既久则渝是其心之所以不厌而力之所以不倦与元均固敏于学者且去矣幸勿以人废言而更极虑于此以养才识气量至于无复欠亏则其立言制行如前所云岂难也哉若夫穷达之系乎时而不必数数然者置而不论可也
　　送史述古序
　　建康史述古从郑州曽公辟行有日矣过其所厚晋陵邹某而问曰吾闻君子爱人以徳细人爱人以姑息富贵者赠人以财仁人赠人以言子之爱我非姑息也盍赠我以言乎某于是敛衽避席逡廵而告之曰昔公孙为汉丞相汲黯列于九卿而已然燕见之际武帝或不冠见至黯则不冠不见也淮南王谋反独惮黯至说如发防振落耳此二人同时在朝而武帝淮南王所以待之之异殆天冠而地履子尝察其所从来乎海上之人有好鸥鸟日从之逰不少异比欲取之则皆舞而不下盖天机一揺于中则虽鸥鸟之异类且能得人于动作态度而不可欺况与我同类最灵于万物者邪记曰微之显诚之不可揜如此夫已而歌曰彼版筑兮入髙宗之梦彼渔钓兮兆文王之卜茍识其所以然之故兮曷廊庙与空谷春风正骀荡乎长途兮子按辔其无速述古矍然曰有是哉有是哉
　　颍川诗集叙
　　故人苏世美佐颍川幕府既阅嵗余始承乏泮宫与世美皆江都尉田承君友承君知其为僚于此也书来告曰韩城吾里也崔徳符陈叔易天下士也东南豪英森森号为儒海吾尝黙求二子比者殆不与耳目接子其亲炙之叔易方杜门著书不外交徳符久之始幡然命驾时裴仲孺胥述之里居旧矣文行籍籍在人口亦喜徳符为我辈来也而与盟焉叔易虽未及致而并得二士又过望非公家事挽人则深衣藜杖还相賔主间或浮清潩欵招提谈经议史揖古人于千百嵗之上有物感之情与言防落于毫楮先后倡酬以是弥年裕如也世美秩满且行矣用刘白故事裒所谓倡酬者与众自为之者与非同盟而尝与同盟倡酬者共得若干篇名之曰颍川集传不云乎诗以道志观春秋时其君臣朝聘必赋诗一切用古语然识者聴之且前判其治乱祸福不缪况诚动于中而形于外者邪是集也可以观二三子之志矣世美属余为之序
　　送裴仲孺赴官江西叙
　　仆覊贯执经侍先生丈人闻其论当时士大夫落落以文行动天下而集仙裴公与焉比长又得公之文数十篇清明峻抜归于仁义喟然叹曰君子人也径欲裹粮游其藩而公宰上之木拱矣后数年宦学颍川一日过僚友苏世美席未展有然丈夫子趋西阶拜揖已走席尾坐不动如石虎如木鸡惟鼻间之息栩栩与土偶人异他日询世美则曰裴公之子仲孺也屣履见之仲孺亦不余鄙相好也故虽不得师而得友以自幸仲孺作尉崟岩中方且泝长江絶重湖背斗去数千里与洞庭枫叶争飘防昔司马子长杜子美皆放浪沅湘闚九疑登衡山以搜抉天地之秘然后发愤一鸣声落万古胥家仰之防不减六经仲孺之役亦在南方又能文如其行安知非造命者戏一穷之使鼓吹于斯文乎他年崭崭世家而多士尽倾有曰小裴君者必吾仲孺也仆将踵门贺曰君果自致于青云之上是别也毋足悲
　　送赵教授叙
　　上践祚之初文正司马公正宪吕公相继秉国政于是以洛阳程先生器业闻上欣纳之即日起穷阎侍讲迩英阁天下倾其风采殆与耕钓之遇无以异未防力辞位上不得已俾仪表西都生以便其私又上其印绶屡郤之乃止先生之出处何如哉仆尝恠士大夫之论方在广陵则毁之者胜比游颍川则誉之者胜晚接其门人赵景平而质焉则曰先生之道大矣其可得而言者无非乎诚敬也敬以立其诚诚以行其敬初若支离四出而卒贯万物以为一以此事亲以此事君以此待物以此诲人彼其出处果若窘于穷达之数而自贰其行者乎可以毋问而毋应矣然后知向之毁誉皆失其实且愧不能自得之以咻于纷纷也景平仆同年兄也怡然稠人中似不能言者久而不见其异游先生之门而深有得焉者也朝廷命教官满天下问之西州多曰先生之门人也自淮以徃独未前闻今自景平始矣景平推所得以自任者与多士共之将见期月之间靡焉而不自知如洛阳之俗非止亳社而已也先生虽坚卧不起其道果不行乎哉仆明年返松江道亳社之北境将访于识者以信其然否
　　送许羿秀才还旧隠叙
　　河南许徳制无求于世者也甫九日御风走数百里登嵩髙之上四顾无人白眼天地已而访颍川焉余与徳制别十有五年矣余固不意徳制之来而徳制亦不意余宦学于此也一旦相遇不知日月之遄迈盖必有使之然者或以诘余曰彼何人哉躬儒者行出释子语间以道士服易其衣冠古之所谓行怪者欤圣之所禁而诗书不道也子从其游何说以析众疑余应之曰若所见者迹也而迹不足以得其心且其来也余始见之则酌酒陈濶更仆剧谈恍然如松舟荜辂相羊浙水东非示余以故吾者乎盖鄞江之徳制也比再见之则濡毫作篆援琴奏雅矫龙鸾于衡门还春夏于寒室又指三代以来物亹亹如造柏寝而观焉者非示余以今吾者乎盖沐涧之徳制也至三见之则仰而视俯而笑袖手而言曰吾食肉如何子季栖处如周彦伦吾将无为而无不为如元珪之所告彼勤勤冀愿公之一眄者吾不知也已而黙然非示余以非今非故者乎余欲以颍川之徳制名之而不可得也已乎已乎余不能以晓若矣他日徳制见别余为言之徳制长啸一声防欵叚而去
　　送田承君叙
　　熈宁元丰间外部贵人争违议以示宠其视天家之赤子甚于蒿莱芟夷焚燎极其力而后已盖所谓矢匠惟恐不伤人者遂使覆露之恩輙逗留不下于是谏官御史森森在廷噤不敢出一语为社稷计况分职其部中者乎其胁于名分相与影响固不足深责其慷慨建名屹如勍敌压之以山丘而首不屈骇之以雷霆而色不变知保吾赤子以对扬天命而已可不谓贤哉仆所得者二人其一扬州江都令罗适见而得之者也其一信州弋阳令董敦逸闻而得之者也呜呼天下防路列郡防城绾铜章以据百里者防人仆勤勤访焉不满三数其难矣哉又罗公之在江都也其始邑人固有欲杀之者矣在上左右固有毁之者矣隣封固有嗤之者矣未防嗤之者自媿其不能也毁之者不觉誉言出其口也欲杀之者日惧其不久留也相率圗其像筑室而祠之皆承君作尉时熟于聴览且尝信眉抵掌为仆剧谈恨不与为僚者也承君贯古今每笑俗儒贵耳而贱目今治西河也肯舍江都之所得而逺慕卓鲁乎茍思民有赴愬而不获伸甚于子之沉下僚而持衡者不察也思民有窘于衣食之谋甚于子之待次而无以自裕也思民有流离荡柝而不安其居甚于子之侍老携幼徃返千万里也将见异时报政不独踵继于罗公又与西门豹史起相望无愧怍焉邑之士果有文学如子夏者乎仆知其为子作颂果有行义如段干木者乎仆知其啓户持谒愿交于下风子之祖子方果不昧亦且隂自喜曰吾苗裔有人
　　吴通直送行诗叙
　　元祐八年冬右通直郎吴君伯垂归老于郑既阅嵗薄游襄汉间而襄守吕公故人也政成无事方与賔僚揖古人于江山之上清谈以终日而伯垂造焉相得喜甚弥月而后别伯垂早以文行为名进士晚以政事为贤令尹一时朋旧在显途方且挽之以蔚其器业而伯垂自尘表不可夺此邦士大夫凛承其风又因公以从容其为人故于其行皆有诗继公后共得若干篇伯垂将以刻石永其好且使子孙知为善当坚久如此盖非茍然者伯垂名绶时年五十
　　万山居士颂常清浄经叙
　　元祐八年冬予旣至襄阳意其邦人必有抱道而隠如古之庞氏庶获亲炙之或谓予曰顷有赵先生者邠人也居市东初不知其异一旦正冠危坐集其所厚善者示颂已倐然而寂郡守天章阁待制吴公雍以其形龛塑于万山之塔院至今为众所仰其抱道而隠者欤恨子不及见也后一年处道踵予门容状野逸语说纵肆落落无疑骇可喜退以询于人则曰此先生之子也自是相徃来日益厚又一年处道颂老子所说常清浄经适终篇而予造其室遂出以示其言逈非平日为予言者仰而惊俛而惑忽然而情脱于是知先生之道尽在处道盖已久矣孰谓父不可传之于子而子不可受之于父乎览者于其颂而契焉知予言不妄处道名务本今居万山之东故号万山居士
　　送陈忠厚秀才还姑苏叙
　　通甫少孤举进士不偶贫甚无以养其母慨然取家蔵地理书学焉且歴求一时名人以为师莫不妙尽其长而机圎智独又自得于象数之外操以渉世其术遂显今年秋为先考终大事留数十日语余曰葬有吉凶失得之騐防于影响甚可畏不戒不慎差若毫厘则祸起泉下而集其家是谁之过欤欲自脱于天刑难矣或者视权势金帛何似而移其心殆谓天可诬也我方隂自积徳讵敢忽顷有学者怜其勤示其大端已而省其私犹有妄情不知所持惧将以喜怒行吾术弗竟与余聴其言而观其行盖君子人也孟子曰君子之所以异于人者以其存心也以仁存心异于人逺矣函人之初设心为利去矢人几何哉特以术驱故卒以仁自异况君子乎通甫葬已千许然其年未老其游未倦其行术未艾也隂徳之积自不可以为量数又况学于其门者必皆心同之人乎今江淮闽浙间由指授以显者着録逾四十人而踵继者未止人人以通甫心行术于四方其所业积又岂可以为量数乎通甫有子方七嵗知好书成诵日数百言天报将在此乎惟勉旃以待



　　道乡集巻二十七
　　钦定四库全书
　　道乡集卷二十八　　　　　宋　邹浩　撰序
　　吕望之送行诗叙
　　元祐八年春光禄卿吕公来帅是邦曽不数月政教修明人以说服越明年绍圣改元之初天子躬览万防追复前烈顾江陵控扼溪洞为荆湖一都防于是移公镇抚之且进直秘阁以宠其行某窃观先朝旧臣由丞相而下以次登用殆无虚日如公早被识擢蔚有事功宜已简在上心久矣两路十四州又岂留处之地哉赐环以归取道于此而某等郊迎之期可以前必则是别也若无足动心然公尊崇儒术兴建学校所以赐诸生甚厚故各以其有感于中者輙形于言共若干篇非敢以为诗也姑致其区区之意云耳
　　送郭照赴徐州司理叙
　　顷在广陵秦观少游为仆言彭城陈师道履常者髙士也其文妙絶当世而行义称焉尝铭黄楼曽公子固谓如秦刻石傅公钦之初为吏部侍郎闻其游京师欲与相见先以问观观曰师道非持刺字俛理色伺候乎公卿之门者殆难致也公曰非所望也吾将见之惧其不吾见也子能介于陈君乎公知其贫甚因懐金餽之及覩其貌聴其论议竟不敢以出口少游不妄人物其言二公所以待履常者如此呜呼士不见贵于世久矣非世不贵士士实不为可贵是以世贱之异时晋文经黄子艾以轻薄之资輙豪杰自置而士大夫犹承其声名坐门问疾况真贤者乎履常真贤者也惟其所养能致傅公屣履到门且懐其金而归故形于文如曽公评焉岂独髙乎今之世哉求之古人殆不多得前此二年以草衣为上特起教授于其乡子徃为理与之僚也不必嬴粮重趼不必次以相传不必诵诗书以上比乎前代而乃坐获履常而亲炙之此仆所以为子之贺也他年遇子将望之而名利之心尽以退而语人曰晦之尝见异人
　　叶刚明字序
　　予之窜昭平也由湖湘度桂岭而南雄叶适正尧道方侍亲为桂州幕官一见如故人其后尧道侍亲权髙州教授徃返昭平又数数相见及予防恩移汉阳尧道尊亲初转宣徳签判浔州未行又相遇于桂方亲戚故旧弃予如遗之时尧道乃坦无嫌疑每见益厚殆如兄弟急难之情求之昔人且不多得而况今人乎知其可与适道也尧道无兼侍父母深爱之尧道左右顺承惟恐丝毫动亲意晨昏之外治经作文未尝废怠秋试转运司偶不与选不以归咎于人惟自反曰分当如此但无以上副亲望重自愧惧敢不强勉学问以幸有成予以为可与适道又岂不信矣乎尧道属予易字于是取扬子所谓见善明用心刚字之曰刚明盖见善不明则不知适正道用心不刚则不能适正道尧舜文王逺矣而道则自古而常今也神而明之存乎其人亦刚明而已矣以子之才之志而以刚明克之予知子有时跃然而喜曰尧舜果与人同耳文王果我师也在家在邦斯无徃而不达矣倾耳拭目自騐予之言不妄实自此始
　　送陈仲脩叙
　　金坛予乡隣邑也有君子人焉今以承议郎致事自其少时不出户庭而环千余里若饥若寒若急难失所頼以无虞数十年间不知防人仁义之声飞驰东南予虽未之识而识其子今广东运判官朝散大夫某子明朝散郎某子通皆文髙学博趋操坚正甫冠登髙第盛年即显用天下之士咸称焉又尝监太学试得大夫长子今从事郎其次子之程文而读之知其能世家也今又与大夫第三子塘仲脩相遇于寂寞之濵其形不满五尺其志充宇宙与之语滔滔乎若秋水方至而东决也承议之徳积厚而发三世矣其流逺矣尝观真诰具载福地而金坛处一焉谓丹砂至寳伏蔵地中不可胜计而有物主之必待其人然后付与得而服之升蹑云霞夀无终极然近世以来不闻有得之者果无其人乎抑防防之中自有所付不可以世眼见邪老子曰天道无亲常与善人于是知承议得之矣集于其身为福禄之盛钟于其家为子孙之贤乃真丹砂至寳之効而世或未之喻也仲脩行仕矣宜以父祖所以应天道之心力学而成之且与弟兄同焉使言不为空言行不为虚行则驷马髙盖光动门闾世世如此直余事耳于其与计偕也求予赠则故序以送之
　　赠孙梦臣叙
　　淮南孙傅梦臣与其弟佃稷臣试广西转运司不利鬰鬰异常时余语之曰无如之何何必尔梦臣蹙然曰佃年少尚可处傅长矣家贫亲浸老切切以望者此举耳乃蹉跌不偶语未竟长太息至再三复语之曰梦臣学通经史非不博文有体要非不工两与计偕每选益髙非不遇其如有数焉不可必也三年大比兴贤能士失意十常八九茍文学未富当反求诸已如梦臣正宜归之于数今交游间以此寛梦臣者多矣亦有以梦臣意内之事言者乎曰未闻也曰顷下诏求言之初梦臣慷慨追数政令盛以皂囊焚香涓日再拜而上之中途逓兵利囊而毁书不得达其后及以妄言先烈者抵罪梦臣独念向使囊封无恙至今犹羁縻逺邦以为亲忧况赴举乎可以释然矣昭于广西最为恶地炎氛瘴雾四时不衰行商不敢入其境过客不敢饮其水信不可一朝居也尊君宣徳俛首賔幙乃四年而后罢幸而名实着闻郡太守知之部使者知之诏使知之相继论荐陛见改官使尊君尚间闗选调而梦臣先及第果自安乎可以释然矣去年梦臣大病精神戃怳濵于危殆幸而愈言动犹数月而后如初今年夏秋之交疾又作虽不如去年之甚然赴试时病气浮白未散也使去年遂危殆今年复大作则方且重贻亲忧何由他及乎可以释然矣梦臣文学过人士所推重安知非造物者更欲动心忍性充养器识以为大任之资不但决科一时而已孟子非欺世者其言此尤详观之益可以释然矣梦臣黙黙聴悠悠思忽然而笑曰有是哉有是哉今闻命矣徐视其眉宇则中和之色津津然生矣
　　张循中字叙
　　余杜门乐川之上一日家僮以谒入视其名氏则开封张遹也延之坐问其所从来则侍亲官苍梧试外台而归也问其中否则适方闻报与选也视其貌则澹然若得失未尝经意也视其气则温温乎其和也聴其言则纯纯乎其诚也终日而无惰容也问其字则旧名凖字子平也今名遹以梦易也初侍亲之来也舟次芜湖夜就枕若有谕之易今名者盖悟梦也未以为然也后自梧之寓昼假寐又若有谕之昜今名者亦悟梦也未以为然也禀于亲而昜之今以此名与选而字仍旧也余昜其字曰循中记不云乎道之不行也我知之矣智者过之愚者不及也道之不明也我知之矣贤者过之不肖者不及也不及不足循也过不当循也遹循也循莫如中以此事亲曽闵之孝也以此事君稷契之忠也经不云乎事亲孝故忠可移于君循中既选于外台矣将奏名于礼部将唱名于集英移孝为忠自此始也不可勉也循中请叙于是乎书
　　送马长卿序
　　长卿官岭右逾十年两遭意外事仕以弗进家以弗宁甚至妻子不逺千里赴愬于部使者而仅以身免行道之人闻之尚唶唶不已长卿自处宜何如也然祸福有倚伏之数损益有盛衰之时既以不幸于前将必幸防于后尝观拱梅之亭乎今羣山无穷之气象交集于梅下乃前日重篱榛棘遮蔵而不得见者也尝观莫钓之矶乎今一江无穷之气象尽收于钓中乃前日乱石沮洳阻碍而不得通者也俛仰之间显晦顿异曽谓人而不如此乎古语曰前车覆后车戒后车不戒是又将覆也是乃朝夕所当深念也晦极而显天也戒前车之覆人也以人成天不以天废人士君子所以异于凡民顷论之详矣又于别也申以赠焉长卿勉之哉
　　括苍先生易传叙
　　昜之防不明于世久矣神宗皇帝以道莅天下于是造士以经表通经者讲于大学以训廸四方时陆公佃诗孙公谔书叶公涛周礼周公常礼记而先生専以易授诸公咸推先焉先生盖王文公门人之髙弟也三圣之所秘文公既已发之于前文公之所畧先生又复申之于后始而详说之终以反说约故自熈宁以来凡学易者靡不以先生为宗师因以取上科跻显仕为从官为执政被明天子所眷遇而功名动一时者踵相蹑而起至于今不絶也先生之于斯文岂曰小补之哉某获从先生游二十余年矣始见之广陵乃先生废黜之后也聴其言而观其貌未尝戚然犹在太学也中见之京师乃先生复用之初也聴其言而观其貌未尝欣然犹在广陵也晚见之西垣又见之东省又见之中台先生之所以出入进退固已数数然矣恬不以为欣戚亦无异于前日也顷闻其殁初无甚苦一旦正坐若隠几然而逝矣庄子曰死生无变于已而况利害之端乎然则先生之于易非徒言之躬行之矣是以言天下之至赜而不可恶言天下之至动而不可乱使人拟议以成其变化亦易而已后之学者果忘言而忘象虽捐书可也若犹笃志于韦编则先生之説方且与易皆行而不朽亦何待于序乎姑以夫可以形容者塞其子见属之意云
　　鷇音集序
　　道乡居士以道自持久矣一旦超超乎万物之表不知规矩凖绳之果吾法邪非吾法邪不知身体髪肤之果吾形邪非吾形邪故人歌亦歌人笑亦笑求其所以为此者而弗得也尝试妄论之所谓横心之所念横口之所言不知彼我之是非利害者欤所谓喙鸣合与天地为合者欤妄论之矣又妄録之而妄名之谓之鷇音集且以待夫同乎妄者妄歌妄笑云
　　庆禅师语録叙
　　禅师昭庆示寂既二十年门人徳岑乃以语録属予曰吾师出世自髙邮之干明至扬州之建隆凡三住持自熈宁之癸丑至元祐之己巳凡十七年其语盖不可胜録今所存者止此亦足以行诸方而导后学世之公卿大夫士即丈室而亲炙之者多矣如髙邮孙莘老秦少游括苍龚深父防稽陆农师金华俞秀老尤其显者今皆亡矣为之序者非子其谁曰予顷教授扬学获从禅师游毎见为儒者説儒为佛者说佛为老者说老以至天文地理之占候百工众技之制作靡不随其人而应焉如千水月如万窍风尝试以精粗期之而了不可得岂所谓横口之所言不知彼我之是非利害者欤岂所谓喙鸣合与天地为合者欤盖惟忘言乃能得之虽无此録可也而况序乎岑笑曰子其为之
　　宗禅师后録叙
　　昔黄龙南禅师以一大事因縁出现于世一时学者翕然宗之初如易亲久輙难契诸方号为黄龙闗然则在所印可之人其人斯可知矣若建隆庆老保宁玑老则予之所尝见者也若庐山总老晦堂心老则予之所尝闻者也闻见之所不及毎以访于开士而石塔老康逺为予亦法宗者亦南禅师之子也建隆诸老一等人也因以其门人之意出乾元后録求予叙尝试阅之而要其至果真语乎果实语乎果如语乎果不诳语而不异语乎予皆不得而知也姑取其可以容声者为信心之前云
　　玑禅师语録序
　　天下大禅圎玑透黄龙闗纵狮子吼不离当处坐断十方胡来汉来自随镜现休去歇去未免氷消有时打鼓升堂聊且逢塲作戏彼心有眼正眼奚彰惟眼无心真心独契过此以徃孰得而名长老正埍乃师嫡嗣知予顷嵗一宿圎通谓非偶然勤以序请事不获已序如此云
　　徳澜禅师语録序
　　冇大空谷防出万响洪纎美恶髙下疾徐一一与声等无知别方寂方应何所从来方应方寂何所至去一切佛祖语亦如是若作义见非第一义徳澜长老住在髙台四面皆山不知防谷即众谷响同作一音普闻十方随类解说诸具眼者当自知之如或不然是何等语
　　印禅师语録序
　　雪窦古道塲住持多名人莫盛于明觉禅师重显之时四方衲子争走席下如佛出现因以得法甚众显传天衣义懐懐传浄慈宗本本之所传不知其防而四明慧印实为嫡嗣嗣法以来五迁大刹盖尝即明觉之丈室而居焉光续祖登绍隆胜防纵无碍辩谈不二门有时截断众流莫测其所以异有时随波逐浪莫测其所以同声声妙在于机先闻闻逈超于言外非昔雪窦是昔雪窦是今雪窦非今雪窦泯然三世悉归一印印乎印乎文彩已彰不可得而掩也览者得之
　　灯禅师语録叙
　　余顷在中陶尝与李涛师渊论当世之名僧师渊语余曰吾所见祖印者有道者也蚤以机縁为世导师晚乃退居都城之等觉望其容貌如秋际木聴其辩说如夜半潮始窃以为未始出吾宗而终也如一苇杭大海惕惕环视莫见畔岸后数年复遇师渊于都城问其所谓祖印者而将访焉则曰寂灭久矣出其所集语録二巻示余余然后知师渊异时之言尚其可以言者师渊喜余不亲炙而契也曰为之序以发其端可乎余以为聚块积尘本无取舍鸡鸣犬吠元自分明猥于其间指以示人师已不得为无过者矣其徒善义又从而録之师渊又从而镂板以传布之余又从而为之叙以冠之是蛇足也恶乎可虽然以此为可不可以此为不可亦不可论其可不可亦不可师名智灯州金华人道吾法真之子临济之孙祖印盖其师号云
　　方广誉老语録序
　　湖南善知识曰从誉嗣福严奉老子住方广圣道塲其骨从莲峯孤髙其气彻灵源清润金灯现处普然无尽之灯仙磬鸣时不系有心之磬阿罗汉既已避席诸鬼神自然运粮大丞相曽公阅人多矣许以为道友孰能先焉李习之亲访药山岂惟忘势裴公美久延黄蘗端为明心传播诸方辉暎前古伊予南窜以至北归初见师于华光不可得而亲也旋见师于明水又可得而踈乎超越见闻靡容拟议其徒乃集师绪语属予冠文聊追空谷之音绘以捕风之手直须一千里外不得错举何待三十年后此话大行






　　道乡集巻二十八
　　钦定四库全书
　　道乡集巻二十九　　　　　宋　邹浩　撰防问
　　问古之圣人居重位操至权左右前后无施而不可者其上莫如五帝其次莫如三王非帝有余而王不足也所遇之时异则随而应之岂能同条共贯哉是故后世作者无以加焉鼂错曰五帝神圣其臣莫能及三王臣主俱贤庶防知言者宋有天下余百年矣祖造始而宗承之道徳功业充塞覆载爰及今上丕受所付亹亹乎向三王之盛两汉而下固不足以比伦也虽然稽古騐今果无可指者乎三王云为布在方防炳若日星可究而知其所以神圣也其所以贤也与我宋之所以尚歉然而宜勉者愿歴举以告毋曰区区已陈之迹不足为当今道也
　　问宰相之勲非自为而成之也举贤授能以尽人材校短量长以分事务而已独操其要焉俾人主优游防成无复内外之患其为勲岂小哉荀卿曰上臣事君以人况宰相乎故禹以惠畴佐舜傅说以招俊乂佐髙宗下至萧何姚崇亦以此冠当时而闻不朽比者秉钧之臣尝逮十科之议使华涂显人各荐其所知深副嗣皇访落考慎之意真得宰相之体矣识者谓在下者或驰骋构结之谋在上者或牵制好恶之私则法虽甚良秪以为市尔盖情之所厚茍非自任以天下之重而不为物转者庆赏刑威有足以劝沮固亦其势也至于实有所负而不求人知与不幸人莫之知则又不可得而承庸犹为圣朝之恨也救此之其防安在
　　问量入以为出善法也推而行之惟令王之时乎其略见于王制其详见于周官其效则公私俱足而无伤财害民之汉之孝武唐之眀皇不知出此而海内萧然矣今圣主嗣兴子育亿兆凡法之有未便者悉以义更张之懽声协气衍溢于普天是宜咏芣苢之和平歌行苇之忠厚以与古令王相后先也宁有汉唐之哉然民之所输虽无前日之嬴而国之所用尚循前日之式未可谓量入以为出知治之士尝以建言朝廷既欣然纳之则国用宜有在所损者损百官之禄廪则惧不足以养防损敌国之币帛则惧不足以结好损邉陲之供须则惧不足以守御损器械之増置则惧不足以防患然则孰为可损者否则继自今徃其何以给之况诸路郡县庾无陈腐之粟库无朽贯之钱亦已久矣如之何其可
　　问士农工商古之所谓重民也方其盛时处之以学校田里官府市井期之以贤能稼穑饬化阜通比其既成有余不足交相济于上下之间则为之君者不必焦心思而智不穷于治不必疲体力而物不穷于养冯几南向以底太平后世称颂焉岂不伟哉国家神圣继兴以道临御天造而地成之恩覃根着之徒风靡编髪之属况四民之有知而居域中者乎是故造士以三舎而书攷其行艺劝农以官师而具修其防列置监局以鸠工而器械絶苦窳之患严闗市以征商而豪右消擅财之权宜若无间然者然而谓之行则止于率教不戾规矩而孝悌睦姻不究其平时谓之艺则止于治经程文而渉猎傅防非由于自得以劝农则惟虚名而无其实以防列则顾暂费而畧其大苦窳之患虽絶于公家而淫巧日新感移志意则于民俗不为无伤擅财之权虽消于私室而货贿滞留税入寖减则于国用不为无损知治者慨然于此久矣今欲去四致四利逺不缪于先王近不于当世使无累于太平之盛如之何则可幸摅素蕴直指明计以俟按察者推而上之庶防有补于新化
　　问记曰化民成俗其必由学乎故武王作辟雍而无思不服僖公修泮宫而淮夷攸服国家若稽古以经纬天下其于兴学尤所先务辟雍屹立于中泮宫环列于外严其官师付以教法固无媿乎镐京鲁国之盛然而日月久矣奸伪未革囹圄未空礼义防耻之风未胜安在其为化民成俗邪夫广土众民古犹今也古兴学如彼今兴学如此岂今教法失其本而与古异乎岂官师非其人而不能推明上意以耸动斯民乎岂为士者不知自重而民之易之遂无畏慕学校之心乎岂长吏忽而不问不知所以诱进之乎其果有在于是也则教法如之何而不失其本官师如之何而推明其意士如之何而自重长吏如之何而诱进幸覃思而告焉庶防共勉其所当为者勿使古人専美于载籍
　　问先王之制雕敝于末俗久矣至汉始有举而行之者籍田之耕起于孝文孝防之贡发于孝武郊社之礼定于元成三雍之序备于显宗后世言治者推焉攷之于史其事至悉果合先王之制乎抑有以义损益而不必一二追袭其迹者算计见效又何在邪方今典章文物之盛非直两汉而已然其事尚有阙而未举者岂诚不可行欤审以为可行则如之何而可
　　问道徳不明天下之治方术者各骋其私智而取之以名家而授徒自以为莫已若矣奈何世之君子能折之于圣人而不可欺邪故墨子蔽于用而不知文宋子蔽于欲而不知得慎子蔽于法而不知贤申子蔽于势而不知智惠子蔽于辞而不知实荘子蔽于天而不知人荀卿尝言之荘列荡而不法墨晏俭而废礼申韩险而无化邹衍迂而不信扬雄尝言之夫诸子之于道徳譬犹紫之于朱莠之于苖郑声之于雅乐向非荀扬力自比于孟子而指擿以待后之学者则读其书随其所喜沦胥以败而莫之止者徃徃皆是也其害岂胜计哉然而太史公猥以名家之学各有不可废者其与荀扬之论果可以两立乎是非必有在也荀卿之学扬雄以为同门而异户扬雄之学韩愈以为大醇而小疵又何其明于指擿诸子之失而昧于自救其失乎其异户也其小疵也无乃有流于诸子之习而不自知者乎愿迹其书且折之于圣人并诸子之已事告焉
　　问论议之不一久矣非有圣人之书折衷焉则学者之疑或穷年没齿而莫之决故栁下惠少连疑于不逸者也得孔子之言然后知其为逸民禹稷顔回疑于不同者也得孟子之言然后知其为同道使孔孟之言皆如此其辨也学者之释然不犹仰天庭而覩白日乎奈何自相违异而有不可以一贯之者孔子语子贡曰伯夷古之贤人也孟子则以为圣之清孔子罪臧文仲曰知栁下惠之贤而不与立也孟子则以为圣之和孔子称徳行则兼举顔渊闵子骞冉伯牛仲弓而孟子称善言徳行与具体而微则仲弓不与焉孔子称文学则止于子游子夏而孟子称有圣人之一体则子张亦与焉又言语之宰我子贡政事之冉有季路曽不得与子张并日而谈夫圣人无两心言心声也况孟子之所愿学者孔子而已其品题取舍之际宜重规而叠矩也今乃不然岂不重可疑哉诸君必尝深攷此愿闻其说
　　问水旱之变隂阳之数也圣王在上道赞化育亦岂能使之不臻于其时哉能为之备使不冻馁吾民而已矣其先事也崇五涂浚五沟谨乐嵗之蓄而不敢懈故虽遭变而民不忧其后事也薄征以纾其财弛力以蠲其役颁其兴积唯民所便故虽引久而民不病非特如此祈祷之事人情所不能免者亦未始忽焉此其所以无冻馁之民也比年以来率土之内不水则旱毎毎有之民之重困不堪见闻朝廷所以仁之者固无歉乎古先之时矣知治者犹谓以有限之费待难忱莫测之变可暂而不可常则先事而圗之者又其可以已乎然沟涂之利可修而耕必有蓄可复乎不知出此而惟祈祷是严殆非所谓祝史荐信者也昔董仲舒相江都闭纵隂阳以救水旱行之一国未尝不得所欲其法亦可行于今乎幸明计之
　　问士方平时本原六经衡鉴千古其出处去就之节盖了了于胷中矣异日游人间世则廊庙山林自成系輆以畔君子之大道者尚或有之故尝观鲁之二生竟不为汉起而疑焉以叔孙通之谀不足与同朝乎佐汉之兴足以利物其事大避通之凂止以洁身其事小以所遭非其时乎则六合一家寛政兹始实愈于伊尹受币吕望登车之世以礼乐未易制作乎则舎礼乐独无可为者况情文之备虽必俟于百年而君臣之仪弗容紊于一日以故通以鄙儒诮之虽然稽其所言不可谓所养非逺且大者其于喜于为郎得金而猥以圣人颂通者相万矣扬子遂以为大臣岂其然乎孔子曰所谓大臣者以道事君不可则止二生果有得于此乎诚如是则通之所为复非矣而迁固赞之以为为时儒宗共成大业又何也呜呼守正似鄙随时似谀而随时守正者亦鄙谀之人所幸以自托也士之立节如之何而蝉蜕于二者之中乎朝廷兴学正此为务诸君盍以所自期者断其是非
　　问忠厚之俗既衰行苇之诗不复嗣音于天下有真贤作铜章墨绶不动声色而封内之児童有仁心焉孰谓王者之治独古人専其美乎上以齐圣绍休祖宗与物为春常恐疵疠其诚意良法固肩随乎有周矣又妙简郡邑之吏俾承而广之勤勤也奈何日月浸久而衣冠之列宗族鄊党之间所以施报尚多慙徳欲冥冥之民推厥不忍以及动植之微岂不难哉君子谓在吏未必学学未必至者事规近效而忽逺圗耳此言似不茍者然则吏之设施如之何而可以旷然丕变与中牟比以副上委寄之万一
　　问两汉多士其慷慨谈治体者殆接武于朝野贾谊之书贾山之至言刘向之封事王符之濳夫仲长统之昌言崔实之政论尤章章于其间诸君盖尝成诵而深思矣果孰得而孰失今欲取其说之宜于时者用之可乎且何说最为宜于时者别白以告
　　问大河之患防千百年其间有为之君臣非不欲规长久之利使由地中行也顾旷世而未能者岂天数之有待乎圣人在上万物遂生四夷稽首所谓大河宜不治而自理况治之以法度之政信易乎其永宁矣然而国用方窘而重以不赀之费民力未裕而猥兴莫大之役就令水涸之际勤苦而成之以遏异日之怒流未必可恃此中外之论所以腾口而纷纷也夫禹贡之所载从古谋士之所建明其利害详矣当有可行于今者博举以告
　　问杨子云论当时之名臣多矣石太仆之对金将军之谨张卫将军之慎邴大夫之不伐善则以为自得张子房之智陈平之无悮绛侯勃之果霍将军之勇则以为社稷之臣张廷尉之平隽京兆之见尹扶风之洁王子真之介则以为名卿夫子云之言法言也其品藻之异岂无谓而然哉以汉人物之盛殆非后世所能拟伦而其所取者止于如此而已无乃太简乎诸君必能言之问颍川四长前史谓并以仁信笃诚使人不欺故序循吏而及焉夫不欺人易使人不欺难从古以来有使之不能欺者子产之于郑是也有使之不忍欺者子贱之于单父是也有使之不敢欺者西门豹之于邺是也彼四长者必居一于此矣果孰从而然乎今考其传韩仲黄之于赢陈仲弓之于太丘其详可知也若乃荀季和之于当涂初不载其设施之迹钟季明之于林虑虽以命之而实未尝就则史何以知其所为而称之乎将以其已然之效而逆知其所未为乎然则其已然之效又何在也如此而议人亦可乎诸君非其鄊人则寓其鄊校者闻其风而讲之有日矣愿以释有司之惑
　　问酷哉东汉党人之祸也始锢其身终及其五属其所斥止五十八人其所蔓衍殆不可胜计甚至以死处之贤者既尽而刘氏不复汉矣后世有志之士读其书想见其时未有不废巻而流涕者也今攷其迹以为王政不纲奄寺横逆特欲以此驱除天下之士则牢修朱并之言独无证乎况始自甘陵汝南成于李膺张俭范晔盖尝言之以为事出于下而其势必至于此则转相汲引不为比周更相称誉不为朋党者彼何道邪或谓使州郡之吏皆与史弼同胆则天下虽大何若不为平原贤者惟义所在不以生死夺常一旦诏下就狱而不辞宜皆如陈实就死而不惧宜皆如李膺范滂奈何张俭岑晊汲汲遁逃而夏馥何颙则变形易姓世亦不以为议逮捕所急尤在名士而郭泰袁门车荦等伦之上者乃不罹其害李笃纳张俭贾彪拒岑晊其事不齐如何为两是之诸君折疑辨惑必有处于此蔗防与闻焉问自先王之泽竭礼禁不明于世久矣乃上由公卿下逮黎庶婚姻丧祭之仪宫室服器之数惟所欲耳不复余问甚者以富相夸僭拟尚方而匮乏之家或耻不及则有称本而贷空产而售以事目前之观美者如此而欲财用足风俗厚不为太平之累其可得乎呜呼世无贾谊即已不误不谀有如谊者焉其亦慨然长太息而不能黙也夫三代之礼惟周最盛后之称治者不能加毫末于是矣孔子曰周监于二代郁郁乎文哉吾从周其于婚姻丧祭之仪宫室服器之数差等之至备也愿博载籍而摭其所可行于今者为之计
　　问唐王珪善品藻人物太宗尝以辅政者访焉自房乔而下莫不妙尽其长亦逡巡自及也当时谓之确论今以其言而攷之已然之效则所谓孜孜奉国知无不为兼资文武出将入相敷奏详明出纳惟允济繁治剧众务必举以谏诤为心耻君不及尧舜激浊扬清嫉恶好善者各何在邪于此其时豪杰之士攀鳞附翼而起者实云集于帝所其能与诸子比复防名氏邪夫以太宗英伟不世之资而诸子又皆王佐才也相与辅相之君臣防遇千古一时宜其功与三代相后先奈何止于贞观之治而已岂不有败之者乎不在其君必在其臣索之诸子果孰首其也真人南向日以覆载万物为心非得人而为之股肱耳目则何以泮奂于九天之上然则必欲所得之人端如乔等交竭其才茂对兴龙之运将何道而可彼太宗所以能使乔等入彀中亦必有道矣诸君其究之
　　问责古人易以古人之事而反已焉求不愆乎礼义难夫壶头充皆征五溪道也从壶头则路近而水险从充则涂夷而运逺此马援耿舒所以同命而异议者也然援防既行军不得进迄贻天子忧其视舒孰愈哉昧于决择非智坐受其非勇援实智勇全其必有以善其后但不幸前死堕仇人頬舌中使尚生存其赫赫成就岂媿陇西峤南之功乎援固赍恨已矣所谓善其后者诸君试以胷臆之竒为之筹之勿使说礼乐而敦诗书徒为虚语
　　问上以日跻之圣钦奉母仪绍隆先烈天髙地厚一视万方顾虽羽飞根着之微且冀莫得而疵疠焉盖侵寻乎三闰矣课功量徳岂媿诗书之传颂哉然而稽之人事参之天时或未足以戢忠义之舌而折其心意者吏多冗员民有菜色国用寖屈断狱益繁而莫之防欤礼乐之典曽未制作以畅中和之化欤甘露醴泉四灵之属凡可以证太平者寂寞而无闻欤非此族也其安在夫二帝以来其风俗之变防盛防衰灼灼方防必欲黎民于变时雍如放勲罔有天灾山川鬼神亦莫不宁暨鸟兽鱼鳖咸若如夏后仁及草木如周家忠厚之时则何道以致之欤将先索吾之本原以新厥圗而后臻此欤昔唐太宗鉴古知兴替后世以为美谈然则今所宜鉴以永无疆之休亦必有可以一二举者诸君抱术略以待制防久矣愿以所欲剖露于丹墀者前破有司之惑
  </div>
  <div class="pagination">
   <a href="道乡集_page27.html">
    上一页
   </a>
   <span>
    ...
   </span>
   <a href="道乡集_page23.html">
    23
   </a>
   <a href="道乡集_page24.html">
    24
   </a>
   <a href="道乡集_page25.html">
    25
   </a>
   <a href="道乡集_page26.html">
    26
   </a>
   <a href="道乡集_page27.html">
    27
   </a>
   <span class="current-page">
    28
   </span>
   <a href="道乡集_page29.html">
    29
   </a>
   <a href="道乡集_page30.html">
    30
   </a>
   <a href="道乡集_page31.html">
    31
   </a>
   <a href="道乡集_page32.html">
    32
   </a>
   <a href="道乡集_page33.html">
    33
   </a>
   <a href="道乡集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
