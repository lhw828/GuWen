<!DOCTYPE html>
<html>
<head>
    <meta charset="UTF-8">
    <title>刻中丞肖岩刘公遗稿 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刻中丞肖岩刘公遗稿 - 第 9 页/共 16 页</h1>
    <div class="content">　　荅孟丰麓书 
　　荅陈我渡书 
　　荅秦明石书 
　　与本府通陈张书 
　　荅刑昆田书 
　　荅王肖岩书 
　　与傅总兵书 
　　荅王舂陵书 
　　与吴小江书 
　　荅谢养和书 
　　荅游门生鉴峯书 
　　与胡环川贤弟 
　　荅门生见用?鸟书 
　　启杨晴川书 
　　荅陈云竹书 
　　荅候复吾书 
　　荅宋华阳　副启 
　　荅曹衡松书 
　　荅田东洲书 
　　荅吴自湖书 
　　与曾觉堂书 
　　与虞纯翁书 
　　荅张东山书 
　　荅刘草塘书 

　　○荅王云泽书 

　　京邸中辱念衙门旧义沐荷　提携殊深感勒台中三五年来未有开府者亦一时之衰也我　翁望重缙绅借抚西蜀岂直为地方之幸凡叨附台末者亦窃与有光荣焉慰甚慰甚楚蜀相去亦不甚遥使来知已　荣任更辱　飞翰何当记存人回附　谢不尽所私伏惟　台亮幸甚 

　　○荅游静宇书 

　　往岁道径　阙里得一瞻　颜色至今感勒在心　贵治近在畿南谂闻　宪节风猷滹水大行增色苦室迩人遐莫获申　候为罪时事俱彻报中大槩驿传一节　庙意留神然此亦救时急务其久暂操纵之间　庙堂另有酙酌昨者部议庙意不甚然诺其由头语意似以即今禁革为非而中间列款又有减驿粮以为定额先后语意自相矛盾经权二义俱未恊中即　庙堂亦知其行之难而词之费也弟叨按　畿内瞬息一年惭无寸补未蒙　针砭翻辱揄扬愧赧倍增人回附此申　谢仰惟　台望日崇开府在即乞为国自爱万万 

　　○荅陈海山书 

　　往台车督教江藩幸沾　余化继不肖叨按闽省获踵　芳踪久切心驰慨遭逢之不偶厕廵　畿甸庆　德教之亲承自顾樗栎庸材莫补地方万一荷蒙　指示幸免罪愆有感在心无由可达惟　老公祖边关借　重莅深开府握兵在即伏惟为　国珍重人回附此申　谢临楮不胜感荷之至 

　　○荅辛顺庵书 

　　某菲才何所比数昨承乏廵历　畿辅百凡叨蒙指示幸免罪谴深切感荷仰惟　门下弘猷伟烈边陲借　重良多若某方愧不能阐扬万一乃辱　记存至烦　翰教感勒何当人回肃此布　谢瞻望　台光临楮不胜悬仰之至 

　　○与潘印川书 

　　某自为童子时见江乡盗贼衰少饶裕之家不宅市井缙绅之士咸保乡落后十余年来无论缙绅即村居可过之家亦且入城市防秋冬覩兹世道窃尚??三叹乃今二年以来敝乡民狎其居野无惊犬咸云法令谨严以故地方安堵且今年谷丰登又数十年所未见者　老公祖俄顷功化如此江右之民何幸哉兹再有公　启敝乡高埠多旱赖有积水渠溪一所荫注田苗近为豪民渐次填塞众家私立饵坑致使容畜惭狭车救难资此一乡大利害也往曾具陈　杨老公祖差官督浚缘冬尽春来人力淮施留待次年终事倘乡民刘义阳再呈望　赐施行乘时委官督率或量处官钱或大用民力此百世之利无穷之福寒家田不满三石非以一人祈私庇也伏乞　留神地方幸甚幸甚 

　　○与刘凝斋书 

　　春间乘桂阳彭守之任便草率勒状布　候未审到否闽事已毕公论大明浮云薄空天日终见即　阳德之亨知　世道之有赖此岂独为　翁一人之私喜已耶衡阳鴈杳尺牍难通兹因贵乡　陈公来附此申意有怀不尽伏惟　台照 

　　○与王华峦书 

　　顷闻　台节已莅洪都合郡士民靡不均沾德泽而某辱年末其为喜幸又当何如且今岁时和年丰盗贼衰少惟条编之法公私俱利上下咸宜愿守而不变即江乡百世之利无窃之福也此在　台裁自有灼见又何俟喋喋兹因承便草率勒状附　候 

　　○荅许淮江书 

　　弟叨按　畿辅倏忽踰年今且事竣得代矣秋防过半边声寂静悬知外塞得人　中朝增重　老丈资俸已深声实大布夷酋君长靡不知名靡不畏威怀德即日当开府疆场用纾积素如弟碌碌窃禄数年惭无寸补过蒙　优渥宠迈寻常不知何以得此于　老丈也盛使回草率勒状附　谢北望　台颜依稀耳目临楮不任驰悬之至 

　　○荅潘印川书 

　　江右素称疲瘵自　老公祖抚治以来时和年丰民安盗息仰瞻南极喜　福星光聚江乡为吾省士民称幸顾尺素未敢轻??卖　记室者诚惧亵　尊非敢忘也承来伏辱　翰锡备谂　老公祖推及鞠育子民之情遡念西台旧日之义寒家既沐　恩私而客邸又重蒙　佳惠感激此心徒勤翘首近者小??业舟归曾以敝乡水利陈??卖　台听计时日想未彻　台览　朝事俱彻邸报不敢多嚽 

　　○荅董理轩书 

　　奉别　光仪倏忽便更寒暑每怀　高雅寔切依依窃念广陵当天下喉舌之冲塩政关国家嬴缩之大以　老丈之精明浑厚固知通啇惠灶利　国利民兼得之也又何俟喋喋即今　天心示警　朝事一新旬日之间便觉异状想皆彻抵报矣 

　　○荅岳榆川书 

　　顷台从再转昌平　陵寝要地特兹借　重一切安攘大计得以劈画而施行之足慰生平所学殊深浣慰　贵治密盛　京师遥望光华方切瞻企乃辱　记存重以　翰锡何以克当 

　　○荅钱淑湖书 

　　某无似顷历畿辅深惭菲陋莫称任使荷蒙教指得幸终局殊深感勒近时　朝事又觉一新公卿大夫兼贯而进　门下宏才重望久拟超卓必简在　圣明矣缅想　台光深切耿耿鸿便肃此附候 

　　○荅贾春宇书 

　　春间伏辱　记存重沐　爱厚至今感勒在心顷者　畿辅之役幸尔终局然回首反思实无寸补且一尘之敬曾不能效于　台府而百朋之锡更反及于蓬寓何以克当徒自惭负秋防已竣市贡如初足占安攘伟畧矣人回肃此附谢 

　　○荅刘草塘书 

　　往者西蜀功成　中朝啧啧岂特为　国家宣力实为吾乡党扬辉某叨窃缙绅借　光颜色多矣顷辱　手翰备谂彼中展布之难并悉高尚云霄之志顾将才难得如　门下夙着勋名身系安危者谁其舍之然有司礼节供应自有正体　高议甚善已奉　温谕遵行无俟喋喋也南昌近当??尼运即八座如王东岑者近又物故柰何西望不胜悬仰之至 

　　○与商燕阳书 

　　每逢闽缙绅士大夫及进　表方面备谂老丈按闽得体诚光掩前人后来无继者也中朝事俱彻邸报无事喋喋魏都阃来便草具数语奉　候魏都阃武而且文知必为老丈刮目者更希　照焉幸甚幸甚 

　　○荅王肖岩书 

　　某以庸劣叨役　畿辅踰年惭无寸补方切竦惧顷盛使远临得接　手翰过蒙奖借顾某何人敢当　大君子　记存若此耶西风萧瑟边声寂静悬知塞下有韩范也佳誉日隆开府在即　社稷苍生倚藉良多如某素在　教末喜尤万倍人回草率勒状布　谢 

　　○荅潘景塘书 

　　春间入　觐官来备知　门下治行脍炙人口殊深浣慰方今三途并用不限资格正士君子树立之秋尤　贤者奋庸之日　门下高才实行计当入彀又何疑焉西风萧瑟远忆故人天涯海角对时动念伏覩　手翰恍然如见闽使回草率附候 

　　○荅顾觐山书 

　　别来忽忽又岁余矣每怀　高雅何日能忘中　朝事俱彻邸报不敢多赘　老丈声实素着资俸俱深即日似当借重边方以纾素蕴于城外见　蔡念所极口称颂大抵好贤乐善人心同然也　黄望翁夙叨爱厚回书已领讫同门吴少栢又借参敝省在朝者惟弟并　高昆仑也感日月之云迈覩知己之寥寥倍增感怆人回勒状布　候诸不尽言 

　　○荅杨晴川书 

　　某驽骀下乘叨役　畿辅获执鞭　台下辱翁教诲提携幸得终局兹者承乏再供案牍之役深惭负乘　台下望重华夷勋在　社稷　庙堂虚席以待久矣晋秉钧轴在即日也抠侍有期诸不敢琐 
</div>
    <div class="pagination">
<a href="刻中丞肖岩刘公遗稿_page8.html">上一页</a><span>...</span><a href="刻中丞肖岩刘公遗稿_page4.html">4</a><a href="刻中丞肖岩刘公遗稿_page5.html">5</a><a href="刻中丞肖岩刘公遗稿_page6.html">6</a><a href="刻中丞肖岩刘公遗稿_page7.html">7</a><a href="刻中丞肖岩刘公遗稿_page8.html">8</a><span class="current-page">9</span><a href="刻中丞肖岩刘公遗稿_page10.html">10</a><a href="刻中丞肖岩刘公遗稿_page11.html">11</a><a href="刻中丞肖岩刘公遗稿_page12.html">12</a><a href="刻中丞肖岩刘公遗稿_page13.html">13</a><a href="刻中丞肖岩刘公遗稿_page14.html">14</a><span>...</span><a href="刻中丞肖岩刘公遗稿_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
