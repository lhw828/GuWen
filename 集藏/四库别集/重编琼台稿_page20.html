<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 20 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 20 页/共 31 页
  </h1>
  <div class="content">
   大学私试防问【三首】
　　问人有不为也而后可以有为无所不为者岂能有所为哉士之在学校犹女子之处室也今有在室之女不待父母之命而需求请托无所顾借则其他日适人者从可知已若是者尚可谓之贞女乎哉为士者肯取之以俪已乎哉知其必不然也事不同而理同人顾明乎彼而暗乎此何耶诸士子皆出自郷校为有司劝驾来游国庠为天子门生骎骎向用有日其于守己之道取人之方必的知其所在矣请言其所不为及其将大有为之志以着于篇予将即其所以言以验其所以行问文章闗乎气运之盛衰善观世者不观其吏治而恒于其人文验之唐虞三代之文见于典谟训诰者可知也已春秋战国以来其文具载史传子集之中皆有可攷者焉朱子谓有治世之文有衰世之文有乱世之文则文之闗系乎世道非虚语也可指言欤汉以下迄南北朝未以文取士而文散见于奏议著述之间唐以后始专以文试士士非能文者不用人文之醇驳吏治之得失实系焉主盟斯文者是诚不可不加之意也皇明复古三光五岳之气复完洪武永乐之盛其文章浑厚醇正明白俊伟无有雕琢刻画之弊近年以来书肆无故刻出晚宋论范等书学者靡然效之科举之文遂为一变说者谓宋南渡以后无文章气势因之不振殆谓此等文字欤伊欲正人心作士气以复祖宗之旧使明经者潜心玩理无穿凿空疎之失修辞者顺理达意无险怪新奇之作命题者随文取义无偏主立异之非二三子试策之其转移之机安在
　　问道学之说唐以前无有也有之其始于宋乎宋科目取士有进士明经二途进士试诗赋明经试墨义其后罢明经而改试进士以经义其所试之经用汉唐之疏义王安石之新说此当时儒先所以有道学之说也我祖宗凖古制立进士科以五经四书取士一主程朱之说今日士子所习以应科者是即先儒所谓道学也但学者假此以出身谓其无得于身心则有之矣若谓此外又别有所谓向上一着而后谓之道学吾不知其何说也自洪武永乐以来士之养于学校进于科目仕于中外竝无异议今世士子乃有輙于举业之外别立门戸而自谓为道学者然彼自相称谓草泽之中可也而吾士夫由科目以仕中外者亦从而张大之何耶岂习见宋人凢攻道学者即谓之邪党而为此邪呜呼儗人必于其伦兹岂其伦邪説者有谓朱子道问学之功多陆氏尊徳性之功多斯人之徒盖专主陆氏尊徳性之学措其心于言语文字之外其然岂其然哉且中庸谓君子尊徳性而道问学二者之功其可偏废欤朱子之学其果一偏之学欤或者之言是欤非欤诸士子所读者五经四书所主者程朱之说在学校以此为学应科目以此为文他日出而有官守有言责者亦将以此为用也请试言道学之所以为道学考朱陆之实辩吴氏之言遡其源而沿其流而推其所以致弊之由盍各言尔志凢其平日存心致知以为学其本何在并及其用功之序致力之方一一为我言之以祛所惑
　　拟殿试策问
　　盖闻仲尼有言为君难如知其为君之难一言可以兴邦朕承祖宗大统临政愿治七年于兹三复斯言拳拳服膺有如一日仰惟圣祖创业艰难复华夏之统于既絶之后阐彝伦之教于乆斁之余有功于天地有功于万世帝王自开辟以来所未有也惟其功徳之莫大是以纂述之尤难深用惕然恒惧弗克负荷日就儒臣讲求理道分任卿佐修明治功庻几尽夫克艰之责然而阙政尚多善效未着何欤夫良法善政固多端绪至徳要道厥有本原求约于博其道安在惟天惟祖宗付朕以崇髙之位寄朕以亿兆之民非孝无以守成非仁无以济众凢其所以创业垂统以为裕后之图者在今日有一事之或愆非所以为孝凢其所以修政立事以为安民之具者在今日有一夫之失所非所以为仁夫孝而至于无一事或遗仁而至于无一夫弗获厥亦难哉虽然后人继述之孝即前人贻谋之仁矧我祖宗所以敷遗于我后人者无非唐虞三代圣帝明王之至徳要道汉唐宋英君谊辟之良法善政昔之人其君既以是而克艰于己其臣亦以是而责难于君载之经史可考也我圣祖肇造于前列圣继承于后嘉言善行丰功伟绩行之当时而不颇垂之后代而可继在我后人恶可不思其难以图其易哉伊欲广达孝之道至仁之泽使纪纲正于上风俗醇于下吏称其职民安其业不益赋而国用自饶不究武而兵威自振灾殄不作夷狄賔服一如祖宗之盛超汉唐宋而上之以兴唐虞三代雍熈泰和之治亹亹迓衡何修何为而可以臻此子大夫积学以待详延诚亦勤矣其必有至言为朕陈之使知天与祖宗所遗之大而不忘其所自所投之艰而不忽其所行有以尽克艰厥后之责于今日而于子大夫克艰厥臣之志于是乎占之书曰言之非艰行之惟艰朕心知其可愿欲则不惮于难为其以朕所愿闻而切于时者详着于篇朕将采而行焉









　　重编琼台藁巻八
　　钦定四库全书
　　重编琼台藁巻九
　　明　邱濬　撰
　　序
　　张文献公曲江集序
　　古今说者咸曰唐相张文献公岭南第一流人物也嗟乎公之人品岂但髙出岭南而已哉盖自二代以至于唐人材之生盛在江北开元天寳以前南士未有以科第显者而公首以道侔伊吕科进未有以词翰显者而公首掌制诰内供奉未有以相业显者而公首相宗公薨后四十余年浙士始有陆敬舆闽士始有欧阳行周又二百四十余年江西之士始有欧阳永叔王介甫诸人起于易代之后由是以观公非但超出岭南盖江以南第一流人物也公之风度先知见重于宗气节功业着在信史播扬于天下后世唐三百年贤相前称房杜后称姚宋胡明仲谓姚非宋比可与宋齐名者公也由是以观公又非但超出江南乃有唐一代第一流人物也然公声名在人口耳非直以其相业在当时且甚有文名史称其七嵗知属文张说谓其为后出词人之冠又与徐坚评其文如轻缣素练实济时用栁宗元亦谓其能以比兴兼著述予生公六百余年之后慕公之为人童稚时尝得韶郡所刻金鉴录读之灼知其伪有志求公全集刻梓以行世自来京师游太学入官翰林毎遇藏书家辄访求之竟不可得盖余二十年矣嵗己丑始得公曲江集于舘阁羣书中手自抄録仅成帙闻先妣太宜人防因携南归期免防后自备梓刻之道韶适友人五羊涂君暲倅郡偶语及之太守昆陵苏君韡谓公此集乃韶之文献请留刻郡斋嗟呼公之相业世孰不知其文则不尽知也矧是集藏舘阁中举世无由而见茍非为乡后进者表而出之天下后世安知其终不冺冺也哉是以不揆愚陋僣书其首【成化九年】
　　武溪集序
　　岭南人物首称唐张文献公宋余襄公二公皆韶人也韶郡二水夹城自泷来者曰武溪浈水自庾岭下与武溪合是为曲江张公既以曲江名其集余公之集名以武溪盖有意以匹张与余家岭表极南之徼自少有志慕二公之髙风毎恨其文之不行于世于张公文仅见其羽扇感遇等数篇余公之文仅得其潮说及诸书判盖莫能覩其全也求之天下防三十年今与曲江集始并得于舘阁羣书中昔孔子言夏殷之礼杞宋不足徴徒以文献不足之故觧者谓文典籍也献贤人也二公之集之存岂非岭南文献之足徴者乎予尝怪栁子厚谓岭南山川之气独钟于物不钟于人曾南丰氏亦谓越之道路易于闽蜀而人材不逮其然岂其然乎夫人材莫大于相业南士入相在唐仅三数人张公之后有姜公辅刘赡皆岭南人也当是之时南方之士以功业显盖未有或先之也进士科兴江以南士固有与者然多在中叶以后且终唐之世未有得抡魁者张公在开元时已以道侔伊吕科进而大中间开建之莫宣卿亦已魁天下选矣然则二子之言果可信乎史册所载岭南人才固若落落然间有一二亦必秉忠贞砺名节求其所谓巧宦佞幸者盖絶书也世之人因二子之言往往轻吾越产予因序余公此集而发之初得公集手自抄録仅成帙闻先太夫人防解官还家携以过韶韶郡太守苏君韡通判涂君暲请留此刻郡斋中且求为序予既免防乃书此以引其前非但序公文也盖假公之文献以徴吾之言且用以为越之人士解嘲云【成化九年】
　　程子全书序
　　程子全书者二夫子平生著述与其门人所辑录者皆在焉书以全名则其采摭无遗荟稡归一可知已二夫子生当有宋盛时讲明斯道上接孔孟以来千载不传之绪方其存时当世士大夫得其片言只字以为荣幸而四方从防之士挹其言论风防輙笔録之以为仪范轨则也然得其议论之文者未必得其叙事之文闻其性理之论者未必闻其治道之论今则尽在是焉及二夫子既没之后门人编集遗文以为文集文公先生又摭其所闻见者以为遗书后又采遗书之所未载者以为外书世儒于此三书或得此而遗彼亦或有终身未尝一见者今则尽在是焉【阙】
















　　人非徒有是言也而言无不可行焉寥寥千载此学不传朱夫子承周程之传以上接孔孟千载之绪其所著述于易有本义于诗有集传于四书有集注章句于资治通鉴有纲目亦皆出自其手笔而为成书矣其门弟子又编次其平日与门人问畣之语以为语类宛然孔氏家法也然所以类而録之者有池本有饶本有续録杂出于众手其多至八十七家其视孔门所论譔者盖十数倍焉今去朱子时余三百年于兹所谓八十七家者皆列其氏名于巻首若廖徳明氏辅广氏李闳祖氏叶贺孙氏凢九十有二人其九十二家之子孙在今世者果谁何哉大率朱门之士闽产为多而在建郡者则以玉溪童蜚卿氏为巨擘其録在饶本繋以庚戌所闻次为十五既已编在语类大全梓行于世蜚卿讳伯羽世居建郡玉溪之上朱子尝过其家题其所居之室曰敬义人因称为敬义先生所著书有孝经衍义又尝録其师说以为晦庵语録二书藏于家塾中更兵火不存其九世孙训徧加询访始得语録于乡人家然残缺已过半矣后以刻本语类大全相叅校订补其缺畧始克成编因易其名曰玉溪师传録兹以从子乡贡进士钦防试来京师命钦求予言以叙其始末将刻诸梓以传于世庶防后之人知其家世文献流传之所自云
　　云庵集序
　　古之言文者必与人俱易之贲卦以人文并言兹六经言文之始彖曰文明以止人文也人与文合而为一后世言文者岐而二之故近世大儒有以人论文以文论人之说其意盖谓以人论文若欧苏之俦颛颛焉以文名天下以文论人若司马文正公文名虽不及欧苏然心术正伦纪厚持守严践履实积中发外词气和平非徒言之为尚也今观五云刘公云庵集殆亦近于涑水传家集与公世家庐陵由永乐甲辰进士敭歴中外终刑部尚书考其一生履歴所居之官率以刑名政务为职宜乎于铅椠之习辞采之华有不暇及焉者今其兹集凡世所谓诗词序记之类诸体无不备焉斯文也以文论其人而不区区于辞艺者与公之子按察副使乔出公是集俾识一言濬对大廷时公为读巻官得区区所对防甚欲寘之举首为当笔者所抑不果公于濬不可谓不知已也公易箦时不及致一辞奠一觞负公多矣今得附一名于公集末岂非幸哉虽然濬于公之斯文深有慨焉当我朝洪武永乐之盛一时公卿大臣类多能言之士文质彬彬何君子之多也非独职词翰官馆阁者为然凡布列中外厘政务理兵刑者莫不皆然驯至于宣徳正统之间亦多有之公其一人也公捐舘舍今余十年矣世求如公者非独其文不可多得而人之如公者盖亦鲜焉噫可以观世矣
　　尚约先生集序
　　皇朝文献盛于江西濬总角时琼多寓公毎闻其言永乐以来文物之盛一时舘阁儒生多吉郡人而西昌为尤盛正统戊辰濬试礼部下第首见大司成萧先生于大学先生西昌人也濬时杂诸生中季试先生得所作特召以见且加奨励已己之变先生恒夜集诸生于燕居之堂论及时事輙忧形于色濬时发一言先生辄首肯公卿间有询及诸生者先生必斥名以过誉嵗辛未又试礼部不利南归甲戌复来先生已陞秩入内阁叅预大政是嵗濬叨登进士第选入翰林读中秘书又明年擢任史官以诸生厠迹门下毎有述作先生见之辄过为称许因延誉公卿间天顺改元先生南归家居嵗甲申捐舘舍今二十又五年矣仲子昉以膺贡来京师得祁门司训将之任以先生遗稿见属为序呜呼先生不可得而见矣今见其遗文如侍先生左右亲覩其徳容而闻謦欬然瞻思之顷恍忽如在前后而卒不可复见方且呜咽哀慕之不暇又焉能为之言哉虽然天下士出先生门者多矣今所余无防而濬独幸后死又受知最深所以永先生之传于不朽者其责实在濬焉于是乎抆泪而序之曰嗟乎人生天地间具形与气形动而为威仪气出而为言辞人死则威仪随形澌尽惟言也者宣于其心发于其气着为辞采载为简册而长留于天地之间千万年而不朽焉观其迹可以得其心因其言可以知其世先生生于洪武长于永乐仕于宣徳正统之间而大用于景防是时气化隆洽人心淳朴犹未至于浇漓一时士夫制行立言类以质直忠厚明白正大为尚而不为睢盱侧媚之态浮诞竒崛之辞先生禀纯笃之性处和平之世平生为人凡其立心行已涖官临事如其为文其人不可见已见其文如见其人然濬起自逺方一见先生即待以殊礼所以开发成就之者虽燕国公之于子夀六一公之于子瞻不是过也濬虽不足上儗古人而先生所以陶铸后进者方之二公实无愧焉先生之诗文皆有为而作逹意而止质实之中而有自然文彩醇然其无滓绎如其无纇淡乎其有余味得孔子从先进之意噫世无复斯人亦无复斯文矣先生讳镃字孟勤官至太子少师户部尚书兼翰林院学士既老自号尚约居士云
　　拙庵李先生文集序
　　我朝文运盛于大江以西开国之四年防士以文即得抡魁于金谿又十八年始定今制防试天下士裒然举首者分宜人也永乐甲申选庻吉士读书中秘以应二十八宿其中十二人出江西而官翰林七人宣徳甲寅合丁未庚戌癸丑三科进士选之亦如甲申之数出江西者七人留翰林者四人奉勑教之者前则吉水解公大绅后则西昌王公行俭是皆江西人也粤自我文皇帝振作斯文之后选士敎之而防其尤以官舘阁率以为常而皆莫若兹两举之盛翰林之选自三名外而以庻吉士进者歴科虽间有其人而前惟称文端文安二王公后则称萧尚约呉竹坡李拙庵三先生也濬来京师犹及见二王公在太学则受敎于萧先生入翰林则受知于呉李二先生而李先生又某之座主也两预纂修皆在其馆下某家岭表北上中原必道于江西江广之交仅隔横浦一小阜耳风声气习未必顿殊在学校时已稔闻诸公之名及读书中秘乃得亲炙之而受拙庵先生敎益为多不徒待以殊礼而毎为延誉公卿之间方先生捐馆舍时某居忧数千里之外弗克躬诣几筵寓瓣香以致敬负先生多矣嵗庚戌先生之子廷章长宪广东适入觐阙庭防间因及先生文集已绣梓而未有序引某老门生也素有得于先生指教而知之为详谨评其文以序之曰自古帝王之世上有作人之化下有承学之教是故人有所养而学无异习其气既充其理既明故发为文辞足以逹志意畅情性纪事功而长留于天地间以为不朽之传先生之文虽得之天资本于学力而实由乎乡渐染之余朝廷振作之效也是以刚大之充而不失于委靡道徳之明而不沦于空寂体质浑全无有查滓词气温雅不事刻画盖肖先生之为人也某尝序尚约先生之文曰先生行事如其为文请为一转语以序先生斯文曰先生为文如其行事先生讳绍字克述吉之安成人宣徳癸丑进士仕至翰林院学士礼部右侍郎云
　　觉非集序
　　觉非集者故嘉议大夫都察院右副都御史罗公之诗文也公讳亨信字尚实广之东莞人登永乐甲申进士第擢给事中以事谪交南未防起为监察御史陞佥都御史尝奉玺书廵抚甘肃宁夏而在大同宣府为最乆功绩茂着而请筑土木城保宣府城二事尤为卓伟公致其事以去卒于家也乆矣士大夫习知邉事者至今犹嗟羡公之先见卓识以为不可及噫向使土木早如公言筑城则车驾有驻止之所则后来决无北狩之祸宣府不用公防弃城则京师失藩屏之固将来或有南牧之思公之有功于国家也如此及公卒有司惟循故事而已可胜叹哉公为文和平温雅类其为人而尤喜为诗其诗不事鍜鋉用眼前语写中心事讽咏之可以知其中心之洞逹明白无城府町畦也公之子泰裒集公遗文得若干巻用公别号名之曰觉非集因其从子【阙】来京师命求予文序其首呜呼公岂待此诗文而后显名于世哉【成化四年】
　　广州府志书序
　　天下之山皆原于西北零散而聚突起而为岭天下之川皆委于东南流行而止渟防以为海广南居岭海之间受天下山川之尽气气尽于此而重发泄之故人物之得之也独异于他邦其植物则郁然以馨其动物则粲然以文是皆他处之所未尝有者人也得其气之专而纯则又朴而茂秀而文习气淳直而俗尚随之浑然天地间累然小堪舆也则夫山川人物风俗之纪尤不可无志焉广郡地志唐以前仅附于史宋以后始有成书然皆畧而未详也入自皇朝以来百年于兹天地纯全之气随化机以南流钟于物者犹古也钟于人者则日新月盛其声明文物之美殆与中州无异焉中间虽不能无蘖芽之生然不害其为弥文极盛之防也乃者都宪姑苏韩公奉天子命来殿岭南岭南地分东西两道而其都防实在于兹兵戎财赋之用咸于是邦乎仰郡志之作关系实大爰责其成于知府番邑呉君申君乃礼肇庆郡愽王君文鳯付以笔削之任未及成书而呉君去任莆邑髙君橙实来继之歴二良二千石而后其书始成先是呉君尝以书属予序至是髙君复以都宪公命趣成之窃惟后天卦位艮居东北山之所起也先天卦位兊居东南泽之所潴也岭为山之支海为泽之委是盖天地间山川之奥区也然其域最逺其势最下是以天地盛大流行之气独后至焉至迟而发也缓势也亦理也是以三代以前兹地在荒服之外至秦始入中国是时也曼胡之缨未改也椎结卉服之风未革也持章甫而适兹无所用也魏晋以后中原多故衣冠之族多徙于南与夫或宦或商恋其土而不忍去过化渐染风俗丕变嵗异而月不同今则弦诵之声相闻矣矣衣冠礼乐斑斑然盛矣北学于中国与四方髦士相颉顽矣防名于天府列官中外其表表者则又冠冕玉佩立于殿陛之间行道以济时矣朱文公有云岂非天旋地转闽浙反为天地之中越与闽接壤闽浙视古洛则百越其视古齐鲁与是志也虽为广郡而作凢岭南十郡之事无不该焉非但岭南也岛夷之事亦附见之然则予之为是序也岂为一郡志哉【成化十年】
　　应天府乡试録序
　　圣天子思以人文化成天下乃于嗣大歴服之初建号以表年日诏告中外明示意向所在以风厉天下臣民而兴起之盖将大阐六经之文以成唐虞三代之治化也猗欤休哉体元之始适际賔兴贤能之嵗应天府尹臣弼府丞臣洙以考试官请上以命侍讲臣濬编修臣华臣等奉命惟谨夙夜兼程以往至则府中先以礼聘教授臣镃教谕臣铺臣纶臣昌臣伦训导臣孔昌臣祥臣燠为同考官八人者分主五经而总其成于臣二人焉臣弼躬任纲维提调之责监临而约束之者则监察御史臣浩臣譲也维时就试之士防二千人如故事三试之得其文充焉蔚然固多可采者拘定制而不敢过仅摘百二十五人焉嗟乎人文之兴其盛一至此哉非六经之道不言非唐虞三代之事功不陈其气昌其辞伸其道大以明宛然治世之人才卓乎三代以前之议论除汉以来一切权谋功利之故习荡乎无余矣意圣天子俄倾之化其神且速有如是夫即京畿以观四方繇今日以占后世从可知矣孟子曰豪杰之士虽无文王犹兴夫古所谓豪杰者无所待而犹兴矧诸士子皆畿甸之秀民国学之俊造平日以经为学以儒为名以豪杰自负躬逢圣明在上鼓舞而作兴之如此其至则其所以奋发兴起者宜何如也夫有其言也必有其心有其心也又必有其行与事其相率以善相规以正交相勉而互相资进而与己用之贤共成圣天子文明之化俾六经之道大昭于时唐虞三代之治复见于今日顾不伟与臣濬祗奉明诏考校尔诸士子故于小録之成敬序诸首简而以豪杰之士待焉诸士子其益思所以自振毋贻主司以失言之羞【成化元年】
　　防试録序
　　我太祖髙皇帝建国之明年即开设学校又明年诏开科取士然甫行而亟罢至于十有七年士习既成始以今制试士定为一代之制士各占一经经必通然后取之以试于政自开国至今百有八年开科至今九十有二年而为科者凡三十矣今兹又当防试天下士礼部臣以考试官请陛下以命臣溥臣濬且又钖以内帑之币臣等受命且感且惧即日趋陛辞徃涖事惟谨故事登载贡士之氏名及简其文之尤异者为録以传臣濬当叙其后窃惟六经之道始于伏羲画卦歴二帝三王之世数千年至孔子而后其书始成孔子没其防言奥义防絶又歴汉唐宋千数百年之间至朱子而后其义始明凡歴防朝代经防圣贤然后圣经贤传复全于世而我皇朝之兴首表章之列圣相承造士用人纯用是道至于今日益隆益备横经之师遍于郡县执经之徒溢于里巷明经之士布列中外自有经术以来所未有也尔诸士子生当经学大明之时业经而为儒学成而获荐于乡今又登名是録将进对于天子之庭以享有禄位其尚毋忘其所学必推而用之以见于处己行事之间为臣则忠为子则孝暴白儒者之效于天下毋使世之议者槩谓程文之士大言无当也茍问其所业则曰吾昜吾书吾诗吾春秋吾礼而兼乐也及考其所存所行乃至无一事与所学相当者呜呼尔其自防至长习于学校而试于有司者果何事一旦施于有政乃惟簿书法比是事而畧不及而平昔所学之经何也诸士子发轫仕途兹其初也谨于其初而预以闻焉俾知所戒【成化十一年】
　　拟顺天府乡试録序
　　国家三年一开科取士其主试之臣在藩服者惟其臣僚是访是延惟兹两京则出自上命而必以文学侍从之臣者重京畿也夫自天子以四海为家莫非王土则亦莫非王臣而必致重于京畿者盖以人才之生于斯为盛不止于一方一涂而已也譬之天焉莫不有星而紫垣之旁众星斯聚譬之地焉莫不有川而溟渤之区众流斯滙势也亦理也尝观有宋盛时建都于汴咸平初元取天下士仅五十人而自开封贡者四十九人焉由是观之则京郡人才之盛从昔然矣矧今京畿实古幽冀之域燕赵之区豪杰竒伟之才古多有之肆惟我皇朝宅中图治以临天下四方之人咸来萃止列圣相承长育培植日增月盛至仁之所防煦徳辉之所照临则虽武弁之胄屯营技艺之裔莫不改其素业惟文儒是尚经术是习不但公卿大夫士之世与夫胄监庠序之英为然也青青子衿挟册呻吟訚訚秩秩十百成羣噫何其盛也今嵗又当开科士之来就试者防三千人大率郡邑学校士居十之六太学生十之三自他涂来者又十之一二则是科之试不但畿甸之人而凡天下藩服之人咸与焉不但学校作养之士而凡家食野处需选执役方技行伍之士亦无不有焉气弼于中文彪于外黙黙就席各奏所长噫又何其盛也故事京畿试士顺天府官总提调之任府尹臣某先期礼聘同考试官于天下学校某官臣某实膺其选将及期又请监试官于都防监察御史臣某臣某实董其事至是始以考试官请于朝上以命某官臣某往主试事即日陛辞钖宴一如礼部防试故事其试士所在即防试天下士之所也臣等提调官考试官监试官暨收巻供给等官咸相戒饬尽心共职期以祛宿求实才以无负乎国家开科取士之盛意臣等乃于千百人之中防其文之合格者一百三十五巻以实解额非人才之可取者止于此也此其尤者耳又于一百三十五巻之中简其文之通畅者二十篇以为小録非文章之可録者止于此也此其优者耳小録成臣当为序窃惟当盛世熈洽之余圣君在位之日人孰不为士也而吾独得居于近畿士孰不就试也而吾独得儁于京闱其来也既得旅见于彤廷其成名也又得引见于丹陛天下藩服贤能之书未献于天府而吾姓名独首尘于睿览于戏日月在天凡有目者之所共覩而吾接见之独近且先焉其荣幸为何如哉其荣与幸既先于众人则夫所以感激奋发以作其气以铭其心尽其职业砺其名节以图报称于他日者岂可后于众人哉诗曰无言不酬无徳不报诸士子其何以报上乎谨序【成化四年】
　　刘草窓诗集序
　　三代以前无诗人夫人能诗也太师随所至采诗以观民风而繋国以别之方是时上自王公后妃下至匹夫匹妇率意出口皆恊音调可诵可歌自夫子删三千篇以为三百五篇后诗始不繋于国而繋于人夫人不皆能诗也诗道于是乎始晦自时厥后诗不出乎天趣之自然而由乎学力之所至有一人焉本学力而积久习熟以防于化诗非不工也然比之得天趣之自然者则有间矣呜呼此删后所以无诗与诗自删后歴春秋战国秦汉非无作者而不传虽有传亦不详汉魏之际建安七子者出然后诗之名始専归于人于是乎曹刘沈谢李杜苏黄虞范诸人继出乃各自以其诗名家然人以时异诸人之作又各随不同论者又以代别之曰此魏晋也此南北朝也此唐也宋也元也呜呼秦汉以来之诗变至于唐极矣唐一代以诗取士宜乎名世者为多然而著名者仅二人焉而不出自科目宋人取士初亦沿唐制其后専用经义诗道防絶间有作者非但无三代风视唐人亦逺矣国初诗人生胜国乱离时无仕进路一意寄情于诗多有可观者如吴中髙杨张徐四君子盖庶防古作者也其后举业兴而诗道大废作者皆不得已而应人之求不独少天趣而学力亦不逮矣呉人自四子后作诗者多出于文字之绪余非专门也惟草窓刘公原慱家世业医至公始专心于诗不拘拘缀缉经语以事进取遇凡景物防心时事刺目一于诗焉发之词气激烈音节顿挫多有出人意表者古人谓石曼卿豪于诗公殆近之与盖公为人迈徃跌荡自少以气自豪有志当世之务思欲有以自见景防中郡人陈公镒掌宪台援呉公纳例荐公于朝不果用负有用之才徒以末艺终于一太医院吏目天下惜之公髙视一世慕古人奇伟非常之功世之龌龊者举无足以当其意惟与郭元登徐原王汤功让三人者相推重毎胥防剧谈竟日终夕刺刺不休防正统已已有土木之变忠义激发徃徃形之于诗君子谓公非独诗豪盖亦一时人豪云予久闻公以工诗名呉中后来京师始识之公殁与公之子宗师防以公是集见示且求序故书以引其首
　　家礼仪节序
　　礼之在天下不可一日无也君子所以异于宵小人类所以异于禽兽以其有礼也礼其可一日无乎成周以礼持世上自王朝以至于士庶人之家莫不有其礼秦火之厄所余无防汉魏以来王朝郡国之礼虽或有所施行而民庶之家则荡然无余矣士夫之好礼者在唐有孟诜在宋有韩琦诸人虽或有所著述然皆畧而未备驳而未纯文公先生因温公书仪叅以程张二家之说而为家礼一书实万世人家通行之典也议者乃谓此书初成为人所窃去虽文公亦未尽行文公之身动容周旋无非礼者方其存时固无俟乎此书今其既没之后有志欲行古礼者舎此将何据哉礼之在人家如菽粟布帛然不可斯湏无之读书以为儒而不知行礼犹农而无耒耜工而无防尺也尚得为农工哉夫儒教所以不振者异端乱之也异端所以能肆行者以儒者失礼之柄也世之学儒者徒知读书而不知执礼而吾礼之柄遂为异敎所窃弄而不自觉自吾失吾礼之柄而彼因得以乘间隂窃吾防祭之土苴以为追荐祷禳之事而吾之士大夫名能文章通经术者亦且甘心随其歩趋遵其约束而不以为非无怪乎举世之人靡然从之安以为常也世儒方呶呶然作为文章以攻撃异端为事噫吾家之礼为彼所窃去而不知所以反求頋欲以口舌争之哉失其本矣窃以为家礼一书诚辟邪说正人心之本也使天下之人人诵此书家行此礼慎终有道追逺有仪则彼自息矣儒道岂有不振也哉然世之好议人者已懵然于仪文节度之间而忌人有为也闻有行礼者则曰彼行某事未合于礼彼行某礼有戾于古甚者又曰彼行之不尽何若竟不行之之为愈也殊不思人之行礼如其读书然读书者未必皆能造于圣贤之域然错认金根为金银者较之并与金银不识者果孰能哉濬生遐方自少有志于礼学意谓海内文献所在其于是礼必能家行而人习之也及出而北仕于中朝然后知世之行是礼者盖亦鲜焉询其所以不行之故咸曰礼文深奥而其事未易以行也是以不揆愚陋窃取文公家礼本注约为仪节而易以浅近之言使人昜晓而可行将以均诸穷乡浅学之士若夫通都钜邑明经学古之士自当考文公全书又由是而上进于古仪礼云【成化十年】
　　世史正纲序
　　世史正纲曷为而作也着【阙】　　　事始也其事则记
　　乎其大者其义则明【阙】　　　　　　　　正其谊不谋其利明其道不计其功非道非义功利虽多弗取也或曰自孔子作春秋之后大事有吕氏之记纲目有朱子之笔奚用此为哉曰吕氏之记记其大而或兼夫细也朱子之笔笔其正而或専其统也愚惟録其大而已细小不屑及也取其正而已统否不暇计也然则有所见乎曰有圣贤之书婉而正学者之书显而直婉而正所以待后世之贤人君子也显而直所以晓当世之学生小子也何则人之生也禀赋不齐贤者知者恒少而愚者不肖者恒多圣贤之书用意深而立例严非贤人君子不能知也是以知之者恒鲜愚为此书直述其事显明其义使凡有目者所共覩有耳者所共闻粗知文义者不待讲明思索皆可与知也茍或因是而驯致夫贤人君子之地则夫圣贤婉而正之书亦可由此而得之矣愚所以作书之意有在于是非敢立异以犯不韪之罪也然则其宏纲大防果何在哉曰在立君臣之义在原父子之心夫君臣之义其体统在朝廷君君臣臣正也君不君臣不臣则人纪隳国不可以不正也父子之心其传序在世及父父子子正也父不父子不子则人道乖家不可以不正也本家以立国正国以持世而一归于人心道义之正则人极以立天地以位上天所以立君之意圣人所以立教之心或其在此乎请言其详天位乎上者也地位乎下者也天地之所以生生者物也天生人而于人之中命一人以为君以为人类主阐教以立人极修政以安人生然必其生安然后其极可立也为生人主使吾一世之民各遂其生而不罹其害焉于是乎吾政行而教施而世底乎雍熙泰和矣是则君人者之责也虽然君之所以为此者非君之自为也承天之意也能承天之意则能受天之命矣受天命者必奉天焉奉天者必大报天焉君秉诚以事天天垂象以示君必致乎精禋感格之诚必谨夫象纬灾祥之故如是则天人合一天不在天而在君矣天之心则仁爱人君君之心则仁爱生民民之生也性天之理以为其心形天之气以为其身心有不明君必明之俾天之理不为物所蔽身有不安君必安之俾天之气不为物所戕故凡其号令之颁政事之施教条之布礼乐制度之具刑赏征讨之举无非以为民而已为乎民所以承乎天承乎天所以安其位也然君于此岂能以其独力为之哉亦由乎小大内外之臣以为之腹心股肱耳目牙爪焉耳君总于上臣分于下彼此相资逺近相维阶级相承气脉相通各尽职以厘务毕同心以奉上本乎是以持世由一世而十世十世而百世百世而千万世矣虽然天下之本在国国之本在家家必正而后国定其本乱而末治者否矣是故父有天下必授之于子子居大位必受之于父父非真尧舜子非真朱均必不可以与舜禹子非真武王父非真西伯必不可以舎伯邑考隠摄相位不可也宣傅缪位不可也父之所予必子心之所安子之所承必父心之所愿非的见乎大义之决不可以行权非真有夫必归之诚不可以言假授受取予必原其心原其本心之初于序必顺于理必正于心必安以此正名以此定位既定其位必端其本本之所以端者身也身不可以不修身之所以修者心也心不可以不正知其身心之所以必当修而正者学也学不可以不讲讲学以正心正心以修身修身以端其本将见身正而令行家和而福生行乎上而效于下笃其近而举诸逺矣是则大而一世所以纲维之者国也中而一国所以根本之者家也家则内和而外顺国则上令而下从极乎一世之大则各止其所而不相侵陵则人之所以为人者相生相养各尽其性各全其命一顺于道义之正而不徇于功利之私是则所谓雍熙泰和之世也人既得其所以为人物亦得其所以为物天由是而得以为天地由是而得以为地则人君中天地而立为人物之主者其责尽矣上天立君之意于是乎无负而圣贤所以著书立言谆谆垂世立教者亦于是乎不徒托之空言矣区区一得之愚偶有所见妄为此书始嬴秦庚辰之嵗终于皇明戊申之春凡一千六百二十有一年书成用僣书巻端以示夫当世之学生小子而后世之贤人君子容或有以取之否乎不敢必也于是乎书以俟【成化十五年】
　　学的后序
　　学的曷为而作拟论语也昔人僣拟论语得罪圣门曷为效之王通自著书以已儗孔子愚则采辑朱子语而窃推之以继孔子之后非效通也效曽子有子之门人也岂谓僣哉朱子之言天下后世家传而人诵之何用此为朱子平生著述多是阐明圣经贤传之防未尝自为一书此愚所以不揆寡陋而妄有所辑也今所辑者多经书传注中语学者既已熟闻之矣而又赘之者何此亦朱子辑近思録采程氏周易春秋传文之意也名以学的者何学以圣人为的山杨子之言也而朱夫子于中庸或问论中和位育处亦以是为言喻学者之必志于为圣贤亦如射者之必志于中的也愚于九篇载之不无意焉自昔性理诸书皆始于太极今先下学者何书为初学者作也论语编次无伦今有次第者何论语之书成于众贤之所记而愚此书则采朱子之成书故也所谓次第者何姑以首篇言之人之为学必自下学人事始下学则可以上逹矣是则儒者之学也儒者之学学所以至乎圣人之道也其要莫先乎为己为人之辨大学一书为己之学也欲为为己之学必先效法于人而后用功于己其用功之要程子所谓防养须用敬进学则在致知是也以此立志用功循序积累则知与行偕进心与理昭融中外本末隠显精粗一一周徧是则儒者之学矣古之学者始乎士而终于圣人不过下学上逹而已矣若通论一书则首篇是其凡第二篇三篇是其功用之要是则程子两语也盖今人既无小学工夫须必先于持敬敬不可以不立而理不可以不穷彼夫四书五经以及近世诸儒之书穷理之具也必欲穷理而又不可不知理之所以名故以字训继焉既穷理矣由是而治心由是而治身以之正伦理成治功以至于穷神知化叅天地赞化育而极其功用之全是则所谓圣神之能事学问之极功也学者下学人事而至于上逹天理如此岂非儒者全体大用之学乎此四篇至九篇之大意也其第十篇效论语之乡党举朱子平生言行出处示学者以标的也前十篇固已备矣而又续以后十篇者何上编如小学之内篇下编则其外篇也上编由事以逹于理下编则由理而敬之事一以进徳言一以成徳言也自昔先儒论敬皆自内而之外今而反之何自学者言使有下手处耳穷理畧于格物而详于读书何读书亦格物之一事今之学者无师授而欲舍读书以穷理吾见其泛无归宿矣六经次第皆始易次诗书春秋礼而今先诗书礼而后及易春秋何由浅以及深也人伦次第皆先君父而后夫妇长防朋友今以父子兄弟夫妇朋友君臣为序何由近以及逺也上编既言敬矣而下编又専以仁义为一篇何孔门教人以仁为先求仁之要由礼而入言礼则敬在其中矣终篇序道统载周程张四子赞而不取邵焉何黄直卿论朱子道统之所以传亦云由孟子而后周程张子继其絶而不及邵焉其意盖本诸此非愚敢妄为去取也愚编此书成恐或者不能无疑窃观勉斋先生作朱子行状拟畣或人之疑于后因效之书此于巻末盖志所见耳非敢窃比大学中庸之或问也观者尚矜其志而无备责云【天顺七年】
　　本草格式序
　　儒者之学不但有性理之学而又有物理之学焉大学之教以格物为先而圣人敎人学诗亦欲其多识鸟兽草木之名尔雅一书亦于草木虫鱼详焉予防有志物理之学读书之暇遇物輙加考究后见夹漈郑氏通志畧序文所谓儒者逹诗书之防而不识田野之物必广覧动植洞见幽潜通鸟兽之情状察草木之精神然后叅之载籍明其品彚意其必大有所深造也徐而考之不过删节医家本草而已及以本草观之凡药有所疑者日华子曰是此物陶隐居曰非图经曰宜治此病衍义曰不然呜呼作书者尚不灼知其物之真的考书者又何所据而用之哉况其所载药品动至数千其中有世人所不识古方所不用者纷纭错杂卒无定见心窃病焉后得王好古汤液本草简而且要心甚喜之然其中所载之药如藿香本草类也而载之木部之中譬则善风鍳者不能辨其人形之男女又安能审其人之气色而知其休咎哉窃念医书之有本草如儒家之有字书也不识字义者断不能为文不识药性者又安能治病哉是故欲识药性先识药形然所生之物地各不同不皆聚于目前也不有纂要之书又何自而识之哉予以此故即邵子观物之说本周礼五药之目拟为本草格式及采取条例一编藏之中笥以俟后人用焉夫自神农作本草之后汉世始诏求其书歴唐宋以至于元代代皆加修纂无一代不然者然所命执笔者多儒臣儒者于方技固未能尽通而专业方技者又未必能执笔是以其书虽多然皆慱而寡要泛而无实非独无益于世而或至于误人也亦有之矣予学儒而不通于医窃本儒家所谓物理之学者以为医家本草之书较之旧本似亦有可取者頋惟欲成此书湏是足迹徧天下然后可也今头颅种种矣拘于职不出国门者防三十年不日将乞骸骨归老海隅谅于此生终无可成之期姑序其槩而藏之异时营老莵裘及正首丘之后万一国家欲承前代故事成一代之书以嘉恵生灵或有以此闻之于上择而用之绪而成之死且不朽矣谨书以俟
　　大学衍义补序
　　臣惟大学一书儒者全体大用之学也原于一人之心该夫万事之理而关系乎亿兆人民之生其本在乎身也其则在乎家也其功用极于天下之大也圣人立之以为教人君本之以为治士子业之以为学而用以辅君是盖六经之总要万世之大典二帝三王以来传心经世之遗法也孔子承帝王之传以开百世儒教之宗其所以立教垂世之道为文二百有五言凡夫上下古今百千万年所以为学为教为治之道皆不外乎是曾子亲受其教既总述其言又分释其义以为大学一篇汉儒杂之礼记中至宋河南程颢兄弟始表章之新安朱熹为之章句或问建安真徳秀又剟取经传子史之言以填实之各因其言以推广其义名曰大学衍义献之时君以端出治之本以立为治之则将以垂之后世以为君天下者之律令格式也然其所衍者止于格物致知诚意正心修身齐家盖即人君所切近者而言欲其举此而措之于国天下耳臣窃以谓儒者之学有体有用体虽本乎一理用则散于万事要必析之极其精而不乱然后合之尽其大而无余是以大学之先既举其纲领之大复列其条目之详而其条目之中又各有条理节目者焉其序不可乱其功不可阙阙其一功则少其一事欠其一节而不足以成其用之大而体之为体亦有所不全矣然用之所以为大者非合众小又岂能以成之哉是知大也者小之积也譬则网焉网固不止乎一目然一目或解则网有不张譬则室焉室固不止乎一榱然一榱或亏则室有不具此臣所以不揆愚陋窃放真氏所衍之义而于齐家之下又补以治国平天下之要也其为目凡十有二曰正朝廷其目六曰正百官其目十有一曰固邦本其目十有一曰制国用其目十有一曰明礼乐其目六曰秩祭祀其目七曰敦教化其目十有一曰备规制其目十有六曰慎刑宪其目十有四曰严武备其目十有六曰驭夷狄其目九曰成功化其目一先其本而后末由乎内以及外而终归于圣神功化之极所以兼本末合内外以成夫全体大用之极功也真氏前书本之身家以逹之天下臣为此编则又将以致夫治平之效以收夫格致诚正修齐之功因其所余而推广之补其畧以成其全故题其书目大学衍义补云非敢并驾先贤以犯不韪之罪也臣尝读真氏之序有曰为人君者不可以不知大学为人臣者不可以不知大学而继之以为人君而不知大学无以清出治之源为人臣而不知大学无以尽正君之法是盖就其本体而言尔若即其功用而究竟之君臣所当知者则固有在也粤自古昔圣贤为学之道帝王为治之序皆必先知而后行知之必明其义行之必举其要是以欲行其要者必先知其义茍不知其义之所在安能得其要而行之哉故臣之此编始而学之则为格物致知之方终而行之则为治国平天下之要宫阙髙深不出殿廷而得以知夫邑里邉鄙之情状草泽幽遐不履城闉而得以知夫朝廷官府之政务非独举其要资出治者以御世抚民之具亦所以明其义广正君者以辅世泽民之术譬之医书其前编则黄帝之素问越人之难经后编则张仲景金匮之论孙思邈千金之方一方可以疗一证随其方以治其疾惟所用之何如也前书主于理而此则主乎事真氏所述者虽皆前言徃事而实专主于启发当代之君亦犹孔孟告鲁卫齐梁之君而因以垂后世之训臣之此编校之前书文虽不类意则贯通第文兼雅俗事杂儒吏其意盖主于众人易晓而今日可行所引之事类多重复所修之辞不能雅驯弗暇计也臣逺方下士叨官禁近当先皇帝在御之日首开经筵即缀班行之末亲覩儒臣以真氏之书进讲陛下毓徳青宫又见宫臣之执经者日以是书进焉臣于是时盖已有志于是既而出教太学暇日因采六经诸史百氏之言彚辑十年仅成此书用以补真氏之阙也缮写适完而陛下嗣登大寳盖若有待焉者臣学不足以适用文不足以逹意偶因所见而妄有所陈区区一得之愚固无足取而惓惓一念之忠谠为圣明所不弃焉未必无少补于初政之万一臣濬谨序
　　明堂经络前图序
　　明堂者黄帝坐明堂之上与岐伯更问难因雷公之请坐明堂而授之故谓之明堂云其书上穷天纪下极地理逺取诸物近取诸身不専为人身设也而后人作为图经以明气穴经络乃専以归之明堂何哉盖以黄帝之问岐伯之对雷公之授受所以上穷下极而逺取者不过明夫在人之理而已黄帝之问岐伯首谓善言天者必有验于人盖谓是尔夫人得天地之性以生凝而为之形流而为之气内有臓腑以应天之五行外有靣部以象地之五岳以至手足之有经络十二以应经水肢体之有系络三百六十有五以应天度其气穴称是以应周朞之日上下有纪左右有象督任有防俞合有数是人一身生天地之间全隂阳之理聚五行之气备万物之象终日之间动息坐卧百年之内少壮艾老无非是身之所运用而恒与之偕焉乃至有其身而不知其身之所有而凡在其身者若臓腑若脉络若孔穴曾不知其形状何如其气脉安寓其名称曷谓是有其身而不知其身之所以为身也取诸其近也且然况又欲逺取诸物而上穷下极也哉或者贻予以镇江府所刻明堂铜人图面背凡二幅予悬之坐隅朝夕玩焉病其繁杂有未昜晓者乃就本图详加考订复以存真图附繋于内命工重绘而刻之考史宋仁宗天圣中命尚药奉御王惟一考明堂气穴经络之防铸铜人式惟一又订正讹谬为铜人腧穴针炙图经上之诏摹印颁行其后又有石藏用者按其状绘为正背二图十二经络各以其色别之意者京口所刻即其图之遗制与嗟乎所贵乎儒者以其格物致知于凡三才之道万物之理莫不究极其所当然而知其所以然也矧吾有是身至切至要长与之俱长老与之俱老而不知其状不识其名可乎此予所以不自揆而纂为此图非独以为医家治病用而于儒者所以养身之方穷理之学亦未必无补云
　　明堂经络后图序
　　圣人所慎者三而疾居其一是疾之为疾系人之夀夭死生不可忽焉者也圣人犹且慎之况余人乎欲慎其疾必知夫疾所自出之原而加慎焉则百病不生百病不生则能尽人所以生生之理而不枉其天年矣且疾所自出之原果安在哉身而已矣是身也禀气于天地受形于父母固非天地雕刻而为之亦岂父母布置而成之也哉然而五臓六腑四肢百体骨骼经络俞合孔窍无一而不备焉人能保而养之则全而归之矣全而归之则人为吉人子为孝子而无忝于天地之委形父母之遗体矣彼夫六合之间横目而黎首者棼棼攘攘自戕自贼不自保者多矣然其间亦或有能保全之者葢亦资禀之美尔非学问之功也所贵乎学者以其穷理尽性以至于命理穷矣性斯自尽而命随之欲穷夫理当自吾身始吾身所具之理所谓天命之性率性之道圣贤所以建图著书者固己明尽矣然其言深于理详于气而于所赋之形质则容有未备焉者予述此图葢示学者以理气之所凝以成质者而使其知疾病根原之所自出而慎诸身学者诚能察之目而防诸心谨夫肢体之运动顺夫气脉之流行则可以奉亲以尽孝保身而全归矣若夫世之学方技者以之求十四经之流注八法之运用九鍼之补防亦未必无所助云
　　皇明歴科会试録序
　　皇明开国之二年首诏天下开科取士明年乡试又明年会试仍叅用胜国程式甫一科即罢之又十有四年始定为今制以试士子甲子乡试乙丑会试初为小録以传然惟列董事之官试士之题及中选者之等第贯籍经业而已其録前后虽各有序然犹未録士子之文以为程式也次科戊辰始刻程文自时厥后永为定式但此后五科其间命官列衘尚或随时不一永乐以后其制始一定而不更易自乙丑至今再歴乙丑而逾其半凡三十又四科矣予来京师余三十年于歴科会试程文甲申以后无不获见者惟庚辰以前仅见其一二夫以京邑四方贤才所萃古今书籍所聚且官舘阁以文字为职业尚弗克尽见况遐方下邑之士乎予友少宰华容黎先生搜访者累年始得其全暇日因假以归俾诸生録出益以家所有者编次通为一帙以便观覧虚其末简以俟续入于乎是録之编其所闗系夫岂小哉非但可以攷见皇朝一代取士之制与夫前后人才之高下文气之伟薾而于世道士风亦可于是乎观之











　　重编琼台藁巻九
　　钦定四库全书
　　重编琼台藁巻十
　　明　邱濬　撰
　　序
　　吉水龙氏族谱序
　　自宗法废而左戸之藏既散肉谱之学不传而士大夫家有谱牒者葢鲜矣今天下分两畿十二藩服而人家谱牒之作盛于江右而江右在吉郡尤盛迹其所以盛者葢有四焉江乡土绵地瘠季世割据者所不争人家所藏图籍不尽燬于兵火一也习尚淳朴不蓄一切珍竒玩好之物仓卒变起所持者惟文籍二也俗重世家婚配必先门地崛起之家虽盛显物论终不之与所谓故家右族恃谱牒以为文献之徴三也人以读书为业虽田夫贩客亦皆粗通文理渉猎书史防乱之余文籍散失无所于稽亦往往有能口道而心忆之者四也用是四者故人家谱牒所以能独盛于他方然其间亦不能无积习之失在于好攀援古名贤显宦以粉饰其家世张大其阀阅凡刘姓者皆长沙定王之后张氏者皆曲江丞相之裔无一族无所自来者此虽天下通而于兹则殆甚焉者也予自宦游以来交天下士多矣而于庐陵士尤相亲厚所谓士夫者无家无谱牒者近同年友常郡太守吉水龙公遵序出其家谱见示且属以序考防精详援引皆有证据不狥前人之失而肆一己之见直疏而旁通之纎悉不遗切而实曲而尽如禹之川原其所自来疏其所由分会其所由归其间分支异派虽若错出散见其实条理脉络未始混淆也使后人按图而求之据牒而考之既知其所以同又知其所以异其得古良史作表传之遗意与予故序而归之以示龙氏之后人且以告江右之为肉谱者云
　　文昌邢氏谱系序
　　海内氏族所谓故家乔木者皆自中州来故其遗风流俗往往而在苏长公所谓衣冠礼乐斑斑葢指此也其散在四州者琼为多琼属邑文昌大族可数者五六家邢其一也邢之先自汴来葢在宋南渡初至今子姓蕃衍散居邑中者殆居他姓什三四焉所谓五六大族其殷富一时虽或过之至论其盛且蕃未有或先邢氏者也岂非其一姓之尤大者乎族不徒大而且多贤隠而贤者予不能尽知也所及知者其显而贤者耳所传闻者则有宋故某官梦璜以文学政事着声前代载在郡乘可考也所闻者今某处教谕贵明经洁行所至师仰所见者则予友苏郡太守宥也宥字克寛登正统戊辰进士第擢四川道监察御史陞知台州府事寻改苏郡邑人自国初至今登进士第者仅三人然仕止郎官今克寛年未五十已官二千石守天下大郡清名美政播闻朝野华阶峻秩日进日崇不止此也然则今日邢氏之族又岂但大于邑中诸族而已哉邢氏旧有族谱乆燬于火至克寛之先大父某府君谘访故老搜罗散失粗録成帙晚年以授克寛俾终厥志克寛承命惟谨寝息不忘者垂二十年始克承先志命之曰邢氏谱系间携来京师以予同乡且相厚也属予序嗟夫氏族以名爵显名爵以才徳着氏族蕃而名爵无闻樗栎之材也名爵显而才徳弗称土木之偶也有名爵以表氏族有才徳以副名爵则虽在中州声明文物之地亦云鲜矣而况遐逺之地也哉是则文昌之有邢氏邑里之望也邢氏之有克寛族属之光也后之承其统绪同其宗盟者益思所以继之承之光之大之于无穷哉
　　广昌何氏家乘序
　　后世作谱者率遵欧苏二家説者多病其简何也葢家之谱视国之史史纪一国之事不得不简谱録一家之事不可不详彼其世逺人亡载籍湮没往事无所于稽不得已而畧之可也茍耳目亲所见闻明有徴验可以贻逺而示范乃亦弃之而不録博雅好古君子所不忍也曾谓仁人孝子而忍忘其先徳哉此广昌何氏家乗所由作也予友大司冦旰江何公廷秀续其先太宰公所辑何氏家乘间以见示属为序葢兼本二家之义例而折衷之详书偹録巨细不遗分为六巻一谱序二族谱图三宗谱图四家传五妇徳六先茔志而附载貤封制书赠送诗文而终以先世遗事其于广昌昼锦何氏一族之事详且备矣凡何氏受姓以来见于史传者殆无遗焉予甞读韩文毎疑其序送何坚何与韩为近之説意谓古人因生以赐姓为其后者非所出而冒之容或有之声音偶尔相近出于一时方言者焉能强人以必从哉疑其言无所本及读史记周本纪注应邵曰氏姓注云以何姓为韩后然谓之以为后则固非声音偶近者矣近世邓名世姓氏书辨证亦谓何氏出自姫姓食采韩原为韩氏韩为秦所防子孙散居陈楚江淮间以韩为何随声变为何氏名世宋人去古益逺何所从而得此説哉考之孙愐唐韵韩灭子孙散居江淮间以韩为何字随音变邓説葢本诸此然则邓説本于韩应氏生二子之前数百年其言必有所本且明言其出氏姓注非无徴之言也韩子偶未见与抑或别有所出与自昔观人之国而论其世者必徴诸文献予窃以谓论人之家世者宜亦然何氏之贤人在前代政事则有武经术则有休名位则有曾三人者其尤者也若以典籍言之则休公羊本防羽翼圣经得以从祀孔庭垂名千载其次则西畴常言凿凿乎布帛菽粟之文宛然濓洛宗防也今昼锦之何实出西畴太宰公西畴先生六世孙也先生讳坦仕宋为寳谟阁直学士广东提刑太宰公中兴其后而司冦公实踵太宰公之武父子清名劲节为当世伟人俱以经术发身贤科歴官中外位八座为时名臣本朝革中书省而専任六部今尚书执政大臣也视古丞相然百年以来大江以南父子相继为尚书者仅见何宗所谓政事经术名位至是益大以显况公又多有著论大雅君子卓尔不羣其所以具瞻四方传布后世文献之足以徴者岂止一时一方而已哉昔汉韦贤父子相继为相成作诗以自劾其述祖徳也曰赫矣我祖庆流于裔于体厥徳于赫有声其勉后人也曰谁谓华高企其齐而谁谓徳难厉其庶而今公父子实足以匹休于汉之韦氏而为其后人者盍诵是诗以相励思齐其先人而庶几其企及乎予与公皆登甲戌进士第同年中志同道合者也故不辞而为之序
　　贵溪丘氏宗谱序
  </div>
  <div class="pagination">
   <a href="重编琼台稿_page19.html">
    上一页
   </a>
   <span>
    ...
   </span>
   <a href="重编琼台稿_page15.html">
    15
   </a>
   <a href="重编琼台稿_page16.html">
    16
   </a>
   <a href="重编琼台稿_page17.html">
    17
   </a>
   <a href="重编琼台稿_page18.html">
    18
   </a>
   <a href="重编琼台稿_page19.html">
    19
   </a>
   <span class="current-page">
    20
   </span>
   <a href="重编琼台稿_page21.html">
    21
   </a>
   <a href="重编琼台稿_page22.html">
    22
   </a>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <span>
    ...
   </span>
   <a href="重编琼台稿_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
