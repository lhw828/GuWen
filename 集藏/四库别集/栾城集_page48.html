<!DOCTYPE html>
<html>
<head>
    <meta charset="UTF-8">
    <title>栾城集 - 第 48 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 48 页/共 114 页</h1>
    <div class="content">　　嗟民之艰，丰岁常少。粤维兹夏，牟麦小熟。饥者未饱，而淫雨为。秋稼殄瘁，沦为涂潦。宿藏将尽，岁计莫续。盗贼将起，犴狱充斥，民之无辜，谁为此祸。吏实不德，得过于神。胡为殃民，以重吏愆。今兹归诚天地，布其腹心。神仁爱人，岂终病之。其尚振扬清风，以逐屏翳。使太阳显行，后土以干。民趋于田，既获且耕。亦有高廪，以祀以养。吏蒙其赐，不知其报。此亦天地之大德，下民之所仰望而求也。

　　【筠州祈雨青辞】

　　臣来是邦，岁比水登。去夏大水，溢城邑。继以秋旱，民食不足。庶几今岁，五种遂茂，以释余病。而亢阳为灾，不雨弥月。水泉耗竭，多稼殄瘁。云物告异，灾火时发。上下恐惧，不知所措。惟吏之不德，无以仰当天心。惟民之无良，有以召致神怒。虽自洗濯，并走祠望，而诚意浅陋，灵贶不答，将默不以告。而民不可弃，神亦不终弃人。谨归诚天地，请命百神，尚克收如焚之威，以布甘雨，使民得稼穑，各安其居。使我守土之臣，亦蒙大赐。 
　

　



　

　
●栾城集卷二十七
◆西掖告词六十一首
　　【林希集贤殿修撰知苏州】

　　敕具官林希：朕历选多士，以备左右侍从之臣。股肱之良，概出于此。尔以文学政事有闻于时，擢从右史，试以书命，而行己不靖，遽致人言。朕不忍弃才，尚宠以书殿，往莅吴俗，思慎厥终。可。

　　【杨杰知润州】

　　敕具官某：京口，江浙之会，而扬楚方饥，仰食邻境。朕思得良吏，通其有无，以济民病。尔以冬官属，绩用有闻，而欲自诡以治民。朕不汝违，其究乃心，以底成效。可。

　　【陈安期屯田郎中】

　　敕具官某：尔以能选，积劳于工正，升之文昌，以劝勤吏。矧司空之属，农部为上。尔其益敬厥事，以称朕意。可。

　　【蔡立知鄂州】

　　敕具官某：武昌控引江汉，势居上流，古为重地。非练达政事，不以畀之。以尔久于治民，为论者所称。朕将观尔于是，惟宽而勿弛，明而勿苛，则予汝嘉。可。

　　【盛南仲知衡州】

　　敕具官某：朕进退天下士大夫，不惟其才，惟其行，盖未有不能正身而能正人者也。尔以世族之后尝为部使者矣，而不闲于家，厥声达焉。法不可置，往即南服，尚克循省。可。

　　【许中正致仕覃恩改朝议大夫】

　　敕具官某：朕嗣服之初，推恩海宇，矧惟耆老之士，蚤隆止足之风。岂无宠嘉，以慰乡党。可。

　　【虞肇知鼎州】

　　敕具官某：武陵依重湖之深险，据五溪之走集，民夷杂居，剽轻易扰，惟守以安靖，可以言治。尔昔以才，举为御史属官，久于牧民，宜在此选。无烦条教，以便远人。可。

　　【胡田知诚州刑浩知钦州】

　　敕具官某等：钦、诚为郡，虽有新旧之异，而民夷杂处，不可一以华法治也。田自钦易诚，其习南越之故矣。浩自环庆往，亦知所以治边之宜。惟宽可以怀远人，惟廉可以服殊俗。辅以明断，其罔有不济。可依前件。

　　【王存磨勘改朝散郎】

　　敕：朝廷用人惟其才，而考绩必以岁月。用人惟其才，故政无不修。考绩必以岁月，故官不失绪。朕兼此二柄，以御群臣，故虽六事之长，犹寓郎官之秩。具官王存，文雅足以饰吏事，靖重足以镇国俗。恬于进退，不为利回。出入台省，人言无间。司马治兵，朕既已重其选矣；有司奏课，并欲以报其劳焉。可。

　　【梁惟简供备库使】

　　敕：朕惟崇庆，日总万机，号令所至，泽遍海内，况其左右侍御之臣，朝夕执事之劳而不被其赐者乎？坤成之庆，国有常宪，尚勉忠孝，思报其万一。可。

　　【张ロ光禄大夫资政殿学士知郑州】

　　敕：昔我神考，收擢隽良，置于丞弼。惟兹内史之重，实综万机之繁。朕方将图任旧人，与之裁成庶务。乃者总章大享，百辟在廷，时予重臣，独以病告。不忍贤劳之久，力求补外之安，曲成其私，勉遂所请。具官某，名臣之后，风流具存，儒术之英，文史足用。详练政事，究通物情。樽俎可赖以折冲，盘错亟观于游刃。辍自西台之要，付以新郑之雄。加秘殿之宠名，兼进秩之异数。使郡县识朝廷之意，而官吏知卿相之贤，表帅四方，朕尚有赖。可。

　　【赵君锡太常少卿】

　　敕：太常总礼乐之政，兼伯夷、后夔之业。平居无事，若无所为。至于郊庙社稷之仪，朝廷上下之分，一有大议，罔不责成。昔叔孙通为东宫傅，以习于园庙，复命此职。赵宗儒失不任事，由卿而罢为东宫师。用人之难，盖自前世。具官某，笃于孝悌，居家可纪，敏以从政，临事不烦。予欲决嫌而明微，盖有取于静慎。此官职清而事少，亦将便于老成。往服优恩，勉扬厥职。可。

　　【刘绚太学博士】

　　敕：《春秋》之废，于今二十年矣，讲者不以为师，而学者不以为弟子。孔氏之遗书而陵迟至是，朕甚悯之。尔能讲诵其说，遭弃而不废，盖将有见于此者。夫《三传》之义，其得之者多矣，附以啖赵，无蔽于一家，庶几士有考焉。可。

　　【邓羲叔主客郎中】

　　敕：国有四方宾旅之事，则主客掌其享燕饩牵之节，其疏数丰杀皆有常度，远人于是观礼不可以不慎。尔既掌其事矣，以资当迁。其益勉之，以称其职。可。

　　【林旦侍御史权淮南运副】

　　敕具官某：淮甸之民，荐罹饥馑，乃者诏发仓廪，辍吴楚之漕以拯其急，犹以乏食流徙，达于朕听。朕惟救荒之术，行之略尽，惟得良使者因事施宜，为若可赖。尔由郎官以才任御史，习于扬楚之故，其为朕往视之。均徭薄敛，禁暴戢奸，无使斯人重被其困。可。

　　【田待问淮南运判可淮南提刑】

　　敕具官某：扬楚春旱秋水，民艰于食，渐起为盗，遂使州县犴狱充满，朕忧之，未始一日忘也。间起尔于山阳守参领漕事，今又命尔督视刑辟，徒以尔习其风俗，知吏民所疾苦。夫察贪暴，谨追扰，均有无，督盗贼，此荒政之急也。勉勤其职，以称朕意。可。

　　【陈可仓部郎中王古可工部郎中】

　　敕具官某等：汉郎官出宰百里，今部使者人治诸司，其为轻重异矣。朕于是考察多士，近而观其不烦，远而观其不惰，庶几有得，以待任使。以汝等久于吴越，优有善状，故使治予廪，古治予工。其益敬厥事，以底成绩。可。

　　【孙升监察御史可殿中侍御史】

　　敕具官某：朕方共默不言，责成于有司，正赖耳目之官，别白忠邪，论辩得失。言而中理，则予汝嘉。不幸而失，予不汝咎。尔为御史，期年于此矣，察其所为，忠悫不回，以次而迁，庶尽其用。尔其深识朕意，知无不言，言无不尽，安意肆志，无悼后害。可。

　　【李常蔡延庆并转朝议大夫】

　　敕：三考而议黜陟，古今所同。积日而叙勤劳，贵贱无间。矧夫内与六官之长，外总连帅之权，均大计之赢虚，司邻邦之动静。历年应格，稽法当迁。有司以言，朕何敢后。具官李常，奋由疏远，深自刻修，财赋所存，纲目具举。具官蔡延庆，名臣之后，吏治有余，干城四方，安静不扰，咸以侍从之迁，而膺股肱之良。虽尺寸以迁，未彰于异数；而命秩之宠，差慰于久劳。可。

　　【徐彦孚澶州通判】

　　敕具官某：河徙而西，则澶渊非复昔日之旧，然国门之北，兵屯仓廪，犹甲于他郡。大臣言尔可用，往丞守事，勉竭才力，以安我股肱之名郡。可。

　　【章知扬州】

　　敕：枢臣之长，出居列郡。汝海之地，僻在连山。邈焉乡党之遐，疑失亲庭之便。朕方以孝治天下，德绥臣邻，宜惟茂恩，俾易近地。具官某，蚤以文词中选，拔出于众人，中以功名自期，被遇于先帝。逮予纂服，亦既期年。比缘议论之差，授以方州之寄。澹然自守，绰有安靖之风；卧而治民，不失绥怀之体。眷扬楚之重地，据吴越之通途。仰足以分予南顾之忧，俯足以慰尔思归之愿。体朕至意，勉于裕民。可。

</div>
    <div class="pagination">
<a href="栾城集_page47.html">上一页</a><span>...</span><a href="栾城集_page43.html">43</a><a href="栾城集_page44.html">44</a><a href="栾城集_page45.html">45</a><a href="栾城集_page46.html">46</a><a href="栾城集_page47.html">47</a><span class="current-page">48</span><a href="栾城集_page49.html">49</a><a href="栾城集_page50.html">50</a><a href="栾城集_page51.html">51</a><a href="栾城集_page52.html">52</a><a href="栾城集_page53.html">53</a><span>...</span><a href="栾城集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
