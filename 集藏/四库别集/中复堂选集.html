<!DOCTYPE html>
<html>
<head>
    <meta charset="UTF-8">
    <title>中复堂选集 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中复堂选集 - 第 1 页/共 17 页</h1>
    <div class="content">中复堂选集


方序
重刊后序
中复堂选集
附录一
附录二 
 

方序

　　文章如面，万有不同。而要有同乎？古今者所以为文之心而已。不能同其心，而强同其面，则入于伪。伪不可久居，虽有见于今，必不足传于后。是故为文者，必有仁义之质、道德之积；如不得已而后有言。然后其言有物，其言信乃久传。而方其学之始，又必深求古人之心。研说之久，然后古人之精神面目与我相觌，而我之精神面目亦自以见于天下后世。树少与石甫学文时，持论如此。石甫平居慕贾谊、王文成之为人，故其学体用兼备，不为空谈。其文一自抒所得，不苟求形貌之似。其齿少于余，而其才识与学之胜余，相去之远，中间恒若可容数十百人者。既成进士后，尝游粤数年，归则出示以其所为文数大束。余读之，骇服。既为题论而去。

　　嘉庆二十四年，余客粤。是时，石甫仕于闽之漳州，为平和县令。往来之人，皆传其政事之美异，而不及其文。久之，石甫自闽中以其集来寄，且命为之序。急读之，则视向所见，益充实不可涯际。观其义理之刱获，如云霾过而耀星辰也；其论议之豪宕，若快马逸而脱衔羁也；其辨证之浩博，如眺溟海而睹涛澜也；至其铺陈治术，晓畅民俗，洞极人情白黑，如衡之陈、鉴之设，幽室昏夜而悬烛照也；而其明秀英伟之气，又实能使其心胸、面目、声音、笑貌、精神、意气、家世、交游与夫仁孝恺悌之效于施行者，毕见于简端，使人读其文，如立石甫于前而与之俯仰抵掌也。嗟夫！石甫之得于古以见于今者如是，其传于后世宜何如也！

　　石甫固愿学阳明，而其出宰之县适即为阳明所开。其民俗根株犷悍难治，又与阳明当日所征八排洞猺无异。石甫之治此地，禽狝兽薙，剔抉爬梳，化诱若雨露、震詟若风雷；申严之法，诰诫之文，朗畅恺切，恢阔明白，又若无一不与阳明气象相似者。吾不知天特遗此盘根错节以别利器乎？抑故遣石甫居此，行其学、显其才以蹈阳明之迹，俾天下后世知其志愿之不虚乎？石甫曩为书达诸公，论治剧之理。及石甫为县，一一行之如其言。嗟乎！石甫之学既见于治矣，石甫之治既见于文矣，石甫之治与文既见于当世而又将揭以示后世矣；然而人之知其文者或寡，知其文之所以效于治与夫其治与文之气象之何似益寡矣。知不知亦何足损益？余独耻读人之文而不能识其真，使作者之心不着于天下，亦古今斯道文章之大憾也。故亟为着之，使读石甫之文者有以考其迹焉。

　　道光元年秋八月，同邑方东树。  
　 

重刊后序

　　先府君自订诗文杂着凡十种，计九十卷，道光庚戌（三十年）曾刻于金陵。浚昌不肖，不能善守，毁于癸丑（咸丰三年）之兵。今来安福，治事简少，乃得从容整理，校阅再周，因得稍窥平生涯涘。呜呼！可恸也。

　　当嘉、道之际，军旅数兴，因之水旱偏灾，海内重困，国用匮乏。天子宵旰忧勤，未有至计。府君甫弱冠，慨然有任天下之志。故人聚处，剧饮大醉，往往纵论欢呼，至于痛哭，或发摅为文章，虽未有设施，识者已知为天下材也。及举进士，不谒先达贵人，既得第，数遭坎壈，志节益励。上书当时大臣，爱国忧世之怀，溢于言表。识者又已知素抱忠恳而出处之义审也。

　　初，府君以县令至闽，屡更剧邑，政声震一时。师董文恪公重之；有大兴革，辄置监司所议而谘府君；忌者乃大起。董公去，遂被罢黜。天子以获盗功，召见，予官。其后，府君又以县令至江南。陶文毅、林文忠荐于朝，天子念台湾海疆任重，特命备兵其地。逾年，果有英夷内犯之事，而台湾以府君保障得全。当是时，吴、浙、闽、广皆丧帅失地，独台湾捷奏屡闻，懋赏有加。天下谓府君必不克无见嫉也，已而果赴诏狱。显皇帝御宇，大有举措，明诏昭雪，命赞赛相国军。府君益感激驰駈，言无不尽。惜大臣将帅不克用其言，功以不成，而府君忧劳卒矣。

　　嗟乎！两朝知遇之深，与府君所以报天子者，岂不可谓盛哉？府君既降官入蜀，大吏以徒手进谒为慊，一再屈罚。人曰：可以去矣。府君曰：某受非常之遇，以至于斯，所至不合，命也，顾可以长吏之嫌，悻悻去耶？以此，宦四十年，百折不回。及至广西，益念主忧臣辱之谊，疏食恶处，尽瘁以没。是又府君出处大节昭然者矣。

　　府君赋性宏毅，不为小廉曲谨。文学私淑先高祖姜坞府君而及惜抱先生之门。尝曰：吾集未可以文论，当纯疵并存，俾览者得其生平焉。浚昌前刊遗稿已具述，兹更举其大端，俾后人有可考云。

　　同治丁卯季秋，男浚昌谨叙。  
　 
中复堂选集

　　●东溟文集卷四

　　桐城姚莹石甫着

　　答李信斋论台湾治事书

　　复赵尚书言台湾兵事书

　　复赵尚书言台湾兵事第二书

　　上孔兵备书

　　上孔兵备论办贼事宜书

　　再上孔兵备书

　　与杜少京书

　　覆马元伯书

　　○阁下两知晋江，贤能懋彰；近移台湾，实海外黎元之幸也。乃撝词下逮，盛执谦冲，谆然以此邑之张弛、施措之后先垂问。惭恧之余，转增局蹐。顾莹于此邦，有旧令尹必告之义，不敢自外。谨竭所知。

　　莹闻善治国者，如理一身，必使气血流通，官骸运动，乃可以无病。苟一支一节，气滞血凝，则病作矣。然投剂者，又必审其秉体之强弱与受病之浅深，量酌而用之。故有同病而异药者，其奏效一也。又闻为政在乎得民，而得民者必与民同其好恶。阁下由泉州而之台湾，台湾民半泉州人也。泉州人之为病与其好恶，既习知之矣，若台湾人之为病与其好恶，容或有同而异者。是岂可以无辨乎哉！今夫逞强而健闘、轻死而重财者，泉州之俗也；好讼无情、好胜无理、樗蒲女妓、顽童槟榔、鸦片日寝食而死生之，泉州之所以为俗也；台湾人固兼有之。然而台湾之地，一府、五厅、四县，南北二千里，有泉州人焉；有漳州人焉，有嘉应州人焉，有潮州人焉，有番众焉。合数郡番汉之民而聚处之，则民难乎其为民。一总兵、三副将、水陆十三营，为督标、为抚标、为水提标、为汀邵，为延建，为长福、烽火，为兴化，为诏安、云霄、平和，为金门、同安合九郡五十八营之兵而更戍之，则兵难乎其为兵。民与民不相能也，兵与兵不相能也，民与兵不相能也，番与兵与民不相能也，其日错处而生隙焉。势不能免。则安抚而调辑之者，难在和睦。

　　台之门户，南路为鹿耳门，北路为鹿港、为八里坌，此官所设者。非官设者，凤山有东港、打鼓港，嘉义有笨港，彰化有五条港，淡水有大甲、中港、椿梢、后陇、竹堑、大岸，噶玛兰有乌石港，皆商艘络绎。至于沿海僻静，港■〈氵义〉纷岐，多可径渡；不独商贾负贩之徒来往不时、居处靡定，其内地游手无赖及重罪逋逃者，溷迹杂沓并至。有业者十无二、三，地力人工不足以养，群相聚而为盗贼、为奸恶，则所以稽察而缉捕之者难在周密。

　　内地之民，聚族而居，众者万丁已耳。彼此相仇，牵于私闘，无敢倡为乱异者。台湾之民，不以族分，而以府为气类。漳人党漳，泉人党泉，粤人党粤，潮虽粤而亦党漳；众辄数十万计，匪类相聚至千百人，则足以为乱。朱一贵、黄教、林爽文、陈锡宗、陈周全、蔡牵诸逆，后先倡乱，相距或三十年、或十余年，虽不旋踵而灭，然杀官陷城，生民涂炭，兵火之惨，谈者寒心。糜国家数十百万之金钱，劳将帅累月经年之战讨，而后蒇事。人心浮动，风谣易起，变乱之萌，不知何时。其难在守常而知变。

　　凤山之民狡而狠，嘉义、彰化之民富而悍，淡水之民涣，噶玛兰之民贫。惟台湾附郡幅员短狭，艋舺通商户多殷实，其民稍为纯良易治。然逸则思淫，一唱百和，官有一善，则群相入颂悦服；官一不善，则率诟谇而为奸欺。故举措设施，其难在有德而兼才。

　　凡此皆邑之病也。知其病而药之，则投剂必有其方矣。虚者补之，毒者攻之，捍格而不入者和解而通导之，虽扁卢无以易。此夫子所谓与民同好恶者，非为苟安之政、一切姑息也。其民既浮动而好事，非严重不足以镇靖。锄强除暴，信赏必罚之谓严。事有豫立，临变不惊之谓重。威以震之，恩以结之，信以成之。大要尽于此矣。民恶盗贼而我严缉捕，民恶匪徒而我诛强横，民恶狱讼而我听断以勤，民恶枉累而我株连不事。其同民之恶也如此。民好贸易而我市廛不惊，民好乐业而我闾阎不扰，民好矜尚而我待之以礼，民好货财而我守之以廉。其同民之好也如此。宽以容奸，而有犯必惩。惠以养士，而非公不见。调和营伍，平心以臻浃洽；亲接贫贱，广问以达下情。防患于未萌，慎思以明决。文武同心，官民一体，则血脉自尔流通，百骸无所壅滞。尚何病之不治哉？

　　○复赵尚书言台湾兵事书

　　奉六月望后手诲，以台湾诸营恶习，几有魏博牙兵之势。深虑之。集思广益，令博采舆论以闻。莹以为此不足为台湾深忧，皆告者过耳。自古治兵与治民异。盖兵者凶器，其人大率椎鲁、横暴，驭之之道，惟在简、严。简者不为苛细，责大端而已。严者不为刻酷，信赏罚而已。夫虎豹犀象，虽甚威猛，然而世有豢畜之者。驭得其道也。马牛犬羊，虽甚驯扰，仆夫童子可操鞭棰而驱之，壮夫卤莽或受蹄角之伤且死者，驭之不得其道也。台湾诸营情势亦若是而已矣。

　　请质言之。台湾一镇，水陆十三营，弁兵一万四千有奇。天下重镇也。兵皆调自内地。总督、巡抚以下水陆五十三营，漳州、泉州兵数为多，他郡各营兵弱。向皆无事。兴化一营稍黠，多不法；其最难治者，二郡之兵也。人素勇健而俗好斗，自为百姓已然，何况为兵？水师提督、金门总兵官两标尤甚。昔人惧其桀骜，散处而犬牙之。立意最为深远。然如私斗、奸暴、潜载违禁货物，皆所不免。甚且不受本管官铃束，不听有司官逮理。盖康熙、雍正之间尤甚。乾隆、嘉庆以后，屡经严治，乃稍戢。此兵、刑二律所以于台湾独重也。岂惟今日哉！重法如迅雷霹雳，不可常施。常施则人侧足不安。故曰一张、一弛，文武之道。然小者可弛，而大者不可弛。小者狎妓、聚博、私载违禁货物、欺虐平民之类是也。若械斗伤人且死，不受本管官钤束，不服有司逮理，则纪纲所系，必不可宥。此轻重之别也。故治兵者不可不知简严之道；不辨轻重者不可以简，不简者不可以严。不严者不可以用威，威不足则继之以恩，恩不足则守之以信。自古名将得士力者，皆由用此。今之用兵者，大抵既不知简，又不能严，有罪而不诛则无威；将不习校，校不习兵，劳苦之不恤，而脧削之是求，则无恩。当罚者免，当赏者吝，则无信。此所以令之不从、禁之不止也。

　　然则以为不足虑者有说乎？曰：有。兵之可虑而难治者叛与变耳。自古骄兵乱卒，大抵在其乡邑形势利便，易叛与变。若客兵则有溃而无叛；其形势不便故也。魏博之牙兵，皆魏博人也。故敢屡杀逐其大将而不受伐。若台湾兵，则皆分檄自内地建宁、延平诸郡，与漳州、泉州不相能也。兴化与漳、泉邻郡，不相能也；漳与泉复不相能也。是其在营，常有彼此顾忌之心，必不敢与将为难明矣。况其父母妻子皆在内地，行者有加饷，居者有眷米，朝廷豢养之恩甚至。设有变，父母妻子先为戮矣，岂有他哉？虽台湾之民大半漳、泉，而兵与民素有相仇之势，故百余年来有叛民而无叛兵。乃治兵者，每畏之而不敢治，则将之懦也。且二郡之人，其气易动而不能久。一夫倡而千百和，初不知何故；及稍知之，非有所大不愿则已懈，更作其气势以临之，则鼠伏而兔脱矣。此二郡人之情也。二郡之兵既治，则他可高枕而卧矣。请以近事征之；嘉庆二十四年七月，安平兵斗死数人矣，参将、守备理谕之不止，情恳之不息，镇将怒整队将往诛之。众兵闻声而解，竟执数十人分别奏诛，无敢动者。二十五年正月，郡兵群博于市，莹为台湾令，经过弗避，呵之，众皆走矣。一兵诬县役掠钱相争，莹命之跪而问之。众散兵以为将责此兵，一时群呼持械而出者数十人，欲夺此兵去。县役从者将与斗。莹约止之。下舆手以铁索絷此兵往迎之曰：汝敢抗拒皆死矣。众愕然不敢犯，乃手牵此兵步行至总兵官署。众大惧求免，不许，卒责黜十数人而禁其博。自是所过兵皆畏避。又是年九月，兴化、云霄二营兵斗，复谋夜摧杀诸将，仓卒戒严。莹亦夜出，周视各营众兵百十为群。见莹过，皆跪，好谕之曰：吾知斗非汝意，特恐为人所劫，故自防耳。毋释仗，毋妄出，出则不直在汝，彼乘虚入矣。众兵大喜曰：县主爱我。至他营亦如之。竟夜寂然。天明，罢散总兵官，切责诸将，众兵乃惧，皆叩头流血请罪。察最狡桀者营数人，贯耳以徇。诸军肃然。此三事，其始汹汹，几不可测，卒皆畏服不敢动，可见台湾之兵犹可为也。及再至台湾，则闻纷纷以兵横为言者，或虑有变。诘其事，大率如聚博、督禁不服之类。诸将弁懦弱畏事，又总兵官与兵备道不和，是以议者纷纷张大其词，而非事实。总兵官观公，每为莹言，未尝不扼腕，恨无指臂之助。此所以决意引疾也。既去而营与县中乃有思之者矣。今年正月，凤山、淡水两营皆有营兵击毙小夫之事，副将以下欲阴谢过失，厅与县亦议稍决罪，寝其事。方太守时护理兵备道，与观公力持不许。然后以此兵械送郡，而营中或有以为怨者。五月，安平营兵与民人乘危劫米，诸将又思不问。幸抚军巡台湾，值其事，严责之，斩三人，余以军流治罪。方抚军之盛怒穷诘也，论者纷纷，以为兵民习惯久矣，骤治之，恐变。或言安平兵皆溃走下海矣；或言出斩之日将谋劫夺矣。方太守入见抚军，力陈无虑之状，惟请勿多杀；已而竟无事。入奏之日，兵民畏服。然则悠悠舆论，其可凭乎？自淡水、凤山两营及安平水师严治后，诸营至今无械斗劫夺者，岂非用严之效哉？善乎执事之言曰：非得有如李临淮者，安可望其壁垒一新？斯言可谓得其要矣。

　　夫李临淮固不可得，若以台湾诸营视魏博，则尚不至此。虽有不法，一健将、能吏足以定之，保无他也。且夫聚兵一万四千余人之众，远涉巨海，风涛之险，又有三年更换之烦，旧者未行，新者又至，此其势与长年本土者固殊。而诸营中能以恩威信待兵者，百不得一。又时方太平，无事终日，嬉游廛市，悍健之气无所泄，欲其无嚣叫纷争少少违犯禁令不可得也。而■〈忄巽〉懦无识者，既不能治，徒相告以惊怪，是可喟矣。

　　○复赵尚书言台湾兵事第二书

　　莹顿首前上书，极言台湾兵可无深忧。惟在统者得其人，能以简严为体、恩威信为用，即无难治，说已详矣。既又思之，此言为将之略，非深明其意而能变通行之者，未足语此；非今日台湾诸将兵者所知也。不知此意，而偏执台湾兵不足虑之言，以相诟疾，非疑则骇矣。颖斋太守见莹书，以闻于兵备孔公，索取阅之，谓太守曰：所言戍兵不敢叛则有然矣。以为不足虑则吾不信。吾即虑其溃耳。莹在此落落，与孔公虽有通家谊，而不数见，不能为道。所以然者，惜乎孔公有忧世之心而不识兵情。此难以口舌争也。在台湾者尚不能无疑，矧隔巨海？兵事岂易遥度？赵充国老将深谋，犹必亲至塞上指画军势，可见古人不易言之也。请毕申其说，惟垂察焉。

　　自古名将，非拔自行阵，则皆出身微贱，不矜细行。兵卒尤多无赖健儿，故能强悍勇敢，捐躯致敌。若皆循循规矩，则其气不扬；气不扬则情中怯。虽众将焉用之？壮士如虎，懦夫如羊，牵羊千头不能以当一虎之虓，何必费国家亿万金钱哉？明季边事之坏，正由书生不知兵，挠军情而失事机，虽有猛将劲卒而不能用。一切以法绳之，未见敌人，其气先沮。此壮士所以灰心，精锐所以挫折也。近时武人大都习为文貌，弃戈矛而习礼仪，以驯顺温柔取悦上官。文人学士尤喜之，以为雅歌投壶之风。嗟乎！行阵之不习，技艺之不讲，一闻炮声，惊惶无措，虽有壶矢百万，其能以投敌人哉？驯弱至此，不若粗猛。粗猛之甚，不过强梁。强梁即勇敢之资，善驭之犹可得力，苟至驯弱，则鞭之不能走矣。

　　且将卒者，国之爪牙。苟无威，岂设兵之意？昔李广以私憾杀霸陵尉，谢罪汉武，报书曰：报忿除害，捐残去杀，朕之所图于将军也。若乃免冠徒跣，稽颡谢罪，岂朕之指哉！武帝此言，可谓知将略矣。若夫差其过失，大小施刑，此乃军吏之职，非将略矣。故郭汾阳、岳忠武名将，知礼者也，然皆尝犯有司法矣。科条繁细，武人麤疏，最易触犯。虽郭、岳之贤，犹且不免，而以绳今之悍卒，其能行乎？不求所以训练之方，而惟悍不守法是虑，吾故曰：不识兵情也。今不虑其叛，更虑其溃，夫兵则何为而溃哉？古之溃兵者，或师老而罢则溃，或守险粮尽则溃，或强敌猝惊则溃，此皆非今日之情势也。无故而溃，四面阻海，虽溃将安往乎？且班兵可虑，不自今日始也。其议自叶中丞倡之。中丞尝任台湾兵备，深以班兵为忧。建议易更戍为招募，以语总督庆公。不可。后叶公罢去犹以未行其志为憾。今执事已洞知其说之不然矣。而不知者，不悉情势，往往犹耳食其论。甚者有言：台湾兵，吾不能治，他日有急，惟自刭耳。夫军校畏且如此，文官则又何说？故每见兵丁犯法，辄张皇其辞以相告。于是，兵之势愈张。此文武众官皆不能无责耳矣。

　　夫台湾兵本无难治。不咎治之无法，而曰兵悍可虑，至为自刭之言，亦可哂矣。独惜台湾巨万健儿，皆国家劲旅，乃坐误于三、五庸懦之校兵，事尚可问耶？有将则兵精，无将则兵悍，自古不易民而治，于今岂易兵而后安乎？故为吏而曰民恶者，其人必非良吏，为将而曰兵恶者，其人必非良将。虽然，良将难矣，执法之不能，更何论将略！莹所力争者，明戍兵可治，欲安众心，释群疑，救其懦而壮其志，冀有振作耳。岂好为辩论哉？必不得已，则姑为救弊之法三。一曰：小事勿问，大事勿赦。二曰：定日练习，每月亲考。三曰：责成军校，不得数易。夫军法严重，有事然后用之。时方太平，不可常用。然不可不使知之。若寻常易犯及兵民交斗，宜分别治之。小事容之，大事必罪之，以其罪不赦。盖小事不容，则繁密而军心不安；大事若赦，则无所忌而法令不行。一宽一严，恩威并得矣。中枢政考训练，本有常期，弓马、器械、枪牌、阵图，各有定法；今悉以为具文，条教虽明，遵行不力，此方今之大病也。宜严责总兵官下各营每月由副将下亲考一次，明着等差，牒上省治，视其优劣，皆予赏罚，以劝惩之。如此则营伍自肃，兵卒可收实效，惰游滋事亦免。至于班兵到台，分营分汛，各有本管。官向以并无练习日期，兵士任意出营他往，而各汛军校不时更易，非以公过迁就处分，则揣量肥瘠以为利薮。故往往本管官不识头目，更无论兵卒。前书所云将不习核，校不习兵者，此也。今宜分定营汛，责成本管官约束，使兵无妄出，军校各守其营汛，不得任意更易。总兵官随时察其贤否，勤惰、功过有所归，而兵不难治矣。此三事至为浅易，而力行之甚难。故必赖有贤能将也。废弛已久，必有力言非宜、多方阻挠者，无为所惑，即严劾以警。庶几惠威着、令可行，谨状上。

　　○上孔兵备书

　　姚莹顿首谨上言。阁下以先圣之哲孙，仪郑之令子，望倾中外，誉在九重。今兹按察台澎，盖六月矣。清亮之节，严正之义，吏民无不悦服倾诚。是以政通人和，雨旸时若，而郡守以下，暨诸厅县，亦皆贤能著称。孜孜求治，遂使百余年来委靡奢华之习，廓然一清。此固由圣天子恭俭仁明，风行海外，而承宣德化，敷政优优，实不能不为阁下颂也。

　　顷闻摄总兵官赵公，以往逐夷船，巡视南北两路，令符忽下，文武惶然，颇有窃议者。莹亦不能无惑焉。舺板夷船，以贩鸦片禁烟为粤省驱逐，窜入闽洋。总督、巡抚、水师提督，严檄沿海文武官勿任停泊。自本年三月至鹿耳门外，郡中禁严，遂使至鸡笼。而淡水奸民恃在僻远，潜以樟脑与易鸦片。水师任其停泊，经时不更驱逐，此中情弊，固显然矣。幸檄吏驰往，又值中丞至郡，切责水师游击，始以七月十五日引去。寻于闰七月初三日复返。且近至沪尾。计自三月于兹，已盘桓半载矣。夷情叵测，始意不过图售鸦片，适至鸡笼，遂收樟脑。及往来台湾，海道既熟，又见我海防之疏，水师之懦，万一回至彼国，言及此地本红毛旧土，忽起异谋，能保无他日之忧耶？水师玩误若此，窃意摄总兵官赵公必予严劾，骤檄兵船，大集海口，遣人往问久停之意，彼船单势孤，必扬去矣。乃计不出此，迟疑观望者阅月，忽易辞巡视南北两路，不识此举为公乎？抑为私乎？定制：台湾镇总兵官每年冬巡视南北两路一次。所以必行于冬者，盖其时宵小易生，故因巡视营伍，镇清郡邑，且农功闲隙，道路供给夫差稍便也。今时方八月，则未及巡阅之期。本年六月中丞遵旨巡台湾，入奏未及三月，兵民安靖，有何必须再巡阅之举？则所云为公者，无谓矣。且逆计总兵官蔡公渡海适当冬日，彼以真守始至，能不一出巡视乎？是半年之中，一巡抚、两总兵官三次巡阅，郡县虽富，不能胜此烦扰也。虽郡县馈送，贤者必不受，然即此夫马之供，随从弁兵之犒，岂易言哉！今年三月观公去而明公至，七月明公以忧去而赵公至，十月蔡公又将至，一岁四易文官，供帐已大繁费，各营参将下尚可问耶？台湾五厅、四县，有仓库者七，更易时多不克如期日交代。如台湾县则已以缺官钱劾黜矣。诸营交代亦多如此。其情形之支绌，不既可睹耶？赵公素能恤下，或者一时未计及此。营中无敢言者，厅县亦避嫌不言。计此时可言而能言者，惟阁下耳；何不以善言婉告之！曰夷船久泊海口，水师既不足倚，非亲往示威不可；特不必以南北巡视为名。盖巡视当奏闻，营伍小小利弊，今抚军甫奏未几，且不当冬令之期，不但非督抚意，亦恐未得优旨。如此，则彼必翻然觉悟。某所全于文武众属吏者不少矣。

　　抑莹更有虑者，时议惧生边衅，每遇外夷之事，往往假天朝恩德宽大为言，而实示之以弱，殊不知损国威即失国体。嘉庆二十四年叹咭唎之至天津，可为明鉴。当事者祗取省事目前，而不顾启外夷轻视中国之心。彼水师既啖其利，又畏夷船高大，不敢驱逐。赵公此去，彼必诡言以对，甚或张大其词以相恐惧，皆未可知。而赵公之量识未知何若，倘更无以大异于游击，则失体愈甚。又不若不往之为愈矣。狂瞽之言，本不足轻重徒以国家体统所关，又深知地方文武罢敝，不堪供亿之烦，忘其出位，不得已而有言，伏惟采择，幸甚。

　　○上孔兵备论办贼事宜书

　　南路贼匪自二十二夜入城之后，百十成群，啸聚仑仔顶及黄梨山，截杀兵役。幸大兵到埤头，又檄属吏驻阿公店，扼其要害，贼闻风惊散，道路始通。诚乃万民之幸。郡中人心大安；但闻摄总兵官按兵两日，不出剿贼。窃谓不解，众人皆以贼散为喜，莹独不能无忧也。匪类乌合，本不足虑，然既敢入城劫犯，又屯聚山中，沿途截断文报，其志不小。近使其党潜入郡城招众，此岂寻常细故哉？揆度贼情，大约两大群：一为许尚，一为杨良斌。许尚虽擒，其党仅获潘阿榜一名；而杨良斌党遂敢攻劫埤头。诚恐两贼潜合，自发郡兵后，不闻官军杀贼若干，而即闻贼散。彼初以为官军可畏，故暂避耳。诸将素怯，不敢击贼，及见贼退，以为贼真畏我，其心必骄而懈。恐贼有以见我军之情而始畏者，终且不畏，暂散者未必不复聚也。不揣愚见，妄拟八事，为阁下陈之。
</div>
    <div class="pagination">
<span class="current-page">1</span><a href="中复堂选集_page2.html">2</a><a href="中复堂选集_page3.html">3</a><a href="中复堂选集_page4.html">4</a><a href="中复堂选集_page5.html">5</a><a href="中复堂选集_page6.html">6</a><span>...</span><a href="中复堂选集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
