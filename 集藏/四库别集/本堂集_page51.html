<!DOCTYPE html>
<html>
<head>
    <meta charset="UTF-8">
    <title>本堂集 - 第 51 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 51 页/共 53 页</h1>
    <div class="content">










　　本堂集巻八十九
　　钦定四库全书
　　本堂集巻九十
　　宋　陈着　撰
　　挽辞
　　挽黄提举【震】三章【东发】
　　江山古四明独立表平生敏处经纶宻癯中气局鸿毛看势利虎口见功名麾节那能究东南天已倾文弊莫如今独存师古心汲深六经海茹寔百家林公有传贤笔【曾作史馆检阅文字】私无防墓金晚年北山北谁识醒中吟【先生六十七嵗作醒吟先生传】
　　当年时事殊咄咄赋归与同是无枝鹊危如游釡鱼偷生盟世好【谓次女与其嫡长孙缔婚也】访逺记山居【戊寅十月访于山居作本堂记】已矣向谁恸儿孙书满庐
　　挽黄祖勉【梦榦】三首
　　世逺太和散儒门有若人沉潜勤汲古澹静肯妍春识到寡轻诺触来无重颦渊乎莫澄挠叔度乃其伦平生不行怪流俗自难同休哲无仕志公休有父风肯堂劳未艾【到山北葺精舍未竟得病】反席夀低终【自精舍反寓所寳幢见亲未久而殁】谁料生刍奠今年又乃翁
　　夙是通家契姻盟又此时【次女为其冢妇】相依百罹世多活几年期辰龙竟归梦子书谁续为【陆平原作子书未成临终以为恨】九京不可作乔梓北风悲
　　挽曹泰宇居士三首
　　忠义垂青脉癯然独饭蔬生涯一身寄禅学九经余有教宁分类逢人只借书世方餍梁肉视此愧何如滔滔彼居士谁得似君真盍驻香山社俄抛病室身首丘存故我手泽付何人此理本来悟浮生一窖尘匆匆相聚处未足满平生灯雨对眠梦花晴携话行前盟空在耳外哭苦为情已矣不可作髙山孤月明
　　挽范千之【逄甲】二首
　　得年虽欠夀凡事孰能瑕识老语言简学充文赋葩刘蕡胡不第灵运欲忘家已矣归何处虚留海上槎【自昌国归城而病终】
　　翛然形早蜕遗痛在家人手泽泣孤子箧封悲二亲莬裘行计旧牛陇窆铭新我亦知君者酸心唐岙春
　　挽樊君脩【邦道】
　　忆昨防山中危时苦话同老枝期共雪乔木处摧风弟有文铭竁儿能礼送终九京无可憾后死愧衰翁
　　挽孙大监【炳炎】二首
　　家学自相师名成六馆推春风中峭立古道上安驰朝擅敢言直民歌不忍欺危时方倚重猿鹤已追随忆昨叩溪扄承闻病莫迎云山成永诀胶漆感平生绋送老无力薤歌遥寄声何须问宿草未死有余情
　　挽孙处士
　　魁阀分根异充然秀气储少年古心貌危世旧诗书鵩怪来何早熊祥梦竟虚遥知蕙帐下昼哭痛何如
　　挽少保王平章【爚】二首
　　气貌古心盎渊源早学成三朝尊汲直四海颂夷清忧国生如死诚身寔过名巍巍叔季世人重泰山轻大老闗元命平生坐十年权奸以国毙柄用已天颠痛事身赍去忠魂客寄然犹遗簮屦旧血恸北风前
　　挽江阴军王寺丞【槻】
　　自是元台嗣心如白屋英老成涵古气清劲立平生孝养官居少幽恬俗念轻栖栖甲子晚谁识病渊明
　　挽赵集贤学士【孟傅】三首
　　雍容存器局沈细入经纶心好难为弟身危活得民余生盟蕙帐急召应蒲轮松下旧游处为谁芳草新三年集贤院一老逺游身灯火影相吊家山眉两颦生还空有日【正月二十三日得诏放还死于二十四日】病卧竟无晨暝敛夫何憾同朝多故人
　　命也谁无死恩斯独异今人迎万里榇天报一生心红炬防舟稳【渡江时有红莲炬从于柩前】白云归窆深【葬白云寺】蹒跚得临坎痛哭撼山林
　　挽张梅垣【锴】二首
　　之子吾乡秀生来踏上风兰亭髙擢頴芹泮早称雄科第孙山秀吟清霸雪中
　　同饮嵩溪水绸缪况有连心期天地濶情话嵗时迁一病胡三暑长归竟九泉谁知之子憾薛凤定翩翩
　　挽舒亦山少母邹氏
　　我与亦山连因闻少母贤柔顺知自分勤俭乐吾便心积儿孙福家脩香火縁平生庶无憾此去坐青莲
　　挽蒋质甫【文】
　　谁能传耆旧善誉在乡闗教子籝金外和家棣萼间死心多佛悟生世半诗闲逝矣夫何憾逍遥玉女山
　　挽袁镇
　　名笔记新茔何须更乞铭空山有琴瑟有子足门庭死异十年逺归同一穴宁乡人指余庆书气发林坰
　　挽孙常州寺簿【嚞】二首
　　蚤宦早收还相从溪与山身曾五马贵心自一鸥闲留训金籝外寻盟贝叶间手铭平日事打破死生闗【自作墓志而死】
　　青春到白首胶漆更他谁话别水亭酒防章山驿诗平生今地下后死独天涯执绋万官【山名】路欲前筋力衰
　　挽范节榦应发二首
　　君墓我其铭谁知不尽情半生萍梗遇晚嵗栢松盟辇下清相谂兵间老共惊芙蓉堂在否【芙蓉堂乃旧京同官所居】回首泪纵横
　　去秋言别时执手水之湄犹移春风防知夜壑移鬛封期已薄眉案死相随君可无遗憾其如我自悲
　　挽董监镇
　　宿善有如君幽铭岂溢言何妨儒鹖弁自可客龙门瑞竹松根见樷编手泽存夀终无一憾更是好儿孙
　　挽史允叟【公升】慈母王氏
　　彼美兰仪盎粹温谁知肃肃范闺门生荣梦视金花诰死暝培成玉树根中一祔严家称礼终三年制子权恩【允叟生母尚在】我来欲送铭旌路客病栖栖怅莫奔
　　挽王开叔【桂】
　　裔自三呉秀四明士林着不尽峥嵘江淮游览诗随气乡里推评寔过名最是与梅相契友翛然易箦了平生北风飞旐余山路消得悲歌薤露声
　　挽张正甫二首【梅垣】
　　别来倐忽一周星君住家林我泛萍到处逢人问梅坦有时见梦説兰亭自怜倦翼归迟暮已报清魂入杳冥多少微言今已矣义难辞处冩为铭
　　河汾坐下旧诸生拔颖丛中学早成公相品题文价重乡人辟易义风清本来云雨蛟龙志老去山林猿鹤盟桂子不须坟上荷此名原自不争君
　　挽校书郎方公夫人
　　有美女中玉来嫔天下魁心无惭藻涧眼及到兰台欲伴行春乐俄纒昼哭哀谁知余地在五桂总翘材七十七年春斑衣堂上新鱼轩冝有晚恙枕竟无晨空感通家泪难随执绋尘望云飞老鴂聊聒薤歌人
　　挽卓生甫【有立】二首
　　风雨潇潇境山林落落姿安贫清似玉嗜学苦如饴世事两颦送古心诸老知家庭多手泽幸有宁馨儿
　　防携文满巻下问及深衣【自作深衣述来求序】拟议金难订【中间有未安处未曾着笔】稽留璧未归重逢何日是一梦已人非宿草自春处老心东向飞
　　挽族父承务郎衡之【铨】三首
　　人物瑞丹霞翛然絶防瑕寛心无厌客急义不谋家一室琴碁画四时风月花晚来满山菊消得澹生涯庭桂出心根天风香满门初封縁子贵上夀称君恩正尔需三釡胡然梦九泉有余无尽泽留下长兰孙当年延桂塾承乏愧无能以子视宗族如家安友朋春风文字酒夜雨诵灯古首凄谁续心安泪欲氷墓表志铭
　　前妻童氏墓表
　　奉化陈必大【先生乳名】妻童氏讳尚柔字子敬同邑进士居髙之女生于嘉定丙子闰月己酉年二十有六而归余淳佑壬子产男后一日卒实十二月乙亥得年三十有七子男一四日而不育女四婉闰清儿儿玉皆不期而殒家北一里许干山引臂直郑西秀势结束可爱君尝指其左偏谓余曰异日宜于此同穴寳佑甲寅正月壬午以其柩窆从夙言也君婉而正敏而静父以经学师一乡母为忠肃陈公之孙有懿则君周旋礼诗中习与性成君之党与余有连先妣早识君爱之言于先子先妣殁先子以其意且再世交游契因为余请婚既归事舅孝敬以不逮姑为恨相春秋之事亲涤濯簠簋劳极勿懈处贫以礼闺房间甚相谐熈每聴余读书歴耳了其大义颇闲笔扎不轻一字于外余多逺游持家条理先子寝疾时病产未信宿力起奉汤药饘粥食不时夜不解带殆五旬君素弱由是益多疾病辄难疗遂以夭折呜呼先子垂殆目予曰汝妻善事我必善汝助承我宗事其无憾君之垂殁曰吾病不可为矣遗子以男庶有不亡者天乎君遽先余逝未敛男亦亡既不能使君夀又无以慰君后翳余无良忝先子所命尚忍言哉及葬刻其概墓上
　　董应之墓志铭
　　马少游称士生一世但取足衣食守坟墓不求苦盈余乡里称善人斯可矣予尝叹服斯语而于里之人得药董君焉君讳天麟字应之性頴悟气爽豁读书有根据为文若不经意而脉理联润枝叶条畅早嵗从游及见诸老文宪时为晚后铺説见者心悚每大比咳唾所沾者过多遇而已辄黜或叹啧之其自处则泰然安居傃贫乐与朋旧接杯酒筯羮溪山胜处留连笑咏明日事不暇问也中年多病阅伊黄书有得故自号曰药景定辛酉之十月己夘忽寝疾呼家人曰时至矣无以药扰我遂殁生于淳熙乙巳得年七十有七曾祖某祖某父某娶呉继潘子男二子龙先三年卒予龙后三年亦卒女适某孙男衍道于莬余视君父执君折辈下交相得甚深非流俗诩诩笑语者比衍道将以咸淳己巳八月壬寅奉柩葬于灵石寺东之山来请铭铭曰学之博心之绰身之约夀之获呜呼善人不可作
　　樊君复墓志铭
　　人有不遇则求之于理理所难言则委之于数此不得志之士而无可如何者之言也然惟委之于数而理有难言人自可必此又晚近之所希而吾人所深敬者也呜呼樊君而已止于斯君讳邦获字君复其先翁州人自髙祖监察御史良忠公徙居沙堤遂为奉化人曾祖汝英祖缮皆不仕叔祖绂以明经考选赐免解进士尚咸宁郡主父康之尝从朱子晦庵游学者称为翠屏先生二子伯邦道以文学称君其季也君防即端庄长而能立与乃兄博通经史宣猷楼公号为连璧夫何言行孚于里老而身名卒黜于有司命也夫人莫不以为君惜而君处之泰然无怨尤憔悴意求之于世未易数数然也尝忆樊君与先子言曰吾人贵自尽茍得非所臧此其人为何如人吁文行若樊君使其奋守天衢羽仪王国以为邦家光谁曰不宜而卒不得一官以殁理尚可言哉虽然君有可信之理而遇莫慿之数则亦聴之而已矣又何必为樊君戚戚也君生于乾道壬辰正月人日得年八十一嵗卒于寳祐癸丑十二月二十六日孺人竺氏子一名伯防以贤才擢直学士院孙男一人名桂卿今某甲子以柩合葬于公棠山之原友人伯防以铭请予与樊氏两世契谊不得辞且其人固有足铭铭曰呜呼樊君厚徳啬命揆理非宜维数有定我铭樊君塞也非病





　　本堂集巻九十
　　钦定四库全书
　　本堂集巻九十一
　　宋　陈着　撰
　　墓表志铭
　　呉伯立墓志铭
　　呉氏居越之新昌之叠石初自延陵徙世潜徳厥后秀发讳直字伯立自号桂山者与余有连咸淳癸酉秋子燿曳衰走京师泣以告孤不孝先君殁已九年有故迟负土事至今日距家百举武名西园命食将以十有一月甲申奉其柩窆敢白以状曾祖汝能祖邦伟父灏桂山其仲子也方直凝重本于天禀奉亲孝事兄敬训饬子弟必先行义居无妄嬉笑常如父师左右日用应接进不竭蹷退不施劳条理自粲常留滞浙右兄弟析财于家归而一不问独于祖宗坟墓时节展望属其族若宗相与善守告语良苦辄垂涕洟至有三百年之梧槚借以不犯柯叶过者皆知源流逺焉后寳庆间邑宰托经界规益赋额君叹曰吾乡不堪命矣倡诉不遗余力事寖田里以安素不交外事及为义则又勇决过人学文于迂斋楼先生多交名胜议论有根防词藻化捷尤长于赋意味隽永音节均谐一时辈行推重潘公迟圭秋闱鉴裁精明投预賔荐佥谓得人上礼部乃受黜入太学未几遭母丧毁瘠风乗之痹卧阅十余载终于咸淳乙丑闰月甲寅得年六十有七娶澧教拙庵王公之季女男四灼后其父四年卒煌燿士衡女一适进士宋士特孙男五扬祖振祖拯祖授祖鉴孙孙女三俱防余读其状既燿再拜曰逺日薄孤不能从君子乞一言诏来世后死何以见先君于地下敢以铭请余辞请益固乃为之铭曰身之臧家之乡文之昌州而庠止或尼之命靡常栽者培之方来长
　　张正甫墓志铭
　　兰亭王先生开讲帐淑后进笥集走千里丛颖化捷文防为一时最盛凡秀于列相先后登名入官类有以自见于世虽余不敏晚亦侥幸张君正甫众所敬许乃独偃蹇不逹余适归自行朝其三子曳衰踵门恸既告曰吾父与子为知心交死矣葬有日敢以铭请呜呼余忍铭正甫乎然不得辞君讳锴正甫其字也生于嘉定四年十二月己夘曾祖某祖某父某世居奉川之髙峰君立身不随用心近古平居声色不形意所欲为条理自宻出而宗族而乡党一以和相接遇有违义勃然若已失起而正之惟恐不及羣从间罹死诬事熖甚火烈无亲疎皆辟易逺避君则勇不顾身执理排解闻者叹服以为难能里有遗藏金者万计辄以属之君俛而唾去此物何为至于我清风到今凛凛家本仅给食苦于乏常如有余者自奉素薄惟延师教子弟设醴致馈久益勤以厚诏嵗进取之人置登云课社相与新美其财气劳费有不暇问君长于赋视物为体劲丽婉约各中其则丞相西涧叶公见所作每以逺大期试于泮宫多占首选郡博士欲屈致为职事重笑谓阶以行志自有分内科目在安用此为及賔兴有司校艺异见者角抑班待补生上庠复不利君于此知有命矣家左右佳山水手植花木映带老耕陆公为扁其室曰梅垣君不善饮而善饮于客客至菜酒留连必尽欢而去隽永间中光冩为诗满巻巻首又大书非礼勿为四字以诏诸后观其所乐所存有未易量而忽感痹疾江西仓使黄国史震知君理学有诣虚临汝堂长以聘时以病不克行终以不起娶陆氏大师陶山之裔曹娥监镇之女生于嘉定三年十二月甲戌孝事舅姑于君甚宜自随有田庐劵谋诸君曰将以与吾君之后资事奉君犂然当其心即巻而复之相成以义如此亦可敬也夫生三男某某二女子长适同邑董继宗次适鄞之陆愈氏以咸淳九年二月卒葬于方家同之原君之卒后一年徳祐改元六月己未也将以二年正月癸酉合葬铭曰业信于友而啬于名善称于乡而尼其行维天之命维心之亨维后之人尚笃其成
　　徐君【攀龙】圹记
　　徐自裔出偃王繇衢三徙至越家蔡山先君讳攀龙字麟【阙】曾祖讳晖和壬寅捕馘妖冦有功补承信郎祖讳仲才以淳熈丙午太上皇庆霈授迪功郎父讳【阙】字居仁先君其第三子也生于绍熈癸丑十月十四日娶陈继燕鳏居有年岁辛巳十有一月初八日卒于正寝得年八十有九子男一应蜚孙男一某先君防自敏静业儒自拔初习声律中学易簦笈千里见闻日广议论有根防文从其意不计塲屋利钝以是辈独偃蹇知者以老文学称之嘉定间武冈之绥宁县新学虚教授员军维条帖先摄声闻甚休既而浩然有归志功名置不复问芒屦野服日与隣里父老相尔汝人莫能窥其际亲戚朋旧时节访逮觞咏山水间留连浃洽有重于别去者自乐其乐而与人为乐如此其事亲孝谨其处家勤俭其应事接物寛平无竞情味深永晚遭世大变门外风尘洞此心泰然不为动彼有力辈亦过而不忍犯徜徉数载以上夀全归皆学力老成之騐里之大竹园之原距家一里而近治命我死必于是乎葬谨以甲申十有一月用襄大事呜呼痛哉孤哀子应蜚泣血谨识前朝奉郎太学博士陈某
　　蒋质甫墓志铭
　　蒋氏始自毘陵徙鄞世儒科登抚仕望吾乡最久忠肃陈公尝扁其堂以连桂其后人将作监簿晓交余为深他日其兄之子晋孙衰绖拜于门曰先君死将葬敢援契以铭墓请状曰先君讳文字质甫今为奉化人曾祖讳榛祖讳浩父讳琮先君防无他弄崭然有读书志壮嵗试艺成均一不利即退而自脩许其人为乡善人専心教子塾而从师取友以迟其有立家条理井井出入财物以宜昆弟无违门多賔客燕豆从容声气休休如也闻一善喜溢于顔其不善面折不少借事有便于众者任之已而勤其成年饥必倡义赈恤人頼以安里中由是皆畏懐之暇日于阴阳若浮屠氏书类涉猎得其要晚嵗自放世外临观啸咏陈君某林君某及弟监簿其与也居近玉女峰擅一境之胜遂自号胜庵且曰吾殁当于此乎先君生于丙子五月十二日嵗次癸未家人以是日奉巵为夀甚欢少间曰今而后无以时世事闻我我死且有日至十月某日之夜分召晋孙等前曰吾其逝矣请后事不答危坐而暝呜呼痛哉享年六十有八娶同里沈氏子男二晋孙泰孙孙男四可僧如僧足僧尚僧既殡家有故越五年丁亥十有某月之癸酉始获奉柩归于治命之地余视状既辞其请进而哭曰孤惟亲有善无以永来是不孝以铭称而子不我从是重孤之不孝也请益固乃为之铭曰进也自尼吾遗吾嗣退也自力吾笃吾里以素其生以宁其死玉女之冈兹盟百世
　　故节干范君墓志铭
　　四明素多士山川气分前辈风流日以衰落尚其如吾友范纯甫者几何人哉而死矣他日其孙鹤孙曳衰踵门曰鹤孙大父善于子葬且有日敢以状请铭余执而哭之不得辞君讳应发纯甫其字也庆元府昌国县人曾祖庠祖希顔父镕前廸功郎涤州清流县主簿君早孤母赵氏力贫教其子资之师从不逺千里文声蔼然旁魄再賔秋荐晚始第名奉官授廸功郎嘉兴府崇徳县县尉县当孔道吏饕民嚚号最难治本之清苦推以果逹当路才之丛难以委摘奸钩隐寃涤滞疏间抱牍立台府下相可仡仡不少动于门大书云更无私入路常是大开门宪使李公庚行部见之异下车访问随事敷答无遗余曰此非神明尉乎即路腾剡唐公震继之与郡守俞浙漕使许公自争出我子赵公孟传檄入幕家公铉翁伏其干办临安府节制司公事厄于时志不克竟归老于里吁命也夫君平生尝笃于其所知不以世故迁其有不辱吾类容明气扬称道不离口其有过虽夙所敬説必面折不以情隐于家东偏辟一室放忠宣公遗意曰著作林家燬并其先人墓以居号小范既而买屋城中图史左右日有手抄惟意所可曰自足记交游既广客坐无虚顷觞咏留连率竟日乃去盖其心旷逺萧散所适皆乐如此君生于己巳五月六日终于戊子十有二月二十有一日享年八十娶陈氏端懿静和賔敬尽老越明年十有一月十日亦以夀七十有七嵗终于内寝子男二长逢甲漕贡进士先君五年卒次埴后其姻亲冯氏前承信郎女二长适前礼部进士赵嗣鏔次适前迪功郎赵嗣铚孙男一取埴之子鹤孙是也女一适赵必圣君盖棺甫半月延燎垂及鹤孙亟奉之出丛于奉化县禽孝乡冯氏墓庐山之阴为道士墺君治命我死于此乎葬己丑十有二月甲申启菆以陈氏柩合葬铭曰学以成名而迟于成仕以行志而啬于行维夀则丰维心之亨式宁其归尚泽云仍
　　陈次贾墓志铭
　　古之观人以实不徒名也科目兴艶于名而实斯病观者感焉余今而得陈君防次贾科目所不能笼其争出我门下皆当世大老亦可敬也夫君早悟授业于刘忠公汉弼经兼赋眇塲屋子试辄遇衡文者以时见黜人为茹屈而不自芥蒂志益广气益昌世学如尤公焴忠孝如赵公葵器量如二呉公渊潜相从二十年嗣而李公曾伯姚公希得马公光祖更任西北寄类虚賔席引以自重草檄飞书賛筹决计芒咢不露声闻自休回顾俯仰局促皇皇焉竞琐琐大有迳庭若其由西事论功授武级绩阶至训武郎歴仕居多非其本意畧而不君平生襟宇夷旷洒落出则江淮荆蜀何胜不擅归而于其里面山结屋扁曰不碍云山自号南墅天景参防笔力化捷片语只字落纸好事者手之惟恐后眼空天下不以狭我乡曲交际间无贵贱耄穉各得其欢心晚从江阃辟长议论未几以病殁生庆元庚申至咸淳甲戌得年七十有五是年旅榇东还八月庚申封于上管双溪之阡其先自剡徙上虞曾祖陞祖原父大享世隐于药娶徐赵贝氏皆先卒子男二长自次特立孙男六人似翁印翁文翁兴翁桂翁孙女六余知君者也死而葬且久其子自书来曰自不孝之父墓未铭非予谁属呜呼予于其死其葬年耄道阻废礼莫赎今于请铭而辞如知生之义何乃铭铭曰不拘拘于售名而名之归也谁争不屑屑于行志而志之得也自亨傲睨乎轩冕之艶游戏乎翰墨之清擅光景而消息寄湖海以死生有下马于双溪之茔请观斯铭
　　马千里墓志铭
</div>
    <div class="pagination">
<a href="本堂集_page50.html">上一页</a><span>...</span><a href="本堂集_page46.html">46</a><a href="本堂集_page47.html">47</a><a href="本堂集_page48.html">48</a><a href="本堂集_page49.html">49</a><a href="本堂集_page50.html">50</a><span class="current-page">51</span><a href="本堂集_page52.html">52</a><a href="本堂集_page53.html">53</a><a href="本堂集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
