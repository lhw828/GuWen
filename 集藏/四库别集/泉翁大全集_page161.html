<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 161 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 161 页/共 256 页</h1>
    <div class="content">　　
　　复陈伯孚 
　　
　　水拜白。自与伯孚别后，无念不在伯孚。闲尝思伯孚笑语以自慰，虽不见伯孚，犹见伯孚也。秦子人来，得伯孚手谕，如见伯孚也。然犹卧病，恍惚目眩之说，令老怀益念伯孚也。兹秦子接文人回，灯下草草奉报，惟伯孚自强。吾老矣，明年之春犹欲游衡岳，访黄山，憩武夷一线之天，归罗浮以终焉。世之丑正，君子何足愿哉？不求人知而求天知可也。白玉蟾，琼海产也，犹能遍游天下，超出六合，吾伯孚能之乎？不一。癸卯九月 
　　
　　与吕进士泾野子 
　　
　　予归之二年，遥闻先君宗伯讣音於江博士。屡访於人而无知者，疑之。今癸卯夏。始闻诸广之藩臬诸君，云有报矣，予与一二知者哭诸天关精舍。予思之，自语云：「二年之上，而今乃有报者，何耶？」曰：「此必泾野公遗言戒子孙勿奏求恩典也。及一二年之后，有司奏之，始有报也。」於乎！哀乎！於乎！哀乎！缅惟孝爱笃至，何以当此！惟节哀成孝，以大家学。兹与崔公后渠同具一奠文，而各致哀悃，少见平生之情耳。道远不能成礼也。谨疏。癸卯十月 
　　
　　复蒋道林督学 
　　
　　久别遥天，想渴无量。前此传闻解组之事，陡然作恶，为朝廷失人忧。今得来谕见报，将有罗浮之期，欣然慰心，为斯文得已喜。孔子曰：「道之将行也与，命也；道之将废也与，命也。」若遂此策，则世人之所谓行者，吾将以为废；世人之所谓废者，吾反以为行也。吾亦将南岳之行，未知遂否？天若遂此志，则吾道林必相面於五峰之巅矣。来使云：「可致复书。」故援笔布此，不一一。甲辰五月 
　　
　　与薛中离论古太极图 
　　
　　前日在燕翼堂，与老人期山行。轿子夫马宿具矣，忽飘然解缆，何所见而去耶？察言观色，令人警惧。承示图书质疑，良工之心亦独苦矣。中间伊川未可深非。水初学时，梦见伊川於山坡，衣冠严整，吾心惕然。告予以明道先生后头来。岂非欲人先学伊川有卓立，可学明道乎？其余议论多中者，其小未合且置之。水谓欲求方圆，须得规矩；若不得规矩，安求方圆？此其急务也。大抵足下此书只以古太极图为主而损益之也。今据古太极图二，其一图黑白各在上下之稍东稍西起者，以为未见根阴根阳之义。其一图黑白各在上下之中起者，以为见根阴根阳之义，而未见互藏其宅，是根一也，宅又一也。思之则诚若有所疑者。盖太极者，乃至极之理，此理初何形象？濂溪不得已而画之一圈，亦已多矣。图说曰：「无极而太极。」太极者，至理也；无极者，以言其无穷尽也，言[至理]无穷尽也，道体本无穷尽也，故曰「太极本无极也」，何等易见！而朱子以为太极之上不可无无极，陆子则以为不宜於太极之上加无极，皆未之察耳，而争辩互动数百言，可乎？太极者，至理浑然未分之时也，今所传古太极图，则於未分之时而强加之以黑白，惑矣。夫太极未形，一理浑然，黑白何分？阴阳何判？其此图有分有判者，此乃二仪图也，非太极图也，盖后儒好事者为之，伪称古图也。盖有不知而作者，此之谓也。执事何据而论之？若是古图，则濂溪、程、张、朱、陆诸大儒何不一言及之耶？其余则似过於分析配合，又突过於紫阳之上矣。吾独爱濂溪明道之浑沦，其后惟吾白沙先生复得此意。其或继周者，则白沙可也。且执事以为发明周子原一之义，夫主静者，主一也，其见是矣，然而周子太极图只一圈，而足下古太极图分黑白，阴阳分配，是为发明周子乎？心即性也，性即理也，性者心之生理也，心性一也，而分心图性图为二，可～１３乎？心图性图之下又为一大图，左二而右一，何指乎？若谓阴左而阳右，阴阳反易其位矣。岂以心为阴，以性为阳耶？皆不可晓也。足下所急在求孟子勿忘勿助之规矩，而方圆自得。以足下之才力涵养，至六七十为之，未晚也。感执事质疑之义，故有以答执事，固非好辩也，不得已也。谨启。甲辰八月望，英德舟中。 
　　
　　与叔辉仲通自正诸同志论图书 
　　
　　天地间物皆具奇偶象数，而图书又象数之显然者也。圣人因其象数之显然而至理寓焉，故一见而感触，遂画一奇为一者，阳也；一偶为(一)[□]者，阴也。因而重之，又重之，三画以成八卦，卦以成易。伊川见卖兔者曰：「此兔亦可以画卦。」知易者也。盖兔首尾皆奇，四足为偶，奇偶即具阴阳，亦可画卦，非止图书也。学者宜体易理以有诸己而已矣。故图书者，圣人画卦之刍狗也。后儒未能体易理，汲汲焉理会图书，分析配合，是求之圣人画卦之刍狗也，岂不误哉！伊川诘尧夫：「知易数为知天？知易理为知天？」今图书，易数之类也。故周程只是学易，亦未曾理会图书，可知矣。且若以兔画卦，亦将何以分析配合乎？况伏羲河图出於千载之上，不必后待洛书而自著。大禹洛书出於千载之下，不必追征於河图而后明。又况未有图书以前未有一画，古之神圣不知何以明道也？故圣人之学，求明其道而已。欲明其道，求诸吾心而已。不必纷纷之支离也。甲辰八月望，英德舟中。 
　　
　　与戴鸿源京兆 
　　
　　水也自归五年，绝不作入京书，戒也，而於执事独不能忘，往来於怀者七八年，神亦劳矣。盖以昔时取道入京，雷雨夜半，感盛德以舟候，至德兴海涯，具汤酒沃之饮之，须臾乃苏，过於古人豆粥麦饭远矣。夫古人一饭思报者，水也有怀曷报耶？永矣弗谖矣。兹小儿东之归省，动询福履之详，轸念且及之厚，愈见盛德爱人之无穷矣。感刻！感刻！谨具小启，兼粗布新刻赍上左右，少引企仰之怀。惟鉴念，不宣。八月曲江舟中 
　　
　　复秦幼贞举人 
　　
　　水方在多病郁郁之中，忽十日之前得洪觉山书，有秋间罗浮之约。今又得吾契手翰，於十日之后有东游之期，何慰如之！令祖已襄大事，何惜十日之程，重为斯文千载之计也。正欲去此恶土，挈家西樵，云谷精舍新成，得与二贤共讲大道於七十二峰之巅，以了夙志，岂知天壤间复有何事可代此也！幸决策而东，道其在是。敬启。丙午五月 
　　
　　复洪觉山 
　　
　　丙午四月之杪，得领华翰，途次正月十八日附乡里来者。读之，且惊且喜，且知天脱羁鞅，以了大业。高子岂能为之哉？天也。塞翁失马，何讵而不为福也？知其为福，则去之之迹固所不论也。夫自两疏之抗，邪人侧目者八九年於此矣，安得不至是耶？若遂朱明之约，坐进此道，其彼此得失相去，岂直万万哉？前年如衡岳，二三十人皆病，贱体独无病。旧今二年，贱体多病，恐不久就木，与诸贤相讲几何日也！幸发愤摆脱，拉伴而南，固上策也。行时幸闻於福山黄山诸同志可也。兹敬遣族子捧启，奉致起居之敬，且令前迎，充执殳之役也。谨启。五月 
　　
　　与福山黄山学者 
　　
　　水敬问福山黄山诸同志贤契足下。三年之间，不接一书。寒暄不足道也，不闻进修之次，而令八十老朽独劳神往来於四千里之外，何也？古有旷百世而相感，其不可言传者，人已化矣。或不远数百里，挈家而就其地焉，又何也？水前年如衡山居者两月，往还三四阅月，随行二三十人皆病，仲通与生徒则死矣，独-16- 
　　
　　水无病。去年九月，脚疾一作，十一月又一作，皆逾月乃瘳。今五月望日，痰眩大作，如乘船，如排山大浪之中，欲绝者数次。今幸复，恐不久於人世矣。昨洪觉山罢官归，途中致书来云：「秋间来罗浮，居朱明，而卒业焉。」此亦夙约也。不识诸贤有能同之，决策一来否？固所愿也。惟诸贤其图之。丙午五月 
　　
　　与卢望峰何艮所 
　　
　　水自昔开创隐居於西樵之烟霞洞，甫居一年，即蒙召起。及感改元之诏，想见太平，一落尘土，遂三十年，梦寐常在此也。古人云：「立朝而志在东山。」实有此理。今因十九日来治云谷书院及白沙先师祠，一入此山，遂有终焉之志。然所不忘者，二三知己如执事者耳。兹专人草率布启，兼樵茶英酒奉上，引远敬焉。谨启。丙午五月 
　　
　　与邹东廓司成 
　　
　　水志气不敢衰，而年齿已迈。近令人治生坟於天堂，制棺於甘泉，若大数一尽，即撒手长往矣。感此土族，於五月十七日已挈妻拏还南海西樵山烟霞之旧隐，次日即闭关谢客，业已治云谷精舍，左右两瀑布夹之，中有稻田茶丘，却又擅樵之胜矣。乃大科之后门也，有寝堂、讲堂、尊师会友堂、上中下三关，皆有石坊，瀑布余流行石上，屈曲六七里，发为飞泉，如珠帘然。山上有人家六七村，皆食於茶。於本月二十五邀与父老行圣训，约以同归於善。於此终焉，足不复下矣。每恐即死，徒负先君墓志之托，故於樵上勉强捉笔成稿，附族孙如南京之便，不知其不可也。欧阳南野先生处同此致意。 
　　
　　与沈艾陵令尹 
　　
　　久不接嗣音，神往孔劳。近得衡山杨上舍仆来广生理，传道艾陵讼事已白，还治，喜斯文终不可晦蚀。然久次末有升报，何也？曾惟馨尚在抚否？杨仆前年附书不致，无回帖，彼今愧不敢复见也。曾有一书，金段一疋，奉助久讼之困，不记附何人，未知曾到否？水以土族之恶，广之士风之薄，今避地西樵之旧隐。五月十七日到山闭关，永矢不复下矣。生坟在天堂，已定石椁，今月二十日又令预治匠事於山下，若遂长往则已矣。天若假之年，一日有一日之功，死而后已，不敢虚掷也。洪觉山已罢官，昨书期以秋间来罗浮卒业，若果，亦至乐也。族孙往南京之便，具启遣奉省，不具。樵茶二角侑缄。丙午六月 
　　
　　与洪觉山别纸 
　　
　　作书未发，於五月十六日挈家入南海西樵旧隐，以卒夙志，无复下山意矣。又於十九日创云谷书院竖柱，此樵山之绝胜也。先有息存堂，上有憩云亭，今又作察伦堂，堂之上左作白沙先师祠，名曰尊师堂，上右有会友堂。察伦堂之前有亭曰小歇亭，又前有大门曰入道门，门上有楼，楼曰见泉楼。盖书院左右夹两瀑布，登楼可见，故名。前有池曰明生池，两瀑布合流行石上，委曲七八里，滀流从石岩嵿上喷飞，如玉如帘而下，其下岩名喷玉岩，此云谷之绝胜也。已立有三关，喷玉岩之外曰云谷第一关，其中曰云谷第二关，又有云门，大石上大草书云门二字刻之，又上曰云谷上关。到上关则去见泉楼不远，而云谷之胜尽在目前矣。云谷乃樵中之绝境也，云谷之后即大科书院，及隐居大科之北，议开井田同志居山者八人，各授一区，收为米食。同志周明几学心议待执事来，请为云谷书院记，盖曰「非觉山莫可为之也。」若遂果来，途中可以腹稿乎？敬以附启。六月 
　　
　　与冼少汾秋官 
　　
　　水拜白。近於楼城上东西之翼作两洞门，各有华轩□□□□□□皆於此三日一开门，无一□可到，亦□□□□□□老矣陶渊明诗云：「啸傲东轩下，聊复[得此生]。□□得生矣。漫与知者道之，余非纸笔可尽□□□□□ 
　　
　　与陈豹谷太守 
　　
　　肃书□□□念已彻览。传闻执事每日政事之暇，即下书院与诸生讲学，此为政之先务，(薄)[簿]书俗吏何尝及此也？书院赖执事维持无恙，益增光矣，幸甚！水已於五月望日移家居西樵烟霞旧隐，如复得此生矣，此足再不下山矣。非但避地，且避人也。天关城市山林最可爱，但彼谗谄成风，岂置身之地？先师石翁先年屡辞当道之请，良有以也。近又开云谷精舍，尤为奇特。几回起念，欲如南华，以迩相见，今则已矣。兹因[人便]□启，致起居之意。谨启。丙午六月 
　　
　　与吕巾石少司成 
　　
　　□□小儿柬之转致到手翰，读之，如亲觌颜面而闻[謦欬]矣，情况风韵依然，岂但空谷之足音已耶？深慰□□区□□日，训条与钟鼓俱亡久矣。前年邹东郭□□□□□□几去官，今幸执事来莅此地，又幸与□□□成为僚，必日夕相与切(嗟)[磋]夹辅，共起政教，以播圣天子之光。水虽老矣，犹幸须臾无死，洗耳於玉泉以听德音也。水近於五月望挈家入西樵旧隐矣，如复得此生矣。宁枕石而死，足不复下山矣。近开云谷精舍，尤为奇特，想欲知，故漫及。松溪司成处本欲作书，近年戒入京书，间有，亦和而不唱也。幸为同此致多意。谨启。六月 
　　
　　与李古源上舍 
　　
　　夏间小儿柬之转致手翰，并新刻家训及序文高作，所见的确，此训愈加精明，观其所见，远进於前，养之使有於己，宇宙间更有何事？恨地远不得相与切(嗟)[磋]以进也。婺源洪觉山侍御罢官而归，寄声欲秋间来罗浮共讲此学，不识古源能约与俱来乎否？水今年八十一矣，念来日无几，五月望挈家入西樵山，樵山有旧隐，又於云谷新开精舍，若果遂来，坐进此道，天壤间更有何事也？谨启。丙午六月 
　　
　　复黄生牧 
　　
　　自水休致，有平日称高弟者，过门而不入室比比也。吾契前后凡两致书，又天理等言，小儿数语，而汲汲於新泉之事，足见所养矣。幸甚！幸甚！若力能远出，则索我於西樵大科云谷之间，必有不负此行者矣。吾五月已挈家避地於西樵旧隐矣，每闭关独坐於大有洞天，五日一开关也。余年补之，端在此也。有相问者，亦以是语之。谨启。六月 
　　
　　付男柬之家书 
　　
　　父平安家书寄男柬之。四五月以前，久不得尔书，甚怏怏。五六月以来，得尔三书，老怀甚慰。前二封乃曾伦所致，今日一封乃差来舍人，舍人亦未来见，止有家书一封，及西盘谢方黄徐诸封俱到。西盘止有拜帖求大书，俟书之以副其意也。此公有德气，语默动止，立心操行，皆可师法，尔常请教可也。已知公敬在文选，若只升部员外，可养病归也。俸浅恐亦未能升知府也。汝母冠服，我家已做成，三月间在家已上矣。尔此若未做官，中乏用，可已之。去年九月、十一月、今春，体皆欠安。三月痰晕吐泻，几不起，幸渐完复如初矣，不必远念。沙贝龙津及各坟墓祠堂庄所，俱已完，吾今为了事人矣。只欲尔升部图归，代我管家事耳。今年各庄租入，分付管者各照家训分送各人。近年人情上下日非，族中生事，乡里诈冒，名皆归我，忌者因起谗谤。念西樵昔年卜筑方毕，遂起赴京，未得饱居，埋没尘土三四十年。今老矣，栖栖何为？遂令人[完]灰砂石椁於天蚕岭，又令人起长生於广，每岁一漆，坚固免累子孙也。今年五月十六日，发愤携汝母入烟霞洞旧隐居之，甚适，有如死而复生也。又起云谷书院二层门楼，亭宇左有尊师堂，以祠白沙先生，右有会友堂，以为朋丽泽之地，已将成功，量在七八月也。於烟霞楼城上作左右两轩，常闭关处其上，三五日一开关，有客亦必待此日乃见也，否则不见矣。吾非不乐衣锦之荣，妻子之奉，来日无多，不得不然也，汝其知之！只望尔归管家行家训，令习熟不废，可免别人议笑於身后，如方霍子孙叔侄纷争如雠也。昨十七日，府考发案，涞之名在第一等第十，湘之名在第二等第一，稍可慰怀。未知七月初二提学处考何如耳。念尔官中艰难，今李亚二收尔乙巳租，除还廷宝、沾甫外，令汝泽孙及继庆二人共送四十两一钱八分来汝用，尚有十余两，付汝母亲收，待尔归外，徽州婺源县洪觉山有书来云已罢官，秋间欲来此讲学。吾今有书段令二人送去，或同他来，二人到南京三五日，可就差一舍人以公乾送他到徽州觉山处，可赶九月未寒回家也。丙午七月 
　　
　　复茶陵罗一泉上舍 
　　
　　别来无念不在衡岳，若日与一泉诸贤徘徊笑谈於五峰之上也。丙午五月望日，觉来日无多，挈家入南海西樵烟霞之旧隐，与周明几学心兄弟共讲此学，此足誓不复下山矣。此山有七十二峰，处处有佳水石，人家有八九村在上顶，如桃源然。土俗颇纯朴，五月二十五，与父老举行圣训约，甚适。近於云谷又创书院，两瀑布泉夹之，合流十里许，滀为飞泉，於岩上散下如珠帘然，下有喷泉岩，坐之，毛发竦然，不知有暑气矣。七月初八日，承华翰并新刻纪行录二册，从沉永新转寄者，读序阅书，如觌颜面矣。感慰！感慰！洪觉山太守书来，罢官，秋间欲来卒业，不识吾契有力能远致否耶？兹沈永新人回便，草草布谢。不悉。 
　　
　　复沈艾陵 
　　
　　久不接来音，昨日已具启，附族孙家人南京之便，想行矣。初八日，接手翰及新刻附刘乡里来者，知已事白复职，士民惬望，何慰如之！斯文何庆如之！展纪行新刻，当为善本，及高作序文，当为至言，遂分送同志者共之。幸甚！兹於居樵与寻常玩山水者不同，盖欲避世了此大事也。闭关谢客，故於来使亦不欲破戒见之，盖已见艾陵颜色(馨)[謦]欬於来书之中矣。族孙家[人行]矣，送书到，若得假一小舟至樟州者□□□□惘惘不尽。七月 
　　
　　与司府辞人夫 
　　
　　人夫非奉旨[者]也，乃彼时诸当道盛意也。非奉旨意者，故水彼[时]力辞焉；诸当道盛意，故水一时力辞之而不获，不得已而冒受焉。冒受非本意也。今轿夫防夫告三月领工食，而所驿官不发支，妻子缺食失所三月矣。已各复空腹而供役，是水累之也，於心大有所不安焉。况水已挈家入山，非复向年出入城府，必须用人夫也。今已年为老隐，丈人荷蒉之流矣。止有登临山水，无上下之交，城府之往来矣。只养家僮四五人，乘?舆足矣，人夫无所用之矣。敢沥诚以辞於知己者，望命所驿一一收回别用，则彼此各安也，非知己无可告者。谨具启，遣家人带各人夫十三名随启赴告。谨启。丙午十月 
　　
　　复冼少汾 
　　
　　二十一日晚，得手翰兼问目，喜而不寐，况有异器之贶，视我如亲者乎？少汾相从七八年矣，心欲少汾而未敢言者，待少汾自发而语之，为有力耳。夫岂爱於言哉？愤悱之诚，如射者执弓，引满而发，乃有力耳。此吾所以得之如获珍宝，喜而不寐也。石翁诗云：「一朝宝复来，辄复喜不已。」同此情也。此痛痒相关者也，斯文幸甚，自兹可以商量矣。问目急看数条，即送秦幼贞举人与钟叔辉阅之，同喜也。俟数日次第商量。幼贞立志甚确，到樵六七日矣。张督府闻其名，礼致西宾，拂袖谢之而来，卜筑云谷左阿，欲携家居学焉，有一日千里之志。近得方时素书云：「觉山不肯住福山，急治罗浮之装。」则前报妄矣。并报何古林极不易得，天资弘毅，有受道之器，可与定交，为终身三益之友也，不可失也。射器今日弓矢至矣，中丰福乏渐具矣，至日之约定矣，第恐人事不可前期耳。人有善愿，天必从之。敬复[十月]。 
　　
　　复曾廓斋太守 
　　
　　久念旷年无音，神亦劳止。忽接乡友冯尹带来华翰腆币，奚啻空谷之足音也！感慰！感慰！六载贤声，屡荐不转，时可知也。往者子抑，今日公敬，皆罹祸疚，又岂但不转而已耶！水见时俗，不可久居人间，今年五月望，携家入西樵烟霞旧隐居矣。而诸同志亦来聚集，又创云谷书院处之，与大科相表里。广右秦举人孺且来卜筑云谷之东阿，而洪觉山罢官亦欲来，且虚西阿以待之。区区自到山，血气增长，眠食皆安，[三日]开关而出，与诸贤坐进此道，恨不得与廓斋共之耳。冯尹人还，草率布复，所怀种种，临纸怅然。不悉。十月 
　　
　　复衡山唐石泉 
</div>
    <div class="pagination">
<a href="泉翁大全集_page160.html">上一页</a><span>...</span><a href="泉翁大全集_page156.html">156</a><a href="泉翁大全集_page157.html">157</a><a href="泉翁大全集_page158.html">158</a><a href="泉翁大全集_page159.html">159</a><a href="泉翁大全集_page160.html">160</a><span class="current-page">161</span><a href="泉翁大全集_page162.html">162</a><a href="泉翁大全集_page163.html">163</a><a href="泉翁大全集_page164.html">164</a><a href="泉翁大全集_page165.html">165</a><a href="泉翁大全集_page166.html">166</a><span>...</span><a href="泉翁大全集_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
