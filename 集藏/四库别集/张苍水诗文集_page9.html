<!DOCTYPE html>
<html>
 <head>
  <meta charset="utf-8"/>
  <title>
   张苍水诗文集 - 第 9 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张苍水诗文集 - 第 9 页/共 10 页
  </h1>
  <div class="content">
   崇祯五年（壬申），十三岁。
　　崇祯六年（癸酉），十四岁。
　　崇祯七年（甲戌），十五岁。
　　崇祯八年（乙亥），十六岁。
　　补邑弟子员（「传」）。思陵以天下多故，令诸生于试「经义」后，试射；莫能中，公执弓抽矢三发三中（「神道碑铭」）。
　　崇祯九年（丙子），十七岁。
　　崇祯十年（丁丑），十八岁。
　　崇祯十一年（戊寅），十九岁。
　　崇祯十二年（己卯），二十岁。
　　崇祯十三年（庚辰），二十一岁。
　　喜呼卢，无以偿博进，则私斥卖其生产，父怒。全美樟售己田为清其逋，劝以折节读书（「神道碑铭」。「谱」：『少好黄白之学，绝粒运气，困殆几毙。已而游于椎埋、拳勇之徒，扛鼎、击剑，日夜不息。忽又纵博，无以偿所负，则私斥卖其生产』。全祖望「穆翁先生墓志」：『张督师苍水为诸生，放诞不羁；呼卢狂聚，穷昼极暮。自其父兄以至师友，皆拒之。先生一见曰：「斯异人也」！尽卖负郭田三百金，为偿其负；而劝其折节改行』。穆翁讳美樟，字木干；其仲子，公婿也。避地居台州黄岩县。按公「述怀」诗「其二」有云：『弱龄尚遐异，辟榖慕青鸾；骨肉相惊涕，时复劝加餐。因缘误烟火，尘鞅日以攒；上书献天子，索米走长安』。黄白之学，当指此。又全氏「张督师画像记」乃述其族母张之言，称『予年十八，张年八十』。时为康熙六十一年，则公女当生于明崇祯十六年）。
　　崇祯十四年（辛巳），二十二岁。
　　崇祯十五年（壬午），二十三岁。
　　举于乡（按是科主司，为翰林院编修吴国华，字蔡庵，南直隶宜兴人；吏科给事中范淑泰，字通施，山东滋阳人。房考，知诸暨县钱世贵，字圣沾，南直隶青浦人；崇祯庚辰进士）。
　　崇祯十六年（癸未），二十四岁。
　　国朝顺治元年（甲申），二十五岁（明崇祯十七年三月十九日，流贼李自成陷京师，怀宗殉社稷。五月一日，南都诸臣史可法等奉福王监国，明年改元弘光）。
　　大清定鼎京师。
　　顺治二年（乙酉），二十六岁。
　　王师下江南（李介「天香阁随笔」：『许定国杀高杰，杰妻邢请于史阁部，必报仇。定国惧，纳款请兵，己为乡道。时摄政王初定北都，得定国，乃决策南下。豫王以轻兵迳行千里，直抵扬州』。许重熙「甲乙汇略」：『五月丙申，开洪武门；大僚统百官献册，行四拜礼，请豫王进城。乙巳，刘良佐奉豫王令，追至坂子矶；黄得功中弩，自刎死。良佐入其营，挟福王回南京』），浙西郡县咸望风下。闰六月十有三日，浙东士民竞起；无所期会，城守以外，穷乡僻澨各自为屯（左尹「鲁春秋」）。鄞士董志宁、王家勤、张梦锡、华夏、陆宇■〈火鼎〉、毛聚奎与刑部郎钱肃乐会乡老合兵，沈宸荃、冯元飀亦起慈谿。十八日，奉笺迎鲁王监国（全祖望撰「钱忠介公神道第二碑铭」）。公先至，肃乐即遣公迎于天台，监国授公行人。至会稽，赐进士，加翰林院编修，兼官如故；入典制诰，出筹军旅（「神道碑铭」。「谱」云：『诏以翰林院检讨，掌制诰；兼行人司事』。「传」云：『授检讨，知制诰』。按「鲁春秋」记同时并起者，会稽郑遵谦、王绍美、王亹、周晋、王襄、郑之瀚、张玉铉，余姚熊汝霖、孙嘉绩、县吏王翊，仁和陈万良、马云龙、道士范大伦，富阳陆方侯，于潜俞文渊，海宁朱大刚、左尹、周宗彝及弟启琦、沈陵、俞元良及兄元礼，金华张国维、朱大典，东阳陈仓，嘉兴徐石麒、王焜、张翊，嘉善钱栴，海盐王云衢及弟云龙、韩万象，平湖屠象美、陆清泉、倪长吁、马鸣雷、朱大定、汤云章，崇德吕宣忠，长兴金镒，归安韩茂贻、王光祉，德清蔡孺法、蔡子标，永嘉张实孚，临海陈函辉、柯夏卿、翁明英；其江南、江西响附者，不胜书。诸人或绝脰捐躯，或遯荒以死；事蹟久湮，今且无能举姓氏矣）。闽中诏使至，议开读，不合；公请充报使入闽，从之（「神道碑铭」）。
　　顺治三年（丙戌），二十七岁。
　　大军已克浙东，江上师溃。「鲁春秋」：『监国奔台州，宫眷舟出定海，总兵张国柱袭执以降，元妃张氏见害。复传有妃周氏破瓷盘扼喉死』。杨凤苞「南疆佚史跋七」据「鲁春秋」、「令鲁史」、「江东闰位纪」、「舟山纪略」，以瓷盘自刭为张氏事；盖据戴、周二家，未见左尹书也。公仓卒驰归，拜父曰：『儿将随主航海』。竟去（「传」）。入翁洲，从富平将军张名振，奉监国入闽。既至，招讨使郑成功不为用；公劝名振还石浦，谋再举。乃偕还，加右佥都御史（「神道碑铭」）。「谱」云：『张名振守石浦弃之，扈监国至舟山；黄斌卿不纳，乃入闽。公留舟山』。「鲁春秋」：『是年秋七月，郑芝龙降；郑彩入鹭门，成功画漳、泉为守。八月，郑彩迎监国保鹭门』。「传」：『煌言入海，飓风舟覆，登海岛，饥困待毙。梦神告曰：「饷君千年鹿，俟十九年还我」。诘朝，果得一鹿，炙食之；尝一脔，历旬不饥。遇他舟至，获免』）。
　　顺治四年（丁亥），二十八岁。
　　夏四月，苏松总镇吴胜兆约张名振为外援（「鲁春秋」），故都御史沈廷扬、御史冯京第与公并劝名振应之；公监名振军以行。至崇明，大风覆舟，廷扬死之；公与名振皆被执。有百夫长导使走，至公壬午房考钱氏；七日，间道（按「北征录」云：『遭飓风覆舟，陷虏中七日，得间行归海上』）复归翁洲（「神道碑铭」。「谱」：『胜兆乞师黄斌卿，欲却之；沈公廷扬劝名振行，公与冯公京第同往。至崇明，飓风大作，全军覆焉』。「鲁春秋」：『胜兆与舟师期会，夜中杀同知杨之易、推官方重朗，号众以待。适海师炮震潜蛟舟覆，失约；胜兆为中军詹世勳所缚，就法』。按沈寓白「华庄稿」「五梅公纪事略」：『廷扬字季明，别号五梅，乳名百五。南都亡后，敛众舟山。丁亥春，统舟北上。四月十四日，飓风大作，舟胶于福山之徐六泾滩，遂见执；侄元升麾下七百人从焉。同行诸人，皆易服杂乱军中逸去。巡抚土国宝坑七百人于姑苏娄门之李王庙，廷扬槛送金陵按察司狱。七月二日，受刑；元升从焉」。全氏撰「崇明沈公神道碑铭」述『廷扬言：「兵至必驻崇明，禁打粮，然后可至崇明」。食尽，名振重违前约，乃趋寿生洲打粮，泊舟鹿苑。五更风作，自自相击，军士溺死者过半；大兵逆之岸上，名振与煌言、京第杂降卒中逸去，未尝覆全军也』。是年公在翁洲有「九日陪安昌王、黄虎痴、张侯服、张鲵渊、朱闻玄、徐闇公、沈公子昆仲登锁山和韵」诗。又「留节翁城同诸公行长至礼诗」云：『几年卧节梦金銮，绵蕞犹班旧握兰；葭管初开周甲子，葱珩重见汉衣冠。嵩呼恍觉鑪香近，海曙还疑扇影寒。惟有臣心冰雪净，誓将采线续双丸』）。
　　顺治五年（戊子），二十九岁。
　　义兴余校复起，出没林麓（「鲁春秋」）；公集义从于上虞之平冈（「神道碑铭」）。按山寨之起，以钱肃乐在闽连下兴化、福清诸城，华夏乞师斌卿，已言师至姚，张都御史当以平冈之师会，可得三百人；则集义从正在是年。及夏六月，肃乐已卒矣。公撰「曹云霖诗序」云：『戊子秋，余入山寨』。此确证也。「谱」以「山师起，公军平冈」系己丑，大误。又肃乐之卒，全氏书五月，「鲁春秋」书六月。考是年闰四月，时海上未奉正朔，置闰遂异耳）。黄斌卿使弟孝卿随冯京第再乞师日本，公以诗赠行（按「鲁春秋」：『二次乞师日本，时同行者有淩士宏』。公送「黄金吾、冯侍御乞师日本」诗云：『中原何地足依墙，惆怅征师日出方。龙节卧持豸斧客，鱼书泣捧豹衣郎。黄河北去浮青雀，沧海东回献白狼。伫听无衣万里外，绣弧应复挂扶桑』！「奇零草」此诗编年戊子，「谱」系丁亥误）。
　　顺治六年（己丑），三十岁。
　　公屯山寨（「奇零草」己丑有「屯兵山寨劝农遇雨」诗，又「答上虞伪令」诗。其「端阳喜雨呈张相国鲵渊」诗云：『海国悬符为辟兵，驱来雷檄又纵横。中天雨露天中节，半夜风云夜半晴。繁露何须灾异对，商霖原为相公生。忧民幸慰祈年意，笑把菖蒲泛酒枪』。「鲁春秋」：『是年秋七月，张名振议迎监国驻台州临亹。八月，监国至舟山，黄斌卿不即纳；王朝先杀斌卿，名振遂统其军。监国谕名振总督诸师，阮进治楼橹。东阁大学士兼吏部尚书张肯堂加太子太保，以吴钟峦为礼、刑二部尚书兼左都御史，李向中兵部尚书，朱永佑兵部右侍郎』。向中、永佑自鹭门依监国至舟山者）。
　　顺治七年（庚寅），三十一岁。
　　公入卫舟山，超拜兵部左侍郎（「鲁春秋」。「神道碑铭」：『名振当国，召公以所部入卫；加公兵部右侍郎，兼官如故』。「谱」称云：『以所部入朝，晋兵左侍兼学士』。按公官阶，在鲁已授左侍郎，桂藩遥授尚书，旋晋大学士。全氏「神道碑铭」于历官年次皆不误，惟「左」、「右」字误，遂为官止尚书。以浙督所上印文为信，「鄞志」辨之是也。「谱」则「左」字不误，而以授尚书之年为加「阁部」；「鄞志」遂据「谱」以正「神道碑」之误，非也。「碑」既泥旧制，「谱」又无确证；盖两家皆未见左尹书故也）。
　　顺治八年（辛卯），三十二岁。
　　公奉监国命，治兵鹿颈头（「鲁春秋」）。九月朔，大军克舟山；公以鹿颈兵，同张名振军卫监国入闽（「鲁春秋」：『八月，大军治舟舰从蛟门向舟山。裨将江天保为阮进先锋，以四艍迎战定海，沈十三舟，余人断右臂纵还。监国诣蛟门祭江，夜半见大星从西北陨舟山，无数小星随之；即还舟山。未至闻警，或请取二王子长宏枬、次宏栋入舟；张名振曰：「如是，恐寒守者心」。监国不强。时舟山精锐分应南北洋。越五日，大军复出，天大雾，咫尺不辨；阮进战于螺头洋，风逆不得前。手发火桶，仓卒触桅焚进艍，进创甚，跃水；起之，不能言，瞪目怒视三日死：月之二十一日也。名振弟都督名扬、阁部张肯堂犹撄城键御，历十昼夜。名振等护监国由外洋泛，监军主事金允彦、邱元吉内款，言城中虚实，导攻益急；守者犹醢允彦子传示四门。九月一日午，南门开。肯堂一门皆死。名扬被执，不屈死；戚属五十余人焚死。监国妃张氏赴井死，宫眷十三人从死；一内监死井旁，失其名。尚书吴钟峦、李向中、朱永佑、给事中董志宁、御史朱养时、梁隆吉、主事苏兆人、林之瑛、刘午阳、董元、杨鼎臣、李开国、郎中李国桢、中书顾玢、江中泛、陈所学，皆阖户自焚死。温州义健林伯起、张瑞初、都督焦文玉及妻张，同死。总镇刘世勳格斗死。煌言、名振护监国走三沙，国姓成功迎入厦门；寻居之金门』。按全氏「神道碑铭」：『大兵下翁洲，名振奉王亲捣吴淞，以牵制舟山之师，拉公同行。翁洲陷，公扈王再入闽，次鹭门』。「谱」亦云：『公军北行入吴淞，舟山已陷』。「注」则称『阮进舟焚，投水死；名振以王踉跄而去。诸将背城力斗，众寡不敌，城遂陷』。「张督师画像记」云：『名振自以习熟形势，谓「蛟关天险，不可旦夕下」；乃悉其锐师奉王，扬声趋松江，以牵舟山之势。闻变遽还，则不及矣。谓其轻出则可，谓其奉王以逃则误』：此定论也。舟山同殉诸人，「谱」注所载，尚有文臣郑遵俭、杨思任、顾宗尧、戴仲明，武臣杨锦、王相、林志灿、叶大俊，又顾明楫、林世英；内监则刘朝也。杨氏「佚史跋六」有岐阳王裔李锡祚、李锡贡：『锡祚佐阮进守螺头洋，进创甚，锡祚趋救，亦破创，赴水死。城被，锡贡巷战，马蹶被获，斩于四明』。又「浙江通志」有娄文焕：『舟山破，痛哭拱坐海边沙上；潮至，随水涌去』。又按监国妃张氏，据全氏「舟山宫井碑」为陈氏，鄞人；杨氏「佚史跋七」云：『陈氏，「监国纪年」作张氏，谓即元妃之妹。「舟山兴废记」、「雪交亭录」、「鲒埼亭集」皆作陈氏』。「鲁春秋」记『壬寅秋九月十七日，监国鲁王以海薨于金门，年五十四；继妃陈氏明年生遗腹子宏甲，周支长杨王术桂今改宁靖王收养，栖于东宁』。岂又一陈氏耶？刘献廷广阳杂记：『明宗室从郑克塽降者九人，有王八子朱柏，后与宁靖王子朱俨鉁皆安插湖南垦荒』。公有「翁洲行」一篇：『自从钱塘怒涛竭，会稽之栖多铩翮。甬东百户古翁洲，居然天堑高碣石；青雀黄龙似列屏，蛟螭不敢波间鸣。虎韔争如秦妇女，鱼旐半是汉公卿。五、六年间风云变，帝子南回开宫殿；由来蜂国仗楼船，乌鬼渔人都不贱。堂怡穴斗几经秋，胡来饮马沧海流；共言沧海难飞越，况乃北马非南舟。东风偏与胡儿便，一夜轻帆落奔电；南军鼓死将军擒，从此两军罢水战。孤城闻警早登陴，万骑压城城欲夷；炮声如雷矢如雨，城头甲士多疮痍。云梯百道凌霄起，四顾援师无蝼蚁；裹创奋吁外宅儿，誓师痛哭良家子。斯时帝子在行间，吴淞渡口凯歌还；谁知胜败无常势，明朝闻已破岩关。又闻巷战戈旋倒，阖城草草涂肝脑；忠臣尽瘗伯夷山，义士悉刭田横岛。亦有人自重围来，向予细说令人哀；椒涂玉叶填眢井，甲第珠璫掩劫灰。而令人民已非况城郭，髑髅跳号宁复肉。土花新蚀遗镞黄，石苔早锈缺斨绿。呜呼！问谁横驱铁两当，翻令汉土翦龙荒？安得一剑扫天狼，重酹椒浆慰国殇』）！
　　时提督田雄、总兵张杰、巡海道王尔禄皆以书招公，不可屈（公复书略曰：『两间自有正气、万古自有纲常，忠臣义士独行其是而已。区区此志，百折弥坚；不过恪守人伦，即是深明天道』。又云：『河北群盗，皆以兴复汉室为名；今日山中义师，大率类此。故足下得以折柬招之；不孝面目何如，亦欲以此术相笼络，误矣。矧水陆自有长技、战守自有定谋，纵以全力来，胜负未可知也。我辈相晤，正自有期；不孝未便以文山自况，足下不必以梦炎辈自居尔』。按是时有司亦令公父以书谕公，公复父书言：『愿大人有儿如李通，弗为徐庶；他日不惮作赵苞自赎』。故复书中自称「不孝」云）。
　　顺治九年（壬辰），三十三岁。
　　公与张名振及义英将军阮骏（阮进从子。按「鲁春秋」：『辛卯夏四月，马进宝使人密招荡湖进于南田，并拉从子义英将军骏同往；骏不从，以露富平名振。名振涕泣留之，进感而止』）、诚意伯刘孔昭诸军入长江，登金山，望祭孝陵。时上游有宿约不至，左次崇明（「鲁春秋」：『监国居金门，遣名振以己意乞师厦门，成功不许；名振露其背所刺「尽忠报国」字激之，并指腹为姻。得助师二万，与煌言及骏、孔昭等直溯金塘，获金允彦磔之，以祭舟山诸死事者。待约失期不进，题诗金山寺而还；有「十年横海一孤臣』之句。按名振诗，「奇零草」别本误为公作；首句「横」作「淮」，末二句『遥望孝陵应有感，会将大纛抵龙津』，「遥望」句作『松柏阴阴兵缟素』，「会将」作「伫看」、「抵」作「禡」，下又注用「前韵」，系年甲午、一作壬午，皆误。惟「和张侯服留题金山原韵」六首系甲午，不误。张美翊案曰：据计六奇「明季南略」卷十，张名振题诗金山在甲午孟春月，苍水和作亦当在是年。又「甲午立春日大雨雪驻师吴淞」诗注：『会名振之师，初入长江，登金山，望石头城，祭孝陵。时上游有宿约不至，左次崇明』。乃追述前事语。公有「同定西侯登金山，以上游师未至，左次崇明」二首，不系年；其一曰：『割云半壁倚中流，天劈东南形势收；铁瓮潮含飞鹫岭，牙樯影撼浴龙舟。画江何代空鼍鼓，横海今来驻虎斿。咫尺金陵王气在，可能瞻扫问松楸』？正是年事也。公「北征录」言『丁亥后三入长江，登金山，掠瓜、仪；师徒单弱，迄鲜成绩』。皆在戊戌以前。全氏「神道碑铭」言：『癸巳冬，复行入吴淞。寻招军天台，次于翁洲。明年军行吴淞，会名振之师入长江，趋丹阳；掠丹徒，登金山，遥祭孝陵。上游宿约不至，左次崇明。甲午，再入长江，掠瓜州、侵仪真，抵燕子矶；而所期终不至，复东下，驻翁洲』。按癸巳之明年，即甲午也；既书明年，下复系以甲午，误矣。其云「再入长江」者，据公「甲午再入长江」一诗。盖全氏因「北征录」三入长江之文，而未尝考定初入长江为何年，又不知甲午之自春徂秋二入长江；故惝怳其词。否则，癸巳字误。然以「左次崇明」属之明年，于事仍不合。「谱」则以癸巳、甲午、乙未三年分纪，复与「神道碑铭」相左。又全氏撰「定西侯张公墓碑」，直以癸巳、甲午两入长江为说；则「北征录」三入之文为不足据矣。此实一大疑案；赖左尹书，于三次入江详记始末耳。左尹与于乙酉义师，曾官兵部，画江之役，身在行间；浙东事败，犹遯荒野，又后公数十年殁。虽其书不传，举忆一二，甚资考证；非燕说也）。
　　是岁，公父卒于家。公屯湄岛（「曹云霖诗序」：『岁在壬辰，余避地鹭、左，云霖在焉，欢然道故。时栾栾棘人耳，故不轻有赠答。癸巳春，余附楼船北归』。「谱」注：『公父病卒，李征君邺嗣葬之城南』。「传」云：『既闻父亡，一恸而绝；比苏，不再哭。念已破家殉国，父死不葬；妻子颠连，无以存活：终身不蓄姬侍』。公甲午有「追慕」二首曰：『国难驱人出，家倾待子归。可能磨墨盾，其奈冷斑衣！金革三年泪，冰霜寸草晖；发肤虽不毁，犹恨故园非』！『廿载嗟何恃，长衔桮棬愁。节旄看尽落，斧鬣悔迟谋。燕去巢应改，乌号屋仅留。在堂有委蜕，无计翦青楸』！按公是年有「长至志感」、「除夕宿湄洲禅院」诸诗）。
　　顺治十年（癸巳），三十四岁。
　　公自湄岛至琅琦，经南日北还入浙。寻入吴淞（是年有「次琅琦谒钱希声嫔宫」、「重经南日吊沈彤庵」及「北还入浙」、「入吴见雪，忽忆车驾南巡」诸诗。「谱」言『次于东瓯，寻入吴淞』者，自闽入吴淞海道也。公「癸巳除夕」诗曰：『八岁他乡腊鼓催，乡心撩乱鼓声哀。无情天地犹擐甲，有意山川独画灰。儿女藏钓离别后，君臣投璧播迁来。年华如许人将老，辜负春风又几回』）。
　　顺治十一年（甲午），三十五岁。
　　春正月，公与名振会成功全师复入京口（公「立春日大雨雪，驻师吴淞」诗曰：『春信惊催元腊残，江梅犹带六花蟠；屠苏饮出冰余冷，组练光浮木末寒。吹垢岂期风入梦，洗兵自合雨成团。征人感荷东皇意，且逐年光奋羽翰』）。战不利，淹四日退军。成功复令陈六御、程应蕃等协攻崇明，不克。还触吴淞关，掠战舰二百九十；名振以沙船九百泛登莱及高丽，乃还。
　　秋八月，公复与名振合成功所遣水军总制甘辉再窥吴淞（公「再入长江」诗曰：『江声万古似闻鼙，天险依然渡水犀。涿鹿亦当经再战，卢龙应复待三犁？琱弓挽处驱玄武，镇甲擐来失白题。兵气至今犹未洗，自惭无计慰云霓』），遭风变。旋师移攻舟山，镇将巴臣兴、陈虎御之；陈虎战殁，巴臣兴降（「鲁春秋」：『成功军入京口，战败；丧副将阮甲。旋由平洋沙攻崇明，失利；平原将军姚志卓自刭死』。按巴臣兴本名成功，降始改名）。
　　是年，名振卒（「鲁春秋」：『名振卒于舟山』。公辛丑「祭名振文」云：『甲午之冬弃捐宾客，距今仅七载』。又「哭定西侯墓」诗注：『卒于甲午』；「祭文」别本作乙未，误。全氏「定西侯墓碑」书甲午卒，「画像记」则书乙未卒；亦误），遗言以所部付公。公平冈入卫部下不满三百，至是始盛（「神道碑铭」。按成功陷舟山，遣戎政司马陈六御及义英伯阮骏守之。公既统名振军，是年当在翁洲。公「闲居」诗有云：『人居闲处非佳境，事到难时且放怀』。「寿阮季友」云：『笑我尚为笼鸽客，相期何日捧龙鳞』！又「海上」二首，其一有云：『浩气填胸星月冷，壮怀裂发鬼神愁』！疑亦作于是时）。
　　顺治十二年（乙未），三十六岁。
　　公屯临亹（「神道碑铭」：『乙未成功贻书于公，谋大举』。「鲁春秋」：『乙未秋九月，成功还厦门，改为思明州。议设四屯，公驻临亹、陈文达驻玉环山、阮春雷驻楚山，牛头门亦置劲旅，遥为犄角相声应。东南遗黎，走集甚众』）。
　　顺治十三年（丙申），三十七岁。
　　公移军秦川（「神道碑铭」：『丙申，公军于天台。是冬，军于闽之秦川』。「鲁春秋」：『丙申八月，大军破舟山；阮骏舟胶浅，败绩。刘永锡赴水死，陈六御、张洪德自刭死。杨晋爵以孤军战横水洋两日夜，力竭，自刭死。太常少卿陆九征被执，不屈死。永锡，孔昭子也』。按公「奇零草」自序云：『缀缉新旧篇章，稍稍成帙。丙申昌国再陷，而亡什之三』。是大军攻舟山时，公当自临亹至。既破，乃入闽。公「壶江即事」诗，其一曰：『倦飞无路且投闲，沧海人来第几湾？真觉壶中留日月，犹疑画里对江山。飘零蛋户还相笑，偃蹇柴门长自关。闽越波涛千里阔，那能有梦寄刀环』！又云：『骇浪扁舟轻似叶，重围匹马跳如丸。创深已信伤弓数，痛定应愁卷土难』。又「梦中」句云：『集候秋虫偏解语，失途老骥亦长鸣』。又「舟次三山」云：『每拥麾幢欲泪潸，萍踪无禁又三山；才非命世空沈族，事尚因人亦强颜。猿鹤秋深悲别岫，鱼龙夜舞泣间关。途穷未就行藏计，华发朝来已半斑』！可想见当日情事）。
　　顺治十四年（丁酉），三十八岁。
　　公还翁洲（「神道碑铭」：『丁酉，大兵迁翁洲之民，公还军翁洲。时鲁王已去监国号，通表滇中』。按公戊戌「冬怀」八首中「潜邸」一作有句云：『只今冷落蛟螭窟，雪夜徒吟「免苑」篇』；正谓此也。「鲁春秋」：『时海禁严，沿海居民内徙四十里，限期勿后；恋田庐违限者，火之。徙所许借居，寄食于其姻族；拒者有法』。公有丁酉「元旦驻师秦川」诗）。
　　顺治十五年（戊戌），三十九岁。
　　公在翁洲。桂王遥授兵部尚书（「鲁春秋」。按「神道碑铭」：『戊戌，滇中遣使加公兵部左侍郎兼翰林院学士。己亥告败滇中，且引咎；滇中专敕慰问，加尚书，兼官如故』。「谱」于是年书『滇中遣使慰劳，晋阁部』。又据公「闻行在所遣使至营宣谕有感」诗「注」中：『时余官少司马兼学士』。谓自述其故官，非是年始授；良然。取诗中『黄麻紫綍不须多』句为公晋阁部之证，皆误。「谱」于「诗注」兼侍讲作学士，尤误。「鄞志」辨：『「己亥告败滇中，滇中专敕慰问」为误。以晋阁部为前一年事，己亥则永明入缅，何有往来之使』？是也。不知全氏乃误会公辛丑「上桂藩疏」中语，而以「加尚书」云云牵连书之，故有此失。若以往来之使为疑，则是年滇使为周金汤；据公疏，又有刘之清。当时诸臣崎岖险阻，帛书蜡表出死入生，恒非意计所及；弗可议也）。
　　七月，成功以师会公北行；泊羊山，风涛碎船，复还翁洲（「北征录」：『戊戌，随赐姓延平王北抵羊山；遇风碎舟，返旆』。「神道碑铭」：『成功仍推公为监军，泊舟羊山。羊山多羊，见人驯扰不避。然不可杀；杀之则风涛立至。军士不信，杀而烹之。方熟而祸作，碎船百余，义阳王溺焉』。「鲁春秋」：『成功以舟师大掠招宝山，兵部尚书煌言计资延平大力，勇图恢复。舟山败后，凡大举，必与延平合议。时监国往来鹭门，无定辙』。是年，公有「抚时感事」诗，句曰：『人生百岁安得有？我今草草三十九』。又『纵横露布浪飞书，突兀星槎莽犯斗；风云缩朒帝应嗔，日月膏肓鬼亦吼。丈夫志气薄勳名，何况文章等刍狗』！「乐府薤露吟」：『赤风荡海宇，弱水群飞扬；日月长麓天，中有蓬莱乡。桓桓国虎臣，据图画封疆；火生木必焚，害金自相戕。屏藩遂已撤，干戈及寝皇；白日窜野马，黄昏号国殇。贵贱同一骨，谁为送北邙』！「藁里曲」：『猛兽在深山，藜藿亦寿考；况也济乱流，干城国之宝。一朝捐宾客，三军哭孤岛；李代桃亦僵，蒯易丝愈扰。吁嗟周遗民，去作流离鸟；路逢故鬼语，死生何草草！野死媚乌鸢，水死蛟龙饱；哀哉失所天，人命不自保』！又「舟山感旧」四首，一曰：『孤云两角委渔矶，极目沧桑事已非。隔浦青磷相掩映，傍溪红雨自霏微。樯乌转逐危舟宿，社燕空寻旧垒依。独有采芝人尚在，天荒地老不知归』。三曰：『江皋烽尽烬犹红，猎火岿然满故宫；楼阁总随蜃气散，鼓鼙迸入角声空。田横岛上凄凉月，杜若洲前冷落风。翘首灵光何处是？五云应复捧南中』）。
　　顺治十六年（己亥），四十岁。
　　夏五月，公会成功舟师，从大江突京口；即严家沙为坛，禡告。入七里港，攻陷瓜洲，直趋芜湖（「鲁春秋」：『煌言以其师领前锋，开府芜湖。传檄千里，上印者三十有七。时艎艅大小八千余号，大将张茂之总五军。令严，掠一黍者死。断镇江铁索，城中掷帽与堞齐；市肆不惊，商旅如故』。「北征录」：『己亥仲夏，延平以余练习江上形势，推余前驱。抵崇明，余谓延平：「崇沙乃江海门户，悬洲可守；不若先定之为老营」。不听。既济江，议首取瓜步。时金、焦间铁索横江，夹岸置西洋大炮数百位。延平嘱余领水军先陆师入，遂扬帆逆流而上。次炮口，风急流迅不得前，诸艘且进且却；两岸炮弹如雨，水军伤矢石者骨飞肉舞。余叱舟人鼓棹逆入金山，得入仅十七舟，而本辖则十三。次早，师克瓜城。延平欲直取石头，余以润州实长江门户，力赞济师铁瓮。延平虑援骑朝发夕至；余谓「何不遣舟师先捣观音门」？延平意悟，属余督水军往，约直达芜湖。时江潮缩朒，水下如驶，易沙船牵挽而前。未至仪真十五里，吏民遮道来归。舟次六合，得报六月二十四日复润州。余计润州既下，由陆逐北，虽步卒皆铁铠难疾趋，五日亦当达石头城下；即致书张茂之谓：「兵贵神速，水道进师迟绌，非策」。余恐后期，昼夜兼程，抵观音门，乃六月二十八日也。舣棹两宿，战船无一至。乃发轻舟数十，先上芜湖；而身为殿，泊浦口。七月朔，战不利，忽一航至，则辖下犁艚也；乘之复战，后继至，〔虏〕始去而日已曛矣。诘旦，整师前进；部曲驰报，江浦已破。捷闻，延平止余毋往芜关，且扼浦口抚江邑；此七月初四日事也。翌日，延平亦抵七里洲，商取建康；而余所遣先往芜湖诸将捷书至矣。延平谓余：「芜城尤上游门户」；促余旋发。七日抵芜城，传檄诸郡邑，江南、北相率来归者府四、州三、县二十四焉』。按是时公所部义从凡六千人（见徐孚远所撰「奇零草序」）。
　　七月，大军破成功于江宁，诛其将甘辉、余新（「鲁春秋」作日新）、洪复等；成功遁（「鲁春秋」：『海师战桃湾，不利。甘辉营被劫，大战石灰山，复败绩；失万人，沿江数百里舟师咸去』。「广阳杂记」：『赐姓攻南京，余新为梁化凤所愚，遂不为备。值其寿日，开神策门攻之；余新、甘辉、洪复皆成擒。余新跪请，甘辉不屈死，洪复骂而死。复，泉州同安人。丰姿如妇人，而勇冠三军。赐姓攻漳州，值劫营，失思文所赐七印；复独骑自敌后入营中，挟印囊走。追者至，发三矢，连毙三人，以印反命』。「鲁春秋」：『既执甘辉，责辉劝降成功，酬大爵；辉傲睨曰：「国姓父不能夺国姓，乃仗辉？且辉亦安肯劝国姓也」！请速死，无他言。怒叱日新：「丈夫得死所，濡忍何为」』）。公犹在芜湖，江南、江西总督郎廷佐等遗书招公，公峻词拒之（公与郎总督书略曰：『夫揣摩利钝、指画兴衰，庸夫听之或为色变；而忠贞之士则不然。如仆将略原非所长，止以读书知大义；左袒一呼，甲盾山立。区区此志，以济则藉君之灵，不济则全臣之节。故不惜凭陵风涛之中、纵横锋镝之下，迄今逾一纪矣。同仇渐广，晚节弥坚；此忠臣义士得志之秋也。即不然，谢良平竹帛、抗黄绮衣冠，亦之死靡它；岂复浮词曲说足动其心哉？乃执事俨然以书进，似以仆为可利钝、兴衰动者。虎伥戒途、雁奴伺夜，固无足怪。来书温润，谅执事非愦愦者，遂附数行以复。斩使焚书，适足以见不广；仆亦不为也』。按公是书，集中编年戊戌；据「北征录」则在己亥入芜湖后，「上鲁监国启」亦及此事。全氏「神道碑铭」书『戊戌，江督郎廷佐以书招公，公峻词拒之』；凡两见。按「江南通志」：『顺治四年，设总督，辖江南、江西、河南三省。六年以后，总督不辖河南。「会典」：「九年，总督又移驻南昌，亦称江西总督。未几，复归江宁」。郎公以十一年任江西巡抚，十三年授总督』。戊戌为顺治十五年，公方与延平入东瓯，舟覆复退翁洲，未踰浙境；郎公为江南、江西总督，已越疆涉海贻书劝降，疑非事实。集中编年传写易讹，或系后人据书中「逾一纪」之文而改之；不知戊戌以后，皆得言「逾」也。兹从「北征录」，仍系是年）；既知成功全师入海，援绝路阻，遂弃舟登岸，潜行山谷，复归临亹（「北征录」：『余之按芜也，兵不满千、船不盈百；惟以先声号召大义，江、楚、鲁、卫豪杰多诣军门受约束。余相度形势，一军出溧阳，窥广德；一军镇池郡，扼上游；一军拔和阳，固采石；一军入宁国，偪新安。身往来姑熟间，名为驻节鸠兹，实席不暇暖。正思直取九江，然延平军围石头城者已半月；余闻之上书，大略谓：「顿兵坚城，师老易生他变」。无何，石头师挫，时余在宁国府，报至，遽返芜湖；已七月二十九日矣。初意：石头师即挫，未必遽登舟；即登舟，未必遽扬帆；即扬帆，必且守镇江。故弹压上游，不少退。而郎廷佐、哈哈木、管效忠等遗书相招，余峻词答之；又遣兵复取太平。然江上下音信阻绝，余遣一僧賫帛书由间道款延平，乞益百艘相助；讵意延平不但舍石头去，且弃铁瓮行矣。余欲据城邑，念援绝势孤，终能不守；余名则成，士民何辜？欲冲突出江，池州守兵又未集；因部勒全军，指繁昌。池兵亦至，共议以艨艟竟趋鄱阳；乃决计西上。八月初七日，次铜陵；一军将抵乌沙峡，后队尚维三山。与楚船相值，余横流奋击，沈其四船，溺死无算；以天暮停舟。夜半，楚船遁下流，炮声轰然。辖下兵误为劫营，起帆解缆，一时惊散；或转芜湖、或入焦湖，西江之役已成画饼。余进退维谷，遂沈巨舰江中，易沙船至无为州；拟走焦湖，聚散亡。适英、霍山寨义士来说：「焦湖冬涸，不若入山寨可持久」。因焚舟，提师登岸。至桐城黄金弸，选锐骑驰击，夺马数十，由奇岭进山。十七日，已入霍山界。阳山寨在咫尺，先以书通褚良甫，坚不纳。移札东溪岭，思走英山将军寨；将士疲甚，余强起披衣行。占四课，俱空陷；因申令诘朝早发。余率骑兵前驱，而追骑蹑后；方踰岭，后军报奄至，士卒窜山谷中。余左右止二十余骑，步卒不满百；勒马高坡，后军已截断，首尾不能顾。余念斗死无名，单骑突围走，止一童携印相随。去稍远，牙门将逃而复返，呼之偕行。三人纡回山冈间，迷失道；土人导余乘月行夜，走七十里，望门谋朝炊。主人问所从来？导者答余为馆师、余将则贾客，皆以兵难避，导为送往。进一匕，复行。涂遇散兵十许，见余惊喜，欲相劳苦；导者恐骇耳目，余亦蹑导疾走，村中豪杰竟相遮问。导者谓事露，不反顾；袱被亦负之而趋。余既失道复失导，倾所有分赠诸人，稍稍解去；视其中貌厚者俾导行，其人姓胡，昆季三人。是日，行三十里宿；逆旅主人，胡族属也。胡之季猝至，招兄耳语；却入语余曰：「君自海上来」？余曰：「然。尔何从知之」？胡曰：「君在村中，不见十数人过我门乎？余季问之，知君亦海上人也。恐吾导不力，所以来耳」。胡之老人为余言：「此村向年亦举旗，卒不成；今莫敢动」。余谋所向，佥云：「当从安庆渡江」。余忆旧时宾从歙人朱君，变姓名卖药高河埠。至高河，朱君他往未返。市人见童子之问朱君也，踪迹之；得朱君友徐某、金某阴左右余，令密友何某伴余由枞阳出江。抵张家滩登岸，金与徐别从安庆来会。滩属池之东流，徐之兄卖药于村中，故问津焉。于是由建德、祁门山中走休宁；余复病疟，扶疾而行。冒险奔驰，道路以目。将次祁门，江右义旅陈九思屯朱桥镇。赖导皆歙人，得无他。计程两日，抵休邑。未至三舍，闻兵阻，不得入，止郭外招提。乘间抵城中，寓徐诸父家。其诸父善岐黄，有隐君子风，盛治具。然亦谓余馆师，与其犹子善；不知为余也。兵退，买棹严陵；过新安亭，达街口，逻卒登舟见余，持之急；徐起与哄，事得解。解维过淳安，已入浙矣。会省符插民艇，载兵绝浮梁；余船藏他港，卒为插去。乃迂道走遂安，达严郡，计山行无恐。后自婺之东、义，出天台，以赴海壖；鸟道羊肠，较徽州更甚。时余将已令取道于杭，而金、徐诸人皆不谙浙道里；向者导导余，兹则余导导，然余实茫然问途。已经得至海滨，居人咸来问讯；远近哄然，知余得生还矣』。「鲁春秋」：『煌言师不统于郑，自请先登，以是深入；成功不为声援，急全师去。煌言不得退，提残校入霍山界。历险巇冲击，死散殆尽；至弃骑，伪为失路贾，往往得故义健曲护之。盖是时中原妇竖，无不知大司马煌言忠者』）。
　　是年，桂王遥授公东阁大学士，兼官如故（「鲁春秋」：『秋，桂王遥敕仍鲁王监国，驻澎湖；晋煌言东阁大学士，兼原官』）。
　　冬，筑长亭乡海塘（公「山头重筑海塘碑记」略曰：『台之缑城，枕山负海；东鄙，即尾闾也。有乡名长亭，吞吐潮汐，民居与鱼鳖为邻。而地脉涌出，赘附一沙，与龙山对峙，号山头；实沮如场也。后冯、袁诸姓卜筑于此，为浍以瀦山泉、为塘以扞海潮，而族始盛。其俗：树艺之外，皆鱼盐为业；久之亦遂殷阜。国家盛时，海波不扬，邑多贤长吏；滨海丸封，尤鲜戎马驿骚。故上农以力田举科、蛋户以网罟牢盆着姓氏：家礼乐而户诗书，盖彬彬乎盛哉！但邑居介山海间，田阻山则多硗，恒苦暵；田阻海则多咸，恒苦潮。于是乡之人聚族而谋，伐木畚土隆其地、复其障；微〔但〕沧海〔一变〕为桑田，即泻卤胥化〔为〕膏腴矣。十余年来，义旌遍海，戎服繁兴，民力用是益殚；家室不保，遑问封表？由是沈潦内溃、洪涛外啮，向之膏腴仍归泻卤、桑田亦几为沧海矣。余自乙酋飘泊海曲，近复鞠旅于缑城外岛。闻之怆然曰：「民事宁可缓乎」！乃出金五十为倡，鸠工经始；义士冯某等为之醵金钱、聚土木，以虔其事。大抵富者输财、贫者输力，靡不奔走恐后。因就故址增新防，埤者崇之、圯者累之、阙者修之、薄者丰之。自冬徂春，盖三阅月而工竣。虑人情之易媮也，申约：以今时捐财之多寡，为他日授田之广狭；亦可为计及久远者矣』。公「新安溪行」诗：『曲曲溪流曲曲山，青峰千折水千湾；山亭拥雾遥疑塔，水碓舂云巧作关。越榜下滩双桨捷，吴盐到界一帆闲。欲看两岸枫林叶，似送离愁照客颜』。「浮踪同邱含山感赋」诗：『萧瑟干戈事，浮踪已似萍；半床留破席，一室欠疏棂。霜月窥人白，渔灯入夜青。天涯知己在，犹自叹零丁』）。
　　时大吏已籍公家，夫人董氏及子万祺逮系镇江（公有「代内人狱中有寄」诗：『国破已饮泣，家破复间关。自君之出矣，妾嫠君亦鳏；儿女虽有情，不在别离间。上堂洁脯脡，下堂代斑斓；知君驱汗马，岂敢怨红颜！夷官张罗网，忠义委草菅。奄忽大椿谢，君滞沧海湾；兀然生死魂，并作蛟珠潸。君行宝肤发，奔跣安所还；妾自感百罹，飞蓬在双鬟。衰门既零落，空闺谁贞艰！哀哉井臼妇，终岁困犴狴；非不轻微生，将雏实且孱。圜扉滋味恶，磷青碧血殷。古称东海妇，严霜暑露斑；天胡尝梦梦，莫辨玦与环！如何贯索星，独照望夫山！视彼摩笄峰，高名良可攀。难将妾巾帼，来佐君羽纶；报君还祝君，旗常树人寰』！又「拟答内子狱中有寄」：『盛年不惜别，客久始怀惭。我非蓬蒿人，江湖遂屡淹；况复避豺虎，谁能解征衫。孤雁自西来，仿佛坠书函；书中寄珍重，书外泪重缄。恍见闺中秀，吞声围素缣；卿今陷虎穴，双鱼何从探！珊珊魂魄来，关河谅非谙。棘林魑魅乡，骨肉各生嫌；徲子亦囊头，狼狈形影兼。忆我初行役，兵戈未解严；驰驱悲九折，辗转岁华添。白云空缭绕，长此伤乌衔；水鸥虽忘机，安得此鹣鹣！名教自束躬，柔情非所耽；怜卿持门户，鼎俎心已甘！丰狱有埋剑，紫气若烟炎。莫邪独淹抑，干将惨不銛；神物庶终合，造化焉能歼！生当挽鹿车，死当驾云骖』）。
　　顺治十七年（庚子），四十一岁。
　　公在临亹（是年，公有「上鲁监国启」。略曰：『臣万里孤踪，一军特立；又惧旁疑他妒，未敢轻达封章。己亥夏，于东瓯晤锦衣指挥陈贵，曾附疏转达。岂意陈贵随■〈舟宗〉北上，因南师挫衄，流落江上；闻今已往山东。臣自入长江，直夺镇江炮口，传檄而下三十余城，驻札芜湖，水陆兵至万余；岂意藩师溃于金陵，仓卒南旋。臣之孤军，竟陷重地；虏酋百计阻绝归路，贻书招诱。遂焚舟登陆，提三千余众转战千里、相持二十七日，终以势孤援绝，士卒罢败；臣单骑突阵，窜伏山谷中。由间道徒步二千余里，赖义士挟卫，始得生还海上。然志犹未已，力图收烬，散亡渐集；奈囊空斧倾，力不如必。倘浙海决不可支，亦当南帆一觐。昨差官自思明州回，始知移跸金门之信。遵养时晦尚无其地，是臣所为日夕旁皇者也。臣垂翅之余，百事艰难；芹曝之献，容俟后期。锦衣张士魁、杨澄亦经患难，俱得生全；现在臣营，合并具报』。「得朱子成书」诗：『书来惜分手，正忆皖城秋。入海仍精卫，还山尚蒯缑。参差非恨事，仓卒少良谋。异日传「心史」，孤忠冀见收』！按子成，疑即高河卖药朱君字。又「重过桃渚」诗：『一棹天台依旧迷，重来秋爽足攀跻；苔衣糁糁须偏美，石磴鳞鳞齿未齐。梦到赤城霞气近，感深沧海水声低。临流空作桃花想，愧煞仙源是武溪』！「复屯临亹」诗：『十年兵甲满沧洲，此日回戈又上游；人去鹿场仍旧迹，秋高蟹浦足晨羞。空山饿犬声如豹，失路穷黎状似鸠。自笑经营何太拙，误将岛屿作并州』）！
　　顺治十八年（辛丑），四十二岁。
　　公引军入闽，次沙关（「神道碑铭」）。时成功取台湾，公遣参军罗子木致书阻之；成功不听（公与成书书略曰：『举大事者，先在人和；立大业者，尤在地利。故晋武以独断而平吴，苻坚又以独断而败于晋；尉陀以僻处而据粤，刘禅又以僻处而亡于魏：则人和地利，审之不可不精也。殿下东宁之役，岂诚谓外岛可以创业开基，不过欲安插文武将吏家室无内顾忧，庶得专意恢剿。但自古未闻以辎重眷属置之外夷，而后经营中原者。或谓女直起于沙漠，我何不可起于岛屿？不知女直原生长穷荒，适彼乐郊，悦以犯难，人忘其死。若以中国师徒委之波涛浩渺之中、拘之风土狉榛之地，真乃入于幽谷。其间感离、恨别、思归、苦穷种种情怀，皆足以坠士气而顿军威；况欲其用命于矢石、改业于耰锄，胡可得也！兹历暑徂寒，攻围未下；无他，人和乖而地利失也。诚能因将士思归、乘士民思乱，回旗北指，百万雄师可得、百十名城可取矣；又何必与红夷较雌雄于海外哉！况大明之倚重于殿下者，以殿下能雪耻复仇也；区区台湾，何与于赤县神州？而暴师半载，使壮士涂肝脑于火轮、宿将碎肢体于沙碛，生既非智、死亦非忠，大可惜矣！思明一块土，何啻桐江一丝系汉九鼎！今守御单弱，兼闻红夷乞师，万一乘虚窥伺，胜负未可知也。夫思明者，根柢也；台湾者，枝叶也。无思明是无根柢矣，安能有枝叶乎？此时进退失据，噬脐何及！古人云：「宁进一寸死，无退一寸生」。使殿下奄有台湾，亦不免于退步；孰若早返思明，别图所进哉！昔年长江之役，虽败犹荣；倘寻徐福之行踪、思卢敖之故迹，纵偷安一时，必诒讥千古。观史载陈宜中、张世杰两人褒贬，可为明盐。夫虯髯一剧，祗是传奇滥说；岂真有扶余足王乎！若箕子之君朝鲜，又非可语于今日也』。公是年有「感事」四首；句云：『筚路曾无异，桃源恐不同』；『童女三千笑，孤儿五百嗔』；『鸠居初得计，蛋市转生疑』：盖为成功作也）。
　　滇中事急，公复草疏遣职方郎中吴鉏南访，兼会师郧阳，谋救滇（「神道碑铭」：『公孤军裵回两岛，滇中事急，成功方得台湾不能行；乃遣职方郎中吴鉏挟帛书，间道入郧阳山中，欲说十三家之军，使挠楚以救滇』。公「陈南北机宜疏」略曰：『臣本书生，遭逢多难；自经倡议，十有六年。虽栖山横海，备尝艰苦，而恢复未奏，但觉有罪之当诛、实无功之足录。蒙主上纶綍频颁，节钺谬寄；臣感极生惭，愤极思奋。故于己亥五月，随臣成功直捣长江；分道疾驰，孤军深入。不意金陵挫衄，仓卒班师。臣念上游父老夹道遮留，奋不顾身；持战两旬，援绝势孤，遂至溃败。臣突围间行，始得完节而返。复蒙主上遣监臣刘之清賫到专敕一道，时臣方收烬于浙，而使臣又停桡于闽，未获具疏陈谢；至今悚仄！数年之间，远迩听闻，久不知天南确信。事机得失，关系非轻；兹以职方郎中臣吴鉏不惮万里间关，愿得陛陈大计。特具本附奏』。公有「送吴佩远职方南访行在兼会师郧阳」诗；其三曰：『郧江称斗绝，咫尺向夔门。云栈凌霄起，旌旗插壁屯。金貂皆上将，铁马足中原。一见随何檄，还应报国恩』！「谱」注：『桂王己亥入缅，至是三年，李定国连战不利。公集中送吴职方、黎大行，皆海上使探消息者。其冬，缅人献王；明年至滇遇害。是时定国诸军皆在徼外，安得有会师之举？按流贼郝永忠等反正，北保湖南、巴东之间；时有李来亨、刘体仁等十三家，分据兴山、巫山、房山、施州、均州、涪州，声势相倚，所谓郧阳之师者也。后都御史洪育鳌总督湘南诸军事，桂王驻安隆；疏言「十三家抗险据冲，观衅而动；楚、蜀虽失，未有贰志。若有征行，可以兵应」。盖海上诸公之计，谋结郧师以抒滇患，出于无可奈何；事虽不成，亦可悯也。诸野史皆不载，赖阁部诗得以考见』。又曰：『郧师虽与桂王连和，别奉韩本铉为主，改元定武；移书序长幼，不称臣。滇平，陕西总督李国英以七将军出湖南分讨，诸寨据险拒守。癸卯，来亨以疾困甚，合诸寨力斗四昼夜，国英大挫。甲辰，巫山不守，育鳌死之；诸寨继破，韩不终』。按吴佩远名祖锡，嘉善人；与于复社。全氏「吴职方传」：『别号稽田。晚年亡命，更名鉏』）。
　　康熙元年（壬寅），四十三岁。
　　公还军临亹（「神道碑铭」）。按公「复曹监军从龙书」曰：『弟栖迟沙关几三月矣。金尽粟空，谁能为景升、仲谋者？只得仍图北返。两番鼓棹，又以石尤留滞。今春风至矣，决计回浙，亦旦晚间事。弟非不知兵力单极，况二阮、一陈俱徘徊闽境，则声势更微。然弟以为宁进寸、毋退尺，宁玉碎、毋瓦全；其素志然也。但不知果能自存否！近有小咏云：「虯髯定拟浮家去，鴈足空传属国还」；又云：「平沙一旅真孤掌，可有天戈灵武间」？感慨系之矣』）。
　　时滇中已平。夏五月，成功卒于台湾。公三上书鲁监国，不克行（公书一言：『春来阅邸钞，知去年十一月缅夷内变，道虏入缅；致我永历皇帝蒙尘，扈从宗室、官员无一得免，惟吉王自缢以殉，李定国入海、白文选亦遁深山。臣闻变之日，犹谓狡虏诈传，疑信参半。及四月中旬，闻官眷竟从镇江北辕矣。臣以为延平藩当伸大义，而至今寂寂。道路谣传，又有「子弄父兵」之事。臣终夜旁皇，恐孤岛孤军难以持久；况复加以他故，譬尫羸之疾，胸胃转增杂病，其能久乎？只今〔虏〕遣招抚于浙、闽、广每省二人，以解散海上。若不及早经营，则报韩之士气渐衰、思汉之人情将辍；臣惟有致命，以了生平。所惓惓者，主上羁旅岛屿，不独与闽人休戚相关，且与闽海存亡相倚；计闽勳镇正在危疑，不若急用收罗之术，以为拥卫之资。此非欲徼福也，免祸亦宜然；即未暇雪耻也，图存亦宜然。伏乞密与宁靖王及诸搢绅谋之，发愤为雄，以慰遐迩』！二言：『臣违颜以来，忽经十载；百折千回，壮心未已。原非动念勳名，特以越国义旅、鲁邸侍从，止臣一人尚在军次；虽乖哭庭之志，尚图扫境之功。以主上养晦，潜跃宜权。区区之情，盟之幽腑。何期行阙洊染胡氛，攀髯莫逮；延平忽捐宾客，秉钺无人！臣以孤军孑处荒壤，又无蚁子之援；日夜枕戈，与死为邻，亦以死自誓。若轻为移跸，则风鹤频惊；仍栖浯岛，窃恐号召既远，复与臣呼唤不灵。乞与诸搢绅、勳镇熟筹妙策，或扬帆海山、或保据沙关，结纳忠义以绝窥伺』。三言：『去冬缅甸之变，君亡臣死，天下已无复有明室矣！海上犹存一线，真乃天留硕果。顾岛上勳贵罔识「春秋」大义，臣实兵微将寡、饷匮粮穷，见宗国之亡而不能救、幸旧主之在而不能扶，中夜椎心，泪尽继血。但得南国首为推戴，臣敢勿协力扈从。恭进膳银，差官賫献』）。秋九月，监国鲁王卒于金门（「神道碑铭」作『冬十一月，鲁王薨于台』。「谱」言鲁王卒于甲辰，以公祭表有『十九年旄节』语为证；皆误。按鲁王以甲申袭封，至壬寅正十九年。「冬」字或草书「九月」二字之误；「十一月」则「十七日」三字，因「冬」而改。当时纪载，传写鱼虎，往往有此。惟全氏「画像记」亦云甲辰卒，与碑不合。此当从左尹书）。
　　是年，朝命招抚使（按公「上鲁监国第一书」：『是时招抚使每省二人』。在闽中则一为洪文襄承畴、一为洪熙允，见林氏时对「记郑芝龙事」；浙中招抚，据卢氏宜述公答招抚书署为「答岳招抚、王兵道、赵督院书」。全氏「神道碑铭」又书「招抚使王公」，皆不着其名。疑浙中二招抚，一为岳公；王兵道则巡海道王公尔禄兼任其事。尔禄，湖北黄陂人；明进士。「浙江通志」：『顺治六年，尔禄已任巡海道』。公前与书，有「足下为昭代巍科」语，必其人也。至康熙六年，海上事靖，缺亦裁矣。岳公无考。又是时分守宁绍台道有王廷璧，河南祥符人；然守道无「兵备」，不当称「兵道」也）与浙江总督赵廷臣帛书招公；公答书凡一千七百七十余言，终不屈（公有「闻族属被逮，且以告密波累亲朋」作：『宗国既飘摇，家门遂颠覆；感此多难生，欲泣不成哭。我生实数奇，乾坤方百六；猰貐满中原，赤灵社已屋。逋臣骨可麋，岂敢惜拏戮！所悲诸父行，斑白樱三木。女儿与所天，株连遭拲梏：幸或作流人，否亦登鬼籙。徲子竟何辜，十载尚淹狱；仳离有寡妻，墨幪兼缁帼。国亡家亦亡，我固甘湛族。迩闻告密风，旧游复被录；白虹惨欲垂，黄金贫莫赎。天地岂不宽，谁念忠义属？惟应千秋名，芬芳追王蠋。破涕慰亲朋，安知此非福』）。
　　先是，公自编所作诗为「奇零草」。至是，复编其文曰「冰槎集」（公「冰槎集引」曰：『呜呼！此予槎上作也。昔之乘槎者，或为客星而入犯斗、或入女宿而得支机；故至今羡为胜事。余独不然。浮踪浪迹，当凄霰严霜，不得已而栖托灵槎；笔墨所及，率成冰声。则是槎非贯月也，亦非挂星也。而兹集所存，又皆予晚节所作，于是以「冰槎」名。嗟乎！水泽腹坚，天心尽见；乃从凌阴千尺间而欲论列古今、辨正夷夏，不失君臣、父子、朋友之伦，不其难哉！异日者东风解冻，尚有想见此槎中人而兴叹者否？岁在壬寅菊月朔，张煌言自识』）。
　　康熙二年（癸卯），四十四岁。
　　公遣使入闽祭告监国（公「表文」有曰：『十九年之旄节，为国不殊；廿四郡之鼓钲，平原无恙。恨哭庭而未效，嗟扫墓以何时？投璧还秦，早惭狐偃；扁舟去越，敢学鸱夷』！又曰：『穆王驭骏以来归，已孤此愿；望帝化鹃而犹在，莫慰余思』）。
　　时大军已克思明，岛师散尽（「鲁春秋」：『和兰内附，合攻思明；思明败，而金门、临亹、牛头门、楚山、玉环山诸岛师皆解』。按公诗有「瓯行志慨」三首，「谱」疑指温州事，又疑为郑经作；皆非也。「鲁春秋」言：『思明败，诸岛多内款受职。周全斌先杀马得功，兵败亦降』。诗中『苦口吾同泽，甘心彼丧名』；谓成功父子也。『吹笳悲自壮，击筑和谁亲』；谓无同调也。『行矣河梁别，翻为送陇西』；谓解甲诸人也。『冰雪寒孤胆，风云怯病蹄；玉关虽咫尺，敢复望芝泥』；谓终不可为也。当在是年作）。
　　康熙三年（甲辰），四十五岁。
　　夏六月，公散军居悬嶴（「鲁春秋」作花澳；一作「范」）。
　　七月，提督张杰执公（「神道碑铭」：『提督张杰募公故校，使居补陀为僧以伺公。会公告籴舟至，不之忌也；故校出刀胁之，其将赴水死。又击杀数人，最后乃告之。以夜半出山背，攀藤入；暗中执公，并罗子木、侍者杨冠玉、舟子三人：七月十七日也。十九日公至，杰以轿迎之；方巾葛衣而入』。「鲁春秋」：『是月二十有三日，煌言令裨将吴国华哨探至陶家尖。会宁波人孙惟法伺得之，国华被创投水死。舟子林姓者，至死不言。一火者导之，执煌言及监纪罗纶字子木、勇士叶云、门者冠玉并二持槊者。煌言素袍朱履就道』。按无名氏「录遗集记言」云（张美翊案曰：此高斗权废翁所记）：『甲辰七月望后八日，有客来告苍水张公被执至矣。予亟往觇之；见公方巾葛袍，直立牙门外，神色自若。左右令公从角门进，公不动；杰知之，令启中门延公入上坐』。此云望后八日，则二十三日为公至郡之日，可信也。悬嶴居海中，不能朝发夕至；公以十七日被执，二十三日至郡，非十九日。左尹书「二十三日执公」，又误以至郡日为被执；传闻不若亲见也。全氏书「同执者三人」，左尹则书「五人」；裨将及舟子、故校姓氏，全氏不详，左尹则着之。「记言」从死者，仅举客罗子木及童子二人。钮琇「觚剩」同；「子木」作「自牧」。赵世安「仁和县志」则云：『客罗子木、仆杨冠玉等五人』。徐逢吉「清波杂志」载：『从死二人』；「注」：『皂隶叶云、侍者冠玉』，无罗子木。子木，溧阳人；本名纶，以字行。公「罗子木诗序」曰：『师指濑水，罗生谒余江上，陈山川形势；余以清河客拟之。然竟引去；曰：「亲在，身未敢许人也」。余扬舲西上，闻罗生应延平招，从其族父军，将往吴会。延平师溃，踉跄挂帆；又闻罗生涕泣遮说，不肯留，遂随军道江入海。未几，舟次三山，猝遇〔虏〕鏖战，思以死卫父；格斗逾时，矢集铠如蝟，坠水得生，而父就缚以去。罗生流离沧溟、宛转岛屿间，欲出奇计救父；卒不得父生死音耗。然后税驾于予行营，悲凉酸楚，至于呕血』。子木出处，具见于此。冠玉，鄞人；公乡人子，故家后裔。父母死，从之海上。临刑，当事见其幼，欲释之；冠玉曰：『司马公死于忠，某义不忍独生』！延颈就刃（见无名氏撰传）。又全氏「神道碑铭」，言公被执时，有王居敬，黄岩人；以计得脱。林氏时对记曰：『公幕客王畏斋，黄岩诸生；今披缁，名超遁。语予云：「公被执前一日，梦金甲神持符，称帝命召。公次早向畏斋，诧其兆。俄有白气一缕冲所居茅厂，畏斋亲见之。夜半，蒙难」』。又公客徐允岩，相从最久；己亥入江，多所赞画。延平师遁，公走英、霍，徐亦相从。几以格斗死；公劝之，祝发伏匿山中。公还海上，徐复来归。--见公所作「徐允岩诗序」，附记于此）。八月，以公至杭州（「记言」：『越旬日，檄公至省；杰命以四人舆公。公至城门，令驻舆；北向稽首曰：「臣志毕矣」！复向城拜曰：「某不肖，徒苦故乡父老二十余年，有辜属望」。又再拜曰：「自此，不复见张氏家庙矣」。道旁数千人，无不流涕』。按卢氏宜曰：『公少白晰，后乃高颧长髯，岳岳千仞。宜家去公宅仅三、四十武，幼时犹及亲公色笑，知之最详、亦最确』），总督赵廷臣羁公于请室（按「传」云：『至武林，处于旧府』。陈景钟「清波小志补」云：『送居萧寺』。公「上总督书」亦云：『羁留旅邸，则未尝置之狴犴也』。「鲁春秋」：『煌言至武林，总督高其义，礼延之。煌言抗宾座，拱手曰：「昨蒙尺一，下及赋性拘执，不知悔悟，致烦使者」。左右进茶，摇手曰：「从不知此味」。或覆以衣，必不可』。「谱」注云：『至省，总督不见，传令狱中盛设帐具，吏卒无得失礼。司道、府县以总督命，相继来慰谕。阁部坐胡床，但拱手，不起』。「神道碑铭」：『时部曲内附者，皆得来慰问，官吏愿见者弗禁。杭人争赂守者入见；或求书，公亦应之』。公「与赵总督书」曰：『昔宋臣谢枋得有云：「大元制世，万物维新；宋室孤臣，尚欠一死」。窃以叠山业经市隐卖卜，可以远害全身；而元参政魏天佑必欲招致之，乃叠山有死无二。招之不来、馈之不受，却聘书尚存可考而知也。卒触天佑之怒，执以北去，叠山遂不食死；未尝不叹古人守义之坚、殉节之笃也。某今日南冠而絷，视叠山所处已自不同；而台下尚欲贷其余生，屡责贵属存注有加。嗟乎！此固台下褎忠录节之盛心，较之天佑奚啻霄壤！顾某自律，必不因此苟延旦夕也。海思慷慨引决，馆伴防闲严切，不克自裁；绝粒三日，迫于贵属劝勉，稍稍复食。他人闻之，宁不以某寡廉鲜耻，晚节可嗤哉！揣台下之意，不过谓某生膏斧鑕，始足为忠义者之戒；殊不知大丈夫冰轻鼎镬，慷慨从容，原无二义。犹记去岁华函见及某之报书，有「宁为文山」之语，非但前谶；盖斋心举念时，早已办此。至今日，敢有食言！自古废兴屡矣；废兴之际，何代无忠臣义士、何代无逋臣处士？义所当死，死贤于生；义所当生，生贤于死。有舍生以取义者焉，未闻求生以害仁者也。某之忧患过于文山、隐遁殆几于叠山矣；被执以来，视死如归。非好死而恶生也，亦谓得从文山、叠山异代同游，于事毕矣。独惜台下经纶仁厚，后世不察，猥与张宏范、魏天佑比伦，不重可叹息乎？或谓某散兵在前、归隐在后，可以觊觎赊死。殊不知散兵者，悯遗民之涂炭；归隐者，念先世之暴荒，谬思黄冠故里，负土成坟，然后一死，以明初志。何期拥兵则岁月犹存，解甲则旦夕莫保；致箕山不有安瓢，而颍水弗能高枕！身为累囚，贻笑天下；是某忠孝两亏，死难塞责矣！临难苟免，非我本怀；偷存视息，更何所待！今羁留旅邸，波累宾从，并撄锁链；以日为岁，生不如死。伏望台下立赐取决，俾某乘风驭炁，翱翔碧落，或为明神、或为厉鬼！是诚台下大有造于某也。否则，某当追随首阳之后尘，不必俟炎午之生祭；毋以馆伴不善调制而谴及之，幸甚！幸甚』）。九月初七日，公赴市；口占绝命词曰：『我年适五九，乃逢九月七；大厦已不支，成仁万事毕』。遂受刑。子木等从死。夫人董氏、子万祺，先公三日戮于镇江（「传」云：『夫人董先死』。「谱」称『夫人董氏，狱中削发为尼，得免』。「鲁春秋」：『煌言妻子久禁钱塘，有僧淡斋募饭活之十年（张美翊案曰：僧淡斋事，亦见「南雷文案」卷四「书淡斋事」），后移狱至镇江就法』。公「绝命词」，各本互异：「传」作『我年四十五，今朝九月七；含笑从文山，一死万事毕』。陈景钟「清波小志补」作『我年四十九，却逢九月七；大厦已不支，成仁事始毕』。「谱」则「乃」作「复」，仅一字异耳。今从「鲁春秋」。按「记言」：『公临刑口占绝命词，令人书之；偶讹一字，不能改正。公笑曰：「他日自有知之者」』）。鄞故御史纪五昌捐金，令公甥朱相玉购公首（张美翊案曰：纪五昌，字衷文；江上受监察御史。事去，归隐太白山麓。张司马被执至省，其甥朱相玉贫不能从。侍御资其袱被，且以贸首之资付之。相玉奉侍御之教，得收葬于西湖），僧超直（「清波杂志」：『僧问石，法名超直；鄞陈氏子。年二十余出家，来钱塘。甲辰七月，王先生被执至武林，九月七日就义，从者二人同死。共收而瘗之南屏之原。石公与四明万充宗、董巽子、王曰民、钱塘查汉中兄弟，并称至好。乙卯三月，忽自经』。按全氏撰「碑」，不及超直。「清波小志补」云：『王先生，即苍水；初时人讳言之，故称「王先生」』）暨杭人张文嘉、沈横书、朱锡九、锡兰、锡旗、锡昌兄弟、鄞万斯大收瘗于杭州南屏山荔子峰下昌化伯邵林坟西（按公被执后，有「忆西湖」作：『梦里相逢西子湖，谁知梦里却馍糊；高坟武穆连忠肃，参得新坟一座无』？今墓与岳、于两墓相望，从公志也）。胡浈以端溪石研背刻公姓名、旁及罗、杨姓名，纳圹以志（浈字克生，杭人。按朱彝尊「静志居诗话」：『公葬雷峰之右，至今有包麦饭而祭者』。梁玉绳「瞥记」：『乾隆壬子，杭人勒碑表其墓。钱广伯「吊忠烈」一绝云：「华表何年立，丰碑此日题；从教樵采者，不到邵坟西」。广伯名馥，海宁州布衣；有「小学■〈人西皿，上中下〉遗稿」。尝为「张忠烈公墓募田说略」曰：「苍水张公就义之百十三年，皇帝命廷臣撰「胜朝殉节录」，公得谥「忠烈」。壬子季秋，与同人树碑墓上。春秋祭祀，居省垣者以时举行，费率捐于临期。恐久而或辍也，莫若同志各随愿力输银，置间田。每岁所入，纳粮奉祭外，为积累以广祀产。则公之享祀不替，而祀堂、坊表可次第举矣。传曰：「人之欲善，谁不如我」！好义之士，其乐此盛举乎』！慈谿郑勳「年谱跋」云：『公葬七十余年，道士吴乾阳修复墓道。壬子，鄞万斯大之孙福谋立石墓门，海宁陈鱣大书曰「皇清赐谥忠烈明兵部尚书苍水张公之墓」。勳等输财设祀，春秋荐以苹蘩』）。
　　●附录二
　　原序一
　　原序二
　　原序三
　　原序四
　　原跋一
　　原跋二
　　原跋三
　　原跋四
　　原跋五
　　原跋六
　　原跋七
　　原跋八
　　原跋九
　　原跋十
　　原跋十一
　　原跋十二
　　原跋十三
　　原跋十四
　　○原序一
　　于乎！何天心久不定耶，何狎于秽德耶！开辟未三百年而日月复晦蚀耶！明室当再兴，着于图籙，非诬也；其果有验耶？其终不可问耶？汉之中圯，乃以舂陵之气郁然；而世祖名在谶纬，固协天人之符矣。诸葛公始出师北伐，而其自表曰：『成败利钝，非所能逆睹』！然其遗碑秘计，后世犹传以为神；则非不知也，知其不可为而为之者也。江陵沦陷，萧梁遂亡，王子珩以一州之力声义抗旌，虽兵败身奔，益以复雠为事，终不北面于陈；君子哀其忠焉。南宋之末，文信公忠贞冠江左，今勿论已。郑所南悼宋国之覆，作一心史」锢之井中三百余年，其书始出，书中犹然宋室中兴有日也；然则所南生固不知宋之不复中兴矣。夫兴亡者天也，亡而复兴、亡而不复兴者亦天也。君子不恃乎天、亦不阻乎天；诸葛公所云『竭股肱之力，继之以死』，斯乃志士之准则也。虏马南侵，普天同仇；死忠之臣项背相接；于今十有八年，而搴旗鸠众以俟时熙者，犹可指数而知。若栖迟山海，汉腊、周冠不为羶族所羁絏，亦所在而有；岂前代所可及哉！
　　余于丁亥秋，始与余同年少司马张玄箸相见于南国，赋诗赠答、衔杯抵掌，无间晨夕。其时以为中兴大业，指顾可定。既而玄箸与诸勳偕至南海，亦以为藩竿北发，神州豪杰必有响应者。迨师之北入，登金、焦，爟火达高皇帝园陵，题诗兰若中，此博浪沙之一击矣；屯于北海者有年。己亥之秋，延平王以舟师取瓜步，下京口而镇之；玄箸自以所部义从数千人舍舟登陆，复姑孰、宣州、新安、铜陵诸郡邑，沿及江以北历阳、皖口、横江诸险要，大抵皆传檄解绶，无坚城矣。今我师蹶于金陵城下，仓卒南还；而玄箸方经略北方，未之知也。及乎大势崩溃，声援莫接；于是幅巾芒鞋，混迹缁流，夜行昼伏，久之始达浙海，复归行营，树纛鸣角，散亡乃集。昔有梁将陈庆之以兵八千北伐，乘胜而克魏数十城，直据洛阳；其事与玄箸相类。及势失兵熸，间行得达江南，亦与玄箸相类。盖孤军难久持也。然溯往迹者多伟之，斯亦可砭顽起懦，震荡中原矣。于今又二年，江之南北尚尔寂寥；「四七」之谶，为存、为亡？玄箸虽复枕戈，将何所待以成大功！
　　近缉缀其所着诗，名之曰「奇零草」；而问序于余。夫秉旄钺以佐中兴者，玄箸之志也；耽翰墨以毕余年者，不肖远之业也。乃辍军务而留意于此，将意谓世事汗漫，特以暇日勒为成书，以俟后世之知也耶！余闻诗能穷人，又闻穷而后工于诗；今玄箸之诗，其气宏伟而昌高、其词赡博而英多，盖明堂之圭璧、清庙之贲镛也。长离一鸣，世以为瑞；况律吕之相宣乎！夫气有盛、有衰，先动于人心；取玄箸之诗而咏歌之，不特审音可比于夔、旷矣，我明之再兴可以推矣，何必反覆前代之已事而为忧恤哉！
　　华亭徐孚远题于四明之西墉寓。永历十五年（岁在辛丑）九月之望。
　　○原序二
　　尚书诗、古文词，皆自丁亥以后，才笔横溢、藻采缤纷；大略出华亭一派。明人自公安、竟陵狎主齐名，王、李之坛几于扼塞。华亭陈公人中出而振之，顾其于王、李之绪言，稍参以神韵，盖以王、李失之廓落也。人中为节推于浙东行其教，尚书之薪传出于此。及在海上，徐都御史闇公故与人中同主社事，而尚书壬午齐年也，是以尚书之诗、古文词无不与之合。虽然，尚书之集，日星河岳所钟、三百年元气所萃也；而予以艺苑之卮言，屑屑考其源流之自陋矣！呜呼！古来亡国之大夫，其音必凄楚郁结，以肖其身之所涉历；盖亦不自知其所以然者也。独尚书之着述，噌吰博大、含钟应吕，俨然承平庙堂巨手，一洗亡国之音。故暗公之序，欲以尚书所作而卜崦嵫之可复。此其故，良有不可解者！岂天地间伟人，固不容以常例论耶？当是时，以蛎滩鳌背为金汤、以鲛人蜑户为丁口，风帆浪楫，穷饿零丁；而司隶威仪一线未绝，遗臣故吏相与唱和于其间。其遇虽穷，其气自壮，斯其所以为时地之所不能囿耶！
　　呜呼！尚书之集，翁洲、鹭门之史事所征也。吾闻尚书既被执，籍其居无所有，但得笺函二大簏，皆中原荐绅所与往来。送入帅府，荐绅辈惧，遣说客请帅焚之；帅府亦恐摇人心，如其请，投之一炬。火既息，有二残册耿耿不可爇；左右异而视之，则尚书之集也。说客因窃置怀而出，遂盛传于人间。呜呼！尚书之身可死，集不可泯。杀其身者，梁父、亢父所以成一代之纯忠；存其集者，祝融、吴回所以呵护十九年之心气。夫孰非天之所为哉！乃为铨次，审定其奏疏、书檄诸种曰「冰槎集」，其古今体诗曰「奇零草」、曰「采薇吟」，其己亥纪事曰「北征录」，共十二卷；附以「乡荐经义」一卷。予又为作「诗话」二卷、「年谱」一卷，以详其集中赠答之人与其事云。
　　全祖望序。
  </div>
  <div class="pagination">
   <a href="张苍水诗文集_page8.html">
    上一页
   </a>
   <a href="张苍水诗文集.html">
    1
   </a>
   <a href="张苍水诗文集_page2.html">
    2
   </a>
   <a href="张苍水诗文集_page3.html">
    3
   </a>
   <a href="张苍水诗文集_page4.html">
    4
   </a>
   <a href="张苍水诗文集_page5.html">
    5
   </a>
   <a href="张苍水诗文集_page6.html">
    6
   </a>
   <a href="张苍水诗文集_page7.html">
    7
   </a>
   <a href="张苍水诗文集_page8.html">
    8
   </a>
   <span class="current-page">
    9
   </span>
   <a href="张苍水诗文集_page10.html">
    10
   </a>
   <a href="张苍水诗文集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
