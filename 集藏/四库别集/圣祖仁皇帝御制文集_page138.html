<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 138 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 138 页/共 217 页</h1>
    <div class="content">　　渊鉴类函序
　　朕防务余暇博渉艺林每覧一书必尽其全帙沉潜徃复既得其始终条理精义之所存而文句英华亦常读之矣尝谓古人政事文章虽出于二然文章以言理政事则理之发迩而见远者也岂仅以其区区文句之间而可以自命为学术乎自六朝乃有类书而尤盛于唐此岂非求之文句之间者哉虽然理之所寓于斯萃焉弗可废也昔者孔子之系易也曰方以类聚又曰夲乎天者亲上夲乎地者亲下则各从其类也于诸卦则曰其称名也小其取类也大葢以天下古今事物之理毕具于易而易之为书因理象物因物徴辞以断天下之疑而成天下之务者各从其类以明之然则类书之作其亦不违于圣人立言之意欤书之最著者艺文类聚北堂书钞初学记白帖杜氏通典宋明以来撰者寖广若博而不繁简而能覈者抑亦鲜矣独俞安期唐类函颇称详括大抵祖述欧阳询之类聚稍删存书钞初学记白帖通典而附益之安期明人也而曰唐类函者以其皆唐辑也既缺宋以来书而唐以前亦有脱漏者爰命儒臣逖稽旁捜泝洄徃籍网罗近代増其所无详其所略叅伍错综以摛其异探索隠以约其同要之不离乎以类相从而类始备焉书成计四百五十卷夫自有类书迄于今千有余年而集其大成可不谓斯文之少补乎学者或未能尽读天下之书观于此而得其大凡因以求尽其始终条理精义之所存其于格物致知之功修辞立诚之事为益匪浅尠矣
　　歴代赋彚序
　　赋者六义之一也风雅颂兴赋比六者而赋居兴比之中葢其敷陈事理抒写物情兴比不得并焉故赋之于诗功尤为独多由是以来兴比不能单行而赋遂继诗之后卓然自见于世故曰赋者古诗之流也班固又谓登髙能赋可以为大夫言感物造端材智深羙可以与国政事故可以为列大夫也是则赋之于诗具其一体及其闳肆漫衍与诗并行而其事可通于用人书曰敷奏以言夫敷奏者有近乎赋之义使尧舜而在今日亦所不废则岂非文章之可贵者哉朕尝于防务之暇博观典籍见古者诸侯卿大夫交接邻国时称诗以喻志不必其所自作皆谓之赋如晋公子重耳赋六月鲁文公赋菁菁者莪郑穆公赋鸿雁鲁穆叔赋祁父之类皆取古诗歌之以喻其志即咏吟之遗音得心意之所存使闻之者足以感发兴起而因以明其如相告语之情犹之敷布其义而直陈之故谓之赋也春秋之后聘问咏歌不行于列国于是羁臣志士自言其情而赋乃作焉其始创自荀况宦游于楚作为五赋楚臣屈原乃作离骚后人尊之为经而班固以为屈原作赋以讽谕则巳名其为赋矣其后宋玉唐勒皆竞为之汉兴贾谊枚乗司马相如扬雄张衡之流制作尤盛三国两晋以逮六朝变而为排至于唐宋变而为律又变而为文而唐宋则用以取士其时名臣伟人徃徃多出其中迨及元而始不列于科目朕以其不可尽废也间尝以是求天下之才故命词臣考稽古昔搜采缺逸都为一集亲加鉴定令校刋焉为叙其源流兴罢之故以示天下使凡为学者知朕意云康熈四十五年三月二十日
　　清凉山新志序
　　朕惟清凉山古称文殊大士演教之区也兹山耸峙于鴈门云中之表接恒岳而俯滹沱横临朔塞藩屏京畿其地风劲而高寒层氷结于隂岩积雪留于炎夏故名清凉然地虽寒而嘉木芳草防茸山谷称灵异焉五峰竦立上矗霄汉日月之所回环烟霞之所亏蔽苍然深秀其为神臯奥区葢自昔而已然矣是以自汉迄今歴代皆有崇建古刹精蓝遍满岩岫宇内称灵山佛土最著者有三峨普陀而五台为尤盛焉我
　　世祖章皇帝上为
　　慈闱祝厘下为苍生锡福赐金遣使屡沛
　　恩施朕数经驻跸兹山为
　　两宫祈康宁福祉因而登五峰陟台懐各为文勒石以纪之琪树灵葩形于萹咏葢尝念佛教以清净慈恵为夲以戒定智慧为宗亦有裨于劝善逺慝兹山又密迩塞垣逺离尘俗当为清修者之所栖泊故于此每惓惓焉山之有志所以纪形胜述建置载艺文俾后之人有所稽考徃迹旧闻不致湮没兹编详简适中不芜不支清凉胜境可抚卷而得其梗概也因叙于简端康熈四十年五月初三日
　　四朝诗选序
　　生民之始禀二仪之精含五常之性而其理具于一心人心之灵日出而不穷诗大序谓在心为志发言为诗其阐明虞廷言志之意而归夲于心者其意深矣盖时运推移质文屡变其言之所发虽殊而心之所存无异则诗之为道安可谓古今人不相及哉观于宋金元明之诗而其义尤着焉世之论诗者谓唐以诗赋取士故唐之诗为独盛夫唐之诗诚盛矣若夫宋之取士始以诗赋熈宁専主经义而罢诗赋元祐初复诗赋至绍圣而又罗之其后又复与经义并行金大略如宋制元自仁宗罢诗而存赋明则诗赋皆罢之士于其时以其余力兼习有韵之言専之则易羙兼之则难工而其至者亦徃徃嫓北宋而追三唐岂非人心之灵日出而不穷者欤此又可见古今人不甚相逺也朕夙兴夜寐永图治安念养士育才国家盛典考言询事曩代良规亦既试之制艺使通经术兼以论表判防俾达古今而于科目之外时以诗赋取人每当省方观民之防士之所进诗赋古文止辇受观停舟延问亲试而防其尤者亦多矣盖举斯世而措之礼陶乐淑之中被以温柔敦厚之教故所以奬劝之者靡弗至焉近得全唐诗已命儒臣校订刋布海内由唐以来千有余年之久流传自昔未见之书亦可谓斯文之厚幸矣遂又命博采宋金元明之诗每代分体各编自名篇钜集以及断简残章罔有阙遗稍择而録之付之剞劂用以标诗人之极致扩后进之见闻譬犹六代递奏八音之律无爽九流并遡一致之理同归然则唐以后之诗又自今而传矣夫诗之日逺而日新如此而皆夲于人之一心孔子云诗三百一言以蔽之曰思无邪子之言诗法也即心法也子夏味绚素之章子贡悟琢磨之句二子者一以文学列于四科一以多识得闻一贯朕于是有以见夫天之所以畀于人者此心此理随在流通愿学者谨其所存而审其所发将以上达夫大夲大原而充广乎万事万物岂惟诗之为道也哉








　　圣祖仁皇帝御制文第三集卷二十一
　　钦定四库全书
　　圣祖仁皇帝御制文第三集巻二十二目録
　　序
　　咏物诗选序
　　歴代题画诗类序
　　歴代诗余选序
　　书画谱序
　　广羣芳谱序
　　记
　　水性记
　　黄船记
　　避暑山庄记




　　钦定四库全书
　　圣祖仁皇帝御制文第三集卷二十二
　　序
　　咏物诗选序
　　昔者子夏序诗谓正得失动天地感神莫近于诗先王以是经夫妇成孝敬厚人伦羙教化移风俗若是乎诗之道大矣哉而周公纉述唐虞宗翼文武制礼以导天下着尔雅一篇后之序之者谓尔雅所以通诂训之指归叙诗人之兴咏防之者曰尔雅所释徧解六经而独云叙诗人之兴咏者以尔雅之作多为释诗是则一物多名片言殊训凡以虫鱼草木之防发挥天地万物之理而六义四始之道由是以明焉故夫诗者极其至足以通天地类万物而不越乎虫鱼草木之防诗之咏物自三百篇而已然矣孔子曰迩之事父逺之事君多识于鸟兽草木之名夫事父事君忠孝大节也鸟兽草木至防也吾夫子并举而极言之然则诗之道其称名
　　也小其取类也大即一物之情而闗乎忠孝之防继自骚赋以来未之有易也此昔人咏物之诗所由作也欤朕自经帷进御覃精六籍至于燕暇未尝废书于诗之道时尽心焉爰自古昔逸诗汉魏六朝洎夫有唐讫于宋元明之作博观耽味搴其萧稂掇其菁英命大学士陈廷敬尚书王鸿绪校理之翰林蔡升元杨瑄陈元龙查升陈壮履励廷仪张廷玉钱名世汪灏查慎行蒋廷锡编録之名曰佩文斋咏物诗选葢搜采既多义类咸备又不仅如向者所云虫鱼鸟兽草木之属而已也若天经地志人事之可以物名者防弗列焉于是镂版行世与天下学文之士共之将使之由名物度数之中求合乎温柔敦厚之指充诗之量如卜商氏之所言而不负古圣谆复诂训之心其于诗教有裨益也夫康熙四十五年六月二十一日
　　歴代题画诗类序
　　粤攷有虞氏施采作绘而绘事以起周礼冬官爰有设色之工典画缋之职传所称火龙黼黻昭其文三辰旂旗昭其明者是也至汉世图写功臣用示褒异则又人物之肖象粲然着见于史册者矣嗣是工绘事者日众自天文地舆鸟兽草木以及宫室器用与一切登临逰览之胜皆假图画以传于世晋宋而后莫盛于唐五代迄宋作者辈出金元明间亦代有闻人方其诣精入理足以体隂阳含飞动为稽古博物者之所取证不仅以丹青擅长而已而能摉抉其义蕴发摅其防趣者则尤借有题画之诗歴代各体题咏以万计散置诸集无所统纪翰林陈邦彦裒辑彚钞得八千九百余首分为三十类编次一百有二十卷缮夲呈览朕嘉其用意之勤命授工锓梓兹刋成装潢来上万防余暇时一披阅凡两间之名象庶类之棼错无不该载于中且不逾几席而得流观山川险易之形近在目前而可考镜徃代留遗之迹以至农耕蚕织纤悉具陈鸡犬桑麻宛然如覩庶防于昔人豳风无逸之图有互相发明者焉夫图绘艺事也而近于道题画诗之一类也而通于治杜甫诗谓绘事功殊絶幽襟兴激昂读是编者可以触类而知所务矣爰制序题于卷端以识始末云康熙四十六年四月十六日
　　歴代诗余选序
　　诗余之作葢自昔乐府之遗音而后人之审声选调所由以缘起也而要皆昉于诗则其夲末源流之故有可言者古帝舜之命防典乐曰诗言志歌永言声依永律和声可见唐虞时即有诗而诗必谐于声是近代倚声之词其理固已寓焉降而殷周孔子删而为三百五篇乐正而雅颂得所考其时郊庙明堂升歌宴飨以及乡饮报赛莫不有诗以叶于笙箫琴瑟之间自诗变为骚骚衍为赋虽防兼出乎六义而声弗拘于八音至汉而郊祀房中铙歌鼓吹琴曲杂诗皆领于乐官于是始有乐府名迄于六代操觚之家按调属题徴辞赴节日趋婉丽以导宫商唐兴古诗而外创为近体而五七言絶句或传于伶人顾他诗不尽协于乐部其间如李白之清平调忆秦娥菩萨鬘刘禹锡之浪淘沙竹枝词洎温庭筠韦庄之徒相继有作而新声迭出时皆被诸管是诗之流而为词已权舆于唐矣宋初其风渐广至周邦彦领大晟乐府比切声调篇目颇繁栁永复増置之词遂有専家一时绮制可谓极盛虽体殊乐府而句栉字比廉肉节奏不爽寸黍其于古者依永和声之道洵有合也然则词亦何可废欤朕万防清暇博综典籍于经史诸书有闗政教而裨益身心者良已纂辑无遗因流览风雅广识名物欲极赋学之全而有赋彚欲萃诗学之富而有全唐诗刋夲宋金元明四代诗选更以词者继响夫诗者也乃命词臣辑其风华典丽悉归于正者为若干巻而朕亲裁定焉夫诗之扬厉功徳铺陈政事固无论矣至于桑中蔓草诸什而孔子以一言蔽之曰思无邪盖蕙茝可以比贤者嘤鸣可以喻友生苟读其词而引伸之触类之范其轶志砥厥贞心则是编之含英咀华敲金戞玉者何在不可以思无邪之一言该之也若夫一唱三叹谱入丝竹清浊高下无相夺伦殆宇宙之元音具是推此而沿流讨源由词以溯之诗由诗以溯之乐即箫韶九成其亦不外于夲人心以求自然之声也夫康熙四十六年七月十二日
　　书画谱序
　　书者六艺之一昔栁公权言心正则笔正程子谓作字须敬即此是学盖以纪事载言行之天下垂之久逺书诚重矣夫书以传其意而画以肖其形事若不相侔其义有可连类而并论者焉苍颉史皇以来歴代载籍多能道之而时数相推材智间出繁重者变而之简易朴拙者渐而之巧丽亦天地自然之理也其初古文继为篆隶而今之所谓真书行草三者实权舆于斯矣然三者皆肇兴于汉逮夫魏晋去古未逺多见古人篆隶故钟繇书有其遗法而王羲之踵羙垂徽祧前啓后士林所称以为归极已若图画之事始自秦汉盛于六朝其间作者辈出曹卫顾陆擅能于前董展孙杨流声于后隋有何郑唐则阎呉大抵皆画佛像人物下笔輙依故事迨气韵之超极于泼墨写生之精穷于没骨而画之变尽焉朕万防燕闲披览典册间临书家名迹每观前代纪録书画诸书种类错互漫无统纪遂即佩文斋所有者编葺之使各以类相从为一百卷凡书画之源流古今工于此者之姓氏以至闻人之题跋歴代之鉴藏悉备攷而慎其择亦可谓详且尽矣昔唐太宗好书亲序王羲之传自以为心慕手追而当时内府之图籍亦号最盛迄于今日流传者日逺日少晋唐已为隆古而况前此者乎然溯流者必穷其源习今日之书而不推夲于篆隶亦犹齐末之观也故上自苍颉史皇下暨近代皆列焉朕于书画偶有题跋检出数十则以为一卷从诸臣之请也要之尚稽曩昔用以摅适性情泳陶清暇附于古圣人游艺之意并为世之嗜古者树毫楮之标准考索之防趣则牙籖万卷之中是编其亦可以永传也夫康熙四十七年二月
　　广羣芳谱序
　　粤自神农氏甞草辨谷民始知树艺医药伊耆氏命羲和推歩定厯以授时民始知耕获之不愆而百工绩熙伟哉开物成务啓牖来兹圣帝之功与天地并矣朕听政之暇披阅典籍留意农桑绘耕织之图制永言之什时巡所至亲歴田间其稼穑之艰难作劳之辛苦既周知而洞悉矣每思究百昌生殖之理极万变消长之情着为成编以佑吾民甞谓尔雅具其名物而郭璞陆佃孙炎之流防注埤翼又加详焉其明备者莫如夲草自夲经以迄陶景苏颂而下数十种凡采治之法无不该核他如齐民要术月令广义诸书其莳植之宜为更晰矣遐稽徃牍撷其英华归于简括良匪易也比见近人所纂羣芳谱搜辑众长义类可取但惜尚多踈漏因命儒臣即袐府藏帙攟摭荟萃删其支冗补其阙遗上原六经旁据子史洎夫稗官野乗之言才士之所歌吟田夫之所传述皆着于篇而竒花瑞草之产于名山贡自逺徼絶塞为前代所未见闻者亦咸列焉复允廷臣之请益以朕所赋咏依类分载总一百卷命名曰佩文斋广羣芳谱冠以天时尊嵗令也次谷次桑麻崇民事也次蔬茶果木花卉资厚生溥利用也终以药物重民命也其诸天时蚤晚之候人事种溉之方地力彼此之殊物性良楛之异防弗条举缕析灿然可观焉是书也揽品彚之蕃滋想羣生之率育一展卷间化机洋溢于兹毕呈固不惟矜淹洽侈藻丽也以是刋布天下垂之久逺使吾民优防于农圃之中家室盈寜乐其业而不惮其勤而大夫士以及民之秀者因以区别物宜审其淑慝凛嗜好之常慎节宣之度于以跻仁夀而享泰平亦不为无所裨助也哉康熙四十七年五月初十日记
　　水性记
　　朕察各处水性之根原或根于土或根于沙或根于盐或根于咸或根于火焇或根于硫磺人之五脏六腑虽有六沴之所侵人且知之者多却不防因水性而成其患者愈难明也南北地殊川源薮泽轻清混浊之不同偶耳雾露雪霜山水暴涨即非水之夲性人所难略也所以朕南北各处最防水之轻重闗于饮食故试之水二斤盛于银器中坐于滚水之上将水耗干或土或沙或盐或咸歴歴无不分眀终无奈何惟取气酒之法用甑取其气成水而后用之治水之法莫过于此不分南北不论薮泽即海水臭泥皆可以成甘露养生之要最为所闗故援笔以记之
　　黄船记
　　黄船者并无别名似战舰之尾故有将台不施彩画以朴是夲外坚内寛以便为足朕每视民瘼巡方水陆非舟即马所以损益厥中并宜南北而后成之故屡临淮黄问俗江浙偶遇波涛万顷人心可骇之际凝然不动声色者岂非舟之备于全乎古人有言家有千金坐不垂堂每览书史辄感兴叹扩而充之不止舟也治天下之道葢亦如是先曽作操舟之说矣今复论及若非深识江淮河汉之经地则南北东西水性茫然矣不分山川朔漠之形势则好尚土俗人情不明矣槩不可同语也舟乃细物非篙工檝师之良虽桂棹兰桨不过虚设之物岂自为我用乎所以随才器使人地相宜而不求全责备者正为此也故人能施技物皆应手预防备患乎先安然无虞于后虽狂风钜浪有何惧哉凡事豫则立不豫则废者即圣人亦不外乎是况不及圣人乎朕每有动莫论巨细心得实见谘之于众信之于已方敢行也一事一物未尝草草疎忽亦不少违于理故船窗防暇不揣无文援笔以作记
　　避暑山庄记
　　金山发脉暖溜分泉云壑渟石潭青霭川广草肥无伤田庐之害风清夏爽宜人调养之功自天地之生成归造化之品彚朕数巡江干深知南方之秀丽两幸秦陇益明西土之殚陈北过龙沙东逰长白山川之壮人物之朴亦不能尽述皆吾之所不取惟兹热河道近神京徃来无过两日地辟荒野存心岂误万几因而度髙平逺近之差开自然峰岚之势依松为斋则窍崖润色引水在亭则榛烟出谷皆非人力之所能借芳甸而为助无刻桷丹楹之费喜泉林抱素之懐静观万物俯察庶类文禽戯绿水而不避麀鹿映夕阳而成羣鸢飞鱼跃从天性之髙下逺色紫氛开韶景之低昂一逰一豫防非稼穑之休戚或旰或宵不忘经史之安危劝耕南亩望丰稔筐筥之盈茂止西成乐时若雨旸之庆此居避暑山庄之概也至于玩芝兰则爱徳行覩松竹则思贞操临清流则贵防洁览蔓草则贱贪秽此亦古人因物而比兴不可不知人君之奉取之于民不爱者即惑也故书之于记朝夕不改敬诚之在兹也

　　圣祖仁皇帝御制文第三集卷二十二
　　钦定四库全书
　　圣祖仁皇帝御制文第三集卷二十三目录
　　碑记
　　普济堂碑记
　　髙旻寺碑记
　　补陀罗迦山普济寺碑记
　　重修清凉山罗睺寺碑记
　　碑文
　　重修天竺寺碑文
　　南海补陀法雨寺碑文
　　广仁寺碑文
　　重修南岳庙碑文
　　重修西岳庙碑文



　　钦定四库全书
　　圣祖仁皇帝御制文第三集卷二十三
　　碑记
　　普济堂碑记
　　京师广宁门外有普济堂焉门临孔道地接神区萃万国之梯航普兆民之乐利熙来攘徃之众胥庆春台肩摩毂击之伦咸登寿域然而川涂跋涉易兴趼足之嗟风雨晦明难遂栖身之愿或徘徊岐路最急赀粮或偃蹇孱躯尤需医药于是都人尚义上户输金托此三乗之津梁用济四生之疾苦慈云法雨资佛力以醒羣迷夕呗晨钟赞王化以大泽寒得衣而饥得食羁旅如归病有托而疗有方疲癃立起既安全之甚众且存殁之皆宁有司以闻深为嘉悦夫好义轻施乃良民之美行恤灾拯患寔盛世之休风喜见我民还敦古道咸能体朕忧民之念推朕救民之心创建虽肇乎都城效法期及乎寰宇成比户可封之俗慰一夫不获之懐书传
　　从欲于四方诗咏徧徳于百姓此则朕之志也爰赐之额曰膏泽回春而为之记康熙四十四年五月
　　髙旻寺碑记
　　茱茰湾者乃维扬俗称宝塔湾也居三岔河之中南眺金焦诸北枕蜀冈之麓足为淮南胜地凡上江由仪真下江由步至此皆防归运河而北上也朕比岁以来躬临河干谘询经画者屡矣每抵一处未尝不懐保编氓施恵工商故两淮盐课永减额徴停输赢羡又闻往来迎送费用私派者甚钜特颁严防尽为禁止从此商民得以安席渐皆获所则朕之巡幸者少有益乎朕三十八年奉
　　皇太后銮舆偕行晨昏侍养视河既毕勉从舆请济江而南周览呉防民生风俗见茱茰湾岁久寝圮朕欲颁内帑略为修葺为
　　皇太后祝厘而众商以被泽优渥不待期防踊跃赴功庀材协力惟恐或后不日告竣旧刹式廓鼎新荘严敞兼以翚飞杰阁凭髙四眺临大江通南北因书额赐之曰髙旻寺勒文于石永垂久逺惟是雨旸应时河海清晏举一世共臻于仁寿之域斯四十余年宵旰勤民之念所厚期也即此塔工蒇事具见羣情爱戴之谊出于至诚是亦有不可冺者爰为书之以志始末云
　　补陀罗迦山普济寺碑记
　　稽考梵书补陀罗迦山有三一居厄纳忒黑一居忒白忒一居南海即是山也本山志书未得其详当年海宼猖狂凡禁海之外寺宇梵刹皆为灰烬自康熙二十二年荡平台湾海波永息故游方衲子因旧基址斩蓬蒿刈藜藿而更新焉朕时廵浙西特遣专官防修净供敬书题额永镇山门复发帑金重修寺宇务俾殿堂庑牖丹碧华厯棼橑焕美而一木一石悉出公家一夫一役不烦民力上为
　　慈闱延禧下为苍生锡祉也朕自弱龄诵读经史以修齐治平为本未暇览金经贝叶空寂泡影之文所以不能窥其堂奥槩而言之元者善之长也佛者以善为本推而扩之大约无二上天好生化育万彚大士慈悲度尽众生亦无二也朕求治勤民四十余载矣今者兵革已销而民生未臻康阜梗顽虽化而民情未尽淳良皆因水旱靡常丰歉各异此朕寤寐孳孳不能释也以大士之力庻几慈云法雨甘露祥风使岁稔人安万姓仁寿则普济之功即时雍之上理是朕之心也夫爰书翰简勒诸穹碑垂示无尽云康熙四十五年岁次甲申嘉平月上旬书
　　重修清凉山罗寺碑记
　　朕省方观民所过名山大川壮观胜迹与夫往圣先贤讲学明道之地心切向徃多所表章而释氏之宫标灵显异所在多有亦间留题以寄遐懐尝一再至五台山慨然于清凉真境如游崆峒汾水之间登眺五俱赐扁额维兹罗睺寺其地近文殊现相处其取义似皈依西方十六祖创建自唐显迹于宋续修于胜国贤藩迨我
　　先朝曽辟院以供十方暨朕躬亦尝宠以翰墨而日月既久榱题倾圮赤白漫漶今住持僧元旦复规而新之加丽焉夫浮屠义不三宿则无地非桑下也以无所住为常住亦何处不清凉也然其过化之所徃徃留精舎焉亦弟子职也徃闻罗睺击钟集大众以别声闻而宋丞相张商英尝见神灯兹寺中则今元旦之举于将废也钟声灯影或者复闻闻而见见乎因援笔而赐之记康熙四十五年二月
　　碑文
　　重修天竺寺碑文
　　朕御厯凝庥心周区域省方设教跸驻湖山眷兹民力于东南讵止皇舆之名胜若乃因其旧迹无侈前观则天竺寺之所由以重修也粤惟鹫岭着于西方法轮则一竺丽于南国名刹维三固缁梵所薰修亦僊之窟宅潮音送响遥接普陀塔影横空长留舎利瑞光发于涧上奇木像大士之容白衣感夫梦中净域建看经之院或旱干间作禾麦告枯而幡盖来迎霔雨濡足有祷辄应无福不臻斯固历晋宋以迄今寔亦载简编而可信意者能仁之量等于好生佛道之成闗乎民隐推斯指也不其伟与将使般若之门随方而啓仁寿之域举世咸登有其兴矣曷可废哉朕曩者亲奉
　　慈闱式临兹宇自芳湖而西顾望初地以南循辇过花迎旌回云卷岩深乳窦含真珠之宝光转飞来带琉璃之绀色百斯护七圣不迷既祝我
　　皇太后寿履康宁复冀凡兹庶民室家盈庆然则迦释之慈与国家之布徳岂有殊也顾念山灵如昔寺貌未新我
　　皇太后为国发心为民祈福时申
　　慈命重葺香林兹役之兴不妨民事凌云再焕将无干竺之匪日成功实笃坤元之庆恒沙国土偕常乐以同升亿万苍生享太平而无极是则我
　　皇太后之圣心依然迦释之心而于朕经营天下利济生民之心亦适有惬也夫
　　南海补陀法雨寺碑文
</div>
    <div class="pagination">
<a href="圣祖仁皇帝御制文集_page137.html">上一页</a><span>...</span><a href="圣祖仁皇帝御制文集_page133.html">133</a><a href="圣祖仁皇帝御制文集_page134.html">134</a><a href="圣祖仁皇帝御制文集_page135.html">135</a><a href="圣祖仁皇帝御制文集_page136.html">136</a><a href="圣祖仁皇帝御制文集_page137.html">137</a><span class="current-page">138</span><a href="圣祖仁皇帝御制文集_page139.html">139</a><a href="圣祖仁皇帝御制文集_page140.html">140</a><a href="圣祖仁皇帝御制文集_page141.html">141</a><a href="圣祖仁皇帝御制文集_page142.html">142</a><a href="圣祖仁皇帝御制文集_page143.html">143</a><span>...</span><a href="圣祖仁皇帝御制文集_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
