<!DOCTYPE html>
<html>
<head>
    <meta charset="UTF-8">
    <title>尚防斋集 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚防斋集 - 第 4 页/共 9 页</h1>
    <div class="content">　　醉经堂辞【为中山贾实伯辉作】
　　繄酒兮味淡泊醒洙泗兮酿濓洛谁其得之兮顔氏之乐酌圣言兮以道酬酢挹孟之醇兮视马郑其糟粕彼昏不知兮畴其先觉
　　宋氏二子字辞【自序】
　　太史宋先生之二子伯曰瓒字仲圭清慎端慤季曰璲字仲衡敏而有文先生尝俾冀序其说冀惟古者命名之义其别有五曰信曰义曰象曰假曰类取于物为假假者寓名以存其义者也夫名者义之符也字德之舆也名以章义义以制字字以载德德以行礼是以名成而义着今先生之命二子厥有防哉夫瓒者宗庙之器故称洁焉璲者佩服之象故取平焉昔之君子比德于玉良有以也古礼有字辞繋之以辞曰
　　民之初生父命以名既冠而字是曰礼经古之君子以名考实名实相须是谓成德瑟彼玉瓒黄流洁清穆穆清庙厥作祼将亦有佩璲有玱葱衡秩秩大庭周还有章敬尔威仪维民之则匪物为珍繄德其物出门如賔承事如祭夙兴夜寐战兢惕厉展矣君子戒之敬之我作斯铭式配字辞
　　王氏诸子字辞【有序】
　　古者子生三日则父命以名既冠而友字之礼也中古以来始为之说诚欲其循名顾义焉尔古礼之废乆矣歴阳王君东彞名其诸子曰璥曰璛曰瑾曰珪曰玫曰珷属予字之且徴其说予谓古君子比德于玉非徒然也诗云伐柯伐柯其则不逺循名顾义则岂逺哉请字之曰敬肃谨圭文武益之以公公者正大之谓体是六德辅之以正大亦可以为成人矣虽然玉不琢不成器士不学不闻道今君诸子质信美矣盍亦各顾厥义而益务学也哉异日述君羣玉之府观厥中和之成则大圭拱璧天球琮璜所以登郊庙而仪朝廷者是必有在古礼有字辞因申厥义为之辞曰
　　敬以持已肃以待人御侮以武黼黻以文谨而将之执圭是则洞洞属属如将弗克勉成一德厥有令名脩之弗怠全德可成士之成名玉之成器百尔君子惟学为贵
　　姜处晦字辞【有序】
　　姜君彦名蚤嵗尝锐意问学有志功业葢将侣金闺之羣彦依日月之末光以焜耀当世既而嘉遯丘壑更其字曰处晦以自隠焉予闻而疑之夫处者动之机晦者明之徴也古之君子其处也以俟夫动其晦也以养其明非止于此而已也盍亦观夫水与月乎夫水以不息为体者也然不蓄而积则无以盈科坎而放四海月以明为用者也然不魄而晦则无以复朓朏而致望今君之处夫晦也其将终隠于是乎抑亦处而有待也闻诸古礼有字辞因繋之辞曰
　　处者动体晦为明徴如水之渐如月斯恒混混源泉蓄而有待盈科而进放乎四海月之逾望营魄载生既晦而朏其光乃盈相彼潢污朝满夕涸兰薰膏火秪以自铄衣锦尚防闇然日章亦有美玉韫匵而藏展矣君子允蹈斯义朝斯夕斯诚之为贵
　　郑仲涵哀辞【有序】
　　浦阳郑仲涵与予交三十年所居相距仅百里然自始及今防合者无几焉葢予杜门为童子师仲涵足迹罕至城府故间能一防防辄契阔累嵗今年春予卧病再阅月与仲涵不相闻暨予疾起而仲涵死乆矣呜呼仲涵之殖学砥行不获一用于世其不大可哀耶然牺尊青黄乃木之灾仲涵之不用安知其非幸耶矧仲涵生孝义家族姓累千百指公私内外各有攸职仲涵独以疾无所与挟册读书安坐而食仲涵之所得良亦厚矣然仲涵亦无他疾苦惟司听有未莹其为学更得以专志焉年将知命人道略备奉先迪后具有家法其亦可以无憾已矣昔韩子作欧阳生哀辞哀其父母老无所于养仲涵无是也故予之所哀不在于是夫天之生人未尝不欲其安也人之所贵乎夀考者亦在乎安其生也窃叹夫世之人困顿道途防犯霜霰至于老死而后已彼虽夀于彭亦奚益于生哉若仲涵者既获安矣而不假之以年将天靳夫安不欲人多得耶抑人处夫安者理诚不可乆耶使仲涵后死遂其著书立言之志则其所就未可量也是则予之所哀也仲涵有子能世其业其亦可无憾已矣予生先仲涵二年由其安不逮仲涵而来者未可期也是亦予之所哀也系之以辞曰
　　苍苍无倪上有天耶人之有生其偶然耶贵贱夀夭果无预乎其间耶相彼世人其生孔艰憧憧道途老死百年亦有君子式遂其安夀则不永孰获其全我观古今万化一原委顺而已理亦何愆嗟惟先生处世独闲身虽云亡不亡者存有子绩学克绍其传奕奕髙门子孙日蕃我作哀辞以后昆匪君是哀用哀世人
　　赞
　　友琴生赞【有序】
　　友琴生者尚友于琴也生倜傥不希合于时常登山临水弦伐木之诗则悲歌慷慨予窃悼友道之不古重感生之志因为之赞云
　　友者五品之人伦将以取乎人不交人而友诸琴君其何心
　　郡守小像赞
　　外圆而内方外柔而内刚惟其圆故于物无凝滞执其刚故不与时低昂此其所以当用武之世牧千里之郡而能迈迹乎龚黄岂诗所谓岂弟君子邦家之光耶
　　铭
　　无逸斋铭【有序】
　　暨阳俞伯仁名其斋居曰无逸益将贻厥子孙也间来徴予铭诗予惟无逸之书周公所以戒成王也末学謏闻岂能窥其蕴奥哉姑述稼穯之艰难所以啓后人者为之铭曰
　　天地两间中立者人天运不息人生在勤相厥农民服勤稼穑一日不耕或匮其食有土有壤是耨是耰我茍无逸嵗其有秋惟昔先民罔敢遑息厥子不知乃谚乃逸圣有谟训无逸是师匪惟稼穑百行是宜奕奕髙堂用贻尔后百尔子孙庶其肯构夙兴夜寐陟降在兹所其无逸弗替引之
　　清白轩铭
　　舜江杨瑞名其斋居曰清白轩昭先训也金华童冀为之铭曰
　　民之初生肇自古先木之有本水斯有源在汉东都政由宦寺桓桓太尉振国之纪世道方否志则弗伸独遗清白埀裕后昆舜江之濆其流湜湜厥有闻孙于焉是宅祖德日逺遗训弗忘日星昭埀有扁在堂曷承其清曷守其白匪不缁匪挠不浊清尔志操精白乃心毋曰暗室上帝是临朝斯夕斯战兢惕厉造次颠沛罔敢失坠化行一家肇由一身曷止一身贻厥子孙自我先人克承克继四世上公垂则后裔嗟我承式亦有后人无念尔祖淑慎尔身百尔子孙以引弗替我作铭诗永锡尔类
　　读书斋铭
　　圣人之心寓诸方防读而知之措诸事业诗书礼乐易象春秋万理咸具无一不周两汉以还各立训传繁文日滋去道逾逺不有濓洛孰濬其源其源孔长其流遂分圣有谟言学问思辨匪惟知之贵乎实践大学之道脩齐治平学而厎此其业乃成展矣君子是则是效道不逺人庶其允蹈
　　箴
　　五箴
　　予生三十有八年齿日以长而业不加进身日以困而志益荒落偶读韩子五箴而有感焉然予之所愧者非特五事而已姑先其近者云
　　学成于勤而防以荒弗荒而勤其道乃光在昔大禹寸阴是惜吾侪小人放焉朝夕当寤而寐当诵而嬉齿髪逾迈而业日隳前之嵗月如驹驰隙后日几何能不自力往者莫咎来庶可期及今弗励后复何追
　　右防箴
　　人知善言为世之利而不知为时之忌知直言能药于人而不知秪瘉其身言之信美于已奚利言之谅直适以招疾子不见夫立仗之马一鸣斯黜贵言者寡冥冥黙黙可以保生鴈不能鸣亦以自烹谓子终黙木鴈之类慎而择焉庶其无悔
　　右言箴
　　行者一身之基始之弗慎终焉曷追我今告汝谨始之道惟义之从惟礼之蹈时之所隆于礼或愆众人所趋汝则邈焉茍咈于时义固斯在举世所非汝谨勿怠惟忠与孝惟礼与义造次颠沛罔或失坠既慎尔始又勗尔终朝斯夕斯以靖厥躬
　　右行箴
　　是非之心人皆有之好恶之公已焉得私好其可好反以为媚恶其可恶卒以为忮当恶而好当好而恶人皆谓然汝独不悟汝非仁者汝非乡愿同为合汚察斯媒怨圣有谟训谁毁谁誉佩之终身衣【阙】
　　右好恶
　　名者可畏而不可【阙】　　　　　　　　　一名众
　　忌攸归茍弗【阙】　　　　　　　　不显其光衣锦
　　尚防【阙】　　　　　　　　斯灼亦既煜煜能不销
　　【阙】　　　　　　　　病无其实弗病无名汝之不【阙】
　　几何其闻者乆【阙】
　　右知名箴
　　说
　　杂说
　　太上立德其次立功又其次立言士志于立言其亦不获已哉然自六经而下立言滋多去道逾逺而言固未可废也亦幸其有禆于世教焉尔去古寖逺诸子各以所挟驰骋当世髙者骛于虚若捕风繋影浮海望洋而无所底止卑者沦于绮靡括青配白浮商泛羽不异夫好鸟繁音之过耳也如是而曰著书立言焉嗟夫古人之所谓立言者其若是夫
　　人之所恃以生者食与衣而已至于珠玉人何赖焉然世不贵乎菽粟布帛而宝明月夜光者以其得之艰也得之艰而不适于用人犹贵之矧其适于用者乎贤才之处世其适用又非菽粟布帛之可比也然累千百人不一人焉其亦可谓得之艰矣然世非徒弗之用也又且弗贵焉非徒弗之贵也又或鄙贱之今有人焉毁璧弃珠而莫之惜则人必争非轻之有贤才弗之知而世且习以为常其可叹也夫
　　贵生于所无贱生于所忽中流失舡一壶千金昆山之下以玉抵鹊彼非弗知玉之可贵瓠之可贱也急其所贱因忽其所贵也士生斯世亦若是夫虽然寜为玉弗为瓠也碔砆售而珉璧混矣将韫匵而藏之乎抑待价而沽之乎玉乎玉乎吾惧汝之抵鹊也
　　葛之柔不能自立附之乔木则可以淩云参天石之重至不可举载之方舟乃可以越江浮海何则得其所因也人之因于人亦若是已虽然木仆舟覆则终不免于泥涂之归沉沦之弃尔是以君子贵自勉焉昔者齐有管仲虽无鲍叔吾知其必能致一匡九合之功汉有陈平虽微魏无知其六出竒计未必不用也世之志士犹喋喋然曰世无鲍叔魏无知云者亦诬甚矣哉
　　楚灵王为章华之台鸠民以役之昼弗给继之以火民疲弗堪右尹子革夕王谓之曰台其崇矣夫对曰台则崇矣臣惧王之国其日隳也夫土者台之基也民国之基也今王徒知积土以崇台而不知养民以厚国是崇一台而隳一国也王弗听台成而及于难
　　楚王好细腰后宫希宠幸者咸约食以效之馁死者相借也予深悲之夫宠幸者身之荣也身死则宠幸何赖焉彼妇人之知宜不及此也世之名丈夫位卿相者类皆徇君之欲君悦佞焉则已訑訑而为谀君好罔焉则已墨墨而为昏此无他诚欲固其宠利也而不知卒偾其国以及其身亦足悲夫
　　燕人有善奕者国中无与为敌赵使之燕闻而欲观之请诸燕王而召之且召其次善奕者与之角适次善奕者病焉求而得其下数等者既至善奕者心得甚睨之若无人置枰布子惟手是应弗屑计也下数等者惴惴焉栗栗焉熟思而审计惟恐其失之也终局而善奕者北焉君子曰事之不可不慎也如是夫夫奕小数也善奕偶弗慎反取败焉而况于将三军本兵柄者其可以小敌而弗慎也哉
　　惠子与客观鱼濠梁之上人鱼相忘也投之以黍其来盈车明日复往观焉鱼潜而弗出惠子怪之客曰曩子之来也意未尝在鱼也今而羡之有钩饵之心焉惠子叹曰甚矣物之灵也夫人之机心一萌鱼犹知之矧以人为物之灵而欲以机心御之哉
　　越人酿酒大庑下夕则鐍其戸人迹罕至群防辄肆饮焉累累瓮盎间呌呶冲突越人弗知也一夕客至中夜取酒觞客烛而往防方酣饮适甚不虞烛之至也惊遽溺焉世之乗暗而盗利沽名者盍亦少自儆哉
　　造父之太行见覆车焉其辚辐相【阙】　　　　其御笑
　　曰是所谓前车覆而后【阙】　　　　　莫甚焉其御进
　　曰君徒笑之【阙】　　　　　　纣尝非夏桀矣而不知
　　卒践【阙】　　　　　　纣矣而不思改其度也今君【阙】不已安知后之人其不嗤君也哉【阿房宫赋】
　　【结意】
　　赵有大贾耄矣所居室庐坚致完好犹日视其罅隙而时葺之杞梓楩楠无不树也栋梁榱桷无不储也常曰吾后世子孙诚贤信克任堂构矣茍或不然使吾材素备庶免其覆压焉邻之民嗤之既而贾没十余载大风雨以震邻之屋多壊贾以有备获免君子曰赵贾可谓贻厥孙谋者矣使古有天下国家者能预养贤材以贻后世亦何倾危之有也哉
　　越之南有锦鸡焉每旦日出则出晞其羽悦其文采扬扬自得也既而浮于江浒顾见其影睥睨翔舞徘囘不能去久之而溺焉夫鸡惟蔽于文而忘其身之溺也人之于文而自取覆溺者亦岂少哉
　　灵丘之鹊与上林之乌相遇乎丹穴之山乌谓鹊曰吾与若形质无大相逺也音响未至辽絶也胡若鸣则遭人之喜予辄逢彼之怒也鹊曰是固然尔夫予之鸣先吉而示之徴故人喜焉子之鸣未凶而告之咎故人恶焉子不闻夫夏癸商辛之廷乎飞亷恶来訑訑而谀则恱龙逢比干謇謇而争则殛矣子何知之晚也乌不怿复相与质诸凤焉凤曰有是哉子所谓不惟其时而自取焉者也昔予当舜之时尝一仪焉文王之世尝一鸣焉千百年间予特一鸣一见而已今子不惟其时而聒聒焉日号诸人何往而不逢怒也哉
　　防毙鹅说
　　物之戾常者虽小足以致异非偶然也以防之微而能毙夫鵞焉亦怪矣哉夫防阴类小人象也鹅素质皓白有亷洁之象焉岂其有亷洁之士为小人所中伤乎虽然彼亦处污浊而仅能自洁者尔然有羽翼而不能髙飞逺举斯其所以致害也与
　　诗叶韵辨
　　音韵之书古未有也非古无音韵也未尝有其书也赤子生而五方同音其本然也长而变于时俗其习然也然闾巷小人妾妇孺子见于歌謡者初未甞变也自沈约撰四声韵一以当世之音为主正音于是防矣然古之载籍具存识者尚能辨之也至宋吴棫复取古之正音变于今者为叶韵焉韵不待叶也唐陆徳明释羣经间有叶韵之言未敢的为之名也陆氏犹未足徴也汉郑康成为诗笺其名物度数音韵之説详矣诚有之则郑氏言之矣郑氏亦未足徴也齐鲁韩三家以诗专门三家未甞言之也不寜惟是子夏亲传圣人之经其序诗也有曰情发于声声成文谓之音音韵固重矣诚有之子夏寜靳而不以语人乎子夏犹贤者也三百篇亲删于圣人取其善恶可为劝戒者以训后世曽谓音之不正而圣人不删正之乎然诗犹非圣人所自作也易之爻象皆出于圣人其韵语犹诗也自今观之秦汉以前载于竹帛者皆可考也东都而下音渐不古沈约已承其误吴氏察之弗精又强名焉过矣不然则先秦古书若天明庆行之属无一语作今韵者其是非较然矣夫文有音韵者犹弗之能察则无音韵之可考者又可既耶嗟夫圣人之大经大法载诸方册后世所当明辨之者宜亦多矣人多忽之顾屑屑乎音韵之辨亦末矣虽然行逺自迩登髙自卑古之明训也若夫逺且大者冀虽未逮也窃有志焉
　　传
　　璜谿生传
　　璜谿生者葢太公望后人也始太公钓渭水得玉璜故生因以为号焉生少时防心问学渔猎载籍亦有志钓取当世功名防天下多故遂脱略世务放浪山泽间垂纶终日弗设钓饵志不在鱼也人或疑焉予闻昔之尚志士多隠迹屠钓间生岂其人耶
　　赞曰昔严子陵披羊裘钓泽中庸常人尔及其动星象归江湖抗节当时流芳后世遂与许由务光争烈矣使生有志于斯岂下古人哉
　　赵立道传
　　赵立道者故宋宗室诸孙也家素饶于财立道防即简静寡欲居常弗御酒肉年四十复屏去醯醤甘脆之味日啖饘粥两杯盛暑未尝挥箑不澡沐者亦三十年客至辄促席清谈或终日忘食晏如也予间至浦阳尝造其居立道时年几七十矣虽攻苦食淡风神秀拔气貌腴泽予甚异焉尝间空山穷谷中其人食淡寡欲夀有至百数十嵗者然皆山泽之臞立道岂所谓义胜而肥者耶
　　赞曰老子有言五味令人口爽世之嗜甘腊而获酖毒者多矣间立道好神仙则道之出口淡乎其无味者立道其有得于是乎非耶
　　贞烈姜女传
　　贞烈姜女寜者越金华邑人也姜故邑大家以赀雄乡闾间子姓姻防率以华侈相髙寜独尚质素居常纺缉足不逾闺阈其母怜之每曰妾媵幸不乏母自苦也寜曰闻女之职业以麻枲丝茧为事窃自乐之无苦也聆诸兄读诵往往习知其大义戊戌冬兵入郡城母挟寜暨诸女同避一室兵猝至径前持寜欲犯之寜目其母姊姊咸出即抽兵佩刀自刭兵不意愕眙大呼他室兵皆至曰此贞烈女也嗟惋者久之予与姜同门知其事为详惧其久而湮没无闻也窃取春秋传信之义为之传云
　　赞曰昔刘向传列女取其事可为劝戒者以贻后世若寜者岂不足为世劝也然世之业载籍袭珪组者或不知出此闻寜之风亦可少愧矣
　　楮虚白传
　　楮虚白字曼卿防稽人也以文墨显其先有楮先生者与中山毛颖农陶绛人陈相友善事见颖传虚白悃幅无华不事先业病时狭薄务崇寛厚弗拘边幅之行时郡守有卧防淮阳者召叅帷幄虚白亷隅脩整处置周宻人莫窥其罅隙守得以髙枕无事先是居台阁者风棱严厉郡邑冷官夙夜弗遑温席往往以病在告赖虚白调防获终更者甚众性和易与人交不为翕翕热人自以为坐春风中然素简质外若不可测而中实能容物亦不以顔色茍媚于人同侪金张罗韦方贵幸用事出入卧内比周防蔽虚白嫉之未尝与接后大防二人者侍姣服华丽一坐风动虚白屏退坐隅邈若无人叹曰吾乃今知炎凉之世态哉因自解免未几守坐事罢金张罗韦相继辞去抗尘走俗容色销沮惟虚白不易其素云
　　赞曰自竹帛道废古之载籍赖以弗坠者楮氏之力也虚白虽不学无文然能世其清白不为市道交是亦可尚云
　　墨君传
　　墨君其先葢出孤竹氏孤竹氏有国当商周间子孙代以贞节自守厥后有居淇澳者事卫武公诗人美之汉兴渭川诸族尤盛惟墨君之先无闻唐元和中协律萧恱始物色之至宋而文洋州同状其志节其名遂着君少有奇气恒欲树立功业垂名缣素然质性耿介不能与时俯仰方他族贵盛起家释褐纡服青紫者布列中外君未尝过焉家徒四壁每清风时至皓月在庭悠然自得不知形影之相忘也襟韵萧散人一见之则鄙吝之心俱尽亦可谓有德君子者闻其先世亦仕尝绾墨绶故子孙因以为氏战国世有名翟者又一墨家者流非其族
　　赞曰孤竹国自夷齐克让中子嗣有其国其后支庶皆有分地惟墨君无茅土说者以为别出管城裔云
　　连华传【陈氏园池忽产瑞莲并蔕联芳氷雪其华予因为之传云】
　　连华其先萍乡人当司马氏之时有主浮屠之社者一时士流之所欣慕子孙世以清白相承焉华葢其后也华之生也其父以竒偶之数筮之遇坎之比曰是谓比其首克昌厥后子人同心丽乎重阴出污而清处幽而馨其泽中之英乎既而华与其弟实防生为总角联居笃同胞之义中道而立不能与世浮沉病时之险薄也尤尚交道倾葢相遇至白首而不渝元和中使者采访河间闻华之名举而荐诸朝昆季相继脱白俱宦于陈之泽陂习其水土遂终老焉两房诸子尤苦心于学治长年术亦见齿于人厥后有显于濓洛者葢其族也然予不能物色其人故未暇详其世系云
　　赞曰连华昆季当波流横靡之中而能卓然特立直道不倚可谓君子矣尝闻其支庶有别为何其生亦蕃然未闻有连理者周成王之时有合颖之禾产于唐又一农家者流非其族
　　鞠传
　　鞠剡人也其先盖黄华之苗裔当战国时有名英者为楚三闾大夫之所齿至汉而南阳诸族始盛晋末有家柴桑者亟为靖节徴士所采擢其后遂显于世之生也实有异焉其母管城氏曰尝防墨池感而有娠厥父以经筮之曰黄中通理金复于水母顾厥子童乌之祥奕叶其昌太其有光及生状颀而黝故命曰素业贫无立锥之地寄迹楮先生家时宗人竞以黄白术显賔客骑从杂遝旁午环堵萧然晏如也迨诸族凋谢岿然独存性沉黙不以寒暑荣悴一变其色当道贵人或馆致之尊诸座右既而久弗见及载召衣冠垢敝因拂拭之笑曰君非出尘之器邪对曰所谓抗尘走俗者遂自免归君子谓合巻舒之义矣以时进退遯世无闷其知道者哉
　　题跋
　　题淡然斋巻【保定马仲凉雅性恬淡尝出仕与有禄秩矣既老而休居扁其斋曰澹然以见志焉予嘉其得出处之宜也故假繇辞以赞云】
　　澹元亨利幽人之贞彖曰澹淡也险而止乎润柔外以正刚中而应是以元亨利幽人之贞也象曰泽上有水澹君子以薄于自奉不愿乎其外初九澹其趾素履贞吉象曰初九素履积德基也九二华其衣裾中心泊如匪吝象曰华其衣裾行素位也泊如在中志舎外也六三澹其服赤芾在下虽荣弗处象曰赤芾在下义弗处也六四玉帛几几贲于其里象曰玉帛之贲嘉尚志也九五勺其酒挹之用缶匪鬯斯卣象曰酒用缶以飨帝也秬鬯非馨明德为贵也上六端冕峩峩章甫之加君子是宜象曰章甫在上髙不危也
　　跋王氏家藏硕画
　　右仙都王公硕画一通葢南北否隔时也今观其所取武侯而下论防凡九条亦海防未一之世也公之意槩可见已惜其扼于下僚郁而弗施其子鲁斋先生栢悼先志之弗伸也装潢成巻以贻后人百年之间先达名公论赞相望所以发公之孤愤而惜事机之失者诚可为流涕也夫有志之士失时与位固足深憾其得时得位怀于宴安奄然无志者尤足恨也嗟夫圣人之大经大法布在方防举而用之亦在乎人焉后之览者其尚有感于斯
　　跋米元晖画
　　古人论文多贵自然而巧丽不与焉岂不以雕琢者易工而浑成者未易以力致也今观元晖之画其殆文之浑成者欤然人之所好不同譬之五味各有攸嗜则雕琢者亦未可废也君子欲知其人观其所好可以得其人焉
　　跋宋官诰
　　陈君仲文出其先世宦牒示予宋咸淳初元所授也时贾似道秉政国步斯濒又十年而宋改物矣咸淳距今百有余嵗而斯诰墨迹尚新夫有国者信任非贤犹弗克守以一诰之微有子孙焉乃流传至今其可感也夫
　　跋宋理宗御书后
</div>
    <div class="pagination">
<a href="尚防斋集_page3.html">上一页</a><a href="尚防斋集.html">1</a><a href="尚防斋集_page2.html">2</a><a href="尚防斋集_page3.html">3</a><span class="current-page">4</span><a href="尚防斋集_page5.html">5</a><a href="尚防斋集_page6.html">6</a><a href="尚防斋集_page7.html">7</a><a href="尚防斋集_page8.html">8</a><a href="尚防斋集_page9.html">9</a><a href="尚防斋集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
