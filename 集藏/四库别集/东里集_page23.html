<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 23 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 23 页/共 87 页
  </h1>
  <div class="content">
   吉故多文献家文献多刘氏而不同所自出安福茨溪之刘出汉长沙定王之子安成思侯苍安成在今安福县西四十里故侯之汤沐邑侯子孙因家焉其邑尝改为市又为村以侯故皆名汤其地有溪名茨皆汉之旧也逮五季刘氏有曰五处士者乡号长者其子孙始盛而皆袭儒业宋校书郎粹乐清令廷珪新喻令廷直刑部郎中梦才漕魁应登建昌签判应凤元沔阳守闻皆发身科目别以学行发身及隠处不出者尤多而皆有贤称国朝繇学行发身及隠处者亦多而贤称不乏繇科目发身者今翰林侍讲球及其子庶吉士钺也余与侍讲同在舘阁数年间求余作茨溪刘氏祠堂记其言曰自先大考新斋府君始繇汤村徙邑忠孝里之葛洲先考文园府君即葛洲创作祠堂而成于球之叔及球兄弟祠祀四代其制度礼仪悉遵朱子所定而祠仍茨溪名者表所自也宗子琮主之求祠记琮之志也余惟古者国君下至命士皆有庙孔子教孝曰为之宗庙以鬼享之凡古君子营室必先宗庙自秦坏先王典礼而庙废汉世公卿或作祠于墓晋以后稍复庙制至唐公卿皆作家庙不作者有讥及五季庙复废宋庆歴初诏文武之臣立家庙时作者甚鲜盖士大夫溺于习俗安于简陋朱子以庙非赐不得立遂定祠堂之制于是重水木源本之念者皆得伸其追逺报本之诚矣然世遵用之者犹鲜盖非惇仁尚礼之君子不能也茨溪刘氏服诗书秉礼义数百年而代有闻人此祠堂所以作欤孝者六行之首也达之于事君于泽民皆自兹始将刘氏之贤有闻其可量乎吾于祠堂之作卜之矣凡世老释之宫有作率得名公钜人为之记述夸诩祠堂者知礼复古之为其系于人心世道非细故也其可无记故敬为之记祠经始于宣徳二年十二月成于明年七月记作于正綂三年十月云
　　勑书阁记
　　勑书阁者吉水曾希恭尊庋勑书之阁也希恭尝出糓二千石于官助赈饥歳县闻于朝遣行人赍勑劳之旌为义民且复其家此阁之所繇建也洪惟圣天子体天之心法天之道以覆育天下夙夜孳孳虑或有一物之失所者或遭嵗饥抚循赈防之使旁午道路于是四方之民咸知圣志所向争趋奉承发廪倾帑以助济给如已当然盖前此所未见者岂非上之仁有以感之乎夫仁义礼智之心不间乎贵贱上下皆均有之惟在上者躬行以率之耳传所谓未有上好仁而下不好义者也于是有司奏出谷济民者悉赐勑奬劳旌其义而复之而劝赏着于令甲然民之斯举也昉见于吉水胡有初再见于希恭而然后见诸四方益多何也吉水吉安属邑吉安故文献忠节之邦仁人君子诗书礼义流风余泽未已也矧曾之先徳行文艺着之史册郡志班班可稽其薫炙渐陶固有本矣不然何以其感发兴起之独先于众乎呜呼一仁道之行而上下交尽其心太平盛致也猗欤休哉勑下于正綂二年九月廿四日阁成于是年十月某日既成希恭介给事中刘益请记嵗月并系之诗云帝御下民敷仁如天察馁与寒图利安仰体帝仁时维良民嵗歉弗给以助以粒助岂曰多厥心孔嘉吉有曾氏克允蹈之帝闻噫嘻曰予表之汝忱义民予嘉赉汝龙光昭回自天来下百千亿年伟曾之华推利树义福其有涯凡世厚藏曷不惟义义为福阯请视曾氏
　　交翠轩记
　　江隂之东鄙介常熟无锡之间周氏世居焉周之居负江流而面群山顾山屹乎前虞山立乎左恵山峙乎右寔三吴胜处环居之近杂植松栢桧竹甚盛苍翠郁然凌云日而并秀傲氷雪而不移爽籁时发埃氛不侵四时一致也周氏之良者伯曰孟徳仲曰孟敬有雅致喜与贤士大夫游中书舍人金文鼎过之为数日留大书所坐轩曰交翠盖赏其趣之可乐也孟徳兄弟属县文学严士正求余记之士正之言曰江隂之俗朴厚简静有防耻之尚无乖争之风故素称道院周氏邑旧族世务善仁力稼穑不营仕进而好义乐施恒恐后予闻士正言而叹曰邹孟氏有云贤者而后乐此周氏斯轩之乐何徃不可致如其人牵于外诱屈志役虑惟日之不足虽有斯轩克有斯乐乎孟徳兄弟所存所务度越常流其乐也固宜抑吾闻周氏丰于产甲乙其乡也如公私之需丛脞于前亦岂能漠焉忘情而自怡于中哉今幸逢圣明在御惇用先王义民之政自常赋外无纎芥徴敛之下及又简求防厚者以寄抚字之任凡暴胥悍卒之迹皆收敛闭藏而闾右能推有余以振不足者徃徃被玺书褒谕且复其家孟徳兄弟日遂闲逸用钦体圣朝仁民之心益充其施义之志其乐也未艾若夫务诗书明礼义以孝友慈睦之行施诸尊卑长少之间惇于家化于乡而一尘不滓其灵台丹府俯仰无怍天趣悠然其又乐之至也吾愿周氏贤昆季之皆进乎是也请书为记其不视为迂言否乎士正曰交翠其亦有取夫朱子賛濓溪先生之防然则太极图通书之蕴凡吾所谓至乐者岂必他求哉
　　萧氏林泉居记
　　吾邑之南五里所澄江之隂有萧氏其曰自愚者自少学老子法居黄茅冈之白鹤观善畵龙吾童子时屡造其存诚之堂或戯弄其楮笔瞠目谓余不及早学为霖雨事乃欲翻道士墨沈惊起雷电耶而掀髯以笑自愚时年已七十为人磊落防畅超然尘表也继识其侄以徳恂恂谨愿善畵天神古佛菩萨然亦老矣后识以徳之子士信以写真游两京又识士信子于乔益精其父之艺尝至南京大夫士求之者众尚书蹇公尤重之后十余年于乔弟于京来北京其艺加精于写貌酷似一时京师之写真者皆称其难自尚书学士以下率喜而求之日酬应不暇而于吾家临摹唐李杜宋欧阳司马周程邵张及胡澹庵诸君子皆精妙于京为人温靖恭逊不恃其能而益务进吾尤重之间出所得林泉居诗文求余为记盖得尚书胡公及翰林诸名公之作可为富矣非其艺有以动诸公而能得乎林泉萧氏之居也环所居弥望皆平旷膏腴壤宜耕稼竹树茂宻石泉溜溜其南则天柱之峯特起而耸秀又南则三顾之山骈立如笔格又南则东绵阆川诸山如屏如帷连延衍迤其东则匡山雄伟愽势钜而尊其北则贑江茫洋奔放帆樯泝洄络绎无已而白龙之洲金鱼之浦及官府城邑楼榭室屋如蜂房如鳞次皆阻江而望也又阻江而西望则武山嶻然峻厚而尤竒皆可眺可恱宜幽栖者之适而近居之西数百歩则陈覇先之故垒其遗迹宛然想像当时英风伟烈不可复见徒见累累荒丘于榛荆莽苍中可为嘅叹然事逺不足究姑即耳目所及者吾四五十年前尝经其地于是其旁近贵者有焉富者有焉而一转目之顷贵者固不可常恃富者亦多消落匮竭甚者其子孙澌尽其居第不为瓦砾之墟则或数数易主可胜嘅哉乃若萧氏者吾及见其五世愈传而愈众又皆克绍髙曽之业而愈精方取重于当世闻人未已也则知凡世之矜其富贵驰骋快意而不务徳者未必可恃而静贞有常不变者可以持乆也萧氏后之子孙尚益勉之乎是为记
　　正心堂记
　　右军都督府左都督李英士杰以正心名其退食之堂求余一言以自励余曰贤哉士杰之志也人之所以为君子所以承福庆皆本于此何也心者一身之主所主既正斯无徃而不正亦无徃而不吉矣心者四端七情之防也其体用之大存养之方古昔圣贤言之备矣亦士杰闻之于儒者熟矣无俟余言虽然士杰之志其固有在欤君子之仕其道之大者上焉事君下焉爱民君犹天也事君如事天而可以弗尽心乎哉一言必敬一事必敬表里始终一于敬然后可以为事君而必端乎所存者能之民者吾君之赤子而命我恵养安利之也爱民所以事君而可以弗尽心乎哉必使穷困者咸遂其生长幼各循其分有以自适而一毫侵渔淩暴之不及然后可以为爱民亦必端乎所存者能之士杰之志非在于此乎士杰事太宗皇帝累官至指挥同知事仁宗皇帝陞都指挥同知事上超陞今官遭逢三圣极人臣之贵又躬受西鄙一隅之寄是宜图所以事君爱民不能蹔忘于食息之顷也欤抑事君爱民皆始于事亲之孝而继其亲志又孝之大也吾闻李氏世家西夏胜国时其曾大父以下皆有禄位其父南哥洪武三年以西宁州内附歴四十余年积官至都指挥同知忠事朝廷益乆不懈其母王故贵臣之子智行卓然其夫尝朝京师所部及其亲戚有叛者欲脇之偕去毅然骂曰吾岂从尔为逆哉众慑而止此皆焯焯在人耳目者士杰岂可一日而忘继也哉士杰果毅敏达尝屡擒叛冦又发斥大奸乃心恒在国家可以观其臣节矣然终者君子之所谨易曰有终吉书曰惟其终士杰之惓惓端乎所存亦必在于谨终者乎余与士杰同朝其有志乎善道也余何爱于一言故以是书于堂中资之朝夕览省云耳
　　西园雅集图记
　　中书舍人陈登思孝得闽人朱孟渊所作西园雅集圗赠余西园者宋驸马都尉王诜晋卿延东坡诸名士燕游之所也当时李伯时写为图后之临写者或着色或用水墨不一法此图用水墨清韵洒洒可爱燕集嵗月无所考西园亦莫究何在即图而观云林泉石翛然胜处也有磵源逺且厚纡折奔放而下磵左右巨石连延峭防有壁立其势数十丈如削有方整如屏立横磵石梁平广若砥濒磵地夷旷有古松五株桧一株崇者势淩云际斜者若倚盖皆苍翠蓊郁类含雾者而桧根迸露斜出类猛兽状林竹森然扶踈萧爽可数蕉一本生意畅茂儒衣冠十有四人僧道士各一人坐松下凭按伸纸握笔而书者东坡居士对竚而观者晋卿侧立居士之右张文潜傍坐而俛观者蔡天启别据按展巻畵陶渊明归去来图者李伯时傍坐凭按而观者子由持蕉箑立子由之右黄鲁直立鲁直之右陈无已立伯时之后而按膝頫视者李端叔坐伯时之右就按而观者无咎面石壁而立濡笔欲书者米芾立米之后观书石者王仲至趺坐石屏下论无生之防者僧圆通袖手并坐而聴者刘巨济坐桧根摘阮道士陈碧虗持羽扇对坐俛聴者秦少游也又有侍女二人云英春莺晋卿家妓也童子四人一袖手立一捧砚一持灵寿杖各随于后一对灶防茗其家僮也而古琴罍鼎尊勺茶具咸备尝见熊天慵题伯时西园图诗及黄文献公述古堂记皆与此合文献据郑天民之记郑记作于政和甲午其可征无疑而余近见广平侯家有刘松年临伯时图位置颇不同无文潜端叔无已无咎四人器物亦小异然闻后来临伯时者如僧梵隆赵伯驹軰非一人洊更临写则必不能无异而于以见晋卿之好贤重文及诸君子之髙风逸韵萧散不覊光华相映如众星之聨聚如群玉之陈列与夫从容太平之盛致盖有旷数十世而不一见者其可为盛也已因参考而志诸图之颠
　　宁国府庙学重作记
　　孟子论行王政之要养与教焉耳为国家简贤能任斯寄者莫重于郡邑郡邑得人则民足衣食而循礼义不然则否故安民必在于得人稽古自汉而下郡邑得人以任斯寄纪诸史册代不数人可为难矣我国家以教养责守令视其绩之殿最而黜陟之为劝甚盛典也然犹有祗焉有忽焉盖贤否之不能齐也宁国古宛陵今畿内名郡山川清淑钟于人为徳行文学之英才猷政事之良闺门之节操风俗之敦厚具于志闻于时斑斑可考见矣近数十年骄奢顽傲哗讦之风徃徃有作虽不过千百之十一亦岂其性之素然哉非长民者之失其职而施教之昩其方欤临川袁君旭发身进士始为江津县一志安民凡所设施郡悉举为诸县之法正统初元陞守宁国知其民之本善而叹其俗之下趋也于是脩政令清弊蠧劝稼穑明教化郡以大治遂撤故一新庙学作大成殿六楹奉先圣以及四配十哲东西序各有十二楹以居从祀之贤前作防门又前櫺星门皆六楹凿泮池于櫺星之南为三梁缭以周垣殿之后作明伦堂暨左右明诚育才兴贤进徳四斋各六楹堂后建重屋六楹以庋制勑榜曰御书之楼作文昌阁六楹在櫺星门之东若师生防馔之堂藏脩之室暨凡库廪庖厨秩秩咸具乃复学故地三十亩于豪据在泮池外之东南营射圃作观徳之亭于中环植松竹千余本经营之周宻规模之伟可为盛矣材良工坚费不损公役不疲下盖上以义倡下以义从诚意孚合斯以其成之之易而为郡得人之效也昔者圣人作易顺性命之理立人之道曰仁与义仁义天之所赋于人者惟圣人者得其全圣人之心即天之心一以生物为徳也自伏羲至于文武周公皆得位以行故当是时世道隆而民生遂非后世所及孔子不得位然圣人之心未尝忘斯世也盖曰不得行于今可行于后于是推明先圣之道立教垂范删诗定书賛周易作春秋启发性道建植纲常以开人心以兴化理后有明主必取法焉然后君臣以正父子以亲尊卑以序风化以兴二气以和万彚以以成孔子之功在万世所谓生民以来未之有者也冕服南面春秋之祀尊同社稷与天地相为悠乆所以崇报也游于斯者进谒于庙则思先圣之道原于天不可忽退讲于学则思先圣之道当力诸已不可怠致力于已则仁义其要此诸生所宜惓惓也袁君字廷辅防正而明果爱民而体道卓然贤守为南畿之最是役也经始于正统元年十月成于二年十一月记作于八年四月求记者学训导豫章万脩龄云
　　旌义堂记
　　正统三年六月十日上遣行人卢懋赍玺书旌江西吉安府泰和县民萧襄为义民盖自上临御以来四方之人仰体皇仁出谷县官预备赈荒事日有闻于上悉赐玺书旌褒时士竒兼掌内制每私恠斯举权舆吾郡而未闻吾邑有一人继者盖歴三歳始见于襄吾与襄同邑有连且尝作宾萧氏塾固知襄必能为义然犹恠其独缓也今年过乡里里耆老为余言襄之图效义乆矣属时令丞阙簿摄令事襄具材作义廪言于县请以官又言愿出糓纳廪以备赈饥县吏需重赂乃行襄私窃叹曰以赂吏曷如及饥时襄以赈民乎不肯赂吏亦竟不行明年吉安府通判佘君来掌县事襄复言之佘君大喜即日遣其佐眎襄所作廪而内其糓凡千二百石遂闻于朝斯其所由缓也嗟乎水旱在古圣人之世不能无惟古圣人有备焉故其民不病今民比比能仰体皇仁为先事之备食禄者乃有不能或又夤缘以为己利彼独何心如佘君之明治体豫民患卓然其今之循良有司何可多得哉若萧氏之务义厥有自来非昉于襄也昔襄之大父思和甫父安正甫当元季冦乱所在靡宁思和甫父子挺然发帑倡义保障其一乡终乱不见兵祸至于今号其里曰桃源我国家靖宇内定法制简富民长万石区俾董徭赋思和甫与焉惟义之行上下赖之后安正甫继焉一循其父之义及襄偕弟应又继焉皆循大父父之义尤恪慎介然不一毫茍取其区之民有横恣不律者率畧之弗校有艰窭不给者恒加防之盖萧氏施义其乡昉于襄之大父父而至于襄益笃也玉音下逮龙光煇煌真无忝也矣岂若世之骤兴于一人偶见于一善而滥冐宠锡者之可同日语哉余既名襄所居堂曰旌义襄来北京属书之余惟其宜书者有三泰和之民以效义荷玺书旌表自襄始一也佘公之防公明决二也遂并萧氏世徳书之襄字徳賛惇孝友而端厚谨静有仁人长者之风云
　　浮梁李氏祠堂记
　　浮梁之田西里李氏故文献家永乐中奉化县丞善谋作祠堂于正寝之左未就而没至其子安遂成父之志堂及歳时之祭李之先出唐卫公靖五世孙祐为饶州刺史自三原徙歙又五世至宋秘书少监玑其子亨正绍定壬辰进士授文林郎浮梁县丞有善政卒葬浮梁子昱因家田西昱咸淳乙丑进士缙云县尉其子乆益咸淳甲戌进士笃孝行尝以母老闻于朝得浮梁主簿便养宋亡弃官不复仕缙绅表其墓曰节孝先生节孝之孙仲元处州儒学録与赵文敏公虞文靖公游皆有文字之托奉化之祖也奉化尝自序其谱言髙祖至其考皆散粟以赈饥捐地以给葬盖李之先徳敦于躬及于人者非一日之积也今祠堂所祀自文林下至奉化学行之相承衣冠之相续前辉而后映愈逺而不替可为盛也矣礼营宫室先宗庙家造先祭器急所先也而后世士大夫率因陋就简朱子始定祠祀之礼然世之遵用者不数数见盖有识者所为喟然太息者也李氏文献数百年至奉化能颛颛于此非仁人孝子之心乎安又能遂其父之心于既没之后非卓然善继者乎诗曰孝子不匮永锡尔类李氏有焉于是安请记堂之成安永乐甲辰予读廷试巻时所奏进士今为监察御史堂成于安登第之嵗记作于宣徳五年十二月甲午云
　　郊游记
　　永乐癸卯二月之初时彦习礼光世约予公暇郊游十一日昩爽朝退各以暇告独时彦未有暇予三人并邀学防恂如与俱既食草具以随五骑出平则门望天王寺白云观在城西南五六里将驰赴之是日天气清朗风埃不作西北诸峯竒秀毕露恂如曰何为舍此也于是习礼一骑独先而西四人从之金山玉泉五华诸峯骈立天际而霞彩映射如屏风叠峙金碧辉焕又濯濯如翠芙蕖使人心目俱驰而应接之不暇按辔行七八里乃折而南渉小磵稍东而弥望皆麦陇萌始数寸道傍居民咸莳蔬为业沟塍畦畛甚整比十数畦则置井及桔橰蔬不一品或秀或蘖生意皆津津驻马观之恂如马上论种莳法娓娓学防习礼相与辩析习礼又善言南北土地所宜余与光世唯唯而已稍前度石桥入土城望白云观可一里土城者辽金故城也其遗址独西北一隅间存亦间有可登眺者然不及登径趋观中道众皆已出唯两童子迎客入坐西轩汲井泉防茗观右旧有长春宫盖元以居丘处机真人而观则真人退休之居也当时塑像尚存其神爽清彻凝静简逺翛然神仙人也像之下其遗骨塟焉行视长春故址甚闳壮而殿堂门庑兵后悉毁寻范徳机所咏门前流水亦无复有但隠隠见一渠已湮为行路而旁近之民竞畚壊甓曵断础治耕其中亦莫之御矣因以感夫兴壊盛衰之理恒相因而世之务祈佛老以冀免于壊与衰者不可鉴于此乎还坐东轩静幽明爽俗迹所不至出所携具以饮两童子侍客益恭爵数行一童歌以佐酒歌词皆古道人遗世离俗之意客亦欣然以乐也习礼曰乐必有诗遂取陈伯玉白玉仙台古丹丘别望遥之句为韵各赋二诗酒罢出南行一里至天王寺寺宇亦弊有两僧出迎有台颇髙在殿后遂携僧升台泛览都畿山川之胜其北崇山大岭緜亘重叠东环大海西挟大行其南百里则轩辕之旧都而俯视江淮如在阶戺之下者壮哉乎京师天之所启也又念东南数千里皆平旷沃壤使民悉得耕桑其间而无天时人事之虞上可以裨国计下可以纾逺郡供餽之劳也众四顾喜不已降而观于浮屠之址问僧此寺所剏始不能言也僧指其南废丘隆然而峙者曰此辽之萧太后妆台也问唐太宗悯忠阁故址指其南三里所而今漫灭为平芜之墟矣则相与叹曰辽主不能以礼率家而恣妇人之欲如此无足恠太宗以盖世英武而勤逺畧盖至此而悔心之萌恻隠之不能己也岂非仁明之主哉顾其遗迹已泯没后之人欲一见而不得岂不可为太息也哉僧闻客言其意亦若有感焉者再出嘉茗饮客送出门上马归夫北京据天下之最胜也自余至三阅嵗矣未尝得斯须之暇以纵览国门之外间嵗一再随众出北门皆以公事廹促又隆冬盛寒风沙眯目数十歩外无所见则与未尝至者何异也故仕守职而有得于一日之暇幸也暇而得驰意于游观又幸也游而得偕其同志于所可玩可感可乐无不有焉幸之尤也余三歳而始一得其尤幸者不可不记故归而悉记之白云观之诗十首咸附于后
　　赐老堂记
　　皇上既嗣天位改元洪熈覃霈恩泽以福宇内徳音屡下征贤举能振防淹滞优老録旧在廷文武之臣逮事先朝均有叙进而吏科给事中吴兴凌晏如陞都给事中先是晏如之父彦能甫以应天府通判坐累谪均州十余年矣一日晏如奏事毕上从容顾问其父晏如頫伏叩首言臣不孝罪万万无所容臣父去乡四千里今年七十矣惟圣防矜怜之上曰而父官京师朕故知之遂勑吏部驿召还既至入见赐冠帯又赐勑而命以其子之官致仕还乡于是凌氏父子拜赐殿陛之下公卿大夫之在列者亲见其遭逢之盛既退相与嗟咨歆羡而求彦能甫之为人曰是何以得此哉士竒与晏如好又尝闻彦能甫之事于缙绅间则告之曰彦能甫儒者歴任余三十年两为教谕吾江西其学者皆敬服之陞武冈知州调郑州皆得其民心朝廷用荐者言召进用之州父老群奏乞还之后用秩满入佐京尹民戴之如两州此上在春宫时所知也盖其持身爱民皆儒者也公卿大夫闻余言亦曰观于其子可以知其父今之荣遇夫岂偶然哉明日晏如谒余言家君将归而名其燕处之堂曰赐老愿为书其所自以示来者夫堂之名以昭恩也观上之所以施凌氏之所以受皆足以劝天下之为臣子者而岂徒然者哉士竒史官也于国家施恩于下宜书及彦能甫之能于官晏如之能于子皆可书也遂为之书
　　吾隠堂记
　　吾邑之西武姥山之下西堂之上有田可稼有园池可蔬可渔有竹树可防有山水可游又多诗书家有朋游徃来可乐也余少时闻有钟先生者隠于其处先生乐乎内无事乎外足于身无求于人踪迹恒终歳不一至城邑予虽得其为人而未尝承顔接辞也而不作乆矣去年先生之子启晦由南雄训导陞赵府伴读留京师间与语及先生启晦然流涕起曰不肖愿窃有请也惟先人之徳之行子尝知之不肖惧夫乆而遂泯没也用夙夜弗宁既请诸脩譔梁君状其行学士解君铭其墓侍读学士王君传其平生之槩矣惟前尚书刘公所名先人吾隠之堂未有记也又曰堂故卑隘又更乆就敝不肖图新之且加大矣刻尚书公所书吾隠二字于楣窃尝记先人之言曰世所贵学为士者谓其能察于理察于理可以施利于民也然欲备乎我者致力可成施利于民者非有位不行焉茍不得乎命不得其位乐其所备于我者足矣此先人之志也今不肖陟降斯堂则思先人之居处覩尚书公所书则思先人之训言未尝忘之愿子之为记之也夫士君子不志于民不可谓仁不安乎命不可谓义仁义脩而君子之道立钟先生志之于前矣启晦又能图不泯于后可谓善继其志也夫登斯堂究惟斯训勉图充其徳而成先人之志者凡启晦之子若孙皆当永识弗忘先生名与字吾与唐中书令绍京二十三世孙徳行之懿三君子所论著备矣兹不复记惟记其志之所存者以示其后人
　　思贻堂记
　　思贻堂者家兄仲基先生所居之堂取记礼者之言而名之也以为身本乎亲能尊其亲必能敬其身而人之有不能焉者盖无思耳一出言一跬歩能必有思思而必在其身之所本则必果于为善而不果于不善以是名堂而自励焉先生之志厚矣先生生十数嵗遭时兵乱诸父老长亡没几尽先生虽防防而能勉自树立以图不坠于坟墓则曰吾先人之所藏也奈何其迷忘乎披荒履险遍求而得焉嵗时躬率子弟自总角以上悉诣谒拜曰庶几来者无复迷也诗书则曰吾先人所以植身而遗后者也奈何可去此而他务乎孜孜焉以脩其身而诲饬其诸子诸子克勉承其志即欣欣然喜动乎中不然輙形于色忧曰其隳吾之先矣遇手泽文字必寳藏之曰吾先人之所爱也芜废田园必除治之曰吾先人之所有也防族人少者必恳恳为言先世徳义文物之盛曰若等不念所以图继之可乎盖平居无一时一事其心不在致隆于祖考也吾杨氏以儒业雄乡邑数百年至先待制公以来声名愈益焯焯而自元季变故子孙零落散徙故庐瓦砾之墟过者兴叹微先生复起而振之乡闾晩出安知有杨氏杨氏之子孙亦安知其有髙明祖父者哉于是先生有功于杨氏多矣然饮淡茹洁适乎中无慕乎外凡闾比族姻或有势力而行之弗臧者未尝一顾也有穷乏不振而能自守率与之相厚家食未尝一日忘国家涵育之赐恒与人言必依于忠孝其耿介笃实之行知者盖以为有先人之风焉夫见诸实履真践如此岂假于名以自励哉岂非欲其子若孙皆睹斯名而知励乎是不可以不书谨书之以示来者
　　氏百泉图记
　　百泉卫诗注在古卫州共城东南注于淇水盖今河南懐庆府太行之实山水胜处郓城景范先生其先数世卒于仕皆塟百泉之上先生自元季兵乱不得诣展省国朝初平海内即诏天下兴学县令丞强起先生典教事又不得去然其心常惓惓乎百泉也既被召入教国子擢春坊司直辅导东宫任益重又不得去而其心之惓惓乎百泉犹前日也及春秋已八十上悯其老特命致仕归而其子适除孟县教官迎先生就禄养孟懐庆属邑望百泉可晨驾而夕至也先生于是忻然就道书不云乎民之所欲天必从之夫所欲而善又出乎至诚天固从之如先生是已想其展敬丘垅顾瞻松栢指示其子若孙告之先徳使图继于永逺盖非徒不忘乎体魄之藏而已之先自宋元文公至于今其间擅文学而振徳义荣圭纽而光谱牒者代未尝乏也先生安得不以绍前而启后者为重乎又想夫先生临百泉而四望因遗迹以思古人如卫武公年九十以礼自防邵尧夫超然自得于天人之际许鲁斋明正之学非皆先生所愿乎然予观先生温厚坦亮安乎义命之正泊然不累于外物其学以圣贤为归事君必在所学于人恒奬善而掩恶其可谓笃实纯明之君子而无愧乎古之人者欤余与先生同寮十年其学者今大理寺丞孙时求善绘者为作百泉图属余记因并及先生平昔以示其后之人焉
　　永乐二十二年进士题名记
　　皇上嗣临大寳以来凡所以制治保邦一惟祖宗旧章是循是蹈若前之所未暇及者皆体祖宗之心而悉举之盖庶政毕脩百度咸章天下之人涵泳鼓舞皇上大功大徳同虞舜之重华恊帝武王之继志述事猗欤盛哉于是礼部尚书胡濙言国家策试进士必树碑太学永乐甲辰一科尚阙请如故事树碑翰林儒臣为记以垂永乆制曰可濙奉宣圣防臣士竒拜稽只受伏惟是嵗三月朔太宗文皇帝临轩策士其又明日传胪赐邢寛等百五十人进士及第出身同出身未几车驾北征又未几文皇帝上宾国家洊有大事故树碑缓今仰承圣明脩葺阙典士之获托名永乆非幸遇哉盖士于学问穷日夜弊寒暑其志固望遭遇展其负挟施当时而闻后世也上之所以奬进期望于士者盖亦在此士既彚升则骎骎乎行道之地而甲辰至今十年预名于斯者皆受职享禄布列中外矣固有志存所学秉道徳用仁义勉勉而不懈者乎譬之木焉愈升斯愈髙矣亦有安于小得玩时月甘卑頽堕而不进者乎譬诸水焉愈流斯愈下矣其相去岂不逺哉夫学同志也升同日也及其自树立乃髙下相逺髙者固贤下者不思所以自振乎或百有一焉反道倍徳舍所学以务所欲不思羞同升而玷科目哉儒先君子有言立志以明道希文自期待之两贤者皆出科目盖必若是而后可以副上之奬进期望而光华永乆也是科臣忝预读巻既钦承为记又因以致儆励云










　　东里续集巻一
　　钦定四库全书
　　东里续集巻二　　　　　明　杨士竒　撰记
　　承恩堂记
　　少师吏部尚书重庆蹇公居北京十有二年宠恩日隆而未有赐第所居吏部之东偏隘陋弗称上闻之命有司度地长安门之东文明门之北为改作焉中官视材与工而堂室塾庑门墉之位皆先具图以进其制髙明壮防豁靓深潭潭焉奕奕焉既落而徙居之是日勑光禄赐宴六卿长贰都御史咸在众共瞻睹忻喜啧啧以为称公之官称上之待元老大臣也遂为公贺公曰上之恩义何足以当之义不佞惟上之大徳同于尧舜惟天下亿兆之人同于唐虞之民此义之心也惟七政昭明四序和均逺夷宾服海宇乂宁此义之心也所夙夜弗遑在是而暇萌其念于自康自适者哉矧闻之晏平仲列国之卿犹辞荣焉今上之大赐固不敢不只承而宁无怍于心者哉又闻之范希文之为人臣也于日之行事必思有以称其食今戴上之大赐其奚以图报称哉众皆曰此大臣君子之心也君子之心行道于已者恒恐不及所得于外者恒恐过之斯以徳日盛而功日崇也宜以为天下诵众又曰公之徳固谦让弗有然立朝五十年未尝一日不心在国家生民其宻賛治化以被于当世者公不自言人虽不知天固知之矣公今七十虽老而未衰国家生民所望于公者未已也聆公之言知公之心于国家生民盖亦未已是宜为天下贺且为公祝公曰义其曷敢不自励于是皆知公有以当上之大赐也公既名赐居之堂曰承恩士竒请书客与公贺答之辞为记掲诸堂中公字宜之洪武乙丑进士为中书舍人陞吏部侍郎进尚书兼詹事又歴进少保少傅少师仍兼吏部尚书厚徳度岿然国之老成人赐第于宣徳七年十月是月既望记
　　勑书楼记
　　皇上嗣大统之初一新仁民之政明劝惩之典于是戸部臣言宣徳五年江西饥掌吉水县事知州柯暹劝富民出糓以赈民胡有初首出糓千石而未有继者复出五百石众始胥效出糓县人赖焉廵抚侍郎赵新上其事上嘉之赐玺书赐褒有初义民遣行人赍劳之仍命有司复其家有初既拜稽受赐作重屋若干楹只庋玺书题曰勑书之楼谒余为记是嵗江西十三郡六十九县皆饥而吉水旁近永丰乐安两县加甚其贫民跽富民之门求贷斗升活旦夕之命固闭不发则虓于外富民不能平以刼诉县县不究情遽移郡请兵捕劫者旤连数千人老壮相枕藉死妻孥累累防囚絷哀动道路民不幸而遇水旱饥馑如幸而郡县有善政乡有仁厚长者犹不至甚病也向使两县其令得人如吉水其富民存心如有初岂被毒至此哉吾闻有初中人以下之产顾其用心矜恻无物我之间施厚于乡者非一日其度越等夷逺矣惟天子体天心以仁民惟臣体君心以致其仁于民有初未尝霑一命无人民之寄斯举虽有县之令要之其能仰体君心使天下富家巨室皆能仰体君心将穷榈蔀屋岂有失所之人哉此有初所由昭受旌褒也戸部既敷告其事于四方将史册亦有纪载若玺书所藏光气上腾辉焕五采仁山文水之区草木泉石咸被照耀于无穷惟徳音忠厚大训在有初及其子若孙尚永钦承于无斁敬书以为记
　　宣府建庙学记
　　先王之世大臣君子皆身兼文武之用至覇国简帅犹取恱礼乐而敦诗书者盖古者习射受成献馘皆于学文武一途也自周以降王化衰而教法弛服诗书者耻言兵执干戈者不闻道而岐为二焉然具文武之才者世未尝乏人汉唐宋儒臣徃徃出任边寄而武弁所至能兴学崇教者史屡有书我国家治教天下一用先王之法自京师至海隅郡县皆遵明诏建学校学皆有庙以祀先师若边徼军旅防戍之所非直其力有不暇亦其知有不逮也宣府古上谷郡在居庸西北三百里虽宻迩畿内而城垣外累累接连皆烽堠编氓之所不处敌人之所不时出没窥窃盖重塞也朝廷常宿兵戍守而建帅焉其帅既不可斯须以忽警备而肆习逻伺捍御糗粻之务昼劳夕勚自给不足矧有余力他及哉自左都督谭公佩镇朔将军印总师于此毕力殚虑图惟厥政整饬作新期月之间赡养有出兵坚士强既完且固声威振冦迹逺遁疆场千里纎尘不作遂作社稷山川等坛春秋行事数歳军中庶富壮少勤事耄倪恬逸公曰不可以无教也即白于朝出私帑为倡建学而好义者咸恊賛之遂简将士子弟俊秀者聚习其中奏请学官建先圣庙于学之左像位咸饬作祭噐置学田凡百所需靡有遗阙既成之明年士竒扈从廵边经宣府只谒庙堂退即学馆徘徊顾瞻规制之壮仪物之完具盖自大江以北名邦防府鲜有及之方歆艶嗟叹谭公之功于今絶无而仅有而公使教授刘凖求书其成夫王政之本在养与教有遂其生必正其性谭公起武功而重文教非其逹政本只徳意而能然哉公之贤超越等伦逺矣将见是邦教学之成其人皆明于诗书之防皆勉于道徳仁义之行事亲为孝子事君为忠臣廉耻之节厚功业之志奋而髙城深池不足为其固甲胄干橹不足为其威人心之坚逾于金石矣又将无感慕徳教而革心归化于隂山瀚海之外如有苗之至者乎此固本于上之大徳而必公之贤绩有以弼成之也公名广镇江人忠厚仁勤明于大体自洪武中建军功歴事四朝累官至中军都督府左都督在宣府十有余年威恵咸着隠然国之长城云庙学经始于六年三月成于八年九月记作于九年十月其殿庑堂斋器物之数及剏建恊赞者氏名具刻诸隂使来者有考
　　董井记
　　金华何士英为两淮盐运使运司防汉江都王相董仲舒故宅其遗井尚存士英考郡志及询诸耆旧而信遂脩葺井而作亭其上又于防事之后作堂设仲舒位朔望必率僚属致敬四方士大夫过江都知慕之贤者必升堂而拜造井而观又退而窃叹士英之能尚贤也自孟子没异端之说竞起迨秦焚灭经籍尽废先王之法而圣学遂湮汉兴知崇尚孔子诸儒徃徃有出而卓然醇正者惟仲舒如论道之大原出于天强勉问学则知益明彊勉行道则徳日起与夫正谊明道之言皆有功于学者论正心以正朝廷百官万民四方及有国者不可不知春秋皆有功于世道君子谓使仲舒得游圣门无惭游夏仲舒孔子之徒也自汉以来孔子之道晦而复章自仲舒始仲舒广川人孝景时为愽士武帝即位举贤良对策天子恱之以为江都王相后相胶西王史称其进退容止非礼不行两相骄王数上谏诤而正身以率下此岂徒见诸空言也哉洪武中升仲舒从祀孔子庙庭表先儒以仪来学也则其生之所居遗迹之所在士诚尚贤者其能自己乎诗曰髙山仰止景行行止知尚董子其必心其心而道其道哉广川今徳州余尝过之访仲舒故迹无复存者顾时吏兹土者无可与语而徳州之人亦不复知有仲舒独江都尚致敬有所者由士英也士英宋文定公六世孙清厚恭谨明达大体为运使十余年设施有方江郡吏民及过使客交誉之如出一口相斯举者运使白琛同知张翔卢亮后之继士英诸君之位者尚思继其绩哉
　　日省斋记
　　日省之言始曾子盖君子以自进其徳也人之品不齐非生知之资者必由乎学学必切于已而后其徳进孔门明睿莫如顔子诚笃莫如曽子皆实用其力故四勿之功不已有以造亚圣之域三省之诚无斁有以传圣人之道圣人譬诸天地之大造化之妙不可窥测故学之必自顔曾始顔子天资絶出曾子惇厚质实盖学曽又易于效法云自教道衰士习骛外忽内穷居布素之士无富贵之念不肯自弃于古人而力行以图跂及者一世无几人若都髙位享重禄贵富光显而能从事为已之学以古人为师者加尠矣今贵富而能然者盖见于驸马都尉赵公公为国周亲而所存心守身颛颛焉如逢掖士朝请外斋居读书玩古不肯輙一渉迹声利之区而恬淡谦约之道率履恒恐不及题其斋曰日省以自励省者求己之道所未至者而必至之日省斯无间断作辍之患公之爱其身厚矣哉水之行不已也必逹于海如公笃是道不已而不徒名焉由是续武古君子其孰之能御哉或曰公所务者保宠荣全始终若子所言拘拘儒生之事矣曰公所务非儒道乎儒道大而君臣父子之伦小而作止语黙之义皆是已非外民生日用以为道也使公外儒道其能保宠荣全始终乎公闻之曰乃所愿学儒道也请书以掲诸斋中用警朝夕公字孟阳广陵人其祖考在国初皆以武弁积功云
　　克一斋记
　　太医院判蒋君名其藏脩之居曰克一属士竒为之记士竒曰古之人为主一之说者众矣管仲荀卿庄周韩非之徒皆有是说也子之取义也何适蒋君曰非也之数子者或商国政焉或议物理焉余敢有取于是哉惟先君子所以命我者曰人非学则道不明故学贵博既博贵知要夫徳有吉有凶必主于善乃恒吉也既以主善名我矣我惟服膺先训愽而求之也又图惟约而防之故采书咸有一徳篇之语而掲之以朝夕自励焉士竒闻而叹曰贤哉乎父之爱其子也贤哉乎子之爱其身也孔子定书自精一执中之外惟此数言最为精宻惟一斯纯而无襍乆而无息惟一斯无不善而克一固当在我也蒋君掲诸所居而朝夕对焉其颛颛乎自励可知矣奚假于余言且克之一防儒先君子言之明且备矣归而求之有余师亦奚假于后之人之言哉时有诮于列者曰书之是篇古大臣君子以告其上者也而子以自励乎士竒曰子之言非所谓自弃者欤穆清生人畀之明徳岂有崇卑贵贱之间吾惟天所畀我者弗之能脩而荒逸是惧吾尚何恤且闻之朱子吾于书惟见尧舜禹汤文武之事皆切于巳也此大贤所以教学者也若子之言不甚戾矣乎蒋君曰尝闻之父训者亦然请遂书以为记蒋君天资纯笃表里无间与人交悃欵始终本于生质之良其亦有得夫一之防哉其父静学先生以儒医起家仕于朝几三十年没赠太医院使赐諡恭靖古称是父是子吾于蒋氏见之
　　聚奎堂记
　　宣徳二年春太子少傅工部尚书兼谨身殿大学士建安杨公得故廨宇于长安门之南而脩葺之周垣数百歩凡屋四楹制度简朴梁柱不斵编苇覆茅涂塈洁素间而三之其中为堂髙明靓深南楹北戸防畅洞达东西二室左备偃休西图史庖湢具于两序卉木之秀环列前后四顾虗旷埃之影车马之音邈不及宛然郊郭之外髙人逸士之所栖托也置僮奴数人酒壶茶灶与奉宾客之物恒具公之意盖将朝退之暇及其寮寀游息于此以适夫萧散之趣也既成防上临轩防士其第一甲三人皆授职翰林马愉脩撰杜宁谢琏皆编脩于是舘阁诸贤相与置酒堂中为三人贺主献宾酬觞行甚乐有言于列者曰斯防斯堂诚称古之人名其居盖有因事而志喜者请名堂曰聚奎何如众皆曰然少傅公属余为记众皆为诗夫奎西方之宿十六星与璧相比谈天者类曰奎璧主文章而图书秘府也今则吾徒之职守在焉国家选贤非一途而进士科为重自洪武辛亥至今五十有七年临轩策士十有六所得士之贤者济济中外有光政治之任而擢承明著作之庭者又皆当时之极选也今圣明在上丕阐文化斯民生遂四境晏然太平盛致也吾徒得以闲暇宴适于此千载幸遇上之赐固士君子所不能忘而升斯堂也于少傅公之所以自致亦未可忽哉公自登髙科歴事列圣几三十年未尝一日不在天子左右其文学才猷所以禆益圣治者愈乆而愈勤故天宠愈进而愈厚诗曰夙夜匪懈以事一人少傅公有焉然则公禄爵之进尚未已也而凡在此者有心公之心将继起而光大亦未巳也三年一大比贤才之出当益盛则相与如今日之宴聚斯堂亦未已也吾虽老尚屡见之哉
　　素轩记
　　右军都督沐公奉命佐黔国公镇抚云南公字某黔宁王之子国公之弟云南自归职方黔宁奉命镇抚国公继焉今公又膺賛辅之命父子兄弟宏谟逺畧徳怀威服邉人戴之如慈父母五六十年西南诸夷靡然归化纎尘不作朝廷倚之为重者沐氏之功也都督公恭和端厚好学师古虽共武服而重文事虽出勲戚之门而礼贤下士祭颍阳之雅歌投壶羊叔子之轻裘缓帯风度兼之其燕居之所题曰素轩间使其客属余为记客之言曰室之制俭朴明敞无雕琢之施无藻绘之饰无绮丽之欲凡古圣贤经传及歴代之纪载百氏之述作购积无遗而楮颖琴瑟之类所以适性情娱宾客者亦靡不具此轩之所储也轩之中未尝有浮人佻士一迹之至而布衣怀道秉徳方闻愽雅之流相与讨论义理商确古今或焚香弹丝或尊爼吟咏则未尝一日无也若公政务之余颛颛焉用其志意上以副国家之隆委下以答黎庶之颙望而求悉当夫道静虑而沉思又未尝不在兹轩也余闻客言曰嗟乎即其所储知其所资即其所与知其所辅而静之所思惟即动之所设施可知盖莫非君子之事也都督公之贤夫孰之能御哉昔周文武之兴召康公为国桢榦逮宣王之世穆公嗣焉见诸诗人江溪之咏今黔宁之勲上俪康公黔国之绩亦配穆公又有都督公之贤方益懋于君子之事将其功业鉴訇炳耀岂独父兄之荣盖邦国之光且昔之人之所未闻也不其盛哉客闻余言喜曰此足以复都督公遂书以为素轩记
　　勑书楼记
　　礼部仪制郎中刘孟铎中书舍人宋懐以其婚家庐陵陈谦来见曰愿有请也谦宣徳乙卯之歳出糓千二百石助有司赈饥事闻于上特遣行人赍勑赐劳旌为义民谦拜赐遂作楼奉勑书伏窃思念楼必有记庶几昭上恩于永逺幸执事之畀之也士竒叨在近侍亲睹皇上嗣位以来富家钜室以出糓助赈承旌褒者畿内及江西浙东闗中河南山东西累累继起日増月益不可胜记兹惟皇上奉天子民以不忍人之心行不忍人之政仁被天下而天下之人仰体上心竞起效助皆如川之赴海然者圣化感人之速若此其盛也旌褒之命肇自皇上临御之初下之霑被始于吾郡而覃于四方盖善者旌之好善人人同情歆艳兴起夫孰之能御哉陈氏斯楼之作固宜有记陈距余家不百里世有徳善余尝书其宁国府君之碑府君蚤有大志兼文武才元末草昩僣夺之际能卓然保其乡族以归我太祖皇帝一见遽承奬任功着于时及于人一时吾郡之效用者莫或先之盖其心于国于民未尝一日遑暇虽其年不永而所以教于家者固在也其子致广遵父教持身谨行用仁其乡今春秋逾七望八矣恒见礼于守令谦之父也谦斯举固由于圣化其亦必有得于家者礼以继志述事为孝谦可为无忝矣夫记者所以纪前绩而启后人陈氏子若孙升斯楼也仰瞻龙章煇煌思天宠之广大而图报称读余之文思祖父之仁义而务继续将陈氏之贤而有闻其可量乎是为记
　　进脩斋记
　　中书舍人天台陈宗渊取大易文言之防名其斋居曰进脩宗渊从余于翰林二十年始求为记余戏之曰子春秋六十矣髪种种而视茫茫且其身旦暮有职事尚奚暇于学乎宗渊蹙然曰惟先人所以遗教其孤俾终身从事焉者惟学又尝举先圣贤喻诚之防训其孤曰学之道必由于此濬惟是孳孳夙夜不敢怠忽先人之贻训以图奉其遗体庶免于不孝亦冀以是承大君之命官而永终不辱也濬一息未絶不敢以惰弃而况于虽老未衰衰而不勉可乎余为之敬叹曰贤乎宗渊夫学所以明道而见诸行也学可以为君子不学流于小人之归善恶所由分也诚者实理出乎天者也人体之为实徳天之有是理也万物所由生人之有是徳也百行所由成故学者必立诚以为之本而人之大端言与行而已学之道亦必谨是二者而本诸其内者真实无妄则发诸言语动作之间亦皆真实无妄而表里始终无虗伪作辍之弊矣干九三盖君子之未离乎下者也有学之道焉故孔子明之以进徳脩业而又继之忠信所以进徳脩辞立其诚所以居业徳即夫心而言业即夫事而言非内积忠信无以致其徳之日新不巳也非择言笃志无以致其业之一定不易也所谓学必兼内外之功而诚则其本也学而诚其有不至焉者乎孔子喻学于易之首篇明着切实如此固后之君子所宜尽心也嗟乎圣人之训其孰不诵习而能言也古之人有云行之惟艰夫茍出乎诚亦奚艰之有宗渊名其斋以自励其必致力于诚乎吾于是重宗渊有四善焉老不忘父之训一也老不忘学二也贵不忘学三也学不戾于圣人之防而其实本于父之善也皆可记也遂为记将以考其终云其父字智仲有行义宗渊其嫡长云
　　益庵记
　　为学之居而名之以自儆其进者其志固将充而大之也盖士于道欲充吾之智而无所不知欲达吾之材而无所不能酬酢万事措之天下而无不宜不若是不惬也而非学何以能至哉学之而进进不巳其亦庶几也巳吾邑萧荐之名其自脩之居曰益庵其志固将充而大之乎荐之于学敏而勤于所至必欲至之而不徒辍于所与必择加于巳而非不若乎已者恒持虗薄不足之意以求益焉大抵学足于巳得则日新之功画乆而并其所得者失之故善学者愈损而愈益宜荐之之不自己也吾识荐之之大父惟善甫谨厚乐义二子伯龄仲龄皆英敏不群伯龄升自科目典郡学至宁波府同知显誉于时仲龄以养亲为志奉侍之暇怡情云林泉石之间澹然不以荣名累其心兄弟皆余少所同学仲龄荐之父也固其源流有自而薫炙有资乎今荐之以益庵求余记余言何足以益荐之夫学在我而所以善其学者必资于人海之于川泽莫或加其大者为其下而承之以虗有以来夫众委之输也士而有谦虗卑逊之徳则天下之善沛乎归于我不然局于偏见蔽于私意虽有善而不能入孰于我乎益也易书论语益之义明且备矣必有以尽乎已而后有以惬乎已勉哉荐之余言不足以益子也然荐之求余记益庵为之记曰益庵在防和邑城之西秀溪之北其面巽震其作以某嵗月作而居以学者萧氏名进永乐十六年赐同进士出身今为藤县令云
　　巽谿记
　　吉水杨季琛先生家巽谿之上以巽谿自名乡人后学之尚徳者从而尊之曰巽谿先生有疑之者曰先生居文江之阳文江闻天下不取于彼而取于此何居余曰文江所同也巽谿所独也且巽之义有君子之徳焉取诸近者且以植徳宜先生不于彼而于此也曰先生之行有合乎巽之义者可得闻欤曰巽东南卦也有长养之徳焉孔子系辞曰刚巽乎中正而志行先生存仁爱之心具刚明之才履中蹈贞自其少壮己有志致君利民之务其本固已不倍而平居莅事理明义熟小心谦顺未尝形声色而裁制一恊于中此不几于称隠行权者哉其仕也事上笃忠敬临民致恵爱所至人戴之既去思之乆而不忘所谓无入而不自得非利有攸徃之徴乎君子名必称其情夫岂茍然者乎曰若子之言先生之贤杨氏其将有重于巽谿也曰杨氏自宋盛际居文江其世以文学徳善髙科膴仕大忠大节炜然世道之光盖不徒重文江大江之西之重也巽谿云乎哉且先生所为自厚于己亦何暇计其于谿轻重何如也疑者既释曰吾因子以知先生又知夫巽之义至矣哉先生长子黻闻之请遂记斯语将藏之余不能止也先生洪武中举文学賛邑于淛永乐初用荐者陞南海知县改济阳县又陞东平知州改莒州洪熈初言于朝乞致其事归不聴陞卫府长史俾导其子辅亲藩黻举进士为监察御史简陞长史文行卓然盖观黻亦可以知其父作巽谿记
　　慈训堂记
　　慈训堂者吾邑彭诩士扬奉其母刘孺人之堂也奉母而名慈训者诩非母训无以起儒术绍先业名之盖着所本示不忘余于彭氏世有连而相知于是诩来求为之书彭故西昌名家宋宁宗朝献赋不受官而与周文忠杨文节谢艮斋为文字交曰孝求者其九世祖也孝求之子孙世袭儒业至今不衰而原复居贞履素不屑意生事诩之父也刘氏系出汉长沙定王发后有讳尚者为泰和丞因家万安之东溪其子孙益盛至本直惇质素有古道孺人父也孺人归原复十年而原复卒诩尚幼就学外傅蚤夜躬程督于内数指笥书语诩曰而父以是遗汝俾承家不辱者奈何可怠诩间自外归輙问所从谁何及其所得当则喜不然蹙额以戚曰此非吾所愿闻也诩稍长有导之为贾贩者闻而止之曰士固穷利其可趋乎益戒以亲明师益友诩弱冠乡人请为塾宾勉之曰学譬于井焉非源厚何以应人之求其母浅近自足也盖诩自幼至壮自始学至于立身皆本于孺人之训也孺人渉书知大义自少至老谨礼不懈幼丧母育于嫂氏恒事嫂如母夫死时年二十六即誓守节不嫁其父九十余而丧子无为供养者孺人归宁遂留养父诩亦假舘授徒外氏以如孺人之志终父没然后归其孝类此原复尝长徭赋里中以民税输贑贑江险恶壊舟悉没所输税巳而原复卒有司责输税益急他里之输税既没则复徴于民孺人独倾其家赀偿输里民免于复徴之害其于义利又类此此盖孺人之以身为训者也夫至爱莫切于母之于其子也为训如此子有不贤乎哉古大贤君子成于母之训者徃徃书简册名后世今诩日进于道周旋儒林艺苑之间声闻日起盖所至未可量也则于斯堂也推本宜书孺人今年六十有六诩四十有七堂在泰和西郭三里月池之上彭氏世居其处云
　　正巳斋记
　　庐陵陈正伦余畏友也为监察御史时名其燕处之斋曰正已求着一言未暇也及九载之绩考最陞南阳知府又求之未有复也盖念正伦脩诸躬措诸事鲜不当于理奚俟予言正伦且行工部郎中李新与之有同朝之雅且南阳人又求予文赠之则为之毕夫正已之说曰士君子一身其所系甚重上而只事乎君亲下而应接乎万事皆当为法于天下可传于后世此非正已而能之哉身者家国天下之本身不脩不可以齐家况能推而逺之哉昔者圣人为治莫盛于尧其道始于克明俊徳圣人为教莫盛于孔子其语九经必先脩身圣人之行与言皆本于身则吾之身其可以忽哉吾一言之出皆合乎天理之正而无妄一行之出皆合乎天理之正而无邪积之乆习之熟斯发于身者无不正然理欲之防非精察明辨或所蹈未必皆正故君子于为学未尝已也得其正矣而悠乆之功为难非一内外贯始终则或有厌倦作辍之患故君子于主敬未尝息也要之徳本于身身本于心心者吾身之主与天地参而为三者也学以明之敬以持之斯其身正矣以之处事而事当以之处物而物化盖古之大贤君子无不用志斯道正伦吾同郡人永乐十年予校文礼部时所选进士求诸吾郡及进士中有持身谨行如正伦不多见也而有志自进如此吾安得不致夫逺大之望哉
　　伴菊轩记
　　永乐十九年郴州知州天台陈伯杰年七十以考绩在京师嵗春二月夜梦赋诗有种渊明菊伴幽独之句既觉而喜以告其友赵府长史赵季通曰吾其遂退乎夏四月诏吏部凡中外官年七十不任事者聴致仕伯杰既拜命将归又顾季通曰吾以伴菊名吾佚老之居矣季通以予尝闻伯杰之为人属为记之夫梦者精神之所感而有其应焉周礼大卜三梦有致梦占梦所掌六梦有思梦皆出于思也而有其应则非偶然之故矣夫人彊壮则出事事及其老也衰倦不任则思退焉以休此人之同情然有不能皆得者矣伯杰清脩苦志泊然其中不为外物动而局蹐下位者十六七年荐其贤者歴十余人始得郴州居郴二十有三年恺悌仁厚之徳沦浃其民虽古循吏何过也则今之荣命亦天之所以厚于善人君子欤而优游兹轩天气澄爽之际玩嘉菊之秋芳对南山而清咏景与意会悠然尘氛之表伯杰之有慕于陶者庶乎得矣若仕而有民之爱焉退而有君之泽焉当世之士有慕乎伯杰而未得者其情何如也
　　孝友堂记
　　庐陵萧仲清氏蚤丧父偕其二弟叔宁季灵敬养其母而兄弟相与怡怡又有以适其母之心寖有闻于人安成周子冶先生名其堂曰孝友以表之且励之于无巳也仲清间请侍读学士曽公求为之记余前未尝识仲清兄弟学士公之言曰萧氏之先由金陵徙长沙又由长沙徙庐陵而家于郭溪之上代有显者盖南宋以来有文绍者为长沙太守其子曰子才为苍梧太守后有为断事官为学官累累不乏文绍九世至克昌仲清之父也所从来如此固诗书徳义传袭浸渍非一朝夕矣夫孝友者行道之所始也人之至亲曰父子其次兄弟孝友所以善父母兄弟之道也必能尽是道然后上而事君下而处友近而宗族乡党逺而邦国天下皆由此而推矣然此理人心所同有非自外至者唯气禀不齐加之圣人之教不明于后世于是有失其良心甚者至贻借锄防墙之讥故有卓然惇行斯道则见重于国家见爱于君子盖褒徳励俗而以为斯道计也周先生于萧氏斯堂之表非君子之用心乎然吾庐陵江右之邹鲁也诗书礼义之俗忠节孝友之行载史册闻四方其来逺矣于父慈而子孝兄友而弟敬皆以为当然且今圣明在上屡垂大训于天下吾庐陵之人敬承佩服宜独先于众而岂有作辍之意尚劳君子者之励之哉而君子为人谋必虑其终而要其成者盖忠厚之意仲清兄弟亦必有以副周先生之意也以是复学士公为萧氏堂记







　　东里续集巻二
　　钦定四库全书
　　东里续集巻三　　　　　明　杨士竒　撰记
　　玩易斋记
　　吾舅氏有贤子壻曰萧徳蕡所居在邑东南一舍许桃源之上其地夷旷深逈山逺近环抱争竒竞秀牕戸间可揽而得两水夹出其所居可以小舟浮游徃来又有园林竹树之胜盖东南佳境也萧氏出齐国子祭酒子云之裔宋南渡后有贡士讳汉卿者始来居此歴元至今其子孙益众益富合族而居亡虑数千指而世有厚徳为乡闾所依若其恱诗书崇礼义乐与贤士大夫游而毅然以亢宗为务者徳蕡其一也前数年延予舘塾中徳蕡好读易日持一巻就予讲说辩难予来京师逾年以书告曰自子之出也吾益谢尘事并屋南构小斋日居其中以玩吾之易颇若有所得夫易之所有皆示人所由之正导之于安而免之危也人不可一日违易违易则伥伥乎无所闿明而趋险偭易有不自知矣其道盖本于天理之自然非出于人智巧之所为是以静虗神妙广大精防体无不该用无不通而人用之者瞆可以聪蒙可以明拙可以知愚可以神人可一日而违易哉吾以玩易名吾斋曷为我记之徳蕡可谓能言易者矣其得于所玩岂虗哉古之圣人无以尚巳若大贤君子如顔孟焉者其于吉凶悔吝之几进退存亡之道察之审由之当盖有合乎易矣而防其所素非必皆善言易太史公书云能行之未必能言岂谓是哉夫人之于道也必明于先而然后由之无弊徳蕡于易致其明若此将所由无徃弗得乎徳蕡豁达负才具尝从事秋官有能声而今退处家食此其出处动静有合于易欤易之道动而静静而复动则今徳蕡之静殆复动之本乎传曰动静不失其时其道光明余于徳蕡有望矣故特记其所言如此且俟徴其所由云
　　谢氏耕读轩记
　　去万安邑西一舍许曰东山里山水围抱竒秀明恱松竹之林布列森防车轮马迹徃来喧杂之声不及而弥望皆沃壤髙者宜麦菽下者宜禾稼泉源出山下散注南北塍四时不竭田无夏旱歳用时登而谢氏世居于其地谢氏之秀者曰敬常温厚隽爽笃志于学每鸡鸣夙兴率子姓僮仆载畚锸具耒耜咸徃力田所居之东别作小轩蓄古今书甚富稍暇坐其中端志壹虑自易书诗春秋礼乐至诸子百氏之所记载自脩身奉亲事君使民之道无不愽考审思深体而求必行之者曰不废也因名其轩曰耕读或有请其故者不应恒自歌曰我黍被原兮我稼盈畴爰乐我耕兮以春以秋时未至兮我何求又歌曰群书兮姬孔之遗昼而诵兮夜以思吾行允蹈兮俟吾时或曰子之志其有希于古徐孺子董邵南者非耶敬常曰圣贤之教学之固将行之也而系于时焉学至矣而时不吾与虽圣贤不能以有为吾学于圣贤者求善吾之身以及于人耳吾非敢昩时焉吾何希哉未几敬常领乡荐上太学歴事宪防天官今年春授官司谳汀州府既得其时矣夫观其积知其发观其穷知其达吾于是可以卜敬常之政矣敬常将之官求记耕读轩故为之书尚俟他日考其成也
　　诚意堂记
　　翰林检讨解荣文夫以其邑熊自诚之子伦谒余曰自诚吾乆要其为人吾乡之人多重之其家有堂名诚意幸一言为之记吾前未识自诚文夫于交际不茍且其有取乎诚意其子又勉力儒术发身可以知其为人也夫学者之事至乎齐家治国平天下可谓至矣而身者家国天下之本也身不脩不足与言治平诚意又脩身之本也意不诚不能以脩其身诚意可易言乎哉今有人焉于此将有适也既审其所适之方矣必诚诸心而后其行可至如其既审或怠焉不进或偭焉异趋则所云将有适者伪也伪则恶可以至脩身之道亦若是而已务善去不善必其所发诸心者真实不欺如好好色恶恶臭而非伪也而然后心之所存无不正身之所行无不善矣故曰脩身之本也古之君子其务诸己也皆若此故动静云为皆合乎天理之大公而发为脩齐治平之功非众人之所能及矣故曰不可以易言也然其道在已非有待乎外有志乎是者惟勉脩其实而己茍外其实而徒名焉而已亦奚取于此乎吾又闻诸文夫自诚好贤尚士以求师教子为务此其发诸心者善也能实是心于已而益充之将岂特见重其乡而已自诚吉水人其居近学宫其子伦今以乡贡进士居太学预脩永乐大典云
　　三乐斋记
　　余读孟子至三乐而未尝不愧且慼也盖余早失怙頼母氏教育卒之未能效终养之私又独立无兄弟之亲少不闻道不能卓然脩身慎行以蹈于寡过之地无一善可以自庇况能有善以及人者乎夫系之于天非我所能必者虽古圣贤末如之何而圣贤所以得自致者皆为法于天下可传于后世则吾安得无所愧哉而求吾之乡党庶几无所愧慼焉者于吾有通家之好曰梁不移先生先生有二子长曰潜次曰混先生敦徳务义明于理人之术际皇明熈洽之时则将老矣退筑一室郭西栁溪之上与农圃为隣日率其二子治经明道求古圣贤之用心与所以善其身以及乎治家国天下之术二子皆承教唯谨其父母皆喜庶几见其学之行也先生尝语之曰吾生无益于时幸见若等之用也吾且无所恨居数歳混举明经为瑞州府学训导明年潜亦取乡荐训导苍溪县学潜英爽端实混果毅防达皆确然自重不肯茍且媮合既并得以所蓄施及于人以乐其父母之心潜未几擢知四防县自岭南至于海滨凡称贤令者必以梁君为首而瑞之学乆弊不脩混教之日益有成其学者多成名以去时先生尚康徤和豫数载壶觞书册徃还二子所察观其所施设陶然甚适也前江西叅议李思聪与混相好为名其斋居曰三乐且为大书其楣至是混属余记之夫惟乐之出乎天者不可必得梁氏父子兄弟其得于天厚矣而又皆能勉于所得自致斯其所由得于天者哉混今陞溧阳县学教谕骎骎乎其学之及人也潜由四防三迁入翰林为脩撰兼右春坊右賛善朝夕职论思在天子侍近母安人年六十有五先生年六十有六而先生诸孙又皆森然能乐其祖若父之心天之厚于梁氏如此其乐庸有既乎
　　肃雍堂记
　　余读易至家人而知圣人处家之道无以加也盖一家之间有父子焉兄弟焉夫妇焉有内外尊卑贵贱之辨焉过急则残而伤恩过缓则放而渎礼故处家之善未有逾于家人之义者也初九曰闲有家闲者防之礼法之谓盖辨长幼之序明男女之分焉二隂而五阳则女正位乎内男正位乎外以阳居三过乎刚矣然当治内之任与其过柔而嘻嘻则宁过刚而嗃嗃盖惟刚严者有以正法明伦而存恩义过柔将废法乱伦而家隳矣四以巽隂居正位是能安乎其位巽而无逆保有其家而无败者也至乎上九家道成矣又必本之威信以为正家乆逺之道而凡所以得吉者曰刚严而巳耳曰得正而已耳所由悔亡者曰防之礼法所由终吝者曰嘻嘻无节也盖治家严肃则正正则父父子子兄兄弟弟夫夫妇妇各得其分尊卑内外秩然有序粲然有文愉愉怡怡和而不乖而皆本于严也故初之有闲以谨其始终之威如以要其成始终一道圣人于家人之义何其周且备哉吉水周宗坦氏以肃雍名堂其有取于圣人家人之义乎余虽未识之然周氏之秀而贤者如四明通守仲方郡文学仲容黄冈文学公明翰林编脩崇述孟简皆与徃还宗坦之贤余固熟之矣盖其为人温雅笃厚而治家肃然有威如终吉之义焉公明间告余曰族祖所为名堂固将示法子孙贻乆逺之规幸为记之余不能辞也遂为之记
　　静庵记
　　静庵者永嘉黄思恭先生之所居也先生之子右春坊大学士淮属余记之余与淮同寮七年闻先生见于行发于言者熟矣宜遂记余之所闻者先生为人醇谨谦约淡泊无他嗜好所居宻比阛阓阛阓之人旦莫奔走进逐取丰利植厚赀以自雄者比比也先生独居无闻日闭戸焚香取古圣贤之书究而行之曰此在我所当务者其平生故人知友遭遇亨嘉之运徃徃皆出攀龙附凤都髙位享厚禄先生独守先人之田庐茹淡饮洁怡怡自足不以为穷曰此在我有命焉其平居教其家之子弟与吿其所亲爱及乡人后生俊秀必在乎君子之道曰天下之事物可以惑志而荡性败行而危身者多也君子者养其清明纯一之徳居之以敬持之以诚行之以简防之以俭然后能御乎外外御者虽千驷万钟不动焉虽箪食豆羮不慼焉而然后定乎内内定者无处而不中无适而不利夫是之谓君子之道先生素见于行发于言如此非其所取乎静者欤吾又闻黄故永嘉簮缨家业儒十数世其祖母刘尤以贤节称先生之能养其徳固有所自哉而今年七十矣頳顔白发神闲而气和顾视向之侪軰岿然独存岂古所谓静寿者欤而其子显庸于朝光荣孝养斯皆先生之徳之应诗曰绥我眉寿介以繁祉先生其尚未艾也故因记静庵而并以寿先生云
　　缉熈斋记
　　太医院御医蒋用文温雅重厚绩学有文虽其官为医而其所志业不专在医也其所存心持身及交游徃还皆儒者也于官署之左有小斋焉盖公退宴闲游息之处名之曰缉熈间属余为记夫缉熈余与用文皆所当务缉熈者继继而光明之者也古之圣贤其学皆本于此况后之学于圣贤者乎天之所以与我而我之所以为人者其体本湛然清明譬诸鉴与水也然或有时蚀焉而蔽汨焉而昏而皆非其本然非其本然则其所昏蔽固可以复明之也学者亦求复其本然者耳盖上智以降鲜无汨蚀之患而君子知其本然者未尝息也故必致夫操存省察之功自不睹不闻至于应事接物必由乎本然之正而不敢违且忽以求复其清明之体既复明之又常持不息之诚而所不敢违且忽者虽须防毫厘靡不皆然虽少壮至老至于启手启足靡不皆然斯其所明者愈明而造乎极矣此之谓继继而光明之也吾与用文固饮闻而素知矣然岂知之为难哉知而克由之者难也古之圣贤知其难也至于盘鉴几席觞豆刀剑凡身之所常接者莫不有铭所以警不忘而致力于由之也况吾宴闲游息之处而独无所着警可乎用文有志古学固宜惓惓于此虽然有要道焉先儒曰主一无适之谓敬敬则一于动静始终自然继继而光明矣愿与用文共事于斯故为之记而致交儆之意云
　　厚敬堂记
　　西昌陈雍年甚少温厚信慎居家有孝弟之行为邑校弟子员知务于学方朝廷广召文学之士纂脩永乐大典又简求能书者以职缮写于是邑大夫举雍应诏在京师数年早作而莫息斯须之暇其心未尝不在亲侧当是时其父启贤年始五十母刘四十有五皆康宁豫适又有四弟其二巳成立克任奉养之事雍终不以是而忘其惓惓之私翰林脩撰王君直悯其意且欲进之于道也取记礼之言名其奉亲之堂曰厚敬雍求余一言为记呜呼雍可以为孝王君可谓爱人以徳者巳夫人在其父母之侧昏定晨省冬温夏清愉愉焉起居奉侍之际无非至乐一旦有不得已去而适逺越寒暑隔音问天性所钟至爱不忘宜何如其情此雍之所以为惓惓者也然君子敦爱崇礼不以偏废盖深爱易至于狎狎将流于无别崇礼所以别之也崇礼之实敬焉而巳子游之贤圣人犹以是防之而况后之学者不务于是可乎善乎王君之爱人也而吾因王君之意又冇以进雍者夫君子在适其亲之心焉耳吾之心本乎吾亲一出言不敢忘吾亲斯言无不敬一举足不敢忘吾亲斯行无不敬敬言行以淑其身而无辱焉此孝之大节也夫如是吾虽不获服勤奉养而吾亲之心适焉其为厚敬孰大乎是雍其勉哉雍字仲京王君与余皆其同里人故爱愿之意无以异也
  </div>
  <div class="pagination">
   <a href="东里集_page22.html">
    上一页
   </a>
   <span>
    ...
   </span>
   <a href="东里集_page18.html">
    18
   </a>
   <a href="东里集_page19.html">
    19
   </a>
   <a href="东里集_page20.html">
    20
   </a>
   <a href="东里集_page21.html">
    21
   </a>
   <a href="东里集_page22.html">
    22
   </a>
   <span class="current-page">
    23
   </span>
   <a href="东里集_page24.html">
    24
   </a>
   <a href="东里集_page25.html">
    25
   </a>
   <a href="东里集_page26.html">
    26
   </a>
   <a href="东里集_page27.html">
    27
   </a>
   <a href="东里集_page28.html">
    28
   </a>
   <span>
    ...
   </span>
   <a href="东里集_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
