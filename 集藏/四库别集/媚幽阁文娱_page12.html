<!DOCTYPE html>
<html>
<head>
    <meta charset="UTF-8">
    <title>媚幽阁文娱 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>媚幽阁文娱 - 第 12 页/共 16 页</h1>
    <div class="content">
　　从意中摹景可与应劭从登泰山记匹□ 

　　○自云栖还宿昭庆寺记 

　　朱之俊 
　　云栖为故莲池师道场虽无金宫绀殿而竹有一阴松无异响亦可以捐祛世情领会真蕴将发之刻、主僧复引予辈观华藏世界海、以一莲花为一世界、皆雕木为之、重重无尽、自此一径沿钱江、泝杭城而归、时澄江不波、渔舟摇曳、不异平湖之水念白马雪山似神而非恨不见其奇伟也行十余里、为月轮山、上有六和塔、登其巅、则隔江诸山。参天黛色。百里青冥还顾杭城。如鱼鳞。西湖如一银杯。南北诸山。皆回青转绿。毕态献状。以入衣袂之侧。而溂江如带。反出我步屧下。至白光不断。存想无际。则东海三神山。金庭银阙。瑶艹琼枝。或在其处焉。予得句有云看到海光全是梦拾来江色不胜秋公亮诗有云江气白分海气合吴山青尽越山来予谓此语寄月轮山麓久矣。今乃被我辈拾得。复数里、过湖南、入净业寺、寺极壮丽、有宗镜堂、宋寿公着宗镜录百卷处也、迤行入清波门上吴山、庙有十、仅游其三、骋目四望、见□城一九。江湖相夹。山无定容。水有异貌。而府署廛市。并楼山水清丽之间。他郡或蹑屩舂粮。轮折足茧。以求名胜。而未可到。此独寝食坐息于水木鱼鸟。苔石烟岚之窟宅。生其地者。即不能如丁野鹤升云绝汉。犹或多尘中之虑。寡霞外之想。恐亦山水之所诃也。日既夕、乃归昭庆、是役也、予有二憾。及三快焉。凡山水之情。天机深者。目与相近若天机既浅则乍入之其神味不能相酬惟狎处既久则山水力重而后能通人之气予生来虽恒以道念自相接续。然后入婚宦。天机自薄。须在深山中一年半载。观其动静。阅其实虚。然后山情人意。可恊为一。昔白公诗云。翠黛不须留五马皇恩只许驻三年东坡诗云。我在钱塘百六日。山中暂来不暖席。三年百六日。犹以为近。乃予入杭仅半月。作湖山游仅五日。予望山水如云上见仙。恍惚未定。山水视予。恐亦如生面之客。亦所未喜。此一憾也。客有为予言天月径山之胜。予神往履动。顾以使事久羁。或非世法。且公亮因体重。艰于登跻。予孤兴莫助。此二憾也。何为三快。予每谓游山如学道若近俗魔则道心易散每见登山者。撰舆马。庀殽羞。方及一胜。则有轩盖之迎。竿牍之扰。几席纔陈优乐并作耳聒殿呵口倦朝务不复识岩光岚气为何物予从行仅数人。不携酒殽。入寺。僧人供蔬笋淡食。留钱而去。所至无冠佩之迓。得以静心壹听。领畧白水。一快也游山亦如观古人文字当得解高而胸旷者与共评骘公亮既当世所推为文通明远之才。敻绝近代。兼心无恒事。胸有远览。予获与之探讨岩石。扬搉烟霞。又与予游从既久。形迹仪数。亦皆捐脱。二快也。三则世人有终日幽奇中。而不能有一语之合者。予虽乏丽句。足酬山灵然每逢佳胜。公亮既走笔成篇岩谷响和。予亦一吟一咏差与景光相接。亦可自达其亹亹者。归途自咏所著百余篇如初买山园新筑精金日一翫之意思开发此三快也。游既竢。将以归途问眉公先生于云间。并觅洞庭天平之友。越胜既揽。复想吴趋。皋山幼海之泽。予小臣恃邀有异缘矣。 

　　读此文方知世人终日山水中遒未尝经目○公亮可上诗有云翻思白苏真潦倒。尚留好语到吾侬。两君同游奇文共赏此亦西湖不多得之盛事 

　　○发昭庆宿弓 殳光庵记 

　　朱之俊 
　　游湖之夕、檐溜尚泠泠、夜半声绝、厥明天大霁、主僧报曰、今日可入山矣、乃与公亮各乘一小兜、从者七八人、或步或骑、遂发昭庆、从人有前而诃者、予笑曰此所谓晒裩花上也亟止之自是游人队队无相惊者初行狮子峯下、左湖右山连林映蔚时霖霪乍霁。草欣鸟悦。山笑水嬉。予辈七尺在舆。而情巳迸散于南北诸峯之上。间从林影之缺。复见西湖。则如美人丽妆盛服。离幽阁。出明除。非复烟雨中惨淡故态矣。行数里为王泉寺、入寺、观玉泉、不逾亩许、中有五色鱼、百余尾见人悠然有闲情及投以饵则共攫之鬐鬣皆动食之能累物如此泉底有孔、出气如橐钥、僧人曰、昔有僧昙超说法于此、神龙听之、为之抚掌出泉、此即泉眼也、又有细雨泉、晴天水面如雨点、予久畏雨乍见而骇矣出寺、则长松参天老萝冐涂、为九里松故处云气不断。属于灵竺。雨后诸山如流。万绿加重后人见前人素衣俱作青色金翼白毛亦俱化黛抽芳接馥交径牵  居心骨皆翠殊憾此身不遽化为山禽野鹿矣不数武、为集庆寺、宋理宗所爱阎妃功德院也、经始时、望青采斫、扰及鸡豚、时有人书法堂鼓云净慈灵隐三天竺。不及阎妃好面皮。然此寺至今有理宗御容两轴六陵既掘冬青不生而帝之遗像毕竟托阎妃之面皮以存何可诮也又数里为飞来峯羣山皆土峯、而此山纯为石体、其中空虚通朗如巳悟僧而其上学学尧尧。含精吐气盖牛奇章米南宫诸怪石之宗党姻戚咸聚于是焉山多不根之木。旅生石上。想石亦有膏以滋之。予所恨者。山椒之石。尽受杨髠刻为佛像。遂 【 担山亦然】 失奇性。虽有馘髠像首。置便溺处者。终不足以谢吾石丈。公亮谓须得冶童游女。恒以衣袂掩覆之。或山更飞去。脱其像石。乃为胜致。昔人云桀为不道。走山泣石。今山泉环流若泣。或以是也。予欲穷山顶、灵隐僧自超适至乃引从下天竺、过三生石、扪筱援藤而上、公亮体稍肥、艰于登陟、乃折竹作杖、十步一歇、气息纔属予每先登坐哂之至顶为莲花峯、峯石硌落、如刀剑、不可坐、而公亮□□□□息良久望西湖如杯中水。今古游人皆在一杯中吟烟啸月飞仙过之应为齿冷既下入灵隐寺、饭于冷泉亭、公亮吟林丹山诗云、流出西湖载歌舞。回头不似在山时。予曰此水汨汨。巳先作歌舞声矣。不入西湖。安入乎。随徒步包家园、往返数里、予谓世人向湖山中作一园如蛛 牙攵虫 向花叶中作一窝安知此窝外皆众香国也吾以南北两峯为假山中外两湖为小池犹恐人笑我为河伯耳薄暮上弓 殳光庵、庵在北高峯之半、竹磴层折。林先蔽亏。僧家皆刳竹取泉。众响并作。沸于弦索。时予辈足日巳倦。逮入寺。逾复振发。夜宿飞雨亭下。泉声在枕上。鸡报更。予魂骨俱清。作诗有凭高僧气尽坐久道心寒之句。殆彻旦不寐焉。 

　　目既往还心亦吐纳其神情之所寄远矣 

　　○发弓 殳光宿法相寺记 

　　朱之俊 
　　宿弓 殳光之夕、庵僧慧如殊韵、欲邀予早起登庵后石磴、望日出、会予起稍晏、至石磴、日巳蚤食且盛夏、枝叶蒙密、即五鼓、恐不能覩红轮初动时也惟见西湖镜面若缀林木之缺可手弄之湖船一叶两叶亦似挂带丛筱轻风吹之碧影俱动不辨远近矫首北高峯顶、第在目睫上、予褰衣欲登之、公亮色微战、问慧如山顶何见曰内湖外江、但稍旷耳、公亮曰、内湖外江、则此间巳见之且吾瞑目导吾神于玉霄九霞之际。巳视比高如蚁垤耳。何旷之有。予笑而止、时灵隐僧自超以寺田被占、欲因予告当事者、与羣僧共迓于令泉、亭慧如许为予作山导、乃共发弓 殳光、饮茗于峋嵝山房、至灵隐、时朝光四满、泉响觱沸。游童冶女。亦以久阴后。思想其欝欝者。争织于道。予乃知杭之。山水。为杭人性情之苑性情日生故山水之色亦无时渝也羣辈久坐泉亭、目光往来、谓殊少丽人、予戏谓杭之佳丽或者不为美人而为山水其山水之丽皆可任人踰墙而搂横尘而卧耳因共笑而起、复过飞来穿洞底、浮一二卮、便投风篁岭下、过一片云石其石、多孔窍、要是人间所有、惟爱其前有石枰镌句云、兴来临水敲残月。饮罢吟风倚片云。稍上为龙井寺、井方数尺、萍藻交横布流洒响于阶砌之下若寺神奏乐时适有游女五六舆、坐寺门、闻予辈在、不敢入寺僧意巳不在予辈乃出、不复问子瞻辨才、有何遗迹也、下岭数里、皆在山坳、旧垄新坟、长楸古栢、比栉不绝、人行万树。与万鬼中。惟闻野花作芬。时与尸气相杂。张公伯雨、于公忠肃、祠墓皆在焉、予因念此筱根狐窟之人。向者亦尝鸣笳伐鼓于两湖羣山之间。醉尽烟雨。赏遍林鸟。不知耳后鼻端。几许风生火出及一棺戢身虽舆马揉沓歌笑讙哗亦不闻不见死者即无言生者犹未悟乎乃宋人犹谓西湖风月。不及东华门外。一片软红尘。嗟乎予谓即使软红尘中碌促百年不及向湖山抱 【 繇□否】 膝闲坐一日予乡虽乏佳山水。然秋初彪岭。春  少文湖若以西湖之意游之一波一石便是余杭予向屡语公亮。吾及四十之年。便避位寻山访胜。以毕余生。终不老入长安街上。至此地。吾念益决矣。暮及法相寺寺有定光佛漆身、游人乞于者甚众、公亮谓此老死后犹以臭皮袋诳惑人欲叱仆之寺僧灵源能诗、时与游人赓咏、予复登山、观锡杖泉苍然晚色集于林端予幽意甚惬时公亮以疲剧、不获从焉、 

　　类能摘光钩色于人所共见人所不能言中○后 复似兰亭记 

　　○游洪崖记 

　　徐世溥 
　　由江二十里抵洪崖、两崖石数十寻皆釜色、时有白绣纷若迭菊相望。四五文势常欲合。无土有草。剥落成文。直上高五六里、西山之水、飞鸣而下、时从石壁、横洒飘忽、若疾风吹雨、莫不斜飞、前有巨石当之若堑、水稍汇之、上瀑奔流、至此则复冲激上山左右喷薄洗石壁逆流同下矣左右有钟磬两石、巨若轮、横无所倚若水东奔激之则翁然作钟声若倚泻西击则铿然若磬至春夏水弥不复见、但闻水中钟磬声也石壁上有镂文、岁久苔填不可见、盖神僊迹云、昔洪崖仙人常居此、故因以名地、洪崖之时无书是岂洪崖迹耶下石为渚、时濚时流、遇不翔鸣。遇沙明 【 绝】 绮九 【 似郦道元水经注】 十七曲入于河 

　　○鄢家山记 

　　出秦人洞、将往萧岭、曲道委蛇、左右草花夹路、不知其名采之不忍目赏不给遂乃坐石上揽玩久之望前路烟树相与浅深若可披寻、乃取道往、行田径、循回溪愈曲愈幽、从小径入、地方十亩、畦有芋、亩有禾、清池抰沙鱼不网罟四面高山环合山皆修竹岩多草花岩下有蟏蛸结网、小竹间风吹花落皆系网上不则飞堕池中鱼往就食之不可得遂迥然而反若有所惊者茅屋十余、居人皆闷闷无所识、从之沽、赠以棐栗、山蔬、因上山坐竹下饮之、竹叶满天仰不见日。见日影。风来竹动。日影摇碎。方圆不定。欣慨良久问其山不知名问其氏鄢姓云云 

　　○登萧山岭记 

　　初至洪崖、乐之不能去、会暮、无可柰何、遂宿于桐源、其明日朝发秦人洞、皆下马步行、道不盈寸、涔不濡轨、两旁临万仞之溪、道多怪石、清怒奇危如牛入地半如羣马饮河如嬉驹 【 如此状石奇胜过于前人】 仰卧如走犬避豺如大夫冠如欲登天如欲堕渊咸诱目悸神。攀枝望径。匍匐披草、择道以往、不知所径之高、侧睨阪田、相去数十里矣、至萧岭、岭为西山最绝、俯视在下、茫若烟海田隰溪谷山阜平林深灌川浍江河城郭都邑庐舍皆在青烟中西北至于庐阜、北至于彭蠡、近都丰城、南昌、武陵、豫章之治、皆若可顷刻飞集。天亦稍近。云在其下冉冉若绵。俯而临之。若从地上观井也。上有石室中可坐三人、昔人构之以期神仙、萝缠其梁、薜荔满壁、亦且千年、因坐石室中、饮酒、良久日曛乃反、前后行山数日、费酒十余壶。芋栗数升皆采诸山中昔之大观者、州有九。游其八。泽有七。涉其三。今游西山源有七、经 【 高比】 其五、洞有三、游其二、良足快矣、 

　　○獝狂国记 

　　张明弼 
　　道不周而北。为寒门。涉寒门。过积水。为獝狂之国。去齐州盖十万里。其国当无怀氏时。朝日而夕月。食谷而衣毛。与齐州不异。相传有獝狂氏者。生三岁而有晦黑之心。揜啼以为笑。护饱以为饥。父母憎之。诞寘之莽漠之野。而鲑蠪之神腓字之。移之委羽。则枭杨覆乳之。乃负以归。行年二十。而目言口瞬。耳咽鼻听。眠娗阴贼。人莫能测。其国君髻者。乃闻而好之。设九宾以见。授之以三旌之位。獝狂乃谋遣鞮人。重九译。以求中国之书。得六经诸史以归。遂著书名睒睗经以穷奇梼杌为尧舜而以曹瞒为孔子尊为至圣啖天王以唐之林甫宋之桧配食之颁经于中国朞年。其州党化为獝狂。三年。而国之八纮。化为獝狂。又三年。而国之八极亦如之。海之马衔。野之彷徨。地皋转邻。蝄像木客之徒。慕而从之者数万家。乃其幽髻。而奉獝狂为王。相与丰丰衙衙。倏忽而闪尸。黔羸之神。以告于帝。帝怒敕六鳌载地而南羲和望舒无经其疆于是其土如昼恒如月死夜六谷亦绝惟黑气如山旅聚而吞之因以不饥獝狂死。国人奉其髑髅于啖天王之庙。有大事。则杀鼠如犬以祀之乃化形出莅事还复为髑髅或言自帝之移地。乃返与齐州相近。去桑野仅三千里。而我谷城之民有夔魖氏者一游其乡而忘反教国人岁一通中国焉琴张子曰惜也。其莫之禁也土有明王其无令复通中国 

　　獝狂鬼也委鬼也睒睗经三朝要典也黑气如山丙丁之际也啖天王之庙生祠也夔魖氏彪虎属也此公亮悲愤之文而作于乙丑以后刻于丁卯　以前至有以此挟公亮者嘻危矣 

　　○顾龙山前记（山去邑五里高不十余丈广不数百畎而为邑人游憩之地） 

　　张明弼 
　　上帝既剖混沌氏以其四支为四岳以百节为百名山命大章竖亥。步四方道里远近分布岗峦产生陵谷而吾邑西良常句曲乃踞其二、然而山去邑、郭六十里而遥、非舆马不可到、邑中平夷旷衍、望之如洮湖之面未有鸡头鹿角之土以栖人屐齿于是邑人有巢蓍子者患之绘图以诸于帝愿割混沌氏之一毛以宾晓日送夕月焉上帝未许、适夸娥氏二子。驱北山之龙。将移太行。往厝雍东。龙方负山屃赑。夸娥氏辄持铁鞭鞭之。龙矫鬣左顾。拂然而坠其一石。帝目巢蓍子曰袖承之以 若置邑居中为顾龙山□ 

　　似金简绿字遗文一则○龙山一撮土有此记可遂嵩衡于代 

　　○听竹楼记 

　　钱应金 
　　春波之湄、有数椽焉、余先人之敝庐也、庐之后、复有隙地、家仲诛茅翦棘、而筑楼以居、楼之前、有庭方空、萟以修竹数竿、疏阴落翠自远人意因颜其楼曰听竹、而请余记之、余曰、楼何以听竹名也、竹之擅长也、猗猗有斐以文着亭亭欲上以节着金锡圭璧美其质也箘簵筱簜珍其材也其中空、其外直、其色青青、其叶剑拔、其干蚪拏其子族繁多、俱可揽而得之者、何取于听也、使子楼而在湘江之滨、篔筜之谷、绿玉万丛。琅玕千个。檀栾■〈女便〉娟。莽  尊葳蕤。松涛杂吼。涌泉豗鸣春粉湿而龙嘶夏彩赩以凤吟大者钟磬。细者箫琴。风来有声。万籁喧呼。无风而寂。自然笙竽。披襟当之、不亦耸然倾听乎哉、而子萧萧之庭落落之竹、青未上而干霄。绿不满而覆屋。紫脱无声黑离难握。方未能与檐铎骤秋而和茶铛争沸也何以听为、家仲曰、楼因是而得以听竹名也、浸假而置此楼于攒篁  丛筱之中、则幻翠空光、予且应接不暇、盍往观乎、而以听荧也、惟是庭荒竹小、使予日日对之不且枝可记叶可数而致此君笑人乎予惟焚香默坐、洗耳内听、而胷中自有箐箐籊籊者也、琴之弦涧以潺矣。碁之下。鸟以啄矣。客之来。风自扫矣。觞之飞。云欲流矣。诗之吟。空为赓矣。鴈声哀。清激濑矣。鹤烟迷。篆溜沙矣。粉箨吹。苍龙鳞矣。腻香落碧蛇涎矣秋为宾危楼肃矣夜为主高枕迎矣不必半天风雨、千尺蛟龙、而我且有余听也、倘予而身入蓊葱之林、目饫波涛之状、日习刁调之声安知不更厌以为嚣聒哉矧也耳境无尽、寂观自清试与若凭高以听、庸讵嶰谷潇湘渭滨淇澳之筠不漱音戞韵环入而作我楼清响也余应之曰甚善、竹自不可、无子又能听、可以名此楼矣、遂援笔以记、而复咏听竹四章、 

　　远望多众容即之无异色 

　　○横山记 

　　马之骏 
　　横山之胜以径径 【 九山皆然】 胜以秋山巉秀耸拔、直不受步乃旋折而升如蚁之附磨终日见大圆焉上苦偻。其疲在背。下苦眩。其御在足更相遇必相视累累若登树之猱。故曰其胜在径。萝丛棘蔓。深可没踝。霜林木脱。着地如师屐殷□响作丹黄跆籍故曰径之胜以秋也。登顶四望、靡所不俯、郡脉自南来、雉堞逆踞之东饶气而北稍衍、非兹山处干维几缓不收矣凡登山使人怡者其观冶使人悲者其观幽使人冷者其观僻使人危者其观峻山理为主。而人以气听之。予穷高俯仰、旁揖云雾、感流景之顿驶、讶此身之何来、不觉迥然而放歌、泫焉而出涕其悲固以秋而不以山也松栢之大者、皆不逾握、曰尝童亍斧斤、寺虽浅而洁、向亦经高皇帝驻驆、勒诗赑屃间、旁有龙王庙、庙前有池、僧云盛夏屡涸志传为圣泉误、祠山之鼓、如雷相闻、白石青崖、恒数月閴无履迹噫桐人之废游也久矣 

　　山从径幽径以秋胜令人神冷 

　　○秦淮戏鳞记（删） 

　　傅汝舟（应天） 
　　先七月望、一夜卧蕉帷中、手拾闲云、弄明月、忽牕外叩玉如意声曰天际氷轮。柳堤雪浪。待子久矣。不忆诸兰舟在门。桂桨在炉。白纻在身。提朱红念珠在臂。揽衣登舸。橹人戟手拱立如祖士雅渡江击□雄状也。放艇中流两岸水楼中茉莉风起动儿女香甚痴人亦作怜语。再摇再去、入石桥、如过天台洞门光景另似莲花庄里、长蛾修袖、理洞箫声、初歇倚桐阴下看戏鱼也、舟移浦近、笑袂相遮低声度语云此阵狂书生又弄昨夜未了风月去耶有镜在天、有客祝曰、愿老天照尽天下丽娘妆无错过。斯时有棋枰声。投壶声。打马呼卢声。杯觥声。丝肉声。波声。风竹声。胡笳羯鼓声间幽溪曲阁。有书声。绝不闻悲秋声。间有作下泪调者欢人之极酸楚取快耳濯溪顾影波走而月流波跂而月立波怒而月号波喜而月怡波曲折而月横纵波清浑而月苍黄快哉观也。其中大龙大鲸。争夹船不避。又似不敢惊我者有好事小鳞数百头长一寸五分许约上波五七尺、飞越二三丈、翼左右鼓舞如舟生两银翅荡雪澌中前后他游舫不得也中有更好事小鳞泼跌我酒盏中。吸吸有声。似欲饮来借浆者。又似鼓雄量赴酒战者。又似妬我辈欢而傲余者。余对饮之。连进三盏复以一杯送尔波下。小鳞颇似醉状得水如醒。复跃起而下。又有更好事小鳞盘起空中。有号酒龙人。手抟之据掌上。不忍去。绰有词人侠士风。河堤为之传惊。家家珠帘高挂处。露姮娥眉脸。看戏龙矣。来往艇为之歇箫鼓者三。为之作箫鼓者五。一时青莲花气、空中散下、鱼耶、龙耶、神物鱼服耶、彩绳钓竿、不欲船头竖起也、俄飞一舠如马、曰闻子白龙之戏来其人八千社长廖伏生豪有奇致、呼余与龙儿再约、约明夜、见白鳞为之复上跃者三若诺者然客呼天曰、异哉、借此斗以挹浆、卜明月夜、寿子桃叶上。飞棹长去。不得复语。余亦避嚣芦苇深翠中听都人士女自惊讶是夜酒如泉。心如洗。月如寤。饮酒未记升斗。数漏下刻三莲花矣。客有寒衣、不禁者、散去、决明月满时再来、不须臾月满之朝矣、起修蕉帏十寝纪、纪适终、有梁父山人艾子□。溪上至。曰夜者听河泊浪头语。公等大肆哉钓醉龙也。请卜今夜会东诸侯雄战。有□□山公纪直心。沓屦来。曰夜者客星犯咸池间。箕尾争舍。请卜今夜荷旧锸从事。有横江击筑之人。黄州王子云。袒胸入户。曰夜者空中潇湘洞庭。风雨生浪声。讶何数千里。得枕上闻君等酒锋墨兵。河流作势耶。请卜今夜三寸舌助下执事。有少室书生建武刘叔夏。竞以竹舆至曰。异哉。昨长干塔灯中。望东流上有异人气。直盘云际。麻姑仙人。遣梦来。今夜期会三更碧落之间可乎。酒龙人余怒飞。昨者手搏龙儿之豪也。再掀髯来曰。如何此掌上尚扑剌有生势。请卜今夜赴白鳞约。君侯无迟。閧笑七幅庵石榴树下。架上书。不让百城。枕中秘。陋千金也。抽奇抉微。往复无暇。再有雪衣后身李白毫。仙仙至曰。适有羽衣霓裳之招。去当归。归寻香生花语处。卜今夜步明月于天上。俟我于邀笛乎。而诸客磅礴衣冠。寻昨舠望进香桥进。过天子西华长安门。泊橹绿杨下。芦苇如障。万叶浴碧。约可五里中有老树僵卧水湄下为鼋鼍之榻上条疏风爽为秋蝉高吟之阁居苍鹰颷翼于间柳下萍密织如无水地。非橹动。不知波也。呼小奚奴、涉浅滩、寻牧羊道士来。道士氷壶中人唐仲午也。来曰知君辈白龙戏。下今夜望旗鼓矣。再进艇一里。锤山上曰云拱拜有状。吐圣人天子气欝苍。绝不可畵图。舟中世外世内书。或袖或展。或枕或诵。林容一洗俗色。眉翠各各遒上。如天、际人。笑李郭之舟未韵也。曲折容与。荡入芰荷深浦。桃花无迹。小门洞开。八千社长侧杖秃衿。喜动颜色。促到客矣、饮氷下榻。分瓜嚼藕。菊英秋水。清香入鼻孔里玉磬有声、虽冽、不楚楚、樽中雪波自泛如引酒客而解其馋小瓢易大杓、谈兵说剑、赏花赋诗得意处不记戏龙也是时夕阳西下天重云欲雨、客无不邀天以乞月如昨夜者、时且雨声点点、敲荷盘上、如摧客愁、客曰、月不出、酒邀之、再不出、酒敌之、蓬发大饮、与重云争狂云更密、雨作溪流、泡杯大、思雨不废、虞肯负龙儿约耶、率登舟神气愈横、迭呼传筹、怪言雨落、淋漓中云宿居士西吴唐宜之。牵裳投箬篷下。曰天愁君辈失长夜欢。先遣雨师洗浴人气。月华将放。请卜今夜挟飞仙以遨游得耶。座上笑唤进艇辍醪待月姊来舟还秦淮道上一程云雨中如在茂树中行。如对墨玉屏风。不辨诸峯岚色。如在青铜镜上光无亮彩前此酒。约饮五百斗 而云孔漏下。隙隙吐光。如美人妙鬘上玉梳一痕破莲叶零落残粉。都不似白玉盘也。前此牧羊道士、愁月华之不鲜、作壶中寻月游忘其忽去。此则白兔山公。亦愁鲜月之不永。作枕上卧月梦不知其顿行矣。时城上柝巳二响俄碧天如扫。万里沈寂。嫦娥仙子。修眉黛。整华裾。独立瑶台上。为品题天下风流主。鱼龙隐隐跃波下不敢吞其影娟美新媚、如待我辈之共怜耶吸茶一盏、胜金茎露一杯矣、箕坐娑罗树下、时月光在树、树影扶疏、如绿纱帐孔中透出玉肌肤、娇艳不尽露也。巳在眉。巳在袷。巳在屐。花影可踏。新也冷也。韵也趣也袅也丽也。不可像也。云宿居士为病鹤、以茗代浆酒龙人啖酒如水八千社长、囚冠。七幅庵主胡服。但觉千锺不醉人。不止虏酒。少室书生。梁父山人。横江击筑之客。出没糟丘上如巢如鳖。山中千日酒至此失其权。玉盏盛来琥珀光。酒品固陋。月光常在金尊里。兴复不浅乎。其间畵栋香帏水上开者千计水下影者亦千计绿干红葩水上植者二千计水下影者亦二千计粉白黛绿水上嬉者数千计水下影者亦数千计彩槛画鹢堤边行者百计水下影者亦百计渔灯雀火溪上留者万计水下影者亦万计箫悲鼓咽手中吞吐者千与百计水下影者亦千与百计此时若两秦淮然。妬鱼龙在我波下。争我世界也。在天之月如水而峙。在波之月。如山而流。其奇状可数数耶。安得摘却天上月。令尔鱼龙苦杀也。昨夜小鳞来不来、明月照人有情矣此时计 【 再下总数】 饮酒三百七十斗四睇间、中流绝色佳人。飘渺一叶。在波上波下。有云气如月色照之。故不欲示人。如当眼偏不能直视。风鬟露眼。花佩霞  居。仙耶人耶□知之矣。忆昨白鳞之化耶。非耶。遏云之声远去、方入人耳、好奇者喷火花射光、求一逼视意、不可得、但作献花供养势耳、可怜也、此时漏下近四鼓约饮 【 三下总数】 酒计四百斗云宿居士酒力怯。领东山风月长啸去。诸客复舍阁登舟、曰昨龙儿负约、当罚大斗、寄波中、醉杀此狂鳞也可、又曰不然、姑待此时天上人间总一般何烦老槎哉、饮月也、非饮酒也、虽万瓢不醉也、笔舌转雄、有看天笑傲。作白云帝乡之歌进斗者。有悲壮相雄。作大风猛士之歌进斗者。有响荅流泉。作河汉梧桐之歌进斗者。有虎视白眼。作乌鹊南枝之歌进斗者。有宛弄叩楫。作杨华玉树之歌进斗者。有吴音者、楚语者、汉调者、胡歌者、连声迭句、音浏然、神越然、小世界而大心胸、白鳞横跃如听歌而来赴约者再三异哉况不知去者之为谁、而留者之为我也、上下淮流十里间者一也计饮酒有三百五十斗横江击筑之人。亦以病魔领西门之风月鼓掌去。客未巳也。望停波之寂寥。绮罗歌吹。沸天淫地者。閴无影。一溪明月玉桥冷叶。作拍拍声。钟山息翠如千万朵青芙蓉合茎并枝不知共蒂南方上空佛灯。放舍利光。照一川为琉璃。与月澄暎。有大官家作释迦利益事。为宝筏载老袈裟。叩法鼓。击清钟。持往生普度呪。如入深山古佛场。令人骨冷。骚人闲语。英雄热心。俱作比丘开士菩萨想。又水灯数万盏。从上流下。计往返六。辉煌波上。棊置绣错。客曰摘星也又曰不然玉京鳞甲鞭散天涯误堕一行也又曰不然六朝流脂红守宫也又曰不然粒粒丹灶砂也又曰不然初焰夺银白莲花也又曰不然末光射霞红莲花也风卷则乱。水急则驰。如长蛇之戏波。舞鳯之穿万花谷也。灯灯相拟。慧心并发。不曾饮酒一斗、其往来秦淮十里间者二也老僧去而小鳞来其跃起如赴约者、倏而山风飙起。河水鬪波。若鼓客助其狂。若故以风雨遮狂奇之太泄。忌触上帝哉。疏星澹落催晓。月光西走。亦似怯笑语之不敌。城土乌惊尽漏矣。其往来淮流十里上者三也此时白鳞亦三跃起如更留人不忍去者饮酒直耻其罍、各各动毕吏部盗心、而丑无主约饮不下五百斗客曰、谈月未破、如青州从事何、余命小奴贳高阳三百斗佐、酒家佣破梦汲之、惊曰、何数数苦余睡时复得酒、得青梅一盂、诸客求酕醄不得、不知醉乡久矣、梁父山人、作卧龙待顾状、亦破一夜描眉之梦、金鸡玉鸡、递鸣乱唱、渡头晓、人客疑为鬼呼、长安侠宋献孺、追欢畵楼中人、不肯起、是时月似醉、更不能寐、更寐不能语、白气照波、十里一色人行雾中谁家阁灯杂数点疏萤似学一二晓星朝北斗诸客目光迸摄、电发火流、照耀烟柳中、鱼龙惊起、不敢视、喝月倒行。不能是耻。七幅主人下泪吊月。梁父山人发笑问水。少室书生搔首捕龙。酒龙人覆杯吸长川。八千社长科头怨朝暾。想昨夜丽人何处阳台弄云雨。不知此日月之又变也。周穆之瑶池耶。汉武之上林也。隋炀之迷楼也。不可知也。其往来淮流十里上者四也龙鱼为跃起者再四若拱别我者急举酒各酬数十斗余百五十斗倾波中呼我醉鳞寄诸好事去岁在甲寅 

　　○泛太湖游洞庭两山记（节录） 

　　王思任 
　　从曲径入翠峯寺、碧酣欲滴大约在浓松肥竹间访所谓、悟道泉者、以松火怒发之淡逸有力。而本泉僧遽欲簒中冷惠山之座。则吾舌尚存也。而吾友陈仲醇背泉跨涧扼楼以领其胜遂使湖光山色。日日来盟。要言不繁。山川即文字耳。 
　　入华山、则青嶂环回、曲流径绕、人家别有华胥浮在水中而实在山藏在山中而实在水四五里聚落。错绣成万花之谷。望竹篱石堵。红橘黄柑。家垂户晃。将至寺二里、长松落落、夹道攫云、俱数百年物、不下千章、而寺之橙橘、益烂熳狼籍翠羽丹苞之中。无数金珠火齐。寺桥傍紫葡桃。藤叶嫩红老白束缚古木薜萝野葛强附弱攀悉不辨伦理寺僧苍麓、剥橘烹泉、香风沸沸、仍落八柑相赠、富丽中幽逸清美吾尝欲考此数日禄命也僣矣僣矣、 
　　踰岭而得天王寺、寺前松差逊花山然枇杷花香风数里氤氲山椒树祖藤孙万果汇集色味紏缠僧寮碧窈寺主九莲、是解脱禅、能为雅谑者、予谓此地极、宜猿狖相与一笑肃入竹楼酒我而送之湖滨乃探元旸洞、是时日在湖西曳为紫金大锦。俄而珠棼火跳。化作九微之灯。渔歌樵唱。上下清杳俱以洞云收之因寻镇卖桥还舟、别雪鹤而宿于鼋山之下、 

　　○淑女纪 

　　何伟然 
　　天启皇帝、登极下诏、选人间淑女、充椒掖诏止凤阳、自我朝选典、曾未及于江南、风闻所逓、讹言辄布、三吴有女之家、咸栗如霜色、市井亡赖、乘机摇鼓、为作因地、俄而曰、某家皇封封矣、某家闻之郡邑矣自闰州而金昌、而苕霅、无不思所以毕婚嫁者、吾杭为甚、纔闻并里、忽彻乡曲、父母之命、媒妁之言、一时佥举、不特时及破瓜。作缘成偶即 【 面如嫫母者亦掩面啼】 发未覆额口尚乳气者亦 【 口将为掖廷选且柰何耶】 指童子为盟。或议归。或议赘。氷人竭蹷。应千门之命。市上尽作定婚店矣。朝议暮举。不待决择。惟恐无当人意。无知者。固明珠暗投。即知者亦以乘机可省籹资因人唯诺。至媸若无盐者。假为迁就。犹可免其皮相者。耳是以寒素之家多受焉。吉不必星期。照之日采。轩不必鱼饰。巾之绛裙。筐篚填街。香奁委路。仆夫翻地。灯火烛云。金鼓声喧。飞鸟为乱。一毕所事。如释重负。如排大难。相为委托。而后即安。正不顾青鸟翡翠之婉娈也。婚牍红笺。锦昂五百。和合神马。价勒三铢。物情腾踊。贩夫骄色鸡不得谈于牕鹅不得阵于水鱼 【 实情实事】 不得乐于国豕不得化为石牛羊不待日夕下山橘柚楂梨贵于交梨火枣葱韮薤蒜珍于江芷杜蘅花烛燕喜。十家而九。庖人俨然上客礼。屈之不至。至亦青鸟之即返也。有恐人知者。暗为迎送。复恐人不知且扬言曰。吾女巳有夫矣。纵有司严为告戒。且曰、是宽我。故留以答天使者也。假合错配。何异流离。命富者。得佳人。并得金珠璧马无算。命贫者徒多一丑妇人累耳马医驺导之子。全徼龙翔凤翥之灵。兰皋蕙亩之香。半落佣保驵侩之手。不顾牛骥同早。何有氷玉齐称。王谢家风。朱陈夙好。惧无论。又安所称杂佩赠之。宝瑟友之耶。匝月之间。系鸳鸯之足者。不知费仙人几许赤绳也。夫一言之讹。令人间忽辟一夫妇世界。童男姹女。破性裂道。可胜道哉。吾闻之、不愿生男愿生女。戚畹之宠。昔人所希。即修仪贵嫔婕好之辈。无甚大不可为之事。何以甘委珠玉于草莽。若曰不足当典选。则存之便。而况陶婴宿瘤。犹得见幸乎。感而纪此。 

　　○再复石佛寺碑记 

　　姚希孟 
　　原夫成坏相因陵谷互位灰飞石窟、巳经刼火千年水泛蓬莱、又见桑田三度、诸相总非实相、则 【 便见有】 实相讵存 【 废有兴】 有常俱属无常而真常何在慨自双林寂、灭百■〈迭毛〉阇维、金人现日轮之光、灵骨起佛陁之墖、繇兹风教、徧被羣陬、琳宫遥望于闳衢、绀殿藂兴于聚落、崇岩窈窱。晨风杂渔梵之音。仄磴灵奇。夜雨振鲸钟之钮。乌瑟腻咤。既宴坐于莲台。室摩那拏。亦分栖于兰若。喜舍善信。皆持优填波匿之心。护法贵人。共矢梵释天龙之愿。然运分盛衰否泰事关时节因缘、譬诸生诵法六经、尚 【 似难例讷】 有焚坑之惨若佛法总持三教、岂无摧折之忧、摩腾翻白马之章。积薪付火。康僧建赤乌之墖。燃鼎趋烹。恶黑衣以及缁衣。可谓鲁鱼莫辨。见兵器以及酿器遂令玉石俱焚。更以麟德之空谈、酿成望仙之实祸、鞠精蓝为废圃。欲广阡陌之规。驱净侣而戍边。爰从牧圉之捍。骤闻焉或一道也、仪图之、岂其然乎、即弃地可畊、非寺非庵、沃野自多闲旷虽惰农当警、不披不薙、丁壮每务般游、无论具八　而兼六通。精者固超轶穷神知化。即其念四思有资三有粗者亦冥维世教民彛。倘信之不疑、自当就崆峒而谘大道。即舍旃何碍不妨付箕颍以作外臣。而夏虫语氷、蜀犬吠日、人自贻其伊戚、佛但说为可怜、至若梵宫板荡之余、复还旧剎、贝阙蒿莱之后、聿整新规、事有废而必兴、笑昔日之阐提安在、业巳湮而复振、知宿因之檀信重来、斯吴中石佛寺恢复因缘洵可术巳、寺始晋朝、邈延 
　　昭代嘉靖中、王侍御行会昌之政、致袁氏因而受廛、万历间、伍少参踵汝南之风、使它人居为奇货狐潜兔窟烟迷鹫岭之云。鹊换鸠居雾冷狮台之月。溯厥摧残之状、每令长老咨嗟、至其灵异之彰、应属鬼神呵护、兹有两张先生、文学世俊、孝廉世伟、曁大廷尉毛公堪、并系袁甥、俱称眷属、何宅相之竟爽、固受记于阳元、独渭阳之云亡、更伤情于伯道、若揆因而推果、得非坏寺之殃、欲干蛊而弭諐、宜复当年之剎至珠英屡萎于芳树在文学更切惊心而玉茁未煗于蓝田在廷尉忻兹植福、赤脚头陁、心力殚竭、同精卫之填河、长者居士、财法弘通、犹冯夷之赴壑、各怀衣愿、共恊弘勋、此所以市閧尘嚣、复覩寂场净域、冲衢溢陌争开贝叶昙华者也参合替兴、既恍成其一梦、从兹香火、可永亘于三吴、于是现闻道人姚希孟、盥手稽首、而系以辞曰、徧阎浮中、迁谢靡停、铁絙终刓、金穴可崩、崇墉■〈山韱〉堞、华甍雕楹、冷若寒灰、灭如曙星、岂独羣品、幻泡纷沦世界亦然弹指可倾维兹佛法、觉性所成何断与常匪灭而生导师权巧即幻表真。斲木就鐻。笵土从型。妙丽端严。号曰世尊亦有名香。爰及奇琛。刻玉裁坊。镕铸五金。借实搏空。藏用显仁。维石凿凿。地大所凝。清净本然。真空妙明。弹指开峯。点头闻经。可叱可鞭。宁非有情。以此一卷。化丈六身。日晅风披。霜雰露零。乃缭墉墙、乃辟殿庭、回廊幽邃、杰阁嶒崚、施以黝垩、藻以丹青鼓钟喤喤警其朝昏整衣呗诵。涤钵经行。梵声盈衢。香风满城佛法东来、吴地蔚兴、维卫迦叶。浮沪而遵。得此鼎峙。如日月灯。阅尽市朝、忘其古今、荒砌凝苔。旧础蒸云。沧桑自移。禅天独存。云何刼灾。滥及祗林。陡值修罗。兼遇波旬。以埽以湮以兼以并。甫六十年。甲子一更。谁则重来。而能廓清。袁既若敖。展矣我甥拮据捋荼。殚厥苦辛。往諐代忏。新福互增口碑载涂、颂溢欢腾、我尝兴恻、蚩蚩者氓朘割闾■〈尚阝〉旁迨桑门佛庐僧 【 贪痴听受如】 寮广其幅员威 【 甘露灌顶】 焰几何弹指销沈生驰白驹死集青蝇邸第田园朝齐暮秦久假必归物理为恒佛法岂凐终当鼎新。独愍愚痴。转入苦轮。福业自招。觉迷在心。我感斯事、爰告后人、时维春半、岁次丙寅、追而术乏、以付贞珉、 

　　佛法常兴云胡可灭既巳不灭何能不兴此以护法为说法者 

　　●媚幽阁文娱 杂文（附赞说颂评募疏语） 

　　明　郑元勋超宗选 
　　陈继儒眉公定 
　　郑元化赞可订 

　　代石言（虞淳熙） 
　　香眉小案（沈颢） 
　　毁鹿椅判（虞淳熙） 
　　闲窻论畵（董其昌） 
</div>
    <div class="pagination">
<a href="媚幽阁文娱_page11.html">上一页</a><span>...</span><a href="媚幽阁文娱_page7.html">7</a><a href="媚幽阁文娱_page8.html">8</a><a href="媚幽阁文娱_page9.html">9</a><a href="媚幽阁文娱_page10.html">10</a><a href="媚幽阁文娱_page11.html">11</a><span class="current-page">12</span><a href="媚幽阁文娱_page13.html">13</a><a href="媚幽阁文娱_page14.html">14</a><a href="媚幽阁文娱_page15.html">15</a><a href="媚幽阁文娱_page16.html">16</a><a href="媚幽阁文娱_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
