<!DOCTYPE html>
<html>
<head>
    <meta charset="UTF-8">
    <title>乾道稿淳熙稿章泉稿 - 第 46 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乾道稿淳熙稿章泉稿 - 第 46 页/共 57 页</h1>
    <div class="content">　　忽来叩户新诗句谓我将行可自踈蹔向沅湘采兰芷扶踈终亦爱吾庐
　　次韵伯元季奕送成父因以见寄五絶句
　　几欲因人与问安南来不见信州船细思人世孰为别明月相望同一天
　　句里兴懐快阁晴独登长是费幽吟有兴能来故差易真愁回棹似山隂
　　轻薄纷纷覆手空两家交契百年中要折青兰为逺赠同心更助服之
　　嬾性作书非所便忆君回首漫悠然如闻有弟忽相覔复道诗筒见附船
　　秋之为气已堪悲那对掺掺旧补衣为报君家小儿子见时苍白莫言非
　　次韵李袁州絶句七首
　　蕃以癸巳冬谒先生于长台山间道中得三絶句书之毛龚州庵今春先生因逰秋禅过而见之乃防宠招并作四絶句语皆见及先生时有溧阳之行蕃来别并沐録赠归因继作以献崧庵已老杜陵树家世斯文属晦庵我是两翁门下客未传活法且深参蕃旧诗中萹也前后二首已逸去此萹以晦庵曽写以与人故存
　　深林尽处背浮图却悔舆篮不跨驴珍重病僧留别语晦庵去后亦来无
　　路从迫窄因山转喜见临岐释子庵野茗柏香俱不恶老松髙竹更相参
　　山僧见客苦多惊问我何时复此行笑指壁间旧留句继题曽辱老先生
　　先生句法从江夏今代词人孰比肩戯出小诗还防否要收万斛作泉
　　崧庵视我亦诸孙已矣无从作九原毎聼先生谈旧事怳如秉烛对羗村
　　先生对宅投金瀬林壑要从东野分便覔余闲访吾舅郊居赋就比凌云
　　传闻起柂祗数日引领白云犹在天试问今谁满防阁顾令是老落林泉
　　奉寄斯逺兼属文鼎处州子永提属五首
　　吟诗日日数梅花梅向飘零我返家尚有北枝堪防检君舟已泊岸头沙
　　水南佳处説吾州塔庙相髙竹树幽落尽梅花雨方暗垫巾无借一来逰
　　两贤堂下竹参天雨后涓涓陆子泉耆旧难防是曽吕逸遗更取孟郊篇【孟东野有题陆鸿渐上饶新开山舍诗云惊彼武林状移归此岩邉开亭拟贮云凿石先得泉啸竹引清吹吟花成新篇乃知高洁情摆落区中缘】
　　几向余干覔介庵骑鲸已去不容骖流风付与南池主何日约君相就谈
　　闻道当年五色裘飘然又入帝王州烦君一为问行李早晚遣诗相报投
　　寄文叔且问畏知近讯五首
　　胷中何止五车书记诵张廵恐不如有意词科不难中掖垣谏省政湏渠
　　左手持螯快引杯诵诗屑屑吐琼瑰清逰晚上僊林阁平楫森檐玉万琟
　　醉里挥毫君不嗔平生嗜酒见天真离觞曽为黄花满别日行看梅又新
　　去年犯雪到西湖眼见梅花玉立孤今嵗定无牢落叹君诗清絶似林逋
　　近来周子絶无书目继西江双鲤鱼出处不应违素志君如得来我归欤【畏知时赴试江西】
　　寄刘凝逺峦四首
　　旧来人物数诸刘公更诗名盖几州新贵祗今多故旧先生宁乆滞丘
　　曽因下座识元龙深觊归途得欵从顾我殊非黄叔度多君不愧郭林宗
　　少陵衣钵在涪翁传述东莱得正宗闻道曽经亲授记不求印可谁更从
　　一生已分阻长饥轻薄羞随造化儿逺寄防言作君夀无塩何敢突西施
　　寄潘恭叔曽防度三首
　　一冬风雪苦多寒春至氷霜更积攅咫尺端如隔千里况于楚粤路漫漫
　　去嵗附书并附诗自呉适粤至何时殷勤再覔铜鱼使傥不沉浮敢恨迟
　　天将絶境付竒才万里飘零莫自哀不尔如何吾防度鬱孤台又粤王台
　　寄毕叔文二首
　　小园春物比如何想见花稠草作窠老去不能知许事顾懐修碧可磨挱
　　闷甚长湏酒破除酒能作病又何如故人欲问春来趣多病还于酒醆踈
　　全真以斯逺所寄文卷后夜赋雨絶句元韵作诗寄斯逺蕃同之
　　甘林彼美露初团纵小犹堪白玉盘叹息菊黄虽可待孤根失所漫荒寒
　　行时取别太匆匆别后经懐数载中頼有书凾与文卷不然何地可闻风
　　寄逸
　　思隠今年竹几竿因人畧不报平安门东呌认真痴絶但有书来说饱餐
　　代书寄成父
　　已作南山半月留欲行更复待新秋不知几日潮当发可及沙头一醉不
　　寄李叔噐兼寄毛伯明张王臣康叔临三首
　　春水满时春草生春风日日上江亭苹花采得从谁寄空送沅湘入洞庭
　　洞庭拍拍浸君山亭对君山君闭闗胜日想多文防友定应怜我在荆蛮
　　向来相别恨怱怱别后长思讲学功江水无由致双鲤春风又是起归鸿
　　寄林敏夫二首
　　闻説君家家具区秋风应熟季鹰鲈虽云祸福有倚伏要是知几失早圗
　　呉江应已落丹枫况说枫桥半夜钟想见归心成日日暮云如我忆江东
　　寄居邠
　　黄溪茶种有闽风忆昨缄封自賛公筠焙乆空青箬里纸囊盍寄白云中
　　闻曽裘父丈亡追用前韵寄审知二首
　　凉风不审意如何逝日能言客有过师友渊源说宗要君文字饱研磨
　　钓船颇欲佐涪翁当世知余莫取容谁料传亡终欠识但同物论惜元龙
　　寄谢周子开
　　四益堂中四益碑南轩文字述家规殷勤打寄非无益从此折肱当得医
　　因汤莘夫行寄欧阳伯威
　　传得新诗过半年故应松柏尚苍然要持尊酒为君夀邂逅门前有过船
　　寄毛伯明李叔噐及康叔临二首
　　日日江头闻鼓声问船云作岳州行如闻风便一日尔我乃终年懐友生
　　忆泛扁舟过洞庭自嗟埀老见飘零只今説着非无为曽与荀陈聚徳星
　　寄莫万安升之二首
　　我坐移官不作忧得君为主见风流移官得此天如恶遣落江西尽处头
　　身在江西尽处山江东家住几时还苦吟更与风光别一夜倂成双鬓斑
　　次张汉卿次房
　　平生几读右丞诗未见贤孙归去迟邂逅虽欣适吾愿欲嗟人事好乖离
　　寄愚卿二首
　　江邉栏槛竹中斋縁我频能扫又开茅屋苍苔唤归去来禽青李待书来
　　马甘荐秣自投鞿巧弹何曽射倦飞风急正看蛛去网雨酣还见螘争围
　　人日寄成父
　　人日今年合有诗逺犹成忆近成悲试令一问津头栁早似山中寒食时
　　有懐施文叔寄之
　　超果寺前江抱村数株乔木拥山门先生得酒日成醉不负春风野外昏
　　寄周愚卿兄弟
　　渚花飘锦已残春几对江山思故人邂逅欲书书不得醒狂于此见天真
　　寄李啇叟二首
　　笋茁桐敷又一时想君日日有新诗诗成寄我何其晚要与羊何共和之
　　卿来我已后诸公颇愿相从缯简中岂若吾身得亲见怪君风味莫之同
　　代书寄周愚卿二首
　　友于阁上友于人忽忽分携又两春賸欲作书书不得旧知吾懒是吾真
　　穷冈冈上欧阳子荷屋屋中常不轻邂逅论诗傥相及为言即日鬓霜生
　　寄蒋攸县砺二首
　　君家三径开来乆不待弦歌始得资傥欲赋归归便得湘山越岭匪逶迟
　　湘山越岭纵懐归可废当年靡盬诗府主甚贤賔得士岂忧磨磷涅能缁
　　寄周愚卿
　　买得武夷毛竹杖忽思江外友于人青原若访常荷屋助尔扶携覔句新
　　寄简欧阳伯威刘伯山
　　问讯穷冈病主人若为买得竹溪邻是中剰有堪诗处恨不与之相主賔
　　代书寄张次律二首
　　道入袁州首问君却言守舍有宗文不知木落风髙际何处登临对夕曛
　　闻道浮家歴上塘寒山钟接洞庭霜是中佳句知多少傥有书来幸不忘
　　日者张一麟求诗谩与二絶句
　　惶恐滩头住过秋秋风吹白几分头倚楼看镜嫌多事况问隂阳家者流
　　防里之书辱见捐细看知是我行年家徒四壁将何赠乞与两诗赊卦钱
　　郑仲理送行六首
</div>
    <div class="pagination">
<a href="乾道稿淳熙稿章泉稿_page45.html">上一页</a><span>...</span><a href="乾道稿淳熙稿章泉稿_page41.html">41</a><a href="乾道稿淳熙稿章泉稿_page42.html">42</a><a href="乾道稿淳熙稿章泉稿_page43.html">43</a><a href="乾道稿淳熙稿章泉稿_page44.html">44</a><a href="乾道稿淳熙稿章泉稿_page45.html">45</a><span class="current-page">46</span><a href="乾道稿淳熙稿章泉稿_page47.html">47</a><a href="乾道稿淳熙稿章泉稿_page48.html">48</a><a href="乾道稿淳熙稿章泉稿_page49.html">49</a><a href="乾道稿淳熙稿章泉稿_page50.html">50</a><a href="乾道稿淳熙稿章泉稿_page51.html">51</a><span>...</span><a href="乾道稿淳熙稿章泉稿_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
