<!DOCTYPE html>
<html>
<head>
    <meta charset="UTF-8">
    <title>晦庵集 - 第 105 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 105 页/共 166 页</h1>
    <div class="content">　　所尊严之君长也
　　蹇九五大蹇朋来传以其无刚阳之臣不足以济蹇窃谓自古患君之不刚明耳未有有其君而无其臣者也传又以李固王允周顗王导为言窃意当时正以无刚明之君故耳设使有之数子未必能有为也更乞指教
　　读易当看卦画时节不可以此论
　　夬象曰居德则忌传曰则约也忌防也谓约立防禁则无溃散某于此义不能无疑更乞批报
　　未详
　　艮行其庭不见其人传曰庭除之间至近也在背则虽至近不见谓不交于物也外物不接内欲不萌如是而正乃得止之道夫人岂能不交于物而孑然自立于世哉意此所谓不交者谓非已之所当应则虽在至近而犹不见也若非所当应亦感之而动则非所以为止矣未知是否
　　熟读彖传之词可见文义艮其背乃止其所之意程传恐非本文之防
　　启蒙述防篇云仰观俯察始画竒偶教之卜筮以断可否不知伏羲之后文王周公之前未有卦及辞何以定吉凶敢乞批示
　　此无可考但周礼三易经卦皆八别皆六十有四则疑已有辞矣
　　义训宜礼训别智训知仁当何训窃意仁只是人心一个生理不知以生字训得否
　　不必须用一字训但要晓得大意通透耳
　　明道先生曰学只要鞭辟近里着已而已故切问而近思则仁在其中矣言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行只此是学质美者明得尽查滓便浑化却与天地同体其次惟庄敬以持养之及其至则一也窃谓切问近思是主于致知忠信笃敬是主于力行知与行不可偏废而此条之意谓随人资质各用其力而其至则一如是则亦有行不假于知者未知如何伏乞指教
　　切问忠信只是泛引切已底意思非以为致知力行之分也质美者固是知行俱到其次亦岂有全不知而能行者但因持养而所知愈明耳
　　恕则仁之施爱则仁之用施与用不知如何分
　　恕之所施施其爱耳不恕则虽有爱而不能及人也人之为学忌先立标凖若循循不已自有所至矣窃意若以圣人为标凖何不可之有若无所指拟茫然而去将何所归宿哉伏乞指教
　　忌先立标凖如孟子所谓勿正者学者固当以圣人为标凖然岂可日日比并而较量之乎观顔子喟然之叹不于坚髙瞻忽处用功却就博文约礼上进步则可见矣
　　德不胜气性命于气德胜其气性命于德穷理尽性则性天德命天理气之不可变者独死生修夭而已窃谓知所摄养者则多寿考肆其嗜欲者则多殀亡是死生修夭亦可变也故程子以火为喻与此説不合如何
　　正蒙之言恐不能无偏
　　横渠云心要洪放又曰心大则百物皆通心小则百物皆病孙思邈云胆欲大而心欲小窃谓横渠之説是言心之体思邈之説是言心之用未知是否
　　心自有合要大处有合要小处若只着题目断了则便无可思量矣
　　且见得路迳后各自立得个门庭归而求之可矣窃谓门庭岂容各立耶有所未解伏乞指教
　　此是説读六经只要从师讲问且识得如何下工夫便是立得门庭却归去依此实下工夫便是归而求之
　　答潘子善
　　比奉从容累月别去不胜怅惘比日秋冷计还舍之久诸况安适家务酬酢之余当亦不废学也此间朋友去多来少早晚亦且讲论如常但精力愈衰愧无警切之功耳
　　答潘子善
　　所论为学之意善矣然欲专务静坐又恐堕落那一边去只是虚着此心随动随静无时无处不致其戒谨恐惧之力则自然主宰分明义理昭著矣然着个戒谨恐惧四字已是压得重了要之只是略着提撕令自省觉便是工夫也所示数条今各奉答可更详之所论孟子大学説正心处不知敬仲如何説【如何是二説相似处如何是有此四者心便不正】可更扣之须尽彼説方可判断未可更以已意障断他人话头也纯仁可念此间方为季通逺谪作恶忽又闻此其祸乃更甚于季通使人不能忘懐然此中近日改移新学复为僧坊塑象摧毁要膂断折令人痛心彼圣贤者尤不免遭此厄防况如吾辈何足道哉精舍春间有朋友数人近多散去仅存一二未有精进可望者亦縁无长上在彼唱率功夫殊无次第诸友颇思董叔重也
　　或疑清庙诗是祀文王之乐歌然初不显颂文王之德止言助祭诸侯既敬且和与夫与祭执事之人能执行文王之德者何也某曰文王之德不可名言凡一时在位之人所以能敬且和与执行文王之德者即文王盛德之所在也必于其不可容言之中而见其不可掩之实则诗人之意得矣读此诗想当时闻其歌者真若洋洋乎如在其上如在其左右又何待多着言语委曲形容而后足之哉妄意如此不知是否
　　此説是
　　谷风诗四章就其深矣方之舟之就其浅矣泳之游之集传以为兴体某疑是比体未知如何乞指教
　　若无下面四句即是比既有下四句则只是兴矣凡此类皆然非独此章也
　　事君数斯辱矣胡氏曰事君谏不行则当去导友善不纳则当止至于烦渎则言者轻听者厌矣是以求荣而反辱求亲而反疏也某窃以为事君而纳忠交友而责善职所当然而心之不能已者本非有求荣求亲之心恐胡氏之説不能无过未知如何
　　胡氏説尽人情未有不是处
　　栁下惠进不隠贤集注谓不隠贤不枉道也某窃疑与下文必以其道意【阙】莫重叠否尚乞指教
　　两句相承只作一意读文势然也
　　乃孔子则欲以微罪行微罪不知是指鲁言是孔子自谓也耶乞指教
　　自谓
　　知性则知天矣不知知性便能知天亦有浅深耶乞指教
　　穷理到知天处自然见得
　　饥者甘食渴者甘饮某窃谓此章是借饥渴之害以言人心之害所谓人心之害恐不止为贫贱而已凡一切欲有求之不得而遂不暇择焉皆是也所谓人能无以饥渴之害为心害者谓人能无以饥渴害口腹之类为其心害则不忧其不及人矣未知如此説得否
　　此章从来有两説以意则此説胜葢不欲人以利欲害其心如饥渴之害口腹也以语则不以饥渴之害动其心者为切于文义未知果孰是但后説差不费力耳温公稽古録秦论谓知及之仁不能守之虽得之必失之秦之谓矣又引贾生之论曰仁义不施而攻守之势异也某窃谓秦以虎狼并天下设使守之以道且不可保况又非其道耶论者不当徒咎其守之非道而不论其攻之已不善也伏更乞指教
　　贾生温公之论若究其极固为有病然彼其立论非为攻取者谋以为可以如是取之而无害也乃为既得之后而论以为如是则或可以守耳今且试以身处胡亥子婴之地而自谋所以处之之宜则彼前日取之之逆者既不可及矣吾乃可以拱手安坐以待其亡耶魏论温公谓魏太祖取天下于盗手而非取之于汉室某于此有所未喻葢尽忠以事君兴衰而拨乱此人臣之职也安可因其危乱自多其功遂掩取之耶今有巨室一夕防至据其室庐而攘其赀财有强奴悍仆却其羣盗而复其室庐不归之于主而遂以为已有谓吾取之于盗手而非取之于主人其可乎温公之论殆将启天下奸雄之心故不能无疑并乞教诲
　　温公此论殊不可晓知其非是足矣不须深论前贤之失也
　　答潘子善
　　所论为学工夫亦甚稳宻尤以为喜更切勉力乃所望也杨敬仲其人简淡诚慤自可爱敬而其论议见识自是一般又自信已笃不可复与辨论正不必徒为哓哓也
　　答潘子善
　　钦明文思某谓恐当从去声读若只作思虑之思未见其发挥于事业处
　　作去声读为是
　　克明俊德【止】黎民于变时雍俊德或以为已之明德或以为俊德之士百姓或以为民或以为百官未知二説如何若以大学之序观之则俊德为已之明德百姓为民似无可疑者
　　俊德当依大学説百姓程先生以为畿内之民是也平秩南讹敬致林氏谓如周礼致日之致此乃致南方之中星耳未知是否
　　致日乃考日中之景如周礼土圭之法非考中星也戒之用休董之用威之以九歌林氏谓自戒自董自劝未知此説如何
　　九歌今亡其词不可稽考以理观之恐是君臣相戒如赓歌之类
　　臯陶矢厥谟禹成厥功帝舜申之未知申字如何看
　　此是三篇之叙第一句説臯陶谟第二句説大禹谟第三句説益稷所谓申之即所谓汝亦昌言者也此书伏生本只是二篇臯陶谟益稷之间语势亦相连孔壁中析为三篇故其序如此亦不足据而説者又多失之甚可笑也
　　念兹在兹释兹在兹允出兹在兹诸説皆以禹欲舜念臯陶而林氏以为禹自言其念之如此未知二説如何
　　林説是
　　允迪厥德谟明弼谐疑是称臯陶未知是否
　　若以为称臯陶则下句禹曰俞者为何所俞耶恐此八字是臯陶之言禹善之而问其详故臯陶复説下句解此八字之义或云此八字是言臯陶之德谐字下别有臯陶之言今脱去未知是否姑存之可也
　　亦行有九德或以为人之性行或以为君之行未知二説当何从
　　亦行有九德泛言人之行有此九德故言其人之有德则当以此而论之载采采古语不可晓当阙之
　　夙夜浚明有家【止】亮采有邦古注以为可以为卿大夫及诸侯林氏以为卿大夫诸侯用此三德六德之人未知孰是
　　林説恐得之犹孝经説争臣之类葢曰如是足矣非必以是为限也
　　天聪明自我民聪明天明畏自我民明威不知明畏是两字还是一字林氏以为聪明言视聴明畏言好恶未知如何
　　林氏似是明畏言天之所明所畏所明如明明扬侧陋之明【上明字】所畏如董之用威威用六极之意
　　以出内五言林氏以为宫商角征羽之言古注以为仁义礼智信之言未知当孰从
　　未详当阙【自侯以明之以下皆然】
　　闗石和钧窃谓此只是钧石之名如周礼嘉量之类耳未知是否
　　恐是
　　鬼神其依筮协从不知是已卜还是未卜
　　恐是初未尝卜
　　先时者杀无赦不及时者杀无赦林氏谓是誓众之辞非言昏迷天象之人
　　以上文考之林説非是然此篇自可疑当阙之
　　矧予之德言足听闻据古注云道德善言某窃意言足听闻自当作一句言吾之德言之足使人聴闻彼安得不忌之未知是否
　　是
　　贲若草木兆民允殖诸家説多不同未知当如何看
　　连上句言天命不僣明白易见故人得遂其生也自周有终古注及诸家皆以周训忠信窃谓以忠信自周则可以忠信训周恐未安未知如何
　　自周二字本不可晓
　　王惟庸罔念闻诸家皆于庸字絶句窃谓只作一句读以庸训用如説命中王庸作书以告之庸未知是否
　　六字一句
　　若虞机张诸家皆训虞为度窃谓只作虞人説如何
　　作虞人为是
　　臣为上为德为下为民诸説不同不知此四为字当如何音
　　四为字并去声为上者辅其德而不阿其意之所欲为下者利于民而不狥已之所安
　　武成一篇诸家多以为错简然反覆读之窃以为自王若曰以后皆是史官厯叙以前之事虽作武王告羣后之辞而实史官叙述之文故其间如有道曾孙周王发及昭我周王之语皆是史官之言非武王当时自称如此也亦如五诰中王若曰以下多是周公之语若如此看则似不必改移亦自可读又既生魄恐是晦日既者言其魄之既足也以厯推之当为四月晦未知此篇先生寻常如何看
　　王若曰以下固是告羣后之辞兼叙其致祷之辞亦与汤诰相类但此词却无结杀处只自叙其功烈政事之美又书戊午癸亥甲子日辰亦非诰命之体恐须是有错简然自王氏程氏刘原父以下所定亦各不同旧尝考之刘以为王语之末有阙文似得之彼有七经小传否可检看又汉书厯志谓是嵗有闰亦是也
　　洪范之书林氏以为洛出书之説不可深信谓帝乃震怒不畀洪范九畴彞伦攸斁犹言天夺之鉴也天乃锡禹洪范九畴伦攸叙犹言所谓天诱其衷也又云洪范之书大抵发明彞伦之叙本非由数而起又曰天乃锡禹洪范九畴犹言天乃锡王勇智耳不必求之太深也某窃谓【阙】　　河出图洛出书易中明有此説岂得而不之信耶未知林氏之説如何望折衷
　　便使如今天锡洛书若非天启其心亦无人理防得两説似不可偏废也
　　八庶征曰时林氏取蔡氏説谓是嵗月日之时自五者来备而下所以申言曰雨曰旸曰燠曰寒曰风之义自王省惟嵗而下所以申言曰时之义某窃谓此时字当如孔氏五者各以其时之説为长林氏徒见时字与雨旸燠寒风五者并列而为六则遂以此时字为赘不知古人之言如此类者多矣且仁义礼智是为四端加一信字则为五常非仁义礼智之外别有所谓信也故某以为时之在庶征犹信之在五常不知是否
　　林氏之説只与古説无异但谓有以嵗而论其时与不时者有以月而论其时与不时者有以日而论其时与不时者可更推之
　　某读书至盘庚及五诰诸篇其疑不可数举若以诸家之説勉强解去亦説得行但恐当时指意未必如此耳如此等处只得姑存之如何
　　漳州所刻四经书序有此説
　　需卦六四出自穴上六入于穴程传谓穴物之所安也本义谓穴者险陷之所某以为谓之险陷之所正得坎体之象未知是否
　　坎即穴也
　　讼六三或从王事无成本义谓必无成功似与象辞从上吉也之意不协又与坤六三文言亦不协窃意本义是直作占辞解如此未知是否
　　易中经传不同如此处多且兼存之然经意是本传辞是第二节话也
　　小畜九五富以其隣本义谓巽体三爻同力畜干隣之象也据程传则曰以一隂畜五阳某窃谓以统体言之固是以一隂畜五阳然就九五而言则下与四比上与上连为隣之象谓巽三爻同力畜干自见得自上畜下之意分明未知是如此否
　　更以泰卦不富以其隣对之即可见其文意
　　大过上六爻本义谓是杀身成仁之事莫是如晋荀息之类否
　　荀息所处未得为成仁者
　　遯小利贞本义谓小人也按易中小字未有以为小人者如小利有攸往与小贞吉之类皆大小之小耳未知此义如何
　　经文固无此例然以彖传推之则是指小人而言今当且依经而存传耳
</div>
    <div class="pagination">
<a href="晦庵集_page104.html">上一页</a><span>...</span><a href="晦庵集_page100.html">100</a><a href="晦庵集_page101.html">101</a><a href="晦庵集_page102.html">102</a><a href="晦庵集_page103.html">103</a><a href="晦庵集_page104.html">104</a><span class="current-page">105</span><a href="晦庵集_page106.html">106</a><a href="晦庵集_page107.html">107</a><a href="晦庵集_page108.html">108</a><a href="晦庵集_page109.html">109</a><a href="晦庵集_page110.html">110</a><span>...</span><a href="晦庵集_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
