<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 110 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 110 页/共 256 页
  </h1>
  <div class="content">
   明故处士汪君墓表 
　　
　　惟汪氏远有冑绪，余所为表者曰橚，字维翰，歙之潜川人。其先在郡之绩溪登源，迁歙之平聊乡，再迁唐模，以及潜川。裔出唐越国公华后，有曰时俊者，为潜川别祖。七世孙彦实，为维翰高祖。彦实生士贤，士贤生永德，永德生以辅，以辅生维翰。厥配张硕人媲其德。信斯志也，是故可以表世德矣。维翰生而颖异，及就经师，业举子，通经义。十四试弗遇，因叹曰：「非士即商，咸於四民，视其义，无视其类。啬於国，当丰於家。」即投管而兴，拂衣而去，慕计然之术，为子贡之学。人曰：「子为富矣乎？」笑而不答。於时所贸日广，所业日丰，乃什其初曰：「天产之，人转之，壅而不流，是谓逆天。」於是济族之壮而不能娶者，死而不能葬者，恤邻党之困而不能生者，弃佚其金而不能酬者，诱资邑子质美而力不给者、成之且达者若人，而皆不望其德。助它方仕宦、考绩举贡、廷对京师，弗克自致者，弗问其偿。治道涂，修舆梁，堤水口，作高陵。新越国故祠，建其牌坊，费不赀，皆无靳色。新厥祖永德公之义井且泥者，复甘冽以济渴者，因自号玉泉子。而食则一豆一酱，衣不弊不更。人乃曰：「维翰非富货殖也，行义也。」信斯志也，是故可与表行义矣。信以待人，而人亦信以相从，乡里有争(兢)[竞]，折於一言。尝遇同舟人怀其金几十铤，不白官白之。迨金还，则大召宾客燕饮，尽其数，志在白不在金也。信斯志也，是故可以表孚信矣！尝以例授益府典膳，亦不以官。以疾卒於嘉靖丙申季冬闰月二十三日，距其生成化庚子四月六日，年五十七。配吴氏出文管，副室杨氏出文珍，皆国学生。女三人，长适吴良晰，次适吴元纲，次适程涧。孙男五人，大器、大有、大成、大壮、大节。於斯志也，可与表正终裕后矣。是故甘泉子表而出之，以附於微显阐幽之义云。庚子二月十二日 
　　
　　明赠承德郎工部屯田清吏司主事履斋冼君墓表 
　　
　　甘泉子曰：於乎！斯故乡善士赠承德郎工部屯田清吏司主事冼君天泽灌之墓。天泽别号履斋，履斋世居广州南海之弼山，曾祖月松，祖桂轩，考侣竹，皆隐德不仕。兄弟四人。天泽生而聪悟孝友，早从从叔司训招鹤先生政游学增城，因拜甘泉子，踰年告归，弃举子学。去学诗歌草书，不经意而成，曰：「是不足为也。」亦无复留稿。去游览金陵诸胜，假商以行，踰梅关，道匡庐，浮大江，以为平生奇观矣。仰天浩歌，若有所得者。顾不善商，又乐施与，同商者多取之，不较，几空囊以归，曰：「是不足游也。」去游醉乡，一饮能十斗，所至辄为大醉。诸好事者乐其如此，日设酒饮之，饮之辄醉，醉则辄喜，无不尽欢，乐而忘归，或醉止其家。其人见其如此，辄又喜，众号为醉乡君。乡里有争斗者，辄赴醉乡君求直。醉乡君方在醉乡，第云：「酒且共醉耳，何以争为？」其人辄媿去。平生不事生产，以故家大窘。有子二人，长曰桂魁，次桂奇；女四人。有年长不能与婚嫁者，人问曰：「何不为儿女婚嫁？」第笑而不答。年五十有四，竟卒於醉乡，嘉靖乙酉九月初七日也。方病笃疾，桂奇以儒试於有司，居上游矣，即弃去，归侍。父执桂奇手曰：「吾即死，汝辈能继吾志，吾目瞑矣。勉之！勉之！」即泣下。桂奇伏床大哭大泣下，后一月竟卒。嘉靖辛卯，桂奇举於乡。乙未，举进士，迎母陈就养於京邸。丙申，母欲归，以例请得送还，始克葬二祖及考之丧於海口犬眠冈。还京，授工部屯田清吏司主事，奏改官，图便养，补南京刑部江西司。以方候改时，遇明堂大礼成，上疏陈请，得俞允追赠灌如子官，封母太安人。奕倩从甘泉子游，且以养病联舟同归，因申恳墓表焉，且约侍学於罗浮朱明之庐。太孺人曰：「儿侍先生於罗浮，吾乐也，官亦奚为？」甘泉子曰：「贤矣哉一门乎！夫履斋子超俗玩世，贤母陈允乐善养，而冼氏之子，复以磊落之怀焉，志圣贤之学。夫以父母子之贤，足以自表见於世矣。何以文为？然而一门之善，不可不为之阐扬。表而出之，使过墓者，知起敬焉！」 
　　
　　明诰封奉直大夫六安知州岩溪欧阳先生墓表 
　　
　　甘泉子曰：「父子之道，其支体为一者乎！其体一，故无所不兼爱。是故父子爱，天性也。古之言父道者，必曰：『克成其子。』言子道者，必曰：『能显其亲。』是故成显一道也。曷成哉？成诸道也，而世业次之。曷显哉？显诸道也，而外荣次之。」或曰：「夫慈孝相成以显，则既闻命矣。若今泰和之浩溪欧阳氏父子者，其庶矣乎！」曰：「然。」「有征乎？」曰：「有。若岩溪公某之轻万金也，不皱眉窘约也，还萧道士以余所拾之金笥也，是示子以廉也。少以僮伋走万里，省祖於兴州戍所，示子顺也。直理兄枉，震撼不回，示子以弟。痛母早世，爱及於舅，兄弟九人，坐欢大树，示子以孝、以友也。恤贷焚券，不取多积，示子以仁也。教子德昱，爱而能劳，习以运甓。遣师阳明，必曰：『净尔肝肠，庶可及门。』示子以道也。斯不亦克成其子，而世业不与焉者乎？子德崇一举名进士，初知六安，微行来觇，克安亲心，不辱亲也。用是封如其官奉直大夫，母萧宜人，荣亲也。韦布从师，究极理道，良知所知，知皆扩充，使人称为王门颜子，高第入室，扬名显亲也。推入内翰，司业尚宝，及大鸿胪，学业政声，烨烨在人，使人称欧氏为有子，所谓立身行道，以显父母。其与弟太学生昱皆未艾也，斯不亦能显其亲，而外荣不与焉者乎？父道子道相待而成，一体无二，可以成身，可以教家，可以范俗矣。是故表而出之。」 
　　
　　泉翁大全集卷之六十五 
　　
　　文集 
　　
　　门人江都沈珠等校刊 
　　
　　墓碑 
　　
　　工部尚书吴公神道碑文 
　　
　　吴公讳廷举，字献臣，号东湖，其友生今寿府长史梁君宗烈景行甫状曰：公先世湖广嘉鱼人，洪武间遣戍九江，又调广西苍梧所，遂系籍焉。公梧产也，自幼不与常儿群，手不识戏弄，口不道恶言。父讳某，母某氏，长伯某无子，命为嫡嗣，以承宗祧。稍长，充邑庠生，隽颖超迈，书再读不忘；随意为文，亦合程度。中乡试，登成化丁未进士第，来宰顺德。公事暇即见白沙陈先生，往返数载，得闻理学梗概，为治根本。又学为诗，亦就规矩。其治邑有道理，民甚便之。巿舶太监尝以银委买葛布充贡，公即用其银买二匹自送於司，曰：「承委买布，不识可否？先买二匹为式。倘以为可，买之；如不可，即还原价买於雷州。此布出自雷州，非吾邑所有也。」太监不悦。盖旧买贡物，县率令民买办，而以原价完封纳还，故公独不从。有使者道经顺德，索其人事夫马柴薪以为常例，公宁挺身与之角，卒不与以病其民。六载，升四川成都府同知，治繁剧，理盘错，无不迎刃而解。抚巡布按诸公交重之。丁母忧，服阕，改松江府。到任数月，广东南海、清远二县群盗扰乱，兵部尚书马公文升、东山刘公大夏荐公可用，遂命为兵备佥事，分司清远。征十三村，池水诸峒，平之，又兼屯田盐法。时逆瑾专权作威，差官查盘诸省库银，解京额外，索取内进人事贺礼银若乾。众以为当出於盐法道，公力拒之，列疏於朝，留备两广兵兴之资。彼虽甚怒，而未有以罪也。岷府差门正往江西、福建、广东收买药物，横夺暴取，公又疏劾之。瑾愈怒，令总镇伺察其过。公又疏劾总镇太监潘二十余事，总镇亦诬讦之。逮系诏狱，必置死地，拷掠数日无所得，乃以枉道还乡罪之。枷号於吏部门外九日，死而复生，谪戍雁门。逾月，遇宥放还为民。瑾诛，直其诬，升云南副使，未行。江西姚源洞贼发，乃升右参政，往抚征之，公即行。一以诚信开谕往返，不以兵自卫，贼因留公於巢以求抚，且劫公。公不为动，开谕如初，贼不敢加害。公稍以利贿贼之左右有力者，赖以执贼酋数人，因败成功，卒以平定，疏立万年县。升广东右布政使，疏处番舶进贡交易之法，彼此调停，甚得经远之猷。定均平，省驿递，民困以舒。岭西道徭獞啸聚，命兼兵备副使，专意经略。寻升都察院右副都御史，赈济湖广，民不阻饥。处分辰州土官积年争杀，事理各得其宜。嘉靖改元，下诏更张政令，改用人物，升公兵部侍郎。公至京上疏自劾，以及宰辅。立朝五日，改南京工部侍郎，转户部，寻升右都御史，巡抚南畿。赈恤凶荒，均补粮运，扶植柔弱，抑遏豪强，一切称贷债利，罢不逾时。所至行台，内有余地，令人种植疏菜，采以自给。每日廪给，止取柴米盐醋，肉食必以廪米巿之，悉除积年无艺之供应。升工部尚书，时年六十四矣。即再疏於朝，飘然而归，归二年，以病卒於正寝，囊橐萧然。巡抚姚公经理其棺椁衣衾，乃得卒敛。呜呼！行端而才雄，气刚而志锐，忘身致主，忧国爱民，公无愧矣！创有东湖书院，积古书万卷，每遇夜，必阅数卷，乃就枕。平生所为奏疏数百篇，案牍几千篇，书启序记千余篇，诗千篇，皆发其感事忧时之意，罕为闲浪不经之词。元配夫人冯氏，继夫人梁氏，俱受封赠。子一人曰藩，太学生。甘泉子曰：「梁壶山长史既为此状，恳予为神道碑文，又欲解官走苍梧经营其葬事，可谓交道不以存殁易者也。东湖公平生以国士待壶山，壶山之知东湖，与天下士大夫之所共知者，宜有浅深也。今壶山之称东湖，可以传信矣！水也亦尝受公之知，谨因壶山请状而作文，刻之墓道，以昭示来世。」其辞曰：浩浩东湖，节节苍梧，哲人降生，申甫为徒。惟申惟甫，亦文亦武，惟以附众，惟以御侮。其才其杰，浩浩节节，探而愈出，百屈不折。遍身是胆，皮囊是智，人当其难，公处则易。初尹顺德，强御是抑，公用乃纾，民以不蹙。去佐成都，如丁解牛，省府皆倾，盘错无留。爰司盐法，临财若怯，峻拒权贪，惟以贾孽。九关三木，起死既踣，遂戍鹰门，生归乃复。姚源即戎，挺身贼中，用寇作御，因败成功。藩广赈楚，民获其所，饥者饱嬉，掠者安堵。初召荆下，遐不少假，抗章忤时，五日司马。冬官南都，再贰司徒，都宪抚南，强锄弱扶。司空正卿，不拜而行，人皆曰亢，公视则轻。公曰予巳，正丘而毙，仕止死生，诚哉无愧！戊子二月　日 
　　
　　明赠詹事府詹事翰林学士西庄霍公配封太淑人梁氏神道碑文 
　　
　　惟嘉靖七年戊子夏，皇帝诏若曰：「惟尊亲大礼，克襄厥典，惟尔韬肆效厥劳，陟之詹事学士。揆厥外内，教成有自，惟尔考七品义官华，寔严庭训，惟尔贤，可赠官如其子，以昭世教。惟尔妣梁，寔式母仪，惟尔贤，可封太淑人，以昭内教。」太淑人卒，将归葬於西樵雷坛宝峰之上右，祔詹事学士公之墓侧。太淑人自乳五子，纺绩纫针衣之，毋或丽美。幼子索食环左右，宾客时集於堂，则为左手携幼子食之，勿以肉食；右手治果酒以供宾客，截蔗寸五，信手不爽。詹事公训厥子曰：「吾霍之祖迁自南雄，及兹六世。六世之祖刚可翁溺於粮运，五世祖义翁，厥配惟黄，四世祖玄珍翁，厥配惟梁，三世祖厚一翁。予父若祖，再肇尔基，厥配惟徐，宽以克勤，尔其念哉！」曰：「隆！尔惟长尔质，宜代主乾於家之蛊。」曰：「韬！尔佻轻以矜始，自今宜靖勤以慎；其毋败乃躬於家。」曰：「佑！尔质惟敏，是利於禄学，惜窘艰於薪水之供。」曰：「任！尔赋乃厚，尔其勤以大尔家，毋忝尔宗。」曰：「杰！尔性其未定，我不尔责，尔后其勉之，庶乃有济。惟尔五人，若则有过，予若罔闻知，弗正斥言，养尔耻心。若则有过，惟予闻知，予乃斥辱，乃有改，是谓非人。尔其慎动，以毋自灾於尔躬。」故西庄公平生无竞於物，无面斥於人之过恶，有被酒肆加横逆，西庄怡然，若罔闻知。傍有不平者愤焉！则曰：「彼怒也，吾应以怒，奚择焉？」韬试黜於有司，归白曰：「请谢举业，术云『弗利於数』。」西庄责之曰：「得无以失得累心乎？乌乎学？」及韬发解癸酉，中甲戌会元，西庄曰：「吾前以吾梦圆月之诗，已知之矣！已知之矣！」太淑人之归西庄公也，恒鸡鸣而起，农月则夜分而起。供祖考，躬井臼，执炊爨，毋或逸豫，惟勤惟俭。儿过二十，罕与肉食，毋或侈厥性。故能节制缩财，以济家之弗腴。纾西庄内顾之忧，复合再世已析之爨，其於内助，可谓有劳。初，渭先韬为兵部主事，倡论尊亲大礼也。朝廷谦让而未之行，时例得赠封其父母。渭先不肯，曰：「大礼未行，吾誓毋受父母赠封。」为文告於西庄，白於母。母曰：「可也。吾儿事天子以孝，吾不以大孝成汝乎！」及大礼成，特命学士詹事，皆三辞乃受；寻命之礼部侍郎，不受；又将命之尚书，固辞；於铨曹固不受；曰：「吾可以论礼取大官乎？」太淑人闻之喜。既而韬自以受国恩深重，曰：「吾何以尽国士之报乎？」独居府中，覃思尽言天下之事，每背手徐行，仰天而纡思，明日即又有封章入矣。知即必言，言即必尽，无虑数十上，其意欲达圣孝，以理天下，多所可行。太淑人闻之喜。己丑夏，韬乞归弗遂，太淑人使谕之曰：「儿也宜宣力於国家，吾将依尔於京，尔无内顾是忧，尔惟一心图报尔主，尔其念哉！」庚寅三月四月发南海，越七月之朔，至河西务，病亟，曰：「吾儿来乎未也？」二日，则又曰：「吾儿来乎否也？」遂卒。既属纩矣，而韬乃来，及敛。甘泉子闻之曰：「天也。不幸而有幸者存焉！尤及见而敛，尽礼慎终也。」韬泣血为状告於甘泉子曰：「痛哉！昔吾考体貌丰硕，美须髯，远视有威，近之和气玉润，族称宽厚长者。宜遐祉而乃卒於正德丁丑五月之二日，寿止五十有八耳。今吾母又若是，哀哉！昔者吾母太淑人有祖曰梁善人，世积好施，饮食饥丐，棺敛死无於归之人，遇鬻鱼鳖，则巿而纵之江；而吾母太淑人又克承祖德若是，宜遐祉也，而寿不过七十有七，旅没於八千里之外，天人之理，果可信耶？天道之於人，果无意也。兹以归葬有期，惟子铭其墓道之碑，庶几死且不朽。」甘泉子曰：「古之贤哲人，必有所本。夫土之厚也，则其草木必蕃植；根之深也，则其发也必茂硕。夫物理则固有然者，今霍氏之所发匪常，其在兹乎！」遂为之作文揭示於后。其词曰：霍氏之先，世多杰人，惟将惟相，惟以显闻。南海魁冈，初微而光，六世来雄，遂发西庄。西庄起家，内助孔嘉，外训五子，内教罔奢。厥训曷以？矫偏器使，罔闻罔斥，作其愧耻。淑人劬劬，俭勤自为，二十勿肉，爨合家规。克相夫子，以隆厥祉，教孝以忠，用成尔嗣。蔼蔼詹事，无竞惟义，酒徒逆加，公以顺是。式孚而家?，而乡而闾，庶傍愤愤，吾乃怡怡。韬也刚直，帝图是式，贾生上疏，仲连辞爵。匪父若母，安有此子，沿流求源，焉可诬己。 
　　
　　明处士月崖赵公配李氏墓碑文 
　　
　　月崖赵君讳不?，字秉启，广之顺德碧江人也。秉启出於士志，士志出於仲瑀，七世祖曰必持，必持出於崇澥，皆出於宋宗室之裔。随牒由闽入广，居羊城，徙新会。仲瑀徙碧江月崖。处士磊落无所於拘系，处财利若怯，虽喜诗书，亦不足工也。惟登高临深，覆飞乌，度曲饮酒，娱宾不倦，每朔望拜於祖祠不怠，三十几而卒。其配李宜人，龙江巨族德彰之季女，参政聪士达之女弟。德彰以其季而钟爱之，年二十二，为之择婿，以月崖实出帝裔且贤，乃赘焉！生二子：长善和，次善鸣。善鸣举乡进士，为沣州守。水於弘治间游江门，问圣贤之学，居楚云台。戊己之间，沣州时为邑诸生，亦游江门，馆嘉会，一见如平生。石翁谓水曰：「可也是子，子其与语焉！」辛酉，赵子举乡荐，以母在，不赴春试，与予游罗浮，居西云，语同志也，时予不试礼部者十有三年矣。甲子，同北上，逾岭浮江，以会於上都。虽离合不一，然前后三十年矣。沣州每悲先君之早世，而道其母夫人之贤，水亦尝登堂而拜，退曰：「夫赵母有七德焉！曰顺，曰节，曰慈，曰恤，曰爱，曰慧。」或曰：「吾闻之赵氏之子矣！夫人自妇於赵，赵君好交游，亲朋燕乐，李能经纪家务，以应其需，而节之以义，故能不违其夫子，厥业不坠有增，非所谓顺乎？夫人每以不及事其舅姑为恨，於忌墓时，祭必齐素敬恪，粢盛惟洁惟丰，非孝乎？三十七而孀，哀痛三年，足不踰阃，口不语外，四十余年，人无间然，非节乎？夫人教育儿女，动以古人忠孝勤谨为法，而以孝经小学为业，又厚给其学师，禁其服用之靡丽，以养其志，曰：『毋娇焉！』关二子於空室，令读诵毋出，仅令小童时其食饮。察其奕棋而火之，令跪於堂下，戒毋戏以惰。朋侪之过者，察其讲习书籍，则曰：『益吾儿者也。』虽馔必馈焉；察其諠哗戏谑，则曰：『损吾儿者也。』虽茶必不馈焉。谓其仲善鸣曰：『汝行会试矣，始入官，必树贤声，忠君显亲足矣。幸毋以贿利自坏也。』爱而知劳，非慈乎？推其舅姑之爱以及其遗弱，小姑如同气然，抚养教训兼至。敬归其良人，宜其家，其家必称曰『善』。惠其姊妹，和其妯娌，以逮其甥侄。臧获时其寒饥而温饱之，非所谓恤乎？赒人之贫，解衣衣之，推食食之，宁自匮以存人，毋宁责其报，非爱乎？夫人知识颖悟，迥异於人，诸舅诵所受书，时幼在室，执枲於劳，默领大义，佩服不忘，故其戒善鸣与姑之子赴会试诗曰：『澹薄杯酒意思间，送而兄弟过梅关，合花并得萱萱秀，要取声名慰老颜。』其天性不学而能有如此者，非所谓慧乎？」月崖生某年某月某日，卒某年某月某日；夫人生正统丙寅三月二十二日，卒嘉靖乙酉闰十二月二十八日，为善鸣守沣之二年，迎养之明年也。既卒而诸僚之妇女，平日为夫人所仁者，咸哭之哀，如丧其妣。临终，犹嘱善鸣以其赡租之积，与柴薪之入为义仓云。寿八十。以某年月日，合葬於月崖公甘竹凤凰头之墓左。善鸣请予为文，立碑於墓门，其词曰：嗟遥遥，华冑长。麟有角，多才良。媲德谁？非孟光？七德备，工容彰。乃好逑，天蚤亡。蠙孕珠，渊发光。昧幽潜，观乃郎。埋双璧，联凤凰。万千秋，永同藏。嘉靖七年九月 
　　
　　明封翰林院编修分宜县典致仕慎斋应公墓碑文 
　　
　　雁荡天台之麓，仙居之墟，恒有特异之士，逸民之流，出乎其间，而世莫之能知，知而莫之能举者，若应公慎斋先生其人乎！公盖隐於胥者也，仕不及一命，而德具四懿。有子曰良，游於甘泉子，讲圣贤之心学，得勿忘勿助之规。元忠曰：「良之考发身从事也，具有隐德，位不究志。今墓木拱矣，欲得子文於墓碑，将托子以显焉！」甘泉子曰：「吾闻之矣！且慎斋公孝友信忠，有邹太史之志足征焉，使遇成周六行六德之宾，则公其能终以胥格泥乎？是故孝以显爱其亲也，友以和怡其同气也，忠以不欺其心也，信以无违於物也。君子行此四者，而人道具矣。公晬而失怙，鞠於母陈，壮躬行义，白旌母节，五千里徒走京师。日者云：『母数当尽。』则断肉徒归，血其趾，勿止。尉分宜也，觐京乞致仕以养，道闻母丧，则五日不食，亦徒奔四千里，血趾而归。则庐於墓，因病痿矣！人劝之归，犹不归以终制。终制矣，犹寝苫不入室。六十丧而致毁，八十忌而不肉食。贫也，为祠堂坟庵以祀事其先，不谓之孝以显爱其亲乎？在台，闻兄昙病疫，夜步走百里，过山谷，穿虎豹以归，视药焚香，叩祷不死，越月果不死。分分宜之禄入，以济兄侄与族之贫寠，自甘敝衣粝饭而不恤，不谓之友以和怡其同气乎？掾藩司则清白自濯，奉公忘私，身不沟渎自污。及尉分宜，则竭心力，效勤敏，理滞狱，督逋赋，治赃吏，锄豪民，无虑十余，上下称服。袁之四邑丞簿尉，开国来惟公一人列传於名宦，斯不亦忠以不欺其心乎？乡俗贫者例质物，以俟有秋而赎，或告曰：『无物可质。』即以假之质，无疑虑，虽衣被靴袍，无或吝惜。吴氏子客死於京，则出财殡而还之其家，如是者四三人。曰：『吾自尽心尔，非冀报也。』斯不亦信不违物乎？夫由孝显其亲之心充之，则可以事天矣！由友爱同气之心充之，则可以育民物矣！由忠事不欺之心充之，则可以通神明矣！由信物无违之心充之，则可以孚众兆矣！夫是四德者扩之，天地神明民物众兆不能外焉，可不谓善乎？宜其前有作，后有述，明则有称号邑志之褒，幽则有仙居乡贤之祀也乎！慎斋，名昌，字克盛，仕为分宜县典史，以良贵封翰林院编修，生某年日月某，卒某年某月某日，享寿八十有四，以嘉靖甲申八月十四日葬於　　之原。元配徐氏，其继许氏，知书有内行，以子赠太孺人，孙氏、包氏先卒。子二人，长即良，次宾，庠生。孙男本、木、材。曾祖讳翁之，祖讳文正，父讳宗儒。观其源流，远有端绪，蔼蔼乎美矣！是宜为文揭之於墓，以训来裔。」其词曰：雁台降神，毓多哲人，既笃尔子，亦显尔亲。厥子维何，良也元忠，折节师道，古人之风。为圣为贤，以父贤圣，擢科翰林，推致显命。厥父维何？慎斋截截，式训厥子，忠义自立。迩读中秘，爰以忧归，藏修十载，我不尔违。今天子圣，龙飞兴藩，有诏起遗，若可耽闲。太史既擢，忠义谔谔，尽瘁鞠躬，匪予所薄。揆厥身教，四德咸备，一节始终，八秩有四。厥德维何？克孝克友，职思其终，忠信不疚。少孤母贞，行义岁长，绌身藩掾，维以禄养。走白母节，徒步上京，血趾忧亲，间关省兄。彭城奔丧，载血厥趾，哀毁墓庐，六十病痿。克己务义，节乃坟祠，敢不竭力，吾身者谁？念兹天显，惠爱兄子，族姓困穷，莫非吾耻。於掾於尉，精白奉公，有一予欺，上下曰忠。百尔赃吏，爰及乱民，有罹王法，身家糜尘。遂锄彼强，以扶此弱，百里凛凛，四邑愕愕。维袁簿尉，畴列史传，开国一人，维公流闻。族党有盟，推衣食济，孰非窘窭，曷以而质？乡评孚信，无间於家，祀典贤祠，光命有加。揭文墓颜，用告来世，式邦士人，於千百。戊子闰十月二十三日 
　　
　　明诰封冼淑人霍氏神道碑文 
　　
　　南京工部侍郎罗江冼先生，将携其子尧佐归葬其元配淑人霍氏於　山之原，恳於甘泉子曰：「子，吾年家也。墓碑铭将於子是托。」甘泉子曰：「吾无辞乎辞矣。吾闻之，妇德不外见，则吾於淑人何征而铭诸？」或曰：「幸有厥姻司马冯司厅宗典者之状。淑人少赋懿德，闺范贞则，非其内外亲姊若妹，莫或与之面觌，是故其女德足征矣。厥既归公，则曰：『其无以家事相妨，俾肄学於邑庠，於业精专。』於是家务理矣，旨甘具矣。及举进士，尹安仁，则曰：『必致吾舅姑，安吾孝养，如子在膝下，乃可也。』遭舅之丧，则克相襄事，勿之遗悔。及公入为御史，奉太淑人於京师者二年，於家者又七年，敬养无怠。有疾侍汤药，则必躬抑搔扶，哺则必躬，滫□时膏则必躬，必致敬焉！罔或不给，以将顺之，以忘乎子之离违乎膝下也。是故其妇道足征矣。事夫子有顺无遂，中馈宾祭必躬，曰：『乌得以委婢御也？』朝服冠履必躬，曰：『乌得以责僮仆也？』公尝以母老，疏乞终养，家居者六年，终母丧，又乞养余疚，家居者又九年，若遂终身焉！淑人顺成公志，勤俭如布素，以理内政。及公起参议於南通政，寻迁太仆少卿，晋南光禄卿，转大理卿，南北往返，淑人咸与俱，事奉唯谨。公是得以悉心职事，而无有内顾。公语及大理死狱，淑人则曰：『有生道乎？公求生道而不得，则彼我皆无憾也。』南狱称平，淑人与有阴功焉！是故其妻道足征矣。抚己出之子尧宾、尧臣，与侧室之子尧佐、尧相，幼女某，无彼此厚薄。在爱而知劳，有过而能惩，曰：『吾将以告乎！』然而实莫以告也。诸子咸知感励爱戴之，亦无彼此厚薄，各有成立。是故恩严俱得，其母仪足征矣。」甘泉子曰：「以予观於此，而知坤德之承乾，未可以截然观也。何也？女道也，妇道也，妻道也，母道也，皆阴德也，所以成乎阳德之施也。是故其致一也，人道之全也。故夫知为人女，则可以[知]为人妇；知为人妇，则可以知为人妻；知为人妻，则可以知为人母；知事人则必能长人。若淑人者，其无愧於人道也已！其无愧於全归也已！」淑人以嘉靖壬辰秋，由大理官署南归，卒於癸巳十一月四日也。距生成化壬辰四月二十一日，年六十有二。以公贵，初封孺人，再封恭人，后加封淑人。尧宾娶黎氏，以公泽荫太学生；尧臣娶张氏，例授典膳；尧民早殇；尧佐业儒，骎骎有成，聘关氏；尧相尚幼；一女某，许户部主事岑君万之子。铭曰：於穆淑人！维坤之元，维贞维则，维静维专。维以从父，维以承乾，懿德夙昭，於彼闺阃。钟爱维亲，聿称孝谨，言归则妇，职思旨甘。居肆夫子，遑参以三，以亲欢心，以夫茂名。侍疾必谨，相终必诚，皇皇凤冠，讵忘布素。朝御服饬，宾祭馔具，以躬以亲，无俾僮竖。旅北旅南，恭谨在御，相伊诸子，一体同天。同天同我，同鞠同怜，爱而知劳，式昭母贤。仁贤之征，靡施或爽，匪宜宗亲，宜於民上。折狱且成，惓惓平反，曾是不直，则莫我敢冤。於穆淑人，亡媿全归，全归伊何？坤德庶几！我铭畀石，永告(捆)[捆]仪。 
　　
　　明赠通议大夫都察院右副都御史刘公神道碑文 
　　
　　赠通议大夫右副都御史刘公原芳德华者，广东合浦县训导赠奉政大夫、四川按察佥事加赠通议大夫、都察院右副都御史曰滋之父。发解省元、举名进士、由兵部尚书郎四川提督学校佥事副使，左布政使总督巡抚都御史刑部右侍郎曰节之祖也。公生洪武丁丑七月十五日，卒成化丙戌正月九日。后六十五年，以孙节贵，封如其官，得立神道之碑。节寓书以币，征文於甘泉子。甘泉子曰：「嘻！若水之与子，同年兄弟也，视而祖犹祖也，文也，义乌得而辞诸？币乌得而受诸？」曰：「文献其有征乎？」曰：「有。」「曷征哉？」「征有一：征诸大理卿宁都董子天锡之状。」曰：「足以征乎？」曰：「未也。征一得三，征诸其见者，征诸其往者，征诸来者。曷谓往者？乃曾祖国宝不仕，乃祖志均不仕，乃考兴远不仕，不仕则不泄，不泄则畜，畜则积，积则厚，厚则久，久则大，其发於公乎！曷谓来者？乃嗣子三，曰洪、曰洵、曰滋，及滋而稍昌，育贤於郡庠，登贡於礼部。乃嗣孙三：曰巽、曰节、曰甫。节贰名卿，乃以公贵；甫以行义，作乡嘉宾。乃嗣曾孙曰鲁，举乡进士；曰香，养德於庠；曰音，荫叙太学；曰著，暨乃玄孙尧臣、尧佐，幼而进进未艾，其本於公乎！」「曷征乎见者？」「夫见者，表表者也。状曰：『公力治生产，以振中衰之祚，以光於前人。』见孝敬矣！其曰：『刚方大度，不事脂韦。』见正直矣！曰：『与人交而有信。』见诚悫矣！曰：『耕稼自给。』见务本矣！其曰：『余则赒人之贫乏而勿吝。』见广惠矣！曰：『邻邑称贷，不取责偿。』见尚义矣！曰：『宣德己酉，邑岁大歉，斗米百二十钱，则发廪平价，捐三之一。』见济急矣！曰：『买附郭之腴，为子孙之贻。』见裕后矣！孝敬，德之本也；正直，德之居也；诚悫，德之孚也；务本，德之基也；广惠，德之施也；尚义，德之公也；济急，德之仁也；裕后，德之流也。君子有此八者，是故前以开之，后以恢之，於德华公之光为有征矣！宜碑而铭之於神道，以昭示来裔。」其辞曰：中气磅礡，南迄五岭，大庾峨峨，异人天挺。天挺维何？有秀其柯，三世不发，茂畜天和。畜极而舒，勿遽而徐，谁其钟之？德华渠渠。是肇合浦，是开司寇，合浦司训，司寇督校。维闻子之贤，闻子闻孙，维以发解登科，维大其门。历世既三，德泽渐渐，侯谁起之？维德华公克堪。何以堪之？维稼穑之依，以起生产，以振中衰。以播德惠以及周济，维以不责偿，维以尚义。义动闾里，以受嘉祉，嘉祉不於其躬，於其孙子。 
　　
　　明故奉议大夫刑部郎中赠通议大夫吏部右侍郎何公神道碑 
　　
　　惟兹明赠通议大夫吏部右侍郎何公之神道乎！其冢嗣今南京工部侍郎孟春之所庐墓者，其在兹乎！少师西涯李公之所为志者，其在兹乎！所为赋陟望，去母宜人十里而近者，其在兹乎！曾户曹全之所为传者，其在兹乎！郴阳志之所载者，其在兹乎！南京丰功曹坊之所为状者，其在兹乎！粤稽诸状，说为公名，商臣其字，[惟]家於燕泉，居於梅溪，号曰梅岩。越宋出於庐陵，从於东广。爰及於元，都统聿来，镇兹彬桂。厥孙九三，肇定彬宇。高祖德翁，敦厥行义。曾祖仁海，隐德是嘉。祖考义坚，肇膺乡贡，同知合州，施有惠政，赠户部主事。祖妣袁氏，追赠安人，厥继邓氏，寔膺显封。惟考曰俊，奉政大夫，云南宪佥，督学云贵，加赠通议大夫吏部右侍郎。妣曰廖氏，厥继李氏，并赠淑人。惟公生於辛未，卒於弘治癸丑五月十有八日，年四十三。配李氏，封太宜人，李少师称备极孝养，无间继姑，盖其令德克配君子。子男二人，长即孟春，次曰孟旦；女子一人，适崔侍郎子士彦。孙二，长曰仲方，国子生；次曰仲平。曰：「惟成化庚子，惟公发解於湖广，主者曰：『吾得士矣！』先是，樊御史英素奇公，及监湖试，拆卷，末乃得公释之，谓人曰：『奇才！不可使小就。』至是果得解元，即图省亲於南部。或曰：『盍且归荣乎？』则应之曰：『吾岂效得一隽，扬扬夸州里者哉？』遂擢辛丑进士。人曰：『可以知其志矣！』」然则公之出处，其在兹乎！曰：「按察君游宦於外，公方弱冠，事邓安人克孝，赴提学修志之命，及永，闻邓病，亟告以归，至则入棺七日矣。或告之棺不任体，则请曰：『叔父易之，叔父不易，必贻后悔。』崔君克，明义人也。叹曰：『人有孙如此，忍不副其志？』即为易之。按察君归奔，廖淑人道卒。公闻讣，即徒步逆丧於长沙，足尽裂。庐墓孝感，芝生其侧，李少师志称之曰：『清谨重厚，遇事有力。』曾户曹曰：『自立有基，积种有地。』然则公之行义，其在兹乎！曰：「公所素惜有佳砚焉！或触之折於地，公恬然不动色。」然则公之雅量，其在兹乎！曰：「惟公禀夙颖，长於属文，尝听人读黠鼠赋，至『言出於汝』而忘之，则笑曰：『言殊不始子瞻。』问之，曰：『此晋邹湛对武帝意也。』或疑所谓黄头取土胜水，其义何如？公曰：『汉人谓擢舟者曰黄头郎。黄也者，土也，以土胜水，盖仿诸此耳！』」然则公文学之博敏，其见於兹乎！曰：「惟公初授刑部山西司主事，侍郎何公见所属狱，曰：『吾曩监湖试，重子文士耳！乃又长是邪？』是故知其能矣。核狱顺义，两豪争田，事涉中贵，剖折罔避，是故知其节矣！有饮姊家归而疾腹，姊谓之曰：『毒也，养子寔饮汝。』遂讼养子。病者死，死无毒验。公廉其邻，知姊寔后生子，憾构养子，遂释之。是故知其明矣。迁员外郎，总阅法司奏牍，阅奏牍惟敏。山西民王良、李悦假佛惑众，潜表通胡，御史奏坐以反。公阅卷曰：『反必连从，且罪当孥。此虽通胡，不果至，宜论谋叛，叛止死耳！』竟用其议，活孥从数十百人。是故知其惠矣。人有见杀於雠，讼及其外亲。两人情状微晻，公一穷治之，事遂白。民间盗发，逻者执一人曰：『盗也。』公鞫之，乃旧馆人嗛新迁他居者，故嗾为之，即出焉！是故知其察矣。迁郎中，阶奉议大夫，时法司条例纷沓，何司寇命公修之，兼总节，适法比以宜，是故知其才且辨矣。周指挥某也出其妻，有国公之弟怨之，诬以杀人，囮东厂行奏，下之法理。公白何公以故。或曰：『东厂意殆不可忤。』公曰：『顾可以法媚人乎？』即具以闻。上遣中人谳於朝，如公言。或曰：『君议行矣！』公愀然曰：『法不自吾辈主持而得之，阉宦是任，嬖幸之渐也，吾辈与耻焉，何议行之云？』是故知其正矣。奉敕南畿，凡录囚者六千有奇，上谳者余三十，多所平反。扬州逻人与一商一医有隙，觇商与江右人贾於外，获赢归，遂上其毒人取财，而连逮医，织当之死。公折曰：『曼陀罗华，能迷人盗赀，不俾至死，是尚有万一人心，必不挤之江。若挤江湍急，必不可救，死矣！江右贾固未死耳！且购毒药者，必不告医以杀某也，医衒药取赢，既杀人必不告逻者。逻者云何词？』遂服。仪真人犯夜禁，脱走，执者追之，剚其胁濒死，谓兄曰：『杀我者，长而髯。』兄诉逮直更同巷人长而髯者，公曰：『同巷人独不能言其姓名乎？』后果得真剚胁者。负薪者经行孝陵，守者执之，有司例以斩。公曰：『生木根株，无有证迹，且木枯相似，安足据以杀人？』减死。民告劫盗二人，获其一，有司拷穷，其二急，则以弟足数盗死。公鞠得之，遂原其弟。民相哄斗，追至敌者家，敌者闭门，推门门坠，稚女死坠门下，论死。公曰：『彼从外，焉知门内有稚女？又岂意门坠？非故杀，殊非斗误旁击者比。』奏矜之。广德饥，民贷谷弗与，而群夺之，坐强盗，株连四百余人。公矜其情，请许自首偿谷，且杖遣之，皆泣拜而去，欢动州境。蒲田彭公代何公为大司寇，尤器重公，令兼摄他司。有民家罹焚，告宿隙者放火，公察其诬，反坐之。时他司亦有宿隙而放火者，坐放火者。公曰：『迹类情殊，故拟以情异，何相悖焉！』是故僚辈咸服其公矣。」惟是八者，公之政事其在兹乎！曰：「惟孟春癸丑进士历官吏部侍郎。文学政事，在在有声；挺节抗疏，极谏大礼；调南工部，时论是称。初，梅岩公为进士，尝梦击谏鼓，鼓无声，其傍一人曰：『公勿击，公子当击，公子当击，击则人众象马皆惊。』至是验云。」然则公之位不满德，而委趾於后昆者，其在兹乎！宜揭文於道，以示来者。其词曰：彬岭嶙嶙，燕泉沄沄，有哲其人，於兹降神。维兹哲人，裔都统君，四十三年，六美咸臻。出处有倬，行义中伦，亦弘德量，亦博其文。施於有政，克裕后昆，维兹六美，庶善是轨。为清为谨，为敏为志，为正重厚，为能才智。维以顺孙，维以孝子，□□且明，为察以惠。为公为仁，为慈贤嗣，媲美宜人，相　千里。山高泉深，有铭在此。」 
　　
　　明故史母徐氏孺人墓道碑文 
　　
　　徐氏孺人者，故南京光禄少卿进阶朝列大夫知山史公逊仲后之继室，进士观政吏部稽勋际之继母，魏国庄靖公之第三女，中山武宁王之七世孙，郕国庄简朱公之外孙也。孺人生成化戊戌正月十七日，卒嘉靖甲午二月十七日。乃际以赍敕谕南都便归侍药之二月也。将配葬於石门山，际遣其子继源以狄都水冲之状，来谒墓碑之文。甘泉子曰：「妇德不外见，是故必有所考信焉！妇道不专行，是故必有所明征焉！然则若孺人者，曷考哉？」考诸其状。状曰：「庄靖公以少女钟爱，知知山君给舍留都之贤，择而归之，为继室，孺人不矫矫，不为居养所移，事姑王也益孝谨，承知山君益以巽顺，乾女事以勤，持家以俭，虽一钱，曰与则与，不敢专与也。尺帛曰用乃用，不得妄费也。率婢子瀹茗汤，治酒殽，以时知山君之宾客，虽或夜分，寝不先也。孺人素不产，抚育先室王之子际，侧室之子阶，悉如己出。际病，即起视之，触铜炉伤其股，亦不戚戚。二子或嬉戏，则密戒之曰：『吾将白而大人。』固以惧之改，未尝以言也。阶夭卒，孺人哭之如丧所生。际屡试不中，则解知山曰：『得失有数耳！』及语际则曰：『而父暮景而不努力，而重违亲志乎？』故能以乙酉领乡荐。」又曰：「惠以逮下，有樛木之风焉！知山为雠人所诬，愤闷而卒，孺人哭之，几绝而苏。服除，终不服华绮，曰：『吾未亡人也。』际既孤立，仇雠紏谋侵之者数年。孺人旦夜焚香，愿难早解。壬辰，际登进士第，则嬉曰：『吾夫且不死矣！』遣人至京师诫之曰：『是汝祖、汝父积善所致，汝尽汝忠，以雪父耻，斯孝子矣！』得曾孙，则喜且悲曰：『吾孙特继源耳！幸有此，然吾之见曾孙，孰若使汝祖见之也！』际衣锦归拜於床下，孺人病少间，喜且悲曰：『吾见汝之归荣，孰若使汝父见之也！』阅两月，病益笃，召际妇孙诀曰：『吾之命数已若此，医祷何为？』言已而逝。」甘泉子曰：「孺人之贤，於是乎可考信矣！夫以公侯之女而继室於士人，以不戚戚，从父孝也。贵富而不骄，恭巽勤俭益至，寝而必后，妇道妻道之懿也。抚先室侧室之子，以严以恤，母道之慈也，樛木御下之仁也。夫难而忧，殁不华绮，妻道之贞也。外侮亦愠，登第亦喜，诫之显忠，以雪父耻，母仪义方也。得曾孙则思，子归荣则思曰：『不令而祖而父见之！』动不忘所天，纯乎贞道也。病革矣，则召子妇孙而永诀，安於数命，言已逝，正终也。」「然则曷征哉？」曰：「吾以征於夫子矣！吾以征於其子矣。其夫子知山君富而知礼，好善乐士，积而能施，出粟□□□以济一方之饥，守臣闻而上之，天子嘉而褒之。□□内助，何以致然！以是知孺人之尽妻道矣！嗣子□□处变而不失其正，遇暴侮必以恭让，散财以济乡，□□收其宗族，焚其先遗券而不之问者若乾纸，使人□□怨而为爱。举进士达矣，而滋益恭，恂恂若穷士然，乡士民贤之，缙绅亦贤之，非母仪何以致然！以是知孺人之尽母道矣！是故二道得而十善形焉，是可铭。矧昔际也不吝数百金，开新泉精舍，以与诸生从予而讲学，今又拨田附郭二顷，以赡来学者，贤已！吾乌乎辞诸？」乃序而铭之，以碑诸墓道，以诏来裔。其词曰：於昭孺人，裔自中山，中山维王，大武桓桓。翊我神祖，迅扫胡元，征南伐北，如匠运斤。浑一区宇，卓为宗臣，维功维德，维佑后昆。逮於庄靖，爱尔贞静，择良以归，顺爱厥正。匪恭於父，移天亦敬，谨顺勤俭，家道以定。一钱尺帛，曰与以用，不专弗费，三从是奉。维酒维殽，维茗维供，维供维宾，罔骄以从。己则弗嗣，二子是字，际也有疾，起则夜视，载伤厥足，铜炉在地，子弗若训，戒勿嬉戏。夫喜亦喜，夫愠亦励，以底有成，以奉夫志。夫子罹诬，濒死复苏，曰『未亡人』，终绝绮珠。际方登科，寓诫上都，乃竭乃忠，乃忘耻乎？衣锦於归，荣满里闾，以喜以泣，盍令而父见诸！维逮下以仁，维樛木振振，维恭维巽，维俭维勤。克妇克妻，克慈克贞，维以夫正，维以子贤。上观四德，下观三迁，於乎孺人，其尚善旃哉！」甲午九月初十日 
　　
　　明广西副总兵右军署都督同知可兰张君神道碑文 
　　
　　甘泉子将为可兰张子神道之文而叹曰：「文献孰征哉？」或曰：「先生雅知可兰，奚而征焉？」「吾能知其人，未稽其事功。」曰：「今幸有虚谷江子尝载笔而状焉，足征也。」状曰：可兰子名佑，字天佑，系出汉留侯，邈矣。其后裔在河南河内县，有祖曰祥者，洪武永乐间以武功显，官至都指挥佥事，调江西，卒於从征交趾之阵。再世曰宁府仪宾雯。三世曰南昌左卫指挥使应隆，改广州右卫，守御石门以卒，遂为广州之始祖。四世曰昭勇将军广州右卫指挥使翱。五世曰某，而得可兰。可兰生於邑之宾贤里，六岁而孤，鞠於王太夫人，依於舅氏。颖悟超常儿，稍长，能脱去绮纨之习，为学士之志，师事东所张先生，得闻心学大义。弘治戊午，袭广州右卫指挥使，守卢包水。年十九，随征丰湖十三村，先登，斩首百余级，贼势披靡，大军从之，尽歼其凶。丁卯，累前功，擢署都指挥佥事，守备德庆泷水，威信渐著，先声足寒贼胆，猺獞负险狠骜者稍稍遁去，不敢来犯，行旅信道。都御史林公廷选甚奇之，引为梧州坐营，军事无大小必咨焉。辛未，移守备惠、潮。时潮惠之间，程乡有王管诸峒，龙川有野鸭诸巢，其盗贼如潮之刘文安、惠之李通宝诸寇，啸聚为患。可兰谈笑麾之，直捣其穴，以次削平，积功六千三百余级。癸酉，擢广西右江右参将，分守柳庆。先是，朝议惩思田土官岑猛逆残之酷，欲郡县其地为流官，叛目韦林等因复起为乱，可兰承檄抚处，诱诸元恶二十九人，追杀其党千八十级，因进剿修仁富贺诸处，又斩获八百五十四级。都御史陈公金荐於朝曰：「读书养性，绝绮纨之骄奢；清介持身，饱战攻之韬略。可当大将。」巡按御史曹君珪荐曰：「志正守定，戎务久废复兴，劳息困苏，士气始作而方振。」戊寅，迁副总兵广西镇守，寻进右军署都督佥事，於是饬兵政，缮守备，三军作气。庚辰，古田诸处流贼煽乱，郡邑骚然，议抚之则不可，剿之则难。可兰上便宜，欲照景泰间降敕激劝土官，令遵调度。上可之，仍命之给赏，果致用命，讫底戡定。寻以总理五哨功，进署都督同知，镇守如故。以手足顽痹之疾，上疏乞休。上曰：「张佑杀贼有功，偶有疾，其令善加调理，以副委任。所辞不允。」冬，督兵进讨洛容蛮贼，斩首六百十级。辛巳春，复督兵讨肇庆、平乐蛮贼，克之。是年五月，特旨升俸一级，荫子侄一人，世袭百户，兼白金文绮玉带之赐。嘉靖改元八月，丁太夫人忧，哀毁骨立，夙疾复作，累疏乞致仕，辞甚恳切。得旨以都指挥同知原卫带俸调理。既得请，即扶榇东归。初在镇时，上思州土目黄镠作乱可兰密策悬赏购之，於是土官黄廷宝生缚镠至麾下。总督张都御史嵿忌其功，衔之，以其不先禀命也。至是，劾其怀奸避难，逮系德庆狱。上察其诬，令照旧带俸，自是有终焉之志矣！丙戌，田州叛兵既翦复炽，祸连思恩。都御史姚公镆谓必得谋略如张佑者乃有济，特起之，赴军府，以客礼相待，每咨访之，多所裨益。新建伯阳明王公守仁继至，首询以抚捕之宜。可兰曰：「以夷治夷，可不烦兵而下。」王公纳之，疏於朝，复叛裔岑氏一人以抚其众，设十九巡检以携其党。既而土目卢苏、王受等果乞归顺，愿立功自效，因命可兰部分其众，以便宜设阴计，略八寨之贼若乾人，遂奏复其原职，留镇其地，绥徕有方。未期月，民夷安堵。己丑，剿封川石砚山贼盘古子等，斩首二百级。辛卯，剿广东会宁剧贼丘区长等一千二百级，勒铭大隆山而还。壬辰春，西山寇赵林花攻破高州城池，势甚猖厥。兵部侍郎都御史陶公谐、总兵咸宁侯仇公鸾，会委调左右两江土官五万余，以癸巳春正月抵梧，为中军，冒险深入，抵阳春、参峒、云廉诸处贼巢，一鼓斩首六十级。时已疾剧，犹扶惫处分军事不辍，以是月二十日，舆疾至车峒而卒。将士哀号，如丧父母。可兰身长八尺，智识绝人，裁决如流，军旅刑名之事，咸不习而能。慕伏波武侯之风，过乌蛮滩，谒伏波祠徘徊太息曰：「殁不俎豆其间者，非夫也！」题诗其上。后死於高、凉之役，田人立祠横山祀之，此其兆欤？尤笃志文学，喜赋诗，读书积至千余卷，所至辇以自随，暇即延儒生相与论难，虽军务倥偬，未之或废。历官余四十年，位至一品，未尝营家室，卑隘仅可容马。驭士严明，威爱兼济，在广南时，有卒取民束菜者，立斩以徇，至於均甘苦、结士心，古名将不是过也。以此所向成武功，兵骑所至，老幼女妇不惊，市贾不变，田园蔬果下无一迹。思、田、德庆之民至今德之。其在右江，发御史朱之赃贪，以抵於法，然亦用是为时所忌。今大学士西樵方公尝疏荐以可当大任，且曰：「才兼文武，学有师承。」将举之挂印，总镇两广。为人沮止，不究大用，赍志以殁。惜夫！距生成化癸卯十月十八日，寿五十有一。以卒之明年二月丙申，卜葬於番禺之柯子冈。配夫人李氏，右卫指挥使盛之女，有淑德，无嗣；取同祖南昌小功之弟裕世其官。裕以李夫人之命，可兰生平之志，走南都乞文於甘泉子。甘泉子雅器重可兰，可兰亦尝恳书，愿执弟子礼，称门下生以为他日进学修德之地。观其志，岂寻常武将者比哉？甘泉子按状而叹曰：「若可兰之功之志，则固可以传矣！记称三不朽之道，曰：『太上立德，其次立功，其次立言。』言不足道也。以可兰如彼其志，忘其功名之高，屈己以求学，使可兰而无死，聿修其德，进而为圣为贤，则其功为周公之功矣！有志而年不究，悲夫！」遂为之次第其说，而系之以铭，俾立碑墓道，以显示来世。其词曰：桓桓将军，留侯裔孙，既敏而学，亦武能文。曷维其文？麟趾振振。曷维其武？矫矫虎臣。如虎如麟，以威以恩，乃以御侮，乃以辑民。维奇维正，维以全胜，三千其旅，莫不一命。运筹帷幄，赋诗横槊，用夷处夷，以恶化恶。无坚弗披，无披弗夷，孰是?橐，左书右诗。义气所激，摘奸辩慝，君子之休，君子之踣。直道则然，尔踣尔安，志德弗究。呜呼！可兰。甲午十一月初五日 
　　
　　赠嘉议大夫吏部右侍郎处轩徐公神道碑文 
　　
　　於乎！斯维嘉议大夫吏部右侍郎处轩徐公之神道。处轩讳朝，字以同；有子曰缙、曰绅。缙娴於文词，多修於学，侍日讲於帝，帝用贤之，如子官。处轩之考曰震，妣曰邹，继妣曰顾。十五世祖曰三奇，宋南渡，自金华而来，居吴邑大湖之西洞庭。处轩生景泰庚午年正月十四日，卒弘治辛酉六月二十四日，其明年十二月庚申，葬金铎山之原，元配曰沈，贰室曰王。沉生二女，长适监察御史蒋诏，次适乡贡进士朱伸。王生缙、绅，及季女。[缙]娶少傅王文恪公之女，绅娶陆氏女，季女适马叔雍。孙男五：玄度，荫太学生，次玄成、玄庆、玄龄、玄理。缙恳神道之文於水曰：「於同榜之义，亲也。」水曰：「於企慕之贤，敬也。亲且敬，吾虽艰於为文，乌得而辞诸！」或曰：「子之艰於文也，於处轩之神道，何以亟敬其贤而文诸？」曰：「吾征诸状矣！吾征诸状矣！处轩公礼貌魁硕，有如其心，襟度夷旷，爱敬笃至，其天性类如此者。处轩公好书不倦，识善弗忘，庄重自持，靡他嗜好，唐诗欧帖，妙逼其真，其好学类如此者。三兄析业，己独不忍，依亲终身，行必禀命，旦暮侍奉，内敬外愉。丧不忍葬，寝苫柩侧，食必先祭，(撒)[撤]必先奠。朝设洗沐，暮拂茵枕，三载如初。其孝行类如此者。处轩善事仲兄，委曲逊顺，处人所难。抚其遗孤，三兄之子，周之习学，束修廪食，衣服是资，诚信谦恭，善称乡党。其弟友类如此者。处轩公延师教子，教而有法，北学上都，茂荐贤书，戒勿自满，实德实学，古人是期，及缙成名，登庸显位。其慈教有如此者。夫君子具五美者，吾乌得不贤而文之，刻於墓道，以告於后之人！」其词曰：汤汤具区，跨於吴会，震泽舂天，洞庭拔地。奇气之钟，异人辈起，有开其先，凤毛麟趾。隐隐征君，敛福於身，蓄极而发，贻厥子孙。遂以子贤，日侍讲筵，帝褒嘉议，以显尔亲。穆穆嘉议，德性天至，好学有加，闻善必识。兄弟析产，独不忍去，我依我亲，终身弗异。禀命而行，逮死如生，生事死戚，三岁营营。恤孤犹子，克顺其兄，克念克爱，克襄其成。孝弟之至，通於天地，矧孚族党，外内无异。克谦克恭，称於闬里，有其式之，於此记。
　　泉翁大全集卷之六十六 
　　
　　文集 
　　
　　墓碑 
　　
　　明通奉大夫湖广左布政使抚治两广地方兼广东按察司副使陶公墓道碑文 
　　
　　惟公厥姓陶氏，厥讳曰鲁，厥字曰自强，厥号节庵。厥族西广之郁林，厥宦由考荫肇丞广之新会县，迁知厥县，迁广州府同知，迁广之按察佥事，遂迁厥副使，迁湖广按察使，迁厥布政使，兼故按察副使，辖治广西寇贼。厥考曰成，由典史历淛按察副使，死己巳金华叶贼之变。景庙嘉厥忠义，乃命官子鲁。厥祖曰本可，厥高祖曰永泉，而始於三十六府君也。惟公丞新会，方弱冠，广右徭贼流劫，尽雷、廉、高、肇以东之境，破城杀吏，戮掠人。香山、顺德庶顽胥兴效尤，黄贼胥响应，胥劫杀无宁日。公召父老於庭，誓曰：「贼气将吞吾城，若父兄能率若子弟，从我以死守城邑，保若家族乎？」皆曰：「诺。」乃筑厥塞堡，与民守之，中立以捍东西寇贼之冲，筑辅城以卫厥城，浚外沟以卫厥辅城，布铁蒺藜，植刺竹，以卫厥沟。人守厥土，分殊死战，别寨分兵相援，一邑之势，如腹心相联络，贼至不得犯。父老咸曰：「吾等保妻子，长子孙，皆陶丞之功云。」白沙陈先生记曰：「往年西寇之来，凭凌高凉以东，破关袭城，势如建瓴，至此则截然而止，如虹霓之收急雨。由是吾民丘垄以完，室家以安，鸡犬以宁，仓箱以盈，燕有岁时，乐有宾客，至於今各得其所者，则谁之赐乎？」始者，吾谓陶公曰：「孔子言忠信，行笃敬，虽蛮貊之邦行矣。」公练兵於暇日，兵知其意，如臂指知心，惟所使之，前向无敌。其兵行，兵不与知，其调兵食、运军械，率先期封檄令，至期乃发，发则机动事备而人莫测，如雷霆之至，不及掩耳。又多疑兵，故东西多寡，贼不知方与数，而疑惧其心。贼遁则戒兵勿进，贼弛备则急取之。其刚柔操纵在手，故贼过之即殪殄，又无能遁者。尝与公燕夜饮，俄起如厕，潜身钥门出城，僚友索之，不知其出征也。故贼虽置耳目於左右，其行神速，不及知也。功成而人多忌之，其荐而称道之者，韩公雍、邓公廷瓒、刘公大夏也。刘公大夏者，与白沙先生为友，后为太子太保，兵部尚书，负天下重望者也。其状曰：「公肇莅新会，民尚梗化，效黄萧养所为，结营寨肆虐，以祸东土。公单骑诣贼，开谕祸福，招为良民。新兴、阳江、阳春迩贼危困，则率义勇保障，民以安堵。奉檄行兵，亲冒矢石，屡破贼巢，一邑以宁。载当满去，父老乞留，擢知新会县事，升广州府同知，仍掌县事，民益用康，风俗丕变。总督两广都宪韩公雍以公功上闻，升广东按察佥事，奉玺书整饬兵备，首建议请立总府於梧州，统两广以制其喉舌，霍詹事曰：『百世之功也。』梧有帅府，两广乃如两臂，以护胸腹，而西贼遂不东。雷、廉、高、肇，民有宁宇。又城吴川，白沙先生曰：『昔寇盗充斥於高凉，百姓凛凛，委性命於豺虎之林。公专经略，大著讨贼之声，高凉以东之民，倚公为命。及筑城之役，民喜曰：卫我者生我，劳我者惜我，公大惠我，我何敢忘。』又九年，考最，升本司副使，仍奉玺书专理戎务，凡两广之地雷、廉、高、肇、浔梧、荔浦、府江、田州之贼，剽掠毒虐於西东者，讨而抚之。诸贼雠公害己，於是劫其郁林之庐，焚其诰命，毁先茔，害其族党。事闻於朝，乃命公徙籍於东广。公愤不顾家，益励其讨贼之志。又九载，考最，升湖广按察使，乃奉玺书，理戎务两广如前。赐以金绮，锡以诰命，荣其三代，升湖广布政使兼广东按察副使，仍奉玺书抚治两广。公自丞至布政使，凡平后山，平恩平、阳江，平新宁、白水，平浔梧、荔浦、府江、田州，诸凡斩首恶二万一千四百有奇，夺回被虏人暨抚散向化人一十三万七千有奇。巡抚邓公廷瓒疏其功於朝，且曰：「鲁年将衰，而恩信入人且深，若得鲁父子相继统领民兵，其可请以世袭武阶官其子荆民，俾领兵随鲁杀贼，以系兵志，以激有功。」上可之，下兵部覆，官荆民锦衣左所百户，后以功升千户。公恒言除寇贼化之为先，杀之不得已也。故公平后山贼，即请置从化县，遂建厥学。平阳江贼，即修阳江县学。平恩平贼，即请置恩平县，遂修厥学，修电白县学。平新宁，白水，即请置新宁县，遂建厥学。修崖山三忠祠以祀宋死事张、陆、文诸贤，修忠勇祠以祀从征死战诸民兵。曰：「吾以化残而劝之忠义也。」於是民父老为思德之碑。公没三十余年，国子生何相上言，欲正公祀典於忠勇祠，而凡为忠勇者从祀焉！县官岁行礼。公平生所礼於其庐者白沙先生，白沙先生亦为之起敬而尽礼焉！白沙先生曰：「公之治民如治兵，因应随机，初无定体。其治兵也，如文士作文，奇生笔端，无事蹈袭，故能使人畏之，而率以取胜，此皆公精神心术之奥之运云。」公生宣德甲寅十一月初五日，卒弘治戊午八月十四日，享年六十有五。配杨氏封宜人，赠淑人，继陈氏封淑人。子三，长即荆民，淑人陈出，次梁民，次雍民，皆侧室出。孙男出於荆民者二，曰凤仪、曰凤翔。葬番禺龙眼里。凤仪谒予为墓道碑文，予既嘉公功，又嘉凤仪职武而志於文，卓有令祖之风，敬述所闻而撰次。其辞曰：邈邈长沙，厥裔伊遐，作牧八州，分阴是嗟。楚楚郁林，南北交森，遂发忠烈，死事兰阴。忠烈有子，三广是纪，肇迹新会，文武宴喜。乃有辅城，乃有沟荆，乃有分寨，乃有援兵。畴触我蕃？畴犯我边？西东充斥，我氓宴眠。贰守广州，氓以攀留，令行禁止，用淳化偷。广宪之佥，亦迹湖廉，载辖厥邦，兵符悉兼。誓言行师，机神如疑，东西遐迩，燕僚莫知。雷、廉、高、肇，浔梧、荔浦，府、田诸戎，孰予敢侮？兵将相知，心指弗违，所向无敌，因应随机。请开帅府，於梧要道，坐制两省，如臂交护。运筹如神，如士作文，疾雷无迹，奇生笔端。公之长技，长鎗是艺，勿遂勿放，维以节制。总於执顽，二万一千，厥数六之，夺虏化残。韩公、邓公，两奏公功，天子曰俞，褒官以崇。天子曰鲁，年衰而老，系兵恩信，宜官厥后。百夫之长，以延世赏，有子荆民，领兵随向。天子曰噫！贼雠尔西，劫庐焚诰，先茔以隳。命籍於东，以避其锋。公用感愤，誓以身从，凡奉玺书，三广是都。东西底平，湖南晏如，予岂杀云？化之皇仁，普兴学祠，咸与维新。贻犹厥孙，言行恂恂，无忝尔祖，在武亦文。 
　　
　　明故征仕郎海宁卫经历赠通议大夫兵部右侍郎陈公配赠淑人孙氏神道碑文 
　　
　　粥不给，意漠如也。乃谂曰：「长二子可乾蛊。恭也幼，良也慧而敏，可卒业以光先志。」良后果登乡举，中会试乙榜，授开县教谕，改武进，以光先人之绪，以开宗禹之贤名，大其门。孙淑人之功，岂小小哉？经历公满九载矣，藩臬考其最，俾北上。天顺壬午秋八月二十六日，至天津旅，没焉。距生永乐庚子二月十一日，年止四十有三。孙淑人生永乐己亥六月十五日，卒弘治戊午十一月二十一日，享年八十。宗禹曰：「不肖洪谟之忝丙辰第也。淑人喜曰：『吾夜乃梦而翁中堂衣紫坐告我曰：「志不显，今上帝许我乃有此孙。」』」甘泉子曰：「阴阳合德也，幽明一理也，然则公之所赖於淑人，淑人所以助成於公也，公之所以梦告淑人也，而淑人所志以教子以逮若孙以光先志者，而宗禹又所立卓卓若此，今益可以从告通议公於地下，服是休宠，无憾也已。」吁！可以观陈氏之祖子孙之贤也已。孙男六，长即宗禹勒文於神道，其词曰：地承天施，万物资也，阳倡阴随，家道宜也；官理之移，内化基也，燕翼之规，孙谋贻也。勒文墓碑，永惟后人之稽。?赠通议大夫兵部侍郎陈公镛，赠淑人孙氏者，今之司马二卿陈公洪谟宗禹之祖考妣也。其赠官号，以宗禹?历中外，考绩锡命推恩，例如其官者也。通议公字大器，故武陵人也。大器考曰惟新，笃行孝谨，始迁县郭之东曰长乐村。祖考曰春，辟人材，官至云南澄江府推官。曾祖曰志清。高祖曰得明，元末以明经教授於乡，为沅江书院山长。大器公幼而岐嶷，美风姿，有远识，方澄江公殁於官，囊则萧然，且道危远，而旅榇厝於滇中僧寺者逾年矣。大器公侍父惟新护丧以归焉，故曰：「镛之力也。」於是人称陈氏子惟新之孝，而厥孙镛之贤也，又知澄江之积善以有子若孙也。孙刚者，故常德卫百夫长，见大器曰：「郎异，可妻也。」以其女婚焉。故得婚孙氏，以其贤也。孙氏讳缘，是为赠淑人。初归公，以醇悫承其夫子则尽妻道，事舅姑则尽妇道，节其家则兴家道。姑常目谓佳妇云。大器初就外傅，嗜学不厌，孙淑人夙兴夜寐，佐之课业焉。文声日起，旁通星历、步筭、律令之学，然乃累试不得志於有司。或曰：「盍以赀入乎？」淑人曰：「夫子文声日隆，未得解时耳，顾以资进哉？」或曰：「卜式不以资进耶？而卓卓有闻於后，赀也何伤？」大器遂以例入，卒授经历浙之海宁卫。海宁濒海，素沃饶，武弁率骄横，凡经历至，率惮其势，利其有，率媕婀媚悦，听其所为，往往不振，因废职。淑人曰：「宁茹素疏，愿佐夫子之廉。」大器乃无复内顾忧，不留情儿女子之缘，曰：「我所谓经历也，非天子之命吏乎？顾如是哉！」於是骯脏持法，清约自处，内外濯磨，长帅而下咸惮曰：「经历纤芥亡所受遗，岁时之燕亦亡所受馈，且有内助。」谨避之。常条陈十余事，部使者多罢行之，贤声籍籍。每宰邑缺，上司必曰：「非海宁陈经历不可。」必委摄焉。沉姓者，嘉禾赀豪也，人有告之谋反者，有十龙九虎之号。大器承委核焉，淑人白之曰：「是族灭罪也，岂可轻乎？」经历君即为微服，间往反其地旬月，密观之，乃叹曰：「果哉！里赀之豪，而子弟之横也，仇怨之诬也，何足以反？且反得无形乎？昔者孙也幸白我矣。」遂力平反其狱诬乃果服。滨海仓储，戍卒官吏饵典守仓吏，听其预支，后乃有重冒亏耗之弊。事发，典守之吏甘受罪。大器被檄查盘，廉知之，召守吏数曰：「若等愚而自陷也，法当永充军，为子孙累。且经历之来，为官理积聚耳，不为寘而法来也。」卒吏喻其意，出私补以得末减。后沉姓者及吏卒怀金以谢，峻却之，则又望门顿首泣祝而去。君子曰：「经历公之廉，然亦孙淑人甘茹素服疏之助也。」生有四子：曰温、曰良、曰恭、曰俭。女二，一适何祯氏，一适蒋纪氏。经历官海宁时，三子已长者，各授一经，暇则课其业，戒之曰：「业精於勤，荒於嬉；行成於思，毁於随。汝等知韩子之训乎？」淑人又从而左右之，每旦夕，令老婢讽诵其语，俾诸子听焉。经历公殁，家愈窭，淑人躬麻枲稼圃以为生，虽 
　　
　　明故赠南京礼部尚书文修公方斋林先生神道碑文 
　　
　　维嘉靖十有五年丙申七月十二日，方斋少宰汝英林公，不幸五十而卒於留都官舍，贫无以为敛。其僚甘泉湛子、其年友钟石费子哭之哀，各以棺以币敛赙焉，讣闻於朝，下有司议奏，若曰：「林文俊以弱冠发解於闽，辛未举於春官，试於大廷，选入翰林院庶吉士，授编修，预修武庙实录，迁右春坊右赞善，进经筵讲官，庚辰、己丑两同考会试，一主武试，洊擢南北国子祭酒，以身立教。其宣力既多，其守己极洁，其讲读效劳有年。如不以例赠官葬祭，荫子及谥，以示异数，礼亦宜之。」制曰：「可。其赠南京礼部尚书，葬祭如全给例，其荫子宗翰入监肄业，其谥文修。」初，翰林拟谥曰良、曰恪，上曰：「未称其德。」钦定今谥，近代未有之懿也。或曰：「林文修公何以谓之修也？」职方程子曰：「大哉皇言！斯名其称情矣哉！」惟公清修之行，自身而家而朝，始终一致，其可知也。文德少尝从受举子业，仕也尝侍史馆，知之详也，谨有状具。惟公祖於光州固始，五季入於闽，籍於国清。宋则承事郎曰国钧。国钧子曰充、曰褒，师事宗人艾轩，倡明正学，登进士第，於绍兴间授充南安司户参军，褒尤溪丞，称孝廉先生。七传至荼卿，荼卿生子，子生?，?生诰，廷谕号朴轩，是为公　考，以公贵，赠翰林院编修，加朝议大夫南京国子监祭酒。妣张氏赠孺人，加恭人。考妣咸有懿行，其所本之也。公生成化丁未二月二十八日，有异质，过目成诵。家贫，阅书於肆，尽得其大义，多闻蓄德，文行卓卓。丁卯会校，选首八闽之士，遂发解於乡，是则公之学也。惟公岂弟和厚，外无边幅，内无町畦，无言人过，无念人恶，无贵贱贤愚，无或弗敬，此则公之德行也，其在身者也。丁未选进士，选翰林。僦屋以居，假乘而出，衣冠必取简朴，冲然闲淡，通显二十年如一日。堂名力本，曰：「朴轩公之遗尔后之人也。」是则公之质素也。始为史官，以家贫迎朴轩公、张恭人就养，与配朱恭人勤俭靖恭左右，孝养无违，水菽是欢，务得亲心。己亥，张恭人逝，执丧哀毁焉，扶柩南归终制，奉朝议公起复之官。壬辰，朝议公卒於官邸，报丧哀毁，如丧恭人焉。是则公之孝敬也。公以进实录所得赐金置祭田，与同祖者均业，买山为义冢，殡其亲戚之无归者，恤其女兄之后[而为]之嫁娶，□赒其姻族之贫无养者，存亡无□□□□犹子贵英之流落湖南三十年者，使得葬其亲宗□□子，是则公之仁惠也，其在家[者]也。惟公外和而中□，不俯仰权贵，人或挤之外补，赖受知於上乃止。仍署篆司经局，庚寅凡四推，终及公，迁南京大司成。范人以身而人信之，饮人以和而人畏之。於时监之贵游子弟希躐资叙者，一无所容。时诸生有遇盗稽程，将粥子以赎罪於法司者，公恻然，欲代之损俸，吏议卒免赎。奉诏命校刊二十一史，躬帅诸生雠校，无间夙夜，不数月史成上献。上喜示辅臣曰：「此非林文俊所刻书乎？」是则公之公勤也。公尝再疏乞休，上慰留之，有「学行可取」之称。又明年，改北监，仍充经筵讲官，模范益慎，启沃良多。癸巳三月，上再视国学，释奠先师礼毕，命师儒坐讲。公从容进讲「元首股肱明良」之义，天颜怡怿，赐衣二袭。甲午，擢南京礼部侍郎。乙未，改吏部署篆，百尔明慎，吏人悦服。是则公之事业也，其在朝者也。一日左胁患疽，忽语人曰：「吾数厄在中，殆将死矣。」乡士人争为请祷，公止之曰：「命也，奈何！」浃旬竟以卒。卒之日，诸缙绅莫不叹泣，乡人莫不若丧所亲，部庭柏树为之□□。是则公之知命正终也。或以告於甘泉子，叹曰：「懿哉！学修之积也，文修之备也。夫孝敬，修之基也；德行，修之□也；质素，修之地也，仁惠，修之弘也；公勤，修之著也；事业，修之发也；知命，修之终也。夫君子有此八者，可谓备善，皆其大者也。若识其大者，揭之神道之碑，於礼亦宜之。」少宰钟石公为之恳焉。公平生遗文有经筵讲章，方斋存稿若乾卷。男四：长即宗翰，次宗直，次宗燠，次宗礼。女二人。孙男三人。其词曰：壶公郁兮降生神，文修兮毓清真，温其如玉兮畴淄磷，正而通兮儒之珍。天弗慭遗兮一哲人，莫与后时为相臣。嗟予攸期托空言。 
　　
　　泉翁大全集卷之六十七 
　　
　　新泉问辩录序 
　　
　　新泉者，史君恭甫嘉会所也；问辩录者，恭甫与四方贤士卒业甘泉先生之门，各因所得而请订其是非，用是谨书而备录之，故曰「问辩录」焉。恭甫将寿诸梓，以记者之误，乃委蒙校正，因属为之序。蒙惟太上忘言，方其浑然未发之时，而六经、孔、孟之文已具，至于六经垂训之后，殆若日星丽天，而天下之理备矣。故吾夫子尝欲无言矣，微颜、曾七十子以发之，则圣人之蕴殆不可见。及夫孟子，不欲好辩矣，不有章、丑二三子以发之，其蕴亦不可得而见矣。是何也？盖理无终穷，任斯道者，自不容已而不究其指归也。岂老佛之流失之言，庄荀之徒失之辩者，所可同日而语邪？秦汉以还，斯道不绝如线，迨至有宋，惟濂、洛、关、闽之学沉浸六经，更倡迭和，固皆扩前圣之未发，补斯理之未备，非徒言也。善乎程子之言，有曰：「圣贤之言不得已也，有是言则是理明，无是言则天下之理有阙焉。」今观斯录所载，诚天下空阙之理也，必有是言而后是理始明，非无用之赘言也。在先生若洪钟待扣，随感而应；在诸贤如群饮于河，各充其量。言岂先生之得已哉？使非诸贤问之审、辩之明，则先生之蕴亦终不可见矣。学者欲窥先生之蕴，若格物通、若学庸难语、若古文小学及此书之类观之，亦可以得其概矣。然此无非教也，若其宏纲大法，则惟在于随处体认天理一言而已。斯言也，即孔门求仁之谓。孔门弟子问仁多矣，圣人皆告以求仁之方，初未尝言仁之体，若语曾子「一以贯之」之理，是乃以己及物之仁体也。而语诸弟子以求仁之方者固多，惟克复之功为最大，「随处体认」云者，即四勿之意，乃指示学者以随事用力于仁之功夫也。仁者，至诚也，天之道也；体认天理者，诚之也，人之道也，下学而上达也。先生斯言，其有功于圣门、有补于世道也大矣。士之生于三代以后者，夫何去仁益远，为害益甚，故事惟求可，功惟求成。惟取必于智谋之末者多矣，而能循乎天理正者，几何人哉？故士之欲复乎天理，必自体认功夫始，然后有所持循，而可以求至于圣人之仁，可以图三代以上之治；否则心术之微、政事之末，皆苟焉耳。故曰：「有天德然后可以语王道。」又曰：「必有关睢、麟趾之意，然后可以行周官之法度。」斯言岂欺我哉！斯言岂欺我哉！蒙敬用书之篇端，以为有志者之一助云。 
　　
　　嘉靖壬辰春三月壬子，象郡后学吕景蒙序。 
　　
　　泉翁大全新泉问辩录题辞 
　　
　　嘉靖戊子冬，予来新泉精舍卒业甘泉先生之门。一日侍坐，因请曰：「冲学圣贤之学，于兹十有一年矣，日用功夫，犹未免出入，恨病耳艰听，不能悉闻至论，以完养此志，幸先生怜之，笔以示我，可乎？」先生许焉。时则四方同志来者日众，吾友史君恭甫复于精舍之后辟一室为嘉会所，冲遂得与诸君联属为会，日相辩论，其中有疑则籍记以问于先生而取正焉。积三(乾)[?]月，得百有若条，盖自下学立心之微，以达家国天下之显，与夫古今圣贤心事，佛老异同之辩，皆略该载，欲知先生之学者，观于此亦足窥其大端矣。恭甫之子继源从予游，若有志者，因命抄为一帙，题曰「问辩录」，俾持归家塾，时一潜玩焉，则区区属望继源之心，其将有遂乎！继源其亦知所勉也夫！是年十二月丁丑，荆溪周冲书。 
　　
　　新泉问辩录 
　　
　　门人宜兴周冲编辑 
　　
　　　冲问：「舜耕于历山、伊尹耕于有莘之野，一则取诸人以为善，一则乐尧舜之道。耕固不妨于学，而夫子于樊迟之学稼，乃鄙之为小人，他日又曰：『耕也，馁在其中；学也，禄在其中。』似分明不欲人耕，意果何居？」 
　　
　　读书要会圣贤之意而不滞于言，舜之耕历山，盖竭力以养父母，与取人为善不相涉；称伊尹者，在乐尧舜之道而不在于耕。曾子躬耕而传圣人道，夫子鄙樊迟为小人，为其志于耕，不志于道，以耕求食者也而反得馁，明学非为食也而得禄，然则圣人非不欲耕也，顾其志何如耳。子路负米百里以养其亲，不闻有非之者。西汉之高人如徐孺子，非其力不食，许鲁斋教学者先治生，皆是实事，何不欲之有？惟不耕不治生而冻馁其父母妻子，则害道之大者耳。 
　　
　　　尚和问：「伊尹耕于莘，如何见他是乐尧舜之道？」
  </div>
  <div class="pagination">
   <a href="泉翁大全集_page109.html">
    上一页
   </a>
   <span>
    ...
   </span>
   <a href="泉翁大全集_page105.html">
    105
   </a>
   <a href="泉翁大全集_page106.html">
    106
   </a>
   <a href="泉翁大全集_page107.html">
    107
   </a>
   <a href="泉翁大全集_page108.html">
    108
   </a>
   <a href="泉翁大全集_page109.html">
    109
   </a>
   <span class="current-page">
    110
   </span>
   <a href="泉翁大全集_page111.html">
    111
   </a>
   <a href="泉翁大全集_page112.html">
    112
   </a>
   <a href="泉翁大全集_page113.html">
    113
   </a>
   <a href="泉翁大全集_page114.html">
    114
   </a>
   <a href="泉翁大全集_page115.html">
    115
   </a>
   <span>
    ...
   </span>
   <a href="泉翁大全集_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
