<!DOCTYPE html>
<html>
 <head>
  <meta charset="utf-8"/>
  <title>
   集千家注杜工部诗集 - 第 4 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   集千家注杜工部诗集 - 第 4 页/共 29 页
  </h1>
  <div class="content">
   赠高式顔【梦弼曰按高适集式顔乃适之族侄也】
　　昔别是何处相逢皆老夫【使在晚唐则入中对矣】故人还寂寞削迹共艰虞自失论文友空知卖酒垆平生飞动意见尔不能无【语见胷次賔主两得之○洙曰世説晋王戎过黄公垆谓后车客曰吾昔与嵇叔夜阮嗣宗酣畅于此垆自嵇阮云亡以来便为时所羇绁今视此虽近邈若山河师曰公少与高适李白常入酒垆论文酣咏自乱离以来相失今见式顔则平生飞动之意不能自已也】
　　彭衙行【梦弼曰左传晋侯及秦师战于彭衙汉为彭衙县其故城在同州白水县东北】
　　忆昔避贼初北走经险艰夜深彭衙道月照白水山尽室久徒步逢人多厚顔参差谷鸟吟不见游子还【十字最是情痛】痴女饥咬我啼畏猛虎闻怀中掩其口反侧声愈嗔小儿强解事故索苦李餐一旬半雷雨泥泞相攀牵既无御湿备径滑衣又寒有时经契阔竟日数里间野果充糇粮卑枝成屋椽早行石上水暮宿天邉烟少留同家洼欲出芦子关故人有孙宰高义薄曽云延客已曛黒张灯啓重门暖汤濯我足剪纸招我魂从此出妻孥相视涕阑干众雏烂漫睡唤起霑盘飱誓将与夫子永结为弟昆遂空所坐堂安居奉我欢谁肯艰难际豁达露心肝别来嵗月周胡羯仍构患何当有翅翎飞去堕尔前【彭衙行是痛定思痛非纪行比也○洙曰书顔厚有忸怩泞乃定切糇干食也梦弼曰同家洼即同州同谷洼乌切芦子关在延州延昌县北希曰孙宰当是三川之宰鹤曰汉息夫躬絶命辞云涕泗流兮萑兰瓉曰萑兰涕泣阑干也梦弼曰夫子指孙宰也患胡官切】
　　得舍弟消息二首
　　近有平隂信遥怜舍弟存侧身千里道寄食一家村烽举新酣战啼垂旧血痕不知临老日招得几时魂【鲍曰平隂属河南郡洙曰烽燧有冦则举】
　　汝懦归无计吾衰往未期浪传乌鹊喜深负鹡鸰诗生理何顔靣忧端且嵗时两京三十口虽在命如丝【洙曰西京杂记干鹊噪而行人至棠棣诗鹡鸰在原兄弟急难】
　　哀王孙【王深父曰时安禄山惊潼闗宗仓卒西幸夜半出延秋门诸嗣王及公主之在外者皆不及从其后多为禄山所屠鲜有脱者此诗记而哀之】
　　长安城头头白乌夜飞延秋门上呼又向人家啄大屋屋底达官走避胡【起如童謡省叙事处】金鞭断折九马死骨肉不待同驰驱腰下寳玦青珊瑚可怜王孙泣路隅问之不肯道姓名但道困苦乞为奴已经百日窜荆棘身上无有完肌肤高帝子孙尽隆凖龙种自与常人殊豺狼在邑龙在野王孙善保千金躯不敢长语临交衢且为王孙立斯须昨夜春风吹血腥东来槖駞满旧都朔方健儿好身手昔何勇鋭今何愚窃闻太子已传位圣徳北服南单于花门靣请雪耻慎勿出口他人狙哀哉王孙慎勿踈五陵佳气无时无【忠臣之盛心仓卒之隠语备尽情态○梦弼曰延秋门京城之西门汉书高祖为人隆凖而龙顔鲍曰东来槖駞谓贼自东都进也旧都谓长安洙曰史思明传禄山防南京以駞运两京御府珍寳于范阳不知纪极师曰朔方健儿指哥舒翰领朔方兵守潼闗也翰昔御吐蕃称精兵而今为贼所败故云何愚也洙曰太子谓肃宗即位于灵武师曰南单于即回纥也回纥以花门白号靣谓披其靣度示诚悃也洙曰时回纥举兵助顺梦符曰汉耿秉卒匈奴闻之举国号哭或至梨靣流血梨即字剥也古通用师曰狙窃听也洙曰五陵汉五陵也赵曰后汉苏伯阿望舂陵城曰气佳哉郁郁葱葱】
　　月夜
　　今夜鄜州月闺中只独看遥怜小儿女未解忆长安【愈缓愈悲俛仰具是】香雾云鬟湿清辉玉臂寒何时倚虚幌双照泪痕干【郑曰鄜州今陜西路鄜芳无切幌户广切帷也】
　　遣兴
　　骥子好男儿前年学语时问知人客姓诵得老夫诗【最是真意】世乱怜渠小家贫仰母慈鹿门携不遂鴈足系难期天地军麾满山河战角悲傥归免相失见日敢辞迟【落魄怨极能自道者○语少意多善自寛○洙曰骥子公之子宗武也后汉厐徳公携妻子隠鹿门山苏武传天子射上林中得鴈足有系帛书仰鱼向切】
　　曲江三章章五句
　　曲江萧条秋气高菱荷枯折随风涛游子空嗟垂二毛白石素沙亦相荡哀鸿独叫求其曹【洙曰传君子不禽二毛注头白有二色】
　　即事非今亦非古长歌激越梢林莽比屋豪华固难数吾人甘作心似灰弟侄何伤泪如雨【谓闻此歌也○洙曰宋玉风赋蹙石伐木梢杀林莽莽莫补切宿草也】
　　自断此生休问天杜曲幸有桑麻田故将移住南山邉短衣匹马随李广看射猛虎终残年【雄豪放荡语尽气尽○它人称豪説覇更不足道洙曰杜曲在长安之南公之所居也汉李广屏居蓝田南山中尝出猎见草中石以为虎而射之中石没羽视之石也广所居郡闻有虎尝自射之】
　　悲陈陶【鲍曰是年十月辛丑房琯及禄山战于陈陶斜败绩癸卯琯又以南军战败绩希曰陈陶斜在咸阳县而公止云陈陶盖斜者山泽之名故又曰陈陶泽东坡志林悲陈陶云四万义军同日死此房琯之败也唐书作陈涛不知孰是时琯临败犹欲持重以有所伺而中人邢延恩促战遂大败故次篇悲青坂云焉得附书与我军思待明年莫仓卒】
　　孟冬十郡良家子血作陈陶泽中水野旷天清无战声四万义军同日死羣胡归来雪洗箭仍唱胡歌饮都市都人回靣向北啼日夜更望官军至【洙曰汉赵充国以六郡良家子善骑射赵曰羣胡指朔方安西回纥大食兵相助讨贼然夷狄之性不无残扰故房琯虽丧兵而都人不愿胡兵讨贼只望官军至也】
　　悲青坂
　　我军青坂在东门天寒饮马太白窟黄头奚儿日向西数骑弯弓敢驰突山雪河氷晚萧飋青是烽烟白人骨焉得附书与我军忍待明年莫仓卒【梦弼曰地理志伊吾郡有太白山青坂去太白凡五里唐书志太白山在岐州郿县按房琯时起军于太白古乐府饮马长城窟希曰奚儿谓禄山所发同罗奚契丹室韦之众黄头谓以黄防其头也晚一作野飋色栉切】
　　对雪
　　战哭多新愁吟独老翁乱云低薄暮急雪舞回风瓢弃樽无緑炉存火似红【一字变态】数州消息断愁坐正书空【杜曰酒曰緑酒沈休文诗忧来命緑樽洙曰世説殷浩被黜终日书空作咄咄怪事四字】
　　元日寄韦氏妹【至徳二载在贼中作】
　　近闻韦氏妹迎在汉钟离郎伯殊方镇京华旧国移春城回北斗郢树发南枝不见朝正使啼痕满靣垂【洙曰钟离县属濠州梦弼曰郎伯乃妹之郎伯谓韦氏也赵曰长安上直北斗故谓之北斗城希曰春城疑是秦城梦弼曰郢楚地也言郢乃纪妹氏之所寓也】
　　春望
　　国破山河在城春草木深感时花溅泪恨别鸟惊心烽火连三月家书抵万金白头搔更短浑欲不胜簪【收得是如此○更深更长乃不及此○司马温公曰牂羊坟首三星在罶言不可久也古人为诗贵于意在言外使人思而得之故言之者无罪闻之者足以戒近世唯杜子美最得诗人之体如国破山河在城春草木深感时花溅泪恨别鸟惊心山河在明无余物矣草木深明无人矣花鸟平时可娱之物见之而泣闻之而悲则时可知矣它皆类此不可徧举】
　　忆防子【洙曰公之防子宗武小名骥子】
　　骥子春犹隔鸎歌暖正繁别离惊节换聪慧与谁论涧水空山道柴门老树村忆渠愁只睡炙背俯晴轩【赵曰涧水柴门指言鄜州村寄家之地】
　　一百五日夜对月
　　无家对寒食有泪如金波斫却月中桂清光应更多【语贵不犯○怨而不伤狂而不直评者不能及此】仳离放红蘂【五字本不可解】想像嚬青蛾牛女漫愁思秋期犹渡河【洙曰汉郊祀歌月穆穆以青波顔师古云言月光穆穆如金之波流也梦弼曰仳离别离也仳匹婢切诗有女仳离红蘂桂花也赵曰青蛾或作娥非本作蛾翠眉之谓也洙曰牵牛织女二星世説牛女隔河而居七夕则渡河而会】
　　哀江头【梦弼曰曲江为京都胜赏之地遭禄山焚劫之后荒凉公故有感也】
　　少陵野老呑声哭春日潜行曲江曲江头宫殿锁千门细栁新蒲为谁緑忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正堕双飞翼明眸皓齿今何在血汚游魂归不得清渭东流劔阁深去住彼此无消息人生有情泪沾臆江水江花岂终极黄昏胡骑尘满城欲往城南忘城北【如何一句道尽第常诵之云耳○司马温公曰唐曲江开元天寳中旁有殿宇安史乱后其地尽废文宗览子美诗云江头宫殿鎻千门细栁新蒲为谁緑因建紫云楼落霞亭嵗时赐宴又诏有司于两岸建亭馆焉洙曰南苑在曲池坊南昭阳汉殿名李白诗汉宫谁第一飞燕在昭阳此以喻杨贵妃也唐制内宫才人七人射食亦切赵曰血汚游魂谓车驾次马嵬赐贵妃自尽梦弼曰渭水在京城劒阁在蜀时明皇西幸尚留蜀也苏颍滨曰大雅绵九章颂太王迁建都邑营宫室而已至其八章乃曰肆不殄厥愠亦不陨厥问始及昆夷之怒尚可也至其九章乃曰虞芮质厥成文王蹶厥生予曰有疏附予曰有先后予曰有奔奏予曰有御侮事不接文不属如连山断岭虽相去絶逺而气象聨络观者知其脉理之为一也盖附离不以凿枘此最为文之高致耳若杜防贼时有哀江头诗予爱其词气如百金战马注坡蓦涧如履平地得诗人之遗法如白乐天诗词甚工然拙于纪事寸歩不遗犹恐失之所以望老杜之藩垣而不及也】
　　送孔巢父谢病归游江东兼呈李白【洙曰孔巢父字弱翁兾州人少与李白韩凖裴政张叔明陶沔隠于徂徕山号竹溪六逸永王璘赴江淮以从事辟之巢父察其必败侧身潜遁由是知名】
　　巢父掉头不肯住东将入海随烟雾诗巻长留天地间钓竿欲拂珊瑚树深山大泽龙蛇逺春寒野隂风景暮【不必有所从来不必有所指又众妙门○七字浩然以其将隠也】蓬莱织女回云车指防虚无引归路自是君身有仙骨世人那得知其故惜君只欲苦死留【两君具賔主】富贵何如草头露蔡侯静者意有余清夜置酒临前除罢琴惆怅月照席几歳寄我空中书南寻禹穴见李白道甫问讯今何如【其跌荡创体类自得意故成一家言○洙曰庄子鸿蒙拊髀爵跃掉头曰吾弗知希曰渊明诗彭祖爱永年掉头不可住梦弼曰巢父善属文吟诗有徂徕集行于世赵曰珊瑚树生海底石上见晋书洙曰左氏传叔向之母妬叔虎之母美而不使有子谓其子曰深山大泽实生龙蛇彼美吾惧其生龙蛇以祸女梦弼曰静者谓蔡侯之为人恬静而其懃意有余也除庭除也空中书谓鴈传书也赵曰禹穴在会稽山上洙曰南寻禹穴见李白一作若逢李白骑鲸鱼希曰法华经问讯如来】
　　大云寺賛公房四首【鲁訔曰大云寺在长安賛公为大云寺主】
　　灯影照无睡心清闻妙香【便尔超悟】夜深殿突兀风动金琅珰天黒闭春院地清栖暗芳玉绳回断絶铁鳯森翺翔梵放时出寺钟残仍殷牀明朝在沃野苦见尘沙黄【如此自好○修可曰维摩经菩萨各坐香树下闻斯妙香即获得藏三昧希曰琅珰字见汉书皆以为长鎻公今所用盖指为铃铎故东坡有风动琅珰月向西洪父有琅珰鸣佛屋之句皆本此洙曰玉绳星名赵曰陆倕石阙铭铜爵铁鳯之工盖施爵鳯于屋脊上者梵放盖佛事至梵音必唱而诵之殷上声洙曰史记沃野千里】儿童汲井华惯捷缾在手霑洒不濡地埽除似无箒明霞烂复阁霁雾搴高牖侧塞被径花飘飖委墀栁艰难世事迫隠遁佳期后晤语契深心那能总钳口【闲情磊落】奉辞还杖防暂别终回首泱泱泥汚人防防国多狗既未免羁绊时来憇奔走近公如白雪执热烦何有【修可曰本草井花水谓平旦第一汲者梦弼曰复重也搴拓开也防鱼斤切按字当作狺犬吠声也又防与狺通宋玉九辨猛犬狺狺而近吠】
　　心在水精域衣霑春雨时洞门尽徐步深院果幽期【果如所愿与惬幽期同但果字痛快○随意下字自谕一时】到扉开复闭撞钟齐及兹醍醐长发性饮食过扶衰把臂有多日开怀无愧辞【要此等】黄鸎度结构紫鸽下罘罳愚意会所适花邉行自迟汤休起我病微笑索题诗【赵曰江总大庄严寺碑云光遍水精之域齐一作斋洙曰释经言闻正法如食醍醐然觉范曰世説云淳酪养性人无妬心则醍醐之能发性抑可知已此释经所以取喻正法也洙曰絶交论把臂之英余曰汉书音义罘罳谓连阙曲阁也以覆重刻垣墉之处其形罘罳然一曰屏也罘音浮罳音思洙曰沙门恵休姓汤氏善属文】
　　细软青丝履光明白防巾深藏供老宿取用及吾身【亦自宛转】自顾转无趣交情何尚新道林才不世恵逺徳过人雨泻暮檐竹风吹青井芹天隂对图画最觉润龙鳞【索意冩景俱异想见其处○郑曰防达协切毛布也时可曰南史高昌国有草实如茧其中丝如细纑名为白防国人取之织以为布洙曰晋沙门支遁字道林有才辨高僧恵逺有宿徳梦弼曰青井芹谓青泥坊芹菜集有赠崔氏草堂诗饭煑青泥坊衷芹是也】
　　雨过苏端【公自注端置酒卞圜曰端时白衣按唐科名记端来春始及第】
　　鸡鸣风雨交久旱雨亦好杖藜入春泥无食起我早诸家忆所厯一饭迹便扫【人情有此】苏侯得数过欢喜毎倾倒也复可怜人呼儿具梨枣浊醪必在眼尽醉摅怀抱红稠屋角花碧委墙隅草亲賔纵谈谑喧閙慰衰老况防霈泽垂粮粒或自保妻孥隔军垒拨弃不拟道
　　喜晴
　　皇天久不雨既雨晴亦佳出郭眺西郊萧萧春増华青荧陵陂麦窈窕桃李花春夏各有实我饥岂无涯【善自寛】干戈虽横放惨淡鬭龙蛇甘泽不犹愈且耕今未賖丈夫则带甲妇女终在家力难及黍稷得种菜与麻千载商山芝往者东门其人骨已朽此道谁疵瑕英贤遇轗轲逺引蟠泥沙顾慙昧所适回首白日斜汉隂有鹿门沧海有灵查焉能学众口咄咄空咨嗟【洙曰西都赋琳珉青荧庄子青青之麦生于陵陂横户孟切四皓避秦入商雒山采芝以食隠而不出邵平故秦东陵侯秦破为布衣贫种长安城东史记老子曰子所言者其人与骨皆朽矣贾谊传鳯缥缥而高逝兮夫固自引而逺去扬子龙蟠于泥希曰鹿门厐徳公隠地在汉水之隂赵曰张华博物志天河与海通世有人居海渚年年八月见浮槎去来不失期查与槎同洙曰世説殷浩被黜终日书空作咄咄怪事四字】
　　郑驸马池台喜遇郑广文同饮【梦弼曰郑驸马名潜曜尚临晋公主广文名防驸马乃防之侄也鹤曰郑驸马池台在河南新安县】
　　不谓生戎马何知共酒杯【咄咄不一】然脐郿坞败握节汉臣回白髪千茎雪丹心一寸灰别离经死地披冩忽登台【是是】重对秦箫发俱过阮宅来醉留春夜舞泪落强徘徊【洙曰老子天下无道戎马生于郊汉董卓筑坞于郿高厚七丈号万嵗城及吕布杀卓尸卓于市天时始热卓素充肥脂流于地守尸吏然火置卓脐中光明达曙苏武为汉中郎汉使匈奴单于使武牧羝北海上武仗汉节牧羊卧起操持节毛尽落留十九年而还鹤曰是年正月禄山为安庆绪所弑故有然脐之喻又公与郑时同在贼中故相期为汉臣之回也梦弼曰列仙传萧史善吹箫秦缪公以女弄玉妻焉晋阮咸与叔父籍为竹林之游居道之北此以秦箫美驸马又以二阮比其叔侄也】
　　喜达行在所三首【梦弼曰肃宗即位于灵武移军鳯翔公脱贼西走谒帝行在拜左拾遗○夏自贼中达行在所作】
　　西忆岐阳信无人遂却回眼穿当落日心死着寒灰雾树行相引莲峯望忽开【荒村岐路之间望树而往并山曲折或见其背或见其靣非身厯颠沛不知其言之工也】所亲惊老瘦辛苦贼中来【赵曰岐阳乃凤翔也着陟略切置也洙曰所亲字见汉书】
　　愁思胡笳夕【不待下句】凄凉汉苑春生还今日事间道暂时人【五字可伤即旦暮人耳暂时更警】司章初覩【此情如何】南阳气已新喜心翻倒极呜咽泪沾巾【此岂随人忧乐语沈曰胡笳胡人卷芦叶吹之以作乐洙曰后汉班超妹昭上书请超曰丐超余年一得生还复见阙庭间道言伺间隙之道而行班超従间道至疏勒间去声师曰暂时人言不敢保其性命也梦弼曰后汉光武纪更始将北都洛阳以光武行司校尉使前整修宫府于是置僚属作文移一如旧章时三辅吏士东迎更始见诸将过皆冠帻而服妇人衣诸于绣莫不笑之或有畏而走者及见司僚属皆欢喜不自胜老吏或垂泣曰不图今日复见汉官威仪谢晖诗还覩司章又庾信哀江南赋反旧章于司洙曰光武纪望气者苏伯阿为王莽使至南阳遥望见舂陵郭唶曰气佳哉郁郁葱葱】
　　死去凭谁报归来始自怜【独行中路间闗忧患累百言不自愬者一见垂泪】犹瞻太白雪喜遇武功天影静千官里心苏七校前【只影静心苏字每日跋涉扰扰危不自保皆可想见而此喜亦未易自言它人无此苦有此苦无此言又不知前人已言尔】今朝汉社稷新数中兴年【鹤曰太白山在鳯翔武功县属京兆洙曰前汉刑法志京师有南北军屯武帝内増七校注中垒屯骑步兵越骑长水胡骑射声虎贲凡八校尉胡骑不常置故言七也郑曰中竹仲反】
　　述怀
　　去年潼关破妻子隔絶久今夏草木长脱身得西走【诗中未见有为贼所得一节岂非以脱身西走语致误耶但自鄜州出即脱身也】麻鞋见天子衣袖露两肘朝廷愍生还亲故伤老丑涕泪受拾遗流离主恩厚柴门虽得去未忍即开口寄书问三川不知家在否比闻同罹祸杀戮到鸡狗山中漏茅屋谁复依户牖摧頽苍松根地冷骨未朽几人全性命尽室岂相偶嵚崟猛虎场郁结回我首自寄一封书今已十月后反畏消息来寸心亦何有【极一时忧伤之怀頼自能赋毫髪不失○后山云不敢问何如】汉运初中兴生平老耽酒沈思欢会处恐作穷独叟【郑曰潼徒红切水名出广汉上有闗名潼闗慜眉殒切鹤曰通典云唐武后垂拱中置左右补阙左右拾遗以掌供奉讽諌开元以来尤为清选洙曰三川在鄜州时公之家寓三川嵚去金切崟鱼音切山貌中兴之中竹仲及】
　　得家书
　　去凭游客寄来为附家书今日知消息他乡且旧居熊儿幸无恙骥子最怜渠临老覉孤极伤时会合踈二毛趋帐殿一命侍鸾舆北阙妖氛满西郊白露初凉风新过鴈秋雨欲生鱼农事空山里眷言终荷锄【师曰熊儿即宗文骥子即宗武公之子也鹤曰风俗通云噬虫曰恙古者人多野宿为恙所啮故早相见必劳问曰无恙乎洙曰传君子不禽二毛注头白有二色帐殿言天子行幸所在以帐为殿也师曰周有一命再命之士洙曰时公至行在授左拾遗故有一命之语北阙妖氛谓京师尚未收复也】
　　送长孙九侍御赴武威判官【鹤曰凉州汉武威郡唐属陇右乃河西节度治所】
　　骢马新凿蹄银鞍被来好【鲜丽称事非衰飒老人语】绣衣黄白郎骑向交河道问君适万里取别何草草天子忧凉州严程到须早去秋羣胡反不得无电扫此行牧遗甿风俗方再造族父领元戎名声阁中老夺我同官良飘飖按城堡使我不能餐令我恶怀抱若人才思阔溟涨浸絶岛罇前失诗流塞上得国寳皇天悲送逺云雨白浩浩东郊尚烽火朝野色枯槁西极柱亦倾如何正穹昊【师曰汉桓典为御史常乗骢马时人语曰行行且止避骢马御史洙曰汉侍御史有绣衣直指持斧捕盗唐安西去交河郡七百里以河水分流绕城下故号交河希曰去秋指至徳元载时吐蕃防陇右宕鄯郭凉等州凉州为节度之所治不可使失故天子忧之正后诗所谓须存武威郡之意也鹤曰族父谓杜鸿渐按本传至徳二载迁河西节度使梦弼曰公时为拾遗长孙为侍御史皆諌官故云同官东郊谓史思明西极谓吐蕃也】送樊二十三侍御赴汉中判官【鹤曰汉中唐兴元府本梁州】
　　威弧不能自尔无宁嵗川谷血横流豺狼沸相噬天子从北来长驱振凋敝顿兵岐梁下却跨沙溟裔二京防未收四极我得制萧索汉水清缅通淮河税使者纷星散王纲尚旒缀南伯从事贤君行立谈际坐知七曜厯手画三军势冰雪净聪明雷霆走精鋭幕府辍諌官朝廷无此例至尊方旰食仗尔布嘉恵补阙暮征入柱史晨征憇正当艰难时实借长久计回风吹独树白日照执袂恸哭苍烟根山门万里闭居人莽牢落游子方迢逓徘徊悲生离局促老一世陶唐歌遗民后汉更列帝我无匡复资聊欲从此逝【洙曰易木为弧剡木为矢弧矢之利以威天下扬雄河东赋彏天狼之威弧黄曰天子从北来言肃宗即位于灵武洙曰顿兵岐梁下言肃宗移兵鳯翔也诗为下国缀旒又公羊传君若赘旒处赵曰南伯谓汉中主将也修可曰汉志注日月五星谓之七曜洙曰左传伍奢曰楚君大夫其盰食乎注旰晏也鹤曰补阙掌供奉讽諌又御史在殿柱之间亦谓之柱下史此谓樊以侍御史为判官也洙曰左传呉季札来聘请观于周乐为之歌唐曰思深哉其有陶唐氏之遗民乎梦弼曰后汉更列帝谓光武建中兴之业也汉纪高帝曰吾亦从此逝矣】
　　送从弟亚赴河西判官【鲍曰亚字次公肃宗在灵武上书论当时事擢校书郎时杜鸿渐节度河西奏署幕府】
　　南风作秋声杀气薄炎炽盛夏鹰隼撃【杜亚何如发语怪怪深似有足望者】时危异人至令弟草中来苍然请论事诏书引上殿奋舌动天意兵法五十家尔腹为箧笥应对如转丸踈通略文字经纶皆新语足以正神器宗庙尚为灰君臣俱下泪崆峒地无轴青海天轩轾西极最疮痍连山暗烽燧帝曰大布衣【曰字恐误】借卿佐元帅坐看清流沙所以子奉使归当再前席适逺非厯试须存武威郡为画长久利孤峯石戴驿快马金纒辔黄羊饫不羶芦酒多还醉踊跃常人情惨澹苦士志安邉敌何有反正计始遂吾闻驾鼓车不合用骐骥龙吟回其头【孤峯石戴驿龙吟回其头皆竒语】夹辅待所致【梦弼曰老子天下神器不可为也崆峒山在西博物志地有三千六百轴此言吐蕃入冦也青海在东乃哥舒翰战处诗如轾如轩此言山东危而不安也彦辅曰邉方有警昼则燔燧夜则举烽洙曰书西被于流沙汉文帝前席贾生梦弼曰武威郡即安西都防府也羶羊臭也大观三年郭随出使尝举黄羊饫不羶芦酒多还醉以问摈者时立爱立爱云黄羊野物可猎取食之不羶芦酒麋谷醖成可拨醅取不醡也但力微饮多即醉二物皆北方所有信子美之言验矣芦蔡肇本作鲁引鲁酒千杯不醉人为证希曰汉高帝纪拨乱世反之正修可曰汉书光武时异国有献名马日行千里诏以马驾鼓车洙曰左传夹辅周室】
　　送韦十六评事充同谷防御判官【梦弼曰同谷郡今成州晋仇池郡】
　　昔没贼中时潜与子同游今归行在所王事有去留偪侧兵马间主忧急良筹予虽躯干小老气横九州挺身艰难际张目视冦雠朝廷壮其节奉诏令参谋銮舆驻鳯翔同谷为咽喉西扼弱水道南镇抱罕陬此邦承平日剽劫吏所羞况乃敌未灭控带莽悠悠府中韦使君道足示怀柔令侄才俊茂二美又何求受词太白脚走马仇池头古色沙土裂积雪隂云稠羌父豪猪鞾羌儿青兕裘吹角向月窟苍山旌斾愁鸟惊出死树龙怒拔老湫古来无人境今代横戈矛伤哉文儒士愤激驰林丘中原正格鬭后会何縁由百年赋命定岂料沉与浮且复恋良友握手步道周论兵逺壑净【亦秀句】亦可纵冥搜题诗得秀句札翰时相投【洙曰天子行幸所在曰行在孝祥曰十洲记鳯麟洲在西海之中四靣皆有弱水绕之洙曰唐安昌郡河州里枹罕县枹罕故羌侯也枹音孚本枹鼓字也太白山在鳯翔郿县仇池在成州上禄县山上有池梦弼曰山海经注豪猪能以颈上豪射人也説文兕如野牛青色皮厚可为铠防伯曰乐録云蚩尤率魑魅与黄帝战于涿鹿帝乃命吹角为龙以御之洙曰月窟西极也格鬭相抗而杀之曰格鲁曰诗有枤之杜生于道周释文周曲也】
　　奉送郭中丞兼太仆卿充陇右节度使三十韵【洙曰郭中丞英又也郭知运之季子肃宗兴师朔野英乂以将门子特见任用】
　　诏发西山将秋屯陇右兵凄凉余部曲燀赫旧家声雕鹗乗时去骅骝顾主鸣艰难须上防容易即前程斜日当轩盖高风巻斾旌松悲天水冷沙乱雪山清【松沙皆属防缀】和虏犹怀恵防邉讵敢惊【上句有风下句伤时】古来于异域镇静示専征燕蓟奔封豕周秦触骇鲸中原何惨黩余孽尚纵横箭入昭阳殿笳吟细栁营内人红袖泣王子白衣行宸极妖星动园陵杀气平空余金椀出无复繐帷轻【如箭入昭阳至繐帷金椀愈甚矣非所忍言】毁庙天飞雨焚宫火彻明罘罳朝共落棆桷夜同倾三月师逾整羣雄势就烹疮痍亲接战勇决冠垂成妙誉期元宰殊恩且列卿几时回节钺戮力埽欃枪圭窦三千士云梯七十城【语不必属随意描画】耻非齐説客甘似鲁诸生通籍微班忝周行独坐荣随肩趋漏刻短髪寄簪缨径欲依刘表还疑厌祢衡渐衰那此别忍泪独含情废邑狐狸语空村虎豹争人频坠涂炭公岂忘精诚元帅调新律前军压旧京安邉仍扈从莫作后功名【赵曰西山将谓英乂先为秦州都督诏还加陇右节度也燀一作烜鹤曰天水郡秦州也雪山指西山也洙曰左传呉为封豕长蛇以荐食上国陈琳檄云若骇鲸触细网赵曰禄山反幽州防河北及洛阳长安此所谓奔突幽蓟而触冒周秦也洙曰文选云上惨下黩赵曰禄山既杀庆绪为冦此所谓余孽尚纵横也洙曰箭檄书箭也昭阳汉殿名赵曰汉周亚夫细栁营在长安笳吟细栁言胡人之笳乃在汉营也王子白衣行言王子以避乱之故隠迹为白衣而行也梦弼曰南史沈炯字初明为魏所虏尝独行经汉武通天台为表奏之陈已思乡之意云甲帐朱帘一朝零落茂陵玉盌遂出人间或引孔氏志怪汉卢充家西有崔少府墓充与崔女为婚得金盌一枚事非也洙曰罘罳汉书注连阙连阁也欃枪释文妖星也上初衔下楚耕切记儒有荜门圭窦注门旁窬穿墙为窦如圭墨子楚王令公输作云梯以攻宋汉郦食其传韩信东撃齐齐军厯下以拒汉食其説齐王田广罢厯下守备韩信闻食其冯轼下齐七十余城乃夜度兵袭齐叔孙通传臣愿征鲁诸生与臣弟子共起朝仪通籍通朝籍也微班公自谓为拾遗也诗寘彼周行笺云周之列位也后汉宣秉拜御史中丞光武特诏御史中丞与司校尉尚书令会同并専席而坐故京师号曰三独坐此以美英乂也魏志王粲以西京扰乱皆不就辟乃之荆州依刘表汉祢衡注见前梦弼曰时朝廷以广平王俶为元帅李嗣业为前军收复长安新律谓师律也扈从谓扈驾复还阙也】
　　送杨六判官使西畨【鹤曰是年吐蕃遣使来请讨贼且修好肃宗遣给事中南巨川往报聘杨盖賛巨川以行者】
　　送逺秋风落西征海气寒帝京氛祲满人世别离难絶域遥怀怒和亲愿结欢勅书怜賛普兵甲望长安宣命前程急惟良待士寛子云清自守今日起为官垂泪方投笔伤时即据鞍儒衣山鸟怪汉节野童看邉酒排金盌夷歌捧玉盘草肥蕃马健雪重拂庐干慎尔参筹画从兹正羽翰归来权可取九万一朝抟【权可取稍碍不是气象○赵曰往吐蕃当渡青海故云海气寒也鹤曰帝京氛祲满谓京师尚未收复也賛普吐蕃君长名洙曰汉扬雄字子云三世不徙官草太有以自守泊如也班超家贫为官佣书久劳苦投笔叹曰大丈夫无它志略犹当效傅介子张骞立功异域以取封侯安能久事笔砚乎马援传刘尚深入五溪军没马援因请行帝愍其老未许之援自请曰臣尚能被甲上马帝令试之援据鞍顾盼以示可用赵曰吐蕃聨毳帐以居号大小拂庐也庄子鹏之徙于南冥也抟扶揺而上者九万里】
　　哭长孙侍御【鹤曰前有送长孙九侍御赴武威判官当是得武威之命未到而死】
　　道为诗书重名因赋颂雄礼闱曽擢桂宪府旧乗骢流水生涯尽浮云世事空唯余旧台栢萧瑟九原中【洙曰礼闱礼部所设以取士也晋郄诜对武帝云臣举贤良对防为天下第一犹桂林一枝宪府御史所居之署也汉桓典拜侍御史常乗骢马赵曰汉朱博传御史府中列柏树常有野乌数千栖宿其上檀弓注卿大夫之墓地在九原】
　　奉赠严八阁老【鲍曰严武时为给事中梦弼曰按李肇国史补宰相相呼为堂老两省相呼为阁老公时为左拾遗与武正聨两省也】
　　扈圣登黄阁明公独妙年蛟龙得云雨雕鹗在秋天客礼容踈放官曹可接聨新诗句句好应任老夫传【鹤曰汉旧仪丞相聴事阁曰黄阁然则给事中何以得云登黄阁盖给事中属门下省其长曰侍中与中书令参总而颛判省事即宰相也给事掌分判省事故得同登黄阁】
　　留别贾严二阁老两院补阙得闻字【鹤曰时贾至为中书舍人严武为给事中又按公是年六月荐岑参状左补阙乃韦少游裴荐也】
　　田园须暂住戎马惜离羣去逺留诗别愁多任酒醺一秋常苦雨今日始无云山路晴吹角那堪处处闻晩行口号【鲍曰公时家在鄜州冇墨制许往省视○八月自鳯翔还鄜州及扈从还京作】
　　三川不可到归路晩山稠落鴈浮寒水饥乌集戍楼市朝今日异丧乱几时休逺愧梁江总还家尚黒头【人知江令自陈入隋不知其自梁时已达官矣自梁入陈又自陈入隋归尚黒头其人物心事可知著一梁字而不胜其媿矣诗之妙如此岂待骂哉○赵曰三川鄜州县名也梦弼曰江总字总持在陈掌东宫管记与太子为长夜之饮后主即位授尚书令京城防入隋为上开府复归老江南】
　　独酌成诗
　　灯花何太喜酒緑正相亲醉里从为客诗成觉有神【至浅浅者亦自喻】兵戈犹在眼儒术岂谋身苦被微官缚低头愧野人【洙曰西京杂记陆贾曰目瞤得酒食灯花得钱财干鹊噪而行人至蜘蛛集而百事喜小既有征大亦宜然】
　　徒步归行【公自注赠李特进自鳯翔赴鄜州途经邠州作鲁訔曰特进李嗣业也时守邠州公经途作此赠之就其借乗马代劳往鄜州也】
　　明公壮年值时危经济实借英雄姿国之社稷今若是武定祸乱非公谁鳯翔千官且饱饭衣马不复能轻肥青袍朝士最困者白头拾遗徒步归人生交契无老少论交何必先同调妻子山中哭向天须公枥上追风骠【谓家人望其归须借马驰去○洙曰论交一作论心○谢灵运诗谁谓古今殊异代可同调师曰枥马槽也修可曰崔豹古今注始皇有七马一曰追风广韵马黄白色曰骠希曰按李嗣业传嗣业至鳯翔上谒肃宗喜曰卿至贤于数万众以为前军収长安嗣业忠毅忧国不计居产前后赏赐皆以助军有宛马千疋】
　　玉华宫【梦弼曰按唐志玉华宫在坊州宜君县之鳯皇谷寰宇记正殿覆瓦余皆葺茅当时以为清凉胜于九成宫也师曰自此诗以下至羗村乃公趋鄜路纪所经见兼述抵家情况】
　　溪回松风长苍防窜古瓦不知何王殿遗构絶壁下【哀思苦语转换简逺有长篇余韵末更自伤非意所及】隂房火青坏道哀湍防万籁真笙竽秋色正潇洒美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者【起结凄黯读者殆难为情○梅圣俞曰玉华宫近有晋苻坚墓前右溪曰醹醁盖取溪色如酒色之碧也溪回言回逺也惟回逺故松风不歇梦弼曰淮南子人血为燐许慎注兵死之血为火燐者火之名洙曰荘子子綦曰汝闻人籁而未闻地籁汝闻地籁而未闻天籁子游曰地籁则众窍是己人籁则比竹是已敢问天籁子綦曰夫吹万不同而使其自已也注籁箫也梦弼曰美人言殉葬木俑也公诗末意盖伤苻坚安在美人已化为黄土是以忧来浩歌挥泪盈把又自伤在征途间岂能长久者乎】九成宫【梦弼曰按唐志九成宫在鳯翔府麟游县西五里本隋仁寿宫正观间修之以避暑因更名焉山有九重故有九成】
　　苍山入百里崖断如杵臼【并画地形】曽宫凭风逈岌嶪土囊口立神扶栋梁凿翠开户牖【二语雄称】其阳产灵芝其隂宿牛斗纷披长松倒掲怪石走哀猿啼一声客泪迸林薮荒哉隋家帝制此今頽朽向使国不亡焉为巨唐有虽无新増修尚置官居守廵非瑶水逺迹是雕墙后【感叹之尤得体者】我来属时危仰望嗟叹久天王守太白驻马更回首【梦弼曰曽与层同逈一作廻岌逆及切嶪逆怯切岌嶪山貌张衡西京赋状巍峩以岌嶪宋玉风赋夫风起于青苹之末盛怒于土囊之口鲁灵光殿赋神灵扶其栋宇又飞陛掲鱼列切鹤曰唐志云九成宫周垣千八百步并置禁苑及府库官寺等太宗高宗尝临幸旧史志云九成宫总监一人副监一人丞一人録事一人府三人史五人洙曰周穆王游于昆仑山见西王母与宴于瑶池之上王元长曲水序穆满八骏如舞瑶水之隂书峻宇雕墙赵曰守音狩太白山名守之为义言肃宗在鳯翔也梦弼曰天王守太白与春秋狩于河阳之义同也五代晋开运三年官书本及晁以道本并作狩】
　　羌村三首【梦弼曰鄜州图经州治洛交县羌村洛交村墟】
　　峥嵘赤云西日脚下平地柴门鸟雀噪归客千里至妻孥怪我在惊定还拭泪世乱遭飘荡生还偶然遂隣人满墙头感叹亦歔欷夜阑更秉烛相对如梦寐【更字正合反声○当时适然千载之泪常在人目诗三百不多见也○冯曰赤云西峰返照云汉皆赤色洙曰班孟坚西都赋岩峻崷崪金石峥嵘注峥嵘高秀也】
　　晩嵗迫偷生还家少欢趣娇儿不离膝畏我复却去忆昔好追凉故绕池邉树萧萧北风劲抚事煎百虑頼知禾黍収已觉糟牀注如今足斟酌且用慰迟暮【洙曰禾黍一作黍秫又黍稌鲁曰糟牀即酒醡也】
　　羣鸡正乱叫客至鸡鬭争驱鸡上树木始闻扣柴荆父老四五人问我久逺行手中各有携倾榼浊复清苦辞酒味薄黍地无人耕兵革既未息儿童尽东征请为父老歌艰难媿深情歌罢仰天叹四坐泪纵横
　　北征【鹤曰公自鳯翔还鄜州此诗述在路及到家之事当是九月作东坡曰北征诗识君臣之大体忠义之气与秋色争高可贵也诗眼曰孙莘老尝谓老杜北征诗胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定】
　　皇帝二载秋闰八月初吉杜子将北征苍茫问家室维时遭艰虞朝野少暇日顾慙恩私被诏许归蓬荜拜辞诣阙下怵惕久未出虽乏諌诤姿恐君有遗失君诚中兴主经纬固密勿中原反未已臣甫愤所切挥涕恋行在道途犹恍惚乾坤含疮痍忧虞何时毕靡靡逾阡陌人烟眇萧瑟所遇多被伤呻吟更流血回首鳯翔县旌旗晩明灭前登寒山重屡得饮马窟邠郊入地底泾水中荡潏猛虎立我前苍崖吼时裂菊垂今秋花石戴古车辙青云动高兴幽事亦可悦山果多琐细罗生杂橡栗或红如丹砂或黒如防漆雨露之所濡甘苦齐结实【长篇自然不可无此○愁结中得从容风刺语此大篇兴致】缅思桃源内益叹身世拙坡陀望鄜畤谷岩互出没我行已水濵我仆犹木末鸱鸟鸣黄桑野防拱乱穴夜深经战场寒月照白骨潼关百万师往者散何卒遂令半秦民残害为异物况我堕胡尘及归尽华发经年至茅屋妻子衣百结恸哭松声回悲泉共幽咽平生所骄儿顔色白胜雪见耶背靣啼垢腻脚不韈牀前两小女补绽才过膝海图坼波涛旧绣移曲折天呉及紫鳯颠倒在短褐老夫情怀恶呕泄卧数日那无囊中帛救汝寒澟栗粉黛亦解包衾裯稍罗列瘦妻靣复光痴女头自栉学母无不为晓妆随手抹移时施朱铅狠借画眉阔生还对童稚似欲忘饥渇问事竞挽须谁能即嗔喝翻思在贼愁甘受杂乱聒新归且慰意生理焉得説【北征精神全得一段画意他人窘态有甚不能自言又羞置勿道】至尊尚防尘几日休练卒仰看天色改旁觉祅氛豁隂风西北来惨澹随回纥其王愿助顺其俗喜驰突送兵五千人驱马一万匹此軰少为贵四方服勇决所用皆鹰腾破敌过箭疾圣心颇虚伫时议气欲夺伊洛指掌收西京不足拔官军请深入蓄鋭伺俱发此举开青徐旋瞻略恒碣昊天积霜露正气有肃杀祸转岂能久皇纲未宜絶忆昨狼狈初事与古先别奸臣竞葅醢同恶随荡析不闻夏殷衰巾自诛褒妲周汉获再兴宣光果明哲桓桓陈将军仗钺奋忠烈微尔人尽非于今国犹活凄凉大同殿寂寞白兽闼都人望翠华佳气向金阙园陵固有神埽洒数不阙【数音朔谓每有丧乱终必反正】煌煌太宗业树立甚宏达【梦弼曰东胡指安庆绪也时庆绪弑其父禄山而袭伪位矣诗行迈靡靡注犹迟迟也洙曰回首鳯翔县时肃宗在鳯翔也希曰邠郊谓邠州地乃泾水之所通也郑曰橡徐两切实也希曰桃源在鼎州梦弼曰鄜音孚鄜州也时诸市切祭天所也前汉郊祀志秦文公梦黄蛇自天而下属于地止于鄜于是作鄜畤用三牲郊祭白帝焉洙曰潼闗哥舒翰所守师败而降梦弼曰公言妻子寒冻以海图旧绣为小儿防衣故波涛为之坼绣纹为之移天吴及紫鳯之类或颠或倒也赵曰天吴海图所画之物紫鳯所绣之物也山谷云天吴水兽八首八足尾背青黄见山海经梦弼曰至尊谓肃宗也左传天子防尘于外回纥或作回鹘非盖徳宗时方请易为回鹘也洙曰送兵五千人时回纥以兵五千助顺赵曰圣心颇虚伫时议气欲夺言回纥助顺主上虽虚心以待其破贼然时议恐毕竟为害所以气欲夺也希曰书太行恒山至于碣石梦弼曰青恒碣石皆东北之地言自此可以略定矣定功曰酉阳杂爼云狼狈是两物狈前足絶短每行驾两狼失狼则不能动故言世事乖者称狼狈洙曰褒妲褒姒妲已也此言诛杨贵妃也魏防道辅曰唐人咏马嵬之事尚矣世所称者刘白禹锡云官军诛侫幸天子舍妖姬乐天云六军不发无奈何宛转蛾眉马前死此乃歌咏禄山能使官军背叛逼迫明皇明皇不得已而诛贵妃也岂特不晓文章体裁而造语惷拙亦失事君之礼老杜则不然北征诗曰忆昨狼狈初事与古先别奸臣竟葅醢同恶随荡析不闻夏殷衰中自诛褒妲乃明皇鉴夏商之败畏天悔祸赐妃子以死无预官军也胡仔元任曰褒姒周幽王后也夏字疑误当作商周鲁曰宣光指周宣王汉光武中兴也东坡志林曰北征诗云桓桓陈将军杖钺奋忠烈此谓陈元礼也元礼佐宗平内难又从幸蜀首建诛国忠之防朱曰大同白兽皆禁中宫殿名也梦弼曰考之唐志无白兽闼之名岂假汉白虎门而言之乎鹤曰汉有白虎殿唐高祖名虎故改曰兽洙曰司马相如赋建翠华之旗园陵天子所葬之处也】
　　月
　　天上秋期近人间月影清入河蟾不没捣药兎长生只益丹心苦能添白髪明干戈知满地休照国西营【洙曰时官军营于长安之西言休照为征夫见月而感也】
　　喜闻官军已临贼境二十韵【鹤曰按史是年九月丁亥以广平王俶为元帅司空郭子仪副之将朔方等军及回纥西域之众发鳯翔壬寅至长安城西陈于香积寺之北沣水之东与贼战斩首六万贼大溃癸卯大军入京师甲辰捷书至鳯翔】
　　胡虏潜京县官军拥贼壕鼎鱼犹假息穴蚁欲何逃帐殿罗冕辕门照白袍秦山当警跸汉苑入旌旄路失羊肠险云横雉尾高五原空壁垒【五丈本不可省与花溪同】八水散风涛今日看天意游魂贷尔曹乞降那更得尚诈莫徒劳元帅归龙种司空握豹韬前军苏武节左将吕防刀兵气回飞鸟威声没巨鼇戈鋋开雪色弓矢向秋毫天步艰方尽时和运更遭谁云遗毒螫已是沃腥臊睿想丹墀近神行羽衞牢花门腾絶漠拓羯渡临洮此辈感恩至羸俘何足操锋先衣染血骑突劔吹毛喜觉都城动悲连子女号家家卖钗钏凖拟献香醪【独欲一日亲见不可得想像欲狂○本作只待献香醪先生兴观序本定作凖拟洙曰京县者京师之县也时王师至安庆绪奔于陜郡赵曰南史丘迟与陈伯之书将军鱼游于鼎沸之中异苑栢谦太元中见有人皆长寸余被铠持槊从塪中出缘机登灶蒋山道士令以沸汤浇所入处寂不复出因掘之有斛许大蚁死在穴中希曰后汉第五伦使谢夷吾收乌程长按罪夷吾到县无所验但望閤伏哭而还白伦曰窃以音知长当死游魂假息非刑所加至月余长果暴卒鹤曰旧史御帐殿受朝贺盖行幸时以幄帟为殿也赵曰冕卿大夫之服沈曰周礼以车辕为门梁陈庆之所统之兵悉着白袍前汉书出称警入称跸止行人也洙曰羊肠坂在太行天下之险也崔豹古今注高宗有雉雊之祥服章多用翟羽故天子有雉尾扇长安近地有五丈原时贼退败故云壁垒空也闗内八水泾渭浐防泽滈沣潏散风涛言寇乱渐平也赵曰元帅司空详见题下注梦弼曰汉苏武使匈奴杖节牧羝北海上晋吕防有佩刀相者曰必三公可佩时王师收长安以李嗣业为前军又嗣业尝为左右陌刀将花门谓回纥也按唐志廿州有花门山堡东北千里至回纥衙帐拓羯谓安西也按西域传安西者即康居小君长罽王故地募勇健者为拓羯犹言战士也汉志临洮县属陇西郡时用朔方等兵故云尔洙曰劒吹毛言其利也古云吹毛之劒汉董卓传吕布杀董卓百姓歌舞于道长安士女卖其珠玉衣装市酒肉相庆者填满街肆】
　　收京三首
　　仙仗离丹极妖星带玉除须为下殿走【旧尝不满此语以收京言之尚可耳】不可好楼居暂屈汾阳驾聊飞燕将书依然七庙略更与万方初【洙曰须为下殿走不可好楼居一作得非羣盗起难作九重居梦弼曰説文除殿陛也洙曰世説荧惑入南斗天子下殿走汉武纪公孙卿曰仙人可见但仙人好楼居于是上令长安作蜚廉桂观甘泉作延寿观焉师曰宗好神仙故有此句洙曰庄子尧治天下之民平海内之政往见四子藐姑射之山汾水之阳窅焉丧其天下焉史记鲁仲连传燕将攻下聊城聊城人或谗之燕燕将惧诛因保守聊城不敢归齐田单攻聊城嵗余不下鲁仲连乃为书约之矢以射城中遗燕将燕将见书泣而自杀聊城乱田单遂屠聊城王制天子七庙赵曰兵谋谓之庙略盖谋于七庙之中也梦弼曰更平声与民更始之义也】
　　生意甘衰白天涯正寂寥忽闻哀痛诏又下圣明朝【沈痛敦厚读之堕泪】羽翼怀商老文思忆帝尧叨逢罪已日霑洒望青霄【希曰嵇康飬生论积损成衰从衰得白从白得老洙曰汉武帝末年下哀痛之诏鹤曰是年十二月戊午朔肃宗御丹凤门下制大赦洙曰商老商山四皓也汉高祖时戚夫人以宠将栘动太子吕后用张良计召四皓使侍太子朝高祖见而问之四人各以姓名对上曰烦公调防太子四人趍去上指示戚夫人曰彼羽翼已成难动矣书昔在帝尧聪明文思光泽天下将逊于位让于虞舜鲍曰羽翼怀商老谓裴冕杜鸿渐等辅相肃宗犹商山四皓辅汉大子也文思忆帝尧谓宗禅位犹尧授舜也洙曰传臧文仲曰禹汤罪已其兴也勃焉】
　　汗马收宫阙春城铲贼壕赏应歌杕杜归及荐樱桃【不言宗庙而颠覆之感收复之幸具见非强防缀者】杂虏横戈数功臣甲第高万方频送喜无乃圣躬劳【情至蔼然喜未有极○愿幸捷书同日助喜之及语尤有味○洙曰汉萧何传未有汗马之劳郑曰铲楚醆切平也洙曰诗枤杜劳还役也礼月令仲夏之月天子乃羞以含桃先荐寝庙汉叔孙通传古者有春尝果方今樱桃熟可献愿陛下出因取樱桃献宗庙上许之鹤曰杂虏横戈数谓回纥吐蕃诸外夷叛服不常也洙曰汉武帝为霍去病治第第宅也甲第甲犹言甲乙之次第谓第一之第】潼关吏【鹤曰潼关在华州华隂县禄山反诏哥舒翰守潼关翰失守为贼所败暨收复长安増修阨险焉是时乃公归京时作也】
　　士卒何草草筑城潼关道大城铁不如小城万丈余借问潼关吏修关还备胡要我下马行为我指山隅连云列战格飞鸟不能逾胡来但自守岂复忧西都丈人视要处窄狭容单车艰难奋长防千古用一夫哀哉桃林战百万化为鱼请嘱防关将慎勿学哥舒【梦弼曰草草劳苦貌诗劳人草草薛曰世説云若汤池铁城无可攻之势梦弼曰列战格即列栅也洙曰蜀都赋一夫守隘万夫莫向梦弼曰哥舒翰与贼战于桃林官军恃险固不力战遂为贼所乗自相践蹂是以败绩书武成注桃林在华山东左氏传晋使詹嘉守桃林之塞注今潼闗是也要我之要音于宵切】
　　留花门【鹤曰按唐志廿州有花门山堡东北千里至回纥衙帐今言花门正指回纥也时用朔方吐蕃回纥诸兵以讨贼既收长安叶护奏以军中马少请留其兵于沙苑自归取马还为扫除范阳余孽沙苑在同州同州为京师近辅故公诗云连云屯左辅而深言其为农桑害也】
　　北门天骄子饱肉气勇决高秋马肥健挟矢射汉月自古以为患诗人厌薄伐修徳使其来羁縻固不絶胡为倾国至出入暗金阙中原有驱除隠忍用此物公主歌黄鹄君王指白日连云屯左辅百里见积雪长防鸟休飞哀笳晓幽咽田家最恐惧麦倒桑枝折沙苑临清渭泉香草丰洁渡河不用船千骑常撇烈胡尘逾太行杂种抵京室花门既须留原野转萧瑟【洙曰前汉匈奴传单于遗汉书曰南有大汉北有强胡胡者天之骄子也又云匈奴居北邉君王以下咸食畜肉衣其皮革梦弼曰匈奴举事常随日月盛壮以攻战月亏则退兵前汉匈奴传賛曰周懿王时戎狄交侵暴虐中国诗人所作疾而歌之至懿王曽孙宣王兴师命将以征伐之诗人美大其功曰薄伐玁狁至于大原言逐之而已賛又曰其慕义而贡献则接之以礼让羁縻不絶应劭汉官仪故事云马曰羁牛曰縻言四夷如牛马之受羁縻也洙曰前汉西域传汉选江都王建女细君为公主以妻乌孙昆莫为夫人昆莫年老公主悲愁作歌曰吾家嫁我兮天一方逺托异国兮乌孙王穹庐为室兮旃为墙以肉为食兮酪为浆居常忧思兮心内伤愿为黄鹄兮归故乡天子闻而怜之赵曰乾元初肃宗以防女宁国公主嫁回纥可汗洙曰诗谓予不信有如皦日今言指白日以为盟约也鹤曰左辅注见前题梦弼曰郦元水经太白山在武功之南夏宿雪其上今花门屯左辅近于太白山矣或谓回纥兵被白练犹积雪然也楼大防曰杜诗连云屯左辅百里见积雪读者谓止言其多尔如此则上句足矣何用积雪之语惟能知回纥之人衣冠皆白然后少陵之意涣然梦弼曰撇匹蔑切上林赋奔腾撇烈本一作灭没正异作撇捩洙曰太行山名丘希范书姬汉旧邦无取杂种】
　　塞芦子【鹤曰芦子闗在延州延昌县北以备吐蕃梦弼曰延州乃秦地之北门去州百八十冇里门山或云芦子盖两山特立如门其形若葫芦也鹤曰时官军止知东讨収复河洛而不知芦子之可塞公惧有乗隙而入者故有此作又按是年冬史思明帅高秀岩以所部来降是诗乃作于未降之前也】
　　五城何迢迢迢迢隔河水邉兵尽东征城内空荆杞思明割怀衞秀岩西未已回略大荒来崤函盖虚尔延州秦北户闗防犹可倚焉得一万人疾驱塞芦子岐有薛大夫旁制山贼起近闻昆戎徒马退三百里芦闗扼两冦深意实在此谁敢叫帝阍胡行速如【鹤曰张説尝为朔方军节度往廵五城措置兵马按唐旧史注朔方节度所管有定逺城西受降城中受降城东受降城及丰官军唐开拓邉境连西域皆置都防府州县又置诸节度使以统之嵗发山东丁壮为戍卒时禄山反邉兵精鋭者皆征发入援谓之行营所留兵单弱竟召吐蕃之祸焉洙曰史思明宁夷州人也时随安禄山反河阳据怀衞二州高秀岩哥舒翰麾下将也时为史思明伪河东节度将兵西向山海经大荒之野雍州冇崤函之固谓崤山函谷即长安也鹤曰薛大夫当是御史大夫薛景仙以检校户部尚书兼尹鳯翔尝败安禄山游军梦弼曰昆戎即吐蕃也两冦谓思明及吐蕃也时连结入冦】
　　送郑十八防贬台州司户伤其临老防贼之故阙为靣别情见于诗【赵曰按唐史防以禄山反防贼伪授防水部郎中因称风缓求摄市令潜以宻章达灵武贼平与王维等并囚宣阳里以善画崔圆使绘斋壁防即祈解于圆卒免死贬台州司户参军】
　　郑公樗散鬓如丝酒后常称老画师万里伤心严谴日百年垂死中兴时苍惶已就长途往邂逅无端出饯迟便与先生应永诀九重泉路尽交期【洙曰樗散之材言不合世用也樗散字见庄子】
　　瘦马行【师曰此诗为房琯作琯丧师陈涛斜罢相出为邠州刺史时论多惜之谓其可以用也】
  </div>
  <div class="pagination">
   <a href="集千家注杜工部诗集_page3.html">
    上一页
   </a>
   <a href="集千家注杜工部诗集.html">
    1
   </a>
   <a href="集千家注杜工部诗集_page2.html">
    2
   </a>
   <a href="集千家注杜工部诗集_page3.html">
    3
   </a>
   <span class="current-page">
    4
   </span>
   <a href="集千家注杜工部诗集_page5.html">
    5
   </a>
   <a href="集千家注杜工部诗集_page6.html">
    6
   </a>
   <a href="集千家注杜工部诗集_page7.html">
    7
   </a>
   <a href="集千家注杜工部诗集_page8.html">
    8
   </a>
   <a href="集千家注杜工部诗集_page9.html">
    9
   </a>
   <span>
    ...
   </span>
   <a href="集千家注杜工部诗集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
