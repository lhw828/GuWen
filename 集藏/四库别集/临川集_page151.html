<!DOCTYPE html>
<html>
<head>
    <meta charset="UTF-8">
    <title>临川集 - 第 151 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 151 页/共 155 页</h1>
    <div class="content">
　　【屯田员外郎致仕虞君墓志铭】

　　祥符八年，真宗第进士于廷，先人与上饶虞君俱在其选。其后庆历二年、皇元年，虞君之诸子相继以进士起，而先人之孤亦在焉。故安石尝与虞君之诸子游，而诸子称君之所为甚悉。君兼于进取，宽厚长者，人可欺以其方，而君未尝辄欺人也。自为进士时，能以文学知名乡里，三为举首。尝献其所为书于天子，天子以为能，欲特招试，而以君方试于有司，乃止。及君起家为建州司理参军、福州观察推官，转运使奏君监福州之宝积银场。君为创法，而银大溢。岁终当迁，有司使人喻君求赂，君谢不与曰：“与其以赂迁，吾宁困以终身也。”终以此不得迁，而复为军事判官郴州。州尝失入人罪，吏方被劾而有赦除其罪。君初在告，不与断其狱而与奏其案也，刑部遂书君为失入，坐是坎Б不得意以至于老，而君初未尝自讼也。自郴州归，而为邵州防御判官，又为杭州节度推官，又为台州军事判官，所至辄以治行为在势者所称，章交于朝廷，而天子终以其尝失入不用。已而右谏议大夫李宥特荐之，召赴京师，又不用。流内铨以为言，乃以君知明州之慈溪县，县得君以无事，而君日与处士讲学赋诗饮酒，恬如也。淮南转运使吴遵路、两浙转运使段少连、叶清臣皆一时名人，交荐君以为材，而朝廷又以君为台州军事判官，不用。及李元昊反，近边皆骚动，有诏举能吏可以为河北、河东、陕西诸县者，于是君始得迁，为太子中允，知河中府猗氏县。今并州故相国庞公经略陕西，欲辟公为其判官，君不就而辞以老，庞公贤其意，亦不强也。后迁太常丞、知越州山阴县、太常博士、尚书屯田员外郎、通判滁州，间从容语诸子曰：“吾尝游宜兴，甚爱其山水，儿为我筑室荆溪上，吾且休于此矣。”时皇二年也。明年，遂致仕，诸子为筑室荆溪上，如其志。以至和三年七月戊戌卒，享年八十。

　　君既不急于仕进，又未尝问家人生产，士友多哀君困厄。及其老，诸子皆孝友，能致其力以养，而多以文学称于世。其长子太微为润州司理参军，次太宁为和州防御推官，太熙为苏州吴江县尉，太冲为通州静海县主簿，太蒙为进士。女子五人，皆嫁为士大夫妻。诸孙男女凡十八人，内外诜诜。人不以为初不得意为怜，而顾以其后子孙慈良泉多为可愿也。

　　君讳肃，字元卿。其先自会稽遭乱，避徙江南。曾大父讳瞻，大父讳，当李氏时，为李氏将兵上饶以拒闽人，兵罢，因留家之不去，故至今为上饶人。父讳戬，博学善属文，尝求进士第不得，遂止，不复言仕，以君故，赠殿中丞。君子以嘉二年某月日葬君于常州宜兴县永定乡某山，而以夫人福昌县君周氏。夫人有贤行，君所以得毋恤其家，亦以其夫人也。将葬，君子使来告曰：“宜铭吾先人莫如子。”于是为铭曰：

　　蹈污而陵，又左右以窥，以侥其私，人趋为之，而公谢不为。秀发而豪眉，子孙颀颀，以荣其归，维帝之诒。（见《王文公文集》卷九十五。）

　　【宋故赠尚都官郎中司马君墓表】

　　朝奉郎、尚书刑部员外郎、知制诰、权修起居注、纠察在京刑狱、上骑都尉，赐紫金鱼袋王安石撰。朝奉郎、尚书都官员外郎、知同州兼同群牧及管内劝农事、骑都尉，赐绯鱼袋借紫雷简夫书。）

　　君姓司马氏，讳沂，陕州夏县涑水乡高堠里人。其先出于晋安平献王孚，至征东大将军阳，始葬于河东安邑。后魏分安邑为夏县，遂为夏县人。自唐以来，降在畎亩。而君之曾祖林、祖政、父炳，皆不仕，然累世未尝异居，故农之食口甚众，而贫无以赡。君幼孝谨，父兄悉以家事付之，能俭勤以成其家。当是时，田不加广，又未尝为商贾奇衷之业，而司马氏更富，父兄皆醉饱安逸。而时有馀力，则及其乡人，然君遂以恶衣疏食终身。其卒也，以景德三年十二月丙子，年三十二。以祥符六年□□□□葬涑水之南原。夫人同邑李氏女，年二十八，生男讠永、里及一女子而寡。顷之，讠永及女皆卒，于是父母欲夺其志而舅姑亦遣焉。夫人自誓不嫁，躬执勤苦，使里之四方就学。姑李氏老且病，常卧一榻，扶然后起，哺然后食。夫人左右视养，未尝少失其志，如是累年，以至其没。既而里以□□□仕，奉夫人之官，夫人始别其母，而思慕成疾，久之乃愈。里积迁至尚书都官郎中，历将数州，□□□而封君尚书都官郎中。夫人封永寿县太君，年八十三，以嘉五年九月甲寅终于京师。其年十一月壬寅，合葬于君之墓，而君之从父弟子起居舍人光序其事如此，以来请曰：“愿有述也，以表之墓上。”呜呼，君所谓谨身节用以养父母而道行于妻子者欤？以此而学，则岂与夫操浮说而无其质者比哉！夫人之德，可谓协矣。虽非其家人所欲论著，吾固乐为道之。又况以起居之贤，尝为吾僚而有请也，于是书以遗之去。朝奉郎、尚书屯田员外郎、知国子监书学、权同判吏部南曹、上骑都尉，赐绯鱼袋杨南仲篆额。布衣曹知白模刻。（《全宋文》卷一四二引《山右石刻丛编》卷一三。）

　　◎书

　　【上蒋侍郎书】

　　某尝读《易》，见《晋》之初六曰：“晋如。摧如，正吉。罔孚，裕，无咎。”此谓离明在上，己往应之。然处卦之初，道未章著，上虽明照而未之信，故摧如不进，宽裕以待其时也。又《比》之上六曰：“比之无首，凶”。此谓九五居中，为上下之主，众皆亲比，而己独后期，时过道穷，则人所不与也。斯则圣人赜必然之理，寓卦象以示人事，欲人进退以时，不为妄动。时未可而进谓之躁，躁则事不审而上必疑；时可进而不进谓之缓，缓则事不及而上必违。诚如是，是上之人非无待下之意，由乎在下者动之不以时，干之不以道，不得中行而然耳。夫读圣人之书，师圣人之道，约而为事业，奋而为文辞，而又胸中所蕴，异乎世俗之所尚，凡闻当世贤公卿大夫之名，则必蕲一见，以卜特达之知，庶乎道有所闻，而志有所展。其于进退之理，可以不观时乎？故自执事下车受署，于兹数月，士之藉于郡者，皆获见于左右。然某独以区区之质，保在逆旅，适当宇下，屏息退处，终未能伏谒麾。岂无意乎？盖以声迹沈下，最处疏贱，旧未为执事之知，加公庭兼视之初，宾游接武之际，虽神明之政，尚或未周。某当是之时，苟一而进，则才之与否，窃虑未察。故《晋》之义，有摧如之退也。今执事聪明视听，悉已周洽，风俗之美恶，士流之能否，皆得而知之矣。况复侧聆执事，屡以羁齿，挂于馀论。某当此之时，苟不自进，是在《比》之义，有后失之凶也。故窃自蹈于二卦之象，当可进之时，得其中而行之，则或几于圣人之训矣。恭维执事，禀天正气，为朝名臣，以文雅蹇谔，简在上意。是以出人台阁，践履中外，朝廷百执事，天下之人，孰不惮执事之威名，服执事之德望？谓师尹庶士，坯冶群品，天子用之，期于匪久。虽某居丧之制，越在草土，厌冠苞屦，不入公门，苟候外除，然后请于左右。倏然朝廷走一封之传，升执事于严近，与诸公对掌机政，召和气于天下。则必廉隅之上，体貌之殊绝，廊庙之间，贵贱之不接。某于是时，愿拜风采，则无因而至前矣。今所以道可进之时，不以丧礼自忌，直诣铃下，期一拜伏者，诚以斯时之难得会也。执事必以某进得其时，于道无所戾，赐之坐次，察其言行。若乃时政之得失，国家之大体，虽不能尽识其所底，至于前古之盛鉴，圣贤之大意，亦少见其素蕴焉。而某受知于执事，岂止于兹乎？冀异时执事陶熔之下，庶或裨于均政之万一。言质意直，干浼英听，无任惶越之至。（《王文公文集》卷二。）

　　【上龚舍人书】

　　闰八月七日，具位王某谨白书于安抚谏院舍人：某读《孟子》，至于“不见诸侯”，然后知士虽厄穷贫贱，而道不少屈于当世，其自信之笃、自待之重也如此。是皆出处之义，上下之合，不可苟也。为人上者而不以是，不足与有为。为人下者而不以是，虽有材不足以有为，其进几于祸矣。在上不骄，在下不谄。此进退之中道也。某尝守此言，退而甘自处于为贱，夜思昼学，以待当世之求，而未尝怀一刺，吐一言，以干公卿大夫之间，至于今十年矣。已而思之，方孟子之时，天下纷乱。诸侯皆欲自以为王，强攻弱，大并小，战伐侵入，无岁无之。此乃存亡得失之秋，所谓得士则兴、失士则亡之时也。故下得以自重，而上不可以不求焉。方今席奕世之基业，治虽未及三代、两汉，然亦可以谓之亡事矣。其选才取士，外则贤良进士诸科之举，内则公卿提转郡守之荐。然皆士自媒绍其所长，以干于当世，然后得充其选，未尝闻公卿大夫能自察其贤而荐之者。则士之包羞冒耻，栖栖屑屑，伺人之颜色，徇时之好尚，以谋进退者，世未尝为辱也。又岂知论出处进退之义者哉？今公卿大夫之取士，无问贤否，而媚于己者好之。今士之进退不以义，而惟务苟合而已。吁，可悲也。方公卿大夫据高明之势，外以富贵自尊，内以智能自负，必不欲求于人，欲人之求己，士不欲求于人，如此则上下之合，无时可得矣。某是以翻然改曰：“苟一往公卿大夫之门，与之议论，察其为人，可与言则进，不可与言则退，于道宜未为屈也。”由是颇欲虚游于当世公卿大夫之间，以观可否而去就之。方自窜于穷远僻陋之地，其势不得以往也。比闻天子念东南之民，困于昏垫，辍侍从之臣，亲至其地，以劳徕安集之。某私切自喜，以其所谓当世之公卿大夫，将得而见之矣。既而问某者果谁邪？又有以阁下名告之者，而因含笑大喜曰：“以阁下之势，方用于朝廷。以阁下之贤，尝闻于天下。则某不待接其议论，察其为人，而后知其可以说干之也。”矧阁下官曰谏诤，出宣霈泽，当思所以副朝廷待之之意，则天下之利害，生民之疾苦，未宜忽之而不以风夜疚怀也。傥有意于此，则非士君子不可与论焉。然则某之言，可冀其合矣。辄冒尊严，以进其说，阁下其择焉。某再拜。（同上。）

　　【再上龚舍人书】

　　闰八月九日，具位王某再白书于安抚舍人阁下：某前日辄以狂瞽之言，有闻于下吏。伏蒙阁下不间疏贱，借之以颜色，接之以从容，使极论而详说之。是其可以吐胸中之有发露于左右之时也。然辞有所未尽，意有所未竭，盖将有以，何哉？前日所与某言者，不过欲计校仓廪，诱民出粟，以纾百姓一时之乏耳。某之所欲言者，非此之谓也。愿毕其说，阁下其择焉。某尝闻善为天下计者，必建长久之策，兴大来之功，当世之人，涵濡盛德，非谓苟且一时之利，以邀浅鲜之功而已。夫水旱者，天时之常有也。仓禀财用者，国家常不足也。以不足之用，以御常有之水旱，未见其能济焉，甚非治国养民之术也。某不敢远引古昔，止于近者十馀年间，耳目之所经者论之。顷自庆历八年，河北、山东饥。皇二年、三年。两浙、淮南饥。三年、四年，江南饥。嘉五年，两浙饥。四年，福建饥。今年，淮南、两浙又饥。其川、广、夔、陕，京西、河东，则某闻见所不及，不可得而言也。某窃计之，历年才一纪，而岁之空匮，民至流亡殍死，居其太半，卒未闻朝廷有救之之术。岂非政失于苟且，而不建长久之策者哉？伏自庆历以来，南北饥馑相继，朝廷大臣，中外智谋之士，莫不恻然不忍民之流亡殍死，思所以存活之。其术不过发常平、敛富民，为饣粥之养，出糟糠之馀，以有限之食，给无数之民。某原其活者，百未有一，而死者白骨已被野矣。此有惠人之名，而无救患之实者也。某窃谓百姓所以养国家也，未闻以国家养百姓者也。《记》曰：“君者所养，非养人者也。”有子曰：“百姓不足，君孰与足？”此之谓也。昔者梁惠王尝移粟以救饥馑，孟子论而非之，所谓“徒善不足以为政，徒法不能以自行。”若夫治不由先王之道者，是徒善、徒法也。且五帝、三王之世，可谓极盛最隆，亦不能使五谷常登而水旱不至。然而无冻馁之民者，何哉？上有善政，而下有储蓄之备也。某历观古者以还，治日常少，而乱日多。今宋兴百有馀年，民不知有兵革，四境之远者至万馀里，其间可桑之野，民尽居之，可谓至大至庶矣。此诚旷世不可逢之嘉会，而贤者有为之时也。今朝廷公卿大夫不以此时讲求治具，思所以富民化俗之道，以兴起太平，而一切惟务苟且，见患而后虑，见灾而后救。此传所谓“毂既破碎，乃大其辐。事已败矣，乃重太息”，其云益乎？某于阁下无一日之好，论其相知，固已疏矣。然自阁下之来，以说干阁下再矣。某固非苟有觊于阁下者也。某尝谓大丈夫有学术才谋者，常患时之不遭也；既遭其时，患言之不用也。今阁下势在朝廷，不可谓时不遭矣；居可言之地，不可谓言不用矣。惟阁下未为之尔。某故感激而屡干于左右者，以此。阁下其亮之。某再拜。（同上。）

　　【与沈道原书一】

　　某启：知在长芦，营造功德，无缘一造，岂胜乡往。见黄吉父，说四妹（姐）甚瘦悴，恐久蔬食而然，切需斟量，勿使成疾。一切如梦，不须深以概怀，但精心祈向，亦不必常断肉也。每欲与七弟到长芦，相要会聚数日，然头旬多痰，动辄复剧，是以未果。稍寒自爱。念二谢书，思忆不可言也。某启上。

　　【与沈道原书二】

　　某启：承眷恤，重以感慰，衰莫眩昏，幸而获愈。然槁骸残息，待尽朝夕，顿伏床枕，无足言者。十四、念二，并烦存问，感愧，感愧。四妹且时时肉食，恐久而成疾也。相去虽近，无缘会晤，良食自爱。疲倦，书不及悉。某启上。

　　【与沈道原书三】

　　某启：比承诲问，岂胜感慰。肿疡虽未溃，度易治，不烦念恤。推官到此，深喜阖门吉庆。疲困，不宣悉。冀倍自爱。某启上。（《王文公文集》卷四。）

　　【与耿天骘书一】

　　某启：比得诲示，以无便，不即驰报，然乡往何可胜言也。岁月如流，日就衰ぃ。今夏复感眩瞀如去秋，偶复不死，然几如是而能复久存乎？旁妇已别许人，亦未有可求昏处。此事一切不复关怀。陶渊明所谓“身如逆旅舍，我为当去客”，于未去间，凡事缘督应之而已。藿香散并方附去，或别要应病药，不惜谕及。台上草木茂密，芙蕖极盛，未知何时可复晤语。千万自爱。

　　【与耿天骘书二】

　　某启：承诲示勤勤，并致美梨，极荷不忘。纯甫事失于不忍小忿，又未尝与人谋，故至此。事已无可奈何，徒能为之忧煎耳。旁每荷念恤，然此须渠肯，乃可以谋，一切委之命，不能复计校也。药封上。未审营从何时能如约见过，日以企伫。稍凉自爱，贵眷各吉庆。不宣。某启上。（同上。）

　　【与郭祥正太博书一】

　　某启：近承屈顾，殊不得从容奉颜色，遽此为别，岂胜区区愧恨。乍远，千万自爱。承行李朝夕当复来此，诸须面诉乃悉。许诗不惜多以藁副见借为幸。

　　【与郭祥正太博书二】

　　某顿首：比承手笔，尤剧欣慰。时序感心，不能自释，咫尺无由奉见，向往尤深。蒙许寄诗，幸甚。尚此留连，不惜数赐教也。冬寒自爱。舍弟近出，岁尽乃归，承书所以不得报也。（同上。）

　　【与孟逸秘校书】

　　某顿首仲休兄足下：辱手笔，感慰。跋涉溪山之远，亦劳矣。然足以慰二邑元元之望，惟宽中自爱也。人求还急，修答不谨，幸见亮。有不逮，见教。（同上。）

　　【与柳承议书】

　　某启：承诲示，感愧。公方护丧归里，应接必多，岂敢费烦厚馈。糖冰谨已拜贶，馀则纳还，冀蒙亮悉也。（以上见《王文公文集》卷四。）

　　【与林宰书】

　　数日得奉谈笑，殊自慰怀，渴仰殊深。伏惟动止万福。鹇已领得，感怍。当有元给之直，幸示下。不然，则鲁自是不赎人矣。按田良苦，惟宽中自爱。（《五百家播芳大全文粹》卷六十六。）

　　【与吕参政书】

　　承累幅勤勤，为礼过当，非敢望于故人也。不敢视此以为报礼，想蒙恕察。承已祥除，伏维尚有馀慕。知有所谕者，恨未见之。虽赖恩爱，得优游疾惫。弃日茫然，未获奉并，惟冀爱重。（同上卷一○三。）

　　【再答吕吉甫书】

　　承诲示勤勤，岂胜愧感。闻有太原新除，不知果成行否？想遂治装而西也。示及法观文字，辄留玩读，研究义味也。观身与世，如泡梦幻，若不以此洗心，而沈于诸妄，不亦悲乎？想见无期，惟刮摩世习，共进此道，则虽隔阔，常若交臂。虽衰ぃ瞢耗，敢不勉此？犹冀未死间，或得晤语，以究所怀。未尔，良食，为时自爱。令弟想各安裕，必同时西上也。惠及海物，愧荷不忘。村落无物将意，栗二笼驰献。某今年虽无大病，然年弥高矣，衰亦滋极，稍似劳动，便不支持。向著《字说》，粗已成就，恨未得致左右。观古人意，多寓妙道于此。所惜许慎所传止此，又有伪谬，故于思索难尽耳。（《王文公文集》卷六。）

　　【答田仲通书】

　　某再拜仲通兄足下：乡时在京师，欲走阳翟见颜色，以事卒不果，至今悔恨，非复可自解释。自得从足下游，私心未尝一日忘。羁穷不幸，不得常从，以进道艺。其恨岂有忘时哉？而足下于交游中，亦最见爱。（云云。）

　　【答杭州张龙图书】

　　某启：阻阔岁久，岂胜乡往。承诲示，乃知舆卫近在京口，动止多福，重增企仰。无缘会晤，惟冀为时倍自寿重。衰疾，书不宣悉。某启上知府龙图。（以上见《王文公文集》卷六。）

　　【答王深甫书】

　　某启：黾勉从事，不能无劳。略尝奉书，想已得达。承手笔，知与十二娘子侍奉万福，欣慰可知。所示异论具晓，然道德性命，其宗一也。道有君子有小人，德有吉有凶，则命有逆有顺，性有善有恶，固其理也，又何足以疑？伊尹曰：“兹乃不义，习与性成。”去善就恶，谓之性亡，不可谓之性成，则伊尹之言何谓也？召公曰：“惟不敬厥德，乃早坠厥命。”所谓命凶也。命凶者，固自取，犹谓之命。若小人自取，或幸而免，不可谓之命，则召公之言何谓也？夫古之人，以为无君子道为无道，无吉德为无德，则去善就恶，谓之性亡，亦不可也。虽然，可以谓之无道，不可谓道无小人；可以谓之无德，不可以谓之德无凶；可以谓之性亡，不可以谓之性无善。孔子曰：“性相近也，习相远也。”此言相近之性，以习而相远，则习不可以不慎，非谓天下之性皆相近而已也。孔子见南子为有礼，则孔子何不告子路曰“是礼也”，而曰“天厌之”乎？孟子曰：“男女授受不亲，礼也。嫂溺则援之以手者，权也。”若有礼而无权，则何以为孔子？天下之理，固不可以一言尽。君子有时而用礼，故孟子不见诸侯；有时而用权，故孔子见南子也。孔子与蒲人盟而适卫者，将以行法也。不如是，则要盟者得志矣。且有制于人而不得行，则圣人之无所奈何。孔子适卫，非蒲人之所能制，则孔子何为而不适卫？适卫然后足以明义，此孔子所以适卫也。凡此，皆略为深甫道之。以深甫之明，何难于答是，而千里以书见及，此固深甫之好问嗜学之无已也。久废笔墨，言不逮意，幸察。知罢官遂见过，幸甚。然某疲病，恐不能久堪州事，不知还得相见于此否？向秋自爱。（《王文公文集》卷七。）

　　【与王逢原书四】

　　安石顿首。承跋涉到江阴，与贤阁万福，良以为慰！安石居此，郁郁殊无聊，念非见君子，谁与论此？不久来江宁，冀逢原一来，不审肯否？倘可与子明同来乎？不知脚气近日如何？切自慎爱，千万，千万！近见莘老，其不肯豫人事，固知其如此久矣。而书来过相称誉，似以俗人见遇，不知其故何也？既已任此职事矣，彼以此遇我，殆其宜也。冬寒，自爱。安石顿首。（《全宋文》卷一三九七引《王令集》附录。）

　　【与王逢原书五】

　　安石顿首。辱书，感慰。舟但乘至蕲阳，当无人呵问，兼是吴舅法所当得，亦何嫌不自驾之，以往还就载官物可也。旅居僧舍，良亦无聊，千万自爱！时以书见教。今日尚苦大风，不可行。匆匆，不谨。安石顿首。（同上。）

　　【与王逢原书七】
</div>
    <div class="pagination">
<a href="临川集_page150.html">上一页</a><span>...</span><a href="临川集_page146.html">146</a><a href="临川集_page147.html">147</a><a href="临川集_page148.html">148</a><a href="临川集_page149.html">149</a><a href="临川集_page150.html">150</a><span class="current-page">151</span><a href="临川集_page152.html">152</a><a href="临川集_page153.html">153</a><a href="临川集_page154.html">154</a><a href="临川集_page155.html">155</a><a href="临川集_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
