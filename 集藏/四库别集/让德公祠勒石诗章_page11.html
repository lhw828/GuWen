<!DOCTYPE html>
<html>
<head>
    <meta charset="UTF-8">
    <title>让德公祠勒石诗章 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>让德公祠勒石诗章 - 第 11 页/共 12 页</h1>
    <div class="content">
　　○祭后土文

　　维万物非土不生万民非土不养至哉坤元功德弘矣顾普天之下虽同丽大块之中而崤沔之区则独抱不均之叹二百年来未经清丈屡颁明例鲜克奉行以致弊蠹愈深舛错靡究或田连阡陌或贫无立锥善计者宁居□食拙营者背井离乡豪右横行奸贪踵至吞谋窃据靡处无之痛楚流亡曷可胜□盖奸豪据为长计小民将终无所控矣不知大造无私王法不漏当世道清明之日讵能久容此偏枯之弊耶都于万历二十四年七月二十日奉命来令兹土祗奉宪帖俯从保留不量绵薄委以清丈都自承委以来矢心筹划殚力拮据画约分区沿坵履亩锱铢必悉幽遐靡遗偏累者调均愁苦者宁复闾阎不扰州谷胥清经始于十月初三告成于四月念九调停二百年之颠倒寔川岳之威灵康阜亿万数之苍点端祚明之呵护酬功无自戴德忘言伏愿清丈之后群山奠位百河安流原隰既平疆理永靖日月岁时无□三农符大有之占雨旸寒燠以时万宝协告成之处安居乐土人人寿域春台鼓腹嬉游世世颂皇仁帝德都等不任欣跃感戴之至尚　飨

　　○丈竿图说

　　唐制五尺为步二百四十步为亩百亩为顷今田制仿唐制也近方田者用步弓扯坵用麻绳或用竹繟然步弓浅深曲直多弊取数亦迟绳以接绪为欺隐新旧燥湿则长短不均惟繟无弊取数且速然以施之山川材麓则势不行矣莫若伐竹为竿长竿三步一丈五尺中竿二步一丈小竿一步五尺随地势广狭而用之诸弊可免取数在迟速之间竿式如左

　　九十一约说 
　　本约认地说 
　　庐舍说 
　　荒田说 
　　军屯田 
　　山庄稞子田 
　　河滩田 
　　军匠田 
　　茔田 
　　活地 
　　零边磞星田 
　　佃地说 
　　学田 
　　祭田 
　　庙宇香火田 
　　寄庄田 

　　九十一约说

　　盖方田有二有按里查丈者有扯丘数叚者按里则各里搀错查丈间奔走纷扰易为欺隐扯坵虽善但可施之平原沔池包络山水宛转起伏莫可封坵都按道路山顶沟崖河岸分为九十一约约之大者周围二十余里小者十数里每约共得若干村每村廉选若干人以忠厚有德者为乡约以公直无私者为保正副以壮徤敏捷者为甲长以老成善言者为木铎查总地数责若人马严以连坐之法赏信罚必虽有奸民无从欺隐矣各约除山石河崖坡岭庙宇不□耕种外寔丈明地土分别水地上地中地下地并堪种荒地数目及该约大四至边界地名开列于后

　　本约认地说

　　往方田多按里甲查丈都以难于稽核故不论里甲论约所众称简便至各约之逃亡地土旧占之各甲年头有自种获利而诡称逃亡隐粮者有典种收租而摊粮本甲赔纳者有佃户勒价典种弗行鞠为荒芜者损人利已病国妨民弊寔出此都既按约方田即令民随约认田葢习知地脉瘠肥不爽便一附近庐舍耕耘以时便二承粮定业不查自首便三所谓公私两利官民俱便之术也苐奸猾年头动称赔粮者若而年一且付之他户恋恋弗忍曾不思昔以此地赔狼称苦今去其赔粮者何不称便是自相矛盾也渠之心寔以地粮有主欺隐无从摊派弗得故托为餙词以告争耳都既着为定法革其宿弊又明为开示破其机心用是俛首输服同声称便而按约认地之法行矣

　　庐舍说

　　周制方里而井井九百亩八家共之各私田百亩中公田以二十亩为庐舍田止八十亩每田百亩庐舍田仅二亩二分有奇李翱平赋书仿周制而稍损之以三百六十步为里方里之田五百有四十亩以十亩为之屋室径路牛豚之所息葱韮蔬菜之所生皆于斯焉则每田百亩庐舍田亦仅一亩八分有奇今限田弗行豪右阡陌相连恣意拓种所为屋室园圃孳息六畜及亭台游玩之所纵其所用较古制芦舍之地葢不啻几倍之矣而穷乡小民居不过容膝出议者矣且天不雨万物乎地有高下燥湿之不相等奚啻数十倍因其地势而雨之厚薄加焉即造物不能矣故造物能为时雨而不能为厚薄之雨以俯顺民情也余稍仿周制定田三等以平原沃壤为上田以坡土平硗为中田以峣山?角瘠薄为下田虽上中下之中尚有未齐乃田之大分定斯功有勤惰识有工拙反薄归厚坏上作中是又系之人为矣

　　荒田说

　　沔荒田甚多非民力不能垦非民心不愿垦良以民逃地荒原业失守地无定主粮无定额或自行请垦或里人报垦始意非不善也顾垦甫数亩即以数十亩强塞之已垦行粮辄以未垦粮摊派之□支必逃奸民坐收其利强为则蹶业主旋攫其成故小民之视荒田若桎梏然惟脱之为快耳都自奉文清丈即遍视五百里内限复业者以百日止过限则业有定主不得踵弊告争其认荒地叚各标四至长阔愿稍派额粮定为永业夫地有定主则豪奸不得攫夺主有定数则强梁不得侵越数有额粮则左右不得要挟用是不假督催各户踊跃开垦除已成熟作下地外荒田四百四十顷八分四厘六毫嗣后得奉文开荒账谷之令又垦一百五十顷今寔在荒田止三百顷而巳此寔数也别附册籍以便稽查故寔政册即当据此查报不然荒无定数止按季每次报垦若干则此十数年来所垦宁有既乎抑何荒田之多也故核功责寔者不可不察也

　　军屯田

　　自永乐二年弘农卫二八下屯而沔境内始有屯田自弘治十三年沔民张朋等奏请军占民田而沔始议清查屯田葢民与军邻则民不胜军军强民弱则民须避军此沔之竹中五里由以散拨也都既清查军占民田若干军愿退于民者听军愿认种行民粮者听一皆曲体其情无轨于法要之今日之军屯非复昔日比矣营舍荒凉行伍凋落都葢尚??亲履其地有怜恤之怀焉故军之无关民田无论其巳认民田行粮者军即吾民也则与民一体优恤择其老弱饥瘦者量加赈济助其开垦夫是以军心鼓动无隔藩篱军民争夺之衅从此可息矣

　　山庄稞子田

　　山庄稞子起自山田僻远业主不能自耕则出佃佃民食其租稞又地势峣山?角散碎不堪成亩但酌地多寡计稞以入而巳迨后奸民作伪占种山田霸为巳有分给穷民私收租稞而阡陌相连广侈富饶亦混以稞子名色不在起科之数绝不行粮此国课之由虚而民生之日困也沔田多有此弊都遍履山谷剔抉搜罗尽入簿单然后详加审查摘其不堪者除去堪种者减消登之版籍定有顷亩轻其赋税时为征输国无逋负民无偏累而山庄稞子之弊清矣

　　河滩田

　　河滩地不可一律齐土淤则为膏沃沙为则□□□而悬崖滩塌水口冲溃至为不常或者为损□□□之说此可以语土岸若山河则一刷若扫矣沔出□类最多有民　　者河滩地五十三亩存者仅三分而又为石沙不堪种他可知巳故减数降则以防后患大都数年一查调停均节不可不留心焉

　　军匠田

　　军匠田最多荒芜者何为军匠田与民田征派钱粮同而粮外有军装班匠银按地摊派小民弗支更以军匠之恃强凌虐里老年头指称科敛故小民之□托词佃种不纳钱粮既久假不归阴涂名籍里老不知稽查军匠无从讨索弊可胜道哉都查沔田军匠田共若干招人认种杀等派粮稍宽余赀以供军匠之费其认户册籍各注本来里甲名色以便考核目今荒芜渐开军匠称便

　　茔田

　　茔田占虽无几然而妥先灵于既往存遗思于无斁孝子慈孙之情于是乎关焉葢其始未常不封识慎重而后渐凋乏也田易而茔附焉子孙不敢犯主人之禁轻入其强祭扫渐废林木若扫坵冢顿墟亦可哀巳然亦有留除茔田者久之茔主逃窜因此征□坐之买主而包纳之苦生焉讼端由兴民情滋扰□查阖县茔田各令原主标树封识按数认粮即□□者勿论间有逃亡绝户亦令地主存其坵塜不□□芜以供柴薪不惟幽魂可妥即异世有旋里之子□亦可踪迹而追求也嗟嗟君子不伐坟水以为宫□彼有利发掘之贱值而收以为用者亦异乎仁人之用心矣

　　活地

　　活田有原银赎回者有死契活话者其间虽有价之足不足不同然皆以活而未定者称也乃奸良殊心强弱异情有原银巳具而掯调不愿赎者有原价不足而展赖必欲赎者甚至更易原契增减价值年月莫办中证不同以活作死混占贫民而贫民亦有穷且益奸困而无计多揑为债折亏价以构讼者告断重复曾无决止此不可不察也至死契活话之说最难凭信夫契巳死矣死者不可复活人话朝更夕改口是心非问官安能与原契之外而引为悬断也故死契活话者勿论其原银回赎者或原价回赎本□或找价更立死契定名上册如不能赎不找价者姑与买主卖主本名并上单册以俟后日更定然必□大过黄册时方可归一若此时再不归一数年未决更复何待且断无双名上黄册之理定以管业者作主不许再争若不在清丈时者不与此列

　　零边磞星田

　　画野分疆犬牙相错未有能截然齐一者故半邻外境是谓零边田势之可强占侵夺者四邻外境是谓磞星田势之可混褁隐没者两者皆弊窦耶争衅耶不可不察也都廵行四境一一搜查共约若干亩其有未肯心服者则吊取邻治地册对查无词然后□注单册以为永照后有强占侵夺者混褁隐没者出单册而镜之可不辩而明矣

　　佃地说

　　佃地者旧承粮佃种之说也此等地大都属荒薄下地此等民大都属勤苦良民开垦荒田代补国税寔皆藉之乃里老年头阴制予夺之柄摊派绰敛纵意恣睢始则承粮佃种既则求推去不可得者故佃户之困亦荒地闪粮之一端也夫以勤民种薄地是当从奖劝者矧既以承粮为词胡不即以其粮竟输之于官而又假之里老年头之手以滋奸弊也自职清丈即责令佃户承粮原地认为本业注名册籍照则起科自行封纳即有里老年头垂涎而聛聣者严法以杜绝之矣

　　学田

　　学田之制为养贤育士而设也然必肥沃堪种者方获寔用近日民间相争薄田构讼巳久心寔厌之又或以其原情之不妥难逭公议故举其田而献之为学田有司弗察滥而受之且加之尚义之名而□□扁者夫以薄田为学田其根基既薄而人工卤莽所入者竟不足以偿所出无何而胥从荒芜矣以此而养贤育士也曾有寔用乎甚之有司原侈学田美名举以申上定为制额附之查盘之例当事者不究原情直究其积贮之寡而罪责加焉是无益而贻之害也卑县痛见此弊宁无田决不用此硗薄之田以滋后患异日者相机设处宁少而精勿多而滥是在有司者留心焉

　　祭田

　　本县既奉文崇建月川祠礼当春秋致祭旧议减民壮工食一名七两二钱以备祭品之费似有额处矣本县俯而思惟减之公役而供之先哲似属不雅卑县清丈得逃户张锁儿地一分凡几叚共六十三亩一分五厘附廓堪种民争弗决让为官田足备祭祀之用前议民壮工食一名止可募殷寔人役一名□川侗候祠堂以备洒扫香火之役两者葢不可缺□者也外有乡厉田制废坠弗举古道久湮孤魂无主本县于本年清明邑厉致祭外责令槩县二十五□里老各遵制举祭即于清丈内各除坛基一方裁植树株定立界限永为遵守诚以祀鬼恤民重典在是不敢忽也抑亦复古道之一端云

　　庙宇香火田


　　槩县古帝王圣贤庙宇若禹庙雷祠及古剎寺□□有原设地界住持僧道供应香火除不起科外其僧道俗增田亩照民行粮如额封纳他谷乡村民间□创神祠若关王庙观音堂之类甚多不可尽以徼□淫词律也所用地基或系路口或系水冲创祠社□小者勿论大者或占用一二亩积久荒凉靡与护守间有游食僧道朝来暮往行住无常祗以为□奸盗之渊薮福利奚存第毁之不忍存之举以行粮又名籍罔附尺地王土安可虚费而无用也伏读今甲设养济院以惠孤贫亟亟惓惓视为仁民首务而此孤贫之辈可以一养济院而尽耶境内鳏寡孤独之类固尚多也诚于此闲旷无用之处有司随时处办责令乡约保正等修建小房纳孤贫其中登之约簿稽查存恤与义仓社仓并行不必有养济院之名境内之养济院多矣矧此辈安分无他借以供应香火神鬼有知更当慰悦游食僧道何用也槩县此等地基俱除粮以待

　　寄庄田

　　境外民买本县田寄籍行粮出于富民者十之七八出于贫民者十之一二然而地粮额数外有派白地银者有派寄庄银者亦有上丁行差者未有混占窃据闪粮逃差而蠹弊如沔也都巡丈山中覩美舍良田不问而知其为寄庄户也覩土土?窑下地不问而知其为土著民也窃巳抱不平于胸中及审土民苦累之由靡不蹙额泣血称以赔粮而致迨查寄籍地粮所轮者仅十之一二或绝不行粮者而前之蹙额泣血之穷民企所谓地尽粮存析骨易予赔粮之民也冤恸可胜道哉都逐约搜查按则均粮与土民无异第寄庄白地之例尚未派行以审编在先丁地不可兼派如行寄庄白地之例必尽去丁银而后可也葢渠原为地来吾即当以地论因田行粮可无他说若曰寄籍当差作正管甲首正借口餙词诡言惑众故有十数口而止报一丁塞责者有地五七顿而止显一丁了事者且以寄籍行差应役心不相习势不相顺彼此两不便也异日者除销审编丁银照寄庄旧例编派斯为平明之法嗟嗟倡端正始腾谤起怨都知不免总之奸民之细行而知法善良或有谅于都云

　　○方田碑记

　　旴衡往兹朝肤寸合夕膏广霈者畴与令便諟视□海闾寡穷嗟俗康里愉者又畴与均赋便葢征庸输亩所以为国也度地衡田所以为民也田不均则赋不平赋不平则巧得诈拙术得绐众暴得掩愚其弊也豪举强扈脱左闾赋参双有司之吏朴策??兄庭赭逋迭迹骨立流亡较比无终民困而国随之矣此两败之道也尼父曰不患寡而患不均心乎是哉沔之为县固岩邑也仰贡国家者二百年来业有宪额其初未始不平一而后稍棼淫也川谷绮缠日摧岁啮则病在损屯参井闲钩曲相连则病在侵接陌隅阡钱神握把则病在影析谷数米单亩两征则病在偏托名芟荒掩畬为菑则病在匿希值速市□售租还则病在遗六病起而沔之为沔非其故矣万历丙申之岁月在夷则新城王君主沔为政酌乐胥布允铄凡四越月遐望迩亲务修坠举乃召父老而咨之父老曰其田因厥赋寡等王君曰吁发久不栉则乱衣久不涤则垢沔之田得无类是更弦易轨责在我矣于是起而方之田则三品第其等也司列总分专其责也业主邻人互相参伍防其奸也主计掌记伙颐书单昭其公也诸簿在堂给人以表示无漏也以所度规所供提絜更比辩核详也开自守之门网欲宽也定互讦之今志穷诈也然后步辇郊原差坟次膏间采时量以一揆百斤斤乎其悉火?属也始于丙申之阳月越明年丁酉五月告竣故田五千四百六十五顷三十五亩零今得水上中下并堪种荒地共八千六百九十七顷二十一亩一分零故税除每亩征粮外赔粮五千三百九石七斗二升零今税水地每亩九升上地每亩四升七合五勺中地每亩二升八合下地每亩一升二合堪种荒地每亩六合二勺八抄视昔减三之一一时绣错鳞比野无不税之田沟塍刻金?娄家鲜负空之租豪举剪羽毛贫瘠祛疮痏原歌巷讴忻忻乡至治矣当是时也上以垂福为期下以永庇为冀乃王君以伯氏监司河北故功令得别除青葢北徂诸博士弟子暨甿黎庶耆恐恐然以日后为惧也请勒诸石用垂不朽王君曰可因走状不佞为记予尚??俯仰今昔得失之林一命之士有存心济物者矣未有能奏永頼之利也者籍有能奏永頼之利也者未有俄倾而能成焉者也王君以五月之功贻百年之泽勋格青云运疾骇飙画后虞前伐石注规可谓苦心乎民隐矣非有后之贤者相与继而守之孰克终兹语曰萧何为政较若画一曹参代之守而无失是固命记者之意也良令慈牧识其意沔百世仁可矣若夫川溪对廓垝圯为灾甃石回澜而成金汤之固适也桴侠横河奸塩种本奋然起而戢之当也清其符节汰其委廪传其苏焉宜也广明哲之祠赈悬鹑之士辑游食之民正也凡此者功兼在昔躅足程人故足术也法得并书王君讳之都宇尔章万历乙未进士都美也易曰含章时发所谓名寔副者哉
　　赐同进士出身文林郎工科都给事中弘农赵完璧撰
　　万历二十五年岁次丁酉孟夏之吉立石

　　○修城碑记

　　夫沔崤陵也地当秦魏之冲昔人垒土为城我朝葺而仍之南濒涧河一遇泛涨横泊城下故南城一面久无完堵先后来今兹土者动议修筑然率皆旋议而旋罢所繇临河壁堐高悬下堆石沙土无所出□筑难佣赀非千金不给而工非终岁不竣也比岁水蝗接沴沔人至有负簦携妻子背城而走者城与氓两不设御防又奚翅开门揖盗耶沔父老子弟日夜惊怖咸相与吁天冀得一仁人来为我保障乃山东王公以名进士拜沔令甫期月而蠹者剟幽者瓞颓者饬嚣者屏说者谓白日青天无以美其廉没竹烹鲜无以赞其才者也沔父老子弟告天曰王公减□人我保障也我自是可安釜鬵矣公一覩南城惨然意下向父老子弟叹曰城之设旧矣所以障内而严外也倾圯若此保障谓何且墉堵久弛河患之浸淫将无滋甚耶于是遂亟请当路下令鸠工公日环走城下量度经营乃就涧河取石植颓仍以重砖覆其上其工力不得不借之民而时给之粟即如砺鍜灰垩颜采等项一皆设直偿取凡四十日而窳撤什□敌台鼎峙栖橹晕赫城之功竣而城之势屹然壮矣夫沔无南城几百年余议修者独患取土难耳公则易土以石又以沙石乱堆故措手难耳公则除壅沙而反以石为之用故为力渺而成功巨官不告贾民不称厉其无乃是也余于此古?见公才而沔之人向所云自是可安釜鬵者余益知非虚语巳然城业修矣诚不负沔父老子弟之吁天意矣苐闻之河距城犹然仅步武而河以南即山也势可开之凿之使河南抵永杜城患余又谓非公才不可乃公山东世阀也顷以阿兄分布河内例当避沔而沔又不可一日去公者于是马数请两台使挽留之然竟无如例何则夫审形度势改河而南以永固此城此又自代公者责也其或沔人嗣是有不同心协力持挺砺以共护此城沔人又得无自贻之忧耶余壤接邻封敢以此告封内人且以祝后之来令兹邑者终其事以图□赖云噫余髦矣久谢宾客即王公亦未一覩丰□□余馆甥秦明府为公同年友自蒲城过沔知公甚悉向余眅眅道之如是余故喜任事之才而又加功成之速也爰笔之以为记王公讳之都字尔章号曙□登乙未进士第山东济南府新城县人
</div>
    <div class="pagination">
<a href="让德公祠勒石诗章_page10.html">上一页</a><span>...</span><a href="让德公祠勒石诗章_page6.html">6</a><a href="让德公祠勒石诗章_page7.html">7</a><a href="让德公祠勒石诗章_page8.html">8</a><a href="让德公祠勒石诗章_page9.html">9</a><a href="让德公祠勒石诗章_page10.html">10</a><span class="current-page">11</span><a href="让德公祠勒石诗章_page12.html">12</a><a href="让德公祠勒石诗章_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
