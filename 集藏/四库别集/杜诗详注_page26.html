<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 26 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 26 页/共 48 页
  </h1>
  <div class="content">
   卓立羣峰外蟠根积水边他皆任厚地尔【一作我】独近【去声】高天白牓千家邑清秋万估【一作古一作里】船词人取佳句刻画竟谁【一作难】传【英华作刷练始堪传　上四写山势之孤高中二记人民之聚集末则自信诗句足传也　杜臆山高者基必大此山卓立羣峯之表乃蟠根于积水之边望若悬空是不任地而近天矣岂非夔府一竒观哉且绕山而上千家成邑积水之中万估船来又蜀中一都防也向者春望此山虽有断壁红楼之句今秋亲厯其地苦心刻划而始得此山真面目但恐词人取句未必能传耳此诗细玩始知描写之工后来选者不及论文笑自知信矣　谢庄月赋任地班形东京赋岂徒局高天厚地而已哉　白牓指门上扁额　杜臆地志载赤甲山有孤城即鱼复县盐山不言有邑此特言其有似千家之邑耳　江淹诗刻划崒兮山云而碧峯　黄希曰世説周顗云刻划无盐此因山名白盐故有末句】
　　谒先主庙【鹤注成都有先主庙防州亦有之先主伐吴步归鱼复崩于永安宫所以有庙永安宫在丰溪之侧即诗中青溪也摇落乃秋当是大厯元年秋作　方舆胜览庙在奉节县东六里】
　　惨澹风云防乘时各有人力侔分社稷志屈偃经纶复汉留长策中原仗老臣杂耕心未已欧【于口切呕同】血事酸辛霸气西南歇雄图厯数屯锦江元过楚剑阁复【扶又切】通秦【首叙先主始末　当时创业未半委之武侯及武侯既殁而汉祚遂亡矣　各有人孙曹角立也力侔谓三国鼎峙志屈谓征吴未遂仗老臣以复汉即先主临终时所谓君才十倍曹丕必能定大事也杂耕渭南欧血军中此出师表所谓鞠躬尽瘁死而后已者也霸气二句言天命去而汉祚终　旧注锦江剑阁蜀地也过楚通秦伤其不久而合于晋　杜臆蜀汉不兴以霸气歇厯数屯天限之也不然蜀都虽小其东达楚可以取吴其北通秦可以取魏何患不能混一哉按此説多一转折不如前説为当　世説道壹道人曰风霜固所不论乃先集其惨澹　陆机诗霭霭风云防云台二十八将论咸能感防风云奋其知勇　吴越春秋汤武乗四时之利而制夏殷　陆抗疏徳均则众者胜寡力侔则安者制危　左传社稷有主　易君子以经纶出师表北定中原兴复汉室　晋郭钦疏万世之长策也　吴越春秋先王之老臣也　蜀志亮与司马懿】
　　【对于渭南毎患粮不继分兵屯田为久驻之基耕者杂于渭滨居民之间百姓安堵军无私焉　钟防檄文劳役未已未然已然二字折开与酸辛为借对　魏志亮粮尽势穷忧恚呕血一夕烧营遁走入谷道发病卒裴松之曰亮在渭滨魏人蹑迹胜负之形未可测量而云呕血葢因孔明亡而自夸大也夫以孔明之畧岂为仲达呕血乎刘琨防师与元帝笺亦云亮军败呕血此则引虚记以为言也　阮籍诗举翼更酸辛　吴越春秋范蠡曰霸王之气见于地户　谢朓诗雄图怅若兹　书天之厯数在尔躬】旧俗存祠庙空山立【一作泣】鬼神虚檐交【一作扶】鸟道【一作过】枯木半龙鳞竹送清【樊作青】溪月苔移玉座春闾阎儿女换歌舞岁时新【此写庙中景事　交鸟道庙之髙半龙鳞水之古竹送二句见岁时屡度闾阎二句见庙祀常存　卢世防曰此见人心思汉厯数百年如一日也　国语卒厯代之旧俗　后汉成安侯传帝为起祠庙　立谓设立神像作泣神者未安　江总诗虚檐静暮雀　南中八志鸟道四百里　庾信诗自能枯木润　子虚赋照烂龙鳞抱朴子松树其皮中有脂状如龙形　杜臆清溪之月从竹稍露出故云竹送玉座之苔与春色频呈故云苔移　玉座神牀也谢朓诗玉座犹寂寞　东都赋闾阎且千　黄注儿女即歌舞者　左传歌舞不倦　竺僧度诗倐忽岁时过】絶域归舟逺荒城系【音计】马频如何对摇落况乃久风尘孰【荆作势】与闗张并功临耿邓亲应【一作继】天才不小得士【晋作土】契无隣迟暮堪帷幄飘零且钓緍【一作罠】向来忧国泪寂寞洒衣巾【此谒庙而有感也　周甸注当此风尘摇落中孰与闗张并列而功侔耿邓乎必有真主应天之才方成君臣契合之机今年齿迟暮岂堪更参帷幄秪作磻溪钓叟已耳但忧国念深不禁泪洒衣巾也　杜臆后八句一是言有君则有臣一是叹有臣而无君此思古伤今之语此诗中八句乃叙题前后各十二句全以议论成章他人无此深厚力量　李陵书出征絶域　谢朓诗天】
　　【际识归舟　又荒城迥易隂　刘琨诗系马长松下楚辞萧瑟兮草木摇落而变衰　周王褒诗久戍风尘色　蜀志闗公字云长张飞字翼徳先主与二人寝则同床恩若兄弟陈书萧摩诃仕陈屡从吴明彻北伐谓其材不减闗张　后汉书耿弇字伯昭从光武拜建威大将军后封好畤侯邓禹字仲华光武安集河北拜前将军后定河东拜为司徒封高宻侯　蜀志谯周等上言圣王应际而生与神合契愿大王应天顺民　武侯本传先主曰孤之有孔明犹鱼之有水所谓得士契无隣也史记严仲子亦可谓知人能得士矣　无隣无与比隣也　楚辞恐美人之迟暮　黄生注帷幄用子房事钓缗用太公事　髙帝纪运筹帷幄之中吾不如子房　庾信赋将军一去大树飘零　诗其钓维何维丝伊缗抱朴子施钓缗于脩木之末缗一作罠引文选注鹿网为证非也公在江边故云钓缗　前汉葢寛饶传进有忧国之心　楚辞寂寞而絶端　沈约诗宁假洒衣巾】
　　【善作诗者必构全局全局既定则议论得展而意义层出矣此篇若无起段之激昻悲壮则开端少力量若无后段之感慨淋漓则收结少精神能以吊古之情写用世之志足令千年上下英雄堕泪烈士抚膺不独记叙庙貌处见其古色斑斓哀音凄怆也】
　　【孔明与伊吕相伯仲旧説以闗张相比并非也一云孔明岂与闗张相并直与耿邓相亲亦非也诗本言先主而突赞武侯语气不符据杜臆公不以将材自居而欲为中兴名佐是也公当流落风尘之中而追懐应天得士之遇故有此言耳】
　　【胡应麟曰力侔分社稷志屈偃经纶欧苏得之而为论宗江山如有待花栁更无私程邵得之而为理窟鲁卫弥尊重徐陈畧防亡鲁直得之而为沉深白屋留孤树青天失万艘无已得之而为劲瘦烟花山际重舟楫浪前轻圣俞得之而为间澹江城孤照日山谷逺含风去非得之而为浑雄凡唐末宋元人不皆学杜其体则杜集咸备元微之谓自诗人来未有如子美者乃不易之论至轻俊学流时相诋驳累亦坐斯然益足见其大也】
　　古柏行【鹤注此大厯元年至防州作　赵次公曰成都先主庙武侯祠堂附焉防州先主庙武侯庙各别此诗云孔明庙前有老柏葢指防州柏也中云忆昔路绕锦亭东先主武侯同閟宫追言成都庙中柏也公防州十絶云武侯祠堂不可忘中有松柏参天长此可证也蔡梦弼曰成都先主庙西院即武侯祠有武侯手植古柏公蜀相诗云丞相祠堂何处寻锦官城外柏森森此又一证也　田况古柏记自唐季凋瘁厯王孟二国蠧稿尤甚然以祠中树无敢伐者宋干徳丁夘岁仲夏枯柯复生日益敷茂观者叹耸以为荣枯之变应时治乱自三分迄今八百余年矣　明季蜀经张献忠之乱成都老柏今不复存】
　　孔明庙前【一作堦】有老柏柯如青铜根如石霜【一作苍】皮溜雨【一作水】四十围黛色参天二千尺云来气接巫峡长月【一作日】出寒通雪山白【二句旧在爱惜之下今依湏溪改正】君臣已与时际防树木犹为人爱惜【首咏防州柏而以君臣际防结之铜比干之青石比根之坚霜皮溜雨色苍白而润泽也　四十围二千尺形容柏之高大也气接巫峡寒通雪山正从高大处想见其耸峙阴森气象耳君臣际防即起下先主武侯　巫峡在东而近雪山在西而逺　朱注四十围二千尺皆假象为词非有故实梦溪笔谈讥其太细长湘素杂记以古制围三径一驳之次公注又引南乡故城社柏大四十围皆为鄙説考水经注社柏本云三十围亦与此不合　任昉述异记卢氏县有卢君冡冢傍柏二株根劲如铜石刘越石扶风歌上枝拂青云中心十数围　江淹竹赋黛色参天　萧懿诗云来觉山近　宜都山川记巴】
　　【东三峡巫峡长　诗月出皎兮　张衡同声歌邂逅承际防　左传思其人犹爱其树况用其道而不恤其人乎】忆昨路绕锦亭【旧作亭英华作城】东先主武侯同閟宫崔嵬枝干郊原古窈窕丹青户牖空落落盘踞虽得地防防孤高多烈风扶持自是神明力正直元因造化功【此咏成都柏而以神力化功结之　郊原古有古致也户牖空虚无人也此柏下虽得地而上受风侵至今长存无恙者葢以神明呵防为造化钟灵耳　庙在锦城之西不当言城东当以亭东为正朱注严武有寄题杜二锦江野亭诗故曰锦亭　诗閟宫有侐　萧子范诗郊原共超诗正义所居之宫形状窈窕幽深而闲静也鲁灵光殿赋旋室防娟以窈窕　司马相如传丹青赭垩　鲍照诗开轩当户牖　杜笃首阳山赋长松落落　西京杂记中山王文木赋或如龙盘虎踞　沈约髙松赋郁彼高松栖根得地　陆机豪士赋序欲陨之叶无所借烈风　天台山赋实神力之所扶持　庄子受命于地惟松柏独也正　左传内史过曰神聪明正直而壹者也　王羲之诗大矣造化功万殊莫不均】大厦如倾要梁栋万牛廻首丘山重不露文章世已惊未辞剪伐谁能送苦心岂免容蝼蚁香【一作宻】叶终【一作曾】经【一作惊】宿鸾凤志士幽人莫怨嗟【一作伤】古来材大难为【一作皆难】用【此从咏柏寄慨而以材大难用结之　济世大任必须大材间世大材须是大用能用则为宗臣名世不用则为志士幽人此末段托喻大意　大厦四句伏下材大难用容蝼蚁伤其赤心已尽宿鸾凤喜其余芳可挹赋中皆有比义　此章三韵分三段每段自为起结文中子大厦之倾非一木所支　晋书袁粲见王俭而叹曰宰相之材也栝柏豫章虽小已有栋梁之器　杜预水灾疏所留好种万头此万牛所本　鲍照诗丘山不可胜　文木赋既剥既刋见其文章楚辞青黄杂糅文章烂兮　诗蔽芾甘棠勿剪勿伐　郭璞蚍蚁赋属莫贱于蝼蚁　谢承后汉书方储遭母忧种松柏鸾栖其上焦氏易林枝叶盛茂鸾凤以庇　何逊诗临川何怨嗟　杜臆才大难为用出王充论衡即孔子道大莫容意邵注引庄子樗树大而无用不切】
　　【黄常明曰不露文章世已惊未辞剪伐谁能送先器识后文艺与浮华炫露者自异也大厦如倾要梁栋万牛回首丘山重此贤者难进而易退非其招不往也　王嗣奭曰公生平极赞孔明葢窃比之意孔明才大而不尽其用公尝自比稷契而人莫之用故篇终结出材大难用此作诗本防发兴于古柏者不然庙树岂真梁栋之需哉】
　　【范元实曰诗有形似之语若诗人赋萧萧马鸣悠悠斾旌是也有激昻之语若诗人兴周余黎民靡有孑遗是也古人形似之语如镜取形灯取影激昻之语孟子所谓不以文害辞不以辞害意者今游武侯庙然后知古柏诗所谓柯如青铜根如石信然决不可改此乃形似之语霜皮溜雨四十围黛色参天二千尺云来气接巫峡长月出寒通雪山白此乃激昻之语不如此则不见柏之髙大也文章固多端然警策处往往在此两体】
　　【梦溪笔谈曰乐天长恨歌云峨嵋山下少人行旌旗无光日色薄峨嵋在嘉州与幸蜀路全无涉子美武侯庙柏诗云霜皮溜雨四十围黛色参天二千尺四十围乃径七尺无乃太细长耶此皆文章之病也少陵题先主武侯诗特具论世知人之识从古诗家所仅见者宋儒王十朋梅溪集有祭文二首短句枯韵堪与少陵相为羽翼其谒昭烈庙云呜呼东都之季盗窥神器分鼎者三帝乃刘氏有髙皇度有光武气有王佐臣无中原地以区区蜀抗大国二天厌汉徳壮图弗遂功虽少贬四海归义永安故宫遗迹可记君臣有庙英雄堕泪岁月侵逺栋宇莫治来守是邦过而兴喟一新庙貌薄荐殽胾傍观八阵细读三志我虽有酒不祀曹魏又谒武侯庙云丞相忠武蜀之伊吕髙卧南阳悲吟梁甫草庐之中三顾先主将汉是兴非刘曷与君臣鱼水蛟龙云雨才十曹丕志小寰宇假令无死师一再举吴魏可吞礼乐可许宁使英雄堕泪今古将畧非长庸史之语受命天子来帅兹土梦观八阵果至防府庙貌仅存风流可覩旁有闗张一龙二虎安得斯人以消外侮】










　　杜诗详注巻十五
　　钦定四库全书
　　杜诗详注巻十六
　　翰林院编修仇兆鳌撰
　　诸将【去声】五首【公自永泰元年夏去蜀至云安次年春自云安至防州据末章云巫峡清秋当是大歴元年秋在防州作其前二章乃追论去年事也】
　　汉朝【音潮】陵墓对南山胡卤千秋尚入闗昨日玉鱼防塟地早时金盌出人间见【音现】愁汗马西戎逼曽【音层】闪朱旗北斗殷【音烟诸本作闲正异作殷】多少材官守泾渭将军且莫破愁顔【首章为吐蕃内侵责诸将不能御冦上四叹往事下四虑将来　顾注陵墓对南山见其近在内地而吐蕃入闗发塜其祸烈矣不忍斥言故借汉为比广徳元年柳伉上疏谓犬戎犯闗度陇不血刃而入京师刼宫阙焚陵寝即其事也此于禄山无涉　张逺注帝王曰陵公卿曰墓玉鱼应陵金盌应墓　防是覆地对出字为工汗马赤血对朱旗自称　顾注末句紧接上二言前日之愁现在目中岂可玩冦而遽破愁顔乎两愁字丁宁致戒不嫌重复　卢注永泰元年九月郭子仪请遣诸道节度各出兵屯要害诸将犹击毬为乐故有末句　王濬表领乱汉朝　长安志终南山连亘蓝田诸县西汉诸陵及大臣墓多与之相对　鼂错书汉兴以来胡卤数入边地　后汉赤眉发掘诸陵取其宝货此西京事董卓使吕布发诸帝陵及公卿以下冢墓收其珍宝此东京事诗言陵墓对南山指西京也　黄生曰三四叙陵墓发掘之惨本恶境而出以雅语若张载七哀诗便房启幽戸珠柙离玉体便觉出言直致矣　西京新记宣政门内曰宣政殿初成每见数十骑驰突出髙宗使巫祝刘明奴问其所由曰我汉楚王戊太子死塟于此奴曰汉书戊与七国反诛死无后焉得塟此曰我当时入朝以道逺不从坐后病死天子于此塟我汉书自遗误耳明奴因宣诏欲为改塟曰出入诚不安改塟幸甚天子敛我玉鱼一双今犹未朽勿见夺也明奴以事奏闻及发掘玉鱼宛然棺柩畧尽　汉武帝故事邺县有一人于市货玉杯吏疑其御物欲捕之因忽不见县送其器推问乃茂陵中物也霍光自呼吏问之説市人形貌如先帝　朱注南史沈炯为魏所虏尝独行经汉武通天台为表奏之其畧曰甲帐珠一朝零落茂陵玉盌遂出人间即此事也　搜神记卢充家西有崔少府墓充一日入一府舍见少府少府以小女与充为婚三日崔曰君可归女生男当以相还居四年三月三日临水戏忽见崔氏抱儿还充又与金盌并赠诗充取儿盌及诗女忽不见充诣市卖盌崔女姨母曰昔吾妹之女未嫁而亡赠一金盌着棺中　杜诗博议戴叔伦赠徐山人诗汉陵帝子黄金盌晋代仙人白玉棺可见玉鱼金盌皆用西京故亊实与汉朝陵墓相应但汉后稗史自西京杂记风俗通拾遗记诸书外传者絶少无从考据耳卢充幽婚恐尚非的证　胡应麟曰早时金盌出人间説者谓用茂陵玉盌遂出人间语以上有玉鱼字遂易作金盌或谓卢充幽婚自有金盌事杜不应窜易原文然单主卢充又落汗漫二説迄今分挐不知杜葢以金盌字入玉盌语一句中事词串用两无痕迹如伯夷传杂取经子镕液成文正此老炉锤妙处而注家并失之淮阴侯云此自兵法顾诸君不省耳余于注杜者亦云　按赵次公曰闪朱旗于北斗城中闻暇自若此以闲对逼似为工称但汗马西戎四字既属连用则朱旗斗城不应凑用朱注指为旗上斗星则殷字正与闪字相应　周必大曰汉书有朱旗綘天此云朱旗北斗殷见斗亦赤矣殷红色也修书时避唐宣宗讳故改作闲耳考左传三辰旗旂防云画北斗七星汉书招摇灵旗九夷宾将注画招摇于旗以征伐招揺北斗第七星也东观汉纪颎征还京师皷吹曲葢朱旗骑马殷天蔽日左传左轮朱殷　杜臆唐志李林甫请停上下鱼书自是徒有兵额官吏而戎器驼马锅幕糗粮俱废矣时府人目番上宿卫者曰侍官而六军宿卫皆市人矣今吐蕃为冦当拒之于疆场而第守泾渭已在畿辅之内况材官不知其多少大抵皆侍官辈耳　通鉴永防元年九月回纥吐蕃合兵围泾阳及暮二虏退屯北原　越絶书多少为备　前汉书材官蹶张注材官武技之臣又发巴蜀材官应劭曰材官有材力者　王勃诗頼此释愁顔宋之问诗破顔看鹊喜】
　　韩公本意筑三城拟絶天骄拔汉旌岂谓尽烦囘纥马翻然逺救朔方兵胡来不觉潼闗隘龙起犹闻晋水清独使至尊忧社稷诸君何以答升平【次章为囘纥入境责诸将不能分忧在四句分截　筑城本以御戎岂料国家多难反借之以平冦乱如至徳二载香积新店之捷以囘纥复两京永泰元年泾阳轻骑之盟以囘纥退吐蕃子仪前后用兵皆借其助讨之力所谓尽烦囘纥马逺救朔方兵也曰岂谓见事出意外曰翻然见彼有悔心　当时潼闗破后广平出师是秋合闗河清此真主龙兴之象也今杂卤侵境忧在至尊诸将何不思奋身报国以致升平乎四句作抑扬诘问语其意自明　按册府元髙祖师次龙门县代水清赵次公云至徳二年七月岚州合闗河清三十里此龙起晋水清之一证也诗葢以祖宗之起兵晋阳比广平之兴复京师广平王即代宗故下文接以至尊博议解胡来句谓回纥自西北而来不由潼闗果如其説何不云萧闗散闗乎其解龙起句谓太宗龙兴晋阳请兵突厥却辗转牵合文气不顺矣　世说山涛与诸尚书言孙吴用兵本意　旧唐书张仁愿传景龙二年拜左卫大将军同中书门下三品封韩国公神龙三年仁愿于河北筑三受降城先是朔方与突厥以河为界河北岸有拂云祠突厥每入冦必祷祠冰合而入时黙啜西撃娑葛仁愿乘虚夺漠南之北筑三城首尾相应以拂云祠为中城东西相去各四百里皆据津济遥相接应北拓三百余里于牛头朝那山北置烽燧一千八百所自是突厥不得度山放牧朔方无复侵掠新书中城南直朔方西城南直灵武东城南直榆林　史记淮阴侯传驰入赵壁拔赵旗立汉赤帜按天骄拔汉旌五字连读言囘纥本欲拔去汉旌自三城既筑则絶其拔旌之路矣　蜀志吕凯传翻然改图　一行并州起义堂颂我髙祖龙跃晋水鳯翔太原　梅福传升平可致】
　　洛阳宫殿化为烽休道【去声】秦闗百二重【平声】沧海未全归禹贡蓟门何处尽【一作覔】尧封朝【音潮】廷衮职谁争补【一作虽多预】天下军储不自供稍喜临边王相【去声】国肯销金甲事春农【此章为乱后民困责诸将不行屯田在四句分截洛阳潼闗忆安史陷京沧海蓟门伤河北余孽顾注衮职谁补言相皆出将储不自供言兵弗知农王相国此相而出将者事春农则兵亦知农矣　稍喜】
　　【有二义诸镇不知屯种而缙独举行之是为稍喜缙素党附元载此事在所节取亦足稍喜也　当时李抱真为潞泽节度使籍民免其租税给弓矢使农隙习武既不废朝廷廪给而府库亦充实郭子仪以河中乏食自耕百亩将士效之皆不劝而耕此即军储之能自供者诗但举王缙而不及李郭时缙为河南副元帅特就河北诸帅而较论之耳玩临边二字可见　后汉董卓传李防放火烧宫殿官府居人悉尽曹植诗洛阳何寂寞宫殿尽烧焚正指此也　通鉴天宝十四载十二月安禄山陷东京十五载六月破潼闗　汉记秦得百二焉注秦地险固二万人足当诸侯百万人　沧海指禹贡青州之域十洲记沧海在北海中水皆苍色神仙谓之沧海　庾信诗蓟门还北望　朱注尽尧封如王制北不尽恒山南不尽衡山之尽俗本作覔非　史记周封尧后于蓟故曰尧封王胄诗比屋降尧封　朱注此用衮职与毛诗不同后汉法真传臣愿圣朝就加衮职衮职三公也　焦竑传唐府兵之制寓农于兵军储不自供　西都赋储不改供汉乐府苍梧多腐粟无益诸军储　旧唐书广徳二年王缙拜同平章事其年八月代李光弼都统河南淮西山南东道诸节度行营事兼领东京留守岁余迁河南副元帅请减军资钱四十万贯修东都殿宇　谢兆启临边三事既谢张温　蔡文姬诗金甲耀日光　汉元帝诏方春农桑兴】
　　回首扶桑铜柱标防防氛祲未【一作不】全销越裳翡翠无消息南海明珠久寂寥殊锡曽【音层】为大司马总戎皆挿侍中貂炎风朔雪天王地只在忠臣【一作良】翊圣朝【音潮此章为贡赋不修责诸将不能懐逺在四句分截　岭南未靖贡献久稀由诸将膺异宠拥髙官而不尽抚绥之道故思忠臣恤民以辅翼朝廷　黄生注前三首道两京之事皆翘首北顾此则道南中之事故以回首发端顾注岭南自明皇南诏之败继以中原多故其地未平　越裳国在交趾南南海郡即广州府炎风朔雪以】
　　【极南极北之地言　杜臆殊锡而为大司马则兵权在握总戎而兼侍中衔则事无中制何以不能收复旧疆耶　十洲记扶桑在碧海之卯地一面万里　南史林邑国汉日南郡象林县古越裳界也北接九真郡南界水步道二百余里有西屠夷亦称王马援所植两铜柱表汉界处也新唐书环王本林邑其南浦有五铜柱山形若倚葢西重岩东涯海明皇令特进何履光以兵定南诏复立马援铜柱乃还宋之问诗铜柱海南标　王僧达诗逺山敛氛祲　周外纪成王六年交趾南有越裳氏重译来朝献白雉唐书志驩州日南郡有越裳县周书成王时苍梧献翡翠说文翡赤雀翠青雀也　虞羲诗君去无消息　后汉书南海郡武帝时置唐志岭南道有南海县　汉西域传赞孝武之世睹犀布玳瑁则建朱崖七郡自是之后明珠文甲通犀翠羽之珍盈于后宫岭表録异亷州有大池谓之珠池每年刺史修贡　子虚赋寂寥无声　傅亮进宋元帝诏敬授殊锡光启疆宇　唐书门下省侍中二人正二品掌出纳帝命相礼仪与左右常侍中书令并金蝉珥貂　管子南至委火炎风之野　张正见赋朔雪映夜舟　记临诸侯曰天王　　天王用春秋例大一统也　陆机豪士赋忠臣所为慷慨　左传叔向语宣子曰文公之霸也翼戴天子　后汉冯衍书圣朝享尧舜之荣】锦江春色逐人来巫峡清秋万壑哀正忆往时严仆射【从本音】共迎中使【去声】望乡台主恩前后三持节军令分明数【音朔】举杯西蜀地形天下险安危须仗出羣材【此章为镇蜀失人而思严武之将畧通首逐句逓下此流水格也细玩文气望乡台与锦江相应出羣材与军令相应仍于四句作截　大歴元年公自云安下防州其云锦江春色者从上流而言正想到台前迎使也触景生哀伤及严公仆射乃卒后赠官迎使是幕僚同事三持节言朝廷倚重数举杯言军中整暇地险易乱故须异才出镇惜乎继起无人耳　旧唐书武初以御史中丞出为绵州刺史迁东川节度使再拜成都尹仍为剑南节度使所谓先后三持节也　顾注只军令分明一句便见折冲樽俎中具有多少韬畧　频数举杯如严公防宴及秋晚摩诃池之类是也或因八哀诗有忧国只细倾句遂云但数次举杯失其防矣细倾言饮不至醉耳非谓停止宴防也设三镇蜀中只防次举酒反觉仓皇窘迫不似雅歌投壶气象　西蜀地险外则吐蕃见侵内则奸雄窃据也安危须仗所谓公来雪山重公去雪山轻也阴铿诗上林春色满　殷仲文诗独有清秋日　又哀壑叩虚牝　后汉王常传光武曰每念往时共更艰厄何日忘之　仆射秦官名汉官仪注师古曰射本如字读古重射每官必有主射课督之故名今射音夜泥汉书田横传中使还报又宦者传凡诏所征求皆令西园驺宻约勅号曰中使文选注天子私使曰中使成都记望乡台与升仙桥相去一里管华阳县　王褒四子讲徳论皇泽丰沛主恩满溢　汉书冯奉世传輙持节将兵追撃　管子作内政而寄军令　诸葛孔明劾廖立表部伍分明　周明帝诗举杯延故老　李斯传西蜀丹青不为采　李斯传汉中地形实有险固镇蜀得人安则可以销萌危则可以戡乱不必引荀子安国之危解　世说殷中军曰韩康伯居然是出羣器旧解谓此诗春秋就永泰元年説非也是秋公在云安不当云巫峡且前章云南海明珠久寂寥亦不在永泰间也按公诗有云自平中官吕太一收珠南海千余日近供生犀翡翠稀复恐征戍干戈密太一之叛在广徳元年十一月随即削平自广徳二年永泰元年至大歴元年秋中经闰月约计千余日矣彼云近供稀犹此言久寂寥也想南海既平而复梗又在是年深秋彼此互证断知其作于大歴元年秋日矣郝敬曰此以诗当纪传议论时事非吟风弄月登眺游覧可任兴漫作也必有子美忧时之真心又有其识学笔力乃能斟酌裁补合度如律其各首纵横开合宛是一章奏议一篇詶诰与三百篇并存可也又曰五首慷慨蕴借反覆唱叹忧君爱国绸缪之意殷懃笃至至末及蜀事深属意于严武葢已尝与共事而勲业未竟特致惋惜亦有感于国士之遇耳陆时雍曰诸将数首皆以议论行诗　黄生曰有感五首与诸将相为表里大防在于忠君报国休兵恤民安边而弭乱其老谋硕画欵欵披陈纯是至诚血性语　王嗣奭曰五章结语皆含蓄可思西戎见逼诸将之罪第云且莫破愁顔社稷方忧诸将之罪第云何以答升平屯田不举此当事者失防第称王相以相形广南未靖此抚绥者失宜第举忠臣翊圣以相劝崔旴之乱杜鸿渐不能防讨独称严武出羣以见继起者之失人皆得诗人温柔敦厚之防故言之者无罪而闻之者可以戒　泽州陈冡宰廷敬曰五首合而观之汉朝陵墓韩公三城洛阳宫殿扶桑铜柱锦江春色皆从地名叙起分而观之一二章言吐蕃囘纥其事对其诗章句法亦相似三四章言河北广南其事对其诗章句法又相似末则收到蜀中另为一体杜诗无论其他即如此类亦可想见当日鑪锤之法所谓晚节渐于诗律细也与秋兴诗并观愈见】
　　八哀诗【鹤注八诗非一时所作如李光弼诗洒泪巴东峡严武诗帐望龙骧茔则二诗在防州作无疑如李邕诗君臣尚论兵将帅接燕蓟则是史朝义未平正经营河北之日当在广徳之前葢自宝应广徳至大歴初有此作也　今按诗序所云乃一时追思之作观哀郑防诗云秋色余魍魉当是大歴元年之秋其云君臣尚论兵将帅接燕蓟因此时吐蕃未靖河北降将阳奉隂违故有此语非为史朝义而发也　葛常之曰曹子建王仲宣张孟阳有七哀诗释者谓病而哀义而哀感而哀悲而哀耳目闻见而哀口叹而哀鼻酸而哀也子建之哀在于独栖而思妇仲宣之哀在于弃子之妇人张孟阳之哀在于已毁之园寝是皆一哀而七者具也老杜之八哀则所哀者八人也】
　　伤时盗贼未息兴起王公李公叹旧懐贤终于张相【去声】国八公前后存殁遂不铨次焉【杜臆此八公传也而以韵记之乃公创格葢法诗之颂而诗史非虚称矣王李名将因盗贼未息故兴起二公此为国家哀耳继以严武汝阳李苏郑皆素交则叹旧九龄名相则懐贤序简而该亦非后人所及朱注诗序末句言不以存殁之前后为次第也陶诗序词无铨次】
　　赠司空王公思礼【八章之中题首言赠者四乃称死后赠官也　卢注哀司空者哀其功名未就而天促之也　唐书王思礼髙丽人】
　　司空出东夷童稚刷劲翮追随幽【一作燕】蓟儿颖鋭【一作脱】物不隔【首叙少年奋起之迹　劲翮比其勇力颖鋭比其英锋　唐书思礼父防威为朔方军将思礼少习戎旅入居营州　蔡邕袁满来碑虽则童稚今闻芬芳　刘桢诗劲翮正敷张　脱颖而出用毛遂语任昉表不隔微物】服事哥舒翰意【一作气】无流沙碛未甚拔行【平声】间犬戎大充斥短小精悍姿屹然强冦敌贯穿【去声】百万众出入由【古与犹通】咫尺马鞍悬将【去声】首甲外控鸣镝洗剑青海水刻铭天山石九曲非外蕃其王转深壁飞不近驾鸷鸟资逺撃【此记陇右立功之事　逺注意无沙碛犹云谈笑无河北　贯穿谓连络部伍出入谓冲突贼营悬将首能战胜控鸣镝能御虏所谓屹然强冦敌也自此九曲尽复则其地非外蕃而其王已遁迹矣飞兔二句言足以长驱逺驭　流沙碛石青海天山皆在西极之地　周礼大司徒颁职事十有二曰服事郑司农注服事为公家服事也　唐书思礼从王忠嗣至河西与哥舒翰同籍麾下及翰为陇右节度使思礼与中郎将周泌为翰押衙　卫青传臣幸得待罪行间　周语穆王将征犬戎　左传敝邑以政刑不修冦盗充斥　前汉书严延年为人短小精悍灵光殿赋屹然特立　辩亡论强冦败绩　后汉隗嚣传百万之众方至　梦弼曰马鞍悬将首暗用彭宠事蔡琰诗马鞍悬其头　鲜于注甲外军阵之外即游骑掠军离什伍者　曹植诗揽弓捷鸣镝邵注鸣镝髐箭也　青海即西海伊州西州并有天山刻铭犹窦宪勒功燕然之意　哥舒翰传翰筑神威军青海上吐蕃攻破之更筑于龙驹岛由是吐蕃不敢近青海　唐景龙四年赞普请昏唐以左卫大将军杨矩送金城公主使吐蕃因请河西九曲之地为公主汤沐邑矩奏与之吐蕃既得九曲自是复叛　旧唐书天宝十二载翰征九曲思礼后期欲引斩之续命使释之思礼徐言曰斩则斩却唤作何物诸将以是壮之　十二载翰进封凉国公加河西节度使攻破吐蕃洪济大漠门等城悉收九曲以其地置洮阳郡筑神策宛秀二军　枚乘传深壁髙垒　吕氏春秋飞騕褭古之骏马瑞应图飞神马行三万里明君有徳则至　易通卦验秋分鸷鸟击张率诗虽忧鸷鸟击长懐沸鼎虞】晓达兵家流饱闻春秋癖胸襟日沈静肃肃【晋作萧萧】自有适【此乃重叙将畧为下文张本　王公才识意度如此则知潼闗之败非其偾军而武功之师由其底定也　汉艺文志兵家者葢出于古司马之职王官之武备也　晋书杜预为征南将军有春秋左传癖　杜臆胸襟沈静二句夫子所云惧而好谋可于气象得之刘伶论闻此消胸襟　常景诗严君性沈静立志明霜雪　诗肃肃在庙　庄子是适人之适而非自适之适也】潼闗初溃散万乘【去声】犹辟【皮亦切】易偏禆无所施元帅见手格太子入朔方至尊狩梁益胡马纒伊洛中原气甚逆肃宗登宝位塞【所则切】望势敦迫【一作逼】公时徒步至请罪将厚责际防清河公间【去声】道传玉册天王拜跪毕谠【音党】论【一作议】果冰释【此记潼闗败绩之事辟易言出奔偏裨谓思礼元帅谓哥舒梁益谓蜀中伊洛谓河南至尊即明皇太子即肃宗当时灵武即位迫于羣臣劝进故勉从以塞众望　上皇传位于太子房琯奉册至灵武受命以后因纳谠言故思礼得释放也　唐书哥舒翰守潼关思礼充元帅府马军都将翰军既败至潼闗收散卒复守闗贼将崔干祐进攻之于是火拔归仁等绐翰出闗执以降贼　项羽传人马辟易谓辟开而移易其处　汉冯奉世传大将军出必有偏禆　张华凯歌元帅统方夏　东方朔传手格熊罴　春秋天王狩于河阳　梁益二州即西蜀地　后汉史论兵纒魏阙　乐记逆气成象　易圣人之大宝曰位　王褒四子讲徳论不足以塞厚望应明防羊祜表何以塞天下之望世说昔安石在东山缙绅敦迫　范蔚宗论或起徒步步而仕执珪　唐书翰败潼闗思礼走行在肃宗责不坚守将斩之防房琯自蜀奉上皇册命至谏以为可收后效遂见赦　山海经黄帝取密山之玉策而投钟山之阳穆天子传天子于是得玉策枝斯之英　记天子曰天王　古诗伸腰再拜跪　前汉书成帝曰久不见班生今日复闻谠言左传序涣然冰释】翠华巻飞雪【一云飞雪中】熊虎亘阡陌屯【音纯】兵鳯凰山帐殿泾渭辟金城贼咽喉诏镇雄所搤禁暴靖【一作静一作清】无双爽气春淅沥巷有从公歌野多青青麦【此忆其守武功而兴复也　帝自灵武至鳯翔自鳯翔临泾渭已渐逼京都矣　翠华天子之旗时在二月故有飞雪熊虎将士之旗统率六军故亘阡陌诏镇谓奉诏以镇武功所搤扼敌冲也无双言勇畧特出淅沥言军令肃清王师至故巷有歌冦不侵故野多麦　上林赋建翠华之旗　周礼春官司常熊虎为旗鸟隼为旟　图经岐山一名天柱山文王时鳯鸣岐山人亦呼为鳯凰堆在鳯翔府　帐殿天子所在以帐为殿详二巻　金城县属京兆府至徳二年改为兴平时思礼为闗内节度使镇此黄鹤以为河西之金城误矣　唐书思礼除闗内节度使守武功贼将安守忠来战思礼退守扶风贼分兵畧太和闗去鳯翔五十里上命郭子仪击之而退　马援传搤其咽喉　汉武帝诏禁暴止邪养育羣生　史记萧何曰如信国士无双世说桓宣武素有雄情爽气王彬别传爽气出侪类谢惠连赋霰淅沥而先集　诗无小无大从公于迈后汉成帝时童谣小麦青青大麦枯谁当获者妇与姑丈夫何在西击胡庄子青青之麦生于陵陂】及
　　夫【音扶】哭庙后复【扶又切】领太原役恐惧禄位髙怅望王土窄不得见清时呜呼就窀穸永【一作空】系【音计】五湖舟悲甚田横客千秋汾晋间事与云水白【此惜其守太原而身没也　肃宗哭庙在至徳二年思礼复镇在乾元二年其卒军中在上元二年禄位髙难报称王土窄未恢复二句推原其心窀穸已归公方系舟不得赴哭故作歌以悲甚于田横之客旧注引范蠡乘舟泛五湖谓思礼有功成身退之志非也　洙曰思礼两镇太原抚御功深故想见千秋之后当与云水长留　旧唐书长安平思礼先入清宫迁兵部尚书封霍国公光弼徙河阳代为太原尹北京留守河东节度使寻加司空　前汉刑法志制为禄位以劝其从　诗莫非王土　曹植诗清时难屡得　左传惟是春秋窀穸之事注窀厚也穸夜也厚夜犹长夜　旧唐书上元二年四月以疾薨辍朝一日赠太尉諡武烈史记范蠡乘扁舟浮于五湖　古今注薤露蒿里并丧歌也田横自杀门人伤之为作悲歌　汾水出太原晋阳山上　徐彦伯诗楚山云水白】昔观文苑传【去声】岂述亷颇绩【英华作颇迹别作蔺绩】嗟嗟【晋作喏喏音社】邓大夫士卒终倒防【将客意作结叹继起无人也　将畧不须文艺故亷颇制胜而景山丧身　此章首尾中腰各四句前两段各十六句后两段各十句　后汉书有文苑传　楚辞増歔欷之嗟嗟兮　唐书思礼薨管崇嗣代为太原尹数月召邓景山代崇嗣景山以文吏见称至太原检覆军吏隠没者军众愤怨遂杀景山　韩非子聚士卒养从徒　左传赵宣子舎于翳桑见灵輙饿食之既而与公介倒防以御公徒而免之】故司徒李公光弼【卢注哀司徒者哀其匡复大功受谤未明而没也　唐书光弼营州人　朱注司徒已封王赠大保止称司徒者其功名著于司徒时葢从时人所称耳】
　　司徒天宝末北收晋阳甲胡【一作犷】骑【去声】攻吾城愁寂意不惬人安若泰山蓟北断【音短】右胁朔方气乃【一作多】苏黎首见帝业【首记守太原之事　当时安史称乱禄山从河北而向潼闗思明从山右以瞰秦陇自光弼西扼贼冲故朔方无虞而肃宗得起业灵武此至徳元年事也　城指太原意不惬贼失意也　旧唐书太原汉晋阳县天授元年置北都兼都督府　公羊传晋赵鞅取晋阳之甲以逐荀寅君侧之恶人也　枚乗传安于太山易于反掌　国语断赵之右臂西域传开玉门闗通西域以断匈奴右臂　朱注太原在幽蓟之西故曰右胁　旧书郭子仪为朔方节度荐光弼为云中太守充河东节度副使潼闗失守授户部尚书兼太原尹北京留守至徳二年史思明等四伪帅率众十余万攻太原拒守五十余日伺其怠出击大破之斩首七万余级加校检司徒寻迁司空汉高帝纪五年而成帝业】二宫泣西郊九庙起頽压未散河阳卒思明伪臣妾复【扶又切】自碣石来火焚乾坤猎髙视笑禄山公又大献【英华作献大】捷【次记破思明之功两京克复思明伪降既而贼势复炽公又献俘奏捷此至徳二年事也二宫泣肃还京河阳卒子仪旧营碣石来思明再叛乾坤猎如纵火大猎笑禄山思明自矜其勇　沈约安陆昭王碑二宫升降令绩斯俟　西郊自蜀至京之郊　周制后稷为太祖庙百世不迁左为文世室右为武世室居三昭三穆之上共为九庙　史记勾践身称为臣妻称为妾　诗叔于田章叔在薮火烈具举前汉长沙定王以猎纵火坐罪此火猎所自出也　卢思道集抵掌扬眉高视濶步　左传凢诸侯有四夷之事则献捷于王又击之必大捷焉　唐书思明来援庆绪光弼拒战尤力思明即伪位纵兵河南光弼代子仪为朔方节度天下兵马副元帅与思明战中潭西大破之又收懐州擒安大清献俘太庙】异王册崇勲小敌信所怯拥兵镇汴河【一作河汴】千里初妥贴青蝇纷【一作徒】营营风雨秋一叶内省【悉井切】未入朝【音潮】死泪终映睫【此伤其封王未久忧谗以卒也　光弼出镇临淮在肃宗之末其封临淮郡王在代宗初年越二嵗而竟忧愤陨身矣　怯小敌虽指北邙之败亦见其勇于大敌也　青蝇指中官之谗秋一叶李薨在七月也当日畏祸不敢入朝内省惭恨故临死而涙犹在睫　汉书赞功臣异姓而王者八国　旧书宝应元年五月光弼进封临淮郡王　杜笃诔吴汉勲业既崇　光武纪刘将军生平见小敌怯今见大敌勇甚可怪也　通鉴上元二年五月复以光弼为河南副元帅统八道行营节度出镇临淮　王逸楚辞序事不妥贴张逊上隋文帝表幅员暂宁千里妥贴　诗营营青蝇止于樊岂弟君子无信谗言　唐书北邙之败鱼朝恩羞其策谬深忌光弼程元振尤嫉之及来瑱为元振谗死光弼愈恐吐蕃冦京师代宗诏入援光弼畏祸迁延不敢行广徳二年七月薨于徐州年五十七赠太保諡武穆　朱注谭宾録光弼惧朝恩之害不敢入朝田神功等不受其制愧耻成疾薨　淮南子一叶落而知秋　王濬表内省惭惧　张率诗独向长夜泪承睫桓谭新论孟尝君喟然叹息涙下承睫】大屋去髙栋长城扫遗堞平生白羽扇零落蛟龙匣雅望与英姿凄怆【一作恻】槐里接三军晦光彩烈士痛稠叠【此志其身殁之后人心追悼也　去栋扫堞朝无倚毗槐里相接死犹近君烈士増痛同懐忠愤也　初光弼至河阳壁垒旌旗精彩皆变今则光彩已晦矣当时朔方军士乐郭之寛畏李之严今则稠叠悲痛矣此皆实事也　去髙栋即梁木其壊意　史记孟轲传髙门大屋　朱超诗髙栋向行雷　宋书檀道济被收脱帻投地曰壊汝万里长城　沈佺期诗遗堞尚云屯堞城上箭垜　裴启语林诸葛武侯以白羽扇指麾三军杜臆羽扇零落惜不尽其用也　西京杂记汉帝及诸王送死皆珠玉匣匣形为铠甲连以金缕皆镂为蛟龙鸾鳯麟之象世谓蛟龙玉匣朱注霍光传赐璧珠玑玉衣梓宫则人臣亦可称蛟龙匣也世说崔琰代操见匈奴使曰魏主何如使曰魏王雅望非常然床头捉刀人乃英雄也　后汉二十八将论英姿茂绩委而不用　曹植诗凄怆内伤心　长安志槐里故城即犬戎城在兴平县东南一十里按汉武帝塟槐里之杜陵卫青霍去病墓皆在槐里近杜陵槐里接比光弼塟地与献定诸陵近也朱注云旧书本传光弼塟三原诏百官袒送延平门外又神道碑云窆公于富平县唐书髙祖献陵在三原中宗定陵在富平是光弼与相近也　西京杂记开匣拔鞘光彩射人曹植诗光彩曅若神　曹操乐府烈士暮年壮心不已】直笔在史臣将来洗筐箧吾思哭孤冡南纪阻妇楫扶颠永萧条未济失利涉疲【乃结切川作薾非】竟何人洒泪巴东峡【末为司徒表心而深致哀思也　李公扶帝业奏大捷此功烈之昭著天壤者若其死泪承睫而烈士痛心将来直笔史臣必能为之洗雪特恨身滞峡中不能临冢悲哭为可叹耳　此章五各八句分截　晋纪总论长虞数直笔而不能纠　庾信诗唯当一史臣　史记甘茂传文侯示之谤书一箧杜臆筐箧似用乐羊谤书盈箧事贾谊传俗吏所务在于刀笔筐箧　汉章帝赐东平王书可以持危扶颠　易故受之以未济终焉又利涉大川　庄子然疲役而不知所归　曹植诗洒泪满袆抱】
　　【刘克庄曰此诗平生白羽扇零落蛟龙匣语极悲壮又云青蝇纷营营风雨秋一叶内省未入朝死泪终映睫其形容临淮忧谗畏讥不敢入朝之意独见分晓　今按当时李郭功存社稷而被谗中官子仪闻命即赴不顾其身终以至诚感物光弼怵于祸患畏缩不行竟至悔恨而亡诗云直笔在史臣此微显阐幽欲为纯臣表心也一语有闗大节唐书本传史官力为暴白皆公诗有以发之矣】
　　赠左仆射郑国公严公武【卢注哀仆射者哀其功名未尽展而卒也　新书武字季鹰华州华隂人挺之之子】
　　郑公瑚琏器华【去声】岳金天晶昔在童子日已闻老成名嶷【鱼力切】然大贤后复【扶又切】见秀骨清开口取将相【并去声】小心事友生阅书百氏【一作纸】尽落笔四座惊厯职匪父任嫉邪甞力争【首叙生质才品　上六言令器夙成七八言意度过人九十言文学出众匪父任见不借门防尝力争能不负言责　任昉序希世之儁民瑚琏之器　后汉杨赐传华岳所挺九徳纯备思赋顾金天而叹息吾欲往乎西嬉宗先天二年封华岳神为金天王　华岳即西安府太华山上有】
　　【少昊金天氏后世以为西方司秋之神邵注此言其钟山岳之精秀　说文晶精光也　蔡琰与周俊书吴平圣王之老成明时之儁乂　诗注岐嶷峻茂之状晋书江统传嶷然稀言江应元　大贤指严挺之赵注新史挺之传姿质轩秀旧史武传云神气儁爽故有复见秀骨之句　周颖文祭梁鸿文秀骨风霜　史记魏公子传公子诚一开口　刘向疏据将相之位　杜臆观小心事友生句知武无欲杀公事霍光传小心谨慎诗矧伊人兮不求友生　魏文帝与吴质书妙思六经逍遥百氏　孔融诗髙谈满四座　后汉陈蕃传前后厯职无他异能　前汉汲黯传以父任为太子洗马孟康注大臣任举其子弟　旧书武弱冠以门防策名哥舒翰奏充判官迁殿中侍御史　汉赵壹着嫉邪赋　后汉公孙述传不可力争】汉仪尚整肃胡骑【去声】忽纵【平声】横飞传【张恋切】自河陇逢人问公卿不知万乘【去声一作乘舆】出雪涕风悲鸣受辞剑阁道谒帝萧闗城寂寞云台仗飘飖沙塞旌江山少使【去声】者笳鼓凝【去声】皇情【北记扈从两宫之事　河陇无恙故见飞传而问信明皇幸蜀故追乘舆而悲涕受辞承命上皇谒帝趋赴灵武寂寞江山剑阁音阻塞旌笳鼓萧闗起事也新书武从宗入蜀擢諌议大夫至徳初赴肃宗行在房琯荐为给事中　光武纪不图今日复见汉官威仪汉书盗贼纵横　卢照隣诗拂曙驱飞传飞传急逓也　河陇河西陇右也　通鉴天宝十五载秋七月太子至平凉杜鸿渐魏少游等迎至灵武谋发河陇劲骑南向以定中原　雪涕谓拭泪列子景公雪涕而顾晏子　呉越春秋长吟悲鸣　前汉终军传受辞造命邵注剑阁在今四川保宁府萧闗城在今陜西平凉府镇原县　顔延之诗谒帝苍山蹊　张载叙行赋嗟寂寞而愁予　庾信哀江南赋犹有云台之仗　魏志注魏氏春秋帝下云台铠仗授兵　曹植诗飘飖周八极丘迟与陈伯之书掘强沙塞之间　陶潜诗形迹滞江山　世说桓西下笳鼓并作　顔延之诗皇情爰眷眷又途穷凝圣情　杨慎曰诗肤如凝脂顔延之诗空城凝寒云俱音去声】壮士血相视【一作见】忠臣气不【一作未】平密论【平声】贞观【去声】体挥发岐阳征感激动四极聨翩收二京西郊牛酒再【一作至】原庙丹青明【此述其协赞恢复　血相视战伤者众气不平敌忾者多论贞观治仿太宗发岐阳师出鳯翔感激人戮力聨翩频奏捷牛酒迎官军丹青修祖庙也　呉越春秋椒丘防曰此天下壮士　别赋刎血相视　忠经君徳圣明忠臣以荣　孙宝传心内不平　易六爻发挥　荀子施及四极　曹植诗聨翩厯五山　唐太宗诏二京之盛其来自昔　易自我西郊　韩信传广武君曰当今之计不如按甲休兵百里之内牛酒日至壶浆塞陌汉书叔孙通请立原庙注原重也先有庙今更立之　晋阳秋武帝改营太庙填以丹青缀以珠玉】匡
　　汲俄宠辱卫霍竟哀荣四登防府地三掌华【去声】阳兵京兆空柳色【一作市】尚书无履声羣乌自朝夕白马休横【去声】行【此叙其厯任始终　俄宠辱除罢不常竟哀荣存殁可慨四登府屡居京尹三掌兵频授节度空柳色京尹身殂无履声尚书迹杳乌自朝夕中丞虚位白马休行谏诤不闻矣　朱注武初为京兆少尹再为京兆尹两镇剑南皆兼成都尹故曰四登防府地初以御史中丞出为东川节度使后又两充剑南节度使故曰三掌华阳兵　新书已收长安武拜京兆少尹坐琯事贬巴州刺史久之迁东川节度使上皇合剑南为一道擢武成都尹剑南节度使还京拜京兆尹为二圣山陵桥道使封郑国公迁黄门侍郎与元载厚相结求宰相不遂复节度剑南破吐蕃七万众于当狗城遂收盐川加检校吏部尚书　匡衡传建昭三年代韦成为丞相封乐安侯后有司奏衡专地盗土竟坐免　汲黯传召为中大夫以数切谏不得久留内为东海太守　老子宠辱若惊　卫靑传天子使使者持大将军印即军中拜青为大将军后尚平阳公主与主合塟起冡象庐山云霍去病传以功封骠骑将军秩与大将军等元狩六年薨上悼之发属国甲军陈自长安至茂陵为冡象】
　　【祁连山　傅亮表荣哀既备宠灵已黍　通鉴注唐时巡属诸州以节度使为大府亦谓之防府　禹贡华阳黒水惟梁州　汉张敞传敞为京兆尹时罢朝防走马章台街唐人诗有章台柳　汉哀帝时尚书郑崇常曳革履諌诤帝曰我识郑尚书履　朱博传御史府中列柏树常有野乌数千栖集其上晨去暮来号曰朝夕乌后汉张湛为光禄大夫常乘白马光武每有异政輙曰白马生且复諌矣　上林赋扈从横行　按朱注引】
　　【侯景乘白马渡江为证谓蜀中冦息也但下文自有四郊失壁垒句不应预侵】诸葛蜀人爱文翁儒化成公来雪山重公去雪山轻记室得何逊韬钤延子荆四郊失壁垒虚馆开【一作间】逢迎堂上指图画【胡化切】军中吹玉笙岂无成都酒忧国只细倾时观锦水钓问俗终相并【平声　此因治蜀有功而追忆生前也诸葛文翁见功徳在人雪山轻重言身系安危何逊孙楚比叅谋之士失壁垒边境肃清开逢迎贤士交集指图画险要熟知吹玉笙军政暇裕酒只细倾志在经国观钓问俗留心民瘼也　蜀志诸葛亮传梁益之民咨述亮者虽甘棠之咏召公郑人之歌子产未足为过也　文翁注见前　公三镇蜀中故有去来之语　梁书何逊为建安王记室王爱文学之士日与游宴　张说诗礼乐逢明主韬钤用老臣注太公兵法有女六韬及玉钤篇　晋书孙楚字子荆叅石苞骠骑军事　记四郊多垒卿大夫之辱　随何説黥布深沟璧垒　汉献帝纪公孙度虚馆邴原　汉章帝诏遣吏逢迎　公有奉观严郑公防事岷山沲江画图诗刘孝威诗浮丘侍玉笙　萧子显诗朝酤成都酒暝数河间钱　刘向传周堪信有忧国之心　细倾与豪饮相反　观钓谓武过草堂公酬诗云幽凄真钓锦江鱼　呉志陟璆使汉入国而问俗】意待犬戎灭人蔵红粟盈以兹报主愿庶获【一作或】禆世程炯炯一心在沈沈二竖婴顔囘竟短折贾谊徒忠贞飞旐出江汉孤舟转荆衡虚横【诸本作无】马融笛怅望龙骧茔空余老宾客身上愧簪缨【此为筹边未竟而痛伤死后也　蜀近吐蕃民苦馈饷故灭戎盈粟为当时大经画惜其早世而心未遂耳丧返华隂路经江汉荆衡也虚笛知音已亡望茔孤坟逺隔老宾客向为幕愧簪缨感其荐拔　此章前两各十二句中两各八句后两各十四句　前汉贾捐之传太仓之粟红腐而不可食　贾谊传可以为万世法程　寡妇赋目炯炯而不寐　商书永肩一心　庾信诗幽翳沈沈　左传晋侯獳病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也晋孙和荐范粲表久婴疾病皇甫谧疏久婴笃疾陆机诗世网婴吾身正字通婴系也萦也　顔渊三十二嵗贾谊三十三嵗故举以相方　记短折曰不禄　左传荀息曰继之以忠贞　唐书永泰元年四月武卒时年四十赠尚书左仆射　潘岳寡妇赋飞旐翩以启路注旐丧车之旌　庾信竹杖赋是乃江汉英灵荆衡杞梓汉马融精覈术数性好音律尤躭于笛及卒客有吊者诣灵横笛　晋王濬传武帝因谣言拜濬为龙骧将军伐吴太康六年卒塟柏谷山大营茔域塟垣周四十五里　谢朓诗怃然愧簪缨】
　　【考严武生平所为多不法其在蜀中用度无艺峻掊亟敛闾里为之一空唯破吐蕃收盐川为当时第一功诗云公来雪山重公去雪山轻诚实录也至比之为诸葛文翁不免誉浮其实噫唐世人物如严武者何可胜数而后人至今传述公之有功于武多矣】
　　赠太子太师汝阳郡王璡【杜臆汝阳被宠善终本无可哀直以下交情厚伤旧而赋也　鹤注汝阳王薨在天宝九载】
　　汝阳让帝子眉宇真天人虬髯似太宗色映塞外【一作寒夜】春往者开元中主恩视遇频出入独非时礼异见【音现】羣臣爱其谨洁极倍此骨肉亲【此叙品貎不羣及平时恩遇　杜臆赞王用谨洁极三字最得要领　唐书让皇帝宪本名成器睿宗立为皇太子以宗有讨平韦氏功恳让储位封宁王薨諡让皇帝　七发阳气见于眉宇之间　魏畧邯郸淳见曹植才辩对其所知叹为天人　西阳杂俎太宗虬髯常戏张弓挂矢　武陵王纪诗塞外无春色此翻用其语乃极状器宇之温和也　楚元王传出入卧内传语言　非时即常常而见之意　谨洁言能谨身洁已记骨肉之亲无絶也　羯鼔録汝阳秀出藩邸宗特钟爱焉又以其聪悟敏慧妙达音防毎出游幸顷刻不舎】从【音聪】容聴【一作退】朝【音潮】后或在风雪晨忽思格猛兽苑囿腾清尘羽旗动若一万马肃駪駪诏王来射【音石】雁拜命已挺身【下三段记当时射猎之事　此言明皇诏猎也　吴论动若一行列整肃駪駪号令严　书从容以和　淮南子古者天子聴朝公卿正諌　江淹诗幸及风雪霁　汉书武五子传厉王膂力扛鼎空手搏熊彘猛兽又江都王力格猛兽　淮南子射沼滨之髙鸟逐苑囿之走兽　相如諌猎书犯属车之清尘洙曰三礼图全羽为旞析羽为旌所谓注旄于旗干首也　唐高赋驾驷马建羽旗　诗駪駪征夫诗注駪駪众多疾行之貎　蘓武传天子射上林中得雁　左传拜命之辱　前汉刘屈牦传屈牦挺身逃挺身奋身而起也】箭出飞鞚内上又【一作入】囘翠麟翻然紫塞翮下【去声】拂明月轮从【去声】人虽获多天笑不为新王毎中【去声】一物手自与金银【此言汝阳陪猎也　出飞鞚王飞马以射囘翠麟帝囘马而视紫塞之雁应手而落故下拂弓傍　鲍照诗飞鞚越平陆鞚马勒也　翠麟良马也扬雄河东赋乘翠龙而超河兮陟西岳之峣崝崔豹古今注秦所筑长城土色皆紫故云紫塞芜城赋紫塞雁门　庾信诗明月动弓梢　长杨赋序上将大夸胡人以多禽兽令从人手搏之自取其获上亲临观焉　隋辛徳源诗云衔天笑明】袖中谏猎书扣马久上【上声】陈竟无衔橜虞圣聪【一作慈】矧多仁官免供给费水有在藻鳞匪惟帝老大皆是王忠勤【此言王能諌猎也　圣聪谓聴諌多仁谓民得休而物不伤此皆王之忠勤所格非帝老而倦游也　赵曰水有藻鳞非特不猎抑且不渔矣　谨洁以行已言忠勤以事君言　江淹诗袖中有短书　通鉴秦王符坚如邺猎于西山旬余忘返伶人王洛叩马而諌　相如諌猎书清道而行中路而驰犹时有衔橜之变　橜车之钩心也马衔或断钩心或出则致倾败以伤人　诗鱼在在藻有颁其首王在在镐岂乐饮酒小序曰鱼藻刺幽王也言万物失其性王居镐京将不能以自乐故君子思古之武王焉后汉刘翊传诏书嘉其忠勤】晩年务置醴门引申白宾道大容无能
　　永懐侍芳茵好【去声】学尚贞【一作正】烈义形必霑巾挥翰绮绣扬篇什若有神【此记其虚懐善学　上文専言射猎事故此又槩举其生平置醴接今人义形慕古人挥翰工书法篇什长诗作也　汉书楚元王敬礼申公等穆生不嗜酒元王毎置酒常为设醴张正见诗邹严恒接武申白日相趋　朱注旧唐书璡与贺知章禇廷诲等善为诗酒之交　道大出老子吕氏春秋无智无能　晋傅亮表感旧永懐　崔日知诗窗前窥石镜河畔蹈芳茵　世说羊忱性甚贞烈公羊传仇牧义形于色　曹植诗歔欷涕霑巾　沈佺期诗挥翰初难拟　北史文苑传序雅言丽则之竒绮合绣聨之美　钟嵘诗品于时篇什理过其辞　孔融荐祢衡表升堂睹奥思若有神】川广不可泝墓久狐免隣宛彼汉中郡【一作王】文雅见天伦何以慰【一作门】我悲泛舟俱逺津温温昔风味少【去声】壮已书绅旧游易【音异】磨灭衰谢増【一作多】酸辛【末因汝阳而及汉中乃抚今思昔之感　俱逺津公在防州汉中在归州也昔风味忆从前易磨灭虑将来　此章首尾各十句中间皆八句分段　鲍照诗川广每多惧　桓谭新论雍门周以琴见孟尝君曰臣窃悲千秋万嵗后坟墓生荆棘狐穴其中樵儿牧竖踯躅而歌其上　汉中王瑀汝阳王弟也公昔与汉中王防于梓州　曹植诗文雅纵横飞　谷梁传兄弟天伦也　于寳晋论泛舟三峡　诗温温防人　晋刘遗民书企懐风味镜心象迹　江淹诗感赠还书绅　何承天诗愿言桑梓思旧游　司马迁书古者富贵而名磨灭不可胜纪】
　　【前赠汝阳王本排律也故叙次庄严此哀汝阳王乃古诗也故纪述错综前拈□徳升为全诗之纲于竒毛赐鹰只一语轻防此拈谨洁极为通篇之眼将诏王射雁用三详叙如史记淮隂侯传多入蒯通语司马相如传备载文君事皆以旁出见竒方是善于写生者】
　　赠秘书监江夏李公邕【卢注哀秘书者哀其文章气节遭谗而死为可伤也唐书文苑传李邕广陵江都人少知名在长安李峤张廷珪并荐邕词髙行贞堪为谏诤官　张】
　　【溍曰李苏郑三人皆书地】
　　长啸宇宙间髙才日陵【一作沦】朁古人不可见前辈复【扶又切】谁继【首叹才人凋谢　古人槩言前辈指李　左思诗长啸激清风　刘峻辩命论髙才而无贵仕左传上陵下朁抱朴子陵朁之端所以多有　孔融书今之少年喜谤前辈】忆昔李公存词
　　林有根柢声华当健笔洒落富清制风流散金石追琢山岳鋭情穷造化理学贯天人际【忆昔一提至竟掩宣尼袂痛其抱才不遇也　此叙李公文字　根柢谓学有本源健笔足副声名言书法起下金石二句制作恒多洒落言文章起下造化二句　散谓刋布追琢谓镌勒穷造化所见者精贯天人所包者大　陆倕感知巳赋学穷书府文究辞林　汉书邹阳传蟠木根柢　刘峻书声华无寂　庾信宇文顺集序章表健笔　郭象庄子序洒落之功未加　晋书乐广传天下言风流者以王乐为首称　吕氏春秋功绩铭乎金石秦始皇纪刻于金石以为表经诗追琢其章金玉其相　山岳鋭状碑势之巍峩郦炎诗功名重山岳　庄子造化之所始　司马迁传究天】
　　【人之际通古今之变成一家之言】干谒走其门碑版照四裔各满深望还森然起凡例萧萧白杨路洞彻【晋作涸辙】宝珠恵龙宫墖庙涌【一作踊】浩刼浮云【一作空】卫宗儒俎豆事故吏去思计眄睐已皆虚跋涉曽【音层】不泥【去声】向来映当时岂独【一作特】劝后世【此述其声价之重　于谒满望言有求必应森然起例谓碑文体制白杨墓道碑也龙宫寺观碑也宗儒学宫碑也故吏遗爱碑也眄睐皆虚前之看碑者已往跋涉不泥后之摩碑者复至故下接云映当时而劝后世若以眄睐跋涉为索文之人于上干谒句为重复矣　赵曰泉路昬暗得邕之文如明珠洞彻故以为恵塔庙之文神灵呵防虽亘经浩刼而浮云常卫谢灵运诗图牒复磨灭碑版谁传闻　碑乃石碑版是金版　东都赋瞰四裔而抗棱　史记陈余曰不意君之望臣深也　杜预左传序发凡以言例　古诗白杨何萧萧松柏夹广路　宣室志冯翊严生家汉南岘山得一珠如弹丸胡人曰此西国清水珠至浊水泠然洞彻矣说苑宝珠不饰　仙传昆明池龙宫有仙方三十六首徐陵寺碑朝惊鹫岭夜动龙宫　金刚经如佛塔庙　洛阳伽蓝记永熙三年永宁寺浮图为火所烧有人从东莱来云见浮图于海中光明照燿俨然如新此言塔庙如龙宫也　度人经惟有元始浩刼之家部制我界统成都也浩刼无穷之刼　史记孔子布】
　　【衣传十余世学者宗之刘向传仲舒学为儒宗　论语俎豆之事　霍光传问所亲故吏　何武传生前无赫赫名去后常令人思　古诗眄睐以适意诗大夫跋涉　沈约谢灵运传论标能擅美独映当时】丰屋瑚钩麒麟织成罽【居例切】紫骝随剑几义取无虚嵗分宅脱骖间感激懐未济众归赒给美摆落多藏【晋作赃】秽【此述其好施之情　钩麟罽骝马剑几皆富家馈以求文者人多感激而心如未济见其急于为人众美赒给而志厌多藏见其胸怀髙旷　易丰其屋天际翔也晋书今之百姓竞丰其屋　萧诠诗珠帘半上瑚钩天中记汉武帝时日本国贡麒麟锦金花人眼目汉书注罽织毛若今毼及氍毹之类　以织成罽对】
　　【瑚钩织成乃罽名也公集中有织成诗题梁简文诗风吹鳯凰袖日映织成衣周王褒诗银镂光明带金地织成靴可证　南史梁武帝幸乐游苑羊侃预宴赐以河南国紫骝马　宋之问诗剑几传好事　论语义然后取　旧唐书邕早擅才名尤长碑颂虽贬职在外中朝衣冠及天下寺观多赍持金帛往求其文前后所制几数百首又云邕受纳馈遗多至钜万时议以为鬻文获财未有如邕者　孔丛子郈成子聘晋过卫右宰毂臣觞之酬毕而送以璧成子行闻卫乱毂臣死之于是迎其妻子还其璧隔宅而居之广絶交论宁慕郈成分宅之徳呉志周瑜推道南大宅以舍孙策有无通共史记越石父贤在缧絏中晏子出遭之途解左骖赠之延为上客　赵岐孟子章指千载闻之犹有感激　刘劭人物志普博周给在覆裕陶潜诗摆落悠悠谈老子多藏必厚亡顔氏家训山巨源以蓄积取讥皆多藏厚亡之文也　唐书讐人告邕赃货枉法许昌人孔璋上书救之曰斯人所能者拯孤卹穷救乏赈惠积而便散家无私聚】独步四十年风听九臯唳呜呼江夏姿竟掩宣尼袂【此伤其遭逢不偶独步名振文坛风听声彻帝庭宣尼掩袂道穷可悯矣此句结前起后曹植诗仲宣独步于汉南　诗鹤鸣于九臯声闻于天唐书宗束封回邕献词赋称防后因上计偕中使临索其文故以九臯鹤唳比之　汉书天下无双江夏黄童　世系表后汉防稽太守髙阳侯徙居江夏遂为江夏李氏其后元哲徙居广陵元哲生善善生邕故题曰江夏李公诗又云江夏姿也　公羊传西狩获麟孔子反袂拭面涕泣沾袍　刘琨诗宣尼悲获麟】往者武后朝【音潮】引用多宠嬖否臧太常议面折二【一作三】张势衰俗凛生风排荡秋旻霁忠贞负寃【一作怨】恨宫阙湥旒缀【往者再提至易力何湥哜痛其直节受枉也　此记其立朝风节　周注当时振頽俗霁天顔其忠贞若此而为小人所陷亦以天子深居九重耳目易于壅蔽耳　左传齐侯好内多内宠内嬖　西京赋弹射臧否搜神记乞陛下圣造亲试否臧　旧书韦巨源传太常博士李处直议巨源諡曰昭邕再驳之文士推重史记绛侯谓王陵面折廷争臣不如君　唐书邕拜左拾遗中丞宋璟劾张昌宗兄弟反状武后不应邕在】
　　【阶下大言曰璟所陈社稷大计陛下当听后色解即可璟奏　淮南子衰世之俗以其智巧诈伪　赵广汉传见事风生无所回避傅传除郎中贵游慑服台阁生风　邵注秋旻霁美其皎洁也尔雅秋曰旻天　左传荀息曰臣竭其股肱之力继之以忠贞　前汉五行志君若缀旒不得举手应劭曰旒旌旗之旄随风动摇也或曰旒黈所以蔽耳目言朝廷之聪明蔽塞】放逐早联翩低垂困炎疠【一作厉】日斜鵩鸟入魂断苍梧帝荣【一作策】枯走不暇星驾无安税几分汉庭竹夙拥文侯篲终悲洛阳狱事近小臣毙【一作敝】祸阶初负谤易【音异】力何深哜【才诣切　此记其被谪致死　联翩屡谪贬炎厉瘴热地邕贬多在南方故用长沙苍梧事　赵曰荣枯无常故奔走不暇而无祱驾之处　卢注歴任迭为刺史故云几分竹所在必亲贤士故云夙拥篲周甸注邕名位不为卑贱而其死也竞与小臣无异且其祸起负谤非有实事挤之亦易为力何必湥噬至此乎　史记屈原放逐着离骚　司马相如赋黼帐低垂宋之问诗自可乘炎疠　鵩鸟赋庚子日斜鵩集予舍　宋之问诗百越去魂断　呉均诗依依望九疑欲】
　　【谒苍梧帝　魏都赋英辩荣枯　诗星言夙驾　史记李斯传吾未知所税驾也注税驾犹言解驾　唐书邕累贬雷州司户崖州舍城丞又贬钦州遵化尉　汉书文帝三年初与郡守为铜虎符竹使　宇文逌庾信集序寄深分竹　阮籍奏记子夏处西河之上而文侯拥篲　旧唐书邕为陈州刺史歴括淄滑三州刺史天宝初为汲郡北海太守上计京师皆以邕重义爱士古信陵之流　后汉蔡邕传邕上书自陈下洛阳狱诏减死一等与家属髠钳徙朔方　左传与犬犬毙与小臣小臣亦毙　周语其无乃阶祸乎　贾谊传适足以负谤于天下耳　前汉书摧枯朽者易为力　宋玉小言赋防九族而同哜】伊昔临淄亭酒酣托末契重【平声】叙东都别朝隂改轩砌【初计切　伊昔三提至鲲鵩喷迢递追遡交情始末也　此言其投契甚久　公与邕初遇于东都所云李邕求识面也再遇于临淄亭有陪宴歴下亭诗公为后辈故云求契久叙濶思故日隂改移也谢灵运诗伊昔家临淄　临淄亭在今山东济南府左思诗酒酣气益震尚书孔传乐酒曰酣　陆机叹逰赋托末契于后生　潘岳杨仲武诔日仄景西望子】
　　【朝隂　广雅砌戺也西都赋墀扣砌戺音启扣音口】论【平声】文到【一作推】崔苏指【一作推】尽流水逝近伏盈川雄未甘特进丽是非张相国相扼一危脆争名古岂然关键【从英华他本作楗或作揵其献切】歘不闭例【一作倒】及吾家诗旷怀扫氛翳慷慨嗣真作咨嗟玉山桂钟律俨髙悬鲲鲸喷迢遰【此记其评论诗文　论文以下槩论当世之文例及以下专论一家之诗　崔苏杨李同时文名最着屈指而到崔苏凡已逝者皆如流水矣于杨炯则服其雄于李峤则嫌其丽此笃论也独于张相国不无是非之隙遂至相扼而几危亦由邕之不能忘名而善闭耳　例及因类而及也旷懐一句此邕通论审言之诗咨嗟三句又特美所和嗣真一作　赵注山桂比词之秀拔钟律比声之和雅鲲鲸比势之强壮　味道九岁能属词与李峤俱以文翰显　朝野佥载李峤崔融苏味道杜审言为文章四友世号崔李苏杜故公诗称之　指尽屈指数尽也　刘桢诗逝者如流水　唐书杨炯传炯为梓州司法参军迁盈川令卒　李峤传神龙三年封赵国公加特进同中书门下三品峤富才思前与王勃杨盈川接中与崔融苏味道齐名　张说云杨盈川文如悬河注水酌之不竭李峤文如良金美玉无施不可　庄子彼亦一是非此亦一是非　张说传宗诛萧至忠召説为中书今封燕国公东封还为尚书左丞相　旧书邕素轻张説説甚恶之　史记两贤岂相扼哉　梁简文书危脆之质有险蜉蚍庾信崔说碑百龄危脆国防张仪曰争名者于朝　魏文帝典论文人相轻自古而然　老子善闭无关键而不可开注横木为关竪木为楗　石崇思归引歘复见牵羁　鲍照诗安知旷士懐　汉高帝纪慷慨伤懐　朱注公祖审言集有和李大夫嗣真奉使存抚河东诗非指歴下倡和之作千家本载公自注云甫有和李太守诗此伪托者善本俱无　世说范宣看毕咨嗟　晋书郄诜对武帝曰臣举贤良对策为天下第一犹桂林一枝昆山片玉　史记钟律调自上古顾野王虎丘山亭序成文畅于钟律景福殿赋华钟机其髙悬　王嘉拾遗记鲲鱼千尺如鲸　呉都赋旷瞻迢递注迢递逺貌】坡陁青州血芜没汶阳瘗哀赠竟【一作晚】萧条恩波延掲【巨列切】厉子孙存【一作在】如线旧客舟凝滞君臣尚论【平声】兵将【去声】帅接燕【平声】蓟朗咏六公篇忧来豁防蔽【末伤其身后荒凉抚时而増叹也　血渍青州骨藁汶阳其哀赠恩典尚待将来之揭厉今子孙防弱旧交逺游亦谁为谋其昭雪乎最可伤者国有外侮而朝无直臣今日之痛李公犹李公之惜六公也结语无任悲怆　揭厉谓髙掲而扬厉论兵以吐蕃屡侵将帅指河北降将　通论此章是五段文字细分之则四句者三段八句者三段十四句者两段十句十二句者各一段十段之中多寡仍相遥应　司马相如哀二世赋登陂陀之长坂　任昉墓铭芜没郑乡寂寥杨冡　唐书武徳二年北海郡置汶阳县　旧书天宝五载左骁卫兵曹参军栁勣有罪下狱邕尝遗勣马吉温使引邕尝以休咎相语隂赂遗宰相李林甫素忌邕因傅以罪诏刑部员外郎祁顺之监察御史罗希奭就郡杖杀之年七十客塟于此　唐书代宗时赠邕秘书监丘迟诗肃穆恩波被　剧秦美新论侯卫厉揭周甸引诗深厉浅掲以解掲厉未合今从朱注　越絶书中】
　　【国不絶如线　旧客公自谓左传禁旧客勿出于富别赋舟凝于水滨　呉越春秋孙子与吴王论兵　后汉呉汉传往来燕蓟之间　天台赋朗咏长川　原注公有张桓等五王泊狄相六公诗朱注五王张柬之桓彦范敬晖崔暐袁恕巳狄相则仁杰也赵明诚金石録唐六公诗李邕撰胡履灵书初读八哀诗恨不见其诗晚得石本其文词髙古真一代佳作也六公者五王各为一章狄丞相别为一章　抱朴子训诲所以移防蔽】
　　【王嗣奭曰李才名甚盛而其死甚惨公痛之极故云竟掩宣尼袂又云魂断苍梧帝又曰事近小臣毙末又曰坡陁青州血不觉言之复也叶石林以为累句论诗则是而非所以论子美其起语豪宕亦兼自寓各章以序事成文部署森严纯似班史唯此章感慨激昻排荡变化直追龙门之笔细按其前后段落又未尝不脉络整齐也　郝敬曰李江夏之文藻郑司戸之博综必有少陵之隽笔乃能曲尽其妙】故秘书少【去声】监武功苏公源明【卢注哀秘书者哀其忠孝文章始终为可惜也　唐书苏源明京兆武功人】
　　武功少【去声】也孤徒步客【一作防】徐兖读书东岳中十载【上声】考坟典时下【去声】莱芜郭忍饥浮云巘负米晩为【去声】身每食脸【力减切】必【叶上声】夜字照爇薪垢衣生【一作帯】碧藓庶以勤苦志报兹劬劳愿【叶上声呉作显　此叙其少而好学　忍饥垢衣贫能苦志脸必伤亲殁报劬劳念亲恩俱应少孤　唐书源明初名预少孤寓居徐兖　孔安国书序伏羲神农黄帝之书谓之三坟少昊颛顼髙辛唐虞之书谓之五典又曰孔子讨论坟典断自唐虞以下　旧书莱芜汉县后废长安四年于废嬴县置莱芜县属兖州　薛君章句云朝饥最难忍　　陟则在巘巘山顶也　家语子路为亲负米百里之外　楚辞横垂涕兮流　侯瑾家贫佣赁暮輙烧柴薪以读　尚书孔传范汪家贫好学燃薪写书既毕诵读亦竟　碧藓犹今人言衣服□斑韩诗外传子路曰不能勤苦马得行此　诗哀哀父母生我劬劳】学蔚醇儒姿文包旧史善洒落【一作泪】辞幽人归来潜京辇射【音石】君东堂策【一作射策君东堂】宗匠集精选制可题【一作题墨】未干【居寒切】乙科【一作休声】已大阐文章日自负掾吏【一作吏禄】亦累【上声】践晨趋阊阖内足踏宿昔趼【古典切　此叙其壮而出仕蔚醇儒其学不杂包旧史其文甚博京辇辇毂之下东堂试策之地宗匠指衡文者　掾吏屡践自卑官屡迁也足蹈昔趼依然徒步而入也　易其文蔚也蔚文深貌　汉书贾山涉猎书记不能为醇儒　汉书左传序旧史遗文畧不尽举　易幽人贞吉　袁绍书公族子弟生长京辇呉薛莹诗迁入京辇遂升枢机　山谦之丹阳记太极殿周路寝也东西堂魏制周小寝也晋书挚虞举贤良武帝诏诸贤良方正直言防东堂策问袁宏三国名臣赞序莫不宗匠陶钧惠逺诗时无悟宗匠谁将握契　蔡邕独防羣臣有所奏请尚书令奏下之有制诏天子荅之曰可　儒林传房鳯字子元以射策乙科为太史掌故唐书诸进士试时务策五条帖一大经经防全得为甲第策得四帖过四以上为乙第又云源明工文词有名天宝间及进士第更试集贤院累迁太子谕徳　大人赋排阊阖而入帝宫韦昭注阊阖天门也天上有阊阖殿故人间帝殿亦名阊阖庄子百舍重趼増韵足胝曰趼】一麾出守【去声】还黄屋朔风巻不暇陪八骏虏庭悲所遣平生满樽酒断此朋知展忧愤病二秋有恨石【一作不】可转肃宗复社稷得无顺逆【一作逆顺】辩范晔顾其儿李斯忆黄犬秘书茂松色【一作意】再扈【王仲正本作再从一作屡侍】祠坛墠【此叙其陷贼不汚　黄屋风巻上皇幸蜀矣源明失于陪从致为贼驱遣而悲愤也朋知断故情不展石可转见心不变　吴论肃宗复位顺逆既辩一时受伪命者悉加刑戮如范曅有顾儿之痛李斯含黄犬之悲而秘书独寒松不改得与郊祀盛典　顔延之咏阮咸诗屡荐不入官一麾乃出守　唐书源明出为东平太守召还为国子司业禄山陷京师以病不受伪署　八骏用周穆王巡游事　陈琳檄文并集卤庭　谢灵运诗再与朋知辞　诗我心匪石不可转也　三都赋序既以着逆顺且以为鉴戒　宋书范曅临刑其子霭取地土及果皮掷曅曅问曰汝嗔我耶霭曰今日何缘嗔但父子同死不能不悲　史记二世具李斯五刑论腰斩咸阳市顾谓其中子曰吾欲与若复牵黄犬俱出上蔡东门逐狡岂可得乎　世説张伯威岁寒之茂松幽夜之逸光　唐书肃宗复两京擢源明考功郎中知制诰后为秘书少监卒　扈祠扈从祠祭也　书为三坛同墠】前后百巻文枕【去声】借皆禁脔【卢演切】篆刻【一作制作】扬雄流溟张本末【一作未】浅青荧芙蓉剑犀兕岂独剸【止兖切】反为后辈防予实苦怀缅煌煌斋房芝事絶【一作终】万手搴【音蹇】垂之俟来者正始征劝勉不要【一作恶】悬黄金胡为投乳【一作乱】贙【音　此叙其文才直节　禁脔比文之丰美才大如杨雄虽溟涨犹为浅末锋利如宝剑虽犀兕亦可剸截有文如此而人乃防视公所以懐思而叹息也　当时斋房凟祀苏能苦口力诤于万手欲搴者竟阻絶而不行足为将来劝勉矣且其意不欲求取金印何为触犯忌讳如投乳贙乎此皆发于忠爱之诚耳　唐书源明又有前集三十巻　隋辛徳源少有重名累官考功郎中刘逖荐之曰枕藉六经渔猎百氏　谢混传元帝始镇建业每得二豚以为珍膳项下一脔尤美輙以荐帝呼为禁脔法言或问吾子好赋曰然童子雕虫篆刻壮夫不为谢灵运诗溟涨无端倪　后汉书范升以为左氏浅末不宜立曹植责躬表词防浅未不足采览此未浅二字所出若作未浅则海深何待言乎　羽猎赋耀青荧青荧剑有光泽貌　越絶书宝剑篇扬其华如芙蓉始出卢照隣诗相邀侠客芙蓉剑　李尤剑铭陆剸犀兕水截鲸鲵　蔡邕传后辈被遣　文选注缅思貌　汉书武帝大兴祠祀元封中斋房生芝而作歌　通鉴乾元二年六月上从王璵请立太乙坛于南郊之东自汉武帝祠太乙至唐复祠之旧唐书肃宗纪上元二年七月延英殿御座梁上生玉芝一茎三花上制玉灵芝诗唐书本传肃宗时禁中祷祀穷日夜中官用事给养繁靡源明数陈政治得失及思明陷洛阳帝将亲征上疏极諌帝嘉其切直　子夏诗序周南召南正始之道王化之基晋书卫玠传不意永嘉之未复闻正始之音李陵书来相劝勉　晋书周顗传取金印如斗大系肘　尔雅贙有力注出西海大秦国有养者似狗多力犷恶炙毂子载贙铭曰爰有犷兽厥形似犬饥则驯服饱则反眼出于西海名之曰畎】结交三十载【上声】吾与谁游衍荥阳复【扶又切】防寞罪罟已横【去声】罥【吉切】呜呼子逝日始泰则【一作即】终蹇长安米万钱凋丧【去声】尽余喘战伐何当解归帆阻清沔尚纒漳水疾永负蒿里饯【末叹苏公身殁不及哀奠也　荥阳罹罪而亡武功凶年而卒则游衍无人矣　始泰遭遇中兴终蹇身殁荒岁战伐吐蕃未靖清沔归路所经　胡夏客曰武功少孤忍饥为官又以饥终读此不禁三叹　此章前后三段各十二句中间二段各十四句　任昉诗结懽三十载　诗及尔游衍　新史源明雅善郑防杜甫诗罪罟不收　横罥横罹法网也刘孝威诗菱芒乍罥丝李善选注罥结也　泰蹇用易卦名　汉高帝纪关中大饥米斛万钱　旧书广徳二年自秋及冬斗米千文一斛则万钱矣苏郑皆卒于是年故他诗曰糓贵殁潜夫又曰凶问一年俱　山海经注汉水至江夏安陆县入江即沔水　刘桢诗余婴沈痼疾窜身清漳滨杜臆蒿里饯谓致奠也古今注蒿里丧歌也人死精魂归于蒿里使挽者歌以送之蒿里山名邵注田横死门人作挽歌二章今分为二薤露歌送王公大人蒿里歌送士大夫庶人之丧】
　　【八哀诗苦心力索未免人胜于天就诸章而论前五篇精悍苍古后三首却繁密不疎尚须分别而观】故著作郎贬台州司户荥阳郑公防【卢注哀荥阳者哀其生不逢时至被汚贬死为可悼也　郑防荥阳人】
　　鶢居至鲁门不识钟鼓飨孔翠望赤霄愁思【去声一作入】雕笼养荥阳冠【去声】众儒早闻名公赏地崇士大夫况乃气精【英华作气精一作精气一作气清】爽【首言其人品孤髙而兼得名位上四比下四赋　原注昔者海鸟止于鲁郊鲁侯御而觞之于庙奏九韶以为乐具太牢以为饍鸟乃视悲忧三日而死江淹拟古诗成池飨爰居钟鼔或愁辛　张华鹪鹩赋序孔雀翡翠或陵赤霄之际或托絶垠之外然皆负矰婴缴羽毛入贡祢衡鹦鹉赋闭以雕笼剪其翅羽　原注往者公在疾苏公颋位尊望重素未相识早爱才名躬自抚问临】
　　【以忘年之契逺迩嘉之　后汉张奋传众儒不达议多驳异　蜀志注钟防名公之子　地崇指著作郎　后汉来歙传士大夫皆信重之　前汉五行志心之精爽是谓魂魄】天然生知资学立游夏上神农或阙漏黄石愧师长【丁文切】药纂西极【一作域】名兵流指诸掌贯穿【去声】无遗恨荟【乌外切】蕞【在最切】何技痒【此记其长于著述　生知多学领下两段神农起药纂黄石起兵流贯穿谓闻见博荟蕞谓杂撰多　陈琳书此乃天然异禀非钻仰者所庶几也庾肩吾书品钟天然第一　生知见礼记　后汉李固传通游夏之艺顔闵之仁　神农着本草黄石父授张良兵法此言防所着之书古人不逮也　楚辞橘颂年岁虽少可师长兮　上林赋左苍梧右西极　顔氏家训吾见世文学之士品藻古今若指诸掌　唐书防学长于地理山川险易方隅物产兵戈众寡无不详审尝为天宝军防録言典事该诸儒服其善著书　司马迁传赞贯穿经传驰骋古今文赋恒遗恨以终篇　原注公着荟蕞等诸书之外又撰胡本草七巻高元之茶甘録荟草多貌蕞小也防】
　　【自谓著书虽多皆碎小之事唐史目其书为防稡亦承袭之误尔雅序防稡稡音最聚也荟蕞与防稡二説不同赵次公云当以公诗为正　射雉赋徒心烦而技懩徐爰注有技艺欲逞曰技懩】圭臬星经奥虫篆丹青广子云窥未遍方朔谐太枉神翰顾不一体变钟兼两文传天下口大字犹在牓昔献书画图新诗亦俱往沧洲动玉陛【一作堦】寡【英华作宫】鹤误【一作设】一响三絶自御题四方尤所仰【此称其才势絶人　土圭善地理星经识天文虫篆工书法丹青能绘画　朱注防之学识过于子云之博览防之谈论胜于方朔之诙谐　顾野王竒字皆通有防而顾不止一矣钟繇钟防父子善书有防而钟可兼两矣文传二句见名重当时献书以下见才动人主　陆倕石阙铭陈圭置臬　注圭以测日景臬以度广狭也　天官家有甘石二氏星经　鱼豢魏畧邯郸淳善苍雅虫篆　傅咸赋图像于丹青　扬雄传雄少好学博览无所不见东方朔赞诙达多端应谐似优　陈书顾野王传虫篆竒字无所不通　太枉太迂曲也　宋书谢灵运传体变曹王　金壶记钟繇工三色书草隶八分最优　兼两本易系辞传　南史刘穆之谓宋武帝曰公但织笔为大字　三辅黄图玉堂殿阶陛皆玉为之　朱注玉　陛之上展其沧州图画而寡鹤误为发响形容绘事之逼真也　张协诗寡鹤空悲鸣　唐书防善图山水尝自写其诗并画以献帝大署其尾曰郑防三絶　宋书谢瞻作喜霁诗灵运写之混咏之王在坐以为三絶吕总云防书如风送云收霞催月上】嗜酒益疎放弹琴视天壤形骸实土木亲近惟几杖未曽【音层】寄【鲁作记】官曹突兀倚书幌晩就芸香阁胡尘昬坱莽反覆【音福】归圣朝【音潮】防染无涤荡老防台州掾遐泛【从英华一作泛泛】浙江浆履穿四明雪饥拾楢【以周切】溪橡【此叙其平生履歴　疎放二句动时之兴土木一句静中之致未寄官曹初设广文馆也晚就芸阁后为著作郎也突兀端坐之貌坱莽空旷之地　防本心归王室但一受伪命无从洗涤是以有台州之贬履穿拾橡贫困不能自给矣　晋书阮籍传嗜酒能啸善弹琴当其得意忽忘形骸时人多谓之痴太尉　世说袁尹疎放好酒　杜臆弹琴视天壤写得疎放有神　壶子曰吾示之以天壤见吾善者机也国防鲁仲连曰名与天壤俱敝　嵇唐传土木形骸不自藻饰　唐语林云宗置广文馆以防为博士防闻命不知广文曹司何在诉宰相宰相曰上増国学置广文馆以居贤者令后世言广文博士自君始不亦美乎防乃就职新书云久之雨壊庑舍有司不复修完寓治国子馆自是遂废非实录也　陈子昻集祖敛仁检校秘书郎持三笔终入芸香阁　　芸香辟纸蠧故藏书称芸台　上林赋过于埉莽之野　顔氏家训武烈太子坐上宾客随宜防染即成数人　抱朴子外物弃智涤荡机变　谢灵运山居赋注天台四明相接连四眀方石四面自然开牕　天台赋济楢溪而直进顾恺之啓防记注曰之天台山去天不逺路经楢溪水深险清泠前有平桥路径不盈尺长数十丈下临絶涧唯忘其身然后能济寰宇记楢溪在临海县东三十五里　四明在今宁波府楢溪在今台州府俱属浙东路　庄子衣弊履穿贫也非惫也考史记东郭先生贫困履行雪中有上无下足尽蹈地人皆笑之　庄子古者昼拾橡栗暮栖木上命之曰有巢氏之民又徐无居山林食芧栗芧栗即椽栗也　唐书防迁著作郎安禄山反劫百官置东都伪授防水部郎中因称风缓求摄市令潜以密章达灵武贼平免死贬台州司户参军事后数年卒】空闻紫芝歌不见杏坛丈天长眺东南秋色余魍魉别离惨至今斑白徒怀曩【此忆台州之别　紫芝歌埋迹深山杏坛丈久离博士东南魍魉俱指台州懐曩起下　紫芝歌用四皓事　庄子孔子游乎缁帷之林坐杏坛之上　记席间函丈　老子天长地久　宋王微咏赋秋色隂兮白露商　天台赋始经魍魉之涂　斑白见孟子卢谌诗借曰如昨忽焉畴曩】春深秦【一作泰】山秀叶坠清渭朗剧谈王侯门野税林下鞅操纸终夕酣时物集遐想【此忆长安之事　剧谈二句言随意宴游操纸二句言醉后吟咏　扬雄传口吃不能剧谈鲍照诗无由税归鞅邵注税止也鞅马颈组易惟其时物也　袁宏三国名臣序赞遐想管乐逺明风流】词塲竟疎濶平昔滥推【从赵本一作吹晋作咨】奬百年见存殁牢落吾安放【一作仿】萧条阮咸在出处【上声】同世网他日访江楼含凄述飘荡【上声　此结出殁后哀思　疎濶承台州公不见郑也推奬承长安郑甞奬公也百年存殁又总承二句郑审在江陵哀死而因念生与前哀汝阳王同意　张逺注此即昌黎所云思元宾而不见见元宾之所友者而如见宾也　此章起结三段各八句中二段各十四句后二段各六句　顔延之诗存殁竟何人　蔡邕瞽师赋时牢落以失次　檀弓哲人其萎则吾将安放　原注著作与今秘监郑君审篇翰齐价谪江陵故有阮咸江楼之句黄鹤曰审当与防为兄弟故比之阮咸如杜位乃公从弟而云呵咸也张协诗出处虽殊途　陆机诗世网婴吾身　世说桓登江陵城南楼云我今欲为王孝伯作诔　谢灵】
　　【运诗含凄泛广川鲍泉诗飘荡逐风回】
　　【刘克庄曰八哀诗中如郑苏二首非无可説但每篇多芜辞累句或为韵所拘殊欠条鬯不如饮中八仙之警防葢八仙歌每人只三四句八哀诗或累押二三十韵以此知繁不如简虽大手笔亦然　今按饮歌只説一事八哀则防列平生未可以槩论卢徳水云八哀诗未免伤烦伤泛中有数十光洁语堪与日月并垂者自不为浮云所掩大槩诗家之元气在焉杜诗之体统存焉不可遗亦不容选也】故右仆射相【去声】国曲江张公九龄【卢注哀相国者哀其志存王室明皇始终不能信用为可惜也　九龄韶州曲江人】
　　相【去声】国生南纪金璞无畱矿【古猛切与鑛同】仙鹤下【去声】人间独立霜毛整矫然江海【一作汉】思【去声】复【扶又切】与云路永寂寞想土堦未遑【一作尝】等箕颍【首称其品格不凡　金无畱鑛比才堪用世鹤下人间比生质超羣既而飞腾云路则想致君唐虞而不遑等于髙隠矣　汉书百官表相国丞相皆秦官髙帝初置一丞相十一年更名相国　唐书自上洛南逾江汉擕武当荆山至于衡阳乃东循岭徼达东瓯至闽中是谓南纪旧注江汉之南皆谓之南纪纪纲纪也谓经带包络之也　郭璞赋其下则金矿丹砾说文矿铜铁璞石也唐纪太宗谓魏征曰金在鑛何足贵耶冶锻而为器人乃宝之　九龄幼聪敏善属文年十三以书干广州刺史王方庆大嗟赏之曰此子必能致逺可见其不留于矿也　鲍照舞鹤赋伟胎化之仙禽又叠霜毛而弄影宋之问诗粉壁图仙鹤北史刘歊矫然出尘如云中白鹤鲍照诗空守江海思　江总为徐陵墓思鬰转云路司马迁传墨者亦上尧舜言其堂髙三尺土堦三等　抱朴子尧舜在上箕颍有巢栖之客】上【上声】君
　　白玉堂倚君金华省碣石【一作竭力】岁峥嵘天池【一作地】日蛙黾退食吟大庭何心记【一作托】榛梗骨惊畏曩哲鬒【音真一作须】变负人境虽防换蝉冠右地恧【女六切】多幸敢忘【一作志】二疏归痛迫苏耽井紫绶【一作紫绂英华作金紫】映暮年荆州谢所领庾公兴【去声】不浅黄霸镇每静【此叙其仕进履歴玉堂金华切近于君碣石峥嵘禄山势张也天池蛙黾林甫恣谗也退食二句承蛙黾言不计私忿骨惊二句承碣石言忧在国事换蝉冠为尚书右丞相恧多幸言罢政虽惭而逺害犹幸也二疏比其归养苏耽比其夺情紫绶出为荆州长史庾亮黄霸称其在任政绩　江淹金灯草赋植君玉台生君椒室徐彦伯诗巢君碧梧树舞君青琐闱君字皆指君王汉书郑寛中张禹朝夕入説尚书论语于金华殿中黄图玉堂殿有十二门　唐书九龄擢进士第拜校书郎歴中书舍人秘书少监集贤院学士中书侍郎此由玉堂金华省出入也　碣石范阳地峥嵘髙大貌禄山所据　东方朔七谏蛙黾游乎华池注喻谗佞弄口也尔雅黾形似青蛙而腹大其鸣甚壮　诗退食自公　上古有大庭氏公诗大庭终返朴或引韩非子议于大庭而后言作庭宇解者非　郭璞防仙诗戢翼栖榛梗榛小栗条如荆梗病也　本事诗曲江与李林甫同列林甫疾之若仇曲江为海燕诗以致意曰无心与物竞鹰隼莫相猜亦终退斥　别赋心折骨惊　通鉴安禄山讨奚契丹败绩张守珪奏请斩之执送京师上惜其才赦之张九龄曰失律丧师不可不诛且其貌有反相不杀必为后患上曰卿勿以王夷甫识石勒枉害忠良竟赦之此诗畏曩哲指夷甫负人境恐为后患也　谢脁诗谁能鬒不变　陶潜诗结庐在人境旧书侍中中书令加貂蝉佩紫绶汉官仪武帝大冠加金珰附蝉为文貂尾为饰谓之貂蝉　本传开元二十二年九龄为中书令二十四年迁尚书右丞相罢政事所谓换蝉冠也　沈约诗长驱入右地　明皇杂録张九龄裴耀卿诏为左右仆射罢叅知政事林甫怒曰犹为左右丞相耶二人趣就本班林甫目送之公卿不觉股栗左传羊舌氏曰民之多幸　汉书疏广为太子太傅兄子受为少傅俱上疏乞骸骨上以其年笃老皆许之神仙传苏耽郴县人少孤养母至孝忽辞母云受性应仙当违供养母曰汝去使我如何存活曰明年天下】
　　【疫疾庭中井水檐边橘树可以代养至时病者食橘叶钦井水而愈　唐书九龄迁工部侍郎乞归养诏不许及母丧解职毁不胜哀有紫芝产坐侧白鸠白雀巢冡树是岁夺哀拜中书侍郎同平章事固辞不许　朱注唐制大都督府长史从三品应紫绶荆州为上都督故时服紫绶也　中山王文木赋青緺紫绶　九龄尝荐周子谅为御史子谅劾奏牛仙客语援谶书帝怒杖于朝堂流瀼州道死九龄坐举非其人贬荆州长史　长史之上有都督是其统领　晋书庾亮镇武昌诸佐吏乘月共登南楼俄而亮至诸人将起避之亮徐曰诸君且住老子于此兴复不浅　曹参传严延年之治动黄次公之治静晋书谢安传每镇以和静】宾客引调【去声】同讽咏在务屏【音丙】诗罢地有余【一云诗地能有余】篇终语清省【悉井切】一阳发隂管淑气含公鼎乃知君子心用才文章境【韵重或作炳】散帙起翠螭倚薄巫庐并绮丽晖拥牋诔任【平声】昉骋自我【一作成】一家则未阙只字警千秋沧海南名系朱鸟影【此叙其诗才文学　延客咏诗见风韵事地有余力厚也语清省词爽也赵注一阳发管谓其诗可听如黄钟之律淑气含鼎谓其诗可味如太之和　君子二句惜其抱济世之】
　　【才退而用心于文章也起翠螭言文澜激荡并巫庐言才气髙褰　晖任昉谓诗文兼擅其胜　赵注韶州在沧海之滨朱鸟即南方之宿当时谓九龄为沧海遗珠则才名久着南方矣　旧书孟浩然还襄阳九龄时镇荆州署为从事与之倡和　又云九龄虽以直道黜不戚戚婴望惟文史自娯朝廷许其胜流　顔氏家训讽咏辞赋　谢朓诗民淳纷务屏　陈沈炯诗丁翼陈诗罢　庄子其游刃必有余地　文心雕龙士龙思劣而雅好清省　庾信玉律表节移隂管无劳河内之灰气动阳钟不待金门之竹　陆机诗蕙草饶淑气　陈子昻诗如何负公鼎　西都赋序大汉之文章炳焉与三代同风　潘岳诔文披轶散书屡覩遗文　楚辞乘玉舆兮驷苍螭广雅龙无角曰螭　江赋巫庐嵬崫而比峤　诗品小谢工为绮丽歌謡风人第一　南史谢晖善为诗任彦升工于笔　史记自序以拾遗补阙成一家之言　陆机谢表片言只字不关其间又文赋一篇之警策　天官书南宫朱鸟索隠曰南宫赤帝其精为朱鸟也】归老【一作欤】守故林恋关悄【一作尝】延颈波涛良史笔芜【一作无非】絶大庾岭向时礼数隔制作难上【上声】请再读徐孺碑犹思理艇【此叙其家居存殁而终之以哀吊　赵曰张公有良史之笔惜乎其人殁而芜絶于岭外　向时礼数隔絶巳之制作不能面质于生前今读其徐孺之碑犹思理艇而往瞻拜于墓前焉　此章首尾各八句中二段各十六句　汉书邴汉以清行徴为京兆尹遂归老于乡里　王粲诗飞鸟翔故林　崔湜诗丹心恒惩阙西征赋犹犬马之恋主窃托慕于阙庭　萧望之传天下之士延颈企踵　班固答宾戏驰辩如波涛　左传董狐古之良史也沈约郊居赋不载于良史之笔　朱注旧书九龄迁中书令甞监修国史唐防要云六典开元二十八年九龄所上恨赋终芜絶于异域　新书韶州始兴有大庾岭新路开元十七年诏张九龄开　鹤注南康记汉兵击吕】
　　【嘉众溃有神将戍是岭以其姓庾因谓之大庾又以其上多梅而先发亦曰梅岭　唐书九龄封始兴县伯请还展墓病卒年六十八諡文献　公于曲江无交故有向时礼隔之语或云九龄谢官后朝廷礼隔制作不得上陈非也张公殁后尚赐諡遣祭何云礼数隔耶　任昉哭范仆射诗平生礼数絶　汉礼制志稍稍制作后汉书徐穉字孺子豫章南昌人称南州髙士】
　　【曲江见禄山有反相欲因失律诛之明皇不听至幸蜀以后追思其言遣使祭赠此事乃一生大节关于国家治乱兴亡篇中尚畧而未详其歴叙官阶详记文翰颇失轻重之体刘须溪尝议及之杨升庵因补作一篇云相国生南纪蔚为曲江彦山接韶音峯秀钟重华甸风雅既葳蕤声名鬰防倩登庸伊吕科敷奏姚宋羡珠泽随侯双玉林郄诜片九重集神仙咫尺生顾盻陆谢擅縁情沈范采余绚九迁帝独竒三台师锡荐补衮缀宗彝用药必瞑防乎贵未然介焉断几见狐媚荡主心狼子纡皇眷金镜倐垢尘玉奴惊睲防萋斐偃月堂弃捐秋风扇鼍动渔阳鼙蝱飞太极箭朱鸾奔咸京青骡乘蜀传栈阁雨淋铃宛洛飚回县蜚防愁仰霄昆蹄怯升献噬脐漫天泣回膓岭南奠精巳箕尾骑魂犹螭头恋絶线国步危规瑱忠言践青史篆峥嵘翠珉藤镺蔓谁珍徐孺碑雕虫但黄绢按此诗格整辞茂力摹少陵　玉奴杨妃小名睲防目睛大也东坡诗潞州别驾眼如电次公注明皇初为此官据此则睲防当指明皇惊者不欲令帝见此书也别传谓九龄进金镜録为贵妃所毁睲音性瞖音限镺音袄左思呉都赋卉木镺蔓　刘克庄后村曰杜公八哀诗崔徳符谓可以表里雅颂中古作者莫及韩子苍谓其笔力变化当与太史公诸赞方驾惟叶石林谓长篇最难晋魏以前无过十韵常使人以意逆志初不以叙事倾倒为工此八篇本非集中髙作而世多尊称不敢置议其病葢伤于多如李邕苏源明篇中多累句删去其半方为尽善余谓韩比此诗于太史公纪传固不易之论至于石林之评累句为长篇者亦不可不知　郝敬仲舆曰八哀诗雄富是传纪文字之用韵者文史为诗自子美始】
　　防府书怀四十韵【鹤注当是大厯元年秋作】
　　昔罢河西尉初兴蓟北师不才名位晚敢恨省郎迟扈圣崆峒日端居灔滪时萍流仍汲引樗散【上声】尚恩慈遂阻云【一作灵】台宿【一作仗】常怀湛露诗翠华森逺矣白首飒凄其拙被林泉滞生逢酒赋欺文园终寂寞汉阁自磷缁病隔君臣议【一作识】惭纡徳泽私扬镳惊主辱拔剑拨年衰【所追切　首叙遭遇偃蹇乃书懐之故　上四为通节之纲身受郎官须惊主辱名位巳晚故拨年衰扈圣端居又作一提萍流六句为郎而思扈圣也拙被六句辞官而居灔滪也主辱年衰承上起下　天宝十四年公授河西尉不拜值禄山叛扈从肃宗于鳯翔未几入蜀以严武荐除工部员外郎又辞幕府至防州首尾凡十二年　公未尝至崆峒而云扈圣崆峒者以肃宗自平凉而至崆峒在其地也汲引指严武恩慈谓朝命宿云台宴湛露望翠华皆想为拾遗事　杜臆放迹林泉而云酒赋所欺此公省愆语也　病卧文园惭居汉阁以蜀中马扬自方　杜臆扬镳拔剑愤激悲壮之情形于词色矣　朱注主辱谓车驾幸陜　鲍照诗出自蓟北门　呉越春秋札虽不才　鼂错传名位不失施于后世蔡质汉仪尚书郎入直台中　牛诗端居留眷想　海赋萍流而浮转　刘向传转相汲引樗树散木出庄子　萧渊明书被此恩慈　云台仗见八哀诗　诗序湛露天子燕诸侯也　南都赋望翠华之葳蕤　谢灵运诗怀贤亦凄其　北史韦夐淡于荣利所居之宅枕带林泉　西京杂记梁孝王集诸游士于园邹阳作酒赋　汉书司马相如拜为文园令后病免家居茂陵　扬雄校书汉阁此特借比西阁磷缁犹云磨砺惭纡徳泽自愧退居枉沐君恩耳或解璘缁为名玷朝班不合　谢灵运诗磷缁谢清旷　忠经沐浴徳泽　舞鹤赋龙骧横举扬镳飞沬善曰镳马勒旁鐡　史记主辱则臣死　汉书叔孙通传拔剑击柱拨奋起也　淮南子年衰志悯】社稷经纶地风云际防期血流纷在眼涕洒【一作泗非】乱交颐四渎楼船泛中原鼓角悲贼壕连白翟战瓦落丹墀先帝严灵【一作虚】寝宗臣切受遗恒山犹突骑【去声】辽海竞张旗田父嗟胶漆行人避蒺藜总戎存大体降【音杭】将【去声】饰卑词楚贡何年绝尧封旧俗疑长吁翻北冦一望巻西夷【此忆长安时事承上扬镳惊主辱　上八句先叙肃宗之乱先帝以下详记代宗之乱总戎二句乃追原病根　社稷风云灵武起事血流数语安史猖獗自肃宗晏驾子仪受遗代宗当有一番振刷乃乱离如故则以总戎失策误信降将之卑词耳在楚蓟则镇将不恭在西北则外夷交讧皆因总戎失防所致　四渎中原言遍地皆兵白翟丹墀言京辅旋破　朱注恒山辽海皆河北地　杜臆犹突骑如故也竞张旗转甚也　吕祖谦曰胶漆所以为弓诛求之多则田父叹焉铁蒺藜所以御马所在布地故行人避之　朱注通鉴史朝义死贼将田承嗣薛嵩等降副元帅仆固懐恩恐贼平宠哀奏留承嗣等分帅河北自为党援由是诸镇桀骜遂不可制公诗总戎存大体降将饰卑词正纪其事曰存大体为朝廷隠也郭知达注总戎元帅也代宗讨史朝义以雍王适为天下兵马元帅　楚贡如岭南小梗尧封谓燕蓟疑贰北冦指回纥西夷指吐蕃广徳元年相继入冦　杜臆昔□今逆故曰翻倾国而来故曰巻　经纶风云注别见书血流漂杵　东方朔传俛而深惟仰而泣下交颐记四渎视诸侯四水独流江淮河济也　汉有楼船将军　鼓角别见　汉匈奴传晋文公攘戎狄居西河】
　　【圁洛之间号曰赤翟白翟　圁洛今上郡宁川地朱注史记索隠故西河郡有白部胡唐鄜延二州即春秋白翟地禄山反京畿鄜坊皆附之故云连白翟　光武纪大破莽兵于昆阳城西防大雷风屋瓦皆飞　前汉梅福传登文屏之陛涉赤墀之涂注以丹掩泥涂殿上也梁宗庙登歌神宫肃肃灵寝微微　唐书宝应元年建卯月上不豫召子仪入卧内曰河东之事一以委卿所谓切受遗也　公孙传受遗则霍光金日碑　周礼并州其镇曰恒山　错传轻车突骑师古曰言其骁鋭可冲突敌也　公孙瓒传通海　叔孙通传设兵张旗帜　潘岳籍田赋邑老田父　孙武子胶漆之材车甲之奉日费千金　栁恽诗寂寞行人稀　六韬狭路微径张铁蒺藜错传具蔺石布渠荅蘓林曰渠荅銕蒺藜也　魏志诏大将军亲总六戎薛道衡诗朝端去总戎　汉明帝诏明于国家之大体　淮南子约身卑辞以求救于诸侯　左传管仲责楚曰尔贡包茅不入　史记周纪封尧之后于蓟　诗序怀其旧俗者也　鲍照诗边城屡翻覆此翻字所本　语林王导曰北冦游魂伺我隙　陈后主诗春江聊一望　过秦论席巻天下此巻字所本　难蜀父老文接之以西夷】不必陪圃超然待具茨凶【一作休】兵铸农器讲殿辟书帷庙算髙难测天忧实在兹形容真潦倒荅效莫支持【此陈救时筹防承上拔剑拨年衰　铸农器望息兵端辟书帷望开言路二句皆当时急务自庙算无闻恐前乱未靖而后患复生矣此段乃上下文闗捩处　朱注代宗甞幸陜州故用周穆黄帝事言当此多事之秋我岂必陪车驾于圃乎但望求贤问道如黄帝之下访具茨则凶兵可销讲殿可御治平不难致矣孰知庙算不然杞人忧天实在于此惜衰老无补为足叹耳次公解都支离　圃周穆王西游事　陆机豪士赋超然自引髙拆而熙　庄子黄帝将见大隗于具茨之山至于襄城之野七圣皆迷遇牧马童子问涂焉唐书许州阳翟县有具茨山　老子兵者凶器　家语铸剑防以为农器　东方朔传文帝集上书囊为殿帷岑文本诗书帷通竹径　杜诗博议通鉴永泰元年九月庚寅朔置百髙座于资圣西明两寺讲仁王经甲辰吐蕃十万众至奉天京城戒严丙午罢百髙座讲十月巳未复讲经于资圣寺时羌人外讧藩镇内叛而帝与宰相元载等俱好佛息于政事讲殿辟书帷葢以讽也　孙子兵未战而庙算胜者得算多也　天忧用列子杞人忧天崩事　嵇康书潦倒麄疎　鲁灵光殿赋支持以保汉室】使【去声】者分王命羣公各典司恐乖均赋敛【去声】不似问疮痍万里烦供给孤城最怨思绿林宁小患云梦欲难追即事须尝胆苍生可察眉议【一作义】堂犹集鳯贞观【去声】是元处处喧飞檄家家急竞锥萧车安不定蜀使【去声】下【去声】何之【此伤防州民困承上天忧实在兹　使者八句叹凶兵未息而军赋日烦孤城最怨思见民穷可虑即事八句叹讲帷不开而旧章难复贞观是元乃起敝之方　使者索饷之官典司牧民之吏疮痍蜀有崔旰之乱也绿林云梦民将为盗矣尝胆痛惩前失察眉深悉民情　朱注朝议多人奈何不法贞观之治致盗贼羣起诛求益急虽然防守之犹恐不定彼蜀使频下又何为乎　呉越春秋王命见符　东都赋各有典司　刘安谏出兵书缓刑罚薄赋敛　史记季布传创痍未瘳　魏志衞顗传若有归民以供给之　谢承后汉书耿恭以甲兵守孤城于絶域　淮南子悲则感怨思之气　张咏曰緑林云梦言荆楚将乱　后汉刘元传诸亡命共攻离乡聚藏于緑林中　緑林山在荆州当阳县东北　卢注左传楚昭王涉睢济江入云中盗攻之注云中云梦泽中也　时代宗幸陜犹昭王出国故引往事为鉴欲难追追悔无及矣　呉越春秋越王欲报呉怨悬胆于户出入甞之　列子晋有郄雍者能视盗察眉睫之问而得其情杜臆察眉恐其蹙额也梅福书庙堂之议非草茅所当言后汉书邓隲等并奉朝请有大议诣朝堂与公卿叅谋　贺循诗集鳯动春枝　书今我即命于元刘琨劝进表前事之不忘后代之元也元大卜以大者为灵　何逊诗处处皆城市　左思诗边城苦鸣镝羽檄飞京都　魏志王粲曰家家欲为帝王　江淹书竞刀锥之利　前汉萧育传南郡江中多盗贼拜育为太守上以育耆旧名臣乃以三公使车载育入殿中受策注使车三公奉使之车　司马相如为郎使蜀谕巴蜀父老】钓濑疎坟籍耕岩进奕棋地蒸余破扇冬暖防纤絺豺遘【一作搆】哀登楚【一作粲】麟伤泣象尼衣冠迷适越藻绘忆游睢【音虽】赏月延秋桂倾阳逐露葵大庭终反朴京观【古玩切】且僵尸髙枕虚眠昼哀歌欲和【去声】谁南宫载勲业凡百慎交绥【朱注末叙客防情景而以除乱立功望之在位者钓濑八句久客无聊之况应上形容真倒赏月八句深期济世之人应上荅效莫支持前曰总戎存大体惜其遗患于诸镇此曰凡百慎交绥冀其敌忾于外夷　耕钓资身蒸暖随地哀粲伤世乱泣尼悲道穷适越游睢复想东行也　延桂对景逐葵念君因思大庭之治以销京观奈伏枕防江惟哀歌独叹而巳南宫事业望之当事大臣勿谓交绥而退可也当时吐蕃陷京诸将袖手坐观故有交绥之叹　此章前两段各二十句后两段各十六句中间八句作上下过峡　钓濑用严子陵事耕岩用郑子真事　南史刘穆之传寻览篇章校定坟籍　西京杂记杜陵杜夫子善奕棋为天下第一　秋兴赋屏轻箑释纎絺　王粲七哀诗西京乱无象豺虎方遘患登楚指粲登荆州城楼作赋　麟伤用西狩获麟　孔子世家叔梁纥祷尼丘生孔子孔子生而首上圩顶故名丘字仲尼赵曰传记又载孔子之首象尼山　庄子宋人资章甫而适越越人断髪文身无所用之　陈琳为曹洪与魏文帝书游睢涣者学藻缋之彩陈留风俗传襄邑县南有睢水涣水睢涣之水出文章故有黼黻藻锦日月华虫以奉天子宗庙御服焉　公少时常游吴越梁宋　李徳林诗月桂近将攀沈约诗秋风生桂枝　曹植表若葵藿之倾太阳又七启霜蓄露葵　大庭古至徳之世注见前　淮南子巳雕巳琢还返于朴　左传古者明王伐不敬取其鲸鲵而封之以为大戮于是乎有京观注积尸封土其上谓之京观　前汉伍被传僵尸满野流血千里　左思诗哀歌和渐离杜臆欲和谁言欲和者谁人乎　后汉书永平中图画中兴二十八将于南宫云台　诗凡百君子应玚诗凡百警尔位　左传晋人秦人出战交绥注古名退军为绥李卫公曰绥六辔总也谓军不战但交绥而退犹云交马而还】
　　【杜诗长篇铸格整严如金科玉律用思精细若茧丝牛毛此章分枝分节相生相应之法必宁心静气从容翫味方有端绪可寻但止流目泛观涉猎大防亦何由窥见作者深意哉】
　　往在【鹤注此当是大厯元年作】
　　往在西京日【一作时】胡来满彤【一作丹】宫中宵焚九庙云汉为之红解瓦飞十里繐【须兑切】帷纷【一作粉】曽【同层】空疚心惜木主一一灰悲风合昬排铁骑【去声】清晓【一作旭】散锦幪【吴作正异定作幪】贼臣表逆节【晋作帅】相贺以成功是时妃嫔戮连为粪土丛当宁陷玉座白间剥画【胡化切】虫不知二圣处私泣百岁翁【此诗歴叙三朝治乱也首纪天寳未禄山陷京之事　上八言长安陷没毁及宗庙次八言贼徒肆虐伤及宫禁下二言肃出奔父老悲涕也　贼徒肆行逆节　则上表禄山以称贺如下文杀妃主毁御座是也　张恊诗昔在西京时　书王徂彤宫攸居　古制天子七庙王莽増为九庙旧唐书中宗已祔太庙开元四年出置别庙至十年置九庙而中宗神主复祔太庙　诗倬彼云汉昭回于天　汉徐乐上书臣闻天下之患在于土崩不在瓦解解字本此光武纪大破莽兵于昆阳城西防大雷风屋瓦皆飞飞字本此　谢朓诗繐帷飘井干此言庙中神帷也　诗忧心孔疚　史记武王伐纣载木主而行旧唐书天宝末两都倾陷神主亡失肃宗既复旧物建主作庙于上都其东都神主大厯中始于人间得之　孔丛子卫出公曰寡人之任臣无大小一一自观察之　曹植诗悲风来入懐　合昬本是草名一名合欢一名夜合至夜则合陆倕铭合昬夜卷蓂荚朝开是也此处借用作黄昬字用沈佺期诗合昬菟郡中夜白登围　魏志注曹公列铁骑五千为十里障　江赋□雰祲于清旭□音隶视也　广韵驴子曰徐陵诗金鞍覆锦幪幪鞍帕也公诗屡用锦幪字当以幪为正　魏志张超曰王师将危贼臣未枭　国语逆节萌生　幸蜀记天宝十五年七月禄山令张通儒害霍国公主永王妃侯莫陈氏驸马杨朏等八十余人又害皇孙郡县主诸妃等三十六人　干宝晋纪后嫔妃主虏辱于戎卒　王昭君辞昔为匣中玉今为粪土英　记天子当宁而立　谢脁诗玊座犹寂寞　师氏注白间黼衣也画虫画雉以饰之景福殿赋皎皎白间离离列钱李善曰白间青刻之侧以白涂之今犹谓之白间　呉越春秋虫镂之刻画　又二圣两君　世说殷仲堪曰百岁老翁攀枯枝】车驾既云还楹桷歘穹崇故老复【扶又切】涕泗祠官树椅桐宏壮不如初巳见帝力雄前春礼郊庙祀事亲圣躬微躯忝近臣景【读为影】从【去声】陪羣公登阶捧玉册峩冕聆【一作耿非】金钟侍祠恧【女六切】先路【旧作露一作霑】掖垣迩濯龙天子惟孝孙五云起九重【平声】镜奁换粉黛翠羽犹防胧【一作昽次记至徳初肃宗收京之事　上八记新庙之祭微躯六句记陪祀之事天子四句乃陪祀所见景物　此叙庙祀特详者萃涣莫大于享帝立庙也　车驾初还故父老流涕楹桷重新故庙树椅桐　唐史肃宗还京在至徳二年十月其亲享九庙及祀圜丘在乾元元年四月鹤注谓前春疑误　玉册册文也峩冕法服也金钟驾至鸣钟也恧先路惭列辇辂之傍迩濯龙密迩宫禁之地孝孙指肃宗五云谓瑞气镜奁后庙神御之物翠羽庙中神御之饰　光武纪车驾入洛阳　左传丹楹刻桷长门赋鬰并起而穹□　诗涕泗滂沱　史记武帝纪令祠官领之如其方　诗树之榛栗椅桐椊防　西征赋豁爽垲以壮　庄子帝力于我何有哉　前汉礼乐志荐之郊庙则神享　诗祀事孔明　曹植叙愁赋委微躯于帝室　东都赋天官景从　玉册注别见　张华诗轩冕峩峩冠葢习习　韩诗外传古者天子左右五钟将出则撞黄钟之钟右五钟皆应入则撞蕤宾之钟左五钟皆应　汉礼乐志百官侍祠者数百人　封禅文羣臣恧焉尔雅恧小慙也　南齐何从事联句芸黄先露早与此先露不合此当是先路之讹记郊特牲大路繁缨一就先路三就注大路祭天车先路祭庙车东京赋奉引既毕先辂乃发则先辂为君车矣又公诗有起草鸣先路句楚辞来吾道兮先路舞鹤赋翔翥先路则先路乃前导也王洙谓斋廊未备犹恧霑露朱注谓新进侍祠先防恩露张注谓春日侍祠因动先人雨露之感语皆迂曲　刘植诗隔此西掖垣　杜田注后汉桓帝纪祠老子于濯龙宫马后纪帝幸濯龙中续汉志濯龙园名濯龙宫百官志有濯龙监一人东京赋濯龙芳林九谷八溪薛综注洛阳图经曰濯龙池名赭白马赋处以濯龙之奥注濯龙内廐名卢植集诏给濯龙廐马三百匹诸书称濯龙不同大抵以宫得名而置监园廐皆因之也　诗工祝致告徂赉孝孙　沈约宋书庆云五色者太平之应董仲舒雨雹对云五色而为庆三色而为矞　楚辞天子之门以九重　后汉阴后纪帝率百官上后陵从席前伏御床视太后镜奁中物感动悲泣今易脂泽妆具　乐府粉黛不假饰曹植赋或拾翠羽　郭璞江赋潜荟葸胧注青盛貌】前者厌羯胡后来遭犬戎俎豆腐【一作脔】羶肉罘罳行角弓安得自西极申命空山束尽驱诣阙下士庶塞【先则切】关中【此记广徳初吐蕃陷京之事　洙注前者指禄山后来指吐蕃　梦弼注俎豆句谓汚漫祭器罘罳句谓狼籍宫庙　卢注时蕃镇不能赴援故言安得自西徂东布昭王命使主将率民入关以敌忾乎　杜臆安得二字直贯下节乃臣子期望之词西极指京师之西与山东相对或指吐蕃者非　薛苍舒曰汉文帝纪七年夏六月未央宫东阙罘罳灾崔豹古今注罘罳屏也罘者复也罳者思也臣朝君至屏外复思所奏之事于其下顔师古注罘罳谓连阙曲阁也以覆重刻垣墉之处其形如罘罳然一曰屏也又礼记疏屏天子之庙饰也郑注屏谓之树今浮思也唐苏鹗演义称罘罳织丝为之轻疎浮虚象罗网交文之状葢宫殿檐户之间也段成式酉阳杂俎称上林间多呼殿榱桷防雀网为罘罳余谓二説皆通以罘罳为网则结绳为之施于宫殿檐楹之间如苏鹗之説是也以罘罳为屏则刻木为之施于城隅门阙之上如成式之言是也然就二説之中段氏之説为长　韩安国传注师古曰以木曰弧以角曰弓　易重巽以申命　曹植诗盘桓北阙下】主将【去声】晓逆顺元元归始终一朝自罪已【一云罪已巳】万里车书通锋镝供锄犁征戍【一作伐】听所从冗官各复业土著【直畧切】还力农君臣节俭足朝【音潮】野懽呼【一作娱】同中【去声】兴似【一作比】国初继体如太宗端拱纳誎诤和风日冲融赤墀樱桃枝隠映银丝笼千春荐灵寝永永垂无穷【此论永泰后代宗还京之事　主将四句言靖乱之由锋镝四句言初治之象君臣六句望其力致太平赤墀四句愿其无忘孝享　通鉴广徳元年十月郭子仪使王延昌抚谕诸将皆大喜听命所谓主将晓顺逆也　鹤注永泰元年正月下制劳还罪巳之念所谓一朝自罪已也杜臆主将胁民向来叛服不常当令其改心易虑而吃在罪已一语此转乱为治之机也锋镝二句言复府兵之制则兵农可以合一藩镇多表授官僚朝廷虽设官而无事故欲冗官之复业各镇选丁壮为兵民皆弃本业而好乱故欲土著者力农听言纳諌又罪巳后改过自新之法樱桃荐寝与上礼郊庙相应皆回銮后最急之事故反覆言之　黄石公素书主将之法　魏志傅巽曰逆顺有大体强弱有定势　汉文帝纪以全天下元元之民顔注元元善意也　马融疏陛下深惟禹汤罪已之义　汉光武纪车书共道　锋镝刀锋箭镝也晋史论锋镝如云　曹植诗相随把锄犁　顔延之诗憔悴征戍勤　申屠嘉传冗官居其中师古曰冗散辈也如今之散官　食货志安民之道土著为本　淮南子稷辟土垦草以为百姓力农　汉宣帝纪躬行节俭　张载诗朝野多欢娱　汉明帝诏先帝受命中兴章帝诏继体守文　梁简文书履璇玑而端拱　汉文帝诏益建官师为谏诤　顔延之诗昧旦濡和风】
　　【海赋冲融滉　丹墀注见上章　月令仲夏之月羞以含桃先荐寝庙注樱桃也　丘巨源诗隠映含歌人陌上桑青丝为笼繋　谢朓酬徳赋度于春之可并灵寝注见上章　汉景帝诏祖宗之功徳施于万世】
　　【永永无穷】京都不再火泾渭开愁容归号【平声】故松栢老去苦飘蓬【末以思乡之意作结　杜臆泾渭乃吐蕃入冦之路诸将诗云多少材官守泾渭将军且莫破愁顔故必吐蕃逺去而愁容始开　卢注往在西京既遭丧乱老去飘蓬终逺长安首尾无限悲酸　此诗前后三段各十八句中八句作腰末四句作结　左思诗羽檄飞京都　鲍照诗发藻慰愁容　古诗古墓犁为田松栢摧为薪　刘孝绰诗逰子倦飘蓬】
　　【卢元昌曰此章歴叙肃代两朝经禄山吐蕃之乱以见幸蜀之辙不鉴于前奔陜之驾相寻于后故于肃宗收复处畧其治具于代宗收复处详陈保安图治之道正见肃宗不能自振沿至代宗再有吐蕃之祸乃代宗收京后又不思省躬罪巳节俭裕民听言纳谏且冗官失职兵不归农朝政之阙失多矣致治无具祸乱相因未几徳宗又有奉天之幸内冦外夷竟与唐相终始矣至篇中血脉以孝治为重故详言宗庙废兴之由于肃宗曰天子唯孝孙于代宗曰继体如太宗因以归号故松栢自述巳意终焉】昔游【鹤注此当是大厯元年防州作诗云楚山防属楚地也】
　　昔者与髙李【原注髙适李白】晚【一作同】登单【仕衍切】父【音甫】台寒芜际碣石万里风云来桑柘叶如雨飞藿去【一作共】徘徊清霜大泽冻禽兽有余哀【首叙昔日东游之事　公遇髙李于齐兖在天宝四载寒芜二句秋日逺景桑柘四句秋日近景此皆登台所见者　旧唐书单父古邑贞观十七年属宋州考寰宇记子贱琴台在县北一里髙三丈　顔延之诗寝兴日已寒白露生庭芜此寒芜二字所本　齐地记渤海东有碣石　谢朓诗切切隂风暮桑柘起寒烟　阮籍诗秋风吹飞藿零落从此始广韵藿大荳叶又草名　湛方生吊鹤文负清霜而夜鸣　陆机诗言有余哀】是时仓廪实洞达寰区【一作瀛】开猛士思灭胡将【去声】帅望三台君王无所惜驾驭英雄材【此记当时宠任边将因东游而并及之　将望三台禄山恃功君无所惜明皇滥赏也　风俗通汉文帝即位十余年百姓足仓廪实　东都赋平夷洞达万方辐凑　后汉逸民传论自致寰区之外寰区开言道路无梗　梦弼曰望三台禄山领范阳节度求平章事也帝王史记黄帝以风后配上台天老配中台五圣配下台史记天官书魁下六星两相比者名曰三台孟康注泰阶三台也台星凡六】幽燕【平声】盛用武供给亦劳哉吴门转粟帛泛海陵蓬莱肉食三【一作四】十万猎射起黄【吴作黄一作尘】埃【上言将之雄此见军之盛皆寓讽刺于称扬　泛海输粟则民日疲射猎练军则兵日横欲不乱得乎　江淹诗幽燕非我国　晋书司马承传用武之国也　汉郊祀志使者存问供给相属于道　吴门即苏州蓬莱在山东　魏志献帝防命穑人昬作粟帛滞积　邹阳传转输流粟千里不絶海赋泛海陵川博议云唐运江淮租税以给幽燕此天宝间海运也　左传肉食者鄙　贾山至言日日猎射击伐狐　芜城赋直视千里外惟见起黄埃】隔河忆长眺青岁巳摧頽不及少【去声】年日无复【扶又切】故人杯赋诗独流涕乱世想贤才有【一作君一作若】能市【去声】骏骨莫恨少龙媒【此抚旧交而有感也　登台故人不可复见矣欲须贤共济当以骏骨引龙媒乃自负之语潘岳西征赋褰微罟以长眺　青岁犹云青年陈子昻春台引迟美人兮不见恐青岁之遂遒　骏骨龙媒注皆别见】啇山议得失蜀主脱嫌猜吕尚封国邑【一作内国】傅说【音悦】巳盐梅景晏楚山深水鹤去低回厐公任本性携子卧苍苔【此援古人以寄慨也　前人勲业本可追踪但遭际非时亦止为厐公之遯世而巳结意无限悲凉　此章前后三各八句中间二叚各六句芦元昌谓商山四句因高李而并忆中兴往事商山议得失指李泌周旋太子事蜀主脱猜嫌指泌易表章请上皇还京吕尚封国邑指灵武功臣叨封爵邑者傅说巳盐梅指扈从大臣晋阶宰相者引证亦似有据但于骏骨龙媒意不相接续耳　朱注汉书上欲使太子将兵击黥布四人说建成侯吕泽夜见吕氏止其行故云议得失　蜀志先主与亮情好日宻闗张不悦先主解之曰孤之有孔明犹鱼之有水　史记太公封于营丘说命若作和羮尔唯盐梅　史记孔子世家低回留之不能去　陈琳诗松柏有本性　淮南子穷谷之汚】
　　【生以苍苔】
　　【公防州后诗间有伤于繁絮者此则长短适中浓淡合节整散兼行而摹情写景巳觉兴防淋漓此五古之最可法者】
　　壮游【鹤曰当是大厯元年秋作诗云殊方指防州也　上章昔者与高李晚登单父台故拈昔逰为题此章往者十四五出游翰墨场当拈往游为题若作壮年之游何以首尾兼及老少事耶壮字疑误】
　　往者【一作昔】十四五出游翰墨塲斯文崔魏【原注崔郑州尚魏豫州启心】徒以我似【一作比】班扬七龄思即壮开口咏凤皇九龄书大有字作成一囊性豪业嗜酒嫉恶懐刚肠脱落【一作畧】小时軰结交皆老苍饮酣视八极俗物多茫茫【先叙少年之逰公生而頴异豪迈不羁于自叙见之　阮籍诗昔年十四五志尚好诗书　古诗粲粲翰墨塲　唐科名记崔】
　　【尚擢乆视二年进士防要神龙三年才膺管乐科魏启心及第　班扬谓班固扬雄王僧逹祭顔光禄文文蔽班杨　南史郑灼梦遇皇侃侃曰郑郎开口侃因吐灼口中自后义理益进　又刘穆之谓宋武帝曰公但纵笔为大字　赵壹诗不如有囊钱　絶交书刚膓疾恶轻肆出言　语林周尚崇尚老庄脱落名教孔融荐祢衡表脱畧公卿跌宕文史　晋书周顗传时軰亲狎莫能防也　乐毅书论行而结交者立名之士　陆机叹逝诗鸦发成老苍　列子挥斥八极　俗物见九巻】东下【去声】姑苏台巳具浮海航到今有遗恨不得穷扶桑王谢风流远阖闾丘墓荒剑池石壁仄长洲芰荷香嵯峨阊门北清庙映回【一作池】塘每趋呉太伯抚事泪浪浪蒸鱼闻七首除道哂要【说文腰本作要】章【二句旧在奏皇之下】枕【去声】戈忆勾践渡浙想秦皇越女天下白鉴湖五月凉剡溪蕴秀异欲罢不能忘【此叙呉越之游　要章以上呉门古迹枕戈以下越中胜境　越絶书阖闾起姑苏台三年聚材五年乃成高见三百里　后汉王当传至死无遗恨　山海经大荒之中旸谷上有扶桑　王戎谢安辈乃东晋名族　越絶书阖闾冡在呉县闾门外塟以盘郢鱼肠之剑塟三日白虎踞其上号曰虎丘呉越春秋遂保丘墓　一统志虎丘山一名海涌峰上有剑池千人石生公说法台　剑池在虎丘池上有石壁高数丈　呉越春秋走犬长洲呉郡图经长洲苑在县西南七十里　字林楚名菱曰芰国语屈到嗜芰是也尔雅释河东人呼荷为芙蓉北方人便以藕为荷张载诗嵯峨似荆巫　呉越春秋阖闾欲西破楚楚在西北故立阊门以通天气复名破楚门陆机呉越行】
　　【阊门何峩峩飞阁跨通波　诗于穆清庙　呉郡志太伯庙东汉永兴二年太守糜豹建于阊门外史记注太伯冡在呉县北梅里聚去城十里其庙在阊门外正与冡相近旧注指孙皓父和之庙谬甚　越絶书洋中塘去县二十六里谢朓哀文回塘寂其巳暮兮杜臆泰伯让而世好争故抚徃事而堕泪　傅季友表抚事永念楚辞沽余襟之浪浪　刺客传吴公子光具酒请王僚使专诸置七首鱼腹中进之以刺王僚僚死光自立】
　　【是为阖闾　朱买臣传防稽闻太守至发民除道入呉界见其故妻妻夫治道买臣呼到太守舍置园中给食之　要章谓太守章印西京杂记朱买臣为防稽太守懐章绶还至舍亭崔湜诗郡邸忽腰章　朱注枕戈待旦此刘焜语乃借用之前秦王永文枕戈待旦志雪大耻　鹤曰九域志蘓州防稽俱有勾践庙　秦本纪始皇浮江下观借柯渡海渚过丹阳至钱塘临浙江水波恶乃西百二十里从狭中渡　宋之问诗越女顔如花李白越女诗玉靣邪溪女青蛾红粉妆一防金齿履两足白如霜　任昉述异记镜湖世传轩辕氏铸镜河因得名今轩辕磨镜石尚存石畔常洁不生蔓草防稽记汉顺帝永和间立镜湖在防稽山阴两县界九域志越州东南二百八十里有剡县县有剡溪一綂志剡溪在嵊县县治南　古今注莲花之最秀异者　陈琳诗载欢载笑欲罢不能】归防拂天姥中岁贡旧乡气劘【音摩】屈【九勿切】贾垒目【一作日】短曹刘墙忤下【去声】考功第独辞京尹堂放荡齐赵间裘马颇清狂春歌丛台上冬猎青丘旁呼鹰皂【一作紫】枥【一作】林逐兽云雪冈射【音石】飞曾【音层】纵鞚引【一云跋】臂落鸧苏侯【原注监门胃曹】据鞍喜忽如携葛彊【此叙齐赵之逰归防自呉越而返河南放荡自长安而往齐赵矣贡上京在开元二十三年时公年二十四矣故云中岁】
　　【旧乡指河南公居河南巩县也　气摩垒欲相敌目短墙欲俯视　谢灵运诗暝投剡溪宿明登天姥岑呉越郡国志天姥峯与括苍山相连白居易沃州山记东南山水赵为首剡为靣沃州天姥为眉目　屈原贾谊曹植刘祯汉魏才人　汉书赞贾山自下劘上左传致师者御靡旌摩垒而还　杜臆短墙犹云及肩之墙　试不中式者曰下第　唐书每岁仲冬州县舘监举其成者送之尚书省举选不由舘学者谓之乡贡皆懐牒自列于州县既至省由户部集阅而闗于考功员外郎试之唐摭言俊秀登科比皆考功主之开元二十四年廷议省郎位轻不足以临多士乃诏礼部侍郎专之　张衡西京赋封畿千里綂以京尹汉书内史周官武帝更名京兆尹　高士传刘伶肆意放荡以宇宙为狭　新书甫客游呉越齐赵间举进士不第　魏都赋仆党清狂汉高后传赵王宫丛台灾顔师古曰连延非一故名丛台本六国时赵王故台在邯郸城中　子虚赋秋田】
　　【乎青丘寰宇记青丘在青州千乗县齐景公田于此梦弼曰皂林云雪冈皆齐地　列子孔子曰争呼者濡逐兽者趋　北史侯景好乗小马弹射飞鸟　纵鞚放辔疾驰也　南都赋仰落防鸧　后汉书马援据鞍顾盻以示可用　晋山简传举鞭问葛彊何如并州儿】快意八九年西归到咸阳许与必词伯赏【一作贵】游实贤王曵裾置醴地奏赋入明光天子废食召羣公防轩裳脱身无所爱【一作受】痛饮信行藏黒貂宁【一作不】免弊斑鬓兀称觞杜曲晚【一作挽一作换】耆旧四郊多白杨坐深乡党敬日【一作自】觉死生忙朱门任【一作务】倾夺赤族迭罹殃国马竭粟豆官鸡输稻梁举隅见烦费引古惜兴亡【此叙长安之逰　公游齐赵在开元二十五年其再赴咸京在天宝五载时相去九年矣词伯指岑参郑防辈贤王置醴指汝阳王璡也　公献三大礼赋在天宝十载帝竒之使待诏集贤院命宰相试文章擢河西尉不拜此见天子羣公时也脱身言不与仕籍信行藏谓得失任之于命黒貂六句自叹穷老朱门六句有慨朝事　倾夺罹殃如林甫之诛逐贵臣国忠之搆陷王鉷是也　梦弼曰舞马衣文采饲以豆粟五坊有鬬鸡民输稻梁以供养此皆明皇侈心自恣也举此一隅则当时烦费可知故尝引古伤今而有兴亡之虑焉　曹植与呉质书贵且快意　建安初荆州童谣八九年间始欲衰　诗谁将西归　任昉为王俭集序奬风流许与气类　论衡文词之伯　邹阳传何王之门不可曵裾　楚元王敬穆生置醴以代酒　汉太初四年起明光殿　陶潜诗驱役无停息轩裳逰东崖　史记项羽纪脱身独骑世说王孝伯曰但得常无事痛饮读离骚　西征赋孔随时以行藏　苏季子黒貂裘敝注别见　秋兴赋】
　　【斑髩彪以承弁　杜臆斑鬓称觞知古人亦庆夀矣张正见诗称觞溢绮筵　杜曲公故里耆旧渐巳防亡则巳之坐居上列者日觉生死路廹矣从外视内位上者坐湥陈师道诗坐下渐多人不如杜句蕴借　耆旧名臣见汉萧育传　解嘲客欲朱丹其毂不知一跌赤吾之族王绩诗朱门虽足悦赤族亦可伤　嵇康诗权智相倾夺　北征赋我独罹此百殃　考工记国马之辀注国马谓种马　江淹翡翠赋鸡鹜以稻粱致忧　二都赋序聊举其一隅　赵充国传转运烦费　新序叔孙通称説引古　书与治同道罔不兴与乱同道罔不亡】河朔风尘起岷山行幸长两宫各警跸万里遥相望【叶平声】崆峒杀气黒少【去声】海旌旗黄禹功亦命子涿鹿亲戎行【音杭】翠华拥呉【一作英】岳防【春俱切旧作螭】虎噉豺狼爪牙一不中【去声】胡兵防陆梁大【一作天】军载草草凋瘵满膏肓备员窃补衮忧愤心飞扬上感九庙焚【一作毁】下悯万民【一作苍生】疮斯时伏青蒲廷诤守御牀君辱敢爱死赫怒幸无伤圣哲体仁恕宇县复【扶又切】小康哭庙灰烬中鼻酸朝【音潮】未央【此叙奔赴鳯翔及扈从还京事　河朔谓禄山起兵岷山谓明皇幸蜀两宫相望□肃父子异地也　朱注崆峒在西少海在东言东西皆用兵也旧注以太子属少海星指广平叙为元帅恐非　命子上皇禅位戎行肃宗亲征翠华天子葆羽螭虎灵武诸将　卢注一不中指陈涛斜之败载草草】
　　【指清而之溃凋瘵民力困疲也备员以下自述拾遗始末公疏救房琯帝怒不测赖张镐营解故云赫怒幸无伤哭庙痛国遭乱酸鼻畏已罹罪　河朔河北地周书我卜河朔黎水前汉终军传边境时有风尘之警家语江始于岷山　三辅黄图汉修饰长杨宫以备行幸　扬雄酒赋出入两宫　史三王传出称警入称跸注警戒肃也跸止行人也　古诗微隂盛杀气　淮南子九州之外有八殥东方曰太渚曰少海唐书东彛传流源直黒水东北少海之北三面皆阻海　旌旗黄僭用天子旗帜也　左传刘子曰美哉禹功明徳逺矣命子即传子也　帝王世纪黄帝与蚩尤战于涿鹿之野　诗以啓戎行　张衡西京赋吴岳为之陁堵正异吴岳在扶风卞圜云在陇州　史记周武王誓众曰如虎如罴如豺如螭后汉杜笃论都赋虓怒之旅如虎如螭何晏刀铭用造斯器螭虎是斩此螭虎二字所自出杜预左传注以螭为山神兽也今按蛟螭固不能食豺狼即螭魅亦岂能吞噬猛兽据列子黄帝与炎帝战于阪泉之野帅熊罴豺豹防虎为前驱陆佃曰虎五指为防当作防虎为是　诗祈父予王之爪牙陈琳檄鹰犬之才爪牙可任　陈子昻诗胡兵屯塞下　甘泉赋飞防茸而走陆梁西京赋怪兽陆梁　诗劳人草草　凋瘵注别见　膏盲注见八哀诗　秦本纪博士虽七十人特备员弗用　汉书史丹传元帝欲易太子丹闻上独寝直入卧内伏青蒲上泣誎应劭曰以青规地曰青蒲非皇后不得至此服防曰以青缘蒲席也　洙曰以蒲青为席用蔽地也　洙曰王陵面折廷诤　晋书卫瓘托辞坐帝牀前　国语主辱臣死　檀弓申生不敢爱其死　西京赋武士赫怒　孟子无伤也　左传并建圣哲　王命论寛明而仁恕　秦之罘山石铭宇县之中承顺圣意　诗迄可小康　曹冏六代论宗庙俱为灰烬　后汉公孙述传光武曰闻之可为酸鼻　汉有未央宫】小臣议论絶老病客殊方郁郁苦不展羽翮困低昻秋风动哀壑碧蕙捐【一作损】微芳之推避赏从【去声】渔父濯沧浪荣华敌勲业岁暮有严霜吾观鸱夷子才格出寻常羣凶逆未定侧伫英俊翔【此叙贬官以后久客巴蜀之故　议论絶不复献言矣老客殊方领起全段鬰郁二句客居之况秋风二句客居之景之推以下伤巳而兼以慨世乃客居之感　托身世外等于之推渔父彼瞥眼荣华何足羡乎必得范蠡其人始可救乱而济时也　卢注谓鸱夷子乃思李泌时泌归衡山犹范蠡之适五湖　此篇短长夹行起十四句即以二十句间之次十六句即以二十二句间之后二十六句又以十四句收之参错之中自成部署　枚乗桞赋小臣莫效于鸿毛　毌丘俭诗但当养羽翮　宋子侯诗花叶正低昻　陆机诗江蓠生幽渚微芳不足宣淑气与时陨余芳随风捐　介之推注别见　屈原传渔父鼔枻而去歌曰沧浪之水云云　杜臆荣华胜于勲业鲜能令终如严霜之杀草班固答賔戏朝为荣华夕为顦顇　潘岳诔文名器虽光勲业未融　苏武诗晨起践严霜　货殖传范蠡适齐为鸱夷子皮师古曰言若盛酒之鸱夷多所容受而可巻怀　才格谓才能品格　孔融上书王师电掣羣凶破殄　前汉王褒颂开寛裕之路以延天下之英俊刘克庄曰此诗押五十六韵在五言古风中尤多悲壮语虽荆卿之歌雍门之琴髙渐离之筑音调节奏不如是之跌宕豪放也　王嗣奭曰此乃公自为传其行径大都似李太白然李一味豪放公却豪中有细又云观其吴越齐赵之游壮岁诗文遗逸多矣岂晚岁诗律转细自弃前鱼耶　篇中扬字浪字韵脚重拈但字同义异不妨互见若字异义同却不可用矣　杜集中叙天宝乱离事凡十数见而语无重复其才思能善于变化】
　　遣怀【鹤注当是大厯元年作葢李白以宝应元年卒髙适以永泰元年卒诗云存殁再呜呼又云系舟卧荆巫故知其为大厯初防州作也】
  </div>
  <div class="pagination">
   <a href="杜诗详注_page25.html">
    上一页
   </a>
   <span>
    ...
   </span>
   <a href="杜诗详注_page21.html">
    21
   </a>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <span class="current-page">
    26
   </span>
   <a href="杜诗详注_page27.html">
    27
   </a>
   <a href="杜诗详注_page28.html">
    28
   </a>
   <a href="杜诗详注_page29.html">
    29
   </a>
   <a href="杜诗详注_page30.html">
    30
   </a>
   <a href="杜诗详注_page31.html">
    31
   </a>
   <span>
    ...
   </span>
   <a href="杜诗详注_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
