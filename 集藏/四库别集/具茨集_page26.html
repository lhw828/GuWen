<!DOCTYPE html>
<html>
<head>
    <meta charset="UTF-8">
    <title>具茨集 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>具茨集 - 第 26 页/共 28 页</h1>
    <div class="content">
　　士之不得意于时者其辞多愤激过情有怨尤之心焉予观栁州所为文往往自谓其愚且拙至于山水而亦欲以愚蒙之其作乞巧文固也然予知栁州非愚者叔文之用事也入其门者类非斤斤迟钝椎鲁之士而斤斤迟钝椎鲁者亦必非叔文辈所能容予是故知栁州非愚者其作乞巧抑以解嘲云耳夫栁子所乞其一事为文章读乞巧文即文之至巧者又何加焉且愚者多不自见柴之愚武子之愚惟夫子知之二子未知云故惟不自知其愚而后为真愚知其愚者必非愚也亦观人之法然耳予因读而疑之遂窃识焉使知栁州之巧有不待乞者

　　昭穆递迁考

　　按昭穆之制其说不经见惟商书伊尹曰七世之庙可以观徳见商之礼在孔子时已不足征然即是求之亦可以见有国则有庙有庙则有昭穆有昭穆则有祧祔其不迁者独太祖之庙记曰天子七庙三昭三穆与太祖之庙而七夫徳厚者流光故太祖之庙百世不迁所谓盛徳必百世祀礼也亦义也自昭穆而言则左为昭右为穆昭之一庙二世之主居之昭之二庙四世之主居之昭之三庙六世之主居之于穆亦然穆之一庙三世之主居之穆之二庙五世之主居之穆之三庙七世之主居之取诸向明故谓之昭取诸深逺故谓之穆南北之异也至于八世而下则有祧如二世祧则四世迁昭之一庙六世迁昭之二庙而八世祔昭之三庙矣三世祧则五世迁穆之一庙七世迁穆之二庙而九世祔穆之三庙矣凡此皆刘歆之说而朱子有取焉者也抑尝疑子虽齐圣不先父食今昭者祔则穆者不迁穆者袝则昭者不动若是则如昭以八世升祔者得列于七世之穆之上矣曰非也宗庙之次惟以左右为昭穆而不以昭穆为尊卑故朱子谓五庙同在都宫则昭常在左穆常在右而外有以不失其序一世自为一庙则昭不见穆穆不见昭而内有以各伸其尊盖每庙皆有门堂寝室而墙宇四周焉亦何先食之嫌之有哉不然则纷然于左右而迄无宁主如七世之穆当迁者则一迁而为昭再迁而为穆又再迁而为昭一世祔而六主皆不得安其神果礼也夫独世室之说犹有可疑刘歆谓七者其正法数而宗不在此数中宗变也有功徳则宗之不可豫为设数故周有文世室武世室而商则有三宗焉无定数也若如诸儒之说则文武之庙即在七庙中而天子亦止五庙与诸侯何以异乎况如商有三宗则又当修八庙矣窃意礼莫备于周亦莫善于周然当籍去书焚之后汉之时诸儒之说已与刘歆异而终未若歆说为得是以朱子取焉然朱子不遂以天子之庙言之而犹假诸侯之五庙似亦阙疑之意云耳夫礼从宜易曰观其会通以行其典礼盖礼者理也孟子论班爵禄及丧礼经界皆不屑于往迹而后世不之非者惟其理而已知礼者其尚识其大云

　　拟端午日西海泛龙舟并晏两宫致语

　　伏以天中佳节浮画鹢于沧溟蓬岛胜游拥金舆于瑶席锦标漾日竞功一鼓之奇绮幄围春致味八珍之享礼超千古喜溢九垓恭惟明圣康恵慈寿皇太后陛下柔道承天徽音嗣世理阴教以治内为天下而得人章圣慈仁皇太后陛下窈窕性成恵温夙着惟君子之好逑为天下之大母乃者膺天休而齐寿受圣养以同尊张西海之瓌观厪东朝之法从紫鸾并驾旖旎乎金支翠旌青鸟双翔缥缈乎龙辀凤盖望龙津而止辇摄翟袂以登筵兹盖伏遇皇帝陛下干徤重华离明继照治既隆于法祖孝尤笃于养亲属此昌辰昭兹盛举维扬百炼而铸镜后宫五采以萦丝阊阖九重桃印已纒金缕昆明千顷楼船共载华旗桂棹兰桡潋滟汾川之曲菖花艾叶葳蕤渌水之湄欢声动而海若蔵神技呈而冯夷舞霞觞称万寿赓周穆之遗歌仙乐奏九韶掩葛天之浩唱用怡慈极匪快宸游臣等素滥吹于伶官幸执艺于天乐僭陈俚语奉渎宸颜辞曰澹荡神池银汉通寳舆齐降紫云中天回祥凤凌黄道波动飞龙起翠空玳瑁筵开宜永日水晶帘卷自熏风更于何处寻玄圃阿母年年此地逢

　　帐词

　　伏以郎官出宰承宣之寄斯隆循吏树声激扬之义攸在国家令典宪府微权即墨之无毁言匪求助于左右中牟之多善政第取信于儿童恭审邑侯枫潭万先生合下学泝渊源行成轨范步趋而窥道极斧藻以为徳华生应地灵登陈榻而嗣武出为国寳讶雷剑之重光擢礼闱以蜚英莅夏官而试政方缀金闺之籍旋膺墨绶之荣一命焜煌喜美锦之初制百里盘错知游刃之有余武城以学道爱人太丘以平心率物刚介之操凛风裁于独持精明之才拟水鉴而不爽探丸戢虣咸称邑有神明带剑还农此谓民之父母恶如已病清恐人知邻境借威遂弭鸣桴之警掾曹束湿用消刻木之奸卓荦声名増髙九华雍容文物作表百城乃述短词奉扬美化词曰
　　桃李三春风景弦歌百里人家鸣琴欲了日初斜一官清似水无事早休衙　天际舟横野渡雨余人种桑麻使君美政总堪夸恰如春有脚行处满城花
　　右调临江仙

　　具茨文集巻六

　　●钦定四库全书

　　具茨文集巻七

　　（明）王立道 撰

　　○祭文

　　祭周濂溪文代【外父作】

　　惟斯文之兴丧实与世以污隆慨微言之既絶纷千载而尘蒙谅有开其必先乃征于星聚繄夫子之挺生盖早成而黙契极精藴之沉郁爰启秘于图书言有至而弗尽意独得而有余若大明之始升夜冥晦而复旦若多途之迷方指大道而羣乡昔仲尼之真乐惟颜氏其庶几乃夫子之光霁羌异代以同归某也蚤服膺于圣教幸假守于兹乡覩河洛而思绩入鲁阜而升堂嗟庭草之已宿览风月而慨然聊寄辞于一奠邈景行于前贤

　　祭陆白庵文

　　呜乎往岁壬寅兄自京师奉太夫人以归遇兄于吕梁之浒握手立谈念其别之遽也而不意其若是乆也今兹兄复自粤南奉太夫人以归既已抵钱塘馆于武林武林去家不数驿自谓可以觏兄于旦夕一写其暌违之情而不意兄之遂至此也于乎哀哉易称谦谦君子诗美温温恭人兄有名位之崇而守之以澹有才识之藴而养之以拙有问学之懿而承之以逊所谓君子与恭人非耶夫仁鸟览辉无攫搏之志太阿韬光非击刺之用是故忠诚足以动物而岂弟足以宜民内而闺门三族得其和外而藩臬僚友称其信也惟兄之事君如亲而事亲如其君夫是以东西南北顺于从令数涉数千里之险而不言劳惟兄之处官如家而处家如其官夫是以图书衣衾约于守己累十余年之禄而无厚殖于乎孰意其道途之勤乃成死疾而五品之禄竟以终其身耶哀哉哀哉忆余年之甫冠陪艺苑之翱翔蹑骐骥之逸步始托迹于命乡同座主而登第聫鸣玉之末行每燕语于清宵失白首而靡忘方聚散之兴懐忽永间于在亡询芝焚而蕙叹悯遗孤之皇皇睇繐帷之寂寞泪沾胸以纵横酌桂醑而躬奠寄哀悰于短章

　　祭谈安人文

　　四时代序兮秋气分白露下兮凄以清木淅淅兮解节草菲菲兮陨荣嗟萧艾兮犹繁奄芝蕙兮先零将造物兮忌美胡芳华兮易倾河汉长兮月皎皎佳人一去兮重闺扄机丝断兮支石冷绮罗寂兮尘冥冥佩纵横兮玉珥暗兰膏委兮徒华灯噫清秋兮复长夜魂营营兮安凭鱼游比目兮一朝析鸾鸟逝兮将雏未成故乡兮遥遥丹旌举兮愁云凝水沿回兮若咽黄芦被渚兮多白苹我欲招兮不可得有酒旨兮殽馨魂无东兮少延伫羌惚恍兮来歆

　　祭奚赉卿文【世卿同年弟】

　　于乎惟古道丧民彝殄湮孔懐孰念同体分并蔵贿阶厉妇口铄金荆棘婴肤憯兵盈庭肥醲歌舞欢饫权荣蔑彼同父邈如参辰滋培槎枿枝叶翦倾不如葛藟犹知本根于乎孰云斯世而有奚卿繄卿之兄允笃且诚拊膺语素雪涕纵横谓卿髫丱友于性成分甘让燠洽比晨昕辛甲之岁两偕计行眇眇燕吴依依冬春繄卿偶载左右令名如彼两鸿比翼北征一鸿渐羽翱翔帝京胡尔乖影廖廓南鸣伤彼虞罗罥罣水濵鸿集雝雝未几俜伶于乎孰云异数之遘而独罹于卿某等谊忝通家爱方诸昆慕类起思惊讣沾缨絮觞临奠遥慰遐灵

　　祭序庵阁老文

　　天佑我明河岳降神应期翊世是生哲人抑抑崇仪恂恂令徳不显有闻金相玉质令徳之征含华流英作为文章扬于帝廷乃启中秘授以国史金匮之蔵是司是纪乃叅讲席弼时仔肩青坊紫署出入周旋乃咨宗伯神人允宜直哉惟寅比美伯夷于惟小心夙夜靡盬帝用嘉之曰汝予辅于惟明圣礼乐肇兴我公承之一徳翼凭垂绅正笏赞化宻勿天下乂安公无声色嘉谟入告帝曰汝忠尔顺于外予其尔从百僚瞻公山峙屹屹不震不动大猷允式川泽纳垢日月蔵晦公度则然兼容孰逮伊昔见公公貌忽瘠人曰曷以我忧在国胡遽遘厉陨兹典刑于乎殄瘁邦孰懐荣不朽有立史言弗泯矧惟锡典诞光泉扄某等晩托门墙恭承茂诲闻讣衋伤涕泣有嘅扬辞布奠昭此悼衷冥鉴弗昧恻我忡忡

　　祭外祖母朱孺人文

　　维灵性端以诚徳勤以俭妇妇母母皆可以范于族姻风于里闾惟吾先外大父以道进退灵实相之故出宰百里有鸣琴之治入营三径有悬车之乐每岁以农时蚕月课田及桑知其早晚丰瘠与作者之惰勤闵闵焉忘其身之既贵也躬爨手绩朝夕不倦若有非力所出不以衣食者怡怡焉忘其年之既老而耋也平生尤好施予虽不足必以分人故家常无余资又无私爱恶虽甚怒人终不为匿意故疎戚卑幼常欢然无怨心于乎是宜其以望九之年而神完气强目益明耳益聪不知世有所谓衰迟疾痛之忧信乎古所云仁者寿好徳而康宁者也于乎孰意夫造物者竟靳以百岁与人而遂使止于斯耶不肖兄弟自襁褓以至成立其妪煦保字之恩与诸孙等岁时从吾父母拜于堂下分饴戏嬉虽家人亦不谓有他姓也乃不肖独以薄宦之故不得望颜色者既五六年于兹而今终已矣于乎痛哉讣至之日塟且两越月敛既不及凭其棺窆又不及临其穴是不肖所以报其大恩者顾独不能如诸孙也于乎痛哉瓣香千里聊以寓敬并叙其悲怆不能己之情而以告于灵庶其鉴之庶其鉴之

　　祭吴封君文

　　于乎公之生也铲迹埋光非有簪组之好而令子实以甲科之英通籍金闺执简石室于是乎膺宠嘉被章服其荣烨然动于一邦有逸民处士所欲兼致而不能者公之殁也得正考终非有儿女子之恋而令子早奉太孺人以归桑梓依依庭闱眷眷于是乎共汤药亲含敛其哀怆然感于一乡有孝子慈孙所深愿而不可必得者盖公之教端而豫故燕翼之效由子以及身公之福盛而备故事几之逢以人而合天于乎即是二者知公可以无憾于始终而某等亦可藉以少慰令子之茕茕者也徒以各守其官相望千里不获一展私情谨束帛以遥奠缄词以寓哀而已公灵有知庶其歆哉

　　祭李封君文

　　惟灵敏达之器瓌玮之姿至性克敦孝友怡怡率礼罔愆好徳靡倦介反遗金恵捐逋劵大江之右郁为闻家骈簪袭组世振其华抚兹轨躅义训夙弘有子蜚英瀛洲载登念昔来斯皇恩方霈锡典躬承对扬丹陛章服有荣禄养欣欣移忠之教蚤夜弥勤于几何时乃遘末疾桑梓兴懐南望嘅息迨兹夏杪戒行有期重以膏肓启手衔悲某等情切知生义深慕徳布奠焚词爰告灵魄呜呼哀哉蓟门日惨潞渚风凄灵其遄归首丘是依呜呼哀哉

　　祭董母陈孺人文

　　惟有陈之贤妫兮抱淑质之光辉女徳懿以幽贞兮顺妇则而靡亏蚤夜毖以勤恤兮稽素业之赢虚佐孝养于庭闱兮赡饔羞而惟时既效绩于蚕织兮又恵抚于孤婺母教嗃其孔严兮冀成子之令图惟岁在于阉茂兮果奋翮于天衢髙堂粲以解颜兮何忽掩袂而涕洟将吉凶之倚伏兮抑命运其若兹思游子之千里兮目欲暝而先悲曽光荣之几何兮倐与世而长辞嗟余义忝于通家兮闻哀音而悼咨怅繐帷之空寂兮聊絮酒以陈词魂灵耿其有知兮或恍惚其来斯

　　祭俞母文

　　惟灵毓质茂族婉嫕夙成姆教孔淑柔顺居贞爰惟来嫔室家是宜嗟方中道天夺之仪空闺守志矢死无二允迪纲常繄女而士藐彼遗孤茕茕靡怙载鞠载训繄母而父孝养舅姑敬共馈祀服勤终始繄妇而子伶仃自立垂三十年有子登庸克酬厥囏邑儒朝绅列上其事帝曰俞哉旌彼宅里明明令典风于四方烈烈大节侔古共姜爰以兹岁就禄京师彩鹢北飞言笑怡愉曽未暖席二竖构厄明发悲懐南望絶息于乎哀哉某等托交令子雅钦懿声谓宜食报多福永龄畴昔之旦讣音忽闻敶词絮酒薄用申诚

　　祭王孺人文

　　惟灵英英兰姿温温玉质敏慧而能裕婉顺以有则谓宜履和以介恒休遐寿以仪羣哲而奄然陨越是何报施之忒也且疾也胤嗣未立莫视其汤药殁也夫子又方守官都下莫视其含敛斯路人所共掩泣而况缔交于其夫子有馆阁之素者夫安得而不恻恻也然灵以纯惠相其夫子卒策名偕荣有古令妻之风服勤茹辛孝养无怠安其夫子之心而以及于姑有古贤妇之徳夫于姑为贤妇于夫子为令妻斯古之所谓不死而灵之芳名懿行可以昭示于无极者也庶其有慰也夫庶其有慰也夫于乎秋气惨烈凉风其悲夜之方长营魂何之爰思令淑怅曕繐帷薄奠展诚申以哀词

　　祭李太君文

　　惟灵体坤柔以贞顺兮含窈窕之淑质扬令徳之光华兮允昭明于壸则謇夙夜以毖共兮惧厥家之未立既祗奉于苹蘩兮亦效绩于蚕织法鸤鸠之平均兮蔼慈诲之如一卒启仲以奋芳兮振朝阳之彩翼渐金门而羽仪兮懋宣庸于石室帝申命以渥洽兮嘉有子之桢国及耄齿之优游兮承章服之辉赫日含饴以弄孙兮膺多祜之秩秩宜康寜以无期兮何考终之遽及某等偕令嗣以登朝兮雅景行于懿徳谊夙敦于通家兮聆哀音而同戚跽荐诚于一觞兮临风怳以太息魂耿耿而有知兮庶来歆其髣髴

　　祭郑碧河文

　　惟君有忠信敏达之资而成之以恬淡乐道之志有温纯尔雅之文而持之以寛博温厚之器然而器未试于所受志未充其所至若连城之珍方剖璞而旋埋千里之乗未中道而先踬岂良骥非世之所常育而名寳亦造物之所忌某等幸聫美于甲科获羣游于中秘时考徳而问业等臭兰之合契誓白首以永好谅异姓而同气念畴昔之暌携缅岭海而遥睇杳魂梦之相依睠寤言而弗置怅音书之乆寂谓道理之迢递倐哀讣之东来惊彷徨而陨涕嗟良朋之我违伤仁贤之早逝聊缄词以寄奠情怆怳而中炽于乎孰意夫城闉之判袂遂永诀于当年而馆阁之趋陪徒悲懐于隔世也

　　祭闵宪副文

　　惟公负俶傥之雄才兮蚤翱翔于艺圃擅二龙之英誉兮登天衢而并武始服政于秋台兮懐钦恤而求生占刑书以平反兮帝载嘉其明清乃锡符以出守兮征遗爱于前古覃千里之美化兮歌来暮于西土肆管钥之攸寄兮抚介胄乎三闗畅皇灵于朔陲兮威谋戢乎宄奸遄解绂以归来兮会未及乎暮齿托松菊以盘桓兮遗浮荣于金紫歘凤雏之飞骞兮发余芳于桂枝方禔福以寿岂兮忽与世而长辞某等偕令子以彚征兮夙仰止于髙躅聆讣音而惊涕兮伤哲人之无禄敬荐诚于薄奠兮宣哀悰乎短词灵耿耿其有知兮临繐惟而鉴之

　　祭陈封君文

　　惟灵肥遯玩世清标挺俗含璞埋光硕人之轴五湖之滨姑胥之麓寄好渔弋卜邻樵牧入倚槁梧出友麋鹿盥濯巢流啸歌郑谷隐不违亲义惟止足趋庭恵训有子式榖通籍金闺光我邦族使楚来归锦衣华毂夕膳晨餐养犹及禄促驾趋朝王程孔肃帝嘉乃绩恩辉遐曯龙章凤藻煌煌命服云何二竖构此疢毒乌鸟陈情归途踯躅河清弗俟来歌往哭凡我通家慕徳伊夙闻讣惊悼缄词逺祝束帛瓣香鉴此心曲

　　○铭

　　邓时行墓志铭

　　君讳用字时行号思斋其先自邑之兴道乡蟇塘桥徙居城南锺英街族始分有讳思义者君之曽大父也思义生文信文信生钺钺字惟威实生君城南诸邓世以盐铁贾贩赀雄乡里故子弟多习奢诞惟威尤落魄纵酒意气倾时辈生计日缩君生六岁而孤母谢盛年苦节恃君以老君幼亦秀颕知学母子朝夕相砥砺业举子无所成即弃去为弟子师养薄而共愉愉如也惟威卒时遗金尚盈斤举授所亲俾营什一资薪水乆之以空劵见绐君虽甚悔恨终不以语人性整洁几席书剑衣履具有常度恬澹谦柔外若循俗无所可否而中心是非不爽毫髪其所交与虽贱微必尽欵曲初善沈度书晩亦喜为韵语暇则往来仙居梵宇间酬倡终日萧然无营年七十三以嘉靖庚子三月二十八日卒其生则成化戊子八月十日也铭曰
　　元侯之功宜百代祀缔昏王家汉宋袭轨爰及锺英遗芳载嗣多藏厚亡乃以传世植尔子孙罗山永峙

　　明故王孺人东氏墓志铭

　　嘉靖乙未闗中王子允宁与余同举进士又同被选读书中秘业比馆试比席雅相慕重允宁时时为余说孺人贤既母太孺人来就养于京孺人从丁酉冬允宁以册使出便道奉太孺人还闗中孺人亦从遂留以养允宁以己亥春单车入复命再阅时而孺人之讣至矣允宁又详缀其系行以属余铭且谓余毋辞按孺人姓东氏祖思忠四川按察副使父鲁兵部车驾郎中盖东氏世衣冠以诗礼教家孺人习焉又雅性端静不喜逐诸女子嬉戏祖母某姓恭人怜而抚之曰是儿有食禄相必得佳婿已而识允宁于焦硕人所孺人遂昏王氏硕人允宁祖母也故善某姓恭人岁时数相过从允宁以童子与徃云比归王氏业稍替时太孺人亦恧缩自疑吾新妇得无怏怏乃孺人承顺委至共服恶茹粝无几微不满意诸所职愈慎以共太孺人用是啧啧嗟其遇内外姻乆益敦和易于于至闺门嗃如也车驾君殁有顷孺人兄弟议析业母栁宜人欲为孺人分使召不往但持朱衣来遗称宜人命孺人顾且笑曰朱衣耶秀才安庸此即他日不能自衣耶卒以故封复其顾义不妄取类此赠检讨君之丧允寜方为弟子员意卓荦不能俯仰于时时亦无问费者遂踰年不克塟徒日夜深念忧戚孺人知之輙裒常所御簪珥授使为资又辄手自磔裂镕之火示不意惜藉是塟始有日矣允宁涉艰乆取志益大以逺日务读书为古文辞或矻矻夜继孺人每坐傍侧治女红相之又称说甘苦申儆无怠如是十数年而王子遂以成名得微孺人有大助欤余又闻孺人知书有识度其发言往往当于事宜允宁不能诎也居常质约于世俗纷华了无徤羡心即贵服食仆御一如其素人咸谓孺人宜享遐福乃竟止是悲夫孺人生正徳丙寅九月二十一日以嘉靖己亥五月二十六日卒年三十四某年月日塟有二男子逢春长春皆不育铭曰
　　山石碌碌易毁惟玉羊肠之车夷道裂辐厥囏并服胡宁尔独茁茁兰芽载茁载剥霜露夏零本是用梏有贤不福终始于鞠兹蔵既卜爰复其璞我铭无文以绥令淑

　　王介妇华氏圹铭
</div>
    <div class="pagination">
<a href="具茨集_page25.html">上一页</a><span>...</span><a href="具茨集_page21.html">21</a><a href="具茨集_page22.html">22</a><a href="具茨集_page23.html">23</a><a href="具茨集_page24.html">24</a><a href="具茨集_page25.html">25</a><span class="current-page">26</span><a href="具茨集_page27.html">27</a><a href="具茨集_page28.html">28</a><a href="具茨集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
