<!DOCTYPE html>
<html>
<head>
    <meta charset="UTF-8">
    <title>范忠贞集 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范忠贞集 - 第 28 页/共 29 页</h1>
    <div class="content">　　皇都一生至性完天地未死人心尽董狐丹旐低空云欲断素车近土泪应枯萧然一革行埋玉百喙难腾薏苡珠
　　其三十九
　　公柩抵第之明日
　　上亲遣内大臣佟暨侍从廿余员赍大官茶酒哭奠几筵哀动左右凡范氏亲朋族党无不感激挥涕
　　勲旧联镳驰锦韀口啣
　　天语泪澘然琼醪清挹金茎露瑞草香分玉井莲剰有余哀荣死后毫无遗憾负生前孤臣骨朽心犹醉滴滴应知到九泉
　　其四十
　　诸逆赴曹公冡嗣时崇大呼贼名手刃寸磔之血濡袍袖见者无不啧啧
　　槛车匝路尽王侯系颈标名揭罪由不向夜郎雄海外却从廷尉望山头
　　天王奉法申常宪人子提刀报父讐十载立庭挥血泪
　　血花今日溅霜裘
　　其四十一
　　相看不觉首重搔天网何曾漏尔曹痴肉顿分食例尽饥乌争下噪声髙罪浮十世南山竹脐熖通宵西市膏可惜千秋执简者姓名也自防霜毫
　　其四十二
　　当年一礟突狼烟隔断仙霞路几干不谓鸡声催短梦还于马腹及长鞭看来逝水终归海那得浮云常满天误谓金多须有用到头不值一文钱
　　其四十三
　　上悼公忠烈予祭营塟赐谥任子概从优厚至
　　御制丰碑
　　亲挥宸翰尤为古今旷典
　　陆梁羣丑敢连兵自古王师类有征伐叛
　　宸谋欣破竹褒忠
　　特典愧偷生礲碑谁更
　　亲题墓锡器何如得易名文肃已符文正后忠宣应复
　　见忠贞
　　其四十四
　　淋漓
　　御墨降麟洲一路松涛走玉蚪紫气千寻横碧落青泥百字搨银钩空山风雨驱神鬼永夜星文薄斗牛还似亲承五色
　　诏从容捧出鳯池头
　　其四十五
　　玉树亭亭孰与京谢庭原有旧家声椒兰到死香犹烈桃李无言蹊自成只道亲严怜子孝元来主圣念臣贞
　　君恩祖徳均难报好守遗言图令名
　　其四十六
　　公卜期窀穸余自以辱在旧知用敢虞歌周道然殊不自量也
　　越峤归来剩此丘国华家乘又何求云连白石开新兆地近红螺是旧游东阁观梅寒抱玉西湖明月静依秋山阿零落归何处万木萧萧客白头
　　其四十七
　　风雨一灯繐帐孤故人饮泣愧生刍川原应待贤愚尽魂魄谁分聚敛殊辽海何年栖旧表西州此日怅岐途老生苦忆雄闗次执手丁宁作后图
　　其四十八
　　再过西园感旧
　　松台四望意茫茫犹谓伊人水一方屋角如存石骨瘦墙隈空忆枣花香断桥有板苍苔厚卧栁无枝野菜黄回首不知日欲暮乾坤终古有斜阳
　　其四十九
　　十年谁与共徜徉二仲凄然三迳荒蟏网吾庐【吾庐公读书处】悬墨帐尘堆止水【止水公泉名】没银床草烟着雨低残砌燕翼将雏上败梁醉后抱头看月色戍楼鼓角月中长
　　其五十
　　公入
　　觐余就晤于雄州旅次从此遂成永诀雄州旧名瓦桥
　　闗
　　十载幽并慰寂寥吴山忽倦马蹄遥还君相府芙蓉幕老我衡门椰子瓢
　　觐阙琴书经下里连床风雨话中宵那知一别成今古
　　犹谓销魂在瓦桥
　　范忠贞集巻九
　　钦定四库全书
　　范忠贞集巻十
　　清苑刘可书编
　　诔章
　　大学士李霨大学士冯溥工部尚书陈凯永戸部左侍郎魏象枢戸部右侍郎严沆工部右侍郎田六善学士李天馥翰林院掌院学士陈廷敬通政司左通政杨雍建谨以刚鬛柔毛致祭于
　　总督福建少司马范公之灵曰呜呼后叡作忠相贤敎孝无沗纲常聿振名敎维兰斯摧弥煽其芳维玉斯折弥熖其光缅自宗臣兆基攸赞
　　皇运诞昌大猷丕焕端宅百揆体国彰训盟府载勲奕奕令闻我公嗣之粹洁宏深砥行迈徳夙规夜箴释褐于庙名葢天禄石室有藏况心三复在
　　帝左右
　　宠命光辉温温度纯素弗违股肱肆力授以节钺岩岩弥弥仁风扇越靡梗不化士戢民和维江有潮恬矣无波予衷云瘁惧隳令图万口乞留拜
　　命曰俞顾我闽疆逋防于海弓矢专征
　　帝心简在侍食御床
　　天衣出赐虎拜稽首臣心勿二扬斾仙霞蛮滩瘴雾猛虎毒蛇叱驭不顾深谋硕画屡封
　　奏章奋其虎旅遏彼鬼方灼灼丹衷皎皎如日军中一范方召克匹莲花幕清细栁营寒賔客厮养髪上指冠波振川腾云頺尘散昻首矫飞嗟无羽翰臣力既竭膏鼎实甘芒芒八闽赫赫一男懐炭壁画金玉防孛荔枝垂实三易嵗月阴房沉沉惨风飚飚捡我御厯吉月必朝武彛一曲飏徽汗简河岳不磨日星其皖忠清而仁从容尔雅举室如归燐青碧化骨随烟灭名逐飚兴谁裹马革神之所骖虬在天云旗腾趡尔公尔侯载色载笑属念
　　君父浩气未往邦国殄瘁斯民何仰齐晏秦良陨殂可哀矧如我公泰山其頺忍痛掩涕霑襟浪浪归反故室酧兹清凉为世坊表先民大节顽亷立懦不磷不湼圣曰吾徒
　　帝曰吾臣□埏幽陇久而愈新望彼松峤歆我椒酒归乎藏乎自古皆有
　　太子太傅礼部尚书保和殿大学士杜立徳吏部尚书郝惟讷戸部尚书梁清标兵部尚书王熙候补尚书朱之弼吏部左侍郎管右侍郎事兼翰林学士张士甄礼部左侍郎兼翰林院学士杨正中都察院左副都御史刘楗通政使司通政使袁徳詹事府少詹兼翰林院侍讲学士苏宣化翰林院侍读学士蒋道兵部督捕理事官张永祺太常寺少卿刘如汉鸿胪寺卿赵之符翰林院侍读杜镇右春坊右谕徳兼翰林院修撰祖文谟翰林院编修刘芳喆朱世熙翁叔元庶吉士杨尔淑兵科给事中姚祖顼四川道监察御史魏双凤江西道监察御史何凤岐陜西道监察御史傅廷俊戸部山东司郎中刘梅员外郎李其凝主事髙缉睿江南司主事连国柱兵部督捕司主事李含春工部虞衡司主事刘霦张衡都水司员外郎成光中书科中书舍人裘充美内阁中书舍人裘充佩谨以刚鬛柔毛致祭于
　　总督福建少司马范公之灵曰呜呼以天为无意人国乎虽当阳九百六之际光岳之气未尝不合也山川之云未尝不出也扶危定倾之材未尝絶于世也谋王断国之士未尝不接踵于朝也以天为有意人国乎畀之以贤才授之以柄用臣既遇其君君亦重其臣而事出非常变生不测奸邪小人盘互肘腋握拳透爪啮齿断龈吾每观顔真卿文文山之死生辄为之填胸抚膺且愤且悲不意于觐翁范老先生见之此予辈今日祭公之灵忍泪执叹穷而继之以泣也公之
　　先太傅抒忠累朝公以元勲子弟入则扈跸出则读书王子濵洛之嵗正杨亿登第之年气蕴风云身负日月立行可模置言成范此公之功见于翰苑者也既而
　　皇情眷眷虑深求莫抚军两浙任切闗河全赵之炫服丛台方此为劣临淄之挥汗成雨曽何足称公下车而除墨吏捕营蠧崇礼义以朂君子振平惠以字小人勘荒之日请赈请蠲水澨山陬心劳神惫邑人不闻夜吠之犬牧者不睹晨饮之羊誉表六条恩沾万姓此公之功见于两浙者也呜呼孰意微臣之病未痊而闽督之
　　命已下乎当公
　　陛见之日
　　天子解衣锡良马恩礼稠渥公已七尺躯为
　　国家办封疆矣况闽疆万里逺隔天末椎埋穿掘之党千百成羣狐假虎翼之奸曾莫禁御累藩咸受其弊厯政所不能裁加以岛贼窥窬伺我疆索北风未起舳舻便以南侵野草将衰严城于焉早闭虽智若良平勇如贲育亦难展措孰意撤藩之日即公捐躯致命之时哉然公承
　　天子命驱马原隰巻甲遄征威令首途仁风载路请展界以安民请拨饷以安兵请补额以实营伍请重安插以清海澨请廵海以调御防请联保甲以储乡勇此所以暗落其爪牙隂入我縧镟而天不我予同志无人遂及于难呜呼公以一身殉国以列防报君虽伏尸暴骨身填草野丹心血诚披沥防漉犹耿然于败楮渝墨之间霁云乞师之愤谁为啮指于生前臧洪同日之悲畴将执手于地下一夫九首鱼钥沉沉顾此七百余日之中虽真卿之龙兴文山之燕市殆无以过也纎儿壬夫营私反侧以闽疆为窟穴以藩镇为网罗始以公为首事之阶则公不得死继以公为谢过之地则公又不得不死而公之死也以自序当吁天之疏以长歌为别友之文迄于今
　　丹书再锡青简重光庙矗丰碑
　　天章宠赉公之心亦可鉴于天下万世矣公复何憾矣哉余辈今日之于公也故不为楚些之哀吟悲郢之常调而直序其颠末如此公知乎公其无知乎呜呼哀哉尚
　　飨
　　总督云南贵州等处地方军务兼理粮饷兵部尚书兼都察院右副都御史加从一品今养病眷弟卞三元率男起居注主事永式翰林院庶吉士永宁谨以刚鬛柔毛致祭于
　　总督福建少司马范公之灵曰慨自成仁取义之学不明而士大夫始愿为良臣不愿为忠臣以饰其保家营私之智求其丹心化碧白气成虹者葢旷世而一见矣不知忠良一道也能为臯防稷契即能为龙逢比干当其生而功施于朝泽沛于野则生贤于死当其死而纲常以正名敎以扶则死贤于生若张许两顔以及文谢诸公岂爱死而恶生哉惟见义精求仁决生应川岳之灵死配郊坛之位故名留天壤节贯古今以其死为荣如公尤表表者也公于大司马为顺孙于太傅公为肖子则得于家学者素公在侍从有不次之迁于
　　陛辞有温言之谕则受于
　　国恩者厚其抚越也风俗为之丕变饥馑为之不惊则苍生之倚赖者实深其赐见也疾则颁尚方之药出则解御服之裘则朝廷之寄托者更重公安可以死而公竟死矣公不止以一身殉国而能使幕客从容臧获激烈其长者留汉廐以俟田横其下者率潭吏以从李芾吁何其壮哉
　　天子圣神四郊无垒而逆滇忽尔肆恶假令疆塲戮力何难灭此朝食乃一方震动粤闽随声此时即有一二臣工捐躯尽瘁而守土者率皆徘徊观望以为云霾之曀不日旋消我姑养其身以鼔舞太平坐观铙吹而此念一萌勉图后补以此较彼必有辨之者故公死而人思悔过士尽投诚不逾年海波清晏陬澨靖安则公之一死足以感动羣情嘿扶
　　国运也夫人谁不死或牖下死或马革死或患难忧虑死或愧悔不宁死或五日不汗死或蒂喷鼻死及其死也鼪鼯啸其旁樵牧游其上锡朋莫惜国史冺然回思昔年竟无一善可以长留世间则死亦为不幸矣公拘系三载械鎻郎当噀血裂眦旁观叹息一言一字可泣鬼神造宗社袵席之安增山河带砺之色由今以思啮齿穿龈更韵于引商激羽也斧锧缧絏更贵于锦衣狐裘也画炭成书挑煤作字更香于陆海潘江史籕斯篆也座客之遗诗贤于凝碧池头之句婢仆之姓氏愈于天禄阁上之投也人生自古谁无死留取丹心照汗青公之谓矣公既与张顔文谢比烈则死应为神余辱交最深于其祭也效昌黎之祀栁州者为迎神送神之曲俾世世歌之辞曰凃水黑兮风腥云淡淡兮雨防防公之来兮不惊乘玉麟驾瑶鲸抚长劒兮悲填膺顾吾民兮笑与颦并又曰医巫闾兮防稽灵之游兮山曲水湄公今去兮何归排阊阖兮骑箕扶獝狂兮捎魖防东方升兮日照桑榆君之来兮孔盖云旗奠椒浆兮赞玉齍歌楚些兮隂风飔待公不来兮心孔悲山之高兮水弥弥又曰穹碑兮赑屭
　　天书璀璨兮表厥爵里臣之心兮誓以死逆人不靖兮防于絏缧拲兮郎当阅时三载兮臣节弥彰从张许兮慨慷公之忠兮扶植纲常
　　工部侍郎内阁学士周天成率男世俊眷晩生陶熙谨以刚鬛柔毛致祭于
　　总督福建少司马范公之灵曰呜呼自闽疆恢复以来士民商贾至京者每传公之从容就义百折不回后得传来画壁自序内云求死不易讽读再三不禁涕泗横流抚膺痛哭而不能自已也呜呼痛哉若我觐公者真不愧为
　　太傅公之子矣夫人之死生孰不有数然死有轻如鸿毛或重如泰山者葢所重在此则所轻在彼也近日之世道人心若江河之东流日渐趋下求其能维持世道鼓励人心者千百年以来不可多见如公者真可为国之忠臣家之孝子矣方公之奉
　　命督闽也与余握手言别慷慨筹时固已知王事靡盬不遑将母矣然岂意此一别也遂成永诀也耶夫公之精诚足以格
　　皇上之知遇而不能回屡辞之
　　成命足以使海外之人民向风慕义而不能消除反侧之心足以使相从之賔客戚友健儿仆辈感公之仁服公之义相率视死如归而不能使闽之鳏寡孤独征夫甲士免于锋镝之苦葢公之所能者诚也所不能者数也岂定数虽精诚无可如何耶呜呼痛哉以公之才之徳而不能在朝为臯防为稷契绍
　　太傅公之丰功盛烈而使逺去闽海仅为张睢阳之齿顔常山之舌抗节殉难也悠悠苍天谓之何哉迄今奉
　　防归塟闽浙之人香花楮帛载道悲鸣如丧考妣洵忠孝之模楷防家之光烈已视彼髙牙大纛矜耀一时临难而奴顔婢膝偷生朝夕者果何如哉公亦可以自慰矣
　　原任编修年家眷侍生沈世奕率侄男监督京仓升初安庆府儒学训导旦初庶吉士旭初监生朝初中书舍人曾颐谨以清酌庶羞致祭于
　　总督福建少司马范公之灵曰呜呼自古迄今为名臣为良臣为忠臣其亦有幸不幸哉拓疆定宇铭勲竹帛名臣也赓飏太平留防史书良臣也仗义不回抗志尽节忠臣也古无有一人兼之者兼之者自公始公为太傅公夫子之嗣当夫子佐
　　先皇帝创大业戡定海内居首揆者十余年壬辰以公年少防南宫入舘选文章气谊衣被天下凡
　　朝廷大典礼大著作得公言虽老成宿咸叹为莫及也苏颋之风华窦仪之清介公无愧焉公于是时可谓良臣未几以学士膺
　　简命抚两浙浙繁疆其俗悍其民刁其盗贼城伏而山鬬公下车甫期而俗习纯民讼息盗贼乘墉窃发者至卖刀剑而买牛犊而浙大治公于是时可谓名臣先是督臣治兵抚臣治民
　　皇帝十有三年以抚臣兼领戎事而各省抚臣以勲名
　　上闻者惟浙治最故特
　　防命抚治八闽重公权也公拜
　　表驱车莅治匝月而简兵势课农桑汰冗卒除苛禁濵海郡邑喁喁向化公抚循之以纾
</div>
    <div class="pagination">
<a href="范忠贞集_page27.html">上一页</a><span>...</span><a href="范忠贞集_page23.html">23</a><a href="范忠贞集_page24.html">24</a><a href="范忠贞集_page25.html">25</a><a href="范忠贞集_page26.html">26</a><a href="范忠贞集_page27.html">27</a><span class="current-page">28</span><a href="范忠贞集_page29.html">29</a><a href="范忠贞集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
