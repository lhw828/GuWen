<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 2 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 2 页/共 27 页
  </h1>
  <div class="content">
   见素集巻三
　　钦定四库全书
　　见素集巻四
　　明　林俊　撰
　　序
　　赠徐罗源奏绩序
　　前十年开化徐侯良璧以唐邑学谕来主吾闽文柄公明称焉其后阅保定郡志知侯有序述之勤阅中丞髙公荐章又知侯有禔身律人之竒绩侯名应御史选有沮者仅令罗源便其僻且简也仁施而义以济治理静专守以坚定有疑狱必公诸人有时疫责已以求消弭司郡之政有为民病者必力争乃已盖分若君臣恩有父子之道焉文庙祭有器乡贤祀有田生徒之业有课儒学孔道旧由南径抵溪旣纡且泞行者言开东西二道便而令者匪才财者缩地之人安土不易迁侯优举无怼部使者连奬贤劳更之繁晋江事闻中止隣邑福安民私之欲夺以去罗争于当道竟以还罗治罗且六年以能名被殊委不得去今年始上初考之绩邑师生潘司教广因周时谦之旧属予赠言予邑侯周以仁亦交侯兄弟以熟言可信也噫亦异矣古者官以徳建授事之大小以才而甄收之权量人物者道固当是也而身所自处亦惟意所适而已侯家庭之学可甲科剸事之才可御史可剧邑可郡大吏而皆不然者无有数在耶然侯无胶杯覆餗受直怠事之讥在唐时弦诵诗书仕无异乎学在罗时峰峦复叠晴岚霏翠绕其署吏无异乎为隠志未尽伸竣事之才未尽发而人闻其声家食其泽同时贤令未能尽儗也侯固将分之甘而亦深乎意之适位浮于侯有深欲而未能于是者多矣古之吏长子孙今率为三数年迁去然迁未迁非侯意所系也
　　湖南道学渊源题辞
　　庐陵陈先生文鸣总学政湖南也崇右正学心律身度而课程词语督招之又搜采元公二程考亭胡文定张南轩六先生事行成是録以标的诸子其立义首元公不曰舂陵曰湖南亦犹纪吾夫子孕圣之地舎曲阜而称东鲁遗意嘅之后羣圣而生吾夫子实集大成后诸儒而生吾朱子实集大成夫子祖三皇宗五帝父三王故叙皇帝三王道统之传以及夫子本而盛之也元公子二程孙朱子故叙元公二程道学之传以及朱子推而盛之也胡张则元公旁泒亦犹帝之有稷契王之有伊尹莱朱云尔然则收程朱而遗横渠収张胡而遗广平上蔡勉斋九峯可乎哉曰序备之矣生于是学于是游于是是斯録矣横渠关中人未尝至湖南防谢黄蔡伊洛考亭之渊源固系之湖南固未得泛该之也呜呼夫子而后有孟子濓洛关闽衍迤继盛道未尝絶也元之儒静脩予畏也一二先正时有致私憾其间者剥乆而复宜亦有继之者继必自湖南始元公开道之先是録又吾道之托之地也考时揆世诸士子崛起而承之斯总学盛心亦予小子俊愿士之意
　　雪堂叙隠
　　见素居雪堂闻叩门则汪君孟哲过焉慰问失喜则君以良滦州牧擢少伯温陵矣记京师时君侍尊甫都宪公官邸青裘白马眉目清整闲适如画予寒畯君独缪予通好寒暄数数焉计今别二十有余年予皤然老翁君亦头颅苍短不能无婴情邂逅少壮离合之感也坐既定予入语治具延君不知君尚记闽语也三豆例设君曰适属意殊勤其止是耶相与为笑后数日君温陵之声来方用为慰君则归意满腹过予言曰吾今而后知被绣之牺牛不如草间之良便饲笼之鸟不如青林碧落之优游夫以五斗红腐置身于畏途深穽之中吾之志其不可以行矣事非吾事吾其容故吾耶碧山不负吾将谢浮荣返初服拥肩抱膝盘礴于悬崖倒树缀丹丛翠之间啸长风而弄寒月以纾泄其突兀磥砢不平之气予念之固亦未谓诚然也继辱君书前意复满纸一日温陵人言曰汪公去不可留矣老穉攀送聨缀数十里公温存慰遣无几防见于顔面无诚丈夫哉日且夕君来别予解衣班坐烛数更曰能忘是别吾惧兄薄吾之浅也其果吾情哉夫漆园掉尾彭泽耻折腰申屠蟠絶迹梁砀自同佣人私慕之亦私论之乃今知其机之圆而识之早商山之歌曰紫芝可以疗饥富贵之畏人不如贫贱之肆志吾不欲愚溪寓懐北山献笑宰夫断犀而释谤詹尹拂以决疑不然吾岂安滦州而薄温陵者哉予曰善哉君之去也夫不易者道也不忍易者心也不得不易者政与化也徐邈一也由前则为通由后则为介蔺相如大勇小怯其固诚然哉君子不能必道之果行心之果尽况能必政化之果合哉亦自尽而已矣乃歌曰鸟白兮江清水渺渺兮云防防杜蘅兮薜芷桂树离披兮厓石齿齿酒香兮蠏肥山人去兮归不归猿惊兮鹤怨菊将霜兮岁将晏君不来兮何时秋社燕兮春候鴈涉园兮经丘弄云水兮招巢由下丛薄兮山之幽香风发发氿水浏浏细葛兮轻舠村醅兮野笛终吾生兮徜徉与造物兮消息
　　迩言序
　　凡学所以明道而仕所以行其学者也穷无所用于今思欲以信诸来世而托之言至孔孟而书出焉孔孟穷者也屈原放而离骚作左丘失明而国语着司马迁之史记扬子云之法言钱神定命逐贫之论憎王孙之文要皆发泄其胷中偃蹇拂郁不平之气以寄其弗售之懐书谓无着乎哉夫貌美者生嫉行高者招毁盗嫂无兄挝妇翁者娶孤女直不疑偿金刘寛归牛在易之困曰有言不信尚口乃穷也事固有不待辩不欲辩不易辩者长寿戴公伯防高古冲晦立特而行完以慷慨数言事柄臣者中之窘蹷穷悴流寓徐淮间授徒自给后数年始得自归公之穷亦至矣锁户无聊稽较旧事而参以新意间复托之楚声词调舂容不激不怒而意趣所极私欲古人者为归名之曰迩言呜呼公之志固大而其所自寓者固小也公固自韬匿海内士少知者乡人士亦少知之惟储柴墟静夫暨予惜焉竟亦如之何哉呜呼元人钜夫之不遇盖有之未有如公者公之穷斯至矣然公虽诎于人而自信于已虽诎于今而未必不由是书以终信于后也书必穷而后工前辈论著书俟五六十为之未晩其时矣夫博如荀专如杨昌黎子犹病焉书果易着耶立言以明道也道不明言不纯则不足以垂训而贻防书果易着耶迩言其知免矣
　　赠方松厓序
　　五行具而五性分酸甘辛咸各一其味而各相入也故皆易和惟苦独无和酸甘辛咸各有好惟苦独无好翰之莼亮之薤元脩之菜槎头之鳊通印之子鱼岷山之蓣邕之姜蜀之椒桂解之盐调而和之其皆相入也均之为不削者必苦均之为李不摘者必苦均之为笋独成竹者亦必其不甘于味不相为入者也古之人行之苦有喻矣蘗是也政之苦有喻矣荼是也苦之不可近如此宜其好之者独也抑闻之直木先伐井甘者必先竭又患夫生于材者之为已累也苦无适用之材而亦善收有自夀之利其未可少也予直石介泥古而病为通譬之于味所谓苦也落落无合动触世机好咸者之所弃酸者所色喜而心遗者也无适用之材而又不收有自寿之利予之苦尤乎其不相入也然亦有闻其风而起抗众诋而不夺者其固何谓耶予取友于天下与其一乡有未及一面而自谓知己有肝肺相示久之而益见其亲若松厓君者其是也夫善化者运独为同予仅安于独者也然私计之苓连栀蘗味之至苦者也自相为类而自忘其独故虽卢扁不废夫调益元气虽不敢与参苓同功然燥极脉脱气促而神昏以絶一转息间熄薪止沸苦亦奏有防功矣夫神完气足腠理弥密内体固则外邪不能干置一苦于无用之地医之至也松厓其无思置予无用之地者乎松厓有学识操养以不涉媕阿忤逆珰意退伏林下及是起宪副监军川东而复囘湖南也予亦欲东者因叙所赠处者如此
　　续近思録序
　　天地之间无适非道有而非无也实而非虚也至常而非恠至近而非高逺而难行也惟其忽之近易而骛其高且难故无求之虚求之恠又求之沦于拘溺于蔽流于诞而亡检去人伦外事物立愈异而害道愈深非达道矣今夫天无二日月无二昼夜则无二隂阳又安有所谓二道者哉道非各立门户物也塞天地贯古今初不越乎日用事物当然之理无窈幻诡奇诧眎骇听之事故曰尧舜之道孝弟亦岂逺乎哉近思者以类而推进道之科级也学而至于圣贤其端在此此考亭朱夫子近思録所为作也録止濓溪周子河南二程夫子横渠张子盖考亭録也考亭集四子而大成之语类尤多要非初学便览此刘君维深续近思録所为作也立例编类亦巻一十有四考亭谓四子之书六经阶梯近思録四子阶梯考亭阶梯其无在于是耶维深之心固勤其夙尚亦自见矣夫著书多晩年积久歴深择精而语以醇故其为书传永永无弊韩子谓俟五六十为之未晩吾夫子年六十八始用著书吕成公史记详节成于早年故芟辑阔疎文中子续经尤属僣妄或疑维深亦太早计者抑不知采摘要语为始学啓扄亦信古传述遗意故无作也曰续骚如何曰是非晩学容喙然前编犹牵合大事记犹断例折是録故无作也曰近时潘南山顔子何如曰顔子鲁论已传无作可也西事孔棘寝食忘味草阅是编谬序数言请从仲父东川先生质之
　　东白集序
　　宣于心而饰以成章者文也而其隐盖自见焉夫水之流滀其源自见木之条枝华实其根自见不待较而知者也王风浑融而雅博霸习激壮以纵横禹皋之谟不可尚矣伊周之训诰王也贾谊司马迁刘向班固未失为王者也管韩战国防霸也相如枚叔张衡未离乎霸者也世风逓降文体渐以浇漓隠而晦之玉璞金浑宣而昭之龙翔虎变其可复殚耶昌黎子欧阳子文起歴代之衰以擅鸣唐宋之盛求其深去秦汉逺矣国朝文运隆复前古当时作者如濳溪宋公义乌王公括苍刘公并步二子之踪至东里杨公又学欧而近嗣是学步徒局致逺则泥而徐疾周折殊乖故武东白张先生起自洪城轩翔醖借出语豪宕自童幼时已然旣入翰林读中秘书文字简严必欲造贾马刘班之门深其堂奥居常经济气节自命纲常治道多论列英庙实録成故事当晋秩先生论元臣不当谬加孔子号以文废立复起之奸不合径去家居垂三十年善流委心有忠义恬退学际天人之荐深源苍生固有余望焉起修宪庙实録受知孝宗累被殊遇特设讲筵前席治道称上意劝讲太极图书上索观慰怿有天生斯人开朕之惑进吏部左侍郎兼翰林院学士食从二品俸极意大用不幸宫车晏驾先生为实録副总裁感泣竒注黾勉素业以摹写圣神日月之光而事猝龃龉连疏乞休上温防恳留先生意不自释竟疾弗起呜呼是无入宫见妬峣峣然易缺者耶何其收之家而损之于朝也先生仕籍四十有七年在朝不满九年儗之持禄无过耶先生其无犹人者乎容容厚飨终其身未尝一日去其官者何限何详此而畧彼也无害为同又何害先生为独耶呜呼古之道其信乎不可行于今矣先生诗文不自收拾其徒赖生丕索存稿与遗落人间者得若干巻徒步之莆谒我云庒谓予故人宜序呜呼先生之隠集可具见矣癸亥太常之起予方视江右僣及行止为先生谋先生曰学有体用某将行所学以自副避言避色其容竟一日留耶呜呼斯先生志也序以付丕以属其甥卫侯徐琪锓梓以传呜呼后将有论世先生者矣正徳壬申夏六月上澣莆田见素林俊书于木兰烟水
　　赠罗福之序
　　壬申上在位之八年也故事诞节有贺臬贰罗君福之以次当行长僚与乡之士夫赋诗为赠属序于予按华封人祝圣人寿自尧时有也江汉天子万年未央置酒羣臣皆称万嵗周及汉又有也唐明皇以降始用诞日为例所谓天长天申瑞庆者是礼也夫臣子爱君亦何所不至哉寿一人所以寿天下也人君为天下民物之主其心天地之心其气天地之气休咎之徴自我发之民物所寄命在此也易曰首出庶物万国咸宁书曰一人有庆兆民赖之君宅中以基其命者也课树艺节土木则无饥死劳死毓神风布文揆则无刑死兵死崇朴政察神奸调燮氛祲至候则无窘死夭死横死至乃致极中和寅亮天地则乾清坤夷坎止艮静飞走潜泳庶植之各遂其性所谓夏先后懋徳罔天灾山川神以宁鸟兽鱼鳖咸若者也夫以天下民物之寿系之一人其为系亦重矣而人寿所至率百嵗为期黄帝尧舜过之黄帝百一十嵗舜亦百一十嵗尧百一十八嵗帝喾禹汤皆及百嵗故寿百嵗者称上寿祝以上寿亦至矣而又千又万以至万万宜寿所必无而祝欲其必有斯无已之心也幸一人所以幸天下也吾人者其孰无斯世民物之心夀之祝而岂徒哉夀非可以幸致也祝百千万年之夀必将符之以百千万年之徳而举斯世民物囿之于百千万年仁夀之中以偕之于无穷其不然上倾下荡崩腾摇扤膏血涂草野生齿化而泥沙飞走濳泳庶植之不得其所可胜道哉君臣情义纲常之不容已者也独怪夫执玉而朝万国捧觞嵩祝无越颂祷之弥文惟张曲江金鉴之録谓之得体君采风为职者也瞻拜阙庭前席有问凡治属所临道路所经见民隠吏治与繁落之风景其有可言者乎前十年予在南台君来为御史老成慎重出辈流刑名之试介庵张公以乡嫌自沮予特拔寘第一嗣是果副所知方士夫骈首罹祸君独以冲晦竟免巧宦多速化君独以贞静竟淹夫时诎而诎亦时信而信出处之道不当如是耶然闽欲借君君亦幸无暂鄙予闽当道者固亦有以处君矣
　　笋峰纪年纲目序
　　元气以母万物草木其尤定者也方阳复而泰勾出萌达怒长于巽柔液润之间无以甚异也殆繁霜夜零旦日视之如战败之卒巻旗弃甲裹疮而疾驰面无人色惟松栢挺然凡植之中藏其贞以材其用所谓疾风劲草临利害而守可见也肤使笋峰刘公第显科跻膴仕荐歴亨嘉无松栢之混众植者乎而一折权珰一抗强藩肉视悍虎氷顾鼎镬以隂益其有日进其所未能无松栢之歴繁霜以材其用者乎呜呼药之毒期于伤人而顾资以去病中公者容知所以玉成公哉势之所在其亦可畏矣萧望之帝者之傅建白涉恭显竟死于狱晁错以御史大夫请削吴朝衣弃市况疎逺臣耶公所指斥殆望之而过所裁抑在敌已有所弗堪使主者一揺祸竒不可测我孝宗天纵神圣烛至隠布至公谪薄寻起右忠鲠以作敢言任事之气当时朝着言之我孝宗受之都俞吁咈再见焉公贤子贡士教纪公事行名曰纪年纲目夫编年古史也司马迁始为记传温国公又为通鉴子朱子纲目因焉教本编年纲目之例为一家一人之史以传公为信也纪止丁巳教不年而笔絶也泉山大老序其事予备观焉噫子道也臣道也又君道也大中间孙樵得遗报恨不生太平时及覩开元中事是编也将无得覩为快者耶
　　赠黄君参政广东序
　　夫友声应气求以道相师下者也予取友于天下凡十数人未交一臂而自谓知己三数人焉张君东所其一者也于一乡亦十数人一见相忘而自谓知己三数人焉黄君易庵又其一者也夫静观其养动观其识隠观其诚而变观其定质木观其近古既已得其大端矣而慎重不渝相观而善惴惴然惟恐贻知者之愧数公者吾何疑焉易庵有参知大政之拜陈君如賔属予赠言先数年君守肇庆劳积孚于上下及是守武昌裁数月亷问腾播予由蜀而闽所见仅一慰心而君遽尤拔以起君不自负当道者亦曷尝负君哉藩若郡大若小不相侔要之在守土均耳宣上恩而布民急藩政亦郡政也肇广一郡列郡民俗大概然也君固不待问而知不待试而効先声所及民固不待施而感不待怒而后威者抑俗革本诸政治道去泰去甚自贼阉擅柄掊尅袭以成风民颠敝不可支率转徙而为盗今日征西川明日征河南又明日征东征北横尸蔽草野民版变而盗籍是岂民之自为哉吏驱之化而盗耳民化而盗又岂不欲化而民哉夫改邑不改井故是民也泉浚则冽而浊化为清井为甘井今墨吏腐垢也鼃与鲋食于官之胥史卒徒也腐垢去则鼃鲋无所宿是为寒泉食可用汲王明并受其福民驱之而盗亦不为矣夫以民视民奚啻秦越之不相系以身视民其疾痛岂容一日留于身而不谋亟去之乎抑亲贤逊志君子所以逺其到以有成也古者乡先生考徳问政送入仕曰在讲学东所广人也君无惮求之亦必无惮告之行于君亦行于东所也予亦与有幸焉
　　见素集巻西
　　钦定四库全书
　　见素集巻五
　　明　林俊　撰
　　序
　　彭惠安公文集序
　　语人以其盛其所能盖自见矣鲁公之忠节温国之行烈书法史材未之有掩也矧文章特儒者事吾郡从吾彭惠安公殆其然者公自刑部属以气节行烈自効及外而藩臬内而中丞少宰以至司冦际我英宗宪宗大际我孝宗知遇之盛方是时世道允升士气丕振公得以翺翔展布其间伸其志达其道以大行其所学晩而与王端毅何文肃张庄简数君子同心辅政天下称大老公葆养性灵探索道奥繙阅经史百子毎作述评校物品衡量治势命词运意根理道而系续纲常如蓍蔡前知嘉谷轻缣之济实用夫文实之隠寓焉休文文冶灵运文傲鲍昭文怨庾信文诞识者有以知其人若公者其无谓君子欤尝记公记铁汉楼张东海称一代作家托之草书流布海内私欲与元城与公并称三絶予未敢僣论然莆前辈心学有林艾轩公无愧焉气节有方寳谟行业有陈正献公欲私与匹休若刘后村之诗陈众仲之文公则未尝多让川岳灵秀为天下生公也仅一莆而已哉予少公二十有二年非分晩流累偕荐剡酸冽之味将不谓无同也甚恨者仕同时十七年宦迹出入仅一再防弗获幸卒教于公而公遽病以归归以弗起矣山頽之叹致吾私为士夫为天下恸也呜呼公其不可以起矣平生所着滞稿为巻凡若干侍御陈君时周辑其要得若干巻吾闽提学宪副姚公英之锓梓以传序公之文予来进责也嘅惟老成风逝声望所及长养成就功为多所谓典刑者为信公功在天地名在华夷太史氏书之矣得是集备考之深自见矣
　　夀戴孺人七十序
　　族子士实求予文为母戴孺人寿且曰冬十一月某日母寿之辰徴文姻族之意母既不得谢谨命云然前三十年族父徳华处士与予居连壁处士质木无华治家勤俭身不识纨绮非賔祭不一御鱼肉无奴仆以供炊爨舂浣箕帚樵牧之用毎旦起与族母蓬首垢面短衣敝裳偕造化宛然村落翁妪而布盈于笥粟米陈红于仓庾畜牧蕃息宗党无及焉人曰其无已固乎曰然吾莆风且异吾知其必去而为后之奢也夫俗侈则力不继力不继则贫者先竭富者日以削贤者忍不贤者纵而从之乱堦其可已乎吾示吾子孙守吾业也处士既化去莆风果异既又大异其子时敬兄独守训无违时敬兄不禄孺人又守训无违絶薰泽勤紃组矢志妇节以葆育幼孤时祖居洳湿不为居人利徙而新之余故物悉完生有养死有塟祠墓有祭公征庆吊有给材丈夫无及也今已男室女家内外孙林立孺人亦逾有七十之寿矣夫以七十之年中间听于父母舅姑夫子之所裁三十年耳四十年独制家政目中所见起者落落者以尽甲族化而清门指不尽数林独居然以完处士前者之固容知其为后者之通耶杜不可久之渐以为必可乆之贻其家法固在孺人不移所天守而不变其不为烈与夫立之难守之又难寡妇人尤难也孺人之寿以上承舅姑中承夫子下衍子姓为林氏寿也自古有国家者未尝不以勤俭兴逸欲奢靡而失周人葛覃之诗见其贵能勤富能俭成内治之化以开隆长之基妇人者国家之所由兴替者也昔莫侯陈氏有采蘩之徳以相我睦州实开九牧孺人俪徳莫侯而其境尤有异者食报之厚固将济邵州之美以大吾林如桓少君之鲍辛宪英之羊其独寿而已耶书以待且以训林之为妇为母为子孙者
　　方忠惠公文集序
　　宋自晦翁朱夫子起建安以上集四儒之成四方学士师宗之闽为盛莆又宗之方为盛履斋若水伯谟尤著者也殆尚书忠惠公祖尚真源沾溉醇馥于西山鹤山二大老而追慕元城公为烈铁庵之号见志也公弱冠擢南宫词赋第三人不祈速化沈郁下僚余三十年亦遗材矣端平初郑性之当国搜进名士拔致谏垣危言正论选亲贤逺声色杜佞幸以襄之失蜀之败为耻荆淮之扰为惧及缴驳数事尤忠戆所难言公无讳焉申大义以雪济邸之寃追罪奸相之弥逺屡言之临安火又言之为其党蒋岘所中予祠鸿禧噫是无遗直者欤公终寳章学士广东安抚使为治尚风化崇正学表先贤薄官征防民隠参行晦翁家礼社仓诸法利闗人国为之力无阻以故生有祠殁致荐享举扶揷竹以奠请赠諡而梓行其遗文皆广人徳公之报也噫是无遗爱者与公殁淳祐丁未至是二百六十有七年公族孙良节嗣响家学大参广藩因旧本辑之为若干巻复梓以传盛举也公后村同时人平生著述甚谨尺楮片翰刋落陈言辨博虽间不及后村而粹缜过之命词运意以心术为根柢气节为枝榦义理为华实名贤为标格澄润丰洁如寒江素月碧落之峙青峰虽无幻恠献艳应接之劳而丰神自适争先覩之为快亦名作矣太常諡议谓公源流晦翁徐验之晦翁及公仕籍俱余四十年晦翁在朝不满四十日公亦仅一年几半其出处概自相类莆先正自端明蔡公谥忠惠继之亦仅公一人而已端明庆厯四谏温陵海桥之声迹天壤俱敝可也而嗣凉落遗文晦蚀逮之今无几公旧本无恙兹复焕然以新梓行又适在广是固徳门子姓锡类之贤文献足赖抑公之精神在广与故民相纠结不涣散以黙运之今耶不能不为名徳幸也俊乡闬晩出前哲景行序文大参之请抑亦俊之责也公讳大琮字徳润累赠银青光禄大夫
　　二忠録序
　　士君子在治在乱曰鳯夫逢时遇主翊賛鸿猷不幸而乱则抗节以死若龙逢比干者至于今犹烈也宋亷耻养士三百年希文永叔子方数君子载倡忠义士夫气节相高靖康之难勤王死事相属焉寳庆徳祐之际元兵日南帝显全太后北狩益王称制于福州寻入广于时陈公文龙以参知政事归于家特起而当国难开阃兴化军抚叛命平乱兵斩谕降以激忠义然江之南北已混一于元全闽又为元有独兴化在耳林华陈渊曹澄孙开门卖降公与母夫人被执临难慷慨指腹自示曰此节义文章也可相迫耶械至临安哭武穆庙不食以死母亦不食死福州景炎丙子十二月也公从父瓉起布衣为国发愤括家财航海助张世杰兵于邵武迨元兵登城兴化不守犹巷战终日被执大骂至车裂以徇明年丁丑九月也事闻文龙諡忠肃庙号昭忠瓉赠兵部侍郎諡忠武二公死则闽尽广亦去而宋亡矣噫痛矣迨今治乙丑二百三十年乡人徐评事元稔始疏于朝诏有司立庙春秋具物以祭公族孙贡士河彚为録示予窃惟纲常之在士夫犹命脉然不可一时息也故治则良臣大勲建焉乱则忠臣大节以立焉嘅自宋足一南亡已先兆李纲之防首沮于汪黄岳飞之功再堕于秦桧侂胄弥逺似道继续任政而汝愚徳秀了翁迹如弃梗不待三闽四广事可知矣会元灭金规恢挑衅海宇尽入北朝甘心臣仆则杨大渊降吕文焕师防等又降抗义不屈则曹友闻死赵夘发李芾等又死忠肃故相也忠武又故相之子孙且民也若可自逭而感激赴义视死如归诚以天若祚宋主翁之一脉犹存天祥世杰秀夫诸贤之恢复可兾也孤城独守犹足做平原牵拽之几大之成一旅中兴之业次之亦不失鼎足偏安之势二者不一遂则城亡与亡答世恩而殿名教与杲日争光秋霜争烈与近而故相江万里故民熊飞争颉颃逺而龙逢比干逰于地下使事仇者生无立地后世懐二心者视有余愧焉二忠可谓得其死求仁得仁者也敬序之以发吾党之气
　　竹江刘氏族谱序
　　气为万物之祖与形相附丽者也其始也化诸气气类为形同之人皆族也其渐也化诸形形原诸气同之气则族也气之初也其又盛则同生而别之姓如黄帝二十五子为十二姓又一初也初生继继生析析生疏末异而本则同王公贵人马走牛医之贱其无能易也巡抚湖南兼督军务右副都御史安成刘公文焕某斋竹江之系出沛公沛公出御龙氏累累出陶唐因宷为氏沛公传汉景景封其子发为定王国之长沙安成故其封内以侯礼也比失侯犹为庶故地故邑多刘殆不相系属其出长沙不出长沙未可知也竹江之刘出长沙不出长沙未可知也然上世遗集动曰沛郡沛郡其出沛无疑竹江某斋始迁之祖五宣教绍贤竹溪公也再世则十九宣议节四世仲英仲英生谋章又生谋卿懐古谋章泒也南窻西窻谋卿派也懐古奥学卓识戢采宋季为须溪文字之友四传为英入国朝用季子实恩赠顺天治中实谓敬斋也举进士选翰林庶吉士官终南雄知府生斆谓学古也与伯子壬皆举乡贡士公积翰林孔目再封为监察御史壬为某县知县叔子即某斋亦举进士选庶吉士累今官物望属焉竹溪迨今亦十七世二谋衍派蛰蛰千余指生娶卒塟足徴也古者姓有苑官有谱氏族有志以酌流品商姻娅以致严也若欧蘓谱则参杜陶之法为一家之谱以系尊降聮疎戚以致睦也故士夫宗之今刘之谱欧法也不附长沙犹蘓法不附味道同义其系逺故畧也抑大夫不敢祖诸侯礼以防其僣也録所受诰勅以及表志诸文与仕隐之行业勲迹致重也亦致劝也谱成某斋走介之莆请序噫逺矣道同也亦致专也夫一气之运万殊分焉其防也不能不异其合也未尝不同贵者贱者才者能者愚不肖者犹老木然必有悴枝谓气之不齐则可谓岐而二可乎哉刘于陶本也沛榦也长沙安城竹江皆枝也竹江一枝其硕蔚以蕃敬斋名在国史在名臣録为世亷吏学古官久犹贫某斋又久且要也又贫清固有本矣袭禅特介不涉为时趋三世无坠翰苑之业无本然乎哉儗诸刘敬斋其平视荣祖学古其流亚静修安世风烈某斋将并峙焉后视之今犹今之视之昔也树木者顺其天以致其性尔矣故硕以易蕃刘自树如树木树族人亦如树木竹江之枝将愈见其硕蔚以蕃其未已也斯作谱之意亦似续之责
　　入贺诗序
　　郡臣置酒上寿古者颂祷之仪有为得鼎寿者为宫成寿者为荒夷朝黄鹄下武功成郅支诛寿者圣节上寿自唐宗垂拱始以诞帝之辰上万岁寿着甲令为常嗣是曰天成地平节者肃宗九月三日也曰天兴节者代宗十月十三日也庆阳节者武宗六月十一日也寿昌节者宣宗六月二十二日也延庆节者懿宗十一月十四日也又有应天嘉惠天夀天清干明承天乾元寿圣诸节月日歴歴可攷我朝例以万寿圣节为文祥光照室之旦四方万国皆奉表为寿我太祖九月二十一日也我太宗四月十七日也我宪宗十一月二十一日我孝宗七月三日皇上流虹毓圣则九月二十四日也是嵗癸酉吾闽少方伯郑君立之当奉表入贺故事赠有诗诗有序以属之予夫君犹天也事君犹事天也隂阳天之吏不失其职则化功成而天安于位臣工君之吏也臣工不失其职则治功亦成而君得安享于无为然元气不运天不能为天于隂阳何有哉悠久而不息者常也于穆不已天之常天之寿也隂阳之所欲也然则君之寿容非臣工之所欲哉夫皇皇忧坠孰若快覩穆穆以常临故百祝千祝而万祝之欲如天之不已焉尔是无他受恩者至惠也宣力者浅劳也寸偿而尺负一羽而较千金其不侔亦至矣懐惭思惕区区报谢之私无过寿祝之防勤故诗曰虎拜稽首天子万年祝君犹祝天也然岂徒祝而已哉曰明明天子令闻不已曰矢其文徳洽此四国欲君进令闻而不极意于武功祝以规忠爱之至意也召穆公承王命平淮夷方寄武功之任而宠异告成寿祝报谢所以劝其君者如此今君亦承旬宣之任殪武平之冦报成锡宠将与召穆圭田命服之赐无异而入贺阙廷万年之祝又将无异于召穆公劝修文徳而不极意于武功其又将无同乎尝疑周宣志存拨乱而侧身修行固其所自图抑召穆公有以啓之今羣盗悉平圣天子专志文徳之脩周宣无足言者然召穆公祝规之词抑君所未宜少也是诗将无江汉并传者乎
　　送周虚谷尹慈利序
　　夫今者其视古为的也的而弗中其去的弗逺矣安定之教师儒之的也颍川太丘之政理又民师帅者之的也国朝内而六馆外而四庠专用儒儒而効郡贰邑长升焉参互布列究体用之全以收复醇古之盛为儒道世道计至矣天台周君时谦以凝重之资脩整之行精敏之问学博士吾莆庠也方不忤物和不尚同交择而不泛不为势怵不为利饵教规学则虽未尽安定要之亦今时表表者吏部荐为慈利邑令莆博士未代而迁仅典也君屡以贤能获褒旌例得为御史人论犹若未平夫物欲其大先小之进之将以渐也歴而熟之也令寄百里之命其不谓小矣有父母之道焉民所好恶而好恶之望衣望食望疗治积弗平以望直于我副之后期处之失其当将蓄怨于生育我者之身况分之似而非诚然者耶抚则亲虐之则疾视如讐心诽背诋而幸其亟去恱其心宜有道矣夫施不能尽施也惟利而无取则亷亷所以为惠也爱而不能尽爱也惟刑而无颇则公公所以为仁也不能无法令之弥缝租庸之徴调惟静而无扰均而省以无偏则安而无怨责已者厚人者轻已者严人者恕则上可事也下可使也近可恱而逺可来也已瘠而人肥巳劳而人用逸君之治将不于是求之蹑黄陈之踪以立今人牧之右者哉临沣囊山带江与永顺容美桑植相襟带捍以永定九谿大庸安福数镇之兵虎旅难调鸟言夷面兽心之苗夷尤不可以人理説甘辛和剂若是其难也君盘错以自见与防慈利之勲以大收师儒之効将自君始矣夫君子患举职之难泡灭而澌尽者可耻也大丘之名自足长世位极之颍川顾以致损力可有余而事任不可以过重絶脉覆餗有明戒焉谦之九三曰劳谦君子万民服也升之六五曰贞吉升阶大得志也夫劳而能谦正固而自守人之所与天之所畀也其升固易易者君曰谨如教庸书以复二庠之请
　　白斋诗集序
　　夫诗存诸心者也感诸物而声发焉包举八纮牖纳万彚通幽防之故而执造化屈伸之几其妙用也动天地而感神着其教者如此然而成名立方亦若是其未易也夫意深者词踬局下者词拘轻浅者词浮旷达者词放荡者词滛苦者词滞恇以怯者词卑弱若乃触而形防而遂通天趣悠洋乎其自得吾得吾白斋张先生焉澄澹简逺情虑俱忘羣脾竞骛于先生奚有哉独于诗若饮食然无少壮与老而异夫好则乐乐则专含吐性灵纾冩物故博以收约而广以辩方刓精竭神窥高而猎要于是乎其不遗余力矣先生古诗祖汉晋律诗祖盛唐而参以赵宋诸家之体气格疎爽词采精丽音调孤絶听之洒然咀嚼之隽永而有余味庄而整如营巡大将静而寂如龛栖老禅如词臣鹄立雍容闲肃可谂仙子踏气驭云飘翩而风举聮后山之武以骎骎上接少陵之席与陶谢潘左参辈行使人拈弄篇章拾残楮防墨以自快近时中杰作也古称诗穷人先生用是亦孤蚤遇世无尽知者知不知要之非先生病也评者谓陆机体裁出陈思王仲宣实出李陵先生虽杂备众体而收功实由山谷宁川一派今流明州矣予云庄纵浪海内士不相接者余二十年先生来视吾郡始拜篇章之辱敛袵终读作而叹曰世自有士奚意之今见郜鼎敦彞老耳而听采齐肆夏之音也夫诗可以观志以得其为人推是诗也脱凡近而絶之俗垂之百千载可具见矣先生文字开阖正变老气光炯动人要不在是集也请论诗与知者评焉
　　庭荆意晩序
　　予既蜀归也待育南雄归待受寿州归昔韩献肃归许二弟寻请谢予焉取妄附要有同者及是又六年予寿六十有六待育夀六十四待学寿五十九待弼寿五十六待受亦五十而寿此令有裕独不见二亲登堂上寿时也噫其已矣夫记传衣侍食昨日事予皤然诸弟头颅苍短斯时斯境殆亦人世难得其不可常也于荆窃有感焉脆而丛谁形之韡而华谁色之归根复命又谁而割制之殆有数存焉树植溉润完其天毋伐其性于是乎有賛化之功而枌榆之景防防尤难吾五人者不于荆私幸哉晦翁之诗曰临深履薄谅无几且将余日了残编固晩暮结束时也君子自强不息其恶有已哉世兄弟吾五人而过五人寿而过其亦岂少其重其否其未可知也吾五人乗时应防皇极敷锡受之君积善流庆受之先而忠实朴谨局诸拙以然岂有它自异者哉待育杜门谢客其寂若处女非谒祠无见者待学麄衣敝屦曹郡丞戏曰都宪弟不作是庄家传以为笑待弼酒数盂饭一瓯蔬畦捧腹公府无其面予尝目为散仙待受末疾专课诸子吾家袭韦布为常呜呼固若是基也有基无壊必常有是意则间有是日凡身皆寄也而同归于无又安得强所无而有之盈虚消息天不人私也亦非巧者能移噫畏哉








　　见素集巻五
　　钦定四库全书
　　见素集巻六
　　明　林俊　撰
　　序
　　宋丞相李忠定公文集序
　　自古扶倾已乱非得刚贞忠亮之臣无足以济艰难而奠安国势夫翊赞太平易为功而遏絶酷乱难乎为力魏郑公曰愿为良臣毋为忠臣夫以孔明基鼎足之势君臣辑睦志则可为也仁杰树扶日之功奸后隂诡诚犹可动也李忠定公伯纪靖康建炎之际殆又甚难者宋文治百七十年阳德弗刚羣邪交扇朋党倡而正人为空宣和大水公以起居郎极论消弭左官监当呜呼谓小臣独忧天下事哉竟之金人入冦公决策内禅独任城守力战而却金兵而罢命下矣公再留金兵引去京师解严公独以再至为忧力陈邀击备御至计而宣抚命又下矣继之罢命又下安置命又下金兵再入公再召未至而京城失守二帝北狩公再相毕力修攘任宗泽张所傅亮为必守中原之计而罢命又下安置命又连下高宗遂如扬州奔镇江如临安竟之航海如旋风飘梗益震以摇呜呼元夫钜人为国倚命者也金至公相相则守金退公罢罢则不守夫使始而不罢二帝不北狩再而不罢高宗不南迁再后宣抚虽征罢命寻下宋终不竞而王业偏安至革命而后已呜呼谓独系安危有公为烈者哉公孤忠大节血诚危论动天地泣神日月为之无光至今读之犹嚼齿填胷一字一泪当时和议误国者何情哉是集故有福国正献公徽国文公先生之序侍御胡君士宁祖尚风烈复梓以传某僭序所不究用于公者致余臆焉呜呼无亦数然耶
　　赠钟理夫序
　　郡承藩而统邑为天子收一郡人心而萃合之其道投所好其要财与命也郡守为天子寄一郡之财司防事丛力无得以独举丞倅副之势然也节推为天子寄一郡之命司刑事重权无得以滥移推专之亦其势然也徐而较之司会之弊其害浅司刑之弊其害为甚深贫与夭异也故推之于守地若悬而系若尤重书罔攸兼惟良折狱任虽专非其人无茍与也顺德钟君理夫取进士甚早节推吾郡予曰官之难惟狱然释褐新人付法比以主张人命无雍熙司理之诏者乎比见老成周慎予曰是能办推事者不数月茂着廉永明察之声予曰是无钱宣靖同州之理者乎君摄令又摄守财节而事以济濒海连三岁饥举行贱粜旧格候食于官得与损半而利归冒滥之市民君单骑入境验实具口约日而授粟人有实惠部使者至民肩骈投牒愬愬然求哀皆欲得君判比郡亦欲君判甲出乙入无停晷而南东其马亦无停蹄优推之专而竝举其守之泛噫韪矣哉道不胜时也久矣少恩者言文而不及理集事者言政而不及化君重有不然者纳民以仁而动之以天衷民彞之懿于古而近之矣人心固结恐恐然惧其擢去予亦为莆私念报政行思欲为莆一借而台谏之席虚以待亦久矣言行天下之利也其独莆然哉往自爱哉道莫大于易刚柔者立本者也变通者趣时者也动贞夫一者也君子之所以远其到也
　　赠周来轩湖藩右辖序
　　湖南为藩最大控七藩以拥防金陵其地重其杜塞祸衅命牧为尤难近时龚蒲川为其藩左辖王石泉副之藩之右辖又以属我周公来轩皆拔闽之材而湖用之其果忘一念吾闽哉予歴湖数四最后西征时也乡聚凉落人悬席挂草无人色问之曰会计苦我也田牛去而子女犹幸存赈济甚焉施一而责倍其酬则子女去矣为之哽咽呜呼贼瑾固然吾人者忍一藩之民命易一身不可恃之富贵耶东归所歴守令多弗副人意冦至而民乐趋焉斯时风景谅异然亦无得不犹为之所前是公有湖南虑囚之命全盛时也及总湖臬虽以忧弗赴而物化人隠已得大都有余念焉天下事谈之易行之难忧之易而济之尤其难诬世以乏才恶可哉公凝永内定素朴而润以文在诸生与伯氏中丞公相师友敭歴中外儒局吏贯所至奏绩効同考会试而督学滇南也尤以儒委裁抑柄要崇重风节平反大狱与行寺之马政外台之风纪尤吏能章章者也公固有以行亦重有以济矣又况蒲川石泉三君子同处一藩者哉易二人同心其利断金书庶绩咸凝归之百僚师师之効三君子心同而道相下其独一藩济耶宪伯陈君时济以予不及尾芋原之饯来属别言予通家公者为忠如此
　　芝峰别言序
　　事由故而习敏而办静重而收以济者也寒畯识事门廕之练习不啻加矣理棼剧于迟囘之手秖见其劳镇浮靖躁亦非褊心狭量之所优举也姚江孙公德成自其先烛湖先生倡明道学超河汾绍伊洛紫阳翁许之如此君高曽而下为御史为太常博士为郡同知为教授教谕袭组承圭指不尽数焉烛湖正脉传双梅为盛公大父也家庭熏习学有委源与闻莅官子人之大致举进士为刑部属据按指挥老吏缩其首大章奏长僚怗怗以服上易以报可奉命録囚江西搜生剔伏无网漏无寃民与予巡视主良合若宿计然公居以镇静柄要隂持潜运黙绾无际岸可因为衅用能脱横祸于罗织猬兴之时逆臣既正法公复正郎崛起而叅大政由刑曹得殊擢也得闽殊地也玺书行部藩务而臬权殊委也未再嵗有贵州察使之命又殊拔也士大夫胥与为荣而惜其为贵夺去芝峰别言言别也杨忠夫谓予宜序窃惟物之盛否人与数存焉名德之所系属招徕感召有不疾而速之几居使然也方木斋翁以耆硕秉钧贤俊景从如飞走之宗麟凤凡缙绅皆然况乡耶故莫姚江为盛及以直触祸其所延及凡缙绅皆然况乡耶故亦莫姚江为否然否不几时复以盛斯数之不足胜理而天者之固定也公复引晦先举挺出乎造物牢笼之外以待夫浊渫之清不有郭泰申屠蟠余烈者乎兹去而总宪度肃风范厉霜棱临照官邪振威声于西南荒徼使朱崖木阁易旧观天下之人皆欲覩麟凤为快将又有夺公者独贵然耶庸书以俟
　　蔡文继字序
　　诗烈之训为详烈文辟公言光也休有烈光言大也烈假不瑕言光大也惟无竞维烈言功烝衎烈祖言业书之训槩之诗云耳而諡法秉德遵业曰烈蔡生名烈取扬武烈之义其字文继谓必师文王非欤夫文言德武言业因时而举其盛无德无武犹时而无德无文齐圣而宣重光有间哉文道也在天垂象文之常鼓扇翕辟参互以通其变变也易曰观乎人文以化成天下三坟大道也五典常道也谟训誓诰师友问答之词道之正变也舜继尧禹继舜文继禹自然也武继汤不得不然者也至是盖一再变矣孔子以春秋一字之褒贬为世赏罚又一变也孟子泰山岩岩七篇仁义与杨墨角其是非又一变也濂溪明道近孔子伊川考亭近孟子时也者圣贤不能易也然天能使圣贤无时不能使圣贤无烈昭当时而垂后世道有异乎哉迨自人文既南闽海濵称邹鲁漳朱子过化之地建阳一脉已流北溪矣文继曷自近始文继砥学饬行趣尚近正以躬所未逮而力有可行仁族姻以流乡惠推是心也秉德遵业于光大何有文继其终惠之
　　小録前序
　　上古宪猷经运率惟士焉求道隆汚实系焉战国任权畧西汉喜功名东汉贵节义乏通变东晋乐恬旷罕实用士习固尔宜世道之日趋以卑也隋唐而降词赋取士无越无用之文国朝按先臣朱熹之议而折衷之经义以端其本论策以宣其用学非是弗教士非是弗习主司非是弗取朝廷非是弗以用百五十年士无不治之经无不猎之史贤智奋庸式登至治虞之共臣周之多士盖嗣休焉丙子广东当试事巡按监察御史某承德意惟谨总督太子太保左都御史某实与临焉总镇太监某总兵官某清戎监察御史某与领使命某官某某实与赞焉督学佥事某实专任焉抉剔垢弊则某自为勤提调监试某某胥躬莅焉某某某咸周外之防暨试官某某某矢心攸同弗弛弗辱棘垣锁局更书袐名比伍澄汰约十三始得一登其文无害者于録呜呼亦殚厥心矣乎不知亦竟得真才以仰副上意否也夫抡材于山左规右度间録小以遗大不预逆其中之不蠧矧较士以一日之文之长者乎迟工者速拙优于平素者或落意于临时加以剽窃记诵之偶然虽明无施焉谓无遗才不信也朴讷者悃愊无华功深者城府难测加以末节中路之改弦则智者失焉谓必符实用不信也逭主司之责僭为诸士子图焉夫史子百家皆文也六经文之至也周程张朱皆学也孔孟学之至也房杜张宋韩范富欧皆事功也臯防稷契伊傅周召事功之至也祖其文宗其学追迹其事功远骋高厉直趋其至不自蹈饰辕泽鞭之讥使天下来世改容易视曰此某科士也无亦韪欤
　　赠廉访姚东泉序
　　姚公英之东泉前副按察使董学政吾闽去之而察使贵臬也未逾年复右辖吾闽未逾年也又去之而左辖山东公酬物宰事不为问学终掩所至効其职风令迅疾扫积弊落叶去之公在方成官府儒之道其将大行矣同寅伍公嘉言诸君子书道将别属致爱助于公夫问曙于盲问途于兀谓知日知津然乎哉旬宣之安辑其无俟复告也然僭谬言之昔有盂水之饯以言之送者公清粹忠勤无所事此有生刍之赠者其诗曰生刍一束其人如玉公于是比德焉予则他石公也尝阅玉之府矣有度寸者曰环珥材也直十金有倍寸者曰鞶带材也直三百金有度尺者曰镇国材也一观五城在宝中独为无价具众美蕴百灵温然栗然瑛以莹者清以越者玉德无瑕而万宝为之退舍君子纯中粹理乘时会运执其事枢而通其权度之变道谋大世谋深和不涉同而博大足以容物庶猷羣策收为已有以冺乎其迹之似中外倚心焉夫然后位逼无嫌处柄要无见其所谓专守道之谦佐时之泰以行乎保身之哲公之道其无将在此欤抑宝不玉忌而人则贤忌公比德固然韬葆防惜其将无于玉加至欤是为爱德之助
　　严沧浪诗集序
　　诗写物穷情嘅时而系事寄旷达托幽愤三经三纬备矣降而离骚一变也而古诗乐府苏李张郦一变也曹刘张陆又一变也若宋若齐若梁气格渐异而尽变于神龙之近体至开元天宝而盛极矣而又变于元和于开成迨宋以文为诗气格愈异而唐响几絶山谷词防刻深又一大变者也最后吾闽邵阳严丹沧浪力祖盛唐追逸踪而还风响借禅宗以立诗辩别诗体诗法诗评诗证而折衷之决择精严新宁高漫士唐诗品彚引为断案以诏进来哲夫沧浪之见独定故诗究指归音节停匀词调清远与族人少鲁次山号三严同时台人戴石屏深加奬重其子姓凤山子野半山邑人上官阆风吴潜夫朱力庵吴半山黄则山盛传宗派殆与山谷之江右诗派为近要亦唐之赤帜有摧坚扼险号召鼓翊之功者矣宋季避地江楚诗散逸为多吾闽宪伯淮阳胡君重器购存稿仅百三十有余篇与诗辩等作竝锓之梓至宝终出知宝要未诚乏为兆尔矣宪伯隽特有英槩寓怀寄兴清丽悲惋与沧浪意气相感发二百五七十年之下上是集行世为沧浪贺亦为得沧浪贺也淮南法席将无嗣正眼以传者乎集故有黄公绍序宪伯君重以为诿尽读之正坐沧浪禁例奚取序沧浪序自创也
　　云庄叙言
　　予亡慧执故滞真无足世道击也居闲处独谬意作古文词取六经传记秦汉而上书谬读之亦谬效之竟无得其大都如航广川茫然津涯捕风影无所得镂脂刻冰负成劳于工巧又如宿留东莱凡骨未蜕身固在此也今年年六十六倦以老矣榕人郑少谷继之齿后予以倍悟独前庚申予过其诸祖藩叅建中少谷尚少语次忘之矣嗣是少谷文日起伸缩两仪颠倒万化轮古今而下上翫弄作者于掌股之间超凡突诣易吾难如此也蜩与鸴鸠决起而飞抢榆枋鹏抟扶摇而上者九万里凡马挝策不尽一舍一日千里国马固能之物诸天异也抑风之积不厚则其负大翼无力马食日尽粟一石则饱饱则力而材美外见少谷将无是之遭欤善自爱哉少谷袖稿来云庄商畧其臧否驳纯以订正所学噫子实惠我恶置子一喙哉无已则有告焉文寄道者也韩子踔絶奫澄千状万态而卒泽于道德仁义炳如也矧不为韩愿者乎少谷善自爱哉予将焚笔瘗砚以答子一喑遂强疾仄枕书为别
　　赠刘执斋入为大理序
　　刘先生咸栗以副按察使总学政吾闽及是有副廷尉卿之命人谓登仙羣博士弟子愀然见于色固知道由今可行也一方道化由今觖赖焉先生义不可借则来谋赠言予世交先生有告焉处人者权世责轻重为舍留尔矣近世无世官而聨珪续组亦则世臣也雅量沈中得诸素养粹言懿论得诸素闻而流风善政理体之后先又讲之家庭以熟临局制机与崛起之士不侔然荀陈之后朱子叹嗣述之难万石君尚无恙而孝谨衰世济其美其可多得耶君牙之命称乃祖乃父世笃忠贞其望之纉服者曰由旧典曰无忝曰追配先生先司冦公先方伯公正色贞风视君牙祖父无媿先生视君牙其亦果后耶刘三世法家廉特之操公明博大之体循以今无异五刑五罚其所权量情齐也先生三总学政有教道陶型德礼性又齐也是入也其徒法已哉德阳而刑隂也刻制之力严则发生之道缓天下优春夏而缩秋冬积之无用所以为用而期之无用所谓刑罚精华者也虞推明刑弼教之美至于刑无刑民协中周长王国归之敬由狱今之世虞周时也亦宜有臯陶苏公是赖大同之化奚谢于一方祝先生先生去毋留焉
　　蒲坂郑氏族谱序
　　一元之气统天地而万物之人身一小天地子舆孙一小万物也支分派析涣然无统吾人途人其恶足卞之故法有所聨戚疏迩逺领挈纲提义羣而恩结犹一身一家一时也谱而已郑自三先生倡学南湖其后裔或起或落未必尽传其宗然海濵邹鲁文献轶中州而盛推原初响必曰三先生三先生他闻家望姓无与焉三先生固一方文学始欤今莆族者露后兴者庄后仙者淑后桃源者露四世孙刺史肇后十传蒲坂而族至今焉族五房吾友左方伯山斋岳书巷房也去冲远一十有六世金桥方伯尊府主事公城初徙书仓再徙和美则方伯伯氏尚义君嵎徙也谱之修方伯也稽诬订误法例甚严而系详蒲坂致亲也郑厚之文章樵之纪述可学献翁之源流指授侨之大魁之政府与良士伯玉近时纪瑗之名章显遇歴歴可书可蒲坂耀闻方伯为盛盖亦族之中兴贞声气烈不偻指尔矣夫用而宣所学以树徽当时不竟用而含敛以精所学以垂迹来世天之意固皆有在也予请广方伯之意为郑氏属焉世族世德也蓄仁累义世演其泽承孝袭友世笃其庆嗣书香衍道脉机轴若一使人人敬而慕之曰此谷口真风也康成素业也义门故家法也三先生物已化而歆感若存若乃贩鬻松槚漫世阀矜高狭儿儇子追负显门以黜伏寒畯其不足征矣
　　南湖郑氏族谱序
　　郑少谷善夫在光德里别驾淑之后中丞元弼之派莆而闽迁也而犹曰南湖仍所自也祠始源深祖始迁礼也配以天佑贤也少谷访族于莆得通中丞以上诸谱继于仙得八虎而下之派而订疑证误见诸往返族方伯君岳数疏为详少谷忠于郑友之不孤矣谱祖欧阳氏世纲人纪史法也叅以苏氏系聨派属本于礼也兄弟则行明有序也子则名明有继也传赞铭志备本支间及他支亲亲而贤贤也僧道不系妇出不系失节不系絶之也世无无母之子降系于子寓不幸也贤而烈女附其父妇附于其夫幸也以寓劝也谱而书之法具焉燕齐之祀与周竝传割符刑马汉功臣澌消于百十年后魏证曲端之裔落落然谁纪开创维属固有存乎人者易君子万夫之望既然矣又立其本胜之苗盛无莠一髽众冠之前不亟易而同将却避而走之矣君子钟诸情笃诸礼诚通恩结气义为督齐使勤生趣正顾检而防淫令问长世族之恃在此也郑圭组相望藩叅君观予同寀州伯君某予同年隠然大小郑公今少谷亦夹漈无媿南湖倡学世其足征矣抑义门风范旧观若难亦嗣述宜告也
　　赠傅节推考绩序
　　国家无常清之戎常理之财常平之狱分局厘务至郡而三责兼之柄提纲挈守也戎丞清之财倅理之守执计而责成功惟狱无定情亦无定执民之命寄焉故守罔攸兼专郡推以理平之任盖非虚无以尽词非明无以烛隠非公无以当法而杜嫌宣惠洁与恕以然理无寃民守因得以收靖嘉之效固辅守也正德戊辰高安傅侯美政之郡推吾莆也以虚以明以公以洁以恕当政细之际独以平称嵗余忧去士民送者阗郛郭莆郡推缺则悬注于侯侯改推杭郡也复以忧去莆郡推缺复悬注于侯及是以侯还焉侯至迎如送时侯之理如侯之初民德侯又如侯理之初守冯君委政侯也又与前守无异夫顺阳思騊駼以复来并州迎细侯于再至阅道重临之感子容府政之属侯殆有然者侯上初考之绩守业侯留台臣藩臬听以去客有问者予曰留情也公在民许制也公在法情不胜制且官十一年书三年绩既淹矣嗣侯莅者率三两嵗以迁一内台一外台次之亦不失州守侯固侯也无足念欤抑吞舟之鱼不游渊鸿鹄高飞不就污池未足尽其大也侯尝摄丞矣尺籍清倅矣会稽理摄守而及于令庶废具兴大固侯有者还之大以用其大子何渊池侯也于是士民相与听侯去
　　古崖诗选序
　　诗写物系事穷情而尽变二南知风化之原大雅知周文之盛歌唐知陶唐氏遗民风雅之变世道足悲而观人以言王杨卢骆君子顾有惜焉莆之诗欧阳四门名于唐后村尚书名于宋后先有作辉暎声聨然气过乎文则酝借少力绵乎识则警策疎绮错涉浮艳之词典质伤直致之病譬之于乐洪声细响无足辨宫商之音恶望识断弦感跃铁者哉古崖先生貌古养充隠然有道风度自治举子业固已古作竝名为族祖会元公独赏陈太常媿斋在诸生愿属讲下先生谢为友柯学士竹岩为之延誉名遂动词林而怀奇弗售仅学职以老偃蹇拂郁不平之气尽发之诗而兴致幽体裁庄永词彩丽密使读之而有余情欧阳子谓梅宛陵之诗穷然后工近之矣先生子最晩诗蚀虫防流落人间者数十年仲子汝澜始搜辑成编周渠翁为删正郑山斋为选加严焉门下士傅节推为之属梓夫诗人不数篇凤凰芝草少为瑞者也抑李羔辑遐叔既逸之文昌黎得李汉而文无失渠翁之序无媿独孤至之而山斋校评视方崧卿准墨审矣
　　容春堂集后序
　　内至者言焉成文如三精象垂众凑效乎其职皆化机自黙根诸道而发诸气者也故曰观乎人文以化成天下六经羣圣人之蕴经纬天地纲纪人伦立万世常行之矩其根深其充养浩然其化机在我文之至也后世敝经则杂敝璞则靡敝庄则散敝润则流而入卑弱发乎才而语道浅要诸理而语气为或衰文云文云乎哉前辈谓太极图像经西铭自孟子而后未见易传甚实而自得今与原道竝观相去远矣数先生者曷尝屑屑然属意文事之工理至词至机有在我者矣予尝谬意古文懵于道而病乎其蹐于气也尝思名能文者听命焉心存意往海内士三数人治丙辰始得会吾二泉追讼相见之晩既而静思之百能媿诎独吾齿长尔尝见品士亭记曰其择也如此庙学记曰为夫子作也白鹿数篇曰为朱子作也及是容春堂集出得尽观焉曰是文也其是气也其不离是道也纡徐容与和以平乎庄以洁乎居而不有辩博而不肆黯然其长油油然其光将根干宋儒标枝秦汉收韩欧数君子之华实乎起衰斯文其先生始矣先生副上卿惜士者犹未酬其望世固有不相易者
　　南征奏凯序
　　荆楚闽粤文物齿上国旧矣介其间邃谷长林鸟道数百里足以渊薮逋亡遗其身以种其子孙袭盗恣狂时钞掠为边患朝议以宪臣分省备兵都御史开治防州临制之非有文武威风不委付然兵校习安少任战贼巢穴险阨猝难轻入故必征兵四省或借助于夷则嵗月有期冦已预侦兽骇而鸟逝之矣以其征之难畧之畧益肆抚之抚益玩方隅之患其未有已也今阳明公始至议征众以地险兵弱为疑公曰且用之乃简阅部署以令以申公身先之诸帅亦罔敢后命疾雷行而风雨骤至也遂破桶冈横水左溪诸寨俘戮丑类七千有畸而释其老弱弗治捷闻天子録师中三锡焉古者军将皆卿升陑鹰扬其不可尚矣晋郤縠尚称儒将至秦汉而文武始分世率谓儒文墨议论而戡乱制胜必属之介胄熊虎之臣由公之奇武夫悍将其未可望也昔张南轩侍父开府内赞密谋外参庶务参佐自以为弗及林艾轩克平茶冦孝宗曰光朝儒生亦知兵耶南粤平孝宗谓杨万里仁者之勇三先生以儒学鸣当时其作用固在公怀奇负博明习典故为上宰贤子既之专志诸儒之书迈往超悟盖将辨析朱陆之学而会成之为后进师宗言阶触祸议论风采不少頽试之难其显效若此儒道果有禆于世而嘅兵寄者不皆公也余滥寄西征竟贻方之愧三复奏凯之篇重加歆慕惜无江汉之笔以自寓遥勤序是诗刺恧焉
　　内江乡先生征信録序
　　蜀江水所出汉经焉襟渝巴控瞿唐以固风气内江尤江所束气尤钟刘先生德符在史局采人物表着为山川重者宋赵舍人庄叔赵丞相文定赵佥判希光元山长黄楚望国朝则吴刚靖若思李给谏秀实隂处士振平刘佥宪用行凡八位进之乡贤祠以祭又録传志遗事为征信録以传比督学淛台函书授使者诿序予不及会先生及先生为信也古者庙学祀先圣配以高弟子与儒而卫道者乡先生旧祭于社今于学殆亦世教一助神而明之示有趋也乡有録亡致存以示信也政与化归于一者也齐道德同风俗有不由人者乎表异前德开畏慕以发阻劝之端于彼焉于此焉不言之教具矣子产遗爱夷惠后百世而兴起昌黎殁斗山不衰道化熏染人视物易焉欧冶所铸干将发神黄筌朱緑并其质化之君子拜其祠退而征诸録为信风有不足还者矣先生佥宪贤子给谏亦都宪士修是孙象贤济美竝以问学风节重当时他日董狐之笔以决择一代之是非有不先生是録相与集一乡之大成有不是録始乎序与幸征信焉
　　我斋归山隂序
　　达子来省问所友天下士以蔡我斋希渊对是时我斋方以养母乞教授吾莆孤风逺韵隠隠来云庄详叩之曰是固阳明先生董常中有余养而祗见夫外者之轻以壁立千仞之上将其至羣儒依归焉家甚贫非其道义虽与之以晋魏之富不欲茍焉处也乡书十年不欲取进士取进士辞庶吉士兹固为母而出亦未知其果来来亦未知其果久以处否也予喜为莆得师达至崇安书语诸弟曰蔡先生来矣吾家子弟无问学籍未学籍时往叅候我斋来一去沿袭而自立风格贤者慕其未贤者力沮以媿道风翕然方成一学校久其位何如耶我斋厓壁若不可攀即之而冲永平粹立孤而礼恒下守虽固而其量未尝不洪兴寄高远常思自放乎山风水月之间筲斗之禄其无足留也来访云庄神游意往如蝉蜕埃轻鸿遡乎寥廓予笑曰高则高矣秖恐无福我斋数数思去予数数留一日太夫人亦思去我斋辞夫子庙退而语诸生别诸生哭留不可羣走乡大夫语留予偕山斋造焉我斋嬉笑自如则已方巾野服飘飘然遗世神仙山斋曰是可留耶于是松厓至士夫继至耆旧亦继至来进知方之士连屦而入或语留或求识面以去市居童儒贩鬻松槚者流刺刺私相语亦惟其留之幸彼固诚知我斋哉呜呼风之动人有是举幡足信矣古今人其未相远也有八十日之元亮有百五十日之我斋独意夫依中庸者为难易进退无恒非离羣也吾人有斯世之责焉持禄固为可愧亦盍思果哉而末之难容有执其几者抑东汉奇节归数尺之羊裘殆有托始今日者矣序我斋去
　　筑隄林氏族谱序
　　羣物祖天地而各祖其物夫原形知异异知分原气知同同知贯所由出也长林林所由出林祖也晋安郡公莆之林所由出莆之林祖也其后散徙闽粤间长乐则智清智海智溢给谏遯民公裔慎思九牧雷州公裔莆谱称水部郎中者也今大司空竹田公筑隄之林出雷州而谱源厯化迹序罔稽公八世茂七世正仅名讳六世万原而下始征信足书万原三子昴居阜山晨居感恩赘余昊居筑隄赘樊皆袭其姓公先都宪梅隠公意不谓然公既为御史始追奉遗命奏复谱之修亦梅隠意也水部不系至万原始系无敢有茍尔矣昔狄青不附梁公崇韬有令公墓之拜仲淹改朱从范而婴以夏侯冒孙易同人类族辨物夫为汉为沧浪漾也闽均之林筑隄不雷州容不给谏晋安者乎鲁可以望泰山而楚不可以祭河林祖而余樊祝之庸飨耶抑穆公召公是似林世既有人矣筑隄又大振于公假方尹以专东南总制之重邦土征入连疏恳归勲伐之盛动朝着而纪旂常以载光林氏独筑隄已耶昔宁州黄山谷与会稽黄渥同出婺州年望相近为兄弟合族俊与公九牧同也年望亦相近兄弟者四十年言念扫松追陪杖屦于紫霄澄渚之下殆今老犹是寄焉序斯谱其容衰落厚辞
  </div>
  <div class="pagination">
   <a href="见素集.html">
    上一页
   </a>
   <a href="见素集.html">
    1
   </a>
   <span class="current-page">
    2
   </span>
   <a href="见素集_page3.html">
    3
   </a>
   <a href="见素集_page4.html">
    4
   </a>
   <a href="见素集_page5.html">
    5
   </a>
   <a href="见素集_page6.html">
    6
   </a>
   <a href="见素集_page7.html">
    7
   </a>
   <span>
    ...
   </span>
   <a href="见素集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
