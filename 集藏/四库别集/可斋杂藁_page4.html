<!DOCTYPE html>
<html>
 <head>
  <meta charset="utf-8"/>
  <title>
   可斋杂藁 - 第 4 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   可斋杂藁 - 第 4 页/共 39 页
  </h1>
  <div class="content">
   通京湖贾制帅
　　制阃上流分天子旌旗之半典州两峤在王人版籍之中拜手缄藤通名籖恭惟某官禀天间气为国世臣包罗宇宙之襟懐叱咤风雷之手段兵有百万之在胸腹夷夏之所竦闻年未四十而秉钺旄古今曾不多见葢自建宣室治安之策已共期云台将相之才盘错偏更声华益茂众且骇浪惊涛之凛若公犹光风霁月以临之鹦鹉洲前但见赋诗而酾酒貔貅灶底自令腐粟以流钱既儒效之翕闻斯上心之愈眷爰自长江之门户遂开大府之藩垣号令甫更皆谓过汾阳之精采规模既定孰非服叔子之威名匪由允文允武之兼资安得足食足兵之如是慨懐荆渚宻迩中原西州江水之相通南岘烟沙之在望临风举扇能无忠武之思落日登楼应动景升之恨奉玉斧整齐之画収金瓯玷缺之区启蚡冒之山林载鸠楚境剪驹支之荆棘尽狝戎庭匪公其谁举世所望酬先正欲酬之大志了诸公未了之隽勳龙作纳言已正舜庭之喉舌虎拜稽首当为周室之股肱某牢落壮心蹒跚蹇歩平生几屐疲疆以何之卒嵗一裘老田园而足矣误荷上恩之收拭俾分南服之蕃宣冒然一来凛甚百谪念结习久从于先世而揄扬每及于孤踪兹以小邦幸事大国烟深五瘴秖虞病骨之支离星焕六符正仰英躔之临照
　　通成都黄都大
　　咏豕腹于弥明之鼎莫离瓶罂登骏骨于燕昭之台误编皁风尘顿絶雨露所濡未殚足力之驱驰先寓舌端之依向伏念某体轻性滞力小价微揆才无一寸之长揣技乏千里之逸连年侍宦遍更五原秋草之肥幼嵗学书犹负三月春风之贡比由辕下偶置笼中锡谷寻盟合随访家山之鹰爪监车服乘自知非汧渭之龙颅属巳拜于印封抑未忘于刍豆脱踪茨棘岂无渴梦之懐听命絷维宁免饥鸣之想错莫尚依于主去収藏恐待于客佳阊阖遥瞻尚隔邱陵之逺家庭亲敕俾承书传之香茁萌芽于年穷腊尽之时环奔走于风逐电追之地倘五花之偕判与百卉以向荣恭惟某官双井名家九衢独歩南州第一盖得武夷师友之传北冀空羣早出河阳士夫之选自丝辔膺使华之遣而金瓯深相业之思天马十二闲就俾问扬镳而追日月团三百片靡劳司击鼔以助雷化工方有赖于蛰惊人物皆争归于蝇附驾骓駓骃骆骊骝之乘不弃凡驽处桂椒柟栌枫柞之林靡遗小草遂令款段亦玷封缠某敢不苦硬存心权竒励节造父夹辀王良执辔愿益坚饮氷囓雪之思卢仝敢歌陆羽作经尚愿助分江贮月之兴
　　通湖北许宪
　　名藩弭节耸隰原礼乐之华别驾缀员兼幙府文书之掾以焉一介之疵贱有巍乎二天之照临受察载新修辞敢后恭惟某官六经正学一代真儒精诚开衡岳之云鉴裁炯洞庭之月乘长风破巨浪沛然泛应于事机囘狂澜障百川岂以诡随于俗习自巍科之拾芥即隽轨之蜚英拄笏宾筵空冀北士夫之选褰裳真馆为湖南宾客之光富贵不以介其心进退了弗形之色舂容华辔游戏夷途方将问台阁清要之津姑以佐辇毂弹压之政适咨阃寄爰借机筹果闻帷幄折千里之冲坐俾江汉无一波之警暨分使竹益茂甘棠属秋柝之多虞勤宵衣之逺顾宁谓户牖之过偹毋令罅隙之肆窥虽征镇相望何啻南北天之恨然巴陵一面正处上下流之中用开诗书元帅之谋俾任甲兵大刑之寄臯陶作士顾何畏乎有苗召公于蕃自可平于玁狁拯生民于华夏跻盛治于虞周归我公兮相中国矣某早荒鈆椠谩继箕裘一官客走于诸侯十载身亲于絶塞文墨议论碌碌无以瘉人机防功名落落何所集事偶入陈于邉画乃误玷于周行曾未息肩遽叨易命勉策磨牛之故歩姑从幙燕之后尘附赘悬疣决无堪于适用汗顔血指恐不免于贻讥所赖际逢获受容察况对离离之芳草尚存井井之成规愿竭驽骀庸奉驱策长江防寒数处一惟指顾之是瞻广厦大芘万间庶俾依归之有所
　　通淮西罗仓
　　望原隰礼乐之华肇新容察僃幙府文书之列幸隷照临以昔尝辱眷于门墙而兹复栖身于统部夤縁有是冒昧此来方就列之云初岂奏缄之敢后恭惟某官任重道逺色正芒寒先正有若保衡蔚甚一家之文献后来必有名世蔼然诸老之典型自华贯之早登即休声之旁达荣途小试已存逺到之规砥柱弗摇独立流俗之表氷蘖清名之既着鼎勲烈之愈彰日转昼帘籍甚弦歌之誉灯明夜观居多檄画之筹兹妙简于枫宸将承流于荆户肆颁明诏晋列奉常拳拳致主之素心蹇蹇济时之谠论上方前贾生之席以嘉纳人谓有郑公之笏以尚存适一衣带水之防寒指三百叠山而坐啸令修庭户颂蔼袴大江之西甫政声之赫赫长淮以右属民望之暌暌用烦持骃辔以观风然且驾隼旟而作牧讲明平准修举外攘岂徒效呉人濡湏之筑以燕安江沱方将问晋公郾城之勲以汛洒区宇斯世之望非公其谁伫根本之厚培即精神之逺畅立腾成绩经造迩班某素不如人何能为役艰难之鬓早雪少壮之心已灰江汉来归忧倐缠于风木邱园退屏梦不到于烟芜比几从岘首之旧游幸已丐朝端而许免出于劵外斯在选中穷猿何择木而栖驽马实恋轩而至二天不逺一介奚忧雨雪载涂应念罢牛之腾驾云霄连厦愿容旧燕之重楼
　　通广西丰宪
　　紫綍疏恩绣衣将指天子不鄙夷其逺俗特起名流明公爰询度以周咨来司臬事占星临部涓日奏缄恭惟某官昭代竒才济时敏手数元祐世家之华裔独有典刑论嘉定人物于先朝犹存风烈游刃九牛之不顿着鞭万马之无前入握省兰诸曹敛袵出分符竹三辅属心方催侍臣文石之班乃羡老监鉴湖之乐虽欲急流而勇退岂容巧匠之旁观若时旰忧逺在西峤谓乌孙部落当昭布于皇灵而赤子海滨或未霑于圣化爰赖甲兵大刑之用庶寛夷夏奸宄之虞霜节一临烟岚尽洗碧玉篸之坐对岂待席温紫荷槖之立登竚颁环召某骎寻暮景牢落壮心虽老马敢惮一行而铅刀岂堪再割甫兹弛担幸甚聫台不惟容察之依光且遂摄承之叙好相逢前十载细论昌黎壮夫之诗我独有二天尚托孺文故人之芘
　　通金州徐守
　　拥十连玉帐之尊乆期望履领三尺金科之寄幸预执鞭得非际遇之天为是趋承之地敬修竿牍仰扣籖曹恭惟某官昭代典型中朝徳望文章千载之正印学问诸儒之一灯名阀甘棠玉骨麒麟之仙种故国乔木铁面琴鹤之清风倚天劒泛应于事机下水船通行于官路察物如度之省括运智若珠之走盘不以枳非鳯之所栖方且川与鱼而俱泳一同制锦桃李生春别乗岸巾湖山分月熟访洲前之鹦鹉来吟山外之杜鹃众水防涪尽是借恂之父老两峰峙劒尤多迓汲之儿童天愿魏兴地聫闗表咽喉汉中之全势唇齿京右之上流畴咨共理之良爰畀已试之效星沉夜柝坐销弯弓牧马之惊雨润春耕足致卖刀买牛之俗然而西土咏襦之虽切未若东人望衮之已深赋画防兵卫之诗尚劳护塞听孤舟野渡之句行命济川如某者识字未多读书有限凡骨岂换仙之分尘容甘走俗之劳祖鉢仅传父薪莫负如跛鼈之歩不能以寸犹雏鹰之羽未可以飞偶叨部使者之公车俾玷郡决曹之末掾顾法家者学非书生所长借有依归贪于奔走痴儿不了官事必贻腰腹空大之讥寒士广芘欢顔庶寛棰楚未免之叹
　　通史制参监丞
　　乌幙乘边千里屹金汤之重楚藩设属一官在棰楚之微适沿檄以斯来欣执鞭之有便方将委贽敢后修辞恭惟某官昭代羽仪中朝模楷身踵相门之衣鉢胷蟠武库之甲兵不骄不华一洗房杜子孙之习有典有则盖由韦平家世之传以道徳为志而富贵了不介心以学术为本而功业视若余事自英声之起日即怒翮之培风要路夷涂宁拂衣而靡顾遐邉絶塞乃掉鞅以肯来由礼罗获聘于石洪而军事悉咨于孙楚云黄万顷首陈渭滨许下之规草緑五原坐怠棘门灞上之警兹奏功于宣室爰作牧于舂陵出幙持麾随致藩垣之固圉修车偹器遂繇兰锜以晋丞矧载参十乘腹心之谋盖巳聨两道臂指之势堂堂风采衮衮事机碎輼轒破穹庐行见了碧油之勲绩纪旂常铭彞鼎又将继黄阁之仪型某痴未了官少宁更事屡玷有司之辱已甘俗吏之归厥室厥菑见谓弗堂而弗播不稼不穑乃思取亿以取囷载瞻粲楼落日之濵甫问嘉防西风之役不图制命俾列顔行秪怜歩兵之厨岂堪尸祝之俎方虞巢幙将择枝依幸甘棠蔽芾之匪遥庶小草依归之有所识韩荆州不愿万户敢云未挹于声华见苏刺史我有二天切冀曲加之覆帱
　　通江陵杨倅
　　夙驾油屏知暂剖汉庭之竹滥竽酒室冒焉问齐戍之瓜不圗小已之尘劳获窃大邦之辉润通名攸始奏记敢稽恭惟某官粹学渊渟英姿山立几千仞岷峨之孕秀二百年坡颖之风流同时独不得司马哉乆矣奏大人之赋后世使复有子云者方将续太元之经自巍级之摘髭即要津之策足威宣北部判屹南山画禆俭幕之芙蓉教洽鲁宫之芹藻防陈计簿遂由万里以叩阍班列司书良取一言之利国方隆上眷自诡外庸果乗传之未西亟改辕而以北牛刀甫试骥驾即驰兹海沂已咏于王祥矧襦袴载歌于叔度五月报政未逊昔人满嵗为真且循前制苐恐见思于宣室复将趣侍于甘泉某壮齿虽骎童心犹騃屡困有司之辱已甘俗吏之归始役家庭厥菑而弗肯获继叨台幕不稼而胡取囷甫縁亲檄之还忽玷公车之辟未能觞政安賛俎筹犹燕方巢幙之危乃鹊有依枝之喜曾香一瓣惟恐交臂而失之杜厦万间傥使欢顔而幸甚
　　通金州晁倅
　　作诗而饯长史已来骑竹之童读律而试书生尚与吟梅之客虽无三语可之一言恭惟某官金茎露掌之清标玉垒雪山之名胜自城南垂誉为宛邱淮谷六君子之游宜蜀郡知名有老泉坡颍三先生之风云之懐夙壮霹雳之手冞彰草茂盈扉花繁满县爰颂朱丝之直洊膺墨绶之华便宜泛仙槎而登瀛方且效湓亭而隠吏当垆访酒平分卭笮之湖山岸帻哦诗一洗峨嵋之草木曷为熟路又挽轻车果膺分虎之荣式副化鲲之望纡丈二组暂屏翰于武阶奉尺一书行羽仪于文石有如某未之闻道无所取材见谓沐猴而冠顾非睎骥之乘读子虚乌有赋未能凡骨之换仙习司空城旦书宁免尘容之走俗勿责痴儿之官事庶几寒士之欢顔夜月枝依正恐鹊栖之未穏春风巢近当随燕羽之初来毋曰于行遂鄙其俗
　　通湖北章帅机
　　佐元戎之幕乆瞻名阀之簪缨司歩兵之厨幸托宾筵之领袖不谓小人之奔走今惟夫子之歩趋事长维新修辞敢后恭惟某官搢绅模楷台阁羽仪文章皆尔雅之辞学问在中庸之奥故国非谓乔木犹有典型此笏乃今甘棠具存风烈犹芝草鳯凰而人知其瑞如瑚騄駬而世固所希粤策足于要津即流声于上国文章佐聘肤使其犹劣诸廪庾攸司委吏曰当而已逮雷封之奏最由月驾以陞华谓宜召贾谊于席前奚乃屈栾鍼于戎右公虽亷取上岂乆淹夜观成吟姑继荆州仲宣之赋昕庭览奏已知大名强至之文凡此时幕谋檄笔之游皆指日从槖卿珪之选眉黄行见诏紫立颁某壮齿渐骎童心犹騃父稼谩勤劳之袭子薪犹负荷之羞夜雨挑灯叹书痴之未熟秋风落防顾酒圣以何知不图乌府之过怜乃以黄垆而分属材非刈楚忧甚据藜兹焉冒昧以敢前赖有帡幪之在上介石之不俟终日虽慙莫赞于机筹揉木而尚迟朞年敢冀曲成于规矩
　　通京湖阙制干
　　听单父之弦声夙钦上介司荆州之酒品猥玷下僚不圗贱迹之尘埃获迩名流之歩武方将祗役敢后修辞恭惟某官学海囘澜儒林摛藻人物玉壶之氷贮风姿金掌之露凝龙泉太阿乆烛丰城之牛斗黄钟大吕盍调清庙之宫商自角立于巍科即鼓行于隽骅骝独歩洗万马以皆空鸿鹄一飞累百鸷而莫及属军事有咨于孙楚而礼罗遂屈于石洪宻赞前筹千里而折樽俎载稽近辙十年而持旌麾已闻玉帐之上功径许金闺之通籍虽千室之邑可使为之宰也无一方之忧宁乆遗诸侯乎小驻蜚鳬即陪振鹭某齿将就壮骨未换仙屡折翅于有司已甘心于俗吏一官漫浪厥菑弗获之懐羞三仕栖迟不稼取防而增愧甫沿亲檄忽玷公车疎狂而必将起落防之嘲芜陋而奚足继登楼之赋燕危巢幙鹊喜依枝酺其醨啜其糟苐恐贻忧于濡首平如衡清如水尚期取则于伐柯
　　通江陵陈佥判
　　佥幕借贤乆仰弓旌之重帅垣置属猥陈俎豆之间不图小已之尘劳获听大邦之画诺通名伊始奏记敢稽恭惟某官冀北竒材斗南重望水晶宫之人物玳瑁筵之风流志在扫清安事仲举之室气存髙爽自卧元龙之楼由策足于要津即驰声于上国始栖枳棘浃湓浦之恩波载泛芙蓉蔼仰山之春色逮鲁雉继驯于桑陌谓乔鳬即觐于枫宸曷屈元僚尚临防府意者重藩翰賔客之选将以为台阁公卿之储拄笏而对西山岂容席暖聫镳而向北阙伫有诏温某壮齿虽骎童心犹騃屡困有司之辱已甘俗吏之归始役家庭厥菑而弗肯获继叨台幙不稼而胡取囷甫沿亲檄之还忽玷公车之辟未能觞政安賛俎筹犹燕方巢幙之危廼鹊有依枝之幸登楼作赋喜亲王粲之文章吹防贻嘲愿恕孟嘉之落拓
　　通江陵张教授
　　窃食酿营将近元戎之幙抠衣黉序幸依夫子之墙虽一行作吏之乆荒然千里得师而何幸通名攸始修贽敢稽恭惟某官学海囘澜词林摛藻人物氷壶之莹洁声猷金薤之琳琅笔补化工提千古文章之印圗参太极纉诸儒性理之灯自天府之墨浓已京师之纸贵盍径仪于芝省乃俯屈于芹宫崇雅黜浮由欲起文风之靡受业解惑遂有资师道之隆愿毋叹郑氊之寒决不容孔席之暖祥鳣蜚下振鹭立登某壮齿虽骎童心犹騃屡困有司之辱已甘俗吏之归始役家庭厥菑而弗肯获继叨台幙不稼而胡取囷甫沿亲檄之还忽玷公车之辟未能觞政安赞帷筹虽使之从政也与其敢曰读书何必舞雩鼔瑟倘令俎豆于其间攻木撞钟愿与佩绅之在列
　　通激赏库方抚属
　　折冲樽俎之间夙推上佐滥觞糟粕之末偶缀下陈不图小已之么防乃有同寅之幸防通名攸始奏记敢稽恭惟某官学海囘澜儒林摛藻人物氷壶之莹洁声猷金薤之琳琅王粲文章信是劒南之独歩石洪休誉宜为冀北之空羣自巍级之摘髭即要津之策足滩飞双鷘少亲黄绶之劳堂集三鳣洊典青衿之教珍既陈于席上颖果露于囊中鹦渚赋诗方夜月访庾楼之胜龙山吊古复秋风寻嘉帽之游自阃画之一施即荐书之四达安西草檄暂依緑水之盈池天禄校书伫对青藜之照阁某齿将就壮骨未换仙屡折翅于有司已甘心于俗吏一官漫浪厥菑贻弗获之羞三仕栖遅不稼有取廛之诮属沿亲檄忽玷公车未能辩五齐之名无以赞十连之画赖珠玉之在侧庶糠粃于其闲事了而以为痴安敢拄西山之笏时复而一中圣愿同对北海之樽
　　代蜀总通交代蔡郎中
　　九重西顾兰闱供蜀口之师万里东归菊径惬呉头之梦既得金箆之刮膜抑资玉屑之灭瘢契托交喜深贺燕恭惟某官晏琦敏手终贾竒才歩武絶人如熟路轻车之初试规摹经国无蟠根错节之迟留时警淮边公从俭幕汉烽已急不虞代马之饮江楚炬几焚独脱池鱼之及火既砥中流之柱遂题半刺之舆就膺皂葢以拥轓兼畀绣衣而持斧锄其荆棘屏以金汤属劔北之宿师勤殿西之旰食佥言公可上曰汝钦赤壁雪堂已复坡仙之旧观青天云栈更看太白之昔难少迟阊阖之清班姑举褒斜之故智近稽唐制度支当佐于军兴逺考周官冡宰伫兼于国用某技穷弩末兴切刀头自供桞塞之貔貅乆负莼乡之鸥鹭瓶之罄矣弓以招之顾联父兄枌梓之隂乃缔子孙芝兰之好愿驰遵驭俾问蠡舟绰绰余裕哉巳度秋塞草肥之候迟迟吾行也恐逾春江桃浪之期
　　通广西经略交代董侍郎
　　阃节奏功丝纶趣觐上畴咨宿望屡催衮衣东下之期公迟俟后人将授襟带南中之略惟昔素聫于雅好乃今获沗于交盟爰洁缄藤往尘签筦恭惟某官中正而肃括公溥而明通言行见于躬行践履之直事业得于学术讲论之素世推王佐继春秋三策之陈名擅儒林迈礼乐五郊之奏特表里之一实厯中外之百为长风孤鶱砥柱屹立九陛柬知之亲结四方征镇之僃更衡岳云开父老爱棠之未替浔江月淡儿童骑竹以载迎陞之鼇禁之迩聫佩以麟符之重寄江无饮马渊有濳蛟紫盖黄旗正赖佐中兴之业碧簪青带乃烦屈外服之游星轺参钺之交辉雨瘴烟蛮之尽洗属时羣丑睨我三陲凢兽蹄之迹可通恐狼子之心叵测用费中朝之区画尤严后户之绸缪咨尔股肱寛吾心腹爰正予工之命未酬维屛之劳谓诸葛已定南方然后经营于北事倘司马归相中国自应戒惧于边人明公是行睿意有属延英昼接熟陈当世之宜文徳晓宣大作吾民之福某凋零髩雪牢落心灰不堪入市之椰揄徒尔据鞍之矍铄淮藩篱江门户固尝同管钥之分公钟鼎我山林岂敢望车尘之及上恩忽被前躅猥承欣聆夙驾于三阶敢惮暑涂之百舍倘其念旧悉以告新山川舆地之何如当尽循于成画阊阖钧天之此去冀加恵于孤踪
　　通京湖制置交代贾尚书
　　涣渥九天视仪两地命赞皇而继吉甫光增淮甸之前闻举陆逊以代吕防拈出荆州之遗事祗惭谫技莫绍英猷将乘竹马之弃余敬卜蓍龟而告至恭惟某官量包流峙响撼堪舆对在天列圣之灵精忠贯日起过江诸贤之弱谠论生风服夏人夷人之心运军事国事于掌直欲倒溟渤以净六合是宜植泰华以固四维十年江汉之经营万里巴渝之声援网罗天下之士翕若云从给饷闗中之军懽然雷动规画大则事事僃识见逺则着着髙古社稷臣其犹劣诸今公卿间谁出右者西尘劈箭东陜分弓紫电出匣而愈试愈新明月走盘而一转一活佛貍引避于歩戎马渴望于新塘斩将搴旗奏刘将军皁林之防班师彻爨收韩宣抚木栅之功琼花色泽之芳鲜芦叶声音之响亮偿先正未偿之志办他人未办之勲起居太夫人视江陵而增耀留相圣天子曰端殿以登庸某赋分多竒强顔重出投身烟瘴方药石之相亲受任风寒忽丝纶之误宠鼔再三而巳竭规画一而具遵岂敢叙雅好于交抑且观壮图于骑鹤前糠粃后瓦砾公其恔若以有容左规矩右准绳仆则守之而勿失






　　可斋杂藁巻六
　　钦定四库全书
　　可斋杂藁巻七　　　　　宋　李曾伯　撰啓
　　代上史丞相
　　鸿钧播物久被渥于乾坤燕幙缀员尚栖身于江汉念大造广如天之覆凡小材无在野之遗畴谓么防乃甘暴弃用辄忘于鈇锧敢上叩于机缄窃惟古今人物之权尽岀廊庙主盟之地故汉朝贤士得一登翘材馆以为荣而唐代大儒虽三伏光范门而靡惜惟上焉汲汲乎取一介之善斯下皆于于然由数路而来何幸孤踪获际今日某零丁坠绪漫浪防阶误联当世之搢绅勉守诸生之门户十年随牒谁怜不调之释之万里担簦尝作依人之王粲继叨陞于台属方勇赴于事机突不及于既黔义焉当去轨既归而却扫分谓宜休不图索居荆江寂寞之濵而误在襄阃捜罗之数一来计幙又见周星嗟蚍蜉蚁子之援举无而虫臂防肝之防畴取靖循先训皎在中心谓初分教于稽山早获依光于相里拜大越国亲从门墙之游奉小申公巳觇社稷之器厥后受任艰难之际未几投身闲散之间逮大化之载更及诸贤之并进则巳类徐君之劒特防复王氏之氊继小子以顷年瞻上公于潭府遭逢干一问劳再三盛徳弗忘将俾臧孙之有后防衷自庆深期嵇绍之不孤恨未能攀龙坂之鳞近喜聴起鸰原之羽遂凭恩宠庸露悃忱辟剡凡三盖巳一归于化笔荐书有五今惟二欠于常员少加大匠之甄陶立起朽株于丘壑终身系是引领望之恭惟某官千载真儒三朝元老洗日伟虞渊之力擎天髙娲柱之功济世规模夐出房谋杜断之上格心事业盖得伊训说命之中粤登嘉定之金瓯复见淳熈之玉埀绅正笏制大变于声色不动之间借箸披图折遐冲于精神黙运之顷方此佐亿万载洪图之景命岂徒矜三十年黄阁之清风彞鼎旂常将编摩于不朽盐梅舟楫政坱圠之无垠然且持众美以致君收羣材而报国如医师之用药不以芝术而弃溲勃之微犹梓人之运斤不以栋梁而废杗桷之细故凡丝粟毫髪之技悉归权衡尺度之公斯久断于沟中亦一鸣于堂下偻躬望赐援手拜恩不惟其官惟其人倘获备圣代量能之用匪在其身在其子庶几劝天下为善之心
　　代上史丞相
　　身囿化机不幸自伤于美锦名编谪籍抑知未弃于敝帷惧虽蹐地以靡容穷不呼天而孰拯輙披肝胆用冀甄镕窃以退而不忘进者臣子事君之忠夺而必终予者圣朝爱士之礼故孟明不以一眚掩徳卒拜赐以报秦使下惠或以三黜易心将焉徃而去鲁缅懐斯世奚复遗材今有生于清明之时不幸在乎谴戾之域其穷甚矣犹黙可乎伏念某孑立孤生多竒薄分绪有不絶如线之将坠援无其间以髪之可攀屡试礼闱与百千人而旅退一沉宦海几四十载之徒劳属因当路之知怜遍歴长淮之奔走不图洪造擢试小冠方去蟊正惧于害苗而投防讵知于忌器拾尘惑孔下杼疑参颖甫合于浮图碑顿轰于荐福腾猨侧视既失木以危行伤雁悲鸣复惊弓之虚发肱可成于三折肠何益于九回顾当风雨震凌之余赖有乾坤覆防之赐虽从沙汰曲示海涵然为山九仞而宁忍篑亏非中流一壶则将沦舟失况彭泽之瓶无储粟而东野之鬓可织丝皆命也以奈何将老焉而至矣爰诹小已曷问大钧斯转喉忘触讳之虞而摇尾作乞怜之态正犹噎者岂终身而废餐譬彼痿人无一日而忘起白骨更肉丹心未灰决此生之升沉在今日之抆拭恭惟某官三朝硕辅千载真儒虞渊髙洗日之功娲柱屹擎天之势垂绅正笏不动声色庆厯大卫国之勲好徳乐善出于性资元祐小申公之望矧使过使功而不拘于防跌凡驭贵驭罪而悉本于至公济世困穷若将见赤子之入井拯时沦溺不忍视一夫之向隅故虽以天下之畸人亦不为化工之弃物许捐痕玷立离煨尘茍一枝俯借于鹪鹩则十驾愿殚于驽马犹饥者食渴者饮敢蕲赈灵辄于翳桑凡死之日生之年终冀亢杜回而结草
　　代上郑制置
　　淮左一官思龙门而今老天涯万里喜燕幙之再春盖有寅縁将为终始惟三军之帅传檄伊始凡一介之士执防争先手板倒持嗤晋无人櫜鞬以见仿唐故事是将肃军礼以新耳目谁不吐愚虑而倾腹心知不以位貌拘故敢为门墙告维今西南一隅之地累贻宵旰九重之忧一坏于井蛙而气脉之几危再弊于雨狐而疮痍者未复民情虽固而每犹惊木之鸟兵戍未撤而正如连栖之鸡春草一生夜烽屡警渭上之田皆苇白闗中之饷乏粟红兵民财三者以俱疲士大夫羣议而安出诿曰机防可矣其如根本者何当如医之用药而察脉即知奕者着枰而举手可服公之来此吾属幸欤恭惟某官酂侯诸葛之盛心乖崖清献之能事念二百年之天下中限华夷顾八千里之坤维外临京洛帐中之席未暖塞上之氊已寒诵旌旗色鼔角声犬羊之魄顿褫对草木风闗山月貔貅之胆益张惟义故可以伸春秋攘狄之功惟静故可以得大易制动之理人心所以悦于扶杖一见之顷士气所以张于挟纩片言之间难得之机不容以髪是以善觇势者知其有成功乎某昔有志焉今无能矣扬州一梦桃李犹荣楚户三霜萍蓬可笑不谓摇落栖迟之晩嵗复遇贤明忠厚之主人劎遂重弹屐不觉折舟分一楫中流可避于波涛屋耸万间半夜不忧于风雨
　　代上郑制置
　　枫扆重殿西之寄全付坤维戍给劎北之屯误司井赋靖念公朝委畀之意正惟师门荐引之由谓脉络之相通知臂指之可使遂奉命于左右获效恭于夙宵然而蜀自渡江以来不知其几变兵由宿边之后又及于七朞公家歉然民力竭矣起于緫计者自为之肝胆昔之分阃者亦视如瘠肥不思尾之不掉身岂能安皮之不存毛将安傅尝稽诸易有感于时师以长率而中行谦以卑牧而平施帅实师之主也岂大计之不专财犹谦之象乎宜小心而求益自今以始请事于斯恭惟某官济时盛心经世大略徳望娲之鳌极足以擎天忠力禹之龙门足以拯溺风霜其手云梦此怀淮阳汲黯禁闼难留隆中孔明营垒重屈百万甲兵了不形之声色十二方略常黙运于精神踞鞍鞭指于褒斜飞矢檄传于闗洛访益州之金马自得湖山洗长安之铜驼伫清荆棘信可入方叔而出召虎匪伊左伯益而右臯陶某素出公门兹依统府烟未清于诩灶风幸托于娄舟江东之米价莫知自笑晋人之无防闗中之兵饷不絶亦惟汉相之有规
　　代上郑制置
　　一防近斗牛之天久依郑里十乘分井参之地正隷陜封不揣疎庸愿奉奔走惟昔范雎入相怜须贾之故人严助在朝念买臣之邑子皆以当时之先进不忘旧国之后生曩虽尝闻今幸亲见伏念某髩从镜白身尚衫青以落落之一官殆栖栖然半世每念不絶如线之门户曽无其闲以穟之梯媒袖手无谋拊膺自慨梦不作蓬莱之想分巳甘黍谷之寒适郷先生大啓于帐辕而天下士争归于槖籥不惮禹锡播境之陋来效何逊扬州之游夜峡孤猿有如行客春风来燕实为主人一转语以生成九顿首以皈向恭惟某官清朝厚望洪鼎宗臣四海重轻不辞身佩一夫饥溺若切已忧盖由以伊周为心故能以齐鲁致蜀月亏斧斵手段天成霜降钟鸣人材云应而况互郷之不肖必防大冶之兼收此一瓣诚自三生结责之驱防老虽无用于榆边假以扶摇归庶有辞于枌曲
　　代上郑制置
　　片言而乞白玉人方目以狂愚一诺而重黄金天有心乎成就非轸鸣珂之枌梓孰怜跃冶之蒭荛遂使冷灰顿回生气伏念某勉以门户辱在泥涂虽妻孥贻不振之讥而闾巷有无能之诮卑官牢落垂二十年薄命迍邅仅三四考碑屡成于荐福丹絶想于蓬莱一掾低回万山僻处正类拣尽寒枝之雁始为来依宻藻之鱼虽有周亲不如得见君子斯可方拜帐辕之风采遽陪樽俎之笑谈劳来平生丁宁好语与其进且保其往观所由而察所安一夜寒梅不觉春到百年乔木或遂晩成月眼回青天荒破白恭惟某官位隆衮绣好切缁衣当时之在朝廷士类举归于推毂康成之居乡里学徒尤愿于造门上方寄十连于坤维公将纳斯世于泰道饱暖霜雪謦欬风云念洛中久知敬于端明兹陜外适幸逢乎文正善为宰宰天下固不私月旦之评酌谁先先乡人愿早赐春秋之笔
　　代上别帅
　　望诗书之元帅旧识荆州陪学校之诸生今依苏部久矣霄尘之濶絶幸也阃翰之照临敛板而前弹冠自喜属趋风之伊始讵奏敬之敢稽眷右文莫重于朝家凡分教尤严于郡国盖以为四方朋友之地岂徒作诸侯賔客之官受业解惑后进所宗讲古穷辞前辈且惧况巴陵之胜槩近岳麓之士乡老师宿儒犹习渊源之正骚人墨客争传文字之香不有当家此非子座伏念某寒哉骨相老矣头颅蜡鞭屡试于挥虚防璞卒成于误售犹漆园叟之蓬鷃分固适于低飞若纪渻子之木鸡气寖销于疾视勉续箕裘之家世偶聮冠带于桥门鐡炉步之故名每虞将絶荐福碑之防分意谓终轰不期寸进尺退之余年仅以季考月书而成事猥升前庑叨赐末科缪陈泮水之游逺役洞庭之壤官何独冷虀盐固博士之谙志不在温粱肉岂广文之羡特以有二十年知已之当道故弗逺数千里投公而比来虽范模惭一日之长赖厦屋有二天之托梦回风雨知几绕于岘山路辟云霄喜重游于蓬岛非恃此以无恐将其谁而与归恭惟某官大雅不羣英标自立肯綮妙郢斤之运韬藏推荆玉之竒擅贞元吏部之名太山其重聴下俚巴人之曲白雪何高自巍级之摘髭即华途之防足蜚书草檄十年赞幕府之筹持节典州九陛赖金汤之力忠孝靡分于二致险夷不间于一心维登太防之星盍近长安之日属时外阃图任先朝遂分南北钥之保厘有若中流柱之屹立澄之不清挠之不浊诸公孰测其津涯用之则行舍之则藏四海视为之轻重有为王而留者欲用臣而如前父老爱棠方叹贤侯之轻去儿童骑竹果欣慈母之重来是宜寛旒冕之顾忧褫氊裘之气魄晋陞邃阁益重长城对席上之青氊精神如故挥帐中之白羽勋业方新伫清中原钟簴之尘即聴东山衮舄之赋小人何幸大造焉依某敢不思展初心愿殚末技效鸢鱼之飞跃酬鳞翼之附攀带劒而谒胜之虽愧不疑之宿学登楼而依刘表冀收王粲之孤踪
　　代上尤帅
　　髙维岳以于蕃夙愿展互乡之敬陟彼冈而借役欣聆玷下幕之陈矧方依万间芘士之恩讵可弃千里投公之便辄忘夷等用彻民名熏平日之瓣香叅斯文之正印维昔师儒之立教如人兄弟之用心苟可以作之而使成未尝不引之而俱进或同辱知于庐陵先生之鉴或皆受业于濂溪夫子之门蔚然前哲之典刑邈甚后来之伦拟天其有造世岂无人恭惟某官吾道津梁诸儒山斗虽心所自得一贯之理犹手不停披百家之书埽塲屋之陈言早取元祐正人之则习台阁之故事俨存淳熈法从之风发挥棠笏之清芬表倡棣华之逸驾椒兰蕙不随流俗以荒芜酥酪醍醐俱得古人之隽永见谓渡江以南簮缨之最盛蔚为淛水以西模范之所宗方泉涌云兴羣聴举为之辟易逮水落石出一真尤见于从容比圣化之更新为苍生而特起调梅佐鼎借箸前筹出胷中之竒者才绪余了天下之事而已刃解朝逰緑野夕命碧油抑知江湖忧国之素心爰借樽俎折冲之妙略飞艘漕玉得酂侯餽饷之规模小队攒花付老子甲兵之谈笑顾中原之在望久当宁之属心汉五单于之争所以开渭上钟鼔之盛唐一裴度之用伫看成蔡州櫜鞬之迎指期风鹤之效灵不日云龙之亨防勒铭彝鼎正位钧衡某朴庸姿棘槐坠绪雏燕未成夫羽翼沐猴强任以衣冠晓日听衙敢诡痴儿之丫秋风鼔箧尚随举子之忙正兹守先人之故庐将以待防官之逺戍鸰原际幸虎帐前趋永有余师喜虽形于披雾不遑将母念已动于顾云倘容在下风而上之则是有大造于西也取履可教执鞭亦为伯吹埙仲吹箎舍此复归于何地大为杗细为桷庶几不出于他门
　　代上项緫领
　　望礼乐华制天下兵农之半作文章掾在国中弟子之员既近而依使节之光且昔者辱契盟之旧投机幸防敛板知归敢熏平日之瓣香用叩斯文之正印恭惟某官髙标特立大雅不羣一诚遡洛学之源流六典究周官之法度有玉贾而蕴椟不衒鬻于早年若梓材而涂丹将润色于前烈繇官涂之防足耻捷径之呈身转粟青天始赞褒斜之画泛莲緑水继驰江汉之勋虽推毂争致之诸公或拂衣不俟于终日上嘉恬退公乃骤升甫掌故于省扉即登班于帝籍属时多垒持节典州桁庭沈贯索之辉薇戍落旄头之焰有季良固可以大汉东之国非酂侯复无以寛闗中之忧盖四緫在今以俱难而六路视昔为尤重并塞近罹于青野中原未埽于黄尘何啻匹马费十耕牛之资不知几钟致一石粟之餽兹兴怀于当宁爰妙柬于名门谓昔茂陵有臣鄂阃受任于艰难之际防功于倥偬之冲赖子堂父室之成规有伯埙仲篪之迭唱遂陞郎署往防兵储羽扇麾军仍对东门之栁色锦衣过里重添南国之棠隂果小出于晏鞭已立盈于诩灶伫登簮槖尽总版图某半老头颅一寒骨相挑灯夜案鐡几磨而欲穿负笈春闱璞屡献而弗售勉勉故家之衣鉢凄凄太学之虀盐偶前庑之升名玷中宸之赐第踉跄学步漫浪问津聴泮水之颂声范模岂称对巴陵之胜防笔砚増惭官独冷以正怜风其凉而为役不图际遇乃在趋承念兰金最托于仍原谓葭玉有聮于龙坂兹为地者庸匪天耶自今鳞翼之附攀庶遂鸢鱼之飞跃赋梅花而上味道虽不及于广平带櫑具以谒胜之愿首知于曼倩
　　代上赵利漕
　　弃繻出闗来由御李负笈入学赐以铸顔念欲进未进尚欲迟之茍当见不见是自暴矣抠衣之始执贽以前恭惟某官伯叔中朝父子上第有正学问故有正议论有大力量故有大规模砥柱岷江回百川之澜而不动维城雪垒立千仞之壁而愈髙入则王所居州出则邦伯元结收秦相府籍登汉使者车过九折坂之﨑岖既厪尊驭望五丈原而经理遂凂葛鞭人方鹰饥虎饱懐三军之虞公念马战牛耕为一农之计至于教养士类爱惜人材是又甄陶斯世之规岂特转输诸道之最佥望所属爰立可期某万里一寒十事九拙敢意以文举之荐祢乃防舍居易而取皇不待眉睫之间遽借羽翼之重教沾时雨将依在泮之藻芹身囿春风愿与成蹊之桃李
　　代上赵防漕
　　泥金惟在甄铸举归弭节以典铨弓冶必学箕裘兹甫弹冠而干禄不虞冒昧辄致皈依非敢怀阙党之速成所冀与互乡之洁已尝闻驹之在廏非善御以不调琴之方弦待良工而后鼔伊物且决择于肇端之始岂士忘趋向于发轫之初是必得名公诸老以为适从则其在晩学后生有所归宿不谓藐焉一介之防贱兹有巍乎二天之际逢舍是不言几于自弃伏念某赋姿不頴力学未优分甘庄鷃之低飞强沐楚猴而使冠玉川丁口祗堪耘耔之充彭泽男儿讵知笔墨之好虽父稼之勤劳是借而子薪之负荷未能一级侥逾五朞涉厯铨闱充赋拾樵徒苦于争先选部限年取果尚犹于未熟夜雪且谙于萤案春风岂想乎燕巢偶侍归樯获希藻鉴不图今日廼能初筮以得丰何待来年端可先庚而申巽遂忘学歩庸致朶頥雏乌但欲得于依枝倦鸟不敢知于择木倘取履可教也虽执鞭亦为之恭惟某官斯世宗工中朝硕徳有令畤秋阳之洁得晋衰冬日之和棘路持平早接鸳鸾之步武枫宸惠逺暂分骃骆之光华仁声一洗于巴渝民俗如熈于畿甸扬清激浊共知部刺史之威名举滞拔淹已具小天官之材望惟其无訑訑而拒之色是以皆于于而来之人一举手而作成九顿首以延伫仕未如此其急也尚须留借于朞年论定而后官之庶或归荣于郷曲
　　上郑丞相
　　位隆赤舄聿新公道之开礼释素冠载上大钧之问顾一介升沈之决在片言寤否之间辄熏瓣香端扣羣玉窃以明良赓歌之防真千载之幸逢中外戮力之臣有一艺而毕献犹阳和布而草木皆甲如时雨降而山川出云辟翘材馆以详延熟阅汉庭之人物伏光范门而愿见朋来唐世之儒宗然而易寓辞于茅茹之防根诗垂情于菁莪之细草良医不以参苓芝术而废溲勃巧匠犹待椳闑扂楔而成屋庐矧事防之尚殷尤选用之为急虽朝廷多老成之彦郡邑其可无奔走之才虽台阁皆茂异之流上林犹恐有抱负之士故下而或影响之昧昧在上者亦意向之拳拳挽回古风亲见今日恭惟某官道闗天运识觉民先一编而为帝师旧学赖格心之益十年而至相位真儒髙秉国之勋规模为治安千嵗之深思功用自中庸九经而流出殄楚淮之逋寇笑谈封京观之鲸鲵剪河洛之世讐威令及渊丛之鳣獭惟正谊明道平时之定见故开诚布公举世之共知兹传业之方隆即昔人而尚论萧曹直刀笔吏初何事于诗书房杜以帷幄臣犹有慙于礼乐是殆成汤之于伊尹傅说之相髙宗蔚有典刑如出轨辙然且起一代耆英之望与共扶九重更始之规转移习俗而使懦夫立顽夫廉收揽豪隽而俾智者谋勇者力于于然而来矣休休焉如有之厯世以还喜诸老风流之再见得人如此知中兴日月之可期某骨相郊寒器资李短蹭蹬诗书之灯火劻勷俗吏之尘埃鳬雁去来不系江湖之多少貔貅出入备更疆埸之险夷顷邑债之甫偿偶幕寮之滥缀倐罹荼苦即屏蒿焄三年纒风木之悲万里断烟芜之想琴絶而谁聴金跃冶以非祥天实怜之畴其援者此辄借舍人之一篲获晋詹泰阶之六符辱温语之丁宁许羁踪之柬防恩波载沐冷灰复然顾病鹤敢希于乘轩而穷猿何暇于择木惟笔端之上下视鞭影以东西坱圠少回朽枯立起倘春风所被出东皇布泽之中凡朝露未先皆国士酬恩之日
　　上四川郑制帅
　　三月河阳幸获缀大夫之幕五日京兆先令解掾史之官义既尽于始终礼当明于进退介圭将觐吏鞅难縻中心非敢于轻违大意不容于它就恩门曲狥分地知安窃惟上之待士以礼为罗士之事人以身委质荣辱实相为之喜戚出处抑亦因其去留故昌黎赋淮西之归欣若有向阙聮镳之咏而子谅寄并州之别怅然形临路覩丝之嗟盖晋公方膺命圭相印之新而越石素加骍弓翘马之旧念五年之待接叹嘅良劳携诸吏以峥嵘欣愉乃寓兹人情之常耳在贱隷以曷如顾方资知其主以信其賔又始因善其父而辟其子两贤旧抱一旦偶同伏念某人品至凡天资不颖见谓庸庸琐琐徒劳于州县不能磊磊落落自取于功名凭藉家庭侥逾仕宦弗播矧肯获凛诗礼之贻羞不稼胡取禾惧简书之积谴依栖万里荏苒五朞荐扬备至于再三推挽不遗于尺寸比捜罗于药笼俾依泛于莲池自知分素无蓬岛之縁若为梦乃到邯郸之境临江横槊熟亲诗酒之清乘月登楼细侍析棊之适顾绵力未殚于毫髪而好音忽锡于丝纶表上还朝固切喜屋乌之好诗吟出幙谁无悲巢燕之离初期锦缆之行后问防衣之养复于其所已贻轲书入谷之讥退不以时虑失羲易介石之训钟鸣霜降舟引风回惟何所不容于大贤斯今而知免于小子恭惟某官徳隆泰华勳盖堪舆屹成明堂一柱之材来任坤维半壁之寄张忠定一个信人心自尔而相孚范老子百万兵贼胆闻之而皆破上以尧殿风云之幸防公其汉闗雨雪之久劳遂颁晋康侯接日之音爰示师丈人承天之宠辟翘材馆郑缁自得于青氊坐政事堂周衮方归于黄閤岂特士夫以用韩公社稷之幸将见将相皆出子仪幕府之游何幸么防常防料理况近亲于训谕屡复许之驱驰是虽未既于趋承犹冀方来之勉励饥鹰侧翅初无饱则飏去之心驽马恋轩愿使羣无留良之叹
　　上四川桂制帅
　　油幢建阃封疆新四履之雄茗幙缀员厦屋有万间之托幸因沿檄获遂执鞭方当旌旗改色之初此正搢绅闻风而起身櫜鞬而下拜举将踊跃以赴功负弩矢以前驱孰匪恪恭而奉职矧登龙之伊始岂执雁之可无恭惟某官礼乐真儒庙廊元老硕德屹隆于泰华修名昭揭于羲娥挠之弗浊澄之弗清黄叔度之伟量刚亦不吐柔亦不茹仲山甫之髙风蚤膺多士之选抡深结两朝之简注粤驰骥驾即剖菟符既寛黼扆之忧旋任绣衣之寄帝曰陶作士果消蛮夷猾夏之奸王命召公于宣方继江汉平淮之雅属帅钺甫临于巨镇而檄书偶警于西边缓带轻裘荆楚固资于叔子纶巾羽扇褒斜又赖于孔明遂一再迁而登荷槖之华不三数月而陟松堦之重比聆舆论能诵纶言盖惟绥和靖重之兼全与夫谋虑廉直之素着故借商岩之雨来清蜀塞之烟惟梁益在坤静则合坤之象惟京洛未复动必有复之机是宜鼔角之令修便觉闗山之响撼扶杖一见人心此所以欢欣挟纩片言士气斯为之鼓舞伫聴铭旂常而铭彝鼎然后作舟楫而作盐梅此四海之公言非一介之私论某分为吏俗见谓儿痴越俎代庖尝吹阃筹之议摘山充廏缪尘台幕之賔适来省于庭闱乃获迎于辕帐得非际防有是趋承三匝而绕寒枝正切鹊依之想一过而空北冀惟怀马钝之羞
　　上京湖陈制帅
　　十国为连赐履久勤于王室一行作吏曳裾未造于公门威名虽草木之知位分殆霄尘之隔不虞凌躐僣布依皈窃以先进者后进之所师小人者大人之所受故愿韩荆州之识在谪仙而亦然上于襄阳之书以昌黎而犹尔或以负天下之望而思显于当世或不为他人之归而期効于防躯以今观之自昔久矣盖以处身于贫贱讵无借势于王公倘不假之语言将莫通其名氏辄縁斯义用致由衷恭惟某官清庙鼎彝明堂柱石功可以凿龙门而拯溺道可以立鼇极而补天治事边防体用得湖门之旧极图易传源流为洛学之宗故其推而议论发而文章形之政事着之功业皆本六经圣人之正见谓三代王佐之材早际防于昌辰即发舒于贤蕴贵名日起怒翮风培访秦人之源不惮牛刀之荐试聴郧子之国共夸骥足之难淹适当天顾于汉闗爰俾地分于荆户上方意属公以最闻歌皇华遣使臣乃绣衣而持斧作中军谋元帅即玉帐以运筹郎星随陟于粉闱卿月晋陞于金掌南宫献纳继膺荷槖之华东壁图书峻寓松堦之直宠光所被睿眷可知盖闻道路之言妄议藩垣之迹维时南国实控北门往敌数寇边自公而无惊沙犯塞之警向民罔乐业自公而有聚庐托处之安莫重于城守而设险固国之交修莫急于军饷而因田致谷之余裕以至声色不动之顷坐销肝腋未形之忧无非信足以服奸与夫静足以制动投机之防闲不髪容先物之明甚于卜凡此彰彰之效岂其浅浅之规由陆逊仁人斯不为于吴患非杜预儒者恐未免于晋忧兹厯嵗之既深为累朝之未有入方叔出召虎宁久淹鈇钺之征左伯禹右臯陶行即正钧衡之拜伏念某挈瓶智小窥管材疎俗容非药之可医凡骨虽丹而莫蜕室弗肯堂菑弗肯获漫袭前修弓必为裘冶必为箕已荒初学徒久缀家庭之役曽未更州县之劳盖自儿童已知诵君实之徳亦有父子皆获出庐陵之门虽人品之不侔而志向之则一许攀鳞翼誓竭驽骀百年几见以身亲逢千里一来惟公所命与湛辈于羊岘倘令置奔走之后尘从隗始于燕台期仰副作成之大造
　　上江陵别帅
　　囿身药笼虽久登夫子之墙厠迹酿营兹始事元戎之幕顾小草获依归之地方大钧托覆帱之天不矢诸辞曷鸣斯感窃以朝家选用之路莫重阃属辟举之权白傅制词谓台阁仅下于一等杜陵播咏则旌麾不出于十年必有莺其语以始宜倘妄虱其间而则媿如某者虽学为冶未能荷薪见谓如沐猴而冠之自知非睎骥之乘也文闱踯躅但知付分之低昂官路浮沈不敢与时而奔竞既离家庭之凭藉祗宜州县之驱驰涉笔茗台鹰甫遂脱韝而去吹竽酒室乌亦由择木而来靡辞滥觞糟粕之余良以愿学俎豆之事二十年之辱眷讵能如朝夕趋承之亲数千里以投公岂特为嵗月茍且之望终身翼附畴昔心降第甫缀于俭池乃难黔于墨突曰疏附曰奔走是虽惟命之东西或鞅掌或栖迟实愿以身而左右二天是望一日获安恭惟某官雅志济时英规激懦文章传千古之印学问续诸儒之灯挠之不浊澄之不清黄叔度之伟量刚亦弗吐柔亦弗茹仲山甫之髙风兹辍直于郎闱来保厘于帷幄凡山川也人物也皆平时梓社之讨论如保障焉茧丝焉又积嵗筹帷之画诺讲明之详故设施之效望实之着故威信之孚此一年水二年旱而政曲尽于摩抚彼五月谷二月丝而民举息于愁叹气脉内固精神外彰缓带轻裘既覩仁人守荆之绩垂绅正笏倚观真儒相鲁之功是宜士皆云合以朋来咸以公为渊纳而皇受璵璠横道瓴甋并登楩柞成林薪蒸兼刈遂令余子碌碌之辈亦预诸公衮衮之间某敢不砥砺懦衷切磋钝质志在彼在此之异迹持厥终厥始以一心如檄画幙谋虽俗吏刀笔筐箧非能也若车尘马足则小子洒埽应对岂倦焉
　　上防门李帅
　　仰师门数仞之髙尝叨荐祢瞻帅阃十连之重切愿依刘若有寅縁以为终始伏念某儒冠缪学祖鉢滥传自知漆雕之未能敢谓子羔之何必尘容甚俗岂药可医凡骨欲仙虽丹莫换昨与诸生而进误令计吏以偕桂籍香空竟负秋风之吹送桃源梦杳终成春雨之离披漫试一官尚余三载正类雏莺学飞之始敢怀跛龞进步之心偶侍莱庭获拜蓉府愧一战而已北幸再造以有西舍鱼取熊皆云捷径攀龙附凤遂起妄图虽官事非痴儿之所能然旧物惟主人之是恋或以取履可教虽曰执鞭亦为恭惟某官礼乐真儒诗书元帅羣贤标准欧阳子之遗风一贯渊源杨诚斋之正派故虽瞿塘灔滪之险亦犹吉水仁山之和致君泽民特其余事荐贤报国是乃盛心遂令金跃冶以一鸣璞忘刖而三献倘容奉命受令于车尘奔走之下庶获闻善服膺于函丈抠趋之间鹦鹉洲边恨莫对南楼之月杜鹃声里冀宻依巫峡之云
　　上利路胡漕
　　君遣使送以礼百城瞻澄按之新子仕父教之忠一介有参承之幸矧尝披于乐雾兹获戴于苏天敢以防忱布之短贽窃以外台位望当路表仪褰帷属问俗之初敛板重趋庭之敬居职守者以职守进事文墨者以文墨知故宋广平之为下僚上梅花赋以谒味道隽曼倩之在文掾带櫑具劎以见胜之古者如斯今焉敢畧恭惟某官才空冀北派出江西文章为百世之师志气夺三军之帅早逢圣代亲得家传芝映兰馨髣髴澹庵先生之节操冰聮玉润依稀竹坡居士之才名处富贵若布韦取功业如草芥两游乌幕载绾虎符驷马熟路而驾轻车错节盘根而别利器政犹迎刃机若应折冲多玉帐之筹防塞肃金城之钥既腾肤奏益简宸衷谓月寺勾稽既着周行之望兹星台飞挽宜将荡节之行遂陞秘宇之华并领价藩之寄载详使事窃聴舆言邦本宜固而边备不可疎军费方殷而公家未易给此最闗于急务其有得于逺图至于廉访能否而进退人材存问利病而循行风俗此在大幕府之日已知贤师儒之心内牡此来列雉幸甚第恐持献纳之囊而有待靡容揽澄清之辔以久留决非巽堂可淹坤柄某幼乌识事拙昧趋时子弗负薪莫副家庭之望嫠不恤纬徒深畎亩之忠随地一隅阅时三载正倦蜀山之雪喜占郃舍之星遂以么防隷于奔走惟未谙于教训正有冀于帡幪开水利斋以教人幸在涵养作成之列出五峯门而授道岂无抠趋执问之忱
　　上徐漕
　　金城西望久造迹于膺门玉节东来获趋风于范辔恨执鞭之已晚喜拥篲之争先鸢飞鱼跃虽匪一朝凤附龙攀乃在今日遂云雾青天快覩之愿慰泰华黄河未见之心恭惟某官太羮酒之真错节盘根之器中流砥柱障学海之狂澜熟路驾车驰官途之隽轨早近长安之日未登蜀道之天虎帐运筹时宜周识菟符抚字民瘼悉苏险夷尽得于目中规模可运于掌上载咏汉隂之襦袴一清边檄之氊裘天顾防子之邦地在巴人之境以铨选则必山涛毛玠以餽饷则必酂侯孔明遂以崇台寄之敏手鱼复之江山改观蚕丛之草木知名天子有诏无疾其驱趣装可也王事靡盬不遑宁处叱驭俟之某猥以樗材常依棠防不特寛功过簿之旷怠抑且置贤材録之荐扬慿借余光夤縁末属适覩皇华之行部获瞻紫气之浮闗乗传豫州尚托清河有二天之覆授书圯上岂无黄石后五日之期
　　上徐漕
　　鸷不如鹗往尝登北海之书鹍化为鹏今敢啓南溟之想恃青氊之旧物祈华衮之新知既有机縁爰劳介绍窃以举士有良法未尝限以先后之同取人以片长岂若假之终始之力故善可纪于一介则褒不惮于屡书必若酂侯为数言则国士礼于南郑向使人杰不再荐则长史老于荆州是皆槖籥之全仁不忍范围之弃物罔俾厚徳专美古人伏念某猥以驽骀顷在鞭防曽乏阮瞻之三语首知鬷蔑以一言陶犬瓦鸡初何适用车鼷钟鷃乃尔过荣爰顶踵于师门获赘瘤于计幕恩深鑪韛量溢瓶罍登山正当语于徐行取果固靡容于未熟分蠧鱼之活计任鸥鸟之真机八骏盈庭徒未忘于异顾一兔在野孰能免于得心不怜无地之楼台更傍谁家之门户囊中脱颖矧当毛遂之三年圯下授书近在子房之五日倘未揖于簮履庶不坠于箕裘命也矣夫天其或者恭惟某官诸儒山斗吾道津梁褰帷广咨访之途揽辔有澄清之誉别阳秋于皮里宁贾石衒玉之易欺纳云梦于胷中岂工瑟好竽之难合蔽芾忆甘棠之旧攀依嗟小草之防如初筮发防虽已资上善之水非再索得坎恐终陷深入之坑兹进之以寸之机实闲不容髪之防正犹五律皆有待黄钟之鸣不借九金未必谐神鼎之铸勿谓成其小而不成其大所祈善于始者必善于终鴈拣寒枝应尚念沙洲之夜月燕来故垒岂须待帘幙之春风望之如天刻以为嵗










　　可斋杂藁巻七
　　钦定四库全书
　　可斋杂藁巻八　　　　　宋　李曾伯　撰啓
　　代除蜀总谢丞相
　　冢宰建邦六典半理财之计地官设属三军分给饷之司抗牍靡容转钧有自凭谢缄之辄贡叙时事以畧陈窃惟蜀自渡江以来几及百载兵由宿边之后又将七朞一变于井蛙而元气仅存再渎于隄蚁而疮痍未复封豕长蛇之犹梗饥鹰饱虎之难调方当百万师费千金何啻三十钟致一石根括行而民有白着钱之惨博籴贵而官无红腐粟之储已竭晏鞭未减膑灶问几何于内史告屡匮于大农士方杞鲁视之人必萧葛可也伏念某絶无技巧仅有朴忠细栁驱驰早谙疆场转蓬流落晩倦江湖三年假熊楚之麾万里把鹤林之绣甫奉周官之法度来稽秦府之图书盐法虽存去唐厚利米价徒问笑晋清谈粮道莫识于闗中屯田难举于渭上吏奸百出民病多端仅知国事之以公正恐人情之少合腠理深疾扁鹊寒心血指旁观屠牛束手敢期推择就玷使令矧公朝刓印以久之顾小已吹竽而慊若民天寄重化地恩深恭惟某官千载真儒两朝元老躬振淳熈之玉力扶嘉定之金瓯黙运精神存妙算于借箸披舆之顷不动声色定大变于埀绅正笏之间已恢治内治外之宏规尤重足食足兵之急务俯怜迟钝粗厯艰难虽未必钱谷之知而尝闻军旅之事遂防颁涣汗于先帝畴庸之际未几申巽命于真主御图之初可谓啄菢之恩若为衔结之报某敢不恪怀清白勉答髙明固当以国而忘家未免如子之仰父上元和防计之簿谅防吉甫之具知陈神爵方略之图正赖弱翁之可奏
　　代蜀总谢枢密
　　鞠草无庸方误领梓东之节握兰有命乃令给劒北之师寄重民天恩深化地维绍兴始创于四总而益昌独介于一隅百年之间几变于此井蛙内衅封豕外讧石壕吏歌而民已剥牀兵车行作而军未解甲备边积粟当求晁家令之智囊足食理兵宜得陆内相之奏疏非制度纪纲之先立虽源流本末以何为付之庸人败乃公事伏念某一寒无与百拙奚堪自知州县庸琐之流仅副边鄙驱驰之役三年楚户熟听霜砧万防蜀山来游雪垒甫持滂辔即防晏鞭大农屡以匮闻内史几何所已腠理深疾扁鹊寒心血指旁观屠牛束手敢期推择就玷使令然蜗殻之涎久枯恐背之毛难刮龙光厚甚蚊负凛然恭惟某官伊周真儒韩范元老方九五大人居正之始乃二三执政奋庸之秋搢笏垂绅坐镇泰山四维之势披舆借着屹成金城千里之形念备御古人之经而积贮天下之命遂俾一介疆埸之吏获叨四路军赋之权然而元和防计乃吉甫之具知神爵方略非弱翁而谁主勿谓枢密三司之异务正惟冢军九式之是图此门墙弟子拳拳之愚于乡曲父师颙颙之望某谨当鉴深覆辙弊塞漏巵江东之米价莫知正恐晋人之无防闗中之粮道不絶亦由汉相之有规尚以桑榆托之雨露
  </div>
  <div class="pagination">
   <a href="可斋杂藁_page3.html">
    上一页
   </a>
   <a href="可斋杂藁.html">
    1
   </a>
   <a href="可斋杂藁_page2.html">
    2
   </a>
   <a href="可斋杂藁_page3.html">
    3
   </a>
   <span class="current-page">
    4
   </span>
   <a href="可斋杂藁_page5.html">
    5
   </a>
   <a href="可斋杂藁_page6.html">
    6
   </a>
   <a href="可斋杂藁_page7.html">
    7
   </a>
   <a href="可斋杂藁_page8.html">
    8
   </a>
   <a href="可斋杂藁_page9.html">
    9
   </a>
   <span>
    ...
   </span>
   <a href="可斋杂藁_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
