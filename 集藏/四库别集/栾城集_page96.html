<!DOCTYPE html>
<html>
<head>
    <meta charset="UTF-8">
    <title>栾城集 - 第 96 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 96 页/共 114 页</h1>
    <div class="content">
　
●栾城后集卷二十三
◆神道碑一首
　　【欧阳文忠公神道碑〈附答欧阳叔弼书〉】

　　熙宁五年秋七月，观文殿学士、太子少师致仕欧阳文忠公薨于汝阴。八年秋九月，诸子奉公之丧，葬于新郑旌贤乡。自葬至崇宁五年，凡三十有二年矣。公子以墓隧之碑来请，辙方以罪废于家，且病不能执笔，辞不获命，乃曰：“病苟不死，当如君志。”既而病已。谨案，欧阳氏自唐率更令之四世孙琮为吉州刺史，后世因家于吉。曾祖讳郴，南唐武昌令，赠太师、中书令。妣刘氏，追封楚国太夫人。祖讳偃，南唐南京卫院判官，赠太师、中书令、兼尚书令。妣李氏，追封吴国太夫人。考讳观，秦州军事推官，赠太师、中书令、兼尚书令，封郑国公。妣郑氏，追封韩国太夫人。公讳修，字永叔，生四岁而孤。韩国守节自誓，亲教公读书。家贫，至以荻画地学书。公敏悟过人，所览辄能诵。比成人，将举进士，为一时偶俪之文，已绝出伦辈。翰林学士胥公时在汉阳，见而奇之曰：“子必有名于世。”馆之门下。公从之京师，两试国子监，一试礼部，皆第一人。遂中甲科，补西京留守推官。始从尹师鲁游，为古文议论当世事，迭相师友，与梅圣俞游，为歌诗相倡和，遂以文章名冠天下。留守王文康公知其贤，还朝荐之。景初，召试，迁镇南军节度掌书记、馆阁校勘。时范文正公知开封府，每进见，辄论时政得失。宰相恶之，斥守饶州。公见谏官高若讷，若讷诋诮范公，以为当黜。公为书责之，坐贬峡州夷陵令。明年，移乾德令，复为武成军节度判官。康定初，范公起为陕西经略招讨安抚使，辟公掌书记。公笑曰：“吾论范公，岂以为利哉？同其退不同其进可也。”辞不就。召还，复校勘，迁太子中允，与修《崇文总目》。庆历初，迁集贤校理，同知太常礼院。求补外，通判滑州事。时西师未解，契丹初复旧约，京东西盗贼蜂起，国用不给。仁宗知朝臣不任事，始登进范公及杜正献公、富文忠公、韩忠献公，分列二府。增谏员，取敢言士。公首被选，以太常丞知谏院，赐五品服。未几，修起居注。公每劝上延见诸公，访以政事。上再出手诏，使诸公条天下事。又开天章阁，召对赐坐，给纸笔，使具疏于前。诸公惶恐，退而上时所宜先者十数事。于是有诏劝农桑，兴学校，革磨勘、任子等弊。中外悚然，而小人不便，相与腾口谤之。公知其必为害，常为上分别邪正，劝力行诸公之言。初，范公之贬饶州，公与尹师鲁、余安道皆以直范公见逐，目之党人。自是朋党之论起，久而益炽。公乃为《朋党论》以进，言君子以同道为朋，小人以同利为朋，人君但当退小人之伪朋，用君子之真朋，其言恳恻详尽。其后诸公卒以党议不得久留于朝。公性疾恶，论事无所回避，小人视之如仇雠，而公愈奋厉不顾。上独深知其忠，改右正言，知制诰，赐三品服，仍知谏院。故事，知制诰必试。上知公之文，有旨不试。与近世杨文公、陈文惠公比，逮公三人而已。尝因奏事论及人物，上目公曰：“如欧阳修，何处得来？”盖欲大用而未果也。四年，大臣有言河东刍粮不足，请废麟州，徙治合河津，或请废其五寨。命公往视利害，公曰：“麟州，天险不可废也。麟州废，则五寨不可守。五寨不守，则府州遂为孤垒。今五寨存，故虏在二三百里外。若五寨废，则夹河皆虏巢穴，河内州县皆不安居矣。不若分其兵，驻并河清塞堡，缓急不失应副，而平时可省转输。”由是麟州得不废。又言：“忻、代州，岢岚火山军并边民田，废不得耕，号为禁地。吾虽不耕，而虏常盗耕之。吾募民计口出丁为兵，量入租粟以耕，岁可得数百万斛。不然，他日且尽为虏有。”议下，太原帅臣以为不便，持之，久之乃从。凡河东赋敛过重民所不堪，奏罢者十数事。自河东还，会保州兵乱，又以公为龙图阁直学士、河北都转运使。陛辞，上面谕：“无为久留计，有所欲言，言之。”公曰：“谏官得风闻言事，外官越职而言，罪也。”上曰：“第以闻，勿以中外为意。”河北诸军怙乱骄恣，小不如意，辄胁持州郡。公奏乞优假将帅，以镇压士心，军中乃定。初，保州乱兵皆招以不死，既而悉诛之，胁从二千人，亦分隶诸州。富公为宣抚使，恐后生变，与公相遇于内黄，夜半，屏人谋，欲使诸州同日诛之。公曰：“祸莫大于杀已降，况胁从乎？既非朝命，州郡有一不从，为变不细。”富公悟，乃止。公奏置御河催纲司，以督粮饷，边州赖之。又置磁、相州都作院，以缮一路戎器。河北方小治，而二府诸公，相继以党议罢去。公慨然上书论之，用事者益怒。会公之外甥女张，嫁公族人晟，以失行系狱。言事者乘此，欲并中公，遂起诏狱，穷治张赀产。上使中官监劾之，卒辨其诬，犹降官知滁州事。居二年，徙扬州，又徙颍州。迁礼部郎中，复龙图阁直学士，留守南京，迁吏部郎中。丁韩国太夫人忧。至和初，服除，入见，须发尽白。上怪之，问劳恻然，恩意甚厚，命判吏部流内铨。小人畏公且大用，伪为公奏，乞澄汰宦官。宦官闻之果怒。会选人胡宗尧当改官，坐尝以官舟假人，经赦去官，法当循资。公引对取旨，上特令改官。宦官有密奏者曰：“宗尧，翰林学士宿之子。有司右之，私也。”遂出公知同州。言者多谓公无罪，上悟，留刊修《唐书》。俄入翰林为学士。自滁州之贬，至是十二年矣，上临御既久，遍阅天下士，群臣未有以大称上意。上思富公、韩公之贤，复召置二府，时庆历旧人，惟二公与公三人，皆在朝廷。士大夫知上有致治之意，翕然相庆。公以学士判三班院。二年，奉使契丹。契丹使其贵臣宗愿、宗熙、萧知足、萧孝友四人押燕，曰：“此非常例，以卿名重故尔。”嘉初，判太常寺。二年权知贡举。是时，进士为文以诡异相高，文体大坏。公患之，所取率以词义近古为贵，凡以险怪知名者黜去殆尽。榜出，怨谤纷然，久之乃服。然文章自是变而复古。三年，加龙图阁学士，权知开封府事，所代包孝肃公，以威严御下，名震都邑。公简易循理，不求赫赫之誉。有以包公之政励公者，公曰：“凡人材，性不一。用其所长，事无不举；强其所短，势必不逮。吾亦任吾所长耳。”闻者称善。四年，求罢，迁给事中，充群牧使。《唐书》成，拜礼部侍郎，俄兼翰林侍读学士。公在翰林凡八年，知无不言，所言多听。河决商胡，贾魏公留守北京，欲开横珑故道，回河使东。有李仲昌者，欲道商胡入六塔河。诏两省台谏集议，公故奉使河北，知河决根本，以为河水重浊，理无不淤，淤从下起，下流既淤，上流必决，水性避高，决必趋下。以近事验之，决河非不能力塞，故道非不能力复，但势不能久，必决于上流耳。横珑功大难成，虽成必有复决之患。六塔狭小，不能容受大河。以全河注之，滨、棣、德、博必被其害。不若因水所趋，增治堤防，疏其下流，浚之入海，则河无决溢散漫之忧，数十年之利也。陈恭公当国，主横珑之议。恭公罢去，而宰相复以仲昌之言为然，行之而败，河北被害者凡数千里。狄武襄公为枢密使，奋自军伍，多战功，军中服其威名。上不豫，诸军讹言籍籍。公言：“武臣掌机密而得军情，不惟于国不便，鲜不以为身害。请出之外藩，以保其终始。”遂罢知陈州。公尝因水灾上言：“陛下临御三十余年，而储宫未建，此久阙之典也。汉文帝即位，群臣请立太子。群臣不自疑而敢请，文帝亦不疑其臣有二心。后唐明宗尤恶人言太子事。然汉文帝立太子之后，享国长久，为汉太宗。明宗储嗣不早定，而秦王以窥觊陷于大祸，后唐遂乱。陛下何疑而久不定乎？”公言事不择剧易类如此。五年，以本官为枢密副使。明年，为参知政事。公在兵府，与曾鲁公考天下兵数及三路屯戍多少、地里远近，更为图籍。凡边防久阙屯戍者，必加搜补。其在政府，凡兵民、官吏、财利之要，中书所当知者，集为总目，遇事不复求之有司。时富公久以母忧去位，公与韩公同心辅政。每议事心所未可，必力争。韩公亦开怀不疑，故嘉之政，世多以为得。时东宫犹未定，臣僚间有言者，然皆不克行。最后，谏官司马光、知江州吕诲言之，中书将因二疏以请，幸上有可意，相与力赞之。一日，奏事垂拱，读二疏，未及有言，上曰：“朕有意久矣。顾未得其人耳，宗室中谁可者？”韩公对曰：“宗室不接外人，臣等无由知之，抑此事非臣下所敢议，当出自圣断。”上乃称英宗旧名曰：“宫中尝养此人，今三十许岁矣。惟此人可耳。”是日，君臣定议于殿上，将退，公奏曰：“此事至大，臣等未敢即行，陛下今夕更思之，来日取旨。”明日请之崇政，上曰：“决无疑矣。”诸公皆曰：“事当有渐，容臣等议所除官。”时英宗方居濮王忧，遂议起复，除泰州防御使，判宗正寺。来日复对，上大喜。诸公奏曰：“此事既行，不可中止，乞陛下断之于心，内批付臣等行之可也。”上曰：“此岂可使妇人知之，中书行之足矣。”时六年十月也。及命下，英宗力辞，上听候服除。七年二月，英宗既免丧，称疾不出。至七月，韩公议曰：“宗正之命既出，外人皆知必为皇子矣。今不若遂正其名，使知愈退而愈进，示朝廷不可回之意。”众称善，乃以其累表上之。上曰：“今当如何？”韩公未对，公进曰：“宗室旧不领职事，今有此命，天下皆知陛下意矣。然诰敕付阁门，得以不受。今若以为皇子，诏书一出，而事定矣。”上以为然，遂下诏。及宫车晏驾，皇子嗣位，海内泰然，有磐石之固。然后天下皆咏歌仁宗之圣以及诸公之贤，而向之党议，消释无余，至于小人，亦磨灭不见矣。英宗即位之初，以疾未亲政，慈圣光献太后临朝。公与诸公往来二宫，弥缝其间，卒复明辟。枢密使尝阙人，公当次补，韩公、曾公议将进拟，不以告公。公觉其意，谓二公曰：“今天子谅阴，母后垂帘，而二三大臣自相位置，何以示天下？”二公大服而止。其后张康节公去位，英宗复将用公，公又力辞不拜。公再辞重位，诸公不喻其意而服其难。八年，迁户部侍郎，治平初，特迁吏部。神宗即位，迁尚书左丞。公性刚直，平生与人尽言无所隐。及在二府，士大夫有所干请，辄面喻可否。虽台谏论事，亦必以是非诘之，以此得怨，而公不恤也。朝廷议加濮王典礼，诏下礼官与从官定议，众欲改封大国，称伯父。议未下，台官意公主此议，遂专以诋公。言者既以不胜补外，而来者持公愈急，御史蒋之奇并以飞语污公。公杜门求辨其事。神宗察其诬，连诏诘问，词穷，逐去。公亦坚求退。上知不可夺，除观文殿学士，知亳州事。熙宁初，迁兵部尚书，知青州兼充京东东路安抚使。时诸县散青苗钱，公乞令民止纳本钱，以示不为利，罢提举管局官，听民以愿请，不报。三年，除检校太保、宣徽南院使，判太原府、河东路经略安抚使。公辞，求知蔡州，从之。公在亳，已六请致仕。比至蔡，逾年，复请。四年，以观文殿学士、太子少师致仕。公年未及谢事，天下益以高公。公昔守颍上，乐其风土，因卜居焉。及归而居室未完，处之怡然，不以为意。公之在滁也，自号醉翁，作亭琅邪山，以醉翁名之。晚年又字号六一居士，曰：“吾集古录一千卷，藏书一万卷，有琴一张，有棋一局，而常置酒一壶，吾老于其间，是为六一。”自为传刻石，亦名其文曰《居士集》。居颍一年而薨，享年六十有六，赠太子太师，谥文忠。天下学士闻之，皆出涕相吊。后以诸子赠太师，追封兖国公。公之于文，天材有余，丰约中度，雍容俯仰，不大声色而义理自胜，短章大论，施无不可。有欲效之，不诡则俗，不淫则陋，终不可及。是以独步当世，求之古人，亦不可多得。公于六经，长于《易》、《诗》、《春秋》，其所发明，多古人所未见。尝奉诏撰唐本纪表志，撰《五代史》。二书本纪，法严而词约，多取《春秋》遗意，其表、传、志、考，与迁、固相上下。凡为《易童子问》三卷、《诗本义》十四卷、《唐本纪表志》七十五卷、《五代史》七十四卷、《居士集》五十卷、《外集》若干卷、《归荣集》一卷、《外制集》三卷、《内制集》八卷、《奏议集》十八卷、《四六集》七卷、《集古录跋尾》十卷、杂著述十九卷。公笃于朋友，不以贵贱生死易意。尹师鲁、石守道、孙明复、梅圣俞既没，皆经理其家，或言之朝廷，官其子弟。尤奖进文士，一有所长，必极口称道，惟恐人不知也。公前后历七郡守，其政察而不苛，宽而不弛，吏民安之，滁、杨之人，至为立生祠。郑公尝有遗训，戒慎用死刑。韩国以语公，公终身行之，以谓汉法惟杀人者死，今法多杂犯死罪，故死罪非杀人者，多所平反，盖郑公意也。昔孔子生于衰周而识文武之道，其称曰：“文王既没，文不在兹乎？”虽一时诸侯不能用，功业不见于天下，而其文卒不可掩。孔子既没，诸弟子如子贡、子夏，皆以文名于世，数传之后，子思、孟子、孙卿，并为诸侯师。秦人虽以涂炭遇之，不能废也。及汉祖以干戈定乱，纷纭未已，而叔孙通、陆贾之徒，以《诗》《书》《礼》《乐》弥缝其阙矣。其后贾谊、董仲舒相继而起，则西汉之文后世莫能仿佛。盖孔氏之遗烈，其所及者如此。自汉以来，更魏晋，历南北，文弊极矣。虽唐贞观、开元之盛，而文气衰弱，燕、许之流，倔强其间，卒不能振。惟韩退之一变复古，阏其颓波，东注之海，遂复西汉之旧。自退之以来，五代相承，天下不知所以为文。祖宗之治，礼文法度追迹汉唐，而文章之士，杨、刘而已。及公之文行于天下，乃复无愧于古。於乎！自孔子至今，千数百年，文章废而复兴，惟得二人焉。夫岂偶然也哉！公初娶胥氏，即翰林学士偃之女。再娶杨氏，集贤院学士大雅之女。后娶薛氏，资政殿学士简肃公奎之女，追封岐国太夫人。男八人：发，故承议郎；奕，故光禄寺丞；，朝奉大夫；辩，故承议郎。余早亡。孙男六人：，故临邑县尉；宪，通仕郎；恕，奉议郎；，故宣义郎；愿、懋，皆将仕郎。孙女七人，皆适士族。公之在翰林也，先君文安先生以布衣隐居乡闾，闻天子复用正人，喜，以书遗公，公一见其文曰：“此孙卿子之书也。”及公考试礼部，亡兄子瞻，以进士试稠人中，公与梅圣俞得其程文，以为异人。是岁，辙亦中下第，公亦以谓不忝其家。先君不幸捐馆舍，亡兄与辙皆流落不偶。元初，会于京师，公家以公碑诿子瞻，子瞻许焉，既又至于大故。辙之不敏，以父兄故，不敢复辞。铭曰：

　　於穆仁宗，有臣文忠。自险而夷，保其初终。惟古君臣，终之实难。匪不用贤，有孽其间。公奋自南，声被四方。允文且忠，有炜其光。上实开之，下实泥之。三起三偾，谁实使之。偾而复全，惟天子明。克明克终，乃卒有成。逮岁嘉，君臣一德。左右天造，民用饮食。舜禹相授，不改旧臣。白发苍颜，翼然在廷。功成而归，维公本心。彼其何知，言恐不深。颍水之滨，甲第朱门。新郑之墟，茂木高坟。野人指之，文忠之遗。忠臣不危，仁祖之思。

　　○附答欧阳叔弼书

　　辙启：令子承务见访，蒙示手书，以先公神道碑未立，猥以见属。辙与亡兄子瞻，俱出先公门下。亡兄平昔已许撰述，不幸奄至大故，此志不申。则辙今日不当复以“鄙陋不足以发明先公事业”为辞矣。但有一事，自患难以来，八九年间，驽怯畏避，未尝秉笔为文，为所共悉。又自北归，衰病日侵，须发变白，志意消缩，非复曩日之比。斯文一时大手笔也，虽复勉强为之，深恐失前忘后，不能成文，重以获罪，奈何，奈何！若叔弼不以朝夕见迫，许迁延三数年间，如其病疾少差，幸未至死，则不复辞矣。然恐孝爱恳切，急于表见当世，难以岁月俟耳，不能如教。悚息，悚息！ 
　

　



　

　
●栾城后集卷二十四
◆杂文五首
　　【巢谷传】

　　巢谷，字元修。父中世，眉山农家也，少从士大夫读书，老为里校师。谷幼传父学，虽朴而博。举进士京师，见举武艺者，心好之。谷素多力，遂弃其旧学，畜弓箭，习骑射。久之业成，而不中第。闻西边多骁勇，骑射击刺为四方冠，去游秦凤、泾原间，所至友其秀杰。有韩存宝者，尤与之善。谷教之兵书，二人相与为金石交。熙宁中，存宝为河州将，有功，号熙河名将，朝廷稍奇之。会泸州蛮乞弟扰边，诸郡不能制，乃命存宝出兵讨之。存宝不习蛮事，邀谷至军中问焉。及存宝得罪，将就逮，自料必死，谓谷曰：“我泾原武夫，死非所惜，顾妻子不免寒饿，橐中有银数百两，非君莫使遗之者。”谷许诺，即变姓名，怀银步行往授其子，人无知者。存宝死，谷逃避江淮间，会赦乃出。予以乡闾故，幼而识之，知其志节，缓急可托者也。予之在朝，谷噶里中，未尝一见。绍圣初，予以罪谪居筠州，自筠徙雷，自雷徙循。予兄子瞻，亦自惠再徙昌化，士大夫皆讳与予兄弟游，平生亲友无复相闻者。谷独慨然自眉山诵言，欲徒步访吾兄弟。闻者皆笑其狂。元符二年春正月，自梅州遗予书曰：“我万里步行见公，不自意全，今至梅矣，不旬日必见，死无恨矣。”予惊喜曰：“此非今世人，古之人也。”既见，握手相泣，已而道平生，逾月不厌。时谷年七十有三矣，瘦瘠多病，非复昔日元修也。将复见子瞻于海南，予愍其老且病，止之曰：“君意则善，然自此至儋数千里，复当渡海，非老人事也。”谷曰：“我自视未即死也，公无止我。”留之不可，阅其橐中，无数十钱，予方乏困，亦强资遣之。船行至新会，有蛮隶窃其橐装以逃，获于新州，谷从之至新，遂病死。予闻，哭之失声，恨其不用吾言，然亦奇其不用吾言而行其志也。昔赵襄子厄于晋阳，知伯率韩、魏决水围之。城不沉者三版，县釜而圜，易子而食，群臣皆懈，惟高恭不失人臣之礼。及襄子用张孟谈计，三家之围解，行赏群臣，以恭为先。谈曰：“晋阳之难，惟恭无功，曷为先之？”襄子曰：“晋阳之难，群臣皆懈，惟恭不失人臣之礼，吾是以先之。”谷于朋友之义，实无愧高恭者，惜其不遇襄子，而前遇存宝，后遇予兄弟。予方杂居南夷，与之起居出入，盖将终焉，虽知其贤，尚何以发之。闻谷有子蒙，在泾原军中，故为作传，异日以授之。谷始名，及见之循州，改名谷云。

　　【亡姊王夫人墓志铭】

　　伯父太中大夫生女子四人，仲姊适进士王君东美器之，独享上寿，年七十有五。从其子肄为梓州铜山尉，官满而归，没于乡闾，实建中靖国元年十二月庚寅也。前一岁，辙与兄子瞻皆自岭南蒙恩北还，将归扫先墓，是时兄弟惟仲姊在耳。而子瞻舟行至毗陵，复以疾不起，辙既哭之，则讣于乡曰：“天伦之爱，惟仲姊一人矣，东西相望，将谁诉者？”讣未达，而仲姊又亡，盖哭之恸曰：“已矣，手足尽矣，何以立于世？”惟夫人幼敏而静，四岁而知丝纩，十岁而知馈膳，父母以为能。既长，奉己以法，不妄言矣。二十而归王氏，蚤莫不懈，舅姑亦贤之。舅秘书丞兼，没于耀州，贫不能归，夫人劝其家尽所有以归葬。未几而姑亡，器之亦即世。生事不给，人不堪其忧，夫人处之，哀而不伤。被服饮食虽窭必修，与亲族交，虽贫不傲，虽富不屈，训导诸子，不失家法，遇其有过，未尝见声色，曰：“使尔自悟则善，勉强从我无益也。”春秋祠事，必亲视涤濯，执庖爨，夜以达旦，以此终其身。尝梦一老人，旁有赞拜者，既觉，犹拜未已，旦求其家绘像，则四代祖母也。自是并祭四代。肄及元九年进士第，时辙备位政府，以亲祀圜丘。恩赐冠帔，使肄以归奉夫人。肄迎养铜山，夫人常称内外祖父从政之方以敕之。及其疾病，肄剔股以具膳。既执丧，水浆不入口者累日，哀毁殆不能胜，乡人称之。将以崇宁元年十月六日于器之之墓。世次爵里既具，今不复载。夫人三子：长曰聿，幼曰昼，皆以儒学自力，仲子则肄也。三女：长适朝散郎刘襄，早亡；次适进士牟介；次适进士杨涛。孙五人：良弼、知武、知悌、良骥、庆长。铭曰：

　　生而知礼传弗烦，老而知义穷益坚。天既知之报以年，大其后昆子复贤。我欲见之不得还，勒铭幽室虞变迁。后要当归空九原，仰视松柏涕潸然。

　　【龙井辩才法师塔碑】

　　浙江之西，有大法师，号辩才。以佛法化人，心具定慧，学具禅律，人无贤不肖，见之者知尊其道，奉其教。居上天竺，说法齐众者二十年，退居龙井，燕居行道者十年。元六年岁在辛未九月乙卯，无疾而灭。吴越之人失其所归依，奔走号慕，如佛灭度，相与计于淮南，请于扬州太守苏公子瞻，以志其塔。公曰：“吾固知师矣，予弟子由虽未尝识师，而其知师不在吾后。吾为汝请。”辙以公命不敢辞。师姓徐氏，名元净，字无象，杭之于潜人。家世喜为善，客有过其乡者，指其居以语人曰：“是有佳气郁郁上腾，当生奇男子。”师生而左肩肉起，如袈裟条，八十一日乃灭。其伯祖父叹曰：“是宿世沙门也，慎毋夺其愿，长使事佛。”八十一者，殆其算也，及师之终，实八十有一。师生十年而出家，口不茹荤血，每见讲堂坐，辄叹曰：“吾愿登此说法度人。”年十六落发受具足戒。十八，就学于天竺慈云师。云门人方盛厌，众欲却之。云曰：“畴昔吾梦甚异，此子殆法器也，勿却。”师日夜勤力，学与行进，不数年而齿其高第。云没，复事明智韶师。韶尝讲《摩诃止观》至方便五缘，曰：“《净名》所谓以一食于一切供养诸佛及众贤圣，然后可食，此一方便也。”师闻之，悟曰：“今乃知色声香味皆具第一义谛。”因泪下如雨，由此遇物中无疑矣。尝梦与其同门友元素入一寺曰“妙乐”，有僧出，师问之曰：“此非荆溪尊者制《法华文句记》处耶？”曰：“然。”师访以尊者遗像，相与至东阁，见一梵僧趺坐不动，容貌甚伟，谓师曰：“我，汝过去师也，当为我作礼。”师拜，已而觉，忽若有得。年二十五，恩赐紫衣及辩才号，盖代诏为众讲说者凡十五年。知杭州吕公溱请师住大悲宝阁院。师严设纪律，犯者秋毫皆斥去，其徒畏敬之。居十年，沈公遘治杭，以谓上天竺本观音大士道场，以声音忏悔为佛事，非禅那居也，乃请师以教易禅。师至，吴越人争以檀施归之，遂凿山增室，几至万础，重楼杰观，冠于浙西，学者数倍其故。有祷于大士者，亦鲜弗答。诏名其院曰“灵感观音”。熙宁初，龙图祖公无择在杭，言者或不悦其政，遽起制狱。师以铸钟事预逮，居其间泰然，拟《金刚篦》，撰《圆事理说》。居十七年，有僧文捷者，利其富，倚权贵人以动转运使，夺而有之，迁师于下天竺。师恬不为忤。捷犹不厌，使者复为逐师于潜。逾年而捷败，事闻朝廷，复以上天竺畀师。捷之在天竺也，吴人不悦，施者不至，岩石草木为之索然。及师之复，士女不督而集，山中百物皆若有喜色。清献赵公与师为世外友，亲见而赞之曰：“师去天竺，山空鬼哭。天竺师归，道场光辉。”然师复留三年，终欲舍去，谓其徒曰：“吾祖智者，圣人也，犹以急于化人，害于行己，位本五品，而证止铁轮，况吾凡夫也哉！”固谢去。老于南山龙井之上，以茅竹自复。吴越闻之，争为之筑室庐，具像设，甓瓦金碧，咄嗟而就。三年，复为太守邓公温伯请居南屏。一年，邓公去，乃归龙井终焉。师于讲说，不择昼夜，常曰：“鬼神威德不具，多畏人，昼说或不得至。比夜人静，庶几能听。”尝焚指以供佛，右三左二，仅能以执，其徒有欲效之者，辄禁之曰：“如我乃可。”平生修西方净业，未尝以须臾废行，成力具能，以其余见于外者非一也。予兄子瞻中子迨，生三年不能行，请师为落发摩顶祝之，不数日能行如他儿。布衣李生者，习禅观，甚辩而无行，欲从师出家，子瞻怜之，为请于师。未言其名，师拒不许，若知其为人者。秀州嘉兴令陶家，有子得魅疾，巫医莫能治，师咒之而愈。越州诸暨陈氏女子心疾，漫不知人，父母以见师，警以微言，醒然而悟。尝与僧熙仲会食，仲视师眉间有光如萤，遽起揽之，得舍利。师曰：“慎毋以告人，不知者将以妄疑我。”自是常有于其卧起得之者。及其将化，入室燕坐，谢宾客，止言语饮食，召其常与往来僧道潜，告之曰：“吾西方业成，如是七日无魔横右胁，吉祥而逝，吾愿足矣。”至五日，出偈告众，七日奄然而寂，皆如其言。师度弟子若干人，四方学者不可以数计，颇能以其道教化吴越。至十月庚午，塔成。颂曰：

　　如来昔在世，心禅语为教。譬如四大海，惟是一湿性。于是湿性中，变化千万忆。风来为涛澜，风去为湛然。鱼龙所游戏，神鬼所出没。船筏借其力，网罟取其利。其上为洲渚，诸国所生育。其下为渊谷，百怪所藏伏。东西出日月，上下属河汉。观者不能了，Ф眙何暇说。如来知迷闷，随变为解释。因变所说者，是则名为教。彼善闻教人，当知是幻尔。既已知是幻，则当识真实。我观世教师，皆谓教是实。由谓教实故，则为禅所诃。禅虽诃教乎，终以教致禅。禅若不敢教，是杜所入门。教而不知禅，是不识家也。辩才真法师，于教得禅那。口舌如澜翻，而不失道根。心湛如止水，得风辄粲然。以是于东南，普服禅教师。士女常奔走，金帛常围绕。师惟不取故，物来不得拒。道成数有尽，西方一瞬息。西方亦非实，要有真实处。

　　【逍遥聪禅师塔碑】

　　予元丰中以罪谪高安，既涉世多难，知佛法之可以为归也。是时洞山有文、黄蘖有全、圣寿有聪，是三老人皆具正法眼，超然无累于物。予稍从之游，既久而有见也。居五年，予自高安移宰绩溪。未几而全委化，文去洞山，聪去圣寿。凡十年，予再谪高安，而文住归宗，聪退老黄蘖不复出矣。聪闻予来，出见曰：“吾梦与君游于山中，知君复来，去来宿缘也，无足怪者。”与予处一年，弊衣粝食，澹然若将终焉。高安之人曰：“有如聪禅师而不坐道场者耶？”师曰：“吾未始不在道场，顾以苏公一来，余无求也。”众曰：“逍遥，唐帝子遗筑。宾旅不至，而赀粮可以老，居之无害。”师不听。予告之曰：“师岂以我故废传法耶？”师笑而许之。绍圣乙亥十有二月，始杖策入山，山久不理，十方不至，师方治其缺圮以延众。予亦得《般若》、《涅》、《宝积》、《华严》四大部旧经于圣寿，补其残破而授之。明年夏，师得疾，山深无医，愈而复剧，九月戊申而寂，春秋五十有五。师本绵州盐泉王氏，幼事剑门慈云海亮师，年二十三，诵经得度，始游成都，从讲师。舍之，南至吴越，见净慈大本禅师，久而不悟。本曰：“吾畴昔梦汝异甚，汝不勉则死。”师茫然不知所谓，常志南岳，思大口吞三世诸佛语。一日为僧伽作礼，醒然而喻。即见本，具道所以然。本曰：“汝得之矣，吾梦汝吞一世界，一剃刀，知汝自今始真出家也。”即为击鼓告众。师游江西高安，人敬爱之，延住真如、开善、圣寿三道场。师性静默，与物无牾，所居不问有无，安于戒律，不知持犯之别，平居未尝谈说，叩之辄不竭。予见之二十年，口不言人过。逍遥祖师曰僖，唐肃宗少子也。出家事忠国师，忠记之居“逍遥”，赐田甚广。经五代乱，民盗耕之几尽，前长老文因诉于县，十得一二，可以居众矣。而众未集，因相山之胜，环植松柏，将自为堵波。既没，或言其不利，改葬他所。及师之寂，即因之以葬。众皆曰：“有德之报。”十月庚午而葬。铭曰：

　　逍遥峻深，帝子道场。百年无人，龙天悲伤。师游吴中，得法本翁。口吞大千，不蒂于胸。律精不持，道备不言。游戏诸方，物知其贤。翼然归之，师却避之。草庵布衣，逝与世辞。忽来自山，众迎而喜。为予而出，予岂堪此。众曰逍遥，法鼓不鸣。师虽老矣，强为我行。师入居之，草木欣然。俯仰几何，寂如蜕蝉。吁嗟前人，度是塔址。成而不居，若有所俟。新塔岿然，松柏离离。匪人所图，缘则在兹。

　　【天竺海月法师塔碑】

　　余杭天竺有二大士，一曰海月，一曰辩才，皆事明智韶法师，以讲说作佛事，而心悟最上乘，不为讲说所缚。吴越多禅众，闻其言者皆曰：“说教如是，是亦禅也。”故吴越之人归之，与佛、菩萨无异。熙宁中，予兄子瞻通守余杭，从二公游，敬之如师友。海月之将寂也，使人邀子瞻入山。以事不时往，师遗言：“须其至乃阖棺。”既寂四日而子瞻至，发棺视之，肤理如生，心顶温然，惊叹出涕。后十有六年，子瞻守余杭，复从辩才游。及其灭也，子瞻守淮南，其徒请为塔铭，子瞻以属予。又十三年，予与子瞻皆自岭外得归，而子瞻终于毗陵。余杭参寥师吊予颍川，既而泣曰：“辩才既以子瞻故，得铭于公。海月独未有铭。公以子瞻，其亦勿辞。”予亦泣许之。公名惠辩，字讷翁，姓富氏，秀之华亭人也。幼不好弄，其父奇之，以施普照寺，年十有九，受具足戒。从韶于天竺，受天台教，习西方观，复事三衢浮石矩法师，皆尽其学。韶之将老也，命公代之讲者八年，学者宗之。及其老，遂领寺事。翰林沈文通治杭，以威猛御物，僧徒严惮之，见者惶骇失据，公独从容如平日。文通异之，遂以莅僧职，卒至都僧正。凡讲授二十五年，往来千人，得法者甚众。西方观成，与同社人造塔及阁。公容止端静，不畜长物。有盗夜入其室，脱衣与之，导之出门，使从支径逃去。熙宁六年十月有疾，十七日旦起盥濯，与众别，焚香跏趺而逝，年六十，腊四十一。公初入天竺，及涧，有老人冠带伛偻逾梁迎之，入门而失。始代师讲，梦章安尊者，以金篦击其口曰：“汝勤于诲人，当得辩惠。”尝苦脾痛，久而不愈，梦天神以金盘盛水，使师瞑目而洗其肠，浣已复纳，觉而痛止。公没之岁，吴越大旱，祷于天竺观音像，不应。公以疾昼寝，梦老人白衣乌帽，告曰：“明日日中必雨。”问其人，曰“山神也”，如期而雨。公学行高妙，报在西方，其以感通者不可胜言，而闻于人者如此。今住天竺德贤师，实公之高第。以铭授之，俾刻之石。铭曰：

　　佛本说一乘，无二亦无三。空洞无一物，应物无不在。欲以是教人，人或不能信。以其不信故，故示以方便。方便皆是幻，惟惠为真实。有方便惠解，无方便惠缚，有惠方便解，无惠方便缚。惟惠惟方便，更相为缚解，缚脱解亦除，然后至佛乘。智者古智人，具惠与方便。示人西方观，其实则是幻。由幻而得佛，于以度众生。会归于一乘，何者非佛法？海月辩才师，智者之孙曾。由教而得禅，皆僧中第一。我不识其面，知其心中事。作铭书塔石，二公知其然。 
　

　



　

　
●栾城三集卷一
◆诗七十首
　　【丙戌十月二十三日大雪】

　　秋成粟满仓，冬藏雪盈尺。天意愍无辜，岁事了不逆。谁言丰年中，遭此大泉厄。肉好虽甚精，十百非其实。田家有余粮，靳靳未肯出。闾阎但坐视，愍愍不得食。朝饥愿充肠，三五本自足。饱食就茗饮，竟亦安用十。奸豪得巧便，轻重窃相易。邻邦谷如土，胡越两不及。闲民本无赖，翩然去井邑。土著坐受穷，忍饥待捐瘠。彼哉陶钧手，用此狂且复。天且无奈何，我亦长太息。

　　【画叹〈并引〉】

　　武宗元比部学吴道子画佛、菩萨、鬼神，燕肃龙图学王摩诘画山川水石，皆得其仿佛。颍川僧舍往往见之，而里人不甚贵重，独重赵、董二生。二生虽工而俗，不识古名画遗意，作画叹。武燕未远嗟谁识，赵董纷纷枉得名。已矣孙陈旧人物，到今但数汉公卿。

　　【梦中反古菖蒲〈并引〉】

　　古诗云：“石上生菖蒲，一寸十二节。仙人劝我食，令我好颜色。”十一月八日四鼓，梦中反之作四韵，见一愚公在侧借观。示之，赧然有愧恨之色。石上生菖蒲，一寸十二节。仙人劝我食，再三不忍折。一人得饱满，余人皆不悦。已矣勿复言，人人好颜色。

　　【次迟韵复雪】

　　老人怕寒愁早作，夜闻飞霰知相虐。粟车未到泥复深，场薪欲尽心惊愕。山川晃荡势如海，孤舟一叶知安泊。山中故人消息断，欲问有无隔溪壑。人言王生好事人，回船不顾山阴约。故侯生来本贫窭，妻子至今美藜藿。曳履长歌解忍饥，裹饭往饲今谁托。家人来告酒可ド，洗盏开瓶同一酌。

　　【次韵文氏外孙骥以其祖父与可学士书卷还谢学士】

　　西南自是贤俊府，衰老思归谩留许。舂禾磨麦非平生，子孙便推我作古。贤哉与可诗中杰，笔墨余功散缯楮。南阳诸谢世有人，此邦亦自非其土。一时与我俱作客，白发苍颜愧非伍。懦术真传汉太翁，风流未减晋诸庾。两家尚书往还帖，旧集脱遗应可补。明窗展卷清泪滴，恍然似与故人语。欲锁空厨付长康，恐君讥我不兴取。

　　【守岁】

　　岁云莫矣谁能守，唯有此心初不移。宇宙随流任尔去，虚空对面即吾师。三杯醉倒聊从俗，一点灵明欲语谁。来日日新无限事，归根一笑彼安知。

　　【上元不出】

　　春寒未脱紫貂裘，灯火催人夜出游。老厌歌钟空命酒，病嫌风露怯登楼。拥袍坐睡曾无念，结客追欢久已休。试问西邻传法老，此时情味似侬不？

　　【将筑南屋借功田家】

　　先人敝庐寄西南，不归三纪今何堪。卜营菟裘阅岁三，西成黍豆余石<詹瓦>。借功田家并欠，农事未起来不嫌。并遣浮客从丁男，芒鞋秃巾短后衫。杵声登登骇闾阎，期我一月久不厌。我方穷困人所谙，有求不答心自甘。一言见许不妄谈，饮汝信厚心怀惭。晨炊暮饷增醯盐，归时不碍田与蚕。

　　【丁亥生日】

　　少年即病肺，喘作锯木声。中年复病脾，暴下泉流倾。困苦始知道，处世百欲轻。收功在晚年，二疾忽已平。来年今日中，正行七十程。老聃本吾师，妙语初自明。至哉希夷微，不受外物婴。非三亦非一，了了无形形。迎随俱不见，瞿昙谓无生。湛然琉璃内，宝月长盈盈。

　　【初葺遗老斋二首】

</div>
    <div class="pagination">
<a href="栾城集_page95.html">上一页</a><span>...</span><a href="栾城集_page91.html">91</a><a href="栾城集_page92.html">92</a><a href="栾城集_page93.html">93</a><a href="栾城集_page94.html">94</a><a href="栾城集_page95.html">95</a><span class="current-page">96</span><a href="栾城集_page97.html">97</a><a href="栾城集_page98.html">98</a><a href="栾城集_page99.html">99</a><a href="栾城集_page100.html">100</a><a href="栾城集_page101.html">101</a><span>...</span><a href="栾城集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
