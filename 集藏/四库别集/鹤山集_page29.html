<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 29 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 29 页/共 63 页
  </h1>
  <div class="content">
   鹤山集巻五十二
　　钦定四库全书
　　鹤山集巻五十三　　　　宋　魏了翁　撰序
　　彭山李肩吾【从周】字通序
　　书有六体或指其事或象其形或谐诸声或会以意或转注相受也或假借相成也凡以极天地万物之变而与八卦九章并行扵两间者也古之为教必由小学者将以防稽象类涵养本初为格物致知求仁入徳之本此如兵法逺交近攻具有次第其在学者孰非所当知而后世师友道阙髙者骛于上达卑者安于小成于是礼乐射御书数咸失其传焉乃有以书学名家者则徃徃仅出于一技一能之士而他亡所进也余每病此思欲发明文字之本始聊以集思丑类为用力之端本而未能有述焉一日彭山李肩吾従周以一编书示余大较取俗之所易谕而不察焉者以防画偏旁粹类为目而质以古文名曰字通凡予所病于俗者皆已开巻了然留与语旬有七日则肩吾盖甞博观千载歴览八纮而能返诸义理之归者也呜呼斯其为学岂以一技一能而可名者比乎肩吾行属余叙所以为书将与学者共之余又谓之曰子之为是也伤小学之湮防而古文之不复见也虽然子亦知其然乎自秦斯髙以来是学也徃徃滞于偏旁训故而不知止于明徳止善之归故非徇末以流于艺则必曲学以误其身且曰近世博通古文刋别声韵宜莫如夏文庄也逮其所行曽不得一字之力以会意一体贯通六书王文公亦自谓有得于今文矣而施诸有政则反不若未甞知书者遂使世谓书学为不足多问非书学果亡益扵人也范忠文司马文正类篇之作比音择字其明扵宫羽之轻重篆籀之后先视夏若王殆有过之而学术行谊为世标表盖二老者由下学小成而充之者也夏若王则滞占毕而不知充之以是也终其身焉者也肩吾其必有择扵斯矣乎肩吾曰善非子不足以发子其遂以此并识于篇端也于是乎书
　　朱文公语类序
　　开禧中余始识辅汉卿于都城汉卿从朱文公最久尽得公平生语言文字每过余相与熟复诵味辄移晷弗去余既补外汉卿悉举以相畀嘉定元年余届成都度周卿请刻本以恵后学余曰余非敢靳也所为弗敢传者恐以误后学耳周卿艴然曰奚至是余曰子知今之学者之病乎凡千数百年不得其传者今诸儒先之讲析既精后学之粹类亦广而闽淛庸蜀之锓刻者已徧于天下若稍损赀用则立可以充厨牣几茍有小慧纎能涉其大指则亦能以缀说缉文或以语诸人则亦若稍甞从事焉者奚必诵先圣书而后为学乎亦取诸此而足矣且张宣公以程子之意类聚孔孟言仁而文公犹恐其长学者欲速好径之心滋入耳出口之弊脱是书之行其无乃非公所云云者乎吾甚惧焉周卿由是姑徐之后数年竟从余乞本刋诸肯依彼不过余所藏十之二三耳然余且谓周卿曰子其以此意着于篇端俾学者毋袭是弊也其后李贯之刋于江东则已十之六七今史亷叔所得黄子洪类本则公之说至是几无复遗余矣亷叔将板行以余有志扵斯也属叙所以作余为言甞所以告周卿者亷叔曰然则已诸曰已之无伤虽然安于小成甘于自弃者气质之偏而无以矫之也而秉彞好徳之心谁独无之余前所忧盖为世之専事乎耳目口鼻以哗众取宠而无志乎逺且大者也傥不忍自薄其身则无宁深体熟玩以为求端用力之标凖者乎今未可槩以是为疑而閟其传盍遂以此冠篇而并刻之将聴学者之自择焉子洪名士谷姑苏人甞类文公集百五十巻今藏之防府又类注仪礼未成书云
　　周元公程纯公正公諡告序
　　臣自嘉定八年司臬剑东兼摄漕事厥明年春上疏请下礼官为周頥及程颢程頥议所以易其名者玺封下都省省下春官时少常伯亦上疏请谥二程遂并以下奉常博士曰事关名教议不可轻宜下都省集议由是议久不决厥十年臣自漕臣再申述前奏并以横渠张载为请久之礼官议以周頥谥元程颢谥纯頥谥正上悉赐可厥十有三年六月乃以命书与其贰付元奏请官臣遂得受而藏之臣谓是举也百年间鸿儒硕士偶未及言今乃白发于一介外小臣而圣断髙明不以人废亶谓盛典然而郡国邸吏不得而传也臣虑四方学者未能徧睹则无以仰称圣上崇儒重道之指乃摹勒乐石龛置潼川教官复锓板以广其传俾凡承学之士有观焉若夫张载易名之请诸儒従祀之议则嗣此以闻期于获命乃已也
　　勾易之书记之父【如埏】文集序
　　故广都簿正勾君如埏曩尝次其先人达斋集刘起居为识其首广都没其子易之又裒其遗文二十巻而属序于余呜呼广都端人也文词小技恶足以尽其蕴而孝子之事亲茍可以致其爱与慤焉者则不敢不尽也思其居处笑语庶其见之矧发于心声着在手泽兹其为见不已多乎虽然是岂惟易之可以自致其爱且慤也夫孰非人子之心其必有发于是编者矣故喜为之书
　　黄太史文集序
　　山谷黄公之文先正钜公称许者众矣江淛闽蜀间亦多善本今古戎黄侯又欲刻诸郡之墨妙亭以致懐贤尚徳之意而属了翁识之顾浅陋何敢措词昔者幸甞有攷于先民之言行切叹夫世之以诗知公者末也公年三十有四上苏长公诗其志已卓荦不凡然犹是少作也迨元祐初与众贤彚进博文蓄徳大非前比元祐中末涉歴忧患极于绍圣元符以后流落黔戎浮沈于荆鄂永宜之间则阅理益多落叶就实直造简逺前辈所谓黔州以后句法尤髙虽然是犹其形见于词章者然也元祐史笔守正不阿迨章蔡用事摘所书王介甫事将以瑕众正而殄焉公扵是有黔戎之役鼪狖之所嘷木石之与居间闗百罹然自今诵其遗文则虑澹气夷无一毫憔悴陨获之态以草木文章发帝杼机以花竹和气騐人安乐虽百世之相后犹使人跃跃兴起也至其闻龚邹冠豸张董上坡则喜溢词端荆江亭以后诸诗又何其恢广而平实乐不至滛怨不及怼也然而犹为小人承望时好捃摭承天院记语窜之宜阳虽洊离险艰而行安节和纯终不疵呜呼以其所养若是设见用于建中靖国之初将不弭蔡邓之萌而销崇观之纷纷乎是恶可以词人目之也国朝以记览词章哗众取宠非无丁夏王吕之俦而施诸用则悖二苏公以词章擅天下其时如黄陈晁张诸贤亦皆有闻于时人孰不曰此词人之杰也是恶知苏氏以正学直道周旋于熈丰祐圣间虽见愠于小人而亦不茍同于君子盖视世之富贵利达曽不足以易其守者其为可传将不在兹乎诸贤亦以是行诸世皆坐废弃无所悔恨其间如后山不予王氏不见章惇于邢赵婣娅也亦未甞假以词色禇无副衣匪焕匪安宁死无辱则山谷一等人也张文潜之诗曰黄郎萧萧日下鹤陈子峭峭霜中竹是其为可传真在此而不在彼矣余惧世之以诗知山谷也故以余所自得于山谷者复于黄侯侯其谓然则刻诸篇端以补先儒之偶未及者焉侯名申余同郡人
　　朱氏语孟集注序
　　王师北伐之嵗余请郡以归辅汉卿广以语孟集注为赠曰此先生晚年所授也余拜而授之较以闽淛间书肆所刋则十已易其二三赵忠定公帅蜀日成都所刋则十易六七矣前辈讲学工夫皆扵躬行日用间真实体验以自明厥徳非以资口笔也故歴年久阅天下之义理多则知行互发日造平实语若近而指益逺余读之累嵗每读辄异他日故不敢秘其本以均淑同志之士云
　　李伯勇【明复】春秋集议序
　　天地之运荡摩屈信为五行四时感遇聚结为风雨霜露所以接人耳目切人体肤告晓扵人者真不啻口训而面命矣人盖有由之而弗察者夫子之政布春秋正邪善恶有目皆睹其为五行四时风雨霜露不已多乎学士大夫生乎百世之后有能尚论古人考求义例防订事实则以为是诵经已耳扵己之所存反而思之以求其合或鲜能焉孟子曰孔子惧作春秋又曰孔子成春秋而乱臣贼子惧春秋由惧而作书成而乱贼惧乱贼盖陷溺之深者而犹惧焉则人性固不相逺也学士大夫习读是书而已之所存则未甞切近求之异端所怵利禄所诱所以陷溺其良心者固不减于乱贼矣而莫之知惧焉余为之惧又以自惧自诸儒之传至本朝先正始谓此为经世之大法为传心之要典又曰非理明义精殆未可学然则是使人切已近思以求为迁善逺罪之归非以考义例订事实为足也余闻其说而惧益深乃裒粹以附于经将以反诸身而益求其所可惧者尚虑观书未广择理不精又虑开巻了然祗以资口耳之见故未敢轻出也合阳李君明复乃亦先我心之所惧而为是书且谂余为序呜呼余安能知春秋亦庶防知惧焉者耳以授之
　　送虞仲易【刚简】赴防路提刑序
　　雍忠肃公之孙虞侯仲易甫前后凡六授郡守最后防谋蜀阃自请行邉纪纲邉吏振业流移屹立扵人心横溃之冲卓有可称迨守阳安会叛卒薄境又能与民死守励士气而老贼谋讫保蜀西以无秋毫之犯而贼由是殱绩用转闻擢提防防州路刑狱人之知扵侯何所损益虽引而为公为卿皆儒生分内事侯之烛此则甚明未甞防防为见于言面矜矜兢兢惟以职之不修为惧独荐绅士大夫则曰公论固未当泯于世也颇为之喜闻乐道而其亲友临卭魏了翁闻命于潼则前辛巳忠肃公采石却敌之日也叹曰使朝廷分道置使其能人人若是民其庶几乎则亦为之増气徒以守郡不得祖送而赠言之义固不可已也乃诵所闻以告之曰易之大象言刑狱者凡五则噬嗑贲旅丰是也然皆因离体以发其义中孚风泽之卦也以外实内虚其象似离故亦曰议狱缓死解雷雨之卦也互体有离故亦有赦过宥罪之文呜呼刑狱法令之设昔人所以耸善戢恶成裁成辅相之功所闗至不小故惟天下之大明至正者乃可以任其事离也者先天之位则正东东阳之中也后天之位则正南南天地之中也其位既大且正其本体则在天为日日行乎昼宇宙之内无纎防弗烛也在地为火火行乎夜闇室之中无幽枉可欺也位大且正而光明若此人心之本明实肖之人之扵聴讼也若尽心而求则两造五词之来虽貌稽气聴亦可了然坐判夫安得而遁然愚甞于离之繇反覆究玩而深有感焉且二明相续丽乎干阳之正以照四方而其词乃曰畜牝牛吉牛土物也坤为牛顺也土物而又牝焉中顺之至也以离火之光而上下二阳养至中至顺之坤土于内以养之则沈潜蕴蓄其明在内乃义理之明也呜呼世以赫赫为光察察为明而离以中顺之养为光明世以熇熇为气炎炎为势而离以中顺之养为势气世所谓光明所谓势气非不晔然震耀也而非本明也外暴火失其性为学则浮华临事则血气居位则骄矜犹之燎原焚岗之火薪尽烟息在我无复有存焉者矣可不甚惧矣夫侯之资分甚髙自始歴官遇事涉变机神峻健知略辐凑人鲜及之今二十年来益以讲学之深更事之久深自収敛以求诸内其扵性命鬼神之赜圣贤心法之秘靡防弗烛而愚尚持牝牛之义以勉之矧侯之得于易加余数等有不待余言而知然亦每以是自警久而益知其言之味永也故取以効芹曝之献侯其谓然则是理也不特用之刑狱而已啬用精神以养身也制节谨度以持满也多识言行以蓄徳也自衣锦尚綗不愧屋漏以极于无声无臭之妙也皆此理之推也呜呼非惟侯也凡我同志之士尚皆敬哉
　　四明胡【谦】易说序
　　易之书自秦汉以来何翅数千家四明胡牧之又为之科别图指防稽为义萃说成编尚虑所见未广则赢粮千里介余友袁广防将就正于余甚矣牧之之嗜学也而余非其人也牧之谓文王重卦虽不为无据而余以为是自伏羲以卦变皆自乾坤虽本诸先儒余谓其于六画卦之义有所未尽牧之于先天之易咸无取焉而余谓系辞之说为先天而发者非一牧之于中爻互体象数占筮说或未有取余谓此恶可尽废不然则易中如观山困绂壮羊屯马此类甚广皆无所取象此其不同之大略若此至扵要言精义未能尽合者则又未能以殚举方将与之切问而精讲焉牧之倦于役愿得一言以归余谓古之学道者虽分古今越宇宙而义理之会若合符节今牧之于余乃有未可强同者固亦足以交警互发抑必有一是非于此者矣圣人之道如寘尊衢中取之不禁随其浅深髙下皆足以有得宁可限以一律然而盈宇宙间莫非太极流行之妙而人物得之以各正性命则易固我之所自出无须臾可离者也学易者要在内反诸心精体浅近之实则迁善逺罪之归充之而至于位天地立生民命万物皆分之所得为者盖不敢惟文字故训之泥以自絶于道自薄其身况皆资之以羔雉乎邵子曰先天学心法也万化万物生于心也每味其言先儒之所谓学者盖如此故更愿牧之归而求之而余亦以是自警焉
　　杨济道钝斋集序
　　江出徼外至岷山其气清淑以舒士生其间矜行义多才观文人秀士肩项相望钝斋杨侯最后出才思华赡颉颃前修公卿侯牧属治牋记名章丽藻泉激电发余虽生晚犹及与之接且知其得又不専在语言文字间也方小人托伪学之名排摈异己侯较艺南宫胡纮为主举怙长茂恶莫之敢攫侯据正无所挠余时入承大问闻其事而伟之未几权臣使人怵君将寘诸言路君谢不可至为歌诗以见志盖自是不得久居中矣士生斯世将以宅天衷而奠人极非以记览词章矜多鬬靡为恱者也本之则无纎能小恵蔓词以相挻此如蟪菌之感人耳目倐然而腐草朽壤矣侯之子铉铨将以侯平生所为文锓诸木而属书其篇首乃不果辞侯名某字济道尝长右掖兼吏部郎歴汉东太守终潼川路转运判官
　　潘舎人【昌年】集篆韵序
　　求字之法必本于形声未有韵书之前训纂字林等书则以形相沿者也韵书既作学者趋便就简不复知有造书之意则不过比声以求之或形存而声亡则茫无所考而韵书穷矣徐鼎臣兄弟著书以行于世可谓许氏忠臣乃亦分类韵谱以从世好岂势之所趋不得不然耶潘侯之书集韵也依楚金部叙而加详焉既具形体又推其声之所从或同音而异形或同形而异声或变古而从今或非今而是古者兼举而备录之呜呼圣门之学志道据徳依仁固也而必艺之游盖物虽有本末学虽有大小而交养互发则固未甞相离也记曰息焉游焉郑氏曰闲暇无事谓之防此最为善发圣门之防而去圣既逺礼乐失传射御与数亦罕有知者惟六书之学犹见于篆籀仅存之余而举世忽之宁十字九舛安于晋魏以后之俗书而恬不为怪也伟哉潘侯乃独用力于此以余之幸甞有闻也益知侯用心之独苦也今学者纵未能力探本始而因声求形因形得意循是以知类焉其于求仁入徳庶几亦有发乎
　　范正献公文集序
　　国朝自祖宗以来嵩髙丰水之积暨于数世风气开造人物钟萃至昭陵之代希圣绍道之学济时经国之才皆为时用其砥柱熈丰羽仪元祐者亦基于斯时于时成都三范氏出焉蜀公荣公植立光显既各以别业垂世太史正献公后出而生长闻见气质夙成壻于吕正献公客于司马文正公日当熈丰之际洛中诸贤大抵家食而公以书局留洛凡十有五年观摩丽习所资所以成徳者非一矧如富文忠程正公亲炙之吕原明刘道原诸公则共学焉今之人以科举之文哗世希宠幸而有获则计日月以为功十五年间欲为何等官职而公也惟大本先立淹逰所不暇计兹其志为何如令龙水见诸咏歌固已芳润简防洛师以后短篇大句益就醇深逮泰陵践阼崇庆垂帘公始见用扵时首以唐鉴上之两宫随事正救又二百四十余疏大要务学以保王躬格心以植治本遴贤以永天命正始以絶乱萌其气明理夷日星垂而江汉流也语切情真疾痛号而家人谋也然而献替太数邪正太辨而公之祸始矣夫开之以宇宙清明之气培之以父祖诗书之泽瀹之以师友道义之渊其成材之难若此而仅仅自见于九年之间就九年而言则四年以后皆祸几之伏也后世自党论之兴君子小人番休迭上故常以其半用天下然而君子难进而鲜能久小人易入而不摇君子守道必得时而后动小人放利宁毙国而不戚故君子制治之时少而小人养乱之时多君子夙讲豫虑而不得大行小人侥幸尝试而必如所欲公之文集玉山汪公应辰既甞板行于某所矣今公之诸孙子长守潼川又以刻诸郡斋而属叙所以识诸篇端倘庶几世道之补云
　　邹淮百中经序
　　百中经者所以纪七政四暗曜之躔次也七政之说既见扵上古之书暗曜者何人之生也嵗月日时各有所直之休咎而以是推测焉耳或曰古所谓六物吉凶我辰安在者疑即此类然恐不若是之拘拘也越人邹淮长于星厯以其能食太史氏之禄有年矣其续此书自绍兴十四年甲子始每嵗加以太隂入宿入宫度分新旧行百中经精宻有加焉虽然古人之为是星厯也亦曰天命不已物生无穷不为之品节才正焉则混沦茫昧靡所端倪扵是仰以观扵日星寒暑之度俯以察诸草木鸟兽之变以气命律以律起厯以厯正时以时授事凡以建两仪而命万物尽吾之职分焉耳尧舜相授禹箕子相传夫孰非是道而中世以降乃有假之以为推验人生通塞之术者人与天地一本而生是身也为隂阳之会为五行之端则吉凶之几验诸祲煇闗诸风气见乎蓍亦理之所当有然星厯之初意为不止是也程正公甞言三命是律五星是厯前辈大儒似亦不废其说然亦即其末流以遡其源非谓律厯之果见乎此也今使是书断自绍兴甲子以下存之以其他别为一书而聴用者之所择则是书之行尚庶几不混于末流之说而予亦有辞于学者焉故更愿与邹君商之
　　阅静老人文集序
　　余年二十余举进士防知政事张公时在言路一见器重恵之文曰江汉世载其英独主斯文之统余谢不敢当后数年入直馆学公在政府又忝不凡之遇厥二十年再来为史官则公之墓草凡十易以公之子佖侃裒公之遗文俾序其篇端因得尽阅公之出处盖自早嵗于赵忠定公朱文公咸知师慕其防进士也孜孜于中庸之书其赠陈肤仲亦惓惓于伊洛之学始自植立盖若此而卒不能尽如其治也诗曰善人载尸又曰靡哲不愚善人而尸哲人而愚然则人才之成壊固不闗诸世好乎抚时感事因以自儆云
　　毛义甫【居正】六经正误序
　　自秦政灭学经籍道熄迨隶书之作又举先王文字而并弃之承讹袭舛愈传愈失蔡伯喈书石经有意正捄之旋亦焚荡张序所见石经又不知果为蔡本否其所引石经文多失字体魏晋以来则又厌朴拙嗜姿媚随意迁改义训混淆漫不可考重以避就名讳如操之为撡昭之为佋此类不可胜举况唐人统承西魏尤为谬乱陆徳明孔頴达同与登瀛之选而释文与正义自多背驰至开元新书五经则又以俗字易旧文如以颇为陂以平为便之类又不可胜举而古书益邈五季而后镂版繙印经籍之传虽广而防画义训谬误自若本朝胄监经史多仍周旧今故家徃徃有之而与俗本无大相逺南渡草创则仅取版籍于江南诸州与京师承平监本大有迳庭与潭抚闽蜀诸本互为异同而监本【阙】柯山毛居正义甫以其先人甞増注礼部韵奏
　　御于阜陵遂又校雠増益以申明于宁考更化之日其于经属亦既博览精择嘉定十六年春会朝廷命胄监刋正经籍司成谓无以易义甫驰书币致之尽取六经三传诸本防以子史字书选萃文集研究异同凡字义音切毫厘必校儒官称叹莫有异辞旬嵗间刋修者凡四经乃犹以工人惮烦诡窜墨本以绐有司而版之误字实未甞改者什二三也继欲修礼记春秋三传义甫以病目移告其事中辍或者谓纵令尽正其误而诸本不同何所取证岂若录其正误之本而刋传之俾后学得以防考余观其书念今之有功于经者岂无经典释文六经文字九经字様之等然此书后出殆将过之无不及者其于后生晚学祛蔽寤疑为益不浅因从臾其成而序识之书曰若升髙必自下若陟遐必自迩学者其毋忽于斯













　　鹤山集巻五十三
　　钦定四库全书
　　鹤山集巻五十四　　　　宋　魏了翁　撰序
　　卫正叔礼记集説序
　　人生而莫不有仁义之性存乎其心经礼三百曲礼三千圣人禀诸天地所以合外内之道而节文乎仁义者也自周衰诸侯去籍虽以二代之后而不足证犹赖夫子之雅言羣弟子之所记录故尚有存者迨自秦挟书之令作而礼再厄又得河间献王二戴马郑相与保残补壊以开晋宋隋唐诸儒迭为发挥三礼得不尽亡自正义既出先儒全书泯不复见自列于科目博士诸生亦不过习其读以为利禄计至金陵王氏又罢仪礼取士而仅存周官戴记之科而士之习于礼者滋鲜就戴记而言如檀弓防礼诸篇既指为凶事罕所记省则其所习仅一二十篇耳茍不得其义则又诿曰汉儒之说也弃不复讲所谓解说之详仅有方马陈陆诸家然而述王氏之说者也惟闗洛诸大儒上承洙泗之传乃仅与门人弟子难疑答问而未及着为全书呜呼学残文缺无所因袭驱一世而防行焉岂不重可叹与平江卫氏世善为礼正叔又自郑注孔义陆释以及百家之所甞讲者会梓成书凡一百六十巻如范寗何晏例各记其姓名以聴览者之自择此非特以备礼书之阙也洒扫应对进退恭敬辞逊撙节非由外心以生也非忠信之薄也非人情之伪也凡皆人性之固有天秩之自然而非有一毫勉强増益也学者诚能即是仅存而推寻之内反诸心随事省察充而至于动容周旋之会揖逊征伐之时则是礼也将以宅天衷而奠民极岂形器云乎哉正叔名湜自号栎斋今为武进令云
　　李大卿【蘩】罢籴录序
　　故外府卿李公建罢九州和籴有淳熈诏书录其庸有黄公歌行刘公序篇识其事而公之子璟瑀若孙寛民皆余所善也瑀属余申其义窃考公之督饷昉于淳熈三年之秋未发汉中而条上籴事固云愿假臣三数月永除蜀人五十年之害其见善明信已笃已若此迨五年三月仅仅一年有半奏闻九十有三上尚书一与同列徃返七玺封下尚书可其奏八讫如始议克底成绩余执书而叹曰虽昔人戊申奏闻甲寅报可殆不是过也而公以表臣自奋则非有营平得君之素也以其时考之自淳熈三年之九月至五年之三月又皆久虚相位独运万几非有丙魏乎人主之侧也而徃反问对虑终稽敝盖面命口陈之不翅呜呼亦诚而已矣书曰若有疾惟民其毕弃咎若保赤子惟民其康乂人至于疾痛之切于身赤子之未能言所谓心诚求之惟此时为然为民上而忧民之诚其常恳恳若是也则幽枉毕献痒疴悉陈其尚有不弃咎而从康者乎三复淳熈之盛庶几见之附姓名于黄刘之末
　　陈正献公诗集序
　　恭惟阜陵之盛中外休晏公卿将相言论风指尚接承平之余余甞获闚正献陈公论谏百数十何其明白正大悃愊而无华蔚乎庆厯元祐之风盖不问而可知其人可观其世今又于公之子宓宿尽见公所为诗寛裕而理造次仁义无一豪纂组雕琢之习呜呼是岂一朝夕之致哉祖宗涵濡之泽山川清明之禀师友津益之功其根既厚其叶滋沃诗乎诗乎可以观徳可以论世而无本者能之乎
　　张魏公紫岩论语说序
　　魏国忠献张公之卒距今六十有三年精忠笃谅凛凛犹有生意某少甞谱其年行裒其论奏今又得论语解于公之从曽孙希亮此天厚吾嗜者也希亮将锓梓以传而使某识其篇端粤惟论语一书此孔门弟子之嗜学者于圣人容貌词气动容周旋之顷身体而心会气感而机应故其所书亲切有味凡一时师传友授阅万世如见夫自七十子终然后大义乖讫孟子死尽失其传然而生乎千载之后亦圣人所与共学之人也岂终于乖失而不可复传与本朝全盛时河洛之间诸儒辈出扫除末师之陋随事体习切已研求以上寻千载之绪然后人知圣人之所以言与羣弟子之所以书皆日用饮食间事在立则见无行不与而非托诸空言也至近世张氏朱氏父子传家源流湜湜益大以至忠献公资禀醇实既从北方学者讲诵遗言又与南渡诸贤更歴事变自事亲而事君治已而治人反覆防验无一不合故其为是书也非茍知之凡皆精察力践之余先儒所谓笃其实而艺者书之也学者诚能推寻究玩而知前辈读书异乎今之读者即是以约诸经即经以验诸已不亦求端用力之要乎
　　裴梦得注欧阳公诗集序
　　欧阳文忠公之诗文今所谓居士集者六百七十余篇公之子叔弼以授苏文忠公公书其篇首曰欧阳子之学推韩愈孟子以达孔氏其言简而明信而通其辞曰欧阳子论大道似韩愈论事似陆贽记事似司马迁诗赋似李白自是集之行也家藏而人诵之其谱有年行有类其制诰表章杂著而别为之集者盖片辞尺牍无复弃遗矣临川裴及卿梦得甞从故工部尚书何叔异逰何嗜公之诗命及卿为之笺释久而成编余亦雅好欧公诗简易明畅若出诸肆笔脱口者今披味裴释益知公贯融古今所以蓄徳者甚宏而非及卿博见彊志精思而笃践焉亦不足以发之也书成介其诸舅李公父刘以属叙于余余瞿然曰欧公之文而苏公叙之矣余何所容其喙余唯窃叹古之士者惟曰徳行道艺固不以文词为学也今见之歌谣风雅者上自公卿大夫下至里闾闺阃徃徃后世经生文士専门名家者所不逮盖礼义之浸渍已久其发诸威仪文词皆其既溢之余是惟无言言则本乎情性闗乎世道后之人自始童习即以属词绘句为事然旷日逾年卒未有以稍出古人之区域迨乎去本益逺则辨篇章之耦竒较声韵之中否商骈俪之工拙审体制之乖合自谓穷探力索然有之固无所益无之亦无所阙况于为已之事了无相闗极于晚唐闰周以暨我国初西昆之习滋炽人亦稍稍厌苦之而未有能易之者于是不以功利为用世之要学则托诸佛老为穷理之极功微欧公倡明古学裁以经术而元气之会真儒实才后先迭出相与尽扫而空之则伥伥乎未知攸届也公诗十有四巻凡五百二十一首
　　杨恭恵公【辅】奏议序
　　恭恵杨公奏疏其孙令圭裒梓成编属杨卿伯昌书其篇首又俾余申其义读之舎然以喜曰古之仕者虽事有小大而其心一为委吏而会计当为乗田而牛羊茁夫亦事其所当事而不敢越耳使为公卿大夫则有公卿大夫之事为侯伯子男则又各有其事虽官有尊卑禄有贫富而是心之体无大小无逺近在易曰位曰所在书在大学曰止随其所遇而无不当尽焉杨公出入中外余三十年令圭谱其年爵以识其所论奏盖居一官则尽心于一官任一道则尽心于一道即年比事而心之精神炯炯方防呜呼斯不谓之思其位止其所者乎后公之卒二十年临卭魏某以言事谪靖书于官舎
　　彭忠肃公止堂文集序
　　某闻之程子曰圣贤之言不得已也有是言则是理明无是言则天下之理有阙焉又曰后之人始执巻则以文为先平生所为多于圣人然有之无补无之无阙窃甞以是读圣贤之书如易书诗春秋篇具一体不相袭沿至于曽子子思孟子亦皆孔氏不言之意非为是以求闻于世也不则无以宅天衷奠民极障人欲祛世迷凡不得已而有言也自灵均而后始有文辞之士或竞相承拟或刋落陈言千七百年何啻数千百家然而所谓无是言则理有阙者自汉毛董而后至近世诸儒宗盖可屈指而所谓有之无补无之无阙者则不知其几千百家矣某自少已知有清江彭公论谏炳炳心乡徃之其后得公内治圣监之书自正始于家刑善于国凿凿乎疏而理也又得止堂训防之书自一本二气五常五典娓娓乎宻而辩也又于公之子钦见公手泽与楼刘诸老为公铭竁则益瞿然自失曰是学之正传而吾不得亲炙之也庐陵李公鼎受知于公有年矣今将漕湖南而公之子铉来为属乃以公平生所为文刻诸湖西精舎移书某命识篇首于是尽得公言行本末披诵累日呜呼所谓无是言则天下之理有阙者非此其是与公始读程子易传知为学之要又从朱张子问辩讲切而学益成繇是尊闻行知造次理道居而训子孙淑朋类必孝弟谨信志道依仁也必穷理格物谨独守约也出而吿君父斆世子必正心修身事亲刑家畏天爱民也必尊儒务学简修劝忠别慝瘅恶也盖言未有不根诸理而理未有不求诸近非若异端之诬民俗儒之惑世也绍熈定省之议伏墀扣额恳恳然有号泣随亲起敬起孝之意至如陈源依冯城社间谍两宫韩侂胄出入宫闱与闻大政脱少婴忤流窜随之公尽力排抵无少回挠刘文节公以论吴端出台公以博士争之公非有当言之责也油然发衷不能自己呜呼是言也使见用于绍熈则二圣重懽必有以感移人心迓续天命而内禅之事毋遽也见思于庆元则政归中书必有以登吁众正绍开丕平而学禁邉议之纷纷不作也伊尹之告太甲曰惟朕以怿万世有辞曰嗣王克终厥徳实万世无疆之休盖古人处君臣之变一言一动为万世喜为万世忧然则公于此而无言也不亦阙之甚与文集凡四十有七巻训防圣监与别集不与绍定三年秋九月己丑朔临卭魏某序
　　朱文公年谱序
　　天生斯民必有出乎其类者为之君师以任先觉之责然而非一人所能自为也必并生错出交修互发然后道章而化成是故有尧舜则有禹臯陶有汤文则有伊尹莱朱太公望散宜生各当其世观其会通以尽其所当为之分然后天衷以位人极以立万世之标凖以定虽气数诎信之不齐而天之爱人阅千古如一日也自比闾节授之法壊射饮读法之礼无所于行君师之权移于孔子则又有冉闵顔曽羣弟子左右羽翼之微言大义天开日掲万物咸覩自孔子没则诸子已有不能尽得其传者于是子思孟子又为之阐幽明微着嫌辨似而后孔子之道歴万世而亡敝呜呼是不曰天之所命而谁实为之秦汉以来诸儒生于籍去书焚师异指殊之后不惟孔道晦蚀孟氏之说亦鲜知之千数百年间何可谓无人则徃徃孤立寡俦倡焉莫之和也絶焉弗之续也乃至国朝之盛南自湖湘北至河洛西极闗辅地之相去何翅千有余里而大儒辈出声应气求若合符节曰极曰诚曰仁曰道曰中曰恕曰天命曰气质曰天理人欲曰隂阳鬼神若此等类凡皆圣门讲学之枢要而千数百年习浮踵陋莫知其说者至是脱然如沈疴之间大寐之醒至于吕谢游杨尹张侯胡诸儒切磋究之分别白之亦几无余蕴矣然而絶之久而复之难傅者寡而咻者众也朱文公先生始以强志博见凌髙厉空自受学延平李子退然如将弗胜扵是敛豪就实反博归约迨其蓄极而思浑资深而行熟则贯精粗合外内羣献之精蕴百家之异指毫分缕析如视诸掌张宣公吕成公同心协力以闲先圣之道而仅及中身论述靡竟惟先生岿然独存中更学禁自信益笃盖自易诗中庸大学论语孟子悉为之推明演绎以至三礼孝经下迨屈韩之文周程邵张之书司马氏之史先正之言行亦各为之论著然后帝王经世之规圣贤新民之学灿然中兴学者习其读维其义则知三才一本道器一致幽探乎无极太极之妙而实不离乎匹夫匹妇之所知大至于位天地育万物而实不外乎暗室屋漏之无愧盖至近而逺至显而微非若弃伦絶学者之慕乎髙而哗世取宠者之安于卑也猗其盛与吾友李公晦方子甞辑先生之年行今髙安洪使君友成为之锓木以夀其传髙安之弟天成属予识其巻首呜呼帝王不作而洙泗之教兴防孟子吾不知大道之与异端果孰为胜负也圣贤既熄而关洛之学兴微朱子亦未知圣传之与俗学果孰为显晦也韩子谓孟子之功不在禹下予谓朱子之功不在孟子下予生也后虽不及事先生而与公晦及辅汉卿广昔者甞共学焉故不敢以固陋辞
　　送吴门叶元老归浮光序
　　予以戆愚抵戾放之蛮荆去国之日自迩臣百执事下至博士弟子员都人士祖帐余杭门外连日不絶临安尹白宰相致餽赆具四大舟送至丹阳所过监司帅守将迎如他日予谢以疾而不得免焉入靖靖守洪文恵公之孙倬遇之如使客而有加四方之賔友从防者日至行李之问无虚月也予皆固谢弗聴吴门叶元老识度器藻夐出侪类甞受学于陆伯微具有师法所交多天下贤士予因陈正父识之倾盖如旧交一日匹马数童来自浮光为予数月留每日聚友读书元老从容出一词率中要会谈古今治忽人物优劣山川险易下至甲兵良窳米粟多少之数皆探原索委盖有志之士也予每阅前史凡丧人迁客必使守防夫极之于其所徃至则门扫轨屏去书谒人或追送而逺省焉则史册必书之为美谈其在今日不惟不加之谴责反以是见称于时贤见用于当世呜呼非甞従事于学志立而气强者不能办此非祖宗仁厚之积緜世歴禩愈畜愈深亦无以致此元老将归省其伯氏乃与共学之士酌酒饯行各为七言古诗一章予为序所以作云
　　龙标之南路穷絶峩峩羣峰倚天胁顽云压谿鸢跕翅狠石横空马沟血叶君尺棰度崔嵬朱霞白鹤云端来蛮邦自昔少此客问此胡为乎来哉晓牕共话羲文易千古圣贤心歴歴有时旧习未全忘闲倚银河弄诗笔银河化作霜霰飞苍龙移向天之西彭城风雨撩客梦君起谓我吾其归牛羊冻卧鸿酸嘶九州博大君安之人生行止各有时愿崇明徳慰逺思
　　广平李氏观画所见序
　　故吏部侍郎广平李公甞大书六十四卦之象于屋壁玩之三月而有得焉于是为书题曰观画所见既自叙所以作厥七十年其孙大谦守邵则公观画之地也是书久失而俄得故不无烂脱大谦又叙所以然而属予申其义呜呼得于画而不滞扵辞亦可谓善观易矣易言六画六爻六位六虚是四者相近而不同盖爻者动也専指九六则父母之防也画者卦也兼七八九六则包男女之防也总而言之画即为爻析而言之爻与画异画之见者又为位爻之变者又为虚故曰变动不居周流六虚位従爻而为虚也曰六画成卦六位成章虚从画而为位也然其实皆自竒偶之画始竒偶则太极之分者也今李公之于易不观诸辞而观诸画不惑乎诸儒之异传而求诸心目之良能虽兼収众善而片词折衷皆纯体独得之妙虽不离乎互变伏反之等而因体明用无牵合傅会之烦至于发二五柔刚之义斥异端邪遁之说则进而告君退而省已造次必是秦汉以来为易者多矣顾拳拳乎诸葛氏之出处则又举一隅以明易道之用有非占毕陋儒所能尽识呜呼斯亦异乎世之所谓读易者矣公名椿字夀翁师友渊源所自则文定胡公云
　　送清湘文元归土谿序
　　清湘文宗之元以其所闻于师友过靖就予是正其书有曰翺翔土谿之濵咏歌先圣之道予问土谿所以名曰是谿也东出于濓谿西会于桃江吾世居其间或谓是名俚俗盍易诸吾谢不敢今先生之问及此是谿将有望焉愿以一言发之予曰大哉土之为功也以天象言之四时之季日合黄道以五星言之四星失度则填为之动以五声言之诸宫实长黄钟以河图洛书言之其中皆主五数以五行言之则水火之所寄金木之所资居中以应四方冲气而生万物其功不既大乎而谁以易之干之四徳人之四端而信不与焉又以见无适而非此也虽然有一于此子亦知之乎古尚书说吕氏春秋汉儒五行传许氏异义之等又皆以土为心盖自二汉以前五行之次五臓之属与今世所传黄帝书不同宗之请其说予曰此义甚大我以吾意言之何益于子子归而求之而有以复于予也诗曰维桑与梓必共敬止宗之其致思焉因书以送其归云
　　邵万州孝弟防求序
　　防求书之便于记诵自迁固书以迄于本朝史先儒为之者凡数家矣金华邵伯方笥又用李氏防求韵录古今孝弟事甞以示予予作而叹曰是不惟纂言用韵之工盖见诸行事之实者也夫学莫大于求仁仁则五性之本求仁必自孝弟始则孝弟又所以为仁之本也古之教者居于家则事父兄坐于塾则亲师友会于序则读教法饮于乡则序齿位朝益暮习日诱月化无适而非事亲敬长之节凡以申其义而降之徳焉耳曰申曰降又皆因其固有振而新之非如后之教者利禄之诱词华之竞而本焉之不务也是书于始学尤为有益非徒记诵之云伯方请遂识之予不敢辞绍定元年二月初吉
　　王侍郎【秬】复斋诗集序
　　国朝自全盛时丰芑菁莪之泽浃于人也深虽中更挫揠而封培之久根苗未憗过江以来如张忠献赵忠简诸老又相与扶持之生意昭苏足以济登兴运虽再阨嫚秦而绍兴之季隆干之间人物复振故相之仅存惟张忠献而声求气应则有如正献陈公忠肃虞公刘公忠简张公胡公玉山汪公梅溪王公于湖张公缙云冯公无隠张公以至杜公莘老查公元章冯公图仲李公徳逺殆不可胜数后来继踵学问如朱张二子词章如周洪诸贤并生错出亦非一人盖祖宗徳泽之感山川风气之会适钟是时复斋王公以中山故家李文肃之髙弟受知于忠献而周旋乎正献忠肃诸贤之间目之所接南渡诸贤也耳之所逮闻北方余论也观摩丽习蓄厚而资深故其发为论谏忠忱恻怛如首言敌必败盟张忠献必可用俘虏必不可遣张说必不可本兵皆言人所难而施之余事则大篇短章精深丽则人第见其风格气韵追迫陶谢不知懐贤忧世蔼然有少陵一饭不忘君之意呜呼是岂一朝夕之功袭而致之哉自周之东懐旧者必称西方之人孟子论人亦归重于北方之学西方乃宗周文献之余而北方则帝王风声之旧吾故于王公之文而重有感焉公之孙潭昔宰宁川甞以公奏疏刻诸县斋今通守邵陵又裒公平生诗为二集分十有五巻刻诸治寺前后工梓之费则皆以俸之用例而不欲受者为之属予叙所以作予于前言徃行槩乎有闻不敢以罪戾辞
　　钱氏诗集传序
　　古之言诗以见志者载于鲁论左传及子思孟子诸书与今之为诗事实文义音韵章句之不合者盖什六七而贯融精粗耦事合变不翅自其口出大抵作者本诸性情之正而说者亦以发其性情之实不拘拘于文辞也自孔孟氏没遗言仅存乃皆去籍焚书之余编残简脱师异指殊歴汉魏晋隋久而无所统一上之人思所以救之于是尚书存孔三礼守郑易非王氏不宗春秋惟优左杜诗専取毛郑士岂无耳目肺肠而不能以自信也则宁倍徃圣不刋之经毋违时王所主之传所谓传者千百家中一人耳而一时好尚遂定为学者之正鹄占毕训故悉惟其意违之则曰是非经指也以他书且不可况言诗乎诗之専于毛郑其来已久舎是诚无所宗然其间有浅闇拘迫之说非皆毛郑之过序文自一言而下皆歴世讲师因文起义傅会穿凿之说乃敢与经文错行而人不以为疑毛传简要平实无臆说无改字于序文无所与犹足以存旧闻开来哲至郑氏惟序是信则徃徃迁就迎合傅以三礼彼其于诗于礼文同而释异已且不能自信也而流及后世则皆推之为不可迁之宗迨我国朝之盛然后欧苏程张诸儒昉以圣贤之意是正其说人知末师之不可尽信则相与辨序文正古音破改字之谬辟専门之隘各有以自靖自献极于近世吕成公集众善存异本朱文公复古经主叶韵然后兴观羣怨之防可以吟咏体习庶几其无遗憾矣永嘉钱公又并去讲师増益之说惟存序首一言约文述指篇为一赞凡旧说之涉乎矜已讪上伤俗害伦者皆在所不取题曰钱氏集传又别为诂释如尔雅类例者使人便于习读始公奉使成都甞出以示予至是门人丁文伯黼起家守庐陵将为板行而属予题辞呜呼圣人之经犹王室也二牧三监九宗五正相与同心僇力黜其不衷疆以周索虽匪风下泉之弱也茍有是志犹足以维持人心况钜人价藩实翰王略予惧不得与于执事其何敢辞钱公名文子字文季永嘉人蚤以明经厉志有声庠序仕至宗正少卿学术行谊为人士宗仰云
　　罗文恭公奏议序
　　文恭公奏疏吾友刘平国既叙所以作公之子愚又属余申其义余甞攷公嵗阀繇馆学至枢府方十余年耳而论奏百数十大义炳炳甚至引裾排闼号泣而随呜呼是拳拳者谁实使之心者人之神明其于是非邪正之辨较若白黒不容以自欺古之君子上不敢欺其君而知无不言下不忍欺其民而知无不为此岂有为而然哉凡以事其心焉耳矣事其心则事天也三复淳熈育才之盛庶几见之庶几见之
　　游诚之黙斋集序
　　始勉之裒其伯氏黙斋文集属后谿刘公为之序未暇铨次也厥二年类巻板行俾某申序焉熟复累日叹其为诗清而则论事辩而正记述赠送之文贯融精粗造次理道大抵内尽已志外期有益于人非若世之矜竒衒巧务以哗众取妍者为之舎然叹曰文乎文乎其根诸气命于志成于学乎性寓于气为柔为刚此隂阳之大分也而柔刚之中有正有偏威仪文词之分常必由之昔人所谓昭晰者无疑优防者有余其根若是其发也必不可揜然而气命于志志不立则气随之志成于学学不讲则志亦安能以立是故威仪文词古人所以立诚定命莫要焉黙斋气禀沈实而蚤有立志则知所以自厚其躬矣矧得一世大儒执经而受学焉是惟无言言则贯融精粗造次理道使假之年且见于用其所成益不止此集凡若干巻今重刻于某所
　　番昜王养正双岩集序
　　余于李微之贯之成之兄弟闻番有隠君子曰双岩先生王公以训行学谨着于州闾博见而强志精察而笃践余甚慕之而生也后不及与之接公没之三十年余待罪太史氏公之子与权来为秘书郎然后获观公所为文其剨然如雄铓利斧之行乎窽郤也粹然如大玉拱璧之发乎孚尹也平生所歴落落寡遂虽再举礼部曽不得尺寸之位以行其学而义理之养华皓不渝时以其余发诸文艺徃徃一事物之微一虫鱼之细推而根极理乱之变敛而消息进退之有昔人所未发者呜呼世之以才观口笔竞相夸诩者未甞乏人年盛气强位亨志得则挟其天资之美以自见于文墨议论间其于是理纵未有得而能以小慧袭取时一遇焉年运而徃时不我与则憔悴陨获寖就枯槁前所谓时一遇焉者亦将莫知焉徃矣然则穷益坚老益壮如双岩者非有本能如是乎双岩讳防字养正二子曰与权遇皆以儒学发身善人之报庶见在此
　　陈少阳文集序
　　余甞与李忠定之孙大有为友得其家所刋陈公少阳文集梓类既详今又得三山孙君遇正凤所辑又加详焉呜呼自吾有金难如刘仲偃傅公晦张徳祥霍安国李清卿唐元任诸贤皆死节之著者其次则如蒋兴祖张确朱昭郭许朱友恭之等义不茍生又其次则有忍死于雠而卒能自明三者虽不同归于全其身尔矣至于平居不与荣禄缓急不当事任而数陈大计连拄巨奸之死弗移如陈欧二贤则又人所难能者焉大过之辞曰过涉灭顶凶无咎盖于事为凶而于义为无咎然则宁为陈欧而不幸与其为童蔡汪黄而幸也君遇夙号多闻加以防淮楚客京口甞访陈公家里得其言行甚悉既为之谱系并以思陵前后诏防臣寮奏陈前辈题识与范传李记列诸篇帙非惟着国家育材之功抑以彰祖宗悔过之美意集凡若干巻
　　赵钥夫宗藩文类序
　　古之待同姓为之宗法以统之宗其继太祖者为大宗宗其继髙祖为小宗大宗一小宗四而于其间有为适子而祗事宗子有适子而不得为适孙有公子公孙而不得祖祢其先君有非同宗别子而不可以为后有正体而不传重有传重而非正体其统有如此者又为庙室以序之太祖之庙与三昭三穆而七庙之子姓亦以为序有事于太庙则羣昭羣穆咸在旅酬赐爵昭与昭齿穆与穆齿其祭于余庙则内賔宗妇亦各以伦脱有哭临之事则同姓于宗庙同宗于祖庙同族于祢庙其序有如此者又为氏族以别之盖自太祖为正姓髙祖为庶姓庶姓别于上而戚单于下则分之以氏合之以族或王父字为氏或公子公叔为氏或父之母弟列伯仲叔季为氏其族也或以先谥或以世功或以君赐其别有如此者又为之国邑以处之由王子母弟以下亲疏降杀甸稍县畺之采皆有公邑若有功徳则寰外之地分茅胙土列于五侯或又自侯伯人为卿士其处之又如此然而非立师以教之明善以养之则是数者未知其何如也斆诵于瞽宗诏论说于东序观道徳于成均考中失扵王闱无一时而非学也习射于泽助祭于庙燕毛于寝友之以俊士造士行之于公族公路无一事而非学也夫统之以宗法则分有制序之以庙室则亲有等系之以姓氏则族有别处之以国邑则才有试此莫非教也又必使之朝夕有观动息有养则其生斯世也不为十六才子周召毛原有不可得矣夏殷自禹契以及杞宋之末周自后稷以迄春秋之终凡皆有国二千余年其本大其末茂虽有辟王犹赖藩屏以永厥世敬宗收族之法匪其明效与自周之季恶嫌畏偪自剪其类本根无芘以取孤危者无世无之汉初惩秦晋初创魏唐初鉴隋若知所以亢其宗矣然而仅以利害言非有诚慤之心深长之虑故封疆过制教养无法不骄佚以丧已则僣逾以覆国乃使生乎帝王之胄者反以敛名逺势韬光晦明为保身之良图世所称贤不过储思经术寄情词翰若同姓之卿与国共休戚者反若非已所知呜呼相承至此亦不思甚矣国朝厚伦之意已非前代所及至裕陵以后又増为教育选举之法文武之彦彬彬辈出其冠进士擢词学举童子者是犹以词艺称三百年间族姓之盛至二万数千内而宰辅侍从外而监牧守宰功施社稷徳被生灵者代不乏人呜呼菁莪丰芑之积裳华棣鄂之感乃至此而况有衍未艾者乎诸王孙钥夫谓不可无传乃取累朝所以敬亲重本士大夫所以铺休扬美者梓成钜编名以宗藩文类而属某叙所以作虽编次容有阙遗而其大者已具于此用不敢辞
　　古今考序
　　渠阳山中暇日编校经传自两汉诸儒去古未逺已不能尽识三代遗制凡冕服车旗类以叔孙通所作汉礼制度为据其所臆度者无以名之则曰犹今之某物然孔贾诸儒为之疏义则又谓去汉久逺虽汉法亦不可考因叹三代遗制始变扵周末大壊于秦汉而尽亡于魏晋以后虽名物称谓字义音释亦鲜有存者故使经生学士白首穷经而于训诂占毕之末有终其身而不能尽知者呜呼是谁之咎与解之辞曰无所徃其来复吉有攸徃夙吉汉承秦敝大难既解是无所徃也而昧于来复夙徃之戒徒能随世就事为秦汉以后规摹贾谊所谓建久安之势成长治之业者盖欲及时定制尽复三代之旧为万世太平计而一时君臣不足以知此至董仲舒王吉则寖逺寖疎盖自是人情习于简陋古制益不可考矣姑即汉纪随文辩证作古今考
  </div>
  <div class="pagination">
   <a href="鹤山集_page28.html">
    上一页
   </a>
   <span>
    ...
   </span>
   <a href="鹤山集_page24.html">
    24
   </a>
   <a href="鹤山集_page25.html">
    25
   </a>
   <a href="鹤山集_page26.html">
    26
   </a>
   <a href="鹤山集_page27.html">
    27
   </a>
   <a href="鹤山集_page28.html">
    28
   </a>
   <span class="current-page">
    29
   </span>
   <a href="鹤山集_page30.html">
    30
   </a>
   <a href="鹤山集_page31.html">
    31
   </a>
   <a href="鹤山集_page32.html">
    32
   </a>
   <a href="鹤山集_page33.html">
    33
   </a>
   <a href="鹤山集_page34.html">
    34
   </a>
   <span>
    ...
   </span>
   <a href="鹤山集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
