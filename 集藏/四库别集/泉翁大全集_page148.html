<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 148 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 148 页/共 256 页</h1>
    <div class="content">　　
　　钦差参赞机务南京兵部尚书湛　为禁革事，仰五城兵马速行誊出告示，张挂于各街巷，严禁元宵不许妇女出看灯楼，以致男女混杂，有伤风化，违者拿治不饶。嘉靖十九年正月十三日。 
　　
　　禁妇女不得于元宵游梅将军庙烧香告示 
　　
　　南京兵部职方清吏司为禁革事，承奉钦差参赞机务本部尚书湛　钧语：照得梅赜乃是先儒，曾传书经，系聪明正直之神，与刘洞邪鬼大有不同。访得南城寺僧先前创有梅将军祠庙，用以惑众祈求。人家妇女及娼优之人相杂往来，元宵之日，皆到本庙游戏烧香，因而混乱，不惟有伤风化，抑且亵渎名儒。合行南城兵马司著落当该官吏，速行禁止，凡岁时不许招引妇女娼优人等到庙烧香，因而杂乱，以伤风化等因到司。理合就行该城兵马，即日出给告示禁革，将本庙门封闭，仍取本寺僧人，及当地总小甲执结回缴，毋得故犯，取罪不便，须至牌者。 
　　
　　行五城兵马区处放当省祭人等告示 
　　
　　南京兵部职方清吏司为分别情伪，申严禁约事，奉钦差参赞机务本部尚书湛　钧语分付：照得福建处省祭官吏，在京开当害人，已同内外守备会议，奉钦依出告示驱逐还乡，仍立三限令，可收赎当物。今限期将满，合令作速照依限期催逐起程。又据有告称系是民人在京为商者，亦被兵马一概混在逐去数内，此兵马奉行之过，又恐有省祭官假称民人，欲图潜住情弊，五城兵马遇有此等来告者，即与审验文引开豁，毋使滥及。又有省祭官吏告称当物未赎，当主不容出城等语，此当主欺心之过，亦恐有省祭官吏托为此言，欲图复住情弊，各兵马宜令各省祭官吏及当物之人各各指实，赴兵马司告诉，即与拘审，若当人不能收赎，即判断批照付省祭官吏出城还籍，不许阻当，以致稽违钦依事例。若省祭官吏故托稽违住，兵马即便拿送本部，从重惩治，问以故违圣旨，解回原籍。奉此合行五城兵马著落当该官吏，即牌内事理出示，许其赴各司陈告。系人民商贾者，即与验引分豁；系省祭官吏当物未尽收赎，即责本主收赎，不能赎者，听其依限起行，仍差的当弓兵押送出城，本当主及守门内外官军，各不许阻当索财。若省祭官吏故违末限者，许兵马官亲带弓兵、本地方总小甲人等，公同捉拿，送部处置，问以应得罪名，追夺本官文引，毋致后悔。兵马仍禁弓兵及地方总小甲光棍人等，不许因而生事扰害，如治病者，病去而人不知，乃为尽善，须至牌者。庚子二月初二日。 
　　
　　武学各季考试策题 
　　
　　问：尝闻之，兵贵义勇兼致，是谓义理之勇。子路谓：「比及三年，可使有勇，且知方也。」是先勇而后义矣；孟子谓：「修其孝忠信，可使制梃以挞秦、楚。」是又先义而后勇矣；孔子谓「我战则克」，又何道以致之欤？一圣二贤，其所言之指，同欤？异欤？ 
　　
　　驳东中二兵马杨钟盛景曜申文 
　　
　　查照案卷，先该东中二兵马杨钟等取具史伦供词，共索取馆夫银五百三十两入己，马驴夫头共二百三十两入己，缘何后又改供，止索取馆夫银三百五十四两，马驴夫头银一百一十两？非有刑逼，前后所赃数有此不一，及馆马等夫，既系积年包揽违法，如何史伦三年之上，不先申治，至被其告发，纔将抵饰加害？今后受害之人，谁敢控告？及照史伦除访白米，纳户索银未发外，今据明证，赃滥太多，皆称照常年例花费等语，显是原委兵马容私作弊，朦胧申报。又访得史伦多方财计，托人弥缝，欲得脱罪，于法难容。仰车驾司另调委南城兵马周岩、北城兵马谢仲贤从公审问，取具归一，供结呈报，毋致似前扶同作弊取罪，亦不许横牵遮饰，重害人难。 
　　
　　行内外守备改正祈祷礼仪文移 
　　
　　南京兵部为祈祷雨泽事，准参赞机务本部尚书湛　咨武库清吏司，于本月初九日，准南京礼部祠祭清吏司手本前事，随抄到告文一道，内开所告，止有云雨风雷之神，境内山川之神，南京都城隍之神。续准内外守备祝文内，又加娑婆释迦文佛，于昊天玉皇上帝之神之上，又并列于云雨风雷，境内山川，都城隍之神之前。有此礼文不同，恐与南京礼部原发告文有碍，又释迦文佛固非儒者所宜祝告，而昊天上帝则惟天子乃得祀之，殊非人臣所敢僣告之渎也已。不敢佥名，以问于南京礼部，据右侍郎崔　回帖云：「本部手本该司发告文，并无二神之号，宜亟改正，否则贻笑于人。」等因。窃谓礼仪未当，神恐不歆，何以祈泽？深为未便，宜从改正，合咨本部，转行内外守备衙门，烦为查照改正，宜于露台上特设三神香案行礼，不必拜于佛前，以致亵渎不专，永为定规等因。准此合用手本，前去钦差南京内守备司礼监太监潘　等，钦差南京守备太子太保魏国公徐　等，烦为知会施行，须至手本者。嘉靖十九年四月初十日。 
　　
　　奏请置各城漏泽园疏 
　　
　　南京兵部尚书臣湛若水等谨奏，为推广德意，偏泽枯骨，以调和气，以昭盛治事。本部职方清吏司案呈，嘉靖十八年十二月二十五日，奉本部送准参赞机务南京兵部尚书湛若水咨，同前事，本年十二月初十日，准南京工部咨，准户部咨，题覆该参赞机务南京兵部尚书湛若水奏，为陈事宜，以求图治安事，奉圣旨准议。钦此。内一款，奉钦依，拆毁淫祠刘公庙基地，查无违碍，准作义阡漏泽园，凡有穷民，死无归者，悉令于此葬埋，毋使暴露，庶仁政行而穷民不致失所，淫祠毁而朽骨得以沾恩矣。此仰见我皇上泽及枯骨之仁矣。又伏睹嘉靖六年二月十三日诏书内一款，崇文等门外有漏泽园，近年多被势豪侵占，以致贫民无地藏掩，宜令有司清查各园边界，责令还官，及查近城相应空闲地土，增置义冢，仍行五城兵马督率有主并有地者，令其安葬；无主者，官为掩埋；不许焚寄。仍出榜禁约，及通行在外衙门一体遵行。钦此。此又仰见我皇上泽及枯骨之仁，至矣。但近年诏旨，良法美意，有司少能仰承德意，多致缓废不行，人不被泽。今查前事，该户部咨南京户部都察院，各转行巡城监察御史，并应天府查行。本年十二月初三日，已到各衙门，随该南京户部、都察院札巡城监察御史王德纯等行查前地有无违碍。职又闻南京及直隶官人多惑护刘公邪鬼，熏心入骨，有倡为漏泽园防碍陵宫京城，及接诏送表之说。切照陵宫在极东北，本地在极西南，相去二十余里，又诏表经由之路在三山门，相去三里，又本庙左右前后旧有二百余坟，其为无碍，居然可见。职急于承奉德意，欲其早布而推广之，乃亦行县及五城兵马行查，又细检南畿等志，不载本庙。查出刘公即刘洞，该职数暴其十罪，以解愚民数百年之惑，亦息邪说、正人心之先务也。咨南京户、礼、工三部，并南京都察院，及行内外守备知会牌，仰上元县行提庙祝陈究问呈报，盖以知县程颇有风力明敏，可了此事。随勘据该县呈称，申奉巡视京城监察御史王德纯批，据申称：拆毁淫祠，改立义冢，乃仁人君子之用心，黜邪崇正之盛举也。仰该县掌印官遵照南京兵部衙门题奉钦依事理，合行五城兵马协力毁除，以杜后患，用昭我皇明泽及枯骨，惠爱鳏寡之意。余依拟行。监察御史杨逢春批，看得刘公庙既非祀典所载，系是淫祠，妖邪惑众，此类为甚。杖而毁之，彻其祠宇，以为义阡，以息妖邪，以泽枯骨，一举而二善具矣。且审地方偏僻，别无乾碍，仰程知县悉遵外，守备参赞衙门批示即日举行，用弘我圣明崇正黜邪，惠此无告之有终也。事完具报，仍查庙傍有无田地可广，此意呈来，以凭议处。及申呈抚按衙门各批准行作为漏泽园，等因到职。查得本地去孝陵宫城隔远，各无违碍，即行该县及五城兵马指挥等官，遵奉钦依，将邪像毁去，将祠毁拆。其各料行应天府，行上元县议卖，银两寄库公用，作正支销，及漏泽园新旧三十一处修理围埂，及各园口坊牌立碑等项，逐一行府支用，造册开报。将本庙基地作为漏泽园，盖恐有司曲为庇护，迟缓沮格，此职所以汲汲以急奉行，极力以主大义，乃幸有今成就也。职又推广德意，札委本部职方清吏司郎中朱簠、员外郎赵伊督同各兵马官，博查各城郊外相应地土，作为义阡漏泽园。该职先访得南京风俗薄恶，人死多违诏旨，将尸棺寄土工家，又父子、兄弟、夫妻骨肉互相焚毁，秽气熏天，大伤天和，是致灾疫荐生。严示禁约外，又思此等相焚亲尸，彼岂无人心？但苦无地可葬，积习至此耳。既欲禁止，须预处义阡漏泽园以为永久之计，以仰称我皇上泽及枯骨之仁，以无虚负诏旨之盛典也。先该南城兵马周岩查呈私创三塔庵僧人明瓒等，又创有化人厅，违例招人焚尸取财，又行宴饮，男女混杂，行提取无，送应天府问罪，即将本庵及化人厅拆毁，基地作为义阡漏泽园。又该此城兵马谢仲贤、吏目周鼐等查访出神策门外，近城有旧漏泽园街东西二处，被土工张敬等先年私卖与刘浩等占为己地，提问清查还官。及通查计各城各门外地土，宜作义阡漏泽园，新旧共三十一所，中间荒地者多，间有纳租地土，职拟于本部该司查开荒地，补还前租。职又思前朝置立漏泽园，必多因表识不严，以致侵没，欲于前项漏泽园，拟将淫祠材料于各园门口作一两柱小坊牌表识，仍立碑石，用以昭我皇上泽及枯骨之仁，修复古先哲王掩[骼]埋胔之礼，永禁焚尸之惨，保全民间父子、兄弟、夫妇[之恩，以]笃厚人伦之道，调燮阴阳之理，全天地太和之气，致中和位育之功效，大矣哉。等因，咨部送司，案呈到部。臣等看得掩骼埋胔之礼，著在古典；禁焚义冢之令，明列诏条。先王泽及枯骨之仁，幸复见于今日。臣下奉承德意之恭，岂宜让以后时？为此具本开坐，乞赐钦定，永为继续，增置遵行。仍乞敕该部都察院行两京，及各省巡按监察御史行有司，各上紧遵奉诏旨，置漏泽园，葬无地之人，而究其有司之不奉行者，以覃放仁泽，实为天下无告万幸。缘系推广德意，遍泽枯骨，以调和气，以昭盛治事理，未敢擅便，具本专差千户王鸾赍捧，谨具奏闻，伏候敕旨。 
　　
　　　计开 
　　
　　　　西城堪作漏泽园地共计三所： 
　　
　　　　　一号，淫祠刘公庙基地六亩，连对换庙祝陈学住地一亩五分，共七亩五分，无租税。奉钦依拆毁淫祠刘公庙基，查该县五城兵马报称，本地僻在京城西南偏处，去陵宫约三十余里，多焚尸场，乱葬坟二百余所，又离三山门迎诏送表大三里余，俱各无碍。巡城监察御史及巡抚巡按衙门，各有批准作为义阡漏泽园。 
　　
　　　　　二号，淫祠下刘公庙基地三亩，连对换庙祝陈表住地一亩五分，无租税。先该知县程申巡抚提学，及守备等衙门拆毁淫祠取料，修府学谷仓，今以本庙基作义冢漏泽园。 
　　
　　已上二庙祝住基，通将南城驯象门里刘煜无税荒地三亩抵补移住，就令抵纳原租。 
　　
　　　　　三号，江东门外河边地二十亩，前地空地一段，共约计二十亩。旧亦有坟墓傍河低下，议用淫祠价银筑埂，庶便埋葬。 
　　
　　　　南城堪作漏泽园地共计八所： 
　　
　　　　　一号，淫祠三塔庵、化人厅，并荒地三十亩。前地三塔庵系私创，又立化人厅，令土工招人于此焚尸得银，男女混杂，极坏风俗，已行问罪，将本庵拆卖，得银寄库，将二十八两赎回本僧私卖本庵田三十亩，该城兵马收租，每年二次，祭各园内无祀坟，合立漏泽户，收入免租。 
　　
　　　　　二号，凤台门外里口西墙下山一段，计九亩八分。前项山地原荒无税。 
　　
　　　　　三号，凤台门外东墙下地一段，计一百余亩。前项地土原荒无税。 
　　
　　　　　四号，大安德门里西墙下地一段，计一十一亩八分。前项地土原荒无税。 
　　
　　　　　五号，大安德门里南墙下地一段，计六亩七分。前地系周军保地，原荒无税。 
　　
　　　　　六号，凤台门外南墙下山一段，计四亩八分。前项山地原荒无税。 
　　
　　　　　七号，养虎仓南汪纪地一所，计五亩一分。前地系汪纪领种营地，租在本部交纳，合将收地内租银抵补。 
　　
　　　　　八号，养虎仓西刘杰地一段，计二十三亩五分。前地系刘杰领种营地，租在本部交纳，合将收地内租银抵补。 
　　
　　　　东城堪作漏泽园地共计十三所，除沧波高桥、麒麟三门，东西龙脉来处不敢置立外： 
　　
　　　　　一号，姚坊门外南墙下地一段，计六亩四分。前地原系荒无税。 
　　
　　　　　二号，姚坊门外南墙下地一段，计五亩六分。前地原系荒无税。 
　　
　　　　　三号，姚坊门里牧马所荒山一段，计一十三亩三分。前地山地原系荒山无税，去神烈山尚远。 
　　
　　　　　四号，仙鹤门外口南墙下地一段，计三亩七分。前项地土原荒无税。 
　　
　　　　　五号，仙鹤门外口北墙下山一段，计四亩。前项地土原荒无税。 
　　
　　　　　六号，仙鹤门外南墙下地一段，计一十二亩六分。前项地土原荒无税。 
　　
　　　　　七号，沙子冈地一段，计四亩三分五厘。前项地土原荒无税。 
　　
　　　　　八号，和尚桥东临河地一段，计三亩七分五厘。前项地土原荒无税。 
　　
　　　　　九号，上坊门里西墙下山一段，计四亩。前项山地原荒无税。 
　　
　　十号，上坊门里西徐指挥坟边山一段，计九亩。前项山原荒无税。 
　　
　　　 　十一号，夹冈门里东冈地一段，计四亩七分。前项冈地原荒无税。 
　　
　　　 　十二号，夹冈门外西墙下地一段，计六亩八分。前项地土原荒无税。 
　　
　　　 　十三号，夹冈门里西墙下冈地一段，计二亩一分。前项冈地原荒无税。 
　　
　　　　北城堪作漏泽园地共计五所： 
　　
　　　　　一号，金川门外草场东边，陈辅等营基地，共计一十六亩四分。前项营地租纳本部，合于新收地内租银抵补。 
　　
　　　　　二号，金川门外草场东边，陈细弟等营基地，共计一十一亩。前项营地租纳本部，合于新收地内租银抵补。 
　　
　　　　　三号，金川门外草场东北边，杨隆营基地，计一十九亩。前项地土前后一段，合为一段，有租在本部纳，合于新收租银抵补。 
　　
　　　　　四号，观音门外东千户颜奇等营基地，共七亩八分。前项地土有租在本部纳，合于新收租银取补。 
　　
　　　　　五号，上元门外，东西石灰山岥下王绣等地，一十四亩一分四厘六毫。前项地土原荒无税。 
　　
　　　　计旧漏泽园二所： 
　　
　　　　　一号，在街西，六亩五分。前项旧漏泽园在神策门外横街西，被人私卖，近查出还官。 
</div>
    <div class="pagination">
<a href="泉翁大全集_page147.html">上一页</a><span>...</span><a href="泉翁大全集_page143.html">143</a><a href="泉翁大全集_page144.html">144</a><a href="泉翁大全集_page145.html">145</a><a href="泉翁大全集_page146.html">146</a><a href="泉翁大全集_page147.html">147</a><span class="current-page">148</span><a href="泉翁大全集_page149.html">149</a><a href="泉翁大全集_page150.html">150</a><a href="泉翁大全集_page151.html">151</a><a href="泉翁大全集_page152.html">152</a><a href="泉翁大全集_page153.html">153</a><span>...</span><a href="泉翁大全集_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
