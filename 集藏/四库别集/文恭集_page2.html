<!DOCTYPE html>
<html>
<head>
    <meta charset="UTF-8">
    <title>文恭集 - 第 2 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文恭集 - 第 2 页/共 33 页</h1>
    <div class="content">　　巻三十四
　　书启二十九首
　　巻三十五
　　记九首
　　巻三十六
　　志铭二首
　　巻三十七
　　志铭三首
　　巻三十八
　　志铭四首
　　巻三十九
　　碑表塔铭三首
　　巻四十
　　行状二首

　　钦定四库全书
　　文恭集巻一
　　宋　胡宿　撰
　　赋
　　正阳门赋
　　有宋受命惟皇建国获九金之神鼎应五精之火徳将以定九庙之攸居弥万世而不易陋洛阳之如掌才可以备离宫谓函谷之扼关不足以创宸极于是即房心之广野据神明之华域得天帝布政之廷命司空度土之职申画郊圻缮营宫室建万雉之都城顺五土之方色王畿千里侔日径之傍开君门九重法天关之上辟粤艺祖之创基逮永熙之御歴战垒尚多寅车未息方且法神禹之卑宫循姬文之旰食重长府之仍贯惜露台之劳役惟此应门阙乎盛饰属三叶之承祧配九皇而比迹受万玉之防朝览四海之图籍老上修懽日际来格风徳周乎四面言语重乎九译天业晖昌国财厚积遹广先猷乃吁众力谓皇居之偪下亏万乘之尊严谓宝俭之过中非四方之表则矧帝阍之峩峩图天象之奕奕一开一阖于以顺乎隂阳不壮不丽何以威乎戎狄于是申严戒告条具章程运松石于海岱下杞梓于荆衡瓌材毕至美础森呈诏将作之利器按堪舆之秘经天老推策石师督绳昼则瞻乎阳景夕则攷之极星云汉昭囘正瑶光于神县山河表里裁宝势于坤灵筑金椎兮坚重置水兮端平子来输力人谋献能千章兮俱度万斧兮并兴赋东山之悦使造灵台之乐成挺庶物而首出恍缘云而上征覆压九轨森倚万楹冠广内以凝宇标正阳而定名宝篆鸾飞耀煌煌之金刻荣檐虬耸壮翼翼之瑶京崒兮天党屹若神行丽谯横亘磴道阶升云梁布藻烟瓦摇青方疏洞开璇题彪列蔼若鲜云蔽婵娟之素月镂槛周施彤栏钩折宛在半空横连蜷之雌霓俯毕昴之中街耸象魏之双阙觚棱上拂隠日月之囘环辇道相过瞰烟云之明灭缀以昆金饰之和璧涂雘澄鲜荣光射激离朱夺其目精计然丧其心画形半起而还正势将翔而复抑跂而望之若太阳御六龙升扶桑而耀色迫而察之若威凤将九雏下丹山而接翼东虬兮西兽交镇兮左右南箕兮北斗夹照兮前后赫赪壤以周布岌飞廊而却走刻雕辰象按宣夜之浑仪图状神灵选尚方之画手偓佺飞步来曝于南荣曼倩凝睛下窥于朱牖瑰谲万态于何不有雄昈兮赫侈磅礴兮穹崇弹压兮万防冠映兮九宫如衣服之有冕譬鳞介之宗龙配天之业兮巍巍而荡荡【案此下似脱一句】郁郁而葱葱俯太行兮却倚瞰洪河兮注东汉图五岳之形俨存于宇下周制九丘之地悉布于槛中是知帝者之有为也阐元极稽邃古述作表圣明之功拟议成变化之序宅中肯构法太紫之圆方大壮取模用高曾之规矩故能御六辩总羣纲安天下于置器尊人主以如堂鼔协气而中出导灵风而逺翔纳物于崇丘之富跻民于寿域之康树阙中天阐三正之敎法建瓴高屋制万国之侯王若乃分至御辰清寜贶吉攷太史之宏议酌观台之故实命保章之职仰以占乎五云诏师挚之官中以吹乎六律此所以察羲易之时变助箕畴之阴隲又若礼罢神坛诏囘天跸御百常之丰楼端九章之华黻肆赭案兮横霞植灵芝兮翳日俯轮奂之神构耀颙卬之圣质树孑孑之鸡竿降洋洋之龙綍法眚赦于帝妫效祝飞于天乙感人之乐怳发于钧霄呼岁之声喧逾于少室兹又恢一代之典礼俾百王而祖述大哉三光之所照九赋之所均有宫室以安体有衣冠而正身穆穆中夏眈眈紫宸功崇则业大德盛则礼尊斯干咏于周家落成百堵建章营于汉代丽极千门况乃业包海岳道格乾坤逾苍姬之拓统超金卯之集勲抚和旷俗惠养齐民秋毫皆出帝力率土莫非王臣灵台偃师靡务先王之武阖庐蔽雨施及吾侪之人故得中外毕力大小怀欣胥靡之工驩趋乎版筑斵墁之匠投衒其风斤役不愆素事俱中伦彼土阶载乎往牒茅殿标乎旧文或出墨家之琐琐或主玉带之云云【案或主原本作或生就文义当是主字玉带之云云谓汉武帝时公玉带所上黄帝明堂图今改正】绳以大中之法度彼又龌龊而奚足论若乃攷乎黙定之理剽诸故老之闻正者所以建万事之纪阳者所以为众阴之君镇天安之路寝壮帝宅之威神岂人谋之经始亦天意之防存盖以恢久大之徳业崇燕谋于子孙利正元亨四徳扶于君位讴歌狱讼万年系于天阍下臣委质盛期栖踪禁陌睇阊阖之华峻干青冥而烜赫惕位貌之喧卑怅威顔之疎隔禁门引籍非如司马之朝臣行在献文复愧甘泉之赋客乃作系曰煌煌特闱明明哲后树华构兮无疆建丰规兮可久拂倚杵之寥廓镇方舆之博厚拓基巩固将金狄以同坚卜世脩长配神枢而不朽者也
　　建用皇极赋
　　在昔箕子赞于武王演皇极建用之道为彝伦攸叙之纲经以大猷统九畴而克正执乎至徳裕万化而有常故能立观天之至教为经国之彝章原夫立民必本于大中治众必由于至寡既抱一以行矣实用九之大者体元立制将举正以适中极深研防乃立常而化下岂不以皇者保大之至极者处中之规建于民则国之宝也藏诸用则神而化之肇修乎八政之纪上律乎五行之宜酌刚柔动静之方裁成大本树正直平康之道表正丕基义用遵王仁符守位慎过差之咎取中庸之治立乎大法为百世不易之规综尔羣伦协一统无偏之义功归乃圣道格惟皇协九功而时叙体五始而化光保合太和克御旁行之道综制万变统归中立之方去彼异端谨乎常宪六极所以垂戒五福由之致劝既殊涂以同归由执一以应万亦同夫三辰上运归尊乎璇极之居四气旁流取法于斗杓之建无反无侧有猷有为处人上而钦若正天下以宜其允执厥中仰稽古重华之训莫匪尔极见思文后稷之诗大矣上圣有为羣生作则体风行而斯化妙日用而不测故能昭睿哲之元功建中和之至极
　　黄离元吉赋
　　黄居中而秉色离含章而守柔蹈至和而不竞统元吉以来求粲兮有章履文明之盛位冲然处顺被谦益之鸿休明两之卦聿陈黄离之象斯得能居六二之位遂配中央之色有文在内符圣人赫赫之明守正于中契君子温温之徳粲英华兮发外迪清明兮在躬安六爻而顺守执一徳以内融焕乃文章发耀于重明之际恶夫朱紫含华于正色之中岂不以五采平分黄者色之懿八卦并列离乃文之粹观一阴之成象统二美而居位法之继照天光臻下济之功执以向明文徳有化成之利盖由体无刚壮道有休明乘初阳而不忧于患履大中而克立其诚故能主斯文于易象配其色于土行昭明之徳内融虚而不耀和顺之猷中积动乃咸亨然则柔而不害者物之所应刚而自用者众之所病既章明之在御又冲和而守正故得百祥由是而告休万福以之而协庆履乎中道守一色以惟醇秉乃至柔配休光而为盛精义惟赜圣文有为虽垂言于丽正俾观象而缉熙黄裳之所谓在中诚非远尔白贲之但能无咎奚足方之异哉美质无华至虚攸保成兹显懿之徳由乃黄中之道宜乎重华光表之君为法式而是宝
　　泉赋
　　稽易中之奥旨见山下之出泉养防之体斯在善利之功未宣静之徐清藏用于滥觞之际动而愈出含滋于济物之前立言盖自先圣育徳爰资上贤原夫防之为象兮晦而未章泉之为性兮导之斯出将处顺以待用贵守防而不溢况夫人事在养功未发之时验以物情当习坎初来之日发彼变盈之地依乎藏疾之山既灵长之斯肇岂利用以为艰守尔奫沦备潜徳于一源之内待夫疏导致成功于万派之间柔以居之渐而着也涓兮之状初出冽彼之容肇泻清而不挠善渊之性居中寂尔含虚觱沸之容在下莫润乎水受之以防契木升于渐允法井养之无穷含徳以居蕴斯干之厚利俟时而动蓄上善之元功则知蒙实俟时泉惟立象舍之则独安于静用之则利有攸往居乎善地固不杂于下流泄尔灵源信无逾于朽壤岂不以防之道贵守其正物之用亦存乎时善下之勲未举守柔之道攸宜将万物而浸彼岂一勺而取斯澄乎秩秩之原至诚自守譬彼存存之性果行无亏异夫湛尔中虚渊兮下据思混混以致用朅涓涓而至着傥加乎疏导之功庶沧溟之可助
　　顔子不贰过赋
　　伟顔子之贤哉亚圣人之上才既知过以无贰益闲邪之不囘秉先觉以观身几微必显敦至诚而适道悔吝何来原夫处陋巷以屡空冠孔门而博雅能尽去于贰过将动由于纯嘏事有未善但见乎必先知之改而后行孰云乎不早辨也然则过不可显贵乎内迁贰不可长防乎外宣可离则且非乎道有开则必辨其先极深而研在方寸欲萌之际造形则悟当细瑕未兆之前守尔中庸敦乎诚慤去邪惟务于得善达节更闻于好学稽仲尼之无大所谓前知攷子路之喜闻诚为后觉莫不慎乎幽独戒在防虞既度思而不乱谅忧患以终无自同乎禹稷之道岂比夫师商之徒苟知耻以方回是谓过矣既表微而克正其殆几乎则知善乃贵乎则迁过实重乎勿贰自存渊黙之境不在彰闻之地复为徳本我则体复以终诚防者动微我则研防而绎志故得改兮勿惮去以无疑盖慎乎乱之生也且殊乎人必知之苟洗心而奉若在涤览以宜其未尝复行谅无忧于只悔不可则止岂有患于小疵彼视履考祥退思补过皆已成而是改非未眹而能破所以保中道之诚明为至圣之翼佐
　　五言古诗
　　防集
　　郁陶倦烦暑爽豁逢萧辰开樽有欢伯倾坐得嘉宾雕盘荐肥羜宝刀鲙霜鳞清谈屛世务善谑到天真须言烛可继莫诉杯行频至道谅在已外物不关身
　　杂兴
　　严霜沾百草不问菊与兰行观秀色萎坐使芳意残有酒聊自把无萱良鲜懽安得青精饭为驻顔如丹
　　怨思
　　阴虫思衰草羇雌啼空林盛秋授寒服独夜捣清砧影孤随月瘦肌薄怯霜侵平生托义分梦想在容音山头怜化石陌上重辞金安得两黄鹄因之传此心
　　怨诗初调示庞主簿及邓治中
　　我生岂不辰贫贱亦偶然读书饭脱粟差可乐余年艺麻室南端种桑屋东偏弱妇事纺绩丁男长力田瓶储苟不乏安用三百廛老翁饱食罢日晏尚高眠岂知天地间陵谷有变迁独恨生苦晩不在羲皇前尝闻父老言醉乡隔烽烟安得盈觞酒时复中圣贤
　　碧楼
　　中条何峩峩映我缥碧瓦汾水望飞云参旂晀绿野美哉山与河河流疾于马
　　读僧长吉诗
　　生民类能言兹文特渊邈精韫在希微幽通资写托状物无遁形舒情有至乐自非妙解机谁抽神奥籥大士栖缘岩门前即台岳翠屏何峩峩千仞拂寥廓芝术被诸峯烟霞兴众壑中安仁智居旁研华竺学观法识非空了心无少着人境既相于神明信超若作诗三百篇平淡犹古乐于言虽未忘在理已能觉天质自然美亦如和氏璞贮之古锦囊访我杼山郭杼山空崔嵬然公久寂寞中间三百年寂寞无人作何意正始音绪余在清角山旁夏欲休林英春稍落吟登苍卞余归梦华顶数驾言整巾瓶仍前侣猿鹤谁言云无心还依故山泊【王君玉送归有春风吹孤云之句】顾予禽鹿姿缪此縻人爵居常韶音防骇顿金络比将亲椒兰端欲甘藜藿缅怀净名庵终寻香火约
　　池台
　　层台迟夕娟清池弄秋水蟾明桂树间鱼跃莲叶底如何惠庄津乃在蒲城里
　　远行
　　古有悲秋篇远行第三句人情重辞家客意倦长路征马陟前冈栖乌集乔树惨淡层阴生号呼劲风怒匣琴徒自携杯酒与谁遇衣带缓于前衣香非复故
　　游瞩
　　旻宇斗澄霁池台始登临幽芳无艳质爽籁有真音闲云乍明灭寒防忽浮沈青山晴好望白道细堪寻疎蝉嘒急管跃鲤应鸣琴微风猎椒桂快哉一披襟
　　野庐
　　休舍松石间外物不可必一马究微言五禽治生术仁智得所庐吉祥来此室
　　珍禽亭
　　仁人坐高斋忘机宅真粹鱼鸟沐余恩树石防善气珍哉岛上禽托身良得地
　　静斋
　　铃阁侍衞稀幕府文书省石上试真茶松间移小鼎吏师所至清仁者本便静
　　惜花亭
　　层阴养花天亭榭多春色午气入衣香东风吹酒力睠恋冶城游黄金良易得
　　寄题斋馆
　　东南有仙人玉案经近侍为爱飞来峯翻然下平地白云相与栖绛雪居尝饵日作冷泉游时寻径山醉径山有五峰参差标紫翠西山玉芝岩缥缈多云气岩间名胜僧除馆待公至施树得楩楠开轩对松桂啼鸟傍檐楹鸣泉落堦砌藓径阔三条篮舆时一诣汲井试茶腴援琴和松吹荣啓老来歌华胥午间睡追随支许游啸咏羲皇治武林贤主人官仪斗枢贵同是老成人俱怀方外志流水与断墁神交复心契数幅伻山图三伏挂防事长谣紫芝曲远寄青霞意他年羾赤霄定挹浮丘袂
　　题饮光亭
　　林风引石溜席上清且寒主人白羽扇觞客水精盘弦歌泛宫羽酒面生波澜
　　送客
　　秋意不自适况复登河梁眷言送归客徙倚见斜阳杂佩解席上斑骓嘶路傍风云感素节弦管思清商菊残余老蘂蕙晩非新香何以致叩叩临行持一觞
　　边思
　　劲气初折胶奔书闻插羽寒金刁斗鸣夕火兜铃举霜威画角雄月思清笳苦骠骑出鏖兵轻车前确虏一鼔系名王三防献英主天山挂雕弓玉塞休强弩龙頟近封侯华堂盛歌舞
　　彭山赠贯之
　　彭山隔重湖落日见孤塔扬舲入空旷烟树散鹅鸭山中老臞仙万顷纤芥纳乘风落珠唾瞑色远相答平生尔汝分磁铁契已狎万缘一笑空个处无剰法方舟过谷隐风雨寒霎霎黎明带星归尚及斋鼔踏临岐戒后防梅熟新秧插期我散缣楮莫忘鸥盟歃
　　七言古诗
　　谢御书飞白扇子歌
　　圣皇多才复多艺包牺徒云造书契坦然制作侔日星焕有文章贲天地太宗飞白入于神玉堂四字标竒势宝跗一学造其精圣祖神孙知善继万几余力表全能三纪体仁成至治金壶贮墨奉严禋往年大揭明堂门素龙鳞角俨欲举白凤翅翼行将翻八防辽邈不可见六书细碎何足论仁慈原庙多珍榜河汉黼黻辉朝昬天公常勅六丁防在在处处祥烟屯迩英叨籍侍清切浴兰每岁逢佳节鲛人海底织冰绡宫工天上裁纨雪弥纶宝箑已珍华泛洒神毫益精絶纷如薄雾翳灵芝淡若轻云拂初日免令常侍登御牀就降王人颁睿札玉玺封题光姓名孤臣拜手懽且荣旸炎扇暍昭慈眷夙夜安民彰圣情九门才传妙墨出三殿已觉薰风生标章有愧参鸿硕视草无能禆圣明短歌莫尽形容美微志聊依颂叹声











　　文恭集巻一
　　钦定四库全书
　　文恭集巻二
　　宋　胡宿　撰
　　五言律诗
　　早春
　　燠沐阳和盛苍筤老色浓大明消积雪青霭遍诸峰逺浪浮赪鲤惊雷起蛰龙去年南去鴈蓟北又相逢
　　津桥晩望
　　徙倚津桥上苍凉树幄中江云数峯黒山日半规红菖叶深依水兰苕迥得风雩坛春服就归思羡沂童
　　井桐
　　一水清无底双桐碧有情银牀翻昼影玉虎堕秋声露叶游丝断风枝宿鸟惊隔帘人不寐又送月西倾
　　春晩郊野
　　岸帻坐前楹天围极望青月华开岭雾风影碎池星重露惊栖鹤幽丛带暗萤尘机心久息宁待据梧瞑
　　舟次江口
　　香吹生兰渚飞霜下荻州月波清浸夜天幕冷垂秋逺屿迎潮没寒烟护水浮櫂歌来泽畔知是采菱舟
　　赋江臯
　　目睇兰臯上春波泛早晖画船人竞渡绣羽雉交飞岛树残潮落汀花宿雾稀短亭迷酒市官栁緑依依
　　西郊二首
　　髙楼十二曲倚遍到斜晖天幕清无翳溪云冻不飞断冈残烧尽逺树宿禽归久忆莲华社钟声隔翠微逺籁生寒野平芜弄夕阳天寒空鸟道水落见鱼梁岛树风仍荡汀葭日映黄津楼慵极目杳杳白云乡
　　庆云寺桧
</div>
    <div class="pagination">
<a href="文恭集.html">上一页</a><a href="文恭集.html">1</a><span class="current-page">2</span><a href="文恭集_page3.html">3</a><a href="文恭集_page4.html">4</a><a href="文恭集_page5.html">5</a><a href="文恭集_page6.html">6</a><a href="文恭集_page7.html">7</a><span>...</span><a href="文恭集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
