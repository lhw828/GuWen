<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 22 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 22 页/共 103 页</h1>
    <div class="content">　　送杨寘【一作送杨二赴剑浦】序
　　予尝有幽忧之疾退而闲居不能治也既而学琴于友人孙道滋受宫声数引久而乐之不知疾之在其体也【一本有夫疾生乎忧者也药之毒者能攻其疾之聚不若声之至者能和其心之所不平心而平不和者和则疾之忘也宜哉四十五字】夫琴之为技小矣及其至也大者为宫细者为羽操弦骤作忽然变之急者凄然以促缓者舒然以和如崩崖裂石髙山出泉而风夜至也如怨夫寡妇之叹息雌雄雍雍之相鸣也其忧深思逺则舜与文王孔子之遗音也悲愁感愤则伯竒孤子屈原忠臣之所叹也喜怒哀乐动人心深而纯古淡泊与夫尧舜三代之言语孔子之文章易之忧患【一作思一作深】诗之怨刺无以异其能聼之以耳应之以手取其和者道其堙郁写其忧思则感人之际亦有至者矣【一有是不可以不学也七字】予友杨君好学有文累以进士举不得志及从廕调为尉于剑浦区区在东南数千里外是其心固有不平者且少又多疾而南方少医药风俗饮食异宜以多疾之体有不平之心居异宜之俗其能鬰鬰以久乎然欲平其心以飬其疾于琴亦将有得焉故予作琴説以赠其行且邀道滋酌酒进琴以为别【一无此二字而有説以赠其行挈道滋之琴而行曰是真可乐也行将学之二十二字】
　　送曽巩秀才序
　　广文曽生来自南丰【一作自南丰来】入太学与其诸生群进于有司有司敛羣材操尺度槩以一法考其不中者而弃之虽有魁垒防出之材其一絫黍不中尺度则弃不敢取幸而得良有司不过反同众人叹嗟【一作咨嗟而】爱惜若取舍非已事者诿曰有司有法奈不中何【一作奈何其不中也】有司固不自任其责而天下之人【一作士】亦不以责有司皆由其不中法也【一作其如不中法何】不幸有司尺度一失手【一作守】则徃徃失多而得少【一作失多于所得】呜呼【二字一作噫】有司所操果良法耶何其久而不思革也况若曽生之业其大者固已魁垒其于【一无此字】小者亦可以中【一作就】尺度而有司【一有遽字】弃之可恠也然曽生不非同进不罪有司告予以归思广其学而【一有益字】坚其守予初骇【一作惊】其文【一有既字】又壮其志夫农不咎嵗而菑播是勤其水旱则已使一有获则岂不多耶曾生槖其文数十万言来京师京师之人无求曾生者然曾生亦不以干也【一作而生亦不一徃干之】予岂敢【一作若干者岂能】求生而生辱以顾予是京师之人既不【四字一作士大夫既莫能】求之而有司又失之而独余得也于其行也遂见于文使知【一有曾字】生者可以吊有司【一有之失二字】而贺余之独得也
　　送田画秀才宁亲万州序
　　五代之初天下分为十三四及建隆之际或灭或防其在者犹七国而蜀与江南地最大以周世宗之雄三至淮上不能举李氏而蜀亦恃险为阻秦陇山南皆被侵夺而荆人缩手归峡不敢西窥以争故地【一本注云徃时忠万防施皆属荆南五代之际为蜀所侵】及太祖受天命用兵不过【一作及】万人举两国如一郡县吏何其伟欤【一作哉】当此时文初之祖从诸将西平成都及南攻【一作破】金陵功最多于时【一作最有功于时】语名将者称田氏田氏功书史官禄世于家至今而不絶及天下已定【一作天下既平久矣】将卒无所用其武士君子争以文儒进故文初将家子反衣白衣从乡进士举于有司彼此一时亦各遭其势而然也文初辞业通敏为人敦防可喜嵗之仲春自荆南西【一作自荆南而西将】拜其亲于万州维【一作系】舟夷陵予与之登髙以逺望【一作望山川】遂游东山窥緑萝溪坐磐石文初爱之【一有留字】数日乃去【一作行】夷陵者其地志云北有夷山以为【一有之字】名或曰巴峡之险至此地始平夷葢今文初所见尚未为山川之胜者由此而上泝江湍入三峡险怪竒絶乃【一作直】可爱也当王师伐蜀时兵出两道一自凤州以入一自归州以取忠万以西今之所经皆王师向所用武处【一作今文初所歴皆向时王师用武处】览其山川可以慨然而赋矣
　　谢氏诗序
　　天圣七年予始游京师得吾友谢景山景山少以进士中甲科以善歌诗知名【一作以好古能文知名于时】其后予于他所又得今舎人宋公所为景山母夫人之墓铭言夫人好学通经自教其子乃知景山出于瓯闽数千里之外负其艺于大众之【一无此字】中一贾而售遂以名知【一作知名】于人者繄其母之贤也今年予自夷陵至【一作之】许昌景山出其女弟希孟所为诗百余篇然后又知景山之母不独成其子之名而又以其余遗其女也景山尝学杜甫杜牧之文以雄健髙逸自喜希孟之言尤隐约深厚【一作切】守礼而不自放有古幽闲淑女之风非特妇人之能言者也然景山尝从今世贤豪者游故得闻于当时而希孟不幸为女子莫自章顕于世昔卫庄姜许穆夫人録于仲尼而列之国风【一有使字】今有杰然巨人能轻重时人而取信后世者一为希孟重之其不泯没矣予固力不足者复何为哉复何为哉希孟嫁进士陈安国卒时年二【一作三】十四景祐四年八月一日守峡州夷陵县令欧阳修序
　　送张唐民归青州序
　　予读周礼至于教民兴学选贤命士之法未尝不辍而叹息以为三代之际士岂能素贤哉当其王道偹而习俗成仁义礼乐逹于学孝慈友悌逹于家居有教飬之渐进有爵禄之劝苟一不勉则又有屏黜不齿【一无二字】戮辱之羞然则士生其间其势不得不至于为善也岂必生知之贤及后世道缺学废苟为之俗成而亡其教养之具【一作渐】至于爵禄黜辱之法又失其方而不足以劝惧然则士生其间能自为善【二字一作立】卓然而不惑者非其生知之性天所赋予其孰能至哉则凡所谓贤者其可贵于三代之士远矣故善人尤少幸而有则徃徃饥寒困踣之不暇其幸者或艰而后通夫贤者岂必困且艰欤葢髙世则难合违俗则多穷【一有困字】亦其势然也呜呼人事修则天下之人皆可使为善士【一无此字】废则虽天所赋予其贤亦困于时夫天非不好善其不胜于人力者其势之然欤此所谓天人之理在于周易【一有为字】否泰消长之卦能通其説则自古贤圣穷逹而祸福皆可知而不足怪秀才张生居青州其母贤而知书三子防其二独生最贤行义闻于乡而好学力为古文是谓卓然而不惑者也今年举进士黜于有司母老而贫无以养可谓困且艰矣嗟乎予力既不能【一有以字】周于生而生尤好【一有学字】易常以讲于予若归而卒其业则天命之理人事之势穷逹祸福可以不动于其心虽然若生者岂必【一作终】穷也哉安知其不艰而后通也哉庆厯二年三月十九日序
　　送王陶序【一作刚説送王先軰之岳阳】
　　六经皆载圣人之道而易着【着一作尤明】圣人之用吉凶得失动静进退易之事也其所以为之用者刚与柔也干健坤顺刚柔之大用也至于八卦之变六爻之错刚与柔迭居其位而吉亨利无咎凶厉悔吝之象生焉葢刚为阳为徳为君子柔为隂为险为小人自干之初九为姤而上至于剥其卦五皆隂剥阳之卦也小人之道长君子静以退之时也自坤之初六为复而上至于夬其卦五皆刚决柔之卦也小人之道消君子动以进而用事之时也夫刚之为徳君子之常用也庇民利物功莫大焉其为卦【一有也字】过泰之三而四为大壮【一本画卦】五为夬【一本画卦】壮者壮也夬者决也四阳虽盛而犹有二隂然阳众而隂寡则可用壮以【一作以壮而】攻之故其卦为壮五阳而一隂隂不足为直可决之而已故其卦为夬然则君子之用其刚也审其力视其时知隂险小人之必可去然后以壮而决之夫勇者可犯也彊者可诎也圣人于壮决之用必有戒焉故大壮之彖辞曰大壮利贞其象辞曰君子非礼弗履夬之彖辞曰健而説决而和其象辞曰居徳则忌以明夫刚之不可独任也故复始而亨临浸而长泰交而大壮以众攻其寡夬乗其衰而决之夫君子之用其刚也有渐而不失其时【一作宜】又不独任必以正以礼以説以和而济之则功可成此君子动以进而用事之方也太原王陶字乐道好刚之士也常嫉世隂险【三字一作夫君子少】而小人多居京师不妄与人游力学好古以【一无此字】自【一作笃】信自守今其初仕于易得君子动以进之象故予为刚説以赠之大壮之初九曰壮于趾征凶夬之初九亦曰壮于趾徃不胜为咎以此见【三字一作此皆】圣人之戒用刚也不独于其【一作着于】彖象而又常深戒于其初呜呼世之君子少而小人多君之力学好刚以蓄其志未始施之于事也今其徃尤宜慎乎其初【一有修述】
　　孙子后序【一作书孙子后】
　　世所传孙武十三篇多用曹公杜牧陈皥注号三家孙子余顷与撰四库书目所见孙子注者尤多【一有至二十余家五字】武之书本于兵兵之术非一而以不穷为竒宜其説者之多也凡人之用智有短长其施设各异故或胶其説于偏见然无出所谓三家者三家之注皡最后其説时时攻牧之短牧亦慨然最喜论兵欲试而不得者其学能道春秋战国时事甚博而详然前世言善用兵称曹公曹公尝与董吕诸袁角其力而胜之遂与吴蜀分汉而王传言魏之诸将出兵千里【一有公字】每坐计胜败授其成算诸将用之十不失一一有违者兵輙败北故魏世用兵悉以新书从事其精于兵也如此牧谓曹公于注孙子尤略葢惜其所得自为一书是曹公悉得武之术也然武尝以其书干吴王阖闾阖闾用之西破楚北服齐晋而霸诸侯夫使武自用其书止于彊伯及曹公用之然亦终不能破吴蜀岂武之术尽于此乎抑用之不极其能也后之学者徒见其书又各牵于已见是以注者虽多而少当也独吾友圣俞不然尝评武之书曰此战国相倾之説也三代王者之师司马九伐之法武不及也然亦爱其文略而意深其行师用兵料敌制胜亦皆有法其言甚有次序而注者汨之或失其意乃自为注凡胶于偏见者皆抉【一作排】去傅以已意而发之然后武之説不汨而明吾知此书当与三家并传而后世取其説者徃徃于吾圣俞多焉圣俞为人谨质温恭【一有仁厚而明四字】衣冠进趋然儒者也后世之视其书者与太史公疑张子房为壮夫何异
　　梅圣俞诗集序
　　予闻世谓诗人少逹而多穷夫岂然哉葢世所传诗者多出于古穷人之辞也凡士之蕴其所有而不得施于世者多喜自放于山巅水涯【一有之宇】外见虫鱼草木风云鸟兽之状类徃徃探其竒怪内有忧思感愤之鬰积其兴于怨刺以道羁臣寡妇之所叹而写人情之难言葢愈穷则愈工然则非诗之能穷人殆穷者而后工也予友梅圣俞少以廕补为吏累举进士輙抑于有司困于州县凡十余年年今五十犹从辟书为人之佐郁其所畜不得奋见于事业其家宛陵防习于诗自为童子出语已惊其长老既长学乎六经仁义之説其为文章简古纯粹不求苟説于世世之人徒知其诗而已然时无贤愚语诗者必求之圣俞圣俞亦自以其不得志者乐于诗而发之故其平生所作于诗尤【一作最】多世既知之矣而未有荐于上者昔王文康公尝见而叹曰二百年无此作矣虽知之深亦不果荐也若使其幸得用于朝廷作为雅颂以歌咏大宋之功徳荐之清庙而追商周鲁颂之作者岂不伟欤奈何使其老不得志而为穷者之诗乃徒发于虫鱼物类羁愁感叹之言世徒喜其工不知其穷之久而将老也可不惜哉圣俞诗既多不自収拾其妻之兄子谢景初惧其多而易失也取其自洛阳至于呉兴已来所作次为十巻予尝嗜圣俞诗而患不能尽得之遽喜谢氏之能类次也輙序而藏之其后十五年圣俞以疾卒于京师余既哭而铭之因索于其家得其遗藁千余篇并旧所藏掇其尤者六百七十七篇为一十五巻呜呼吾于圣俞诗论之详矣故不复云庐陵欧阳修序




　　文忠集巻四十二
　　钦定四库全书
　　文忠集巻四十三
　　宋　欧阳修　撰
　　居士集四十三
　　序七首
　　送秘书丞宋君归太学序
　　陋巷之士甘藜藿而修仁义毁誉不干其守饥寒不累其心此众人以为难而君子以为易生于髙门世袭轩冕而躬布衣韦带之行其骄荣佚欲之乐生长于其间而不溺其习日见于其外而不动乎其中此虽君子犹或难之学行足以立身而进不止材能足以髙人而志愈下此虽圣人亦以为难也书曰不自满假又曰汝惟不矜不伐【一有夫字】以舜禹之明【一有且字】犹以是为相戒惧况其下者哉此诚可谓难也巳广平宋君宣献公之子公以文章为当世宗师显于朝廷登于辅弼清徳着于一时令名垂于后世君少自立不以门地骄于人既长学问好古为【一无此】文章天下贤士大夫皆称慕其为人而君歉然常若不足于已者守官太学甘寂寞以自处日与寒士徃来而从先生国子讲论道徳以求其益夫生而不溺其习此葢出其【一作于】天性其见焉而不动于中者由性之明学之而后至也学【一作进】而不止髙而愈下予自其防见其长行而不倦久而愈笃可知其将无所不至焉也孟子所谓孰能御之者欤予陋巷之士也遭时奋身窃位于朝守其贫贱之节其临利害祸福之际常恐其夺也以予行君子之所易者犹若是知君行圣贤之所难者为难能也嵗之三月来自京师拜其舅氏予得延之南斋听其论议而慕其为人虽与之终身乆处而不厌也留之数日而去于其去也不能忘言遂为之序庐陵欧阳修述
　　送徐无党南归序
　　草木鸟兽之为物众人之为人其为生虽异而为死则同一归于腐壊澌尽冺防而巳而众人之中有圣贤者固亦生且死于其间而独异于草木鸟兽众人者虽死而不朽逾【一作愈】逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若顔囬者在陋巷曲肱饥卧而已其群居则黙然终日如愚人然自当时群弟子皆推尊之以为不敢望而【一作以】及而后世更百千嵗亦未有能及之者其不朽而存者固不待施于事况于【一作其】言乎予读班固艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予窃悲其人文章防矣言语工矣无异草木荣华之飘风鸟兽好音之过耳也方其用心与力之劳【一作勤】亦何异众人之汲汲营营而忽焉以死者虽有迟有速【一作其遅速虽异】而【一作然】卒与三者同归于冺防夫言之不可恃也葢如此今之学者莫不慕古圣贤之不朽而勤一世以尽心于文字间【一无此字】者皆可悲也东阳徐生少从予学为文章稍稍见称于人既去而与群士试于礼部得髙第由是知名【一有而字】其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉
　　廖氏文集序
　　自孔子没而【一无此字】周【一有益字】衰接乎战国秦遂焚书六经于是中絶汉兴葢久而后出其散乱磨灭既失其传然后诸儒因得措其异説于其间如河图洛书怪妄之尤甚者余尝哀夫学者知守经以笃信而不知伪説之乱经也屡为説以黜之而学者溺其久习之传反骇然非余以一人之见决千嵗不可考之是非欲夺众人之所信【一作好】徒自守而世莫之从也余以为自孔子没至今二千嵗之间有一欧阳修者为是説矣又二千嵗焉知无一人焉与修同其説也又二千嵗将复有一人焉然则同者至于三则后之人不待千嵗而有也同予説者既众则众人之所溺者可胜而【二字一作以】夺也夫六经非一世之书【一有也字】其将与天地无终极而存也以无终极视数千嵗【一作载】于其间顷刻尔是则余之有待于后者逺矣非汲汲有求于今世也【一作今之世矣】衡山廖倚与余游三十年已而出其兄偁之遗文百余篇号朱陵编者其论洪范以为九畴圣人之法尔非有龟书出洛之事也余乃知不待千嵗而有与余同于今世者【一有矣字】始余之待于后世也冀有因余言而同者尔若偁者未尝闻余言葢其意有所合焉然则举今之世固有不相求而同者矣亦有待于数千嵗【一作载】乎廖氏家衡山世以能诗知名于湖南而偁尤好古能文章其徳行闻于乡里一时贤士皆与之游以其不逹而早死故不显于世呜呼知【一有冇字】所待者必有时而获知【一有有字】所畜者必有时而施苟有志焉不必有求而后合余嘉与偁不相求而两得也于是乎书嘉祐六年四月十六日翰林学士尚书吏部中知制诰充史舘修撰欧阳修序
　　外制集序【一作庆厯制草序】
　　庆厯三年春丞相吕夷简病不能朝上既更用大臣鋭意天下事始用谏官御史防追还夏竦制书既而召韩琦范仲淹于陜西又除富弼枢宻副使弼仲淹琦皆惶恐顿首辞譲至五六不已手诏趣琦等就道甚急而弼方且入求对以辞不得见遣中贵人趣送閤门使即受命呜呼观琦等之所以譲上之所以用琦等者可谓圣贤相遭【一作逄】万世一遇而君臣之际何其盛也于是时天下之士孰不愿为材耶顾予何人亦与其选夏四月召自滑台入谏院冬十二月拜右正言知制诰是时夏人虽数请命而西师尚未解严京东累嵗盗贼最后王伦暴起沂州转刧江淮之间而张海郭貌山等亦起商邓以惊京西州县之吏多不称职而民矣天子方慨然劝农桑兴学校破去前例以不次用人哀民之困而欲除其蠧吏知磨勘法久之而思别材不肖以进贤能患百职之不修而申行赏罚之信葢欲修法度矣予时虽掌诰命犹在谏职常得奏事殿中从容尽闻天子所以更张庶事忧闵元元而劳心求治之意退得载于制书以讽晓训勅在位者然予方与修祖宗故事又修起居注又修编勅日与同舎论议治文书所省不一而除目所下率不一二时已廹丞相出故不得专一思虑工文字以尽导天子难谕之意而复诰命于三代之文嗟夫学者文章见用于世鲜矣况得施于朝廷而又遭人主致治之盛若修之鄙使竭其材犹恐不称而况不能专一其职此予所以常遗恨于斯文也明年秋予出为河北转运使又明年春权知成徳军事事少间发向所作制草而阅之虽不能尽载明天子之意于其所述百【一作而】得一二足以章示后世葢王者之训在焉岂以予文之鄙而废也于是録之为三巻予自直阁下儤直八十始满不数日奉使河东还即以来河北故其所作才一百五十余篇云三月二十一日序
　　礼部唱和诗序
　　嘉祐二年春予幸得从五人者于尚书礼部考天下所贡士凡六千五百人葢絶不通人者五十日乃于其闲时相与作为古律长短歌诗杂言庻几所谓群居燕处言谈之文亦所以宣其底滞而忘其倦怠也故其为言易而近择而不精然绸缪反复若断若续而时发于竒怪杂以诙嘲笑谑及其至也徃徃亦造于精防夫君子之博取于人者虽滑稽鄙俚犹或不遗而况于诗乎古者诗三百篇其言无所不有惟其肆而不放乐而不流以卒归乎正此所以为贵也于是次而録之得一百七十三篇以传于六家呜呼吾六人者志气可谓盛矣然壮者有时而衰衰者有时而老其出处离合参差不齐则是诗也足以追惟平昔握手以为笑乐至于慨然掩巻而流涕嚱者亦将有之虽然岂徒如此而止也览者其必有取焉庐陵欧阳修序
　　内制集序
　　昔钱思公尝以为朝廷之官虽宰相之重皆可杂以他才处之惟翰林学士非文章不可思公自言为此语颇取怒【一作恐】于达官然亦自负以为至论今学士所作文尝多矣至于青词斋文必用老子浮屠之説祈禳秘祝徃徃近于家人里巷之事而制诏【一作诰】取便于宣读常拘以世俗所谓四六之文其类多如此然则果可谓之文章者欤予在翰林六年中间进拜二三大臣皆适不当直而天下无事四裔和好兵革不用凡朝廷之文所以指麾号令训戒约束自非因事无以发明矧予中年早衰意思零落以非工之作又无所遇以发焉其屑屑应用拘牵常格卑弱不振宜可羞也然今文士犹以翰林为荣选予既罢职院吏取予直草以日次之得四百余篇因不忍弃况其上自朝廷内及宫禁下暨四裔海外事无不载而时政记曰厯与起居郎舎人有所略而不记未必不有取于斯焉呜呼予且老矣方买田淮颍之间若夫凉竹簟之暑风曝茅檐之冬日睡余支枕念昔平生仕宦出处顾瞻玉堂如在天上因覧遗藁见其所载职官名氏以较其人盛衰先后孰在孰亡足以知荣宠为虗名而资笑谈【一作谈笑】之一噱也亦因以夸于田夫野老而已嘉祐六年秋八月二日庐陵欧阳修序
　　帝王世次图序
　　尧舜禹汤文武此六君子者可谓显人矣而后世犹失其传者岂非以其逺也哉是故君子之学不穷逺以为能而阙其不知慎所传以惑世也方孔子时周衰学废先王之道不明而异端之説并起孔子患之乃修正诗书史记以止纷乱之説而欲其传之信也故略其逺而详其近于书断自唐虞以来着其大事可以为世法者而已至于三皇五帝君臣世次皆未尝道者以其世逺而慎所不知也孔子既没异端之説复兴周室亦益衰乱接乎战国秦遂焚书先王之道中絶汉兴久之诗书稍出而不完当王道中絶之际竒书异説方充斥而盛行其言徃徃反自托于孔子之徒以取信于时学者既不偹见诗书之详而习传盛行之异説世无圣人以为质而不自知其取舍真伪至有博学好竒之士务多闻以为胜者于是尽集诸説而论次初无所择而惟恐遗之也如司马迁之史记是矣以孔子之学上述前世止于尧舜着其大略而不道其前迁逺出孔子之后而乃上述黄帝以来又详悉其世次其不量力而务胜宜其失之多也迁所作本纪出于大戴礼世本诸书今依其説图而考之尧舜夏商周皆同出于黄帝尧之崩也下传其四世孙舜舜之崩也复上传其四世祖禹而舜禹皆夀百嵗稷契于髙辛为子乃同父异母之兄弟今以其世次而下之汤与王季同世汤下传十六世而为纣王季下传一世而为文王二世而为武王是文王以十五世祖臣事十五世孙纣而武王以十四世祖伐十四世孙而代之王何其缪哉呜呼尧舜禹汤文武之道百王之取法也其盛徳大业见于行事而后世所欲知者孔子皆已论著之矣其久逺难明之事后世不必知不知不害为君子者孔子皆不道也夫孔子所以为圣人者其智知所取舍皆如此
　　后序
　　余既略论帝王世次而见本纪之失犹为文武与纣相去十五六世其缪较然不疑而尧舜禹之世相去不逺尚冀其理有可通乃复以尚书孟子孔安国皇甫谧诸书参考其夀数长短而尤乖戾不能合也据书及诸説云尧夀一百一十六嵗舜夀一百一十二嵗禹夀百嵗尧年十六即位在位七十年年八十六始得舜而试之二年乃使摄政时舜年三十居试摄通三十年而尧崩舜服尧防三年毕乃即位在位五十年而崩方舜在位三十三年命禹摄政凡十七年而舜崩禹服舜防三年毕乃即位在位十年而崩由是言之当尧得舜之时尧年八十六舜年二十以此推而上之是尧年五十七已见四世之孙生一嵗矣舜居试摄及在位通八十二年而禹夀百嵗以禹百年之间推而上之禹即位及居舜防通十三年又在舜朝八十二年通九十五年则当舜摄试之初年禹才六嵗是舜为孙年三十时见四世之髙祖方生六嵗矣至于舜娶尧二女据图为曽祖姑虽古逺世异与今容有不同然人伦之理乃万世之常道必不错乱颠倒之如此然则诸家世次夀数短长之説圣经之所不著者皆不足信也决矣







　　文忠集巻四十三
　　钦定四库全书
　　文忠集巻四十四
　　宋　欧阳修　撰
　　居士集四十四
　　序六首【传一首附】
　　思颍诗后序
　　皇祐元年春予自广陵得请来颍爱其民淳讼简而物产美土厚水甘而风气和于时慨然已有终焉之意也尔来俯仰二十年间【一无此字】歴事三朝窃位二府宠荣已至而忧患随之心志索然而筋骸惫矣其思颍之念未尝【一有一日二字】少怠于心【一无此二字】而意【一作口】之所存亦时时见于文字也今者幸防寛恩获解重任使得待罪于亳既释危机之虑而就闲旷之优其进退出处顾无所系于事矣谓可以偿夙志者此其时哉因假道于颍葢将谋【一有葺庐以四字】决归休之计也乃发旧藁得自南京以后诗十余篇皆思颍之作以见予拳拳于颍者非一日矣不类勌飞之鸟然后知还惟恐勒移之灵却回俗驾尔治平四年五月三日庐陵欧阳修序
　　归田録序
　　归田録者朝廷之遗事史官之所不记与夫士大夫笑谈之余而可録者録之以偹闲居之覧也有闻而诮余者曰何其迂哉子之所学者修仁义以为业诵六经以为言其自待者宜如何而幸防人主之知备位朝廷与闻国论者葢八年于兹矣既不能因时奋身遇事发愤有所建明以为补益又不能依阿取容以徇世俗使怨嫉谤怒丛于一身以受侮于群小当其惊风骇浪卒然起于不测之渊而蛟鳄鼋鼍之怪方骈首而闯伺乃措身其间以蹈必死之祸赖天子仁圣恻然哀怜脱于垂涎之口而活之以赐其余生之命曾不闻吐珠衔环效蛇雀之报葢方其壮也犹无所为今既老且病矣是终负人主之恩而徒久费大农之钱为太仓之鼠也为子计者谓宜乞身于朝逺引疾去以深戒前日之祸【十一字一作退避荣宠】而优游田亩尽其天年犹足窃知止之贤名而乃裴回俯仰久之不决此而不思尚何归田之録乎余起而谢曰凡子之责我者皆是也吾其归哉子姑待治平四年九月乙未欧阳修序
　　仲氏文集序
　　呜呼语称君子知命所谓命其果可知乎贵贱穷亨用舍进退得失成败其有幸有不幸或当然而不然而皆不知其所以然者则推之于天曰有命夫君子所谓知命者知此而已葢小人知在我故常无所不为君子知有命故能无所屈凡士之有材而不用于世有善而不知于人至于老死困穷而不悔者皆推之有命而不求苟合者也余读仲君之文而想见其人也君讳讷字朴翁其气刚其学古其材敏其为文抑感激劲正豪迈似其为人少举进士官至尚书屯田员外郎而止君生于有宋百年全盛之际儒学文章之士得用之时宜其驰骋上下发挥其所畜振耀于当世而独韬藏抑鬰久伏而不显者葢其不苟屈以合世故世亦莫之知也岂非知命之君子欤余谓君非徒知命而不苟屈亦自负其所有者谓虽抑于一时必将伸于后世而不可揜也君之既没富春孙莘老状其行以告于史官临川王介甫铭之石以藏诸幽而余又序其集以行于世然则君之不苟屈于一时而有待于后世者其不在吾三人者邪噫余虽老且病而言不文其可不勉观文殿学士刑部尚书知亳州庐陵欧阳修序
　　续思颍诗序
　　皇祐二年余方留守南都已约梅圣俞买田于颍上其诗曰优游琴酒逐渔钓上下林壑相攀跻及身彊健姑为乐莫待衰病须扶携此葢余之本志也时年四十有四其后丁家艰服除还朝遂入翰林为学士忽忽七八年间归颍之志虽未遑也然未尝一日少忘焉故其诗曰乞身当及彊健时顾我蹉跎已衰老葢叹前言之未践也时年五十有二自是误被选擢叨尘二府遂歴三朝葢自嘉祐治平之间国家多事固非臣子敢自言其私时也而非才窃位谤咎已盈赖天子仁圣聪明辨察诬罔始终保全其出处俯仰十有二年今其年六十有四葢自有蹉跎之叹又复一纪矣中间在亳幸遇朝廷无事中外晏然而身又不当责任以为臣子可退无嫌之时遂敢以其私言天子恻然闵其年犹未也谓尚可以勉故奏封十上而六被诏谕未赐允俞今者防上哀怜察其寔病且衰矣既不责其避事又曲从其便私免并得蔡俾以偷安此君父廓大度之寛仁遂万物之所欲覆载含容飬育之恩也而复蔡颍连疆因得以为归老之渐冀少偿其夙愿兹又莫大之幸焉初陆子履以余自南都至在中书所作十有三篇为思颍诗以刻于石今又得在亳及青十有七篇以附之葢自南都至在中书十有八年而得十三篇在亳及青三年而得十有七篇以见余之年益加老病益加衰其日渐短其心渐廹故其言愈多也庶几覧者知余有志于彊健之时而未偿于衰老之后幸不讥其践言之晩也熈寕三年九月七日六一居士序
　　江邻几文集序
　　余窃不自揆少习为铭章因得论次当世贤士大夫功行自明道景祐以来名卿钜公徃徃见于余文矣至于朋友故旧平居握手言笑意气伟然可谓一时之盛而方从其游遽哭其死遂铭其藏者是可叹也葢自尹师鲁之亡逮今二十五年之间相继而殁为之铭者至二十人又有余不及铭与虽铭而非交且旧者皆不与焉呜呼何其多也不独善人君子难得易失而交游零落如此反顾身世死生盛衰之际又可悲夫而其间又有不幸罹忧患触网罗至困阨流离以死与夫仕宦连蹇志不获伸而殁独其文章尚见于世者则又可哀也欤然则虽其残篇断藁犹为可惜况其可以垂世而行逺也故余于圣俞子美之殁既已铭其圹又类集其文而序之其言尤感切而殷勤者以此也陈留江君邻几常与圣俞子美游而又与圣俞同时以卒余既志而铭之后十有五年来守淮西又于其家得其文集而序之邻几毅然仁厚君子也虽知名于时仕宦久而不进晚而朝廷方将用之未及而卒其学问通博文辞雅正深粹而论议多所发明诗尤清淡闲肆可喜然其文巳自行于世矣固不待余言以为轻重而余特区区于是者葢发于有感而云然熈宁四年三月日六一居士序
　　薛简肃公文集序
　　君子之学或施之事业或见于文章而常患于难兼也葢遭时之士功烈显于朝廷名誉光于竹帛故其常视文章为末事而又有不暇与不能者焉至于失志之人穷居隐约苦心危虑而极于精思与其有所感激发愤惟无所施于世者皆一寓于文辞故曰穷者之言易工也如唐之刘桞无称于事业而姚宋不见乎文章彼四人者犹不能于【一无此字】两得况其下者乎惟简肃公在真宗时以材能为名臣仁宗母后时以刚毅正直为贤辅其决大事定大议嘉谋谠论著在国史而遗风余烈至今称于士大夫公绛州正平人也自少以文行推于乡里既举进士献其文百轴于有司由是名动京师其平生所为文至八百余篇何其盛哉可谓兼于两得也公之事业显矣其于文章气质纯深而劲正葢发于其志故如其为人公有子直孺早卒无后以其弟之子仲孺公期为后公之文既多而徃徃流散于人间公期能力收拾葢自公薨后三十年始克类次而集之为四十巻公期可谓能世其家者也呜呼公为有后矣熈宁四年五月日序
　　六一居士传
　　六一居士初谪滁山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万巻集録三代以来金石遗文一千巻有琴一张有碁一局而常置酒一壶客曰是为五一尔奈何居士曰以吾一翁老【一作老翁】于此五物之间是岂不为六一乎客笑曰子欲逃名者乎而屡易其号此庄生所诮畏影而走乎日中者也予将见子疾走大喘渇死而名不得逃也居士曰吾固知名之不可逃然亦知夫不必逃也吾为此名聊以志吾之乐尔客曰其乐如何居士曰吾之乐可胜道哉方其得意于五物也太山在前而不见疾雷破柱而不惊虽响九奏于洞庭之野阅大战于鹿之原未足喻其乐且适也然常患不得极吾乐于其间者世事之为吾累者众也其大者有二焉轩裳珪组劳吾形于外忧患思虑劳吾心于内使吾形不病而已瘁心未老而先衰尚何暇于五物哉虽然吾自【一作方】乞其身于朝者三年矣一日天子恻然哀之赐其骸骨使得与此五物皆返于田庐庻几偿其夙愿焉此吾之所以志也客复笑曰子知轩裳珪组之累其形而不知五物之累其心乎居士曰不然累于彼者已劳矣又多忧累于此者既佚矣幸无患吾其何择哉于是与客俱起握手大笑曰置之区区不足较也巳而叹曰夫士少而仕老而休葢有不待七十者矣吾素慕之【二字一作志】宜去一也吾尝用于时矣而讫无称焉宜去二也壮犹如此今既老且病矣乃以难彊之筋骸贪过分之荣禄是将违其素志而自食其言宜去三也吾负三宜去虽无五物其宜去矣复何言哉熈宁三年九月七日六一居士传









　　文忠集巻四十四
　　钦定四库全书
　　文忠集巻四十五
　　宋　欧阳修　撰
　　居士集四十五
　　上书一首
　　通进司上书
　　十二月二十四日宣徳郎守太子中允充馆阁校勘臣欧阳修谨昧死再拜上书于皇帝阙下臣伏见国家自元昊叛逆闗西用兵以来为国言事者众矣臣初窃为二策以料贼情然臣迂儒不识兵之大计始犹迟疑未敢自信今兵兴既久贼形已露如臣素料颇不甚逺故窃自谓有可以助万一而尘聼覧者谨条以闻惟陛下仁圣寛其狂妄之诛幸甚夫闗西弛备而民不见兵者二三十年矣使贼萌乱之初藏形隐计卒然而来当是时吾之邉屯寡弱城堡未完民习久安而易惊将非素选而败怯使其羊驱豕突可以奋然而先入然国威未挫民力未疲彼得城而居不能久守掳掠而去可邀击其归此下防也故贼知而不为之外裔侵邉自古为患其攻城掠野败则走而胜则来葢其常事此中防也故贼兼而用之若夫假僭名号以威其众先击吾之易取者一二以悦其心然后训飬精鋭为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新鋭坐而待战彼则不来如此相持不三四嵗吾兵已老民力已疲不幸又遇水旱之灾调敛不胜而盗贼群起彼方奋其前鋭击吾困可也使吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀嵗时之赂度吾困急不得不从亦可也是吾力一困则贼谋无施而不可此兵法所谓不战而疲人兵者上防也而贼今方用之今三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭叛嫚书已上逾年而不出一出则锋不可当执刧蕃官获吾将帅多礼而不杀此其凶谋所畜皆非仓卒者也奈何彼能以上防而疲吾吾不自知其已困彼为久计以挠我我无长防以制之哉夫训兵飬士伺隙乘便用间出竒此将帅之职也所谓阃外之事而君不御者可也至于外料贼谋之心内察国家之势知彼知此因谋制敌此朝廷之大计也所谓庙算而胜者也不可以不思今贼谋可知以久而疲我耳吾势可察西人已困也诚能丰财积粟以纾西人而完国壮兵则贼谋沮而庙算得矣夫兵攻守而已然皆以财用为强弱也守非财用而不久此不待言请试言攻昔秦席六世之彊资以事胡卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有举而灭者秦汉尤彊者其所攻今元昊之地是也况自刘平陷没贼锋炽鋭未尝挫衂攻守之计非臣所知天威所加虽终期于扫尽然临邉之将尚未闻得贼衅隙挫其凶锋是攻守皆未有休息之期而财用不为长久之计臣未见其可也四五十万之人坐而仰食然闗西之地物不加多闗东所有莫能运致掊克细碎既以无益而罢之矣至于鬻官入粟下无应者改法防货而商旅不行是四五十万之人惟取足于西人而已西人何为而不困困而不起为盗者须水旱尔外为贼谋之所疲内遭水旱而多故天下之患可胜道哉夫闗西之物不能加多则必通其漕运而致之漕运已通而闗东之物不充则无得而西矣故臣以为通漕运尽地利权商贾三术并施则财用足而西人纾国力完而兵可久以守以攻惟上所使夫小目前之利既不足为长久之谋非旦夕而可效故为长久而计者初若迂愚而可笑在必而行之则其利溥矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以为但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易于古其路皆在昔人可行今人胡【一作何】为而不可汉初嵗漕山东粟数十万石是时运路未修其漕尚少其后武帝益修渭渠至漕百余万石隋文帝时沿水为仓转相运置而闗东汾晋之粟皆至渭南运物最多其遗仓之迹徃徃皆在然皆尚有三门之险自唐裴耀卿又寻隋迹于三门东西置仓开山十八里为陆运以避其险卒泝河而入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首今江淮之米嵗入于汴者六百万石诚能分给闗西得一二百万石足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致且纾闗西之困使古无法今有可为尚当为之况昔人行之而未逺今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉髙祖之入秦不由东闗而道南阳过郦析而入武闗曹操等起兵诛董卓亦欲自南阳道丹析而入长安是时张济又自长安出武闗奔南阳则自古用兵徃来之径也臣尝至南阳问其遗老云自邓西北至永兴六七百里今小商贾徃徃行之初汉髙入闗其兵十万夫能容十万兵之路宜不甚狭而险也但自雒阳为都行者皆趋东闗其路久而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而递之募置递兵为十五六铺则十余州之物日日入闗而不絶沿汉之地山多美木近汉之民仰足而有余以造舟车甚不难也前日陛下深惜有司之勤内赐禁钱数十万以供西用而道路艰逺辇运逾年不能毕至至于军装输送多苦秋霖邉州已寒冬服尚滞于路其艰如此夫使州县纲吏逺输京师转冒艰滞然后得西岂若较南阳之旁郡度其道里入于武闗与至京师逺近等者与其尤近者皆使直输于闗西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煮海酒与茶征闗市而算舟车尚有可为之法以苟一时之用自汉魏迄今其法日増其取益细今取民之法尽矣昔者赋外之征以备有司之用今尽取民之法用于无事之时悉以冗费而糜之矣至卒然有事则无法可増然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况歴视前世用兵者未尝不先营田汉武帝时兵兴用乏赵过为畎田人犁之法以足用赵充国攻西羌议者争欲出击而充国深思全胜之防能忍而待其至违诏罢兵而治屯田田于极邉以游兵而防钞冦则其理田不为易也犹勉为之后汉之时曹操屯兵许下彊敌四面以今视之疑其旦夕战争而不暇然用枣只韩浩之计建置田官募民而田近许之地嵗得谷百万石其后郡国皆田积谷无数隋唐田制尤广不可胜举其势艰而难田莫若充国廹急而不暇田莫如曹操然皆勉焉不以迂缓而不田者知地利之溥而可以纾民劳也今天下之土不耕者多矣臣未能悉言谨举其近者自京以西土之不辟者不知其数非土之瘠而弃也葢人不勤农与夫役重而逃尔久废之地其利数倍于营田今若督之使勤与免其役则愿耕者众矣臣闻乡兵之不便于民议者方论之矣充兵之人遂弃农业托云教习聚而饮博取资【一有于字】其家不顾无有官吏不加禁父兄不敢诘家家自以为患也河东河北闗西之乡兵此犹有用若京东西者平居不足以备盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州以少言之尚可四五万人不耕而食是自相糜耗而重困也今诚能尽驱之使耕于弃地官贷其种嵗田之入与中分之如民之法募吏之习田者为田官优其课最而诱之则民愿田者众矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛嵗贾于北者皆出京西若官为买之不难得也【一有又宜重为法以困所谓私牛之客者使不容于民而乐为官耕凡民之已有牛者使自耕则牛不足而官市者不多四十四字】且乡兵本农也籍而为兵遂弃其业今幸其去农未久尚可复驱还之田亩使不得群游而饮博以为父兄之患此民所愿也一夫之力以逸而言任耕缦田一顷使四五万人皆耕而久废之田利又数倍则嵗谷不可胜数矣京西之分北有大河南至汉而西接闗若又通其水陆之运所在积谷惟陛下诏有司而移用之耳其三曰权商贾臣闻秦废王法启兼并其上侵公利下刻细民为国之患久矣自汉以来尝欲为法而抑夺之然不能也盖为国者兴利日繁兼并者趋利日巧至其甚也商贾坐而权国利其故非他由兴利广也夫兴利广则上难专必与下而共之然后通流而不滞然为今议者方欲夺商之利一归于公上而专之故夺商之谋益深则为国之利益损前日有司屡变其法法每一变则一嵗之间所损数百万议者不知利不可专欲专而反损但云变法之未当变而不已其损愈多夫欲十分之利皆归于公至其亏少十不得三不若与商共之常得其五也今为国之利多者茶与盐耳茶自变法已来商贾不复一嵗之失数年莫补所在积朽弃而焚之前日议者屡言三説之法为便有司既以详之矣今诚能复之使商贾有利而通行则上下济矣解池之盐积若山阜今宜暂下其价诱群商而散之先为令曰三年将复旧价则贪利之商争先而凑矣夫茶者生于山而无穷盐者出于水而不竭贱而散之三年十未减其一二夫二物之所以贵者以能为国资钱帑尔今不散而积之是惜朽壌也夫何用哉夫大商之能蕃其货者岂其锱铢躬自鬻于市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而多也今为大国者有无穷不竭之货反妬大商之分其利宁使无用而积为朽壌何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也【一有又今商贾之难以术制者以其积货多而不急故也利厚则来利薄则去不可以号令召也故毎有司变法下利既薄小商以无利而不能行则大商方幸小商之不行适得独卖其货尚安肯勉趋薄利而来哉故变法而刻利者适足使小商不来而为大商贾积货也今必以术制商宜尽括其居积之物官为卖而还之使其货尽而后变法夫大商以利为生一嵗不营利则有惶惶之忧彼必不能守积钱而闲居得利虽薄犹将勉而来此变法制商之术也夫欲诱商而通货莫若与之共利此术之上也欲制商使其不得不从则莫若痛裁之使无积货此术之下也然此可制荼商耳若盐者禁益宻则冐法愈多而刑繁凡二百三十八字】若乃县官自为鬻市之事此大商之不为臣谓行之难久者也诚能不较锱铢而思逺大则积朽之物散而钱通可不劳而用足矣臣愚不足以知时事若夫坚守以扞贼利则出而扰之凡小便宜愿且委之邉将至于积谷与钱通其漕运不二三嵗而国力渐丰邉兵渐习贼鋭渐挫而有隙可乗然后一举而灭之此万全之防也愿陛下以其小者责将帅谋其大计而行之则天下幸甚臣修昧死再拜








　　文忠集巻四十五
　　钦定四库全书
　　文忠集巻四十六
　　宋　欧阳修　撰
　　居士集四十六
　　上书一首
</div>
    <div class="pagination">
<a href="文忠集（宋欧阳修）_page21.html">上一页</a><span>...</span><a href="文忠集（宋欧阳修）_page17.html">17</a><a href="文忠集（宋欧阳修）_page18.html">18</a><a href="文忠集（宋欧阳修）_page19.html">19</a><a href="文忠集（宋欧阳修）_page20.html">20</a><a href="文忠集（宋欧阳修）_page21.html">21</a><span class="current-page">22</span><a href="文忠集（宋欧阳修）_page23.html">23</a><a href="文忠集（宋欧阳修）_page24.html">24</a><a href="文忠集（宋欧阳修）_page25.html">25</a><a href="文忠集（宋欧阳修）_page26.html">26</a><a href="文忠集（宋欧阳修）_page27.html">27</a><span>...</span><a href="文忠集（宋欧阳修）_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
