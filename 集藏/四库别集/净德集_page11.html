<!DOCTYPE html>
<html>
<head>
    <meta charset="UTF-8">
    <title>净德集 - 第 11 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>净德集 - 第 11 页/共 19 页</h1>
    <div class="content">
　　净徳集巻二十七
　　钦定四库全书
　　净徳集巻二十八
　　宋　吕陶　撰
　　墓表
　　赠大理评事张府君墓表
　　南荣有道之士清河张君既以皇祐初元三月已亥疾卒于家春秋四十有九三年十一月庚午葬于荣徳县荣川乡归政里先陇之次后二十五年君之子复为丞秘书天子大享霈赦赠君大理寺丞均庆赉贲潜徳也太博君擢进士第与予同时每惧先烈之不耀思得推叙大畧着示后世乃求予文表诸墓按君谱系由来最远葢晋司空华唐曲江公九龄后天寳中有从明皇西幸者占南荣为钜姓曾祖讳俨建隆时王师伐蜀率土兵导所向补先锋将力战有功祖讳让亦以智能补和义县令考讳文焕摄州司马君讳惟徳字辅之幼以孝谨闻执亲防不忘礼读书先经术务穷大旨尤好春秋孟子凡杂家駮説未尝顾一试于乡不荐遂无仕进意训子孙以雍睦清慎为先平居择交游恶苟合间或赋诗见志以诲人语纯格整与朋友言多援前史得失否臧以相警励乡人善者好焉君袁氏壻僚凡壻七人袁富族也为之壻者或私其赀币以豪君独不尔袁父母尝厌他壻之求欲以余积委君则再拜避谢卒不以一金自污此其众人所难而君子所贵者也子男七人曰纶曰衍曰复曰衡曰纪曰绎曰侃复即大博君今知陵井监履尚敦懿居官有能名衡犹未仕余则亡女四人长适勾侨次适袁绶次未嫁而卒季适袁璐孙男六人希逸希道己夭希圣希孟希简希古皆建侯宾王舋舋向学克承厥家孙女五人归孙诰贾麟袁晦句年句师臯曾孙男十人女六人并幼予尝阅史载见昔人出处大致若司空在晋曲江公在唐其徳操义烈皆社稷臣虽百千年犹使人仰畏不已今攷君谱系原究本始则二公之苖裔固可书也况嘉行有足纪乎铭曰人之生无穷达显晦傥有一节异于众可以宪子孙风流俗则谓之不朽非必高爵重位乃取贵后世也女有归矣父母爱之而私以金币虽受之未为大过君独无取岂临财不苟其得欤彼求而惟日不足者闻君行谊可愧矣呜呼亷哉
　　行状
　　冲退处士章詧行状
　　蜀有知道君子章詧先本闽人五世祖练唐广明中从僖宗西幸有官守家乘阙而不载高祖父垂裔始居眉之鼔山曾祖曰琏祖曰道方徙居成都之双流县考曰惠妣蹇氏三子孟曰忠仲曰亮季即府君字隠之生三年考殁七嵗母氏亡既孤鞠于兄嫂以所以事父母之道悌而报焉未冠治经术徃来成都求师质问大义乡先生任维翰若释中古皆通经善讲解悉从之游得其要旨妙论阶之以践古人之阈故其志修其行懋与人言古今人事物理之变所谓索而难至者皆探抉窔奥务得其极而后已尤好扬子云太经知以数寓道之用三摹九据始终之变着发隠三篇讲疏四十五巻太图卦气图各一虽前世陆绩宋东王涯辈通太学者殆有不及也庆厯四年枢密直学士蒋公堂以其书荐诸朝皇祐三年仁宗祀明堂赐粟帛四年端明殿学士杨公察又荐之除本州助教恳避不拜至和二年宣徽使张公方平奏请以处士号旌之不报嘉祐四年天章阁待制何公郯陛对以疏论列诏委转运使详定其实时殿中侍御史赵公抃兼按一道即以学行之懿条悉闻上乃赐今号翰林侍读学士王公素方牧是郡遂命所居之乡曰处士里曰通儒坊曰冲退由是浩然以圣贤之道自裕忧喜无累形是非无撄中者十年非其趣之高远徳之精防畴能尔娶魏氏生二子长曰禩举进士应嘉祐诏以行艺敦遗今为著作佐郎守汉州绵竹县事次稷业文未仕孙男四人曰正曰迁曰益曰宣方治经求进处士尝为歌诗杂文二十巻行于世卦气图以石刻于府学之西太经图并文集刻于中兴寺子云祠堂熙宁元年四月未病先辟谷六十日尝言以气治之六月九日卒于冲退坊所居之第享年七十六明年九月壬申葬于华阳县普安乡白土里呜呼处士道义充于身文章传于世惜乎固高节隠居不仕今朝廷方修一代之史则处士之清名皆可书也某既得其详敢序大畧以备史馆之载録云
　　杂著
　　书术
　　易之道神矣其源出于天地隂阳其流入于蓍卜筮其大极于三才造化之精微其小该于一物动息之形象事之隠晦而未究虽圣智不可得而知者必有以告焉非谓之神乎卜筮之书既本于易岐分派别散漫繁衍于天下触类而长沿波而适其名号种品之多几不可悉数而至于闾阎畎亩之贱夫亦有通其説者或掷钱击瓦无知之物而可以攷吉凶祸福盖我以术窥彼以神告安怪其影响之密哉世所谓壬课者尤可信验始予之楚怅然以松槚为念迟迟不忍去有匪人焉力于斗筲而进委者方笼利以合而索然无所得乃欲挤之岩壑以充虎狼之求予忧而占之术言卦为弹射夫射者平心正志循礼而后发君子之求也非幸其中以戕彼之命而鬻我之能也挟弹而射非礼甚矣伏险贼之心用非礼之具陇断之态穿窬之谋也安能为物之害乎已而果然居楚累年阖戸终日不与异类接又有匪人焉饱于刍豢而襟裾者既凭邪以逞而腼然无所献乃欲讷之网罟以资庖鼎之味予惧而问之术者曰在卦为蒿矢夫矢者贵其直而不枉先王之创制谓之利品巨用则威天下小用则去害而全已非徇我之欲伤彼之生淆乱否臧悖坏典宪一切以忿暴昏虐为务觊觎一售而防搜捕之赏也以蒿为矢岂正直不枉之意欤不禀于法度而发狗鼠之盗蹄齧之勇也何恙之及哉已而亦然呜呼卜筮非感予也兹二事者地之相去仅万里晦明之相远乃于五百日而所告者如符节然不特吉凶之明验乃善恶之深戒诛赏之大端也夫祸福者天所以赏善罚恶非私快喜怒而加于人也小人而私快喜怒欲以祸福加于人则为善或不能徼福逆天理矣逆天理而逞人欲照临在上其可使之欺乎昔者左丘明解春秋好言卜筮司马迁作史记传策汉志载杂占唐史述卜相大率可以明吉凶着善恶为小人之深戒有辅于教也予感二卦之説作书术







　　净徳集巻二十八
　　钦定四库全书
　　净徳集巻二十九
　　宋　吕陶　撰
　　五言古诗
　　杂诗
　　夕隂敛层空素月出西海寥寥俯仰间杳不见纤霭清光信可掬璀璨掌握内虚庭纵逺目中夜如有待念我金石交轻别己十载徳音响球琳道味芬兰茝悠然阻声容况复接言诲幽怀愿一写四顾多泛爱回头自珍惜欲显不如晦赖此秋蟾魄千里共光彩思贤摇去意对景慕良防此夕虽圆明清赏君何在
　　化阿
　　子竒昔稚齿得官化阿城齐君疑其幼且悔寄任轻同车载白首教告力奉行一日铸劔防二日促农耕官仓不积粟武库皆无兵魏人错料事来战欲荡平阿俗且感义子弟从父兄小邑抗大国魏败齐以宁千年陵谷变犹有化阿声乃知谋人国自古须老成
　　河津女
　　河津女娟者可与壮士俦简子欲南渡谁人为撑舟娟奋红袂起姿容盛优柔长篙与风快大翼如云浮顷刻易千里恬然济中流心情忽感慨为子发清讴波涛激无际骇畏事祷求杳防若形响自尔防神休交龙助其维归櫂勿夷犹闻之意饱满春风满华斿祎防响环佩苹藻奉荐羞岂独女子事可况公与侯一言固有合半防或见収惟其遇不遇通塞难相谋旬月取汉相安怪田千秋
　　送周茂叔殿丞【并序】
　　君子能信道不能必信于人能自知不能必知于人得乎中不夺于外环视天下而轻重在已死生贵贱否泰休戚未尝少迁其思索以戻其趋向故能也人则分暌于义利取舍好恶交攷竞骛而莫知合于至当故不能也予尝持是説以观世俗情伪而愤君子之所不足反而求诸传记至仲尼称伯夷柳下惠荀卿氏推尊子弓扬子云珍君平畏仲元而乃知君子之道虽晦必明虽屈必伸盖圣人之待天下必推之以至公而教存焉然则道人之善而有警于世非佞也公天下而为言也舂陵周茂叔志清而材醇行敏而学博读易春秋探其原文简洁有制其政抚而不柔与人交平居若泛爱及其判忠谀拯忧患虽贲育之力莫亢其勇滀之深流必长趋之端适必远扩而充之斯民有望焉然而常自诵曰俯仰不怍用舍惟道行将遯去山林以全吾志其信道焉而自知明欤或知之或不知之其君子之所不能欤以君子之所不能于君子何损益焉惟知者可与言其然惟不知者亦可与辨其不然亦庶乎道人之善而不为佞欤今年夏六月官满南归士大夫皆为文送之某既序又继以诗
　　高帆飏汉水六月南风温下流乗涨怒一日千里奔湍威雷霆系石势龙虎蹲漂摇波涛际渺漫天地昬君心浩溟渤目笑众水烦外任安济徳中养澄静源青云露三峡寄傲开琴樽白日满平楚放怀清梦魂夷险既一致巻舒惟义存未易泛沧浪时平斯道尊
　　百合
　　盛夏众芳息景物殊寂寥庭前有百合頴然学春娇数枝己耸茂百朶尤富饶拥蔽因巨叶纷数假长条吐秀偏得地争妍欲于霄素纷间璎珞轻黄染璚瑶静若寳幢植动如鸣佩摇尽向杲日丽不畏炎风飘太守雅好事得之诧朋僚绮思入新句彩图上轻绡众目遂赏翫英华不虚凋此物既异常论议有以招人情爱恶间轻重何以辽或谓花之祥或讥草木妖嗟予岂博物智虑随曰消欲穷造化理茫昧増无聊疑此亦偶然发之自根苖莫议妖与祥为公续长谣
　　韩子定嘉雪应祈二首
　　晋地素瘠埆所忧冬气差明神享其诚瑞霰飘为花轻丝瞥已没散漫扑水涯大片殊易积髣髴填丘窊饥鹰健欲击伏虎冻不拏比响少鸣鴈南飞絶惊鵶肃然天地中靡闻一声哗楼观动晓色江湖压晴沙度曲宜鼔琴巻叶难吹笳顾此勤俭俗趋时务耕畬三冬苟失望二麦将不芽造化善从欲沾滋罔遗遐须为盈尺喜勿兴祁寒嗟清威俨开府和气方当衙余润匝千里欢声同一家天人报应间其速如驰车我公心在民致祷诚乃加康衢有歌咏继者惭余哇
　　天道孰云远未尝毫厘差鉴此金石心报之琼瑰花旱氛涤已去丰嵗来何涯高能累岌业卑亦防污窊密布气晃荡急飘势奔拏掘地得寳马集庭瞻白鵶嵗功助发泄民口腾讙哗髙原有瑶尘絶漠无黄沙山夫喜执来戍卒愁闻笳铁甲彼固凝石田吾将畬雰雰既霑足陈根其动芽霏霏幸还反归路曾忘遐待诏一何寒映书谁肯嗟鸣弓壮暮猎冻鼓咽朝衙羡君诗笔雄退之昔名家染翰动成集巻轴可载车矧此古琴操应和无以加雅郑本末殊中正防多哇
　　朝隂
　　朝隂昼多雨少见日有光四顾天地惨万物皆茫茫占书久不读何暇推雨旸试以人事説讶此非吉祥日者人君象照临及遐荒岂容一物掩有若自晦藏明主躬听断万事付纪纲赏罚信且必威令非不强天子报应间安得隂侵阳疑是蛮冦起势力殊猖狂王师仅四万灵旗指边疆州郡少羡卒馈挽须丁黄父子罢敛获女妻急缝裳老母哭不忍痴儿亦徬徨将行痛诀别意谓趋死乡小忧止窜匿大患在杀伤蜀人不惯此闻者皆仓惶所以作霾雾终日争飘飏秋毫与天地自古不比方中国及夷獠何足校短长帷幄巳坐胜虎貔谁可当天威一扫荡不使存微芒何时防书至喜声复锵锵霄汉忽开霁金乌欲飞翔登高赋常武注目瞻扶桑此愿殊未适百忧满羇肠
　　和陈长蒨休致二首
　　惜君有高才舒巻莫非道趋时忽倦游谢事不待老私谋惟恐晚公论叹其早平生恬淡懐忧恨未尝抱白日由此间红尘洒然少鼔棹勿迟迟湘川秋色好
　　进取虽系时退藏亦在道傥与志不会须惜流年老不知笑君拙知者羡君早知与不知间恶在惬予抱得无钧石重失乃锱铢少明镜洗无心向谁论丑好
　　送刘希道龙图赴防亭
　　君子异众人所系惟大节着见在功业何尝一毫缺幽能动金石明可贯日月其间有用舍舒巻不同辙言之尺与寻轻重自区别公以道徳进义操非孑孑早嵗在言路屡补衮衣阙一语定大计永祚庆绵瓞西来委重镇远业粗施施岷峨固不动江汉亦澄澈譬如公输木巨细归檃括又如后防音合止付椌楬尔其遂生成吾岂任呴沬愚者多竞利破产营酒蘖官缗逋数万私计鲜毫发虽云鬻儿女未免就缧绁巨械压羸颈重棰困流血亦有冻馁毙枯骸不藏穴兹事关进退闻之宜结舌壮哉仁者勇拜疏为论列诏书即日下蠲除允公説皇慈极霶霑治体非眇末推此不忍心疲瘵庶全活方将秦川命又仗元师钺何时归廊庙民望甚饥渴天网举无外海势包有截威徳广所被神武専不杀两阶虞舜舞六月宣王伐梯航走琛賮早夜畏鞭挞相因太仓粟红腐以时发已朽外府贯浩荡流不竭乘此全盛力万事易裁割泰山可转徙巨浸可壅遏深惟汉唐治丞辅次臯卨弱翁知故事论议颇谆切开府善守文规模亦宏阔敢告天子圣邦基系明哲斯言得之公非以为容悦
　　送范希声归洛
　　策马太行道西风动防凉之子去意远南望嵩洛乡日驰百里足急归拜高堂天伦喜会合亲侍生辉光惜此暂阔别送君乏词章早晩揖回驭秋深篱菊黄
　　云顶山
　　﨑岖上层山十里到巍顶天形露空阔物态蓄深静羣峰峙其旁俨若挈裘领广野辟于下谁为画庐井殿阁耸盛观松桧富清景萧然古佛界邈矣真仙境枯株吐芽蘖晴云发祥庆尽手矜妙逸诗毫事奔骋乘高纵闲目□意适遐回班班见髣髴厯厯可穷省兹山介两蜀镇压犹巨屏南连三峨巅北距双敛岭东西数万里高下几千顷地产号充盈天时与康靖民间丰嵗乐事外化日永揽辔一登临兹焉聊赋咏
　　见云顶山
　　朝见云顶明暮见云顶暗隂见云顶浓晴见云顶淡云顶乃一物百态异舒惨朝暮不相失隂晴可先探于吾如有縁静景供远瞰搜求入风骚刻琢费铅椠一语小如意读之惟自颔深惟出处途两得亦谁敢云霄有达士丰禄侈饮啗终身落世纲尘垢渍衡紞虽逢物境胜何暇纵游览丘壑有幽人俗绳不可防茂林适情性清泉涤肝胆野饭止一盂往往乏藜糁予生安拙计万事耻浮滥宦游若不乐进退殊防坎廪俸才数斛忧责如舍担饱食坐看山闲心复何憾
　　三亭诗【原注清虑治已味道】
　　三亭何为者吾友所缮营亭前有标榜雅意异俗生治已已孰治清虑虑孰清吾道固可味未易贯至诚惟天于斯人一槩授五行生质本淳静外诱徒纵横心术傥芽塞耳目将聋肓上圣贵复本大贤犹性情况其可上下安得不励精四端匪外铄语黙无自轻百行皆吾分积渐日有成稂莠荒我怀去之如锄萌波澜扰我源止之如澄浩然涤万虑粹矣读六经不趣杨墨涂将造周孔庭出井见仁义仰天瞻日星甘若饮醇酎珍若享太羮清若饵芝术和若闻咸茎积中而恬愉发外而光享穷不失素守达不孤羣氓生不陷非义死不忘英声道味固如此身规从可明本原何所来虑之深以闳欲知君子心吾请观亭名
　　赠蔡山王潜
　　王生性高闲了不挂尘网家居蔡山下景物尽幽爽山松何年植老干己增长山云终日飞秀气自飘荡山泉涓涓流落涧有余响山月隠隠出澄辉透林莾生尝坐岩石寂尔遗万想横琴试一弄意外忽忘象千年几兴亡六合一俯仰惟传太古声犹在五上纯皇与圣帝作乐理和畅志士及幽人寄情多感怆于焉得深趣不返而遂往铢石莫重轻尺寻奚直枉清哉此标节抑可劝乡党予生本静黙意味欲恬养偶然从宦游百态殊鞅掌既无移时术力软不能强亦有超世心倦足欲焉往【案此韵】作诗持赠生厚顔尤惘
　　送呉龙图归阙
　　蜀山千寻立竒势凌穹苍岷水万里走怒流吞沧浪南连楚越腹北际秦陇吭乾坤所造作险固天下彊四境高与深沃野蟠中央天时少凶旱地力宜耕桑生齿万亿计赀货丰且穰运载实内府重车不停箱公廪己腐粟私家始余粮恬然礼义俗杳在无何乡王泽或壅闭土风亦悲凉所以二僭伪草木罹凋伤继有三盗起氛埃屡飞飏耳目殊未远本末犹可详朝廷任连帅指顾宁一方圣造尔莫测恩波但流长我公来息蕃琴瑟更而张至诚极恺悌大事费忖量澄挠孰清浊中和匪柔刚蜀人自荷戴颂口殊锵洋仰公若梁栋爱公比琳琅谓宜立大厦岂特为圭璋愿公保遐福坚厚如陵冈期公享眉夀嵗月过绮黄或吐药石论百脉除膏肓或执陶冶柄四序时雨旸歌徳动金石书勲满旂常舆意信如此惟公恊行藏清风耸朝野阔步由康庄昔为御史时率先问豺狼及其按河患巨奸缩锋铓边兵好掎角公令无出疆狱奏或反汗公嗟为飞章斯事最卓荦辉耀日月旁平生寳大节安肯差毫芒都俞既防合事业尤辉光盖以大臣道施之辅虞唐雅意有余裕玩占得黄裳此语知者重不惟谈否臧稽首告天子高贤民所望
　　三黜诗【原注己酉嵗送吕公出守南阳也　有序】
　　某今年寓阙下一日闻除书宣猷王公守南都翰林郑公余杭紫微钱公金陵又闻法有殊议度嵗未能决又闻狂人上书语及宗党羣论匈匈咸以为非是独公恳到为上言疏至八九条剖十失既而出治邓士大夫相顾失色深惜其去公三黜也视古人何愧耶某用是为诗以述公出
　　下惠为士师子文乃令尹仕也固不喜黜之何尝愠直道宜少合高风谅难泯大抵君子心惟义素藏韫进非为私谋退亦为道隠顾彼荣与辱于吾不加损我公天下贤许国以诚悃危言屡启纳大事费量忖审如秦和医良剂起疾疢工如鲁匠斵钜木赴绳准昔尝迁九江谁谓去途窘又尝谪蕲水恬然泛惊濆于今已三黜去就决不混远视前世贤并驱而齐轸大敌众所畏未战势自殒惟公鼓而前万旅悚兵楯晚节人所重半道或凋陨惟公久益壮千古激忠愤大明方乘离元老反遇遯得丧未易言所系在邦本
　　和毅甫惠梅竹茶麴
　　春前识寒梅雨里见脩竹一水自浮花六神休捣麴清惠非尘埃佳章亦金玉毫髪无重轻此意可励俗
　　即席送尧天
　　行行重行行千里秦蜀道落日飞孤云秋风荡衰草极望快归目深思感幽抱吾俗有谣言公还一何早







　　净徳集巻二十九
　　钦定四库全书
　　净徳集巻三十
　　宋　吕陶　撰
　　五言古诗
　　説学送句辅元赴普慈
　　六经圣人心言以寓微意着示万世教大略归简易先儒事研覃传注发奥秘其间岂无失十数才一二沿波而讨源自可见极致学者不务此纷纷竞非是所得方一毫已谓尽千里譬如就寸管窥觇九清位又如持小蠡测度巨浸水近年经术兴众説尤鼎沸或沿老佛解或取鬼神议或以对偶求或用防画治徃徃勤万言区区释数字茫昧超洪荒高阔等天地幽欲根死生明欲混愚智五常孰为常百氏孰为氏古今名家学一旦尽委弃老生分退缩钳口深有畏晩辈互驰骋鋭力不少避兹事系风化贤者慎措置吾乡句夫子天禀最纯粹事亲存至行执卷考精理平生耽道膄大嚼得鼎味使之典胄席琢玉成贵器不尔坐泮宫好音变恶类头白顔已苍犹从一麾寄普慈实名郡良俗先礼义斯文久磨淬浮笔耻诵记有心欲闻韶作乐虑惉懘有道欲适逺驱车患轩轾兹焉遇儒师于学有统帅公若舜权举明若轩鉴视珍若太羮饱快若醇酎醉诗书文翁治教育孟轲志虽则憩甘棠清风似槐市
　　答宇文公南
　　少年从君游于今已头白逡廵三十载光景如昨日追懐当时事感慨横胸臆贤侯在泮水多士凡数百探道先渊源学文重气格君常露华采流品推第一西南有豪俊自此贵名出天池可直上中减扶摇力不免逐鹪鹩抢榆暂栖息北窻换五斗轻重固不敌况当念赤子安忍负愧色归来林下泉屡把尘衣涤南溟徒尔慕腐鼠莫我吓清樽及黄巻两与圣贤觌伊予最不肖厚幸防贲饰归田尚无计苟禄惟自青因循得瘖病放荡成笑疾持此答长謡惭无双白璧
　　西风起高原一首奉送应之太博东归
　　西风起高原万象动秋色弥洁寒流淡升杲日嗈嗈云端雁所向知自择岂独顺寒暑行将避矰弋萧萧林间叶早暮见疏密危梢怯摇撼懔若遇彊敌骚人与志士趋向在幽寂悲歌节物变浩叹歳月失逺忧积不解难以斗酒涤中夜抚鸣琴余声写沈郁窃尝穷天运舒惨固其职胡为世中情熊异休戚逹观殊不尔旷怀居自适伟欤当世贤明爽照今昔孤高松柏操肯与霜雪易磊落鹰集拳何惮狐免击天涯共一笑肝胆露纎悉相从恨不早此别重嗟惜夷途快览望还驭忘渉歴悲哉宋玉赋安可赠行客
　　仁智亭夜集
　　明月有深意辉光满层台佳景岂易得对此持酒杯坐久转清旷雄风为时来夜阑兴未倦归歩犹徘徊
　　答梁子美召食
　　湘中佳山水使指重他部高贤驻行节儒雅饰治具虽云入郡广曽不假多虑一扇清微风融和及生聚川原发阳和草木均雨露疎网悉举纲和声已载路时登华逺亭每与胜景遇秀岩及南峻碧江争北注回环如戸庭髣髴若绘素弥望快遐目纵吟尽幽趣雍容接诸生谦屈存异顾饮食出诚眷上下捐礼数贱子惭不肖万里困飘寓屡尝造賔除幸此聴谈绪斐然无所裁安可继大句
　　送蒋州
　　昔登蒋公门忽忽五十载于今见犹子省记似前代庆源得余波家范禀性诲笔下吐雄文滔滔涌江海胷中抱英气落落等嵩岱十尝试一二卓荦已称最还朝才防时何时又补外河湟复古地形势壮且大册府图籍存充国城垒在临洮建都府节制中机防守之扼喉吭动则攻腹背西羌辄犯顺种落异向背呼嗟秦雍间氛祲恐未艾连年困飞挽何日贮仓廥一病费调养已甚其可再绥怀与剪荡黒白灿利害吾君鉴勤逺静制六合内仁如天地心万类悉容贷不矜灵旗伐未奏短箫凯一旦春风来生意入穷塞载瞻将军钺犹识使者旆治边信有术岂徒威克爱【原注庆歴中蒋公希鲁侍郎守成都某防赖数载今五十年矣观州之为人彊裕清敏盖得其家法云】
　　送张子公
　　康定用兵日府谷尤孤危属当治安久多事尽废隳三面枕贼境平易如通逵重城辄议葺浮论多背驰贤哉光禄公定虑先本基百堵大兴作据险成藩篱城完贼已至善守莫敢窥泉源众所汲公为亲解围兵势弱不振公能屡张威贼退城可处生聚始有归于今三十年功勲书鼎彛边人毎记忆言者感涕挥近日羽书至讨伐加羌夷庙算出帷幄王师整熊罴壮夫思报国志士窃忧时寒日朝惨淡凄风夜号悲昔人何卓荦往事可追维夫君实贤嗣仕宦图奋飞家声贵不坠儒学当有为归欤自磨砺门阀増光辉
　　送唐君益
　　朝家设贤科留意在豪彦三道询天人万言极贯变国论庶有补谋身非自荐昧者鲜知此荣禄生贪羡讨论遗本原文采事藻绚假之为防涂得以歩华选亦有附羣邪借以肆绮辩心迹既自异事业安可见遂令权贵人待物少明辨概为天下材皆同秦士贱夫君非好名力学久忘倦天资固彊直道业益丰羡纯如后防音发若老羿箭深有啓沃诚恬无宠荣恋时事方艰虞干心屡告谴逺忧何时已长防殊未献期君为国医起疾须瞑
　　送杜翁东行
　　我为懐安官君作什邡令封疆苦不逺音驿稍频并乘闲强吟诗寄去同赋咏其言类谐谑间或有讥病防君屡酬荅往问复来聘长谣颇壮赡短语亦清劲大率如为人圭璋有余莹得之每急读醉魄时暂醒方从文字乐忽尔报成政秋风飘行色万里去意迥知君最留滞文价早驰骋防名二十载位未立朝廷一官奚足论百熊委前定自古有通塞谁与造物争任此不系舟所至遂游泳西山白云起回首念温凊恭闻陛前语归拜堂上庆仆驭倦游否尘中多防径
　　寄题丹棱李令野亭
　　前山翠光凝后圃秾秀合惜此众景防聊以一亭纳地势得高爽人情逺嚣杂纵懐百虑清极望四逺匝风行讼牒简昼永县扉阖居常玩文史间亦理杯榼雅趣适安静嘉章属酬答门外有通衢华轮正腾踏
　　南山有嘉木一首赠友人
　　南山有嘉木秀抜何亭亭盘根盖得地直干自挺生朝为杲日照暮得甘零气敌雪霜劲势凌云霄青岂非涧下材独赋轮囷形属当搆大厦量度审重轻彼尺我已文一柱支百楹夫君承显家累世公与卿天质由庆禀湛然寳纯明膏梁莫能迁志操务洁清纷华未易胜仁义思力行学殖固原本词章露葩英早夜勤琢磨日望贵器成间歳下明诏时哉防光亨遥遥万里涂思君如户庭
</div>
    <div class="pagination">
<a href="净德集_page10.html">上一页</a><span>...</span><a href="净德集_page6.html">6</a><a href="净德集_page7.html">7</a><a href="净德集_page8.html">8</a><a href="净德集_page9.html">9</a><a href="净德集_page10.html">10</a><span class="current-page">11</span><a href="净德集_page12.html">12</a><a href="净德集_page13.html">13</a><a href="净德集_page14.html">14</a><a href="净德集_page15.html">15</a><a href="净德集_page16.html">16</a><span>...</span><a href="净德集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
