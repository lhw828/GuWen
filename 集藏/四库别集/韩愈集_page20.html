<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 20 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 20 页/共 30 页
  </h1>
  <div class="content">
   汝聪明和顺，出于辈流；强记好文，又少与比。将谓成长，以兴吾家，如何不祥，未冠而夭。吾与卢氏，痛伤可言。（可或作何。）思母之恩，连呼以绝。执兄之手，勉以无悲。情一何长，命一何短。权葬远地，孤魂无依。沥酒告情，哀何有极。尚飨。   
　　【祭李氏二十九娘子文】   
　　（公之侄孙女，其李干妻也。）   
　　维年月日，十八叔翁及十八叔婆卢氏，遣昶以庶羞之奠，祭于李氏二十九娘子之灵曰：   
　　汝之警敏和静，人莫及之；（静或作舒。）姿相丰端，不见阙亏；幼而孤露，其然何为？出从于人，既相谐熙；又暴以夭，神何所疵？生杀减益，竟谁主尸？我哀汝母，孰慰穷嫠？我怜汝儿，谁与抱持？念此伤心，不能去离；奠以送汝，知乎不知？尚飨。   
　　【祭张给事文】   
　　（彻，公之从子婿也。详见公所志墓云。）   
　　维年月日，兵部侍郎韩愈，谨以清酌之奠，祭于故殿中侍御史赠给事中张君之灵。（御上或无侍字。）   
　　惟君之先，以儒名家；逮君皇考，（考名休，尝佐宣武军。）再振厥华。乡贡进秀，有司第之；（贡或作举。）从事元戎，谨职以治。遂拜郎官，以职王宪；不长其年，飞不尽翰。乃生给事，松贞玉刚；斡父之业，纂文有光。屡辟侯府，亦佐梁师；前人是似，耋吏嗟咨。御史阙人，夺之于朝；大厦之构，斧斤未操。府迁幽都，顽悖未孚；ム君之赖，乃奏乞留。（长庆元年三月，以张弘靖为卢龙节度使。彻先为宣武从事，累迁监察御史，至是，弘靖仍辟彻为卢龙判官。时牛僧孺奏彻为真御史，弘靖遣之，而密奏幽州不廷日久，今臣始至，须强佐乃济。行半道，有诏以彻还之。）乃迁殿中，朱衣象版；惟义之趋，岂利之践。   
　　虺豺发衅，阖府屠割；（或作剥。）偿其恨犯，君独高脱。露刀成林，（刀或作刃。）弓矢穰穰；千万为徒，噪欢为狂。君独叱之：上不负汝，为此不祥，将死无所！虽愚何知？惭屈变色；君义不辱，杀身就德。（七月，军乱，都知兵马使朱克融囚弘靖于蓟门馆，杀幕僚等。以彻长者，不杀，置彻於弘靖所。居月馀，迁之别馆，彻出门骂曰：“汝何敢反！”行且骂，众即击君以死。）天子嘉之，赠官近侍。归于一死，万古是记。   
　　我之从女，为君之配；君于其家，行实高世。无所于葬，舆魂东归；（于葬或作掩葬。舆或作与。）诔以赠之，莫知我哀。呜呼哀哉。尚飨。   
　　【祭女女文】   
　　（元和十四年正月，公以论佛骨贬潮州。女年十二，死于商南层峰驿。详见《墓志》及《层峰驿》诗。女，公第四女。，女加、女居二反。或从奴。古本《祭文》与《圹铭》皆作女。董彦远曰：“字传写之误。盖古文如纷等字，无从奴者。公最好古。名其女不应用俗字也。”今按：通。说已见第五卷《李花》诗。）   
　　维年月日，阿爹阿八，（《南史》人歌曰：“始兴王，人之爹。赴人急，如水火。”荆土方言，谓父为爹。爹。屠可切，又陟斜切。）使汝尔以清酒时果庶羞之奠，祭于第四小娘子子之灵。   
　　呜呼！昔汝疾极，（或作亟。）值吾南逐。苍黄分散，使女惊忧。我视汝颜，心知死隔。汝视我面，悲不能啼。我既南行，家亦随谴。扶汝上舆，走朝至暮。天雪冰寒，伤汝羸肌。（天或作大。汝或作女，古本汝多作女，通用。）撼顿险阻，不得少息。不能食饮，又使渴饥。死于穷山，实非其命。不免水火，父母之罪。（《谷梁传》昭十九年：“子既生，不免乎水火，父母之罪也。”）使汝至此。岂不缘我。草葬路隅，棺非其棺。既瘗遂行，谁守谁瞻？魂单骨寒，无所托依；人谁不死？于汝即冤。我归自南，乃临哭汝。（元和十五年九月，公自袁州入为国子祭酒。）汝目汝面，在吾眼傍；汝心汝意，宛宛可忘。（宛宛或作冤冤。《诗》：“宛在水中央。”郑注：“宛。坐见貌。”）逢岁之吉，致汝先墓；（长庆三年十月四日，公尹京兆，发其骨，归葬河阳。）无惊无恐，安以即路。（以一作没。）饮食芳甘，棺舆华好；（芳或作柔。）归于其丘，万古是保。尚飨。   　    　          　    　 
●卷二十四·碑志一 
【李元宾墓铭】 
　　（按：今石刻首题云：“韩愈撰、段季展书。”其后题云：“十一年十二月建立。”疑立石在葬后。）   
　　李观，字元宾，（谢从古本删字字。今《文粹》亦然。然石本有之。此文今从石本。）其先陇西人也。（或无也字。）始来自江之东，（下或有“食大学之禄”五字。）年二十四举进士，三年登上第，又举博学宏辞，得太子校书一年，（书下或有又字。）年二十九，客死于京师。（于或作於。）既敛之三日，（或无之字。）友人博陵崔弘礼葬之于国东门之外七里，（友上或有其字。葬上或有卖马字。葬下或无之字。）乡曰庆义，原曰嵩原。（庆义或作某乡。嵩原或作某原。）友人韩愈书石以志之。辞曰：（人下或有昌黎字。辞上或有其字。）   
　　已乎元宾！寿也者，吾不知其所慕；夭也者，吾不知其所恶。生而不淑，孰谓其寿？（谓其或作为之。）死而不朽，孰谓之夭？（谓之或作为其。）已乎元宾才高乎当世，而行出乎古人。（才或作文。出或作过。）已乎元宾！竟何为哉！竟何为哉！（已乎元宾，诸本无此再出四字，方从石本，今亦从之。但方又云：上竟字石本作意，而邵公济尝叹其句法之妙，谓欧公而下，好韩氏学者，皆未之见，遂从其说。定上字作“志意”之意，下字作“究竟”之竟，则予不识其何说也。窃意若非当时误刻，即是后来字半磨灭，而读者不审，遂传此谬。好事者又从而夸大之，使世之愚而好怪者，遂为所惑，甚可笑也。）   
　　【崔评事墓铭】   
　　君讳翰，字叔清，博陵安平人。（安平或作平安。今深州有安平县。）曾大父知道，仕至大理司直；大父玄同，为刑部侍郎，出刺徐、相州；（同或作童，非是。或无相字。）父倚，举进士，天宝之乱，隐居而终。   
　　君既丧厥父，携扶孤老，托于大江之南。卒丧。通儒书，作五字句诗，敦行孝悌，诙谐纵谑，卓诡不羁。（卓诡，或无此二字，或作处世，皆非是。）又善饮酒，江南人士，多从之游。   
　　贞元八年，君生四十七年矣，（以卒日考之。七当作六。）自江南应节度使王栖曜命于州。既至，表授右卫胄曹参军，实参幕府事。直道正言，补益弘多。（弘或作尤。）既去职，遂家于汝州，汝州刺史吴郡陆长源，引为防御判官，表授试大理评事。十二年，相国陇西公作藩汴州，而吴郡为军司马。（贞元十二年七月，以董晋为宣武军节度使。八月，长源自汝州授检校礼部尚书，充宣武军行军司马。陇西公，即晋也。）陇西公以为吴郡之从则贤也，（之从或作从事，或并出之字，皆非是。）署为观察巡官，实掌军田，凿浍沟，斩茭茅，（或作茆。茆，凫葵也。此兼水陆言之，作茅自当。）为陆田千二百顷，水田五百顷，（或无为字。五百或作二千。）连岁大穰，军食以饶。幕府以其功状闻，（或无其字。）使者未复命。以十五年正月五日，寝疾终于家，年五十有六矣。陇西公赙赠有加。自始有疾，吴郡率幕府寮属，日一至其庐问焉；其既甚也，日再往问焉。其终也，往哭焉；比小敛大敛，三哭焉。（方无“大敛”字。今按：上文并大敛计之，乃得三哭。方本非是。）于敛之二十日，其妻与其子，以君之丧，旋葬于汝州。（与或作以，或无于字。）其二月某日，遂葬于某县、某乡、某原。   
　　君内仁九族，外尽宾客，于其所止，其来如归。苟亲矣，虽不肖收之如贤；苟贤矣，虽贫贱待之如贵人。是故其殁也，其吊者与其哭者，其声也必哀尽焉。（妻），郑氏也，有子二人，女一人。吾闻位不称德者有后，（德者下或有“其终”字。）呜呼！君其终有后乎？铭曰：   
　　朝之言嘻嘻，夕之言怡怡。偕入而出乘马驰，（马下或有而字。）一日不见而死。吁其悲！（其下或有可字。）   
　　【施先生墓铭】   
　　贞元十八年十月十一日，太学博士施先生士丐卒。其寮太原郭伉，买石志其墓，（或无太原字。）昌黎韩愈为之辞，曰：   
　　先生明毛、郑《诗》，通《春秋左氏传》，善讲说。（刘公《嘉话拾遗》言：“予尝与柳八、韩十八诣施士丐听《毛诗》。说‘维鹈在梁’：‘梁，人取鱼梁也。言鹈自合求鱼，不合于人梁上取其鱼。譬之人自无善事攘人之美者，如鹈在人梁上焉。则毛注失之矣。又说‘山无草木’曰‘岵’，所以言‘陟彼岵兮’，无可岵也。以其无草木，故以譬之。又说《甘棠》‘勿翦勿拜。召伯所憩’：拜，言人心之拜，小低屈也。上言‘勿翦’，终言‘勿拜’，明召伯渐远，人思不忘也。毛注：‘拜犹伐’，非也。又说‘维北有斗，不可挹酒浆’。言不得其人也。毛都不注此。”《新史》云：“士丐撰《春秋传》。”未甚传。后文宗喜经术，宰相李石，因言士丐《春秋》可读。文宗曰：‘朕见之矣。穿凿之学，徒为异同。但学者如浚井得美水而已，何必劳苦旁求。然后为得耶’。”）朝之贤士大夫，从而执经考疑者继于门，（继下或有往字。）太学生习毛、郑《诗》、《春秋左氏传》者，皆其弟子。贵游之子弟。时先生之说二经，来太学，帖帖坐诸生下，恐不卒得闻。（帖帖或作怡怡，下又有然字。非是。）先生死，二经生丧其师，仕于学者亡其朋。故自贤士大夫，老师宿儒，新进小生，闻先生之死，哭泣相吊，归衣服货财。   
　　先生年六十九，在太学者十九年。由四门助教为太学助教，由助教为博士；太学（“由四”下十八字，此从诸本。杭本无“为太学助教由助教”八字，云：“盖言由四门助教至为博士于太学故也。若从今文。则下太学字赘矣。”今按：此既言其在太学者十九年，则所历官不应但一再迁而已，当从诸本为是。但下“太学”二字疑衍。不然，则或在“博士”上，或在下文“当去”下。然无所据，不敢辄改，姑存之，以俟知者。）秩满当去，诸生辄拜疏乞留。（下或有“或乞迁”三字。）或留或迁，凡十九年，不离太学。（杭本无“凡下”八字。今按：上文已云“在太学者十九年”。则此八字诚为重复。然欲去之，则或留或迁，语势未尽，又不知公意果如何？今亦论而阙之，不敢定其去留也。）   
　　祖曰旭，袁州宜春尉；父曰，（丑略切。）豪州定远丞；（豪或作濠，说已见前。按：此志在元和之前，去水为是。）妻曰太原王氏，先先生卒；子曰友直，明州贸阝县主簿；（贸阝或作鄞。贸阝，县名。《前汉》云：“杀贸阝鄞二县长。”贸阝县，会稽县。贸阝，莫候切。）曰友谅，太庙斋郎。系曰：   
　　先生之祖，氏自施父，（施父，鲁大夫，见《左氏》桓九年。）其后施常，事孔子以彰。（《史记·弟子列传》：施之常字子桓。一无施字。）雠为博士，（《汉书·儒林传》：施雠，字长卿，宣帝时为博士。）延为太尉。（延，顺帝阳嘉二年八月为太尉。）太尉之孙，始为吴人。曰然曰续，（当作绩。《吴志》：朱然，字义封，本姓施氏，然子绩，字公绪。）亦载其迹。先生之兴，公车是召，纂序前闻，于光有曜。古圣人言，其旨密微；笺注纷罗，颠倒是非；（纷或作分。）闻先生讲论，如客得归。（得或作有。）卑让肫肫，（《中庸》曰：“肫肫其仁”。郑注：肫读如“诲尔谆谆之谆”，恳诚貌。）出言孔扬；今其死矣，谁嗣为宗？（为或作其。）县曰万年，原曰神禾；高四尺者，（《檀弓》：孔子曰：“吾闻之，古者墓而不坟。今丘也，东西南北之人也，不可以弗识。于是封之，崇四尺。”）先生墓邪！   
　　【考功员外卢君墓铭。】   
　　（或作“表”。公元和二年，为国子博士时作。）   
　　愈之宗兄，故起居舍人君，（柳子厚《先友记》云：“韩会，昌黎人，善清言，有文章，名最高。然以故多谤，至起居郎，贬官卒。”则起居舍人君，会也。子厚以为郎，误矣。）以道德文学伏一世。（伏或作服。）其友四人，其一范阳卢君东美。少未出仕，（或无少字。）皆在江淮间，天下大夫士，谓之“四夔”。（永泰中。会与卢东美、张正则、崔造为友好，谈经济之略。尝以王佐自许，时人号为“四夔”。《旧史》载于《崔造传》。《新史》亦具载之。而《摭言》乃以何长师、李华、卢东美、韩衢为四夔。非是。）其义以为道可与古之夔、皋者侔，故云尔。（夔皋或作皋夔。后同。）或曰：夔尝为相，世谓“相夔”；四人者，虽处而未仕，天下许以为相，故云。   
　　大历初，御史大夫李栖筠，由工部侍郎为浙西观察使。当是时，中国新去乱，仕多避处江淮间，（仕或作士。）尝为显官得名声，以老故自任者，以千百数。大夫莫之取，独晨衣朝服，（或无晨字。）从骑吏入下里舍，请卢君。君时始任戴冠，通《诗》、《书》，与其群日讲说周公、孔子，以相磨砻浸灌，婆娑嬉游，未有舍所为为人意。既起从大夫，天下未知君者，惟奇大夫之取人也不常，必得人。其知君者，（知上或无其字。）谓君之从人也，非其常守，必得其从。其后为太常博士、监察御史、河南府司录、考功员外郎。年若干而终，在官举其职。（若干或作五十四。）   
　　夫人李姓，陇西人。君在，配君子无违德；（配上或有作字。）君殁，训子女得母道甚。（或作“甚得母道”。）后君二十年，年六十六而终。（二十或作若干。十六或作十四。）将合葬，其子畅命其孙立曰：“乃祖德烈靡不闻，然其详而信者，宜莫若吾先人之友。先人之友无在者，起居丈有季曰愈，（丈或作又，）能为古文业其家。是必能道吾父事业。汝其往请铭焉。”（父下或有之字。）立于是奉其父命，奔走来告。愈谓立曰：“子来宜也，行不可一二举。且吾之生也后，不与而祖接，不得详也。（得下或有其字。）其大者，莫若众所与，观所与众寡，兹可以审其德矣。乃祖未出而处也，天下大夫士以为与古之夔皋者相侔，（大夫或作之。）且可以为相，其德不既大矣乎！讲说周公孔子，乐其道，不乐从事于俗；得所从，不择外内奋而起。（择或作释。）其进退不既合于义乎？铭如是。可以示于今与后也欤。”立拜手曰：“唯唯。”   
　　君祖子舆，濮州濮阳令；父同，舒州望江令。夫人之祖延宗，郓州司马；父进成，州洛交令。（“君祖”下二十四字，或但言“君祖某，某官。父某，某官。夫人之祖某，某官。父某，某官。”夫人下或无之字。）男三人，畅、申、易；女三人，皆嫁为士人妻。（士下或无人字。）墓在河南缑氏县梁国之原。（“缑氏”下七字。或作“某县某原”。缑音沟。）其年月日，（或无此四字。非是。）元和二年二月十日云。（十下或有四字。）   
　　【施州房使君郑夫人殡表】   
　　（房使君，房武也。武刺施州，而夫人卒，殡于江陵，公时为江陵法曹而作。继于河南铭兴元少尹房君墓，即武也。）   
　　夫人之先出于周，（或无之字。今按：此篇之文平易明白，宜有之字。）以郑为氏因初侯。（周厉王少子友封于郑，是为成公。其地华州郑县是也。后世以国为氏。）曾祖讳随祖讳，厥考讳绛咸垂休。归于房宗生九子，左右黍稷祠春秋。道顺德严显且裕，宜寿而富今何谬。（富或作贵。）永贞冬至前四日，寓殡坟此非其丘。   
　　【清边郡王杨燕奇碑文】   
　　（晁本作“清边郡王杨公神道碑。”）   
　　公讳燕奇，字燕奇，（字上或无奇字。）弘农华阴人也。大父知古，祁州司仓；烈考文诲，天宝中实为平卢衙前兵马使，（卢下或有军字。）位至特进检校太子宾客，封弘农郡开国伯，世掌诸蕃互市，恩信著明，夷人慕之。   
　　禄山之乱，公年几二十，（燕奇开元二十六年生，天宝十四载禄山反，时燕奇年十八。进言于其父曰：“大人守官，宜不得去；（宜或作义。）王室在难，某其行矣。”其父为之请于戎帅，遂率诸将校之子弟各一人，间道趋阙，变服诡行，日倍百里。天子嘉之，特拜左金吾卫大将军员外置，赐勋上柱国。宝应二年春，（二年或作二岁。）诏从仆射田公平刘展，（上元元年十一月，宋州刺史刘展赴扬州，扬州长史邓景山以兵拒之，为展所败。进陷扬、润、升等州。二年正月，平卢兵马使田神功生禽展，扬、润平。今云宝应。误也。）又从下河北。大历八年，帅师纳戎帅勉于滑州。（大历八年三月，永平节度使令狐彰卒，以工部尚书李勉为永平军节度、滑亳观察等使。）九年，从朝于京师。（是年十一月，汴宋节度使田神功入朝京师，九年正月，神功卒。神功本传云“大历二年来朝，加检校尚书右仆射”。而此云九年，未知孰是。）建中二年，城汴州，（建中二年三月，筑汴州城。）功劳居多。三年，从攻李希烈，先登。贞元二年，从司徒刘公复汴州。建中四年十二月，李希烈陷汴州，刘洽大破希烈之众，希烈遁归蔡州，汴州平。今云贞元二年，误也。刘公，谓刘元佐。）十二年，与诸将执以城叛者，归之于京师；事平，授御史大夫，食实封百户，赐缯采有加。（封下或有五字。）十四年，年六十一，五月某日，终于家。自始命左金吾大将军，凡十五迁为御史大夫，职为节度押衙、右厢兵马使，兼马军先锋兵马使，（右或作左。）阶为特进，勋为上柱国，爵为清边郡王，食虚邑自二百户至三千户，真食五百户终焉。（或无自字。或无五字。）   
　　公结发从军，四十余年，（或作岁。）敌攻无坚，城守必完；临危蹈难，欷感发；乘机应会，捷出神怪；不畏义死，不荣幸生。故其事君无疑行，其事上无间言。   
　　初，仆射田公，其母隔于冀州，公独请往迎之，经营贼城，出入死地，卒致其母。田公德之，约为父子，故公始姓田氏。田公终，而後复其族焉。嗣子通王属良祯，以其年十月庚寅，葬公于开封县鲁陵冈，陇西郡夫人李氏焉。（通王，德宗之子谌，以贞元中领宣武及河东节。葬月，或作二月，或作三月，或作八月，或作十月。燕奇卒于五月，作二三月者，误矣。但八月，十月。皆有庚寅，不知孰是。大抵此碑多误，不晓所以。“仆射田公”，田神功也。神功以上元二年平刘展，此作宝应二年。《旧传》，神功大历八年冬觐阙廷，信宿而终。此作九年，皆差也。）夫人清夷郡太守佑之孙，渔阳郡长史献之女。柔嘉淑明，先公而殂。有男四人，女三人。后夫人河南郡夫人雍氏，某官之孙，某官之女。有男一人，女二人，咸有至性纯行。（人女二人，或作男二。一下或有有字，男一人女一亦无有字。）夫人同仁均养，亲族不知异焉。君子于是知杨公之德又行于家也。铭曰：   
　　烈烈大夫，（或作丈夫。）逢时之虞。感泣辞亲，从难于秦。维兹爰始，遂勤其事。四十余年，或裨或专。攻牢保危，爵位已齐。既明且慎，终老无隳。鲁陵之冈，蔡河在侧。（在或作之。）孝子，思显勋绩。斫石于此，式垂后嗣。   
　　【河南少尹裴君墓志铭】   
　　公讳复，字茂绍，（复或作稷。《唐世系表》、《集古录》皆作复。）河东人。曾大父元简，大理正。大父旷，御史中丞、京畿采访使。父虬，以有气略敢谏诤，为谏议大夫，（或无有字。谏诤二字，或作言，或无诤字。）引正大疑，有宠代宗朝，屡辞官不肯拜，卒赠工部尚书。（欧阳公《跋怡亭铭》云：裴虬撰，李阳冰篆，李莒书。铭在武昌江水中。有小岛，亭在其上，铭刻于岛石，虬代宗时为道州刺史。按：公此文云：虬为谏议大夫，不云为道州刺史，唐史亦不见其事，欧阳岂得之《怡亭铭》耶？）   
　　公举贤良，拜同官尉。仆射南阳公开府徐州，（贞元四年十一月，以濠寿庐三州团练使张建封为徐泗濠节度使。）召公主书记，二迁至侍御史；入朝，历殿中侍御史，累迁至刑部郎中；（迁或作选。非是。）疾病，改河南少尹，舆至官，若干日卒，实元和三年四月二十三日，享年五十。夫人博陵崔氏，少府监之女。（音挺。）男三人，、质皆既冠，其季始六岁，曰充郎。（充或作彦，《世系表》作望郎。）卜葬，得公卒之四月壬寅，遂以其日葬东都芒山之阴杜翟村。   
　　公幼有文，年十四，（时宝应元年。）上《时雨诗》，代宗以为能，将召入为翰林学士。尚书公请免曰：“愿使卒学。”（或无使字。）丁后母丧，上使临吊，又诏尚书公曰：（诏或作谓。）“父忠而子果孝，吾加赐以厉天下。”终丧，必且以为翰林。（下或有学士字。）其在徐州府，能勤而有劳；在朝，以恭俭守其职；居丧必有闻，待诸弟友以善；教馆嫠妹，畜孤甥，能别而有恩；（而有或作而以。）历十一官，而无宅于都，无田于野，无遗资以为葬。斯其可铭也已！铭曰：   
　　裴为显姓，入唐尤盛。支分族离，各为大家。（此铭以家叶离。《方言》：“罹谓之罗，罗谓之罹，盖古音通也。”今按：《诗·兔爰》及《楚辞》多此类。）惟公之系，德隆位细。曰子曰孙，厥声世继。（子或作祖。）晋阳之色，（名作邑。）愉愉翼翼。无外无私，幼壮若一。何寿之不遐，而禄之不多！谓必有后，其又信然耶！   
　　【国子助教河东薛君墓志铭】   
　　（石本有“河东”字，或无。然此后多从石本，今亦从之。石本首云：“朝议郎守国子博士韩愈撰。”）   
　　君讳公达，字大顺，薛姓。（字大顺，或作字某。）曾祖曰希庄，抚州刺史，赠大理卿；祖曰元晖，果州流溪县丞，赠左散骑常侍；（祖下十六字，方云：“阁、杭、蜀本皆阙，惟监本与石本同。”今按：方氏所校，专据三本，而谓今本皆不足取。今此数字，乃三本所无，而今有者，若非偶有石本，则必以为后人校增，而不之信矣。故知今本与阁、杭、蜀、《苑》、《粹》不同者，未必皆无所自也。观者详之。）父曰播，（元晖三子：据、总、播。据开元十九年，总十八年，播天宝十一年，并登第。）尚书礼部侍郎。侍郎命君后兄据，据为尚书水部郎中，赠给事中。（据或作授。）   
　　君少气高，为文有气力，务出于奇，以不同俗为主。始举进士，不与先辈揖，作《胡马》及《圆丘》诗，京师人未见其书，皆口相传以熟。及擢第，补家令主簿，佐凤翔军。（或无“及擢第”三字。贞元三年二月，以凤翔留后邢君牙为凤翔尹、凤翔陇西观察使，至是表公达佐其军。）军帅武人，君为作书奏，读不识句，传一幕以为笑，不为变。（笑下或有君字。）后九月九日，大会射，（会下或有命字。）设标的，高出百数十尺，令曰：中，酬锦与金若干。一军尽射，莫能中。（或无尽字。能中下或有者字。）君执弓，腰二矢，指一矢以兴，（指或作挟。阁本无“指一矢”三字。今按下文三发三中考之，阁本之谬明矣。）揖其帅曰：“请以为公欢。”遂适射所，一座皆起，随之。（或无皆字。）射三发，连三中，（或无射字。）的坏不可复射。中，辄一军大呼以笑，连三大呼笑，帅益不喜，即自免去。后佐河阳军，任事去害兴利，功为多。拜协律郎，益弃奇，与人为同。今天子修太学官，有公卿言，诏拜国子助教，分教东都生。元和四年，年七，二月十四日，疾暴卒。（七，石本如此。下“二十一日”亦然。方著其说，而不及改，今正之。）   
　　君再娶，初娶琅琊王氏，后娶京兆韦氏。（或无“初娶”以下十二字。）凡产四男五女，男生辄即死。（或无产字，即字。）自给事至君，后再绝，皆有名。（或无“皆有名”三字，然三字之义未详，而方氏亦不著石本之有无。姑阙以俟知者。）遗言曰：“以公仪之子己巳后我。”（己巳后我。或作为己后。今按：此云己巳者，必其子之小字也。）其年闰二月廿一日，（廿说见上。）弟试太子通事舍人公仪，京兆府司录公干，以君之丧归，（试下七字，或作某官。京下五字，或作殿中侍御史。）以五月十五日，葬于京兆府万年县少陵原，合王夫人茔。（“以君”下二十八字，或作“以君之丧，葬京兆某县。”）铭曰：   
　　宦不遂，（不下或有能字，非是。一作“官不能达”。遂，一作迁。）归讥於时。（讥或作议，石本逸。）身不得年，又将尤谁？世再绝而绍，祭以不隳。   
　　【监察御史元君妻京兆韦氏夫人墓志铭】   
　　（诸本无“京兆”以上九字。）   
　　夫人讳丛，字茂之，姓韦氏。（茂或作成。今以名义推之，当作茂。）其上七世祖父封龙门公。（后周骠骑将军晋州总管府长史韦通封龙门县公。）龙门之后世，率相继为显官。（通子善，嗣上谷太守。善嗣子崇德，太子谕德。崇德子弼，字国祯，主客郎中，莱、济、商三州刺史。）夫人曾祖父讳伯阳，自万年令为太原少尹，副留守北都，卒赠秘书监。（或无北都字。）其大王父迢，以都官郎为岭南军司马，卒赠同州刺史。王考夏卿，以太子少保，卒赠左仆射。（保下或无卒字。）仆射娶裴氏皋女。（或无仆射字。）皋为给事中，（为上或有少字，非是。）皋父宰相耀卿。   
　　夫人于仆射为季女。爱之，选婿得今御史河南元稹。（选上或有其字。稹，字微之，河南人。）稹时始以选校书秘书省中，（校上或有授字，非是。）其后遂以能直言，策第一，拜左拾遗，果直言失官；又起为御史，举职无所顾。夫人固前受教于贤父母，得其良夫，又及教于先姑氏，（固或作因。父上或无贤字。得上或有及字。及或作受。皆非是。）率所事所言，皆从仪法。（言或作动。）年二十七，以元和四年七月九日卒。卒三月。得其年之十月十三日葬咸阳。从先舅姑兆。铭曰：   
　　《诗》歌《硕人》，爰叙宗亲；女子之事，有以荣身。夫人之先，累公累卿。有赫外祖，（有或作于。祖或作舅。非是。）相我唐明。归逢其良，夫夫妇妇。独不与年，而卒以夭。实生五子，一女之存。铭于好辞，以永于闻。（好或作埋。）   　    　          　    　 
●卷二十五·碑志二 
【登封县尉卢殷墓志】 
　　（孟郊诗有《吊卢殷》十首。其一云：“登封草木深，登封道路微。日月不与光，莓苔空生衣。可怜无子翁。蚍蜉缘病肌。挛卧岁时长，涟涟但幽噫。幽噫豹间，此外相访稀。至亲惟有诗，抱心死有归。河南韩先生，后君作因依。磨一片嵌岩，书千古光辉。”盖谓公以河南令为卢作此志也。时元和五年云。）   
　　元和五年十月日，范阳卢殷，以故登封县尉卒登封，年六十五。（月下或有五字。）   
　　君能为诗，自少至老，诗可录传者，在纸凡千余篇。无书不读，然止用以资为诗。（或无“在纸”二字。以下或有自字。）与谏议大夫孟简，协律孟郊，监察御史冯宿好，期相推挽，卒以不能为官。在登封尽写所为诗，抵故宰相东都留守郑公余庆。（抵或作投。或无公字。）留守数以帛米周其家，书荐宰相，宰相不能用，竟饥寒死登封。将死，自为书告留守与河南尹，（房式也。）乞葬己。又为诗与常所来往河南令韩愈，曰：“为我具棺。”留守尹为具凡葬事，韩愈与买棺，又为作铭。十一月某日，葬嵩下郑夫人墓中。（嵩下或有山字。）   
　　君始娶荧阳郑氏，后娶陇西李氏。生男辄死，卒无子。女一人，（女上或有子字。）学浮屠法，不嫁，为比丘尼云。   
　　【兴元少尹房君墓志】   
　　（房君，武也。公尝为其夫人郑氏作殡表，今又志其墓。）   
　　房故为官族，（官或作宦。）称世有人。自太尉，（字次律，河南人。）以德行为相，相玄宗、肃宗，（天宝十五载七月，玄宗拜吏部尚书同平章事，至德二年五月罢。广德元年卒，赠太尉。）名声益彰彻大行。世号其门为“太尉家”。宗族子弟，皆法象其贤。公曾祖讳玄静，尚书膳部郎中，历资、简、泾、隰四州刺史，太尉之叔父也。（玄静父彦云，有二子，长日玄基，次日玄静。玄基子融，天后朝正谏大夫，同凤阁鸾台平章事。融子。）祖讳肱，为虢州司马；父讳峦，（或作栾。）都水使者，皆名，能守家法。   
　　公讳武，字某，以明经历官至兴元少尹，谨饬畏慎。年七十三，以其官终。幼壮为良子弟，老为贤父兄，历十二官，处事无纤毫过差。尝以殿中侍御史副丹阳军使，其后为令、施州刺史。丹阳、、施州吏民，至今思之。（音，（音窒，扶风县名。水曲曰。山曲曰。《前汉》：“行幸五柞宫。”）   
　　娶荥阳郑氏女，生男六人。其长曰次卿。次卿有大才，不能俯仰顺时，年四十余，尚守京兆兴平尉。然其友皆曰：“房氏有子也。”次曰次公、次膺、次回、次衡、次元，始学而未仕。女三人，皆嫁为士人妻。（士人或作人士。）   
　　初，公之在施州，夫人卒焉，殡于江陵。元和五年，次卿与其群弟，奉公之丧，自兴元至，堂殡于伊水之南。（公《改葬服议》：“殡于堂，谓之殡。”）六年正月，次公奉夫人之丧，自江陵至，遂以其月十四日，合葬河南缑氏之高龙原。   
　　公母弟式，自给事中为河南尹，孝友慈良，尽费其财，以奉公葬。未葬之一月，诏以河南为御史中丞，领宣州观察使。（中丞或作大夫。）将行，（或作往。）召河南令韩愈泣谓曰：“吾兄之葬于是，而吾为尹于是，吾以为得尽其道于吾兄也。今压于上命，不得视吾兄之棺入此土也，岂非天邪！子与吾儿次卿游，我重知子，凡吾兄之终事，将子是托焉！”愈既不获辞，既助其凡役事，退又为铭云：   
　　有位有年，（年或作名。）有弟有子；从先人葬，是谓受祉。   
　　【河南少尹李公墓志铭】   
　　（李素也。据史李素无传，于《李传》附见焉。）   
　　元和七年二月一日，河南少尹李公卒，年五十八。（尹下或有陇西字，或作陆浑。）敛之三月某甲子，葬河南伊阙鸣皋山下。（或作“八月丁亥朔十六日壬寅”。考之史亦合。伊阙或作陆浑。考《唐志》，鸣皋实在陆浑。）前事之月，其子道敏，哭再拜授使者公行状，（公或作功，非是。）以币走京师，乞铭於博士韩愈曰：（於一作于。）“少尹将以某月日葬，（月下或有某字。）宜有铭。其不肖嗣道敏，杖而执事，不敢违次，不得跣以请。”愈曰：“公行应铭法，（公。方作功。今按：若从方本，则此句无首，而下句“子又礼葬”，亦无所承，其误明甚。）子又礼葬，敢不诺而铭诸？”（或无葬字。或无“而铭诸”三字。或无“诺而”二字。皆非是。）   
　　公讳素，字某。（或作字贞一。）生七岁，丧其父，贫不能家，母夫人提以归，教育于其外氏。（育或作畜。于下或无其字。）以明经选，主虢之弘农簿，又尉陕之芮城。李丞相泌，观察陕虢，以材署运使从事，以课迁尉京兆。（邑名，古有扈国。音户。）考满，以书判出其伦，选主万年簿，（伦上或无其字。主或作注。非是。）而母夫人固在，食其禄。母夫人卒，三年，改尉长安。迁监察御史，奏贬九卿一人。（贬或作败。）改詹事丞，迁殿中侍御史，由度支员外郎，选令万年，（或无郎字。选令万年，或作迁万年令。）公主夺驿田，（主下或有簿字，云：“簿如簿录之簿”，非是。）京兆尹符县割畀之；公不与，改度支郎中。（度支或作屯田。）使侍郎介恃，（或作特，非是。元和元年四月，以兵部侍郎李巽为度支盐铁转运使。）不礼其属大夫士，擅喜怒赏罚，（或无擅字。）公独入让，不受。刘辟平，上以蜀赏高崇文。尚书省以崇文幕府争盐井，因革便不便，命公使崇文。（以崇或作与崇。或无“不便”字。）崇文命幕府，唯公命从，即其日事已。疏奏，（事已或作事以。）侍郎外称其能，竟坐前敢抗已；衢州饥，择刺史，侍郎曰：“莫如郎李某。”（如郎下或有中字。）遂刺衢州。至一月，迁苏州。（迁下或有刺字。时以杜兼为苏州刺史。兼曰：“李且反，必且奏族臣。”上因留为吏部郎中，而以素为苏州刺史。）李前反，权将之戍诸州者，（或无权、之二字。）刺史至，敛手无敢与敌。（或无敢、敌字，或无敢字，皆非是。二年十月，镇海节度使李反。先是，选腹心五人，为所部五州镇将。姚志安处苏州，李深处常州，赵惟忠处湖州，丘自明处杭州，高肃处睦州，察刺史动静。及将反，各令杀其刺史。）公至十二日，反。公将左右与贼战州门，不胜；贼呼入，公端立责以义，（端或作号，非是。）皆敛兵立，不逼。命械致公军，将斩以徇。及境，适败缚，（或无缚字。）公脱械还走州。（反，素为志安所败。生致于，具桎梏钉于船舷。未及京口，十月，润州大将张子良、李奉仙等执，素获免。）贼急卒不暇走死，民抱扶迎决。（急卒一作竟平。今按：州字句绝。贼即将之戍州作乱者，以公至之速，不及走死，为州民执以迎公耳。然民字以下，必有脱误。）天子使贵人持紫衣金鱼以赐。居三年，州称治。拜河南少尹，行大尹事。（六年三月，以河南尹郄士美为昭义军节度使，以素为少尹，行大尹事。七年二月，许孟容自兵部侍郎代素为尹。）吕氏子炅，弃其妻，著道士衣冠，（或无衣字。）谢母曰：“当学仙王屋山。”去数月复出。间诣公，公立之府门外，使吏卒脱道士冠，给冠带，送付其母。黜属令二人以赃，减民赋钱岁五千万，（赃或作臧，古通用。然不知此句当如何读。若臧字属上句，即下文减赋别为一事。若属下句，即是以所没入之臧代民赋钱也。但属上句者，语意差涩耳。千或作十。）请缓民输期一月。诏天下输皆缓一月。公一断治，不收声，事常出名上。   
　　曾祖弘泰，简州刺史；（弘或作纯。）祖乾秀，伊阙令；父燮，宣州长史，赠绛州刺史，母夫人敦煌张氏，其舅参有大名。（氏下或有“封西平郡太君”六字。参或作泰。）公之配曰彭城刘氏夫人，（公或作君。氏夫人下，或有“封彭城县君”五字。）夫人先卒，其葬以夫人。夫人曾祖曰子玄，祖曰饣束，皆有大名。公之子男四人，长曰道敏，举进士；其次曰道枢，其次曰道本、道易，皆好学而文。（或无“其次曰道枢”五字。枢下或无“其次曰”三字。“道易”上或有“其次曰序”。）女一人，嫁苏之海盐尉韦潜。自简州而下，皆葬鸣皋山下。铭曰：   
　　高其上而坎其中，（上下或有立字。立或作丘，或作山。）以为公之宫，奈何乎公！   
　　【集贤院校理石君墓志铭】   
　　（校理下或有“京兆昭应尉”五字。洪佐乌重胤于河阳，公尝有诗及序送之。至是卒，公祭以文，又铭其墓。）   
　　君讳洪，字浚川。其先姓乌石兰，九代祖猛，始从拓拔氏入夏，居河南，（九或作七。下文七世为曾祖，则此当作九。拓拔或作跖跋，《广韵》引《周书》：“王秉、王兴并赐姓拓，至氏又有拓拔氏。初，黄帝子昌意少子受封北土，黄帝以土德王。北俗谓土为拓，谓石为跋，故以拓跋为氏。跋亦一作拔。或说自云拓天而生，拔地而长。遂以为氏。后魏孝文太和二十年改为元氏。”夏，谓中夏也。拓，音托。跋，蒲拨切。）遂去“乌”与“兰”，独姓石氏，而官号大司空。（后魏孝文皇帝太和十八年，迁都洛阳。二十年，尽改复姓，故乌石兰止为石氏，以河南为望。后魏《官氏志》：“乌石兰氏改姓石氏，有司空兰陵公石猛。”）后七世至行褒，官至易州刺史，于君为曾祖。易州生婺州金华令，讳怀一，卒葬洛阳北山。金华生君之考，讳平，为太子家令，葬金华墓东；而尚书水部郎刘复为之铭。   
　　君生七年，丧其母；九年，而丧其父。能力学行。去黄州录事参军，（李翱尝有《荐洪状》，谓明经出身，曾任冀州纠。此黄字盖误。）则不仕而退处东都洛上十余年，行益修，学益进，交游益附，声号闻四海。（或作方。）故相国郑公余庆，留守东都，上言洪可付史笔。李建拜御史，（建字杓真，元和三年十月，高郢为御史大夫，奏建为殿中侍御史，建举洪自代。）崔周祯为补阙，（祯或作桢。考《周颂》从示。今按：《大雅·文王》诗从木。当两存之。）皆举以让。宣歙池之使，（卢坦。）与浙东使，（薛萍。）交牒署君从事。（君下或有为字。）河阳节度乌大夫重胤，间以币先走庐下，（走下或有君字。）故为河阳得。（得上或有所字。）佐河阳军，（元和五年四月，以乌重胤为河阳节度使，表洪为府参谋。）吏治民宽，考功奏从事考，君独于天下为第一。元和六年，诏下河南，征拜京兆昭应尉、校理集贤御书。明年六月甲午，疾卒，年四十二。   
　　娶彭城刘氏女，故相国晏之兄孙。生男二人：八岁曰壬，四岁曰申。女子二人。顾言曰：“葬死所”。七月甲申，葬万年白鹿原。既病，谓其游韩愈曰：“子以吾铭”。（以或作与。）铭曰：   
　　生之艰，成之又艰。若有以为，而止于斯。   
　　【唐故江西观察使韦公墓志铭】   
　　（诸题“唐故”或有或无。或有“铭”字，或无“铭”字。皆从旧本。石本多用“大唐”字。韦丹《新史》列之《循吏传》。皆取公《墓志》及杜牧所作《遗爱碑》为之。）   
　　公讳丹，字某，姓韦氏。（字某，或作“字文明”。）六世祖孝宽，仕周有功，以公开号于郧。（孝宽名叔裕，以字行。仕周为大司空，封郧国公。《左氏》：“郧人军其郊”。郧音云。）郧公之子孙，世为大官，（孝宽子津，位内史侍郎，户部侍郎、判尚书事。津子琨，字玄理，唐太子詹事，封武阳县侯。琨子幼平，岐州参军。幼平子抱贞，梓州刺史。）唯公之父政，卒雒县丞，赠虢州刺史。   
　　公既孤，以甥孙从太师鲁公真卿学，太师爱之。（或无“太师爱之”四字。）举明经第，选授峡州远安令，以让其庶兄，（峡或作硖。考《地理志》，当作峡。）入紫阁山，事从父熊。通五经，登科，（登下或有“明五经”三字。或无“登”字。）历校书郎、咸阳尉，佐宁军。（贞元四年七月，以张献甫为宁节度使，献甫表丹佐其府。）自监察御史为殿中侍御史，征拜太子舍人，益有名，迁起居郎。吴少诚袭许州，拜河阳行军司马，未行，少诚死，改驾部员外郎。（河阳下或有军字。或无“未行”二字。少上或有适字。）新罗国君死，公以司封郎中，兼御史中丞，紫衣金鱼，往吊立其嗣。故事，使外国者，常赐州县官十员，使以名上，以便其私，号“私觌官”。公将行，曰：“吾天子吏，使海外国，不足于资，（或作赀。）宜上请，安有卖官以受钱邪？”即具疏所以。上以为贤，命有司与其费。（或无“以为贤”三字。）至郓州，会新罗告所当立君死，还拜容州刺史、容管经略招讨使。始城容州，周十三里，置屯田二十四所，（或无置字。）化大行。诏加太中大夫。顺宗嗣位，拜河南少尹；行未至，拜郑滑行军司马。（军上或无行字。）始至襄阳，诏拜谏议大夫。既至，日言事，不阿权臣，謇然有直名，遂号为才臣。   
　　刘辟反，围梓州，诏以公为东川节度使、御史大夫。（或无诏字。八月，西川节度使韦皋卒，度支副使刘辟自为留后。九月，征辟为给事中，不受诏。议者欲释不问。丹上疏以为今释辟不诛，则朝廷可指臂而使者，唯两京耳。此外谁不为叛。上善其言，以丹为东川节度使，兼御史大夫。代李康。）公行至汉中，上疏言：“梓州在围间，守方尽力，不可易将。”征还入议蜀事。（征上或有请字。）刘辟去梓州，因以梓州让高崇文，（元和元年正月，以左行营节度使高崇文讨辟。三月，丹至汉中，表言崇文客军远斗，无所资，若与梓州，缀其士心，必能有四月以崇文为东川节度副使，知节度使事。）拜晋、慈、隰等州观察防御使。（是月，以丹为晋、慈、隰三州观察使。）自扶风县男进封武阳郡开国公，食邑二千户。（或无邑字。）将行，上言：“臣所治三州，非要害地，不足张职，为国家费，不如属之河东便。”上以为忠。（或无“上以为忠”四字。疑或公自以前有“上以为贤”，语涉重复，故删其一，不知当存何字也。）一岁，拜洪州刺史、江南西道观察使；以晋、慈、隰属河东。（元和二年正月，以宰相杜黄裳为河中晋绛慈隰节度使。是日，以丹为江西观察使。）公既至，则计口受俸钱，委其余于官。罢八州无事之食者，（洪、江、饶、虔、吉、信、抚、袁八州。）以聚其财。始教人为瓦屋，饶于山，召陶工教人陶，聚材瓦于场，度其费以为估，不取赢利。凡饶瓦于官，业定而受其偿，从令者免其赋之半，逃未复者，官与为之；贫不能者，畀之财。（畀或作裨。财或作材。）载食与浆，亲往劝之。为瓦屋万三千七百，为重屋四千七百，民无火忧，暑湿则乘其高。别命置南北市，营诸军。岁旱，种不入土，募人就功，厚与之直，而给其食，业成，人不并。为长衢，南北夹两营，（或无长字。）东西七里，人去渫污，气益苏。（污或作。）复作南昌县，徙厩于高地，因其废仓大屋，马以不连死。（马或作焉。不或作为。死或作厩。《新史》作“以废仓为新厩，马息不死。”）明年，筑堤江，长十二里，疏为斗门，以走潦水。公去位之明年，江水平堤，老幼泣而思曰：（老上或有“既退”二字。）“无此堤，吾尸其流入海矣！”灌陂塘五百九十八，得田万二千顷。凡为民去害兴利若嗜欲。居三年，于江西八州无遗便。其大如是。其细可略也。（“其大”下九字。阁、杭、李、谢本作“其大不可略如是”。或作“其大略如是”。皆非是。一无“也”字。）   
　　卒有违令当死者，公不果于诛，杖而遣之去。上书告公所为不法若干条，（法下或有者字。）朝廷方勇于治，且以为公名才能臣，治功闻天下，不辨则受垢，诏罢官留江西待辨。使未至，月余，公以疾薨。使至，辨凡卒所告事若干条，皆无丝毫实。诏笞卒百，流岭南。公能益明。春秋五十八，薨于元和五年八月六日。   
　　公好施与，家无剩财。（剩或作胜。）自校书郎至为观察使，拥吏卒，前走七州刺史。与宾客处，如布衣时，自持卑一不易。（或无“如布衣时”四字。或四字在“不易”下。卑下或无一字。）   
　　娶清河崔氏，故支江令讽之女，（支或作枝。）某官某之孙。有子曰，年十五，明经及第，嗣其家业。后夫人兰陵萧氏，中书令华之孙，殿中侍御史恒之女，皆先公终。有女一人。（或无史字。）凡公男若干人，女若干人。（或无“女若干人”四字。杜牧作《遗爱碑》云：“有子三人：、宙，岫。宙，咸通中，检校尚书左仆射同平章事，充岭南节度；岫，终福建观察使；，无闻。”《唐史·世系表》则著、宙、审，而遗岫。审，大理评事。）明年七月壬寅，从葬万年县少陵原。（或无县字。）将葬，其从事东平吕宗礼，（宗礼即吕恭，字敬叔，温之弟。）与其子谋曰：“我公宜得直而不华者，铭传于后。固不朽矣。”（方从阁、杭、蜀本，无“直而不华者”五字及“传于后固”四字，而复出“得铭”二字云：“晁氏本有此字。”殊不知嘉佑杭本已如此。大抵方未尝见嘉佑本也。一本云：“我公宜得铭，得铭不朽矣。”）来请铭。铭曰：   
　　武阳受业，始于太师；（即颜真卿。）以官让兄，自待不疑。勤于紫阁，取益以卑；可谓有源，卒用无疵。慊慊为人，（慊慊或作谦谦。）矫矫为官；爰及江西，功德具完。名声之下，独处为难；辩而益明，仇者所叹。（音滩。）碑于墓前，维昭美故；纳铭墓中，以识公墓。（识。式志切。）   
　　【唐故河南府王屋县尉毕君墓志铭】
  </div>
  <div class="pagination">
   <a href="韩愈集_page19.html">
    上一页
   </a>
   <span>
    ...
   </span>
   <a href="韩愈集_page15.html">
    15
   </a>
   <a href="韩愈集_page16.html">
    16
   </a>
   <a href="韩愈集_page17.html">
    17
   </a>
   <a href="韩愈集_page18.html">
    18
   </a>
   <a href="韩愈集_page19.html">
    19
   </a>
   <span class="current-page">
    20
   </span>
   <a href="韩愈集_page21.html">
    21
   </a>
   <a href="韩愈集_page22.html">
    22
   </a>
   <a href="韩愈集_page23.html">
    23
   </a>
   <a href="韩愈集_page24.html">
    24
   </a>
   <a href="韩愈集_page25.html">
    25
   </a>
   <span>
    ...
   </span>
   <a href="韩愈集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
