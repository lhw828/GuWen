<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 83 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 83 页/共 115 页</h1>
    <div class="content">    出自北门，山{隋山}水旋。显允庄靖，赐茔岿然。丰碑律，石磴屈盘。君所经营，没而焉。桥梓郁郁，松柏丸丸。龟趺螭首，愍纶载宣。桃花之源，夹以涧泉。过者必式，游者或叹。我铭幽，大书深镌。禁彼樵牧，后千斯年。 

    （故淮府左长史何公墓志铭） 
    万历初，江陵执政，以考成法计天下吏，吏惴惴救过不暇。而何公以平阳奏最，再上计，赐金褒异。当是时，何公自以不得志于公车，思立专 力吏治，以自振发，世亦知公果可以有为。而终以不遇，年至虑耗，抑没于庸人之中，后生小子，或不知其有志于天下者。公殁，乃稍稍传道之，悲夫！公讳钫，字子宣。父墨，以赀为郎，赠浙江平阳县知县。公中嘉靖乙卯科举人，谒选知温州之平阳县。考六年满，升南京锦衣卫经历。久之，升淮王左长史。致仕归。归二十二年而卒。娶许氏，后娶顾氏。男三人：世滋、允澄、允泓。女二人。公以嘉靖乙酉生，卒时万历癸卯也。后卒之十五年，而葬墓在覆釜山之新茔。 
    公之治平阳也，当江陵初政，公奉行功令，尤慎法宽惠不刻。始至，虑囚平反几千人，昼夜视爰书，目尽肿。平阳东并海，南距闽，西连括，土旷而民劳，岁输永嘉及蒲门所二仓，凡千五百余石。涉江逾阻，公悉以漕例议折，民两便之。平阳之南有江，江南有大溪，南北相贯穿，是为东西江灌田可四十万亩。而闽、括之山，犬牙相啮，海水出焉，北流注于溪水，则田为斥卤。公筑复宋嘉定中凤浦，佐以达，并隶上流，八阅月而举百年之废。永嘉侯一元记之。江东西之田界闽，履亩握算，得漏田七万亩。平阳民去水祸，增岁食，不复转徙他邑矣。公行视瓯、闽防倭要害，自金乡卫抵炎亭、珠明海道，叹曰：“嘻！信国之筑，而绩溪之守，其可以弗念乎？”乃筑石堡二，为营房百有二十，以居戍卒，缮置守备焉。岁再饥，积谷备荒，所活数万人。赎锾之输官者，一如宪令，给票自填。方江陵政行时，郡邑骚动，齿牙相猾，然奉行如公者实寡。居平阳六年，计口受俸钱，毁家为邑，以栉爬苏醒为能事，故其事迹可记如此。然公少即好谭倜傥节概，及经世大略，既上公车，与光州刘黄裳、海盐王文禄以豪杰相命。之平阳，过瑞安卓侍郎祠，感黑虎之事，求问所谓宝香山者而望祭焉。其在南锦衣，既倦游矣，谓康蕲公有开国屯田功，力请兵部复其后锦衣千户。游燕子矶，指示振武营兵变时与黄裳酾酒谭兵之地，停杯叹息，低回不忍去。归田后，徐尚宝贞明开畿南水田，诒书询公。公报书言国家兵、屯、盐、漕四大政，皆表里水田。田边地之法四，曰：清旧屯，重边引，广招募，隆赏功。田内地之法四，曰：贵力田，更纳赎，准徭役，定流配。田畿南之法三，曰：近山用闽人级泉法，近河用楚人障陂法，近海用吴人引潮法。凿凿数万言，皆可施行。而又谓设官行事，文法便宜，一切掣肘，深虑夫底绩之不易。既而果如其云。尚宝议既格，所著《潞水客谈》盛传，而公书则仅有存者。呜呼！其可悲也！公晚年以文史自娱，命觞顾曲，谈宴终日。时时闵默不自得，尝酒间叹息语余：“甲戌罢公车，海盐王生年七十病卧，犹摇手相戒，勿低头就选人。丁丑上计，生素发垂领，婆娑部堂前，从众中疾声呼余，郎吏皆惊。余至今犹愧王生也。”公不得中进士第，而俯首一官，龃龉不得意以老。公所为欷感叹，或在于此。然世方囊帛椟金，以传遽至于公卿，而公慨然怀古人趋赴功业之意，以为有道路可指取，斯已悖矣。即射策甲科，其遇合亦岂可期哉！以公视尚宝，抑又可悲也已！公与先大父同举于乡，以犹子字我先人，而余因以童子得见，知公为审。乃撮季子允泓所次公生平，著公之志，以质于幽。铭曰： 
    覆釜之山，对峙海门。公卜新宫，于此高原。惟公之德，施而尚屯。如彼海波，演迤合吞。虽则膏屯，涣其后昆。钟水丰物，注兹有源。勿谓覆釜，其丘如敦。刻此铭章，千载有闻。 

    （明故陕西按察司按察使徐公墓志铭） 
    天启中，逆奄方用事，而秦抚乔应甲追比故刑侍王之き赃以巨万计，期旦夕取办以说阉。是时吾邑徐公为按察使，心薄乔所为，且怜追比之冤也，不欲急竟其狱。乔故有心疾，恃阉益张，揎袖攘臂，狂易如狗。公侃侃不为屈，退而叹曰：“此不类人所为，吾其无如矣。”郁郁不得志，愤惋属疾，遂以不起。呜呼！公不死于奄，而死于奉奄之人，犹死奄也。公不死，祸不可知，得死为幸。虽然，公岂自知其不免而祈死乎？抑亦自知其必死而不祈免乎？假令公不死，其肯造祠庙、颂功德、望尘拜祝，为奉奄者之所为乎？公殁未几，乔以赃败，秦人皆哕其名，而公之死至今犹为叹惜。呜呼！孰谓三代之直道，不在斯民也哉？公讳待聘，廷珍字也。侯，大父也。懋德，父也。树德，本生父也。其世系封赠，具于余所撰先茔碑，不再告也。进士，公所起也。知乐清、上虞、分宜三县，以刑部主事改工部，历正郎，升湖广按察使，分守荆南，终陕西按察使，公之所阅官也。公为令，廉辨惠和，爬垢剔，三邑皆有遗爱。在郎署，斤斤守职，管节慎库，勾稽出入，洗手不名一钱。在荆南、黔、蜀寇旁午绎骚，缮兵庀饷，荆南晏然。盖公之历官声绩可纪者如此。嗟乎！公起家为令十一年，为郎十二年，栖迟淹久，坎失职，人皆为公扼腕，顾坦然若无所事于世者。δ晚迟暮，乃有秦中之行，人谓公精已销亡矣。意有所不可，耿介于怀，之死而不可掩没，此公之所以为君子也。此余之志公，所以谨谨书之而不敢略也。公晚年与余游最密，每从公契阔谈宴，酒肴嘉美，情愫披豁，主不告疲，客亦忘去，以为有古人嘉宾式燕之风。温文令辞，恭而有礼，虽小夫狎客，长筵末坐，未尝有厌薄之意、狎侮之色。每窃叹以为盛德之事，乡邦所未有也。韩子有言：“亲戚之不仕与倦而归者，不在东阡在北陌，可杖屦来往也。”公之亡也，余不胜东阡北陌之感。今其葬也，又何忍不为之铭哉！ 
    公卒于天启丙寅正月初七日，享年七十有二。娶陈氏，赠淑人。崇祯四年某月，合葬于徐墅之阡。公有子四人：锡祚、锡胤、锡云、锡全。女三人。锡祚、锡胤皆与余交好，锡祚后公五年亦没，锡胤实来乞铭。铭曰： 
    人作威乱纪纲，有夫负恃虎翼张。公欲柱之よ莫当，载笔入地上皇。天晶日明公不亡，彼哉腥腐闻穹苍。我磨斯石刻铭章，微显阐幽厥义长。 

（明故沔阳州知州徐君墓志铭） 
    徐之谱系出自南州，其在吾邑，至司空始大。司空之弟曰征仕郎，征仕之子曰太学生一德。太学生三子，而君其季也。徐自司空贵盛，其子姓多轻衣肥马，左弦右壶，以游闲靡丽相放效。而君之父独以读书修行，敕戒其子，招延名人魁士为之师友，以镞砺其问学。君甫弱冠，已赫然有声诸生间矣。万历丙午，君与余偕举于南京，同年生私相指目曰：“此故善《曲台礼》徐生也。”其见推服如此。然君当是时，感其年之渐长，而悼亲之不及见也，每慨然太息，泣下沾襟。累试于南宫不利，遂俯首州郡之职，汲汲然欲援一命之荣以及其亲，而卒不可得。君之志盖之死而未已也。呜呼！其可悲也已！ 
    君为教谕，在徽之婺源，曰：“此子朱子之乡学也，其敢弗共？”端拜拱揖，示人准程。简习孝秀，讲贯经籍，辟四通之衢，以达学宫。乡先生司农汪公、太宰余公石以诵焉。五载，擢知沔阳州。沔兼受汉、夏诸水，水湍悍而岸善崩。君乘小舟行视，筑堤疏门，走涨捍流。明年，水大至，民以不害。沔承荆下流，有堤界荆、沔间。沔壅则病荆，荆决则病沔，君相度而中分之。两州之民皆曰：“于我有德。”楚藩之中涓征租于沔，白昼杀人，吏莫敢何问，君捕置之法。相国之子侵沔民田产，君视其质剂，立返之，豪右皆拱手夺气。君治沔二年，米盐酒脯皆取诸其家。从兄分守荆南，以令甲当改调，沔人遮道挽留不听发，遂以病卒于官舍，州人巷哭。柩车之归也，男女老壮，致奠者相望于道，舟舡下上，声呱呱然，盖所谓闻于古而睹于今也。君为人和平乐易，饮酒温克，遇不可，必达其志，虽强有力不能夺。与人交，寡言自可，无握手指示肺肝之状。其待故人亡友，虽一揖之交，终不相背负也。君于同年生最善余及嘉定李长蘅。长蘅尝序君之交，以为其人与文，清坚沉厚，皆合福德相，而惜其不遇时也。君卒，长蘅哭之，过时而悲。今长蘅亦殁矣。呜呼！长蘅之所谓福德相者，其信耶否耶？以其言为信，则君与长蘅，其穷与不寿也，已有征矣。以为不信，则世之贵且寿者，虽三公吾犹以为隶人，虽百岁吾犹以为殇子也。然则如君与长蘅者，其遂可谓之穷且短耶否耶？必有能辨之者矣。 
    君讳待任，字廷葵，卒于万历癸亥之九月，享年五十有八。娶潘氏，先君而殂，享年四十有三。生一子，曰锡祺。某年某月合葬梅里之新阡，而来请刻辞，曰：“先人之志也。”铭曰： 
    譬之车焉，器工材良。可规可{艹禹}，养阴齐阳。犭希膏棘轴，驰骋四方。行数千里，如庭与堂。闭门不试，小试辄伤。负辕长叹，嗟我邮良。呜呼哀哉！视此铭章。 

    （广西平乐府同知致仕进阶朝列大夫陆君墓志铭） 
    国家设资格用人，分进士举人为甲乙科，而近世轻乙科弥甚，郡邑官内征得台班者，乙科才一二人。而此一二人者，又必其精强蜂气，揣摩捭阖，游光扬声，乃而得之。不若为甲科者，端拜详视，便文无害，安坐而致津要者，十人而九也。世既轻视乙科，而乙科之自视，亦以为支子赘婿，为吏而不自力，自力而鲜克有终。即自力且有终矣，而往往连蹇不得意，为甲科者相与心非而手笑之。于是乙科之自视亦日益轻，而吏治益以窳敝，甚矣资格之为吏病也。 
    往，嘉兴谭太仆好抵掌谭吏治，每为余言桐乡令陆君之贤，而惜其困于资格，濡滞以老。陆君者，名枝，字达卿，常熟之毕泽乡人也。祖某，父某。少力贫好学，以万历丙子举于乡。谒选，知桐乡县事。升夷陵州知州，迁广西平乐府同知，致仕归。君治桐乡，惩前政数以墨败，布衾瓦器，妻子同甘菜茹，敕丞尉各自砥厉，助尹为治。勤听断，劝农桑，杜请托，明购赏。贫弱尉安，狱讼衰止。其治夷陵，大指如桐乡，不以随牒平进，稍自衰沮，皆以廉平为天下最。此吾所谓乙科为吏，能自力而有终者也。桐乡满考，不当得州守；夷陵满考，不当得府佐，且在远方。当事者亦知其贤，以其为乙科，且悃氵吏，姑置之耳。此所谓连蹇不得意，困于资格者也。君既致仕归，以孝友为政于家，以仁厚退让为德于乡。角巾布袍，规言矩行，为乡人子弟矜式者二十年。天启二年九月卒，春秋八十有三。崇祯八年四月，葬毕泽圩之新阡。君桐乡之政，谭太仆言之甚详。在夷陵勒碑，记之者雷简讨何思也。浙宦家把桐乡富民之急，以废宅荒田易其美田宅。富人子讼之，权要争为宦家地。君曰：“无伤也。”使各复其所税。阉增将抵荆也，故王少宰篆醵金往迎之，以请于君，君曰：“阉至，吾当以死拒之，其可往迎乎？”阉爪牙吏恣为奸利，率州民追而沉之江，阉不敢问也。君之为吏，其大事可记者如此。铭曰： 
    君之同时，盖有起乙科。登西台，耸气焰，倾动乡里者矣。不及百年，高台倾，曲池平，门无遗莠，墓有牧豕，视君之所得孰侈？君之八十也，余述斯言以称寿，今又铭之于此。呜呼！非夫人之铭，以告闾史。 

    （明故浙江温州府平阳县知县陆君墓志铭） 
    君讳崇礼，字孟敦。其上祖治，在胜国时，始居常熟。君之五世祖讳润，为浙江温州府太守。祖讳一凤，福建泉州府同知，卒于官。父重科，娶张氏女，生五子，而君与中子大参君问礼，皆成进士。君家世仕宦，高闳绰楔，峻峙里门。祖父老于诸生，门户单薄。君与大参君蚤岁矜奋，互相磨切，寒窗宿火，灯影荧荧，敲笔砥墨声击戛相应。君既决起射策，君殁而大参君克趾厥美，以蒇君事。君之兄弟，所谓能起家者也。 
    君初令闽之龙溪，据案判读，飒如风雨。辟名挢令，不氵勺而辨。邪民谲吏，皆捧手缩舌。中贵人榷税于闽，邑长吏造门，传呼伏谒。君谯诃门者，趣入具宾主礼。中贵人心惭于君，而邑中豪衔君执法，飞谋钓谤，具草劾奏。抚臣为传遽沮止，其事得解，而君行意自如也。已调温州之平阳。平阳当兵燹之后，归流人，复侵田，画馈运，计算弊余，夜以继日。君故有心悸疾，遂不可为，卒于平阳之官寝，万历三十年三月十二日也，年三十一。娶王氏，子四人，曰某某。女二人。大参君以天启元年某月葬君于虞山先人之兆次，走书京师，属余以铭。余先世与君家比邻，突烟缕缕相接。余王父举嘉靖己未进士，逾年而卒，而从祖祖父宪副公，复以乙丑举进士，后四十有余年，君家兄弟如之。两家门第废兴，庆吊错迕，俯仰里门，陈迹宛然，故老过之，无不忾叹。宪副公之孙某，实为君婿。而大参君与余笃厚，不可以辞，以志两家之故，传于闾胥，亦余志也。铭曰： 
    猗陆氏，美汾郁。趾机云，比金玉。君先鸣，振前躅。历岩邑，作明牧。罢民苏，阉尹服。岸危疑，移垫沃。名已飞，身则伏。大厥家，宜式谷。虞山宫，龙涧曲。于万年，志陵谷。 

    （诰封中大夫广东按察司按察使孙君墓志铭） 
    孙氏世居中州，胜国时，千一公官平江路录事司主事，遂家常熟。弘、正间，西川先生讳艾，攻诗任侠，为沈启南高足弟子。邓文度赞其画像曰：开门延千里不羁之客，赤手凿百仞未辟之之山。里人至今传之。艾生小川先生，讳耒。耒生三川先生，讳七政，亦以攻诗任侠，有闻于时。而府君其中子也。府君讳林，字子乔，与其弟讳森，字子桑，羁贯成童，爽朗玉立。三川本秦川贵公子，自皇甫司勋、王司寇以下，莫不造门。君兄弟周旋杖函，吐属如流。酒酣乐阕，分韵赋诗，刻烛叉手，倚待立就。客无不停杯击节，以为二陆两潘复出也。稍长，攻制科之业，踔厉风发，文采烂然，而又得一时通人若无锡顾端文、里中赵文毅为之师，声名籍甚。省试榜出，三川必问甲乙云何，过此不复省视，以为不足以辱吾子也。数踏省门，不见收。三川家益落，尝为诗曰：“割宅留松径，开门借酒家。”被酒悲歌，意若有不自得者。君兄弟视形听声，竭心力以娱老。宾客日进，诗酒不衰。人皆曰：“幸哉有子也。”三川没，子桑与君之伯子恭甫相继举于乡。君以诸生祭酒授高邮州训导。会恭甫举进士，以刑部考满，君遂膺封典如其官。又十年，少子光甫亦举进士，君以恭甫三品晋封，益荣显矣。又数年而卒。当君盛壮之时，谓甲第可以契戾取。已而数困锁院，家贫亲老，人以为君忧。君眉宇轩翥，笼盖人上，奋髯树颊，里中少年莫敢陕输视君者。及其晚年，声华ピ赫，于公之门日高，翟公之客复至。君自念不逮其亲，抱枯鱼静树之感，岁时伏腊，涕承于眶，而墨瘁其色也。君天性孝友。既贵，削衣损食，以收睦赈恤为事。甓道路，成桥梁，汲汲然如有所不足者。以其间莳花药，斥园圃。亲知故旧，岸帻谈宴。门徒业使，蔽上寿。偃仰极意者二十余年，斯可谓高朗令终，备具五福者矣。君既辱与先人游，而余与子桑同举，交在纪、群之间。恭甫既第，光甫始见知于余。余亟称之。君过余而叹曰：“也食子，难也收子。君之知我子，亦犹我之自知也。”恭甫殁先于君一年。而君之丧，光甫自泉来奔。泉之民号兆歌思，至于今未已。君之能知其子，岂偶然哉！君卒于崇祯十年四月，享年七十有四。娶陈氏，赠淑人。子三人：朝肃，广东布政司右布政；朝谐，国子生；朝让，福建泉州府知府。女三人。孙男女十五人。某年某月，葬吾谷之新阡。往余有母之丧，倒囊入息于质库，莫有应者。君呼恭甫之守藏者，命趣与之。余每读史，至平原君母死无以发丧之事，未尝不潸然出涕，而叹君之能急我也。今余离告讦之祸，幽于清室。而光甫之乞铭也哀，曰：“微夫子之言，无以葬吾先人也。”俯仰君父子间，存亡今昔，良有足悲者，故不辞而为之铭。铭曰： 
    虞山大宫，谷林小霍。新阡之记，姚、史所作。君每读之，解颜盘礴。今归于斯，魂魄所乐。绛树错绣，丹丘涂ぬ。从而父祖，长游冥漠。 

（东昌府通判王君墓志铭） 
    君王氏，讳宇熙，字伯明，其先尝熟之石塘里人也。曾祖讳宝。祖讳万龄。父讳之麟，历官山东布政司参政。君之祖中繇役家圮，依妇家于无锡。参政举进士，始来归焉。参政娶萧氏，生四丈夫子，君其长子也。君为儿时，孑身就傅邻塾，彳亍掉书囊，失足堕河水中，邻翁没而掀之，乃得出。长益自力问学，以国子生选授山东都司经历，升东昌府通判，左迁鲁王府审理，致仕。天启二年二月卒，年五十有六。妻谭氏，子九人。某年某月，葬于参政横沥阡之昭穴。参政廉辨长者，其卒于官也，东人巷哭以过车。君初至，父老皆欢迎，褰车帷相指目，曰：“此故王大夫之子也。”君于吏治，精壮果敏，晓法律。署四县，曰章丘、阳信、齐东、堂邑。署一州，曰濮。所至兴利栉垢，若营其家。东人遮道邀留，不肯听去，既去而歌思之，曰：“真吾王大夫之子也。”通判职治河。是时黄河南徙，漕运梗咽，议者纷然以复旧河为言。君极陈氵加沟之利，当每岁疏浚，以全力从事。若分氵加治黄，彼此牵掣，则旧运必不可复，而新河亦坐废，此两敝之道也。于是开氵加之议始定。又移驿氵加口以耆，漕事至今赖之。盖君之历官，其能绩可记者多矣，而此其大者也。君罢官归，斗粟尺帛，必与诸弟共。从父弟死，念仲弟之贫也，以其子为之后。君多男子，衣食百须，枝捂捃拾，而能推以与弟，人尤以为难也。君于诸弟，恣其友爱，而尤爱季弟宇春。宇春好佛，君亦晚而学佛。疾既革，修西方仪轨，坚坐正定以求所谓往生者，盖浃日而后没。铭曰： 
    君初病噎，郑重谒余。致币肃拜，携一卷书。云将死矣，念子相於。敢乞铭章，以当曷橥。死趣安乐，若禅定余。浮屠道人，有弗君如。顾视人世，虫蝗即蛆。盥馈沐浴，撒手来去。孰愚孰贤？梦与幻与？嗟我劳人，未忘叹誉。斯言赘矣，以刻幽墟。 

    （天河公生圹志） 
    欧阳公记洛阳牡丹，以谓天下真花独牡丹，花之钟其美而见幸于人者也。虽然，钟其美者，天也。王于姚，妃于魏，荆棘丛生于丹、延、褒邪之间，杂然而品叙之，则固系于其所遭矣。今天下独重进士科，以进士起家者，譬如洛阳之花，一出于畦塍，则已享朱门幄之奉。其繇它途者，则不能也。夫进士之才美，未必姚、魏，而它途未必皆荆棘也。而世之品叙若是，何哉？ 
    天河公文翰端丽，孚尹旁达。其所钟美矣。镞砺栝羽，战术艺之场，掉鞅先登，其见幸于人也不难矣。然而迁延三北，以年资入贡，为广文于高邮、于萧，为令于广西之天河，卒致其事以归。斯非所遭之蹇，而丛生于丹、延、褒邪之间者欤？公在高邮，御史檄署宝应县。湖泊多盗，咸自首服，十旬而城成。其在天河，四堡久没于那夷，驰片纸叱之，侵疆来复。嗟乎！公远宰蛮县，穷裔一隅，犹能奋臂其间，令得受疆圉之寄，其肯丧师失地，而以城与虏乎？国家逼迸资格，使人才抑没如此，此不徒为公叹也。公今年八十，筋力方刚，博奕谈啸，濡翰尽数纸。伛偻俯躬，不告劬，子孙服儒，携婴坐膝。还视同学少年，射策甲科，骤至通显，而奄忽物化，有邈若隔世者矣。洛阳之花，弃置于丹、延、褒邪之间，寻斧不及，或以久延。而朱门幄之中，其萎落滋早。人之见幸与造物之所护呵，固不可同日而语也。公自为寿藏，穿圹于先人之墓侧，而状其行以属余，曰：“及吾之身，愿有述也。”公殆古人所谓达生者，将与赵卿、司空表圣同游于千载之上。余言之啁噍，何足以发其一笑乎！噫！亦以志余之感而已矣。公讳志学，字希之，姓薛氏。称天河，从其官也。今年万历四十八年也。 

初学集卷五十七 
    ○墓志铭（八） 

（浦君先生墓志铭） 
    吾邑自唐、宋以来，人才辈出，而流寓亦多贤者。王处一之风节，周仲美之经术，陈敬初、郑季亮之词章，流风余韵，浸淫成俗。贤者之所居，若此其重也。世道交丧，而旧老遗民，邈然不可以复作，盖百年于此矣。如浦君君者，其亦近世之寓公也与？君讳大冶，君其字，常之无锡人也。父讳应麒，举进士，入翰林，官至左春坊左赞善。娶于陆，生子三人，而君其少子也。君少颖异，攻诗文，楷书法欧阳率更，遒劲有骨法。十六补博士弟子员，代宫赞公属笔札，宫赞公以为类我。当是时，君方少年，为秦川贵公子，其托寄已绝出流俗。好书法名画及隹彝兕敦之属，倾囊解衣，一无吝惜。所与游，多高人辞客名僧逸民。帘阁绨几，焚香扫地，清谈竟日，凝尘满座。庸夫俗子，望之自远，不待闭门谢客也。宫赞公殁，君徙家虞山。虞山多故家遗老，而君之外家为孙氏，以风流好客闻于江左。嘉靖中，有{山昆}山人周诗者，客于孙氏，死葬孙氏之吾谷。山人少不婚宦，所至以药囊诗卷自随，孙氏子孙岁时渍酒于其墓。君闻其风而说之，遂老于虞山，其风致盖与山人相仿佛云。君天性孝友，先人生产，推以予伯仲，独身徙虞山，萧然旅人也。性嗜读书，不喜泛滥，于子家喜老、庄，于集家喜陶、韦，外是则旁行四句之书，手钞句读，朱黄俨然。评论书画，考正钟鼎彝器款识，专门名家，多有弗逮。葛巾杖，游行山泽间，城市之中，足迹可数。积雪拒门，突烟不起；弹琴商歌，声出金石。晚年教其子世彦，尉为名士，所得束修羊，一以奉君。君以是能安贫味道，老而不辱也。天启元年，君八十有二，卒之日，沐浴危坐，命其子简点书册巾履，若将远适者。合掌念佛，端坐而逝，是年之三月十九日也。又四年，其子将葬君于虞山之阡，而以铭属余曰：“先人之志也。”余少为文章，无所鲠避，君读而亟称之。庚申之秋，余将还朝，君门而拜曰：“愿以身后累子。”呜呼！余何敢爱其荒言，不以慰君也哉？铭曰： 
    世之盛也，族坟墓，联朋友，美宫室，同衣服，如《周官》之所谓本俗者，举世而皆是。风俗淳美，士大夫澹于荣利，遗民寓公，幅巾谈笑，盖无往而不得其所止焉。今之世，蹙蹙靡所骋，辟地去国，适彼乐土，其孰适为之主乎？召彼故老，征诸闾史，吾邑之传侨寓者，其将至君止乎？呜呼唏矣！ 

    （张义卿墓志铭） 
    吾乡赵文毅公之未没也，故云南巡抚陈公用宾妻病，祷于金碧山之神。神传语曰：“常熟赵公为阎罗王，以明年三月某日上，弗可为矣。”至期，陈夫人果卒，文毅亦没于家，其日时俱合。而张君浩字义卿者，文毅之及门弟子也。君力学修行，博通古今，以宿学硕儒自负。年三十余，始为诸生，累困锁院，食贫仰屋，郁郁不得志。万历癸卯以病卒，享年四十九。没之前数日，喑不能言，一夕忽语曰：“赵公辟我为记室，已表于上帝，须命而往耳。”自述其七世往因，在宋为池州权守赵卯发，德初殉义者。语讫复喑。越三日，又曰：“赵公已得请矣。”拱坐而逝。君没，家贫益甚。其妻钱氏，抚其孤孙履端，食荼攻蓼，备所不堪。后君二十八年，年七十五而终。君初没时，钱病不知人，两日而苏，曰：“见君冥府，甲第中冠服都甚，与为期，日待孺子立而来。”钱及见履端举乡试而没，实崇祯四年也。又四年乙亥，履端举其柩，合葬于君西山之阡，而谒铭于余。余惟神怪之说，孔子所不语，而儒者多讳言之。虽然，以文毅之刚强正直，抑于群小。而君之深中笃厚，老于诸生，屈于生而申于死，亦理之不可诬者。且夫生而贵厚者其日短，而死为明神者其报长。然则为善者可以不懈，为文毅与君之徒，可以无憾也。三世之事，信而有征。为文毅与君者，灵响昭灼，俨然明神，则世之一夫九首、凌厉恣睢者，度不能无死，其亦可以思惧矣乎？为世教计者，惟恐神道之不章也，何为讳言哉！余为儿侍先君侧识君，修髯长身，仪观甚伟。年十六七，读书山中，君偻而过，余以丈呼曰：“吾丈于今日为绝伦，于千古为名世。”郑重肃揖而去。余少心易其言，至今犹愧之。履端又余门人也，其忍不铭？铭曰： 
    生无贵仕没有神，流光焘后趾厥孙，来世可征讯墓文。 

（虞逸夏君墓志铭） 
    君讳时中，字庸父，少从景阳秦君游，而与少补蒋君并为童子师。秦君家故饶于赀，风流博雅，善度曲鼓琴，尤喜藏书，朱黄丹白，开卷烂然，从人得秘书，多用行书好写，篝灯勘雠，老而不倦。蒋君尤贫，不能购书，人间多有之书，皆手自缮写，盈箱溢几，尤为专勤。君与秦君游，读其所藏书几遍。又与蒋君是正六书之学。故里中言小学者繇蒋、夏，规言矩行，俨然为人师五十余年。余归田，访问遗老，秦君、蒋君皆前没矣，独夏君在，乃备礼请与相见，欲延致家塾，不果。又十余年而卒。其子士瑚，将葬君，以余为知君也，请为其铭。自国初吴文恪公言里中宿儒有陈伯麟、陆子善、卫伯京、邓仲琚之徒，迄于今遂不能举其名氏。不及百年，如君者，岂复有知之者乎！夫布衣修行、白首耆艾之士，国之老成，乡之祭酒，世之布帛菽粟，而人之元气也。世之降也，宿素衰落，后生小子，无所师范。《诗》《书》墙壁，五经扫地，流风本俗，罕有存者。乡井若此，朝廷亦然。故曰：“虽无老成人，尚有典刑。”君山叹息于子云，文举流涕于伯喈，岂徒以其人也哉！余为夏君志，于秦君、蒋君，牵连书之，庸告于乡之士友，以识吾忧云耳。铭曰： 
    君为人，迈叔季。身人师，腹经笥。性孝友，寡求忮。寿八十，阙其二。癸酉卒，丙子聿。坟三尺，土一篑。作铭诗，词无愧。后千年，樵牧辟。 

    （龚府君墓志铭） 
    龚氏自唐、宋以来，世居常熟之小山。国初有讳瑜者，徙居大河。瑜之曾孙耀，倜傥饶智略，起家素封。耀生邦，邦即君之父也。君讳用宾，字国光。少落落负奇气，学儒不成，为农。岁比不登，乃辞于父母，肇往服贾。尝自淮上抵江阴，江阴令方试士。袖笔入试，已事而归。归数日，江阴人夜扣门，告君补博士弟子员。家人怒其诳，欲殴之。君笑应曰：“是也。”君之祖即世，家产中落，田不足三百亩。君四分之，择其一以养父母，而推其二以予弟，操持门户，稍得枝柱。久之，复叹曰：“吾去农而贾，去贾而儒，今为儒复不足赖，其长为老农乎！”尽弃所授田，躬耕沮洳之地，税衣率，作筑场，获稻酿酒，召客纵饮尽醉，歌“田彼南山”之词以终老焉。君为人峭直，不容人过，不为岸斩绝，意阔如也。又好平亭曲直，扶弱御强，人以此多归之。海忠介公抚吴，性严重，长吏见者皆头抢地。君谒见，白屯田利害及邑胥吏不法状，昂首抗辩。忠介为之俯首，曰：“龚生，经济才也。”怨家讦君于提学御史，御史扌失而遣之。是日有村巫降神，走数里抚君背曰：“毋恐，事已得直。”君初不知也。乡人惊相告曰：“龚秀才不独能面折海都，且驱使鬼神矣。”君好手钞古书，尤嗜《春秋左氏传》，以谓能疏通其义。邑令有不礼于君者，人嗾君首其阴事。君曰：“无庸，将自及。”未几，令以墨败。富人子奇其孙立本，欲以女妻之。君曰：“齐大非吾耦也。”竟谢去焉。其称述经义，好自引重，多此类也。君年八十，以万历辛丑岁八月卒。配范氏，少君一岁，先君十七年卒。君卒之次年，其子复澄合葬于官荡之新阡。后三十年，立本仕为崇德县知县，属其所与游者彭城钱谦益志君之墓。铭曰： 
    龚氏五世，聚族而居。有唐龙朔，景才表闾。曰识曰沂，世乘高车。卓荦府君，学不纯儒。高视阔步，佩玉长裾。良耜，蔼蔼篷庐。啸歌长寝，其乐晏如。明德之后，必复其初。我铭匪谀，以质幽墟。 

    （龚府君墓志铭） 
    余与龚子立本游，数年而始识其尊人仰峰君。戊午之六月，立本邀余侍君泛舟荷花荡。余闻君故游于酒人，觥筹交错，纠逖促数，往往能困其坐客，则亦巧为令章以当君。君颦蹙曰：“无多酌我，君当恕老人也。”余少宽之，则又引满举白，贾勇而致师。酬酢竟日，数告困，亦数求困人。至于回舟秉烛，谈笑极欢而罢。余退而语立本曰：“子之尊人，非酒人也。向者之游，士女骈填，丝肉乱作。吾观其振襟危坐，萧然若屏居燕处，此岂非昔人之称夏仲御所谓吴儿木人石心者哉！”立本曰：“吾父孝友敬恭，内行淳至。每闻谈人过恶，辄掩耳而走。尝粜粟于人，价浮一金，亟封还之。信使未发，为之申旦不寐。”其介独不苟，皆此类也。晚年有末疾，不良于行，扶舆，坐南荣，偃曝之暇，与亲知举杯，辄复颓然沾醉。天启丙寅三月卒，享年七十有六。君讳复澄，字清之。祖邦，父用宾。先世具余所撰厥考志中。配朱氏，少于君一年，勤劳恭俭，与君媲德，后君一年卒。是年十二月，合葬于官荡祖茔之次。葬之后七年，用立本崇德知县考满赠官，而朱为孺人。子三人：长立本，今官南京刑部主事，次务本、正本。铭曰： 
    赋诗不求工，资以写真。饮酒不辞醉，用以全神。为德不近名，树德不敢赢，畜以遗其子孙。虞山之阳，大河之滨，尚其挈载酒，以浇君之古坟。 

    （陈则舆墓志铭） 
    陈君于余二十年以长。余少伉浪，不可人意，君折辈行与游。尝语余曰：“里中贵人，遇我多缪为恭敬，时具酒食啖我，我辄掉臂不顾。公等多狎侮人，善骂，我顾喜从公等游。”不知其所以若此者何也？居久之，君益穷，落魄不得志以死。余时时念君，辄省记其语。君殁三十有四年，其子梦凤葬君于虞山而请余为铭。於乎！余何忍不铭君也哉！ 
    君讳三吾，字则舆。少孤贫，为诸生，好访求里中耆旧故事，残碑翰，一一榻藏┑，以资见闻。宾筵客座，遇故家子弟，辄盱衡抵掌，剧谈其祖宗谱牒，群从姻娅，坊曲邻并，无不愕眙耸听。性滑稽多智，委巷琐碎，与闾里铢两之奸，不出门屏，能周知之。稗官小令，村歌市语，杂出唇吻间，无所差择。轻薄少年为风谣歌曲，讽切时事，或讹传出于君，君亦欣然以为能事，初不曰非我为之也。然君之为人，孝友易直，不牟利，不宿怨，知君者以为有长者之行焉。少梦前身为寒山寺僧，每避不入寺。己酉春，舟过寺门，友人强之登焉，入亡僧之室，窗床几，宛如所梦。询其卒之日，则君以生。意惨然不怿而出，遂以是年四月卒，年五十三。君之生也，父方为令客。令以父之年命其小名曰“五十”，既而悔之曰：“奈何限若子以年乎？”更之曰“百寿”。而君竟不登下寿，卒如令之始名。君生平好传述《齐谐》《夷坚》怪异之事，而此二事亦甚异，后当有传之者。铭曰： 
    生无所赢腾厥口，死何所传视其友，书此哀石告永久。 

（陈府君墓志铭） 
    余邑有两明医，曰似虞周翁、襟宇陈翁，皆与余厚善。周翁晚而却杖，徒步行里中，见他医乘肩舆，盛亻兼从，必障面唾之曰：“鼠辈恶薄，吾何曾见顾爱杏如此！”顾爱杏者，嘉靖中良医也。陈翁家世通显，有为侍御史及推官者。二子皆登贤书，比封君矣。其为小儿医，村童里妪，篝灯扣门，未尝以昏夜为解。长身伟衣冠，遇荜门圭窦，伛偻而入。绳床土锉，儿呱呱啼败絮中，便溲狼籍，视颅囟，察乳哺，腥臊垢秽，未尝蹙掩鼻也。为人温良乐易，语言句々，儿知孩笑，应和人者，皆昵而近之，故其所治疗为多。以其所得，具甘脆，买ХЦ，以奉老母。时时效人家婴孺啼笑，以相娱说，五十余年如一日也。崇祯八年，翁卒，年八十三。次年九月，其妻范氏卒，年八十一。其子启元、调元合葬于湖田之新阡，而属余铭其墓。翁之生平，为孙顺，为子孝，为兄友，睦姻任恤，内外无闲言。二子仕为邑令，诒书戒之曰：“医误杀一人，吏误杀一邑。”又曰：“我有十指以糊余口，无以盗泉为鼎养也。”其严于家训如此。钱子曰：“周翁陈翁，皆好行其德，修君子之行。”王介甫之称淮南杜君，所谓寓于医者也。周翁善金吾凌君。凌老而贫，故旧皆亡匿不见。周翁独厚遇之。凌每言周翁，辄泣下。陈翁之邻儿，疡而危，中夜炷香而祝曰：“天宁使贞妇无后乎？”周翁年九十三，危坐而逝。陈翁享高年，有贤子孙。天之报施善人，可以观矣。铭曰： 
    扁鹊闻秦人爱小儿，即为小儿医。秀眉黄发，谁无婴携？鸠车竹马，以遨以嬉。天之报之，亦既勤止。寿考令终，又多男子。我铭好德，敬告闾史。 

    （缪君墓志铭） 
    君讳某，父曰道山翁，以孝友世其家。君读书奉亲，莳药灌竹，凝尘蔽榻。道山安其养，年九十余乃终。君好西方之教，病革，赋七言诗，如所谓偈颂者，瞪目趺坐而逝，万历四十六年也。年六十有四。娶于顾，先君七年卒。天启三年，合葬于虞山。君之母，吾外王父之从孙女。君与余，皆顾之自出也。铭曰： 
    死生大矣，弥留之时，孰能言笑，如旅告归？生而为善，死则考终。吾言若此，以铭幽宫。 

（王府君墓志铭） 
    呜呼！天之生斯民也，其将使之蝗粱黍茧，居室封己而自为乎？抑亦欲其有补于斯人也？古之圣贤，勤身以忧世，如《列子》之所云：“天民之穷毒忧苦、危惧遑遽者，其不自为而为人也，天之所使也。”若夫百年之间，一介之士，有离立崛起，而食报于后者，亦必其为人太多，自为太少者也。当其经营拮据之时，途穷而道广，智蹇而愿奢。家无担石，妻子冻饿，而恒思三族之人，待以举火，穷年尽气，欲奋臂以与造物争。天虽闵之，必重困之，重困之而不已，则天又不胜其闵。时至事达，若交手而相报焉。北山愚公之谋平山也，河曲之智叟闻而笑之。操蛇之神，告之于帝。帝感其诚而遂焉。繇此观之，世之所愚，未必非智；世之所智，未必非愚也。而封己自为之徒，矜其目睫之智，欲以沮止天下之为善者；而唯己之从，可不谓大愚也哉！君讳嘉定，为吾邑甲乙族，有显宦，而君独以孤贫起家。计君之生平，复先墓，僦故庐，养孤嫠，振危急。凡所奋臂而为之者，未尝操奇赢，权缓急，量其力之可否，以故举事辄大困。少与其配陆孺人典衣缩食，黾勉有无。孺人没，生计益落，则仰给于子钱家，偿以倍称之息。间尝仰屋窃叹，人谓君且悔是矣，而君顾为之益力。盖君之二子，皆有俊才，君之勇于为人，穷老而不已者，以有二子也。天启甲子，仲子梦鼐举于乡，君年六十一矣。又三年丁卯，伯子梦鼎亦举，而君以是年八月卒。又八年崇祯乙亥，仲子既举进士，出宰乌程，归而与伯子合葬君夫妇于北山之新阡，而谒铭于余。 
    呜呼！君之所为，穷远托大，落落难合，世之为智叟者，孰不环而笑君，且用以为诫。而君顾不自悔而为之益力，而卒以食报于后。君之为人则已太多矣，其自为未可谓之太少也。君之父梦神人诒之两炉，曰：“以是为而孙。”遂以名其三子。君之为善不已，而食报于后，神相之矣。操蛇之神之告于帝也，固曰惧其不已也。夫为善而不已，神将惧之，又遑恤夫环而笑之者乎？如君者，斯可以立教矣夫！铭曰： 
    君之丧母，墙た敝穿。吊者二人，足音蛩然。今之葬君，冠盖至止。柩车首涂，观者罢市。累累先垅，兔穴狐丘。负畚荷锸，保此一А。菀彼新阡，开道树碣。旁置万家，中有双阙。诒而孙子，告以兆语。鼐、鼎及，帝用锡汝。勿谓善小，天鉴在兹。大书深刻，著此铭诗。 

初学集卷五十八 
    ○墓志铭（九） 

（陈孺人张氏墓志铭） 
    应山陈愚，字元朴，故杨忠烈公之友也。元朴少与忠烈结交，以其女妻忠烈之长子之易。忠烈被急征，元朴携其婿间行荆、郧、吴、越间，过余而泣曰：“亲在不许友以死。吾两人皆有老母，其若文孺何？”文孺，忠烈字也。元朴既除母丧，率忠烈二子，谒铭于余，已而稽颡涕泣，以母之志为请。今年之易书来曰：“妇翁自公车罢归，抱病且死，遗言以其母及吾父之志为嘱，再三郑重而卒。”余发书，悲不自胜，泣下沾襟。盖余有母之丧，亦将礻覃矣。初，忠烈为常熟令，语余曰：“子不可不识吾元朴。”元朴亦以忠烈知余，遂定交于长安邸中。当是时，余方少年豪举，元朴面目棱棱，有不可犯干之色，见而知为端人正士也。及忠烈官省垣，余在史馆，皆侍从近臣。而元朴老于公车，余两人每慰劳元朴，不以不第为元朴忧，而忧其无以将母，未尝不相对闵默也。忠烈被祸，元朴倾身经纪其家。逻者交迹于门。母告元朴曰：“汝不记与文孺升堂拜母之日乎？文孺为忠臣，汝能为文孺死，斯为吾孝子。汝勉为我自力。汝以我故负文孺，我亦无用见汝矣。”元朴跪受教，属其二子而行。余间以白吾母，且言忠烈母妻谯楼露宿状，吾母为泣数行下也。天启六年七月，元朴母卒。崇祯元年，忠烈之继母卒。余再罹党祸，杜门养母。又五年，亦至于大故。元朴归楚，闻吾母讣，为之敫然而哭。而今元朴亦死矣。呜呼！十余年来，死生患难，如旋风怪雨，三家母子，六丧其五，独余顽狠，偷生视息。天罚以不得即死之苦，其欲久居此世者何也？ 
    孺人姓张氏，贵州府学训导陈公讳一拯之继室也。训导之为人，端方质直，不愧古孝廉，而孺人与之媲德。妯娌八人，皆富贵家女，裙布操作与之游处无间言。抚训导兄弟之子如其子，兄子无赖，谋要元朴杀之，孺人亦无违言。元朴束修自好，人曰真孝廉，亦称其母曰孝廉之母也。享年七十有六。生一子即愚，万历己酉科举人。孙男女共若干人。以某年某月，于训导某山之阡。铭曰： 
    子不许其友以死，母许其子以死。忠臣良友，贤母孝子。呜呼斯铭！庶几久而不泐者，恃后之有良史也。 

（秦母钱太宜人墓志铭） 
    无锡秦君冈葬其母钱太宜人，手疏其内行而谒铭于谦益。谦益读之，仰而思，俯而恸。客曰：“何恸也？”谦益曰：“吾有恸于吾母也。甚矣太宜人之似吾母也。”谦益之述先太淑人也，其德有七，曰：顺、庄、贞、勤、俭、仁、慈。秦之述太宜人也，其德有十，曰：恭、敬、诚、孝、慈、仁、正、勤、俭、介。比而观之，无弗同也。述太宜人之孝而诚也，既馈而公姑交贺。华孺人殁，事其舅兰汤公，尽解衣装，以供腆洗。归于秦十三年，事其父真定公与周恭人，晨夕在左右也。周恭人病，股肉以疗之，里中称孝女焉。吾母之孝而诚犹是也。述太宜人之敬也，生二十年而归奉直公，归三十八年而奉直公殁。奉直公读书负大节，流连文酒，不事家人生产。太宜人朝齑暮盐，黾勉助。数踏省门，不见收，从容慰藉，闺阁中宛如宾友。奉直公殁，训其二子，言称先君，十八年一日也。吾母之敬吾先君犹是也。述其仁则宗妇之嫠者比屋而炊，臧获之贫窭者分羹而食。述其贞则言不出闺阃，足不出厅屏，目不观优舞，身不近巫尼。述其勤俭则少而操作，老而执勤，寝门之内，机杼轧轧然，刀尺琅琅然也。不耀珠翠，不施芗泽，陈衣之夕，醢酱犹在阁，裙布犹在桁也。吾母之贞、仁、勤、俭犹是也。以言乎太宜人之慈，其似吾母也滋甚。秦君之述太宜人也，曰置于怀者五十有四年；谦益之述吾母也，曰置于怀者五十有二年。天下之母，有慈焉如二母者乎？天下之子，有五十余年而免于慈母之怀如二子者乎？秦君以休沐归养，谦益以罪免归养，二母之安之一也。秦君之养其母也，长筵版舆，班白稚齿，雍容燕喜，以终其天年，犹忾然有风停树静之悲。而况于幽忧凶惧，以壮子累慈母如谦益者乎？又欲其以未死余息，强颜而志太宜人之墓，不已过乎？呜呼！河上之歌，同病相怜。秦君之念母，与谦益之念母一也。因秦君之请叙其母之令问淑德，以昭管彤，而吾母之生平，亦得以附见焉。《诗》有之：“孝子不匮，永锡尔类。”其不独以昭秦母之贤，亦可以征其子之锡类已矣。太宜人之先出吴越武肃。父曰真定守讳某，母曰周恭人。嫁秦君，讳某，诰赠奉直大夫，福宁州知州。生二子；长冈，壬戌进士，今官户部云南清吏司员外次坊贡士。孙男七人，孙女五人。曾孙男女三人。庚辰某月，葬于奉直公军将山箬坞之新阡。铭曰： 
    自刘子政之传《列女》，有母仪妇道贤明贞顺之目，而后世之述妇德者，相沿而未已。我稽钱媛，及吾母氏。婉娩德音，上配图史。猗嗟秦母，幸哉有子。福寿康宁，考终哀死。小人有母，未尝甘旨，惊忧辱亲，志士所耻。呜呼！才不才亦各言其子也，执笔而铭秦母之墓，终古之恸，没世而已矣。 

    （诰赠宜人陆氏墓志铭） 
    万历间，长洲文文起以孝廉特闻，与其妻庐居于竺坞。三十八年四月，文起下第归，而其妻卒。九月，权厝于竺坞之丙舍。文起之甥今詹事姚君孟长为之状，而其友故职方刘君靖之为之铭，皆曰：“真孝廉之妻也！”后十二年，文起以状元及第。又十年，为今上之五年，文起辍讲筵，奉使过家，改葬宜人于新阡。于是文起不远百里，谒铭于其友钱谦益，且曰：“吾妻归我凡二十三年，首不耀珠玑之饰，身不御纨之衣、尝欲易一故藤枕，须五十钱，无从办而止，妻处之怡然也。疾革，属以嫁时衣敛，且曰：‘无美木，无厚葬。’念我贫也。今兹之葬也，有宜人之赠，有孝妇之褒，天光下贲，绰楔岿然，庶可谓备礼矣。抚今而追昔，吾能无腹悲已乎！吾妻少读书，识道理，其生平尤知文章为可贵。吾探其志，虽殁而奉天子之愍纶，其终不能忘有道之一言也。吾是以有请于子，子其勿辞。”谦益曰：“宜人之行，不可以一二举，举其大者。以卫辉公为之舅，而庙见之训词，奉为师保，易箦之夕，始启箧衍而出之也，可不谓贤妇乎？以文起为之夫，而闺门之相助，俨若执友，似续之计，至脱簪珥以图之也，可不谓令妻乎？吾征诸文起，又征诸其甥与其友，其可以示于今与后也亦明矣，而何有于余言乎？虽然，宜人之于文起，非犹夫人之夫妇而已，静之所谓天作之合以相文起者也。相之于鸿鹄未孚之日，迨其毛羽丰矣，六翮成矣，中道弃之，而不及见其遐举，此文起之所以腹悲而未已也。若宜人则知其夫为孝廉而已，知其为孝廉之妻而已。文起登上第，官禁近，宜人曰：‘吾知吾孝廉而已。’浸假而操化权，参大政，宜人亦必曰：‘吾知吾孝廉而已。’惟文起明允正直，以道事君，批鳞指佞，后先一节，宜人必听然曰：‘此真竺坞文孝廉哉！’宜人之相文起，盖夫妇而朋友者，禽息之精阴庆，而鲍叔之魂默举，我知其亦若是则已矣。孟长之状，静之之铭，固曰‘真孝廉之妻也’。余惟有谨而书之，以昭于管彤而已，其又何加焉？”文起拜手曰：“唯唯。” 
    宜人姓陆氏，乡贡士再闰之女，卒年三十有九。文起名震孟，今官左春坊左谕德，兼翰林院侍讲。卫辉公讳元发，仕为卫辉府同知，其上四世，皆有名德，载在国史。宜人生一女，嫁举人严┉。子曰秉，太学生。宜人没时，秉甫匝岁，宜人所置侧室生也。文起又举一子乘及二女，皆在宜人没后。其葬也，以四月之六日。铭曰： 
    有二美玉，判而中分。一为镇圭，服御大君。五采五就，缫籍缤纷。一为苍璧，以礼天神。神既降止，乃瘗乃焚。虽则焚瘗，不陨孚尹。竺坞之阡，玉符魂魂。后千斯年，郁蔚庆云。 

    （封太孺人赵氏墓志铭） 
    封太孺人赵氏，赠文林郎慈县知县李府君讳可教之妻，工部主事逢申之母也。其卒以天启七年二月，年八十八。其葬以崇祯八年，府君之墓。赵为松江甲族，其父母爱怜长女，不忍远嫁，故府君受婚于赵氏之室。及赵生二子，太孺人趣府君曰：“可以归矣。”赵富而李贫，太孺人安之。恭柔专勤，以为妇妻。其舅曰：“吾妇若习为贫家妇者。”其姑曰：“吾妇也，乃若吾女。”其妯娌诸姑皆曰：“吾女兄弟也。”府君教授生徒，岁致修脯，太孺人纺织佐之，使有中人之产，以安其子于学，卒以成名。逢申举进士，出宰慈。太孺人诫之曰：“人知母之慈，不知母之廉。天下有慈母而褫子之衣、夺子之食者乎？母慈则必廉，官廉则必慈。汝勿谓不习为吏，以我为师可矣。”逢申视事，棰楚稀简，太孺人喜，出而迎之，屏内微闻呼声则否，逢申每以此为候。逢申罢慈归，色养太孺人者二年，而太孺人没。及官工部，以数言事，触捍世罔，遗书问铭于余，自伤为子无状，不得大葬太孺人也。余为之黯然伤悲。嗟乎！世之恶子冥狠，遗老母忧，固有如余者乎？才如逢申，犹自伤为子无状，不能自解免，而况于余乎！又况欲以余之言解逢申之悲而慰太孺人于地下乎！余于太孺人之德，不能以遍书，书其为妇、为妻、为母及其训词之大者，以示永久。若夫君臣母子之间，身世无穷之恨，余与逢申不能自解免者，兹石可泐，兹文可朽，悠悠终天，曷有穷乎？铭曰： 
</div>
    <div class="pagination">
<a href="牧斋初学集_page82.html">上一页</a><span>...</span><a href="牧斋初学集_page78.html">78</a><a href="牧斋初学集_page79.html">79</a><a href="牧斋初学集_page80.html">80</a><a href="牧斋初学集_page81.html">81</a><a href="牧斋初学集_page82.html">82</a><span class="current-page">83</span><a href="牧斋初学集_page84.html">84</a><a href="牧斋初学集_page85.html">85</a><a href="牧斋初学集_page86.html">86</a><a href="牧斋初学集_page87.html">87</a><a href="牧斋初学集_page88.html">88</a><span>...</span><a href="牧斋初学集_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
