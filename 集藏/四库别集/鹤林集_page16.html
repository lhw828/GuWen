<!DOCTYPE html>
<html>
<head>
    <meta charset="UTF-8">
    <title>鹤林集 - 第 16 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤林集 - 第 16 页/共 25 页</h1>
    <div class="content">　　代耕南畆已玷廪人继粟之恩假守东瓯复玷学士登瀛之选殊私难报危涕自零伏念臣本自诸生家承素业柳氏之族少为朝士曩常聨缀于周行子云之官不过侍郎今已经登于常伯岂薄技出宗盟之右而謏闻超往哲之先实以遭值圣明践更华显曽一麾而去国寻再命而典州虽回顾玉堂班莫陪于供奉而载瞻寳宇梦犹到于邃清申之以锡命之蕃重之以赐金之富丛徽章之沓至藐衰质之难堪兹盖伏遇皇帝陛下泰包八荒贲饰万物察臣秉心自直故抚弃迹以重収念臣力学未衰故贻嘉名而特授畴之迩列无此龙光彼壮士一飡犹捐躯而不顾匹夫片语终矢义而勿忘矧兹怀恩未报之身当此焦思有为之日若匪共而不贰公尔忘私则非惟无利于公家是亦自负其所学永言及此之死靡他
　　提举玉隆万夀宫谢表
　　罢守中川祝厘靖馆罪浮责薄感极涕深伏念臣起自书生闇于吏道入则簪笔扈从不离于文学语言出则秉麾蕃宣率本于诗书岂弟自领海邦之牧适逢嵗事之荒蠲夏税七万六千余缗尚恐民财之不给放秋苗二万八千余石犹虞粒食之孔艰裒赈贫赒厄为一书创裕民饷军为两库凡此撙裁于邦计只圗安利于黎元名实未孚谤防随至不但试弯弓之手又将加下石之辞论欧阳修徒以文墨致身臣何所损言钱民逸全于民事不理臣则不堪盖至难欺者匹夫匹妇之辞而不可掩者时雨时旸之实证庶民而有攷对上帝以无惭敝车羸马挈家人以行见者谅其清谨斗酒只鸡酹季弟而别闻之靡不防伤理终无不定之天恩自有所归之地兹盖恭遇皇帝陛下知人则哲御众以寛谓刺史察州各有揽辔登车之志而从臣出守得无遗簪堕履之思宁少屈于刑章仍特优于祠廪臣敢不振励衰境激昻厚恩芝兰之性自芳必不安严霜而摧败葵藿之心未死尚须向皜日以昭明
　　又
　　祗命明庭祝厘靖馆恩如露沐感与涕零伏念臣猥以迂儒生逢昭代文不能以纬国误尘翰林供奉之班知不足以爽民亦忝宪部清明之寄况陪羣彦抗论一时祗知爱君岂顾忤俗今去国者九载而投闲又六年愈坐五穷惠因三黜隠居求志尚贻无妄之灾闭户抄书犹致求全之毁鴈闻而輙畏龟避网以莫逃方安时甘遯退之肥忽筮易得否倾之喜属清朝之更化辟正路以招贤包荒不遗宥过无大如贞元之朝士不自意全领太一之祠官示无终弃兹盖伏遇皇帝陛下濬发英断总収大权命相去凶盖欲励庶明列于有位举贤赦过未尝以一锢之终身而臣某生也有涯老之将至壶藏日月雅宜珍台闲馆之逰履曵星辰时有广乐钧天之梦若或未填沟壑尚能图报涓埃
　　除权吏部侍郎赐紫服谢表
　　越从左史擢典右铨佩紫荷囊持金背镜温纶出乎天上命服拜于君门际遇甚华省循知愧伏念臣生于蜀道世以儒家少亲父师素有汲古钩深之志壮任州县初无干时患得之心偶尘鹄板之招遂列鹭庭之序无机云之才调空驰入洛之声乏虞褚之风猷屡玷登瀛之选况值陛下亲政朝廷急贤植新甫之栢于雪中斵峄阳之桐于防下挈兹孤逺之迹寘彼清华之涂戴星而朝岂但防螭头之水穷日之力更令书凤尾之纶逺观元和六学士之风近阅熙宁三舍人之様位非人称荣与媿并盖尝以弟兄连茹之嫌为言亦复以天地恶盈之戒为请圣恩加重睿听益髙疏六上而輙还官一年而屡徙谓臣粗持宪法故令权典于三班谓臣薄有词华故使仍兼于二制选事日殷而才有限诏书云委而思难工纵殚犬马之忠莫报丘山之施兹盖伏遇皇帝陛下艺祖之圣孝宗之明秉徳迪知天畏罔失严恭之度立政其惟吉士勿容嬖御之私既恢大知以并容犹念小臣而明恤俾簪笔从陪属车尘臣敢不职思其忧敬佑乃辟权衡公道毋泯乱于官常粉泽皇猷尚道宣于徳意
　　赐隆兴歴日谢表
　　莵绾银符甫承天宠凤开寳歴还授人时恭惟皇帝陛下道涵一元徳翊万物璇矶以齐七政坐销飞流薄蚀之愆玉烛以调四时各当夷隩析因之朌于太史赐及外臣臣敢不恪奉邦条以前民用清台宻课预占穑事之丰登新府肇开尚布诏书之寛大
　　赐宁国府歴日谢表
　　龟畴协纪既循天度之常凤歴更春还授人时之正凡列居于侯服皆禀用于王正恭惟皇帝陛下徳合干符道参神防致和而万物育曽无防荒札厉之烖不言而四时行咸应夷隩析因之举清台之宻课布方国之新书以考嵗成以前民用臣敢不奉宣寛诏聿相罢甿南畆省耕且共田夫之一饱东藩拜表更祈天子之万年
　　赐温州歴日谢表
　　歴元起卯首遵盛帝之彛嵗籥先庚复示诸侯之度虽居海角亦见干端恭惟皇帝陛下妙道赞元至仁育物配天其大公刑赏于春秋迎日而推谨几防于夙夜以前民用以懋农功臣谬绾藩符恪承明诏卜正月之吉已宣布于寛条酌四时之和庶导迎于景物








　　钦定四库全书
　　鹤林集巻十七　　　　　宋　吴　泳　撰奏疏
　　论郡县人心疏
　　臣闻自昔仁明之君抚驭方夏莫不以郡县为根本以人心为保障郡县充实则富藏于下而国家得以奠安人心擕离则利专于上虽有金城汤池亦不能以自固矣故善理州县者必惜州县之力而善结人心者尤不可失匹夫匹妇之心秦人之亡非豪杰也所以蹙秦之亡者州县长吏也汉末之乱非冦盗也所以召汉之乱者郡邑钱货也唐中世之变非泾原戍卒也所以稔唐之变者间架垫陌等法也今之州县残敝亦甚矣陛下仁圣非不爱民而民生益薄未免有失职不赡之忧朝廷寛大未尝増赋而吏道益苛未免有营私烦扰之弊税而倍纳则横赋非经赋也苗有抑配则强籴非和籴也措置浮盐所以通有无也而揭措置之号以均敷则人皆官盐也户皆丁钱也而措置适所以病民也称提积镪所以权重轻也而昔号某州为殷富者今则为空穷州矣昔称某邑为壮大者今则为凋敝邑矣上户折为中户中户变为下户胡不以前事观之江西之冦捕盐激之也常山之盗捕牛激之也汀建之乱贪激之也汉沔之兵溃吝激之也国家专倚人心以宻基命此何等徴象而小吏莫之恤大吏莫之省平居奉法循理号为亷于己者则又折而营聚敛崇馈献至有欲糜列郡之财以觊収楮之赏风俗之胥化大可惧也天下之患盖有不在邉陲不在境外不在残金强敌而深绵宻乃伏于智虑所不及之中只楮防一事若非捐朝廷之力出内帑之金多方有以収之而其干赏蹈利之辈巧思截出勿顾大体又不严行禁止则人心一散不可复収立足以煽乱风而蹙亡脉矣进言者例曰精选守令然朝廷未尝不精选也必曰严择监史然朝廷未尝不严择也而吏习犹恬民生益急者赏罚之不章明故也陛下倘能擢其亷者三数人而厚汉世增秩之赏惩其贪之最甚者一人以申严祖宗治赃吏之法明谕好恶公行黜陟如立表以示人而使君子畏义小人畏法何天下之不可治哉孝宗皇帝尝谕辅臣曰朕念防讐未复宵旰不遑暇如苑中台殿未尝有所增益率用竹防以防风雨何其俭也至议张师顔之罚则曰师顔有一道之寄却公然以鱼作苞苴可特降一官如或不悛重寘典宪又何其严也夫竹防庶民之所常用者也而上不嫌于简陋鱼海物之至防者也而下必寘之重宪盖谓约已者所以阜安四海而清罚者所以照临百官干淳之风髙矣哉臣愿陛下始终以孝宗为法天下幸甚取进止
　　论保淮事冝疏
　　臣去年八月辛夘轮当陛对尝奏机防不可侥幸之説继于今年三月壬子复进真宗皇帝十九年不言兵故事四月辛已集议都堂又条具谨固吾圉事宜大抵皆为用兵设也恭惟皇帝陛下以兼覆为仁以不杀为武转回开拓之意向敛就平实之防模将帅之偾军者易其地偏裨之退衂者降其秩天下盖已忻喜咏蹈咸知陛下克已就义之勇而臣职在西省日书降命画黄固于既往之事无庸议也然每窃叹古今议论之士捷报方张则常有扫平梁许之言警书遽至则寻有还保长江之议议扫平者无田甫田之诗也议还保者蹙国百里之诗也二者皆非也保淮为不可胜之计岂非今日第一议乎今日之淮非昔日之淮也自开禧之兵衅一动资实燬弃而淮之积贮空自盱楚之贼党逋诛科役繁兴而淮之财力空自河洛之义旗一举丁夫转运而淮之民人户版空淮吾之保障也而所恃如此脱有一骑落于河濵岂不贻宵旰之忧哉臣谬谓保淮之防莫先于裕民力莫急于収军心所谓以民力保淮者非设濡须之险闸颍口之冲据山城之要宅水寨之沃保龙泉陂田之利以为守也盖邉民累遭科扰几不聊生今嵗调夫竭力办装以应河南之役父行子哭夫行妻哭者在在皆是似闻桐城之夫科者万五千人舒城之夫死者不下数百众间有大家巨室畏夫运之苦内徙过江者以臣所知尚且如此则其他可想而见如此厉民责之効死勿去难矣哉昔我孝宗皇帝轸念淮民不异畿甸无嵗不寛租无时不戒吏虽桑株马草木炭之属皆不许科配其所以轸念斯民者盖不以为茧丝而以为保障也今邉境蹔宁嵗事差稔流徙之民渐复归业为之上者节其力而不尽田租之当蠲者蠲之军需之当缓者缓之使人无离心户有固志暇则负耒而耕警则荷戈而战吾封境之内自隐然有敌国之重矣所谓以军心保淮者非恃宁淮之众借武定之强倚制勇之悍靠游奕之精鋭耀雄闗飞虎之技撃以为胜也盖近年以来平峒冦平楚贼奋不顾身出万死一生之中而功绩屡升赏典不懋臣曩摄司封每见有军前上功者制司保明申上朝廷行下覆实展转因循动经嵗月率付之悠悠不下近者河南之役淮师又为先锋杨义一军尽力鏖战失亡颇多盖有元兵追至虎牢闗尚能夺马取牌而死者主将耻败例不以闻战死之人赏亦不逮淮之士夫类能言之赏罚如此何以激励其心而使之勇于赴敌哉昔我孝宗皇帝抚防淮兵不间宿卫有材勇智力者每有激犒有武艺超越者悉加甄别将帅在军或有刻剥虽卖布搭息小事亦行宻访切责其所以留意于淮兵者盖欲使之内以固圉外以拒敌也今强敌暂退籓篱浅薄曽经战阵之人痛犹未定为主帅者所当吊死劳生字其孤遗而勿使之流离悯其劳苦而不烦以私役回生意于已枯鼓勇气于已竭逮其志定气饱持尺檄而调之虽冦骑千羣亦无所用矣或曰新复州军未可轻弃也臣窃以为不然盖天下之事固有缓急先后之序新复之地率多污莱狐狸所号芦苇相望经理亦未易言也若先其所缓后其所急荒吾自有之疆圉实彼不毛之土田譬如有连城之璧价值百倍反过而不问破釡堕甑残缺已多而乃竭力经营夫破釜堕甑吾家旧物固不可忘连城之璧吾家重寳尤所当贵曷若先使淮堧有不可胜之备而后徐理中原以俟不可失之机哉若夫方城汉河乃旧日唐邓海泗之地张浚黄中诸人之所不欲弃以为襄淮捍蔽者今既归我则宜命邉臣择其酋豪以守处其归附以耕毋重费吾财可也惟陛下与二三大臣审度之取进止
　　论臣不用宻啓疏
　　臣闻易称君不宻则失臣臣不宻则失身此特为几事言也平旦眡朝广庭访问公听并观以来天下之言何取乎宻伏墀论谏上殿言事明白洞达以自献其忠于君何事乎宻宻非盛世所宜有也国家盛时众言并进宁辩论也如争而无倾也宁请对也如忿而无忤也宁累疏交章于上前也如讼而无嫌恶也言有昌言奏有显奏事有白事如天之昭昭日之皜皜无一毫囘曲诡秘也如此气象岂不能养成端良正直之风而辑成安静和平之福哉夫对人不能诵言而后有宻啓李沆所谓非防即佞者真可谓洞见人之肺肝矣近世之弊诸上殿臣寮乞留身奏事凡所敷奏乞留中不付出曰留身曰留中此皆宻啓之余波有以鼓谀謟之舌而滋防慝之口也可不戒哉可不戒哉
　　论大阅疏
　　臣闻立武帝王之常徳整军国家之善经国于天地间文纬武经不可一日废也古我先王寓军政于四时之田而戒众庶修战法独详仲冬之大阅以鼓则王执路鼓以旗则王建大常以杀则王下大绥凡简徒选士王必亲涖其间故阅以大言者于以见天子军礼之盛戎容之详也春秋二百四十二年书大阅者仅一见汉用五膢之制唐行三驱之典亦仅见于太初显庆间独我国朝以兵立国以武禁暴艺祖皇帝栉风沐雨取五代破碎不可为之天下改纪而更新之故于除戎讲武之事尤加之意今日幸造船务明日幸飞山营又明日幸朱明门七临幸于教船池两大阅于西郊士无嵗不简兵无时不教用能南征北伐罔有敌于我师孝宗皇帝缵承祖武鋭意中兴二十八年之间凡五大阅乾道丙戌大阅于白石戊子于茅滩庚寅又于白石淳熙丁酉又于茅滩癸夘于龙山造命于朝授兵于府出金于藏简卒于郊而又身属櫜鞬躬擐甲胄千乗导前万骑拥后旌旗蔽野戈矛辉日军容之壮也中军鸣角骑军打围歩军变阵坐作进退起落旗枪皆应防矩军律之肃也降银若干降钱若干降防子若干卒伍有犒偏裨将帅有赐军赏之醲也乗舆亲驾而纪律严鼓铎精明而士心奋天声既震国威孔张仇方至老不敢渝盟犯塞宁非选练阅习之功欤然而乾道淳熈间养兵之费尚充阅武之时常数故帝于幸茅滩之日尝从容语宰执曰大阅不免薄费然散在诸军亦不枉了臣雄亦奏曰国家财货陛下不以赐伶优崇台榭而散之大军此盛徳事然则捐不急之费以赏战士省土木伶优之耗用以优给三军整军经武者可不权衡于此哉
　　论命枢臣督视军马疏
　　督视之官国初不常置翠华南渡六师分屯一军驻楚州以撼山东一军出盱眙以扼泗口一军屯合淝以指京汴又一军宿荆鄂以向宛洛势均权埒诸将每有不相聨属之患襄淮有警朝廷于是遣重臣以董督之方畧禀于睿算幕府选于朝绅前茅后劲遣于御营犒金赏帛出于内帑盖诸军有节度则观听一事权有总统则人心奋湖湘之平借塘之胜采石之捷介胄先登而鲸鲵骈戮皆肇开督府之功也方今三陲未清四郊多垒钱谷甲兵之问日至于庙堂分命枢臣督视军马实为第一事委之以部分而不制命于中予之以银钱而不问其出入元戎一临人人自奋中兴诸将之功复见于今日矣
　　论元祐建中嘉定及今日更化疏
　　臣尝读易至干之九三曰君子终日干干夬之九三曰君子夬夬干六阳之卦也夬五阳之卦也众阳翕聚羣隂退聴内皆正而外无悔也而君子于此体干之徤而复承之以干用夬之决而复申之以夬盖三居上下之交履忧危之地此正天运阖辟之闗世数屈信之治化污隆之几君子小人消长之界限一息间有间焉则干之变为坤夬之反为姤阳来而隂凝刚长而柔牵有天下国家者是不可不鉴也恭惟陛下践阼十有一年天毙权臣始得亲政凡敝化勌令一切改纪而更新之向也上下垢翫今刑清罚谨矣向也君臣隔塞今志同道泰矣人才惟恐其不聚今则贤者皆在本朝虽骨鲠耆艾平时所不召之臣亦峩冠而来矣小人惟恐其难去今则羣邪皆屏于外虽元凶极恶公论所共嫉之人亦投北而徙矣台臣抨撃一疏动十余人宰臣进拟一笔几二十余士其视昔之题副封供祗检日进月进以希求官职者敝风亦顿革矣谓之非清明之朝不可也然而云气族而膏泽勿下隂霾散而阳采不舒君子之聚小人之去而治不加进兼以百度未厘三邉未澄羣生未遂庙堂之上日夕讲求更化之端而未有确然一定之防模缙绅之臣交献革弊之防而未覩的然显著之效验是岂无其故欤昔者元祐尝更化矣自司马光为相而吕公着文彦博韩维以老成用刘挚吕大防以端厚进王岩叟梁焘朱光庭刘安仁傅尧俞以忠直显经术则范祖禹程頥文章则苏轼论思封驳则范纯仁范百禄苏辙曾肇凡所登用皆天下所望以为宰臣为谏官为言语侍从之臣者也岩叟十疏论安焘光庭十二疏论章惇挚十三疏论蔡确或二十一疏论张璪或三十五疏论韩缜其所论列皆天下共指以为憸人为邪党为怀谖误国之臣者也间有以熈宁旧事元丰党人为言者而光之数语对越在天辙之一疏倾动帘陛上下夹持议论坚一所以尚能扶持七八年间而国是始变也若建中靖国亦尝更化矣起范纯仁相韩忠彦用陈瓘邹浩龚夬江公望任伯雨于要途逐蔡卞章惇刘拯蔡京张商英于散地虽八士之亲除十一人之擢用闾阎小人莫不传播以为快活差除而布在枢府汲善之意少朋奸之意多名曰用中而非中号为加靖而弗靖逮置政事局而轻元祐重元丰矣进爱莫助图而左轼辙右京卞矣意向一偏更张未尽所以仅止于七八月间而国论遽变矣至嘉定更化则又不然也元凶殛死众正方升楼钥自海濵召林大中自浙东召倪思自霅川召杨辅刘光祖自西蜀召黄度蔡幼学傅伯成刘爚杨简袁爕等同时为侍从郎官曾附侂胄用兵如邓友龙陈景俊郭倪郑庭皇甫斌薛叔似次第镌窜曽昌言侂胄误国如朱熹彭龟年吕祖俭杨万里徐邦宪等优与旌擢其气象似矣然敝事滋多勿能改侂胄之局面憸人互进未免寻开禧之辙迹虽逺相是时未至以贿闻而牢笼宫府参用邪私意已不能掩给諌台省耳目喉舌之司而流品混淆用一正人也则必邪讇一人为之对卫泾钱象祖去而君子之势孤倪思黜而小人之脉盛逮至三凶四木之謡一二年以后国论遂变矣臣尝谓国朝更化防模大抵三变变之缓者元祐诸贤扶持之力也变之速者建靖诸人偏诐之失也变之不元祐不建靖而胥变为旧习者嘉定邪正杂糅之病也阅汗青而慨往酌古道以御今其在今日可不鉴元祐之所以得戒建靖嘉定之所以失哉今陛下改元既十有一月矣回众阳于枯荄出羣否于颠趾官师熈良士俗纯一臣固未疑其遽变也然而天下之理阳竒而隂耦治少而乱多君子之进也常难而退也常易小人之进也常易而退也常难机括所系于此乎分陛下盍不上观天运中阅世数下察人事封筑君子之基勿使能转芟夷小人之根勿使能殖不任贤则已任则必尽其用毋徒曰华之以美职也不听言则已听则必底于行毋徒曰崇之以虚礼也幽人聘于丘园当有以副苍生之望毋徒曰皎皎白驹贲然来思也故老加之蒲璧当有以罄辰告之猷毋徒曰凤凰于飞其羽也公道开布而实意孚至言劘切而浮文少气本日强精神日运虽有客隂外邪将见晛曰消矣又焉得以摇吾国是哉不然公论自君子出而筹之未尽实政自朝廷始而行之不力则恐他时或有以不能主张之説议人主以又是讫了之言议辅臣以比日以来过于谨嘿而议纯厚之儒以被谤复起多所顾虑而议耆宿之老臣甚为此惧也为今之计若使在下者至公竭诚尽其所当言之职分在上者公听并观达其所当行之事实发之以刚持之以定守之以壮如是而徳声之不振治功之不起人心世道之不丕变臣不信也臣又有忧焉今天下之势譬如奕棊局垂败而复转势几危而复活更易布置于棊心者固可谓善矣然一着不谨则前功亏一罅或开则全局坏今奸邪失职在外其机权智数固不敢视章蔡诸人而旁窥侧睨犹足以为胡薛诸子彼见朝廷所施行少有过差便生乐祸之心君子所言论微有偏倚便开防慝之口如近日用兵一事是亦开其窥伺之一耳幸而朝廷収敛俱就靠实彼无所容其喙若忽于不见而罅漏不补则国家之忧君子之祸殆未知其所终也予其惩而毖后患惟陛下深念之臣不胜拳拳取进止
　　奏乞宣谕两相协心治事疏
　　臣窃惟效忠险难之世当以匪躬蹇蹇为心忧念君事之秋当以在公明明为职大臣以身任天下之重不同一节之士哲于保身而轻为进退也恭惟皇帝陛下亲揽权纲并建宰辅清之端闲明谨敏于国事行简靖重老成审于谋国二人者犹之陛下股肱不可胥失比以星雷为异累疏控陈欲上相印以塞天变陛下屡降诏书趣令治事一二日来窃闻清之再上章求去又闻谒告臣实未知其繇但邉兵屡骚民事孔棘荆州疲敝蜀圉荒残顾瞻四方靡究靡宅而一堂之上山积文书尘满几案宰臣执政仅有三人此何时也而乃迭相先后抗疏北阙引告东第奉身以求退耶昔王曾上章丐归刘随以疏争之谓知止不殆宜避逊于崇髙忧国如家未可轻于去就富弼托疾谒告范纯仁以义责之谓但能早退自全以为明哲之术不能竭节匪躬以尽人臣之分陛下待宰相过于曽弼当无事时既享其逸今兹多故欲勇于退在人臣之计得矣其如国家宗社何臣欲乞陛下遣中使宣温防督趣并赴都堂协心治事责之以经综军国之务何利可兴何害可除兵当何时可弭民当何时可寛悉条便宜以称隆委庶几陛下无用贤不尽之迹而人臣无洁身自营之私实慰众望谨录奏闻伏勅防






　　钦定四库全书
　　鹤林集卷十八　　　　　　宋　吴泳　撰劄子
　　论蜀事四失三忧及保蜀三策劄子
　　臣伏闻熈宁中神宗皇帝甞面训苏轼曰凡在馆阁皆当为朕深思治乱指陈得失无有所隐臣以蜀人待罪馆阁朝思夕念每惧无以忠陛下之职分答皇祖之明训乃去年九月輙上封章言火灾事上自宗庙宫闱下至朝廷郡国凡公论之所欲伸人心之所欲言者亦甞缕数而备陈之矣圣恩寛大不即加诛越月逾时又当轮对顾瞻天下之大势慨念四方之多艰则如西边较之襄汉淮淝头势尤重臣岂敢避郷国之私而不为陛下公言之乎方干徳初蜀以斗絶一隅未归职方我艺祖皇帝披图数贡指诸将而混平之故命忠武节度使王全斌趣凤州江宁节度使刘光仪出归峡均州刺史曹翰转漕西南经涉岩阻冲犯霜霰得州四十六县二百四十粮百五十余万不知费几兵力而后能取蜀也髙宗皇帝渡江于上流之势尤切注意一时诸将如臣玠臣璘臣政臣仲亦皆勇于用命今年战于和尚原明年战于饶风闗又明年战于杀金平一处有警动輙驰数百里相与计议故能败走萨里罕射杀韩常不知更几百战而后能保蜀也夫以陛下天姿英武动法艺祖髙宗而谋臣如云猛士如雨不减干徳绍兴诸将何向者之待蜀也如连城拱璧悉力爱防而今之待蜀也如破釡壊甑任其残缺而莫之省忧也不知陛下亦思上流一失则江南可得而有耶且敌自扰我西陲斯害溥矣问之闗隘则攻乘防破马岭突出武休分道麻家平断仙人原径犯金牛潭毒最是西和四郡之脊膂也向者不曽防而今攻防矣沔阳汉中之股臂也向者不曽破而今残破矣益昌梁益之襟喉也向者不曽入而今深入矣人谓敌畏暑止严秋防而盛夏之时尤更猖獗决我藩篱闯我堂奥千余里之地莽为丘墟昔人所谓天狱所谓天险所谓大小漫天寨肆行如履平地而阆苑以东剑阁以西今乃视为极边此闗险之失一也问之仓庾则籴本荡矣粮道絶矣武阶之仓三同庆之仓七凤集之仓十有一西和之仓十有五金洋之仓二十有七其大者则如利沔兴元每月各支家粮万石而鱼粮一处计取财赋几収十分之四制司诸庄储积又不与焉向谓敌人以射猎为生不噉五谷而今此因粮于我蚕食烧毁无有存者而况保防之户亡流马之舟溺求欲如古人漕巴中之粟积汉城之谷运祁山之粮亦难乎其为力矣此仓廪之失二也问之将士则田燧死于马岭李实死于凤集李冲死于同谷陈寅死于西和杨杞死于天池原呼延栻死于芭蕉岭偏将小校阵亡战没者不复以数计何进老将也往年大安却敌茗山却贼西和却戎其功不在古名将下而乃机失于遥制力分于备多西和之守备方密而抽那于三泉矣三泉之捍御方固而分摘于七方矣逮夫兵势不接士马略尽而进亦转战力毙矣诸葛亮所谓更复数年则损三分之二此将士之失三也问之民人则闗表之民困于防刘剑外之民困于迁徙益梓防路之民困于科调力役夫估不已而又科正夫水运不给而重督陆运糒糗緜衲色色繁兴抽分括羡靡隙不尽斯民之所以终歳勤动竭力以奉公上而不敢言者盖谓上之人必能以庇之也而外冦忽来内讧先作官不能以保其室庐兵不能以防其禾稼甚至铁骑驰蹂夺我田畴以标挿麦曰某统军麦则亦何所依頼哉重可痛伤者流移满野颠踣系路弥望数百里无炊烟正张浚所谓民人死亡十之六七此民人之失四也有是四失卒难经理而又有目前之可忧者一事后之可忧者二盖自近嵗御军亡纪刑赏亡章诸军逢敌动輙奔溃其初止是东军去嵗摧踏诸军亦相仿效假称北骑袭夺平民国家竭民之膏血养之不啻骄子今乃不利御冦而利为冦溃者既招招者复溃因循展转流毒至今若如陆贽之说进不邀以成功退不处以严宪师一挫伤布路东溃其患何有终穷耶此溃卒之忧见于目前者一也诸屯老小移就内郡省运减籴是亦一防但昔人区处不过緜阆三数州而未甞教之彭汉卭蜀等郡盖谓州兼节制屯置将领有以绥御而管辖之也去嵗闗头兵溃家属内徙不知谁人创为移屯之说致使诸军借寻老小为名所在惊扰以为冦至且兼闗以内外流人万数迸入中州彼其见风土之美遂懐重迁之思因居处之华咸起疾视之意万一如耿滕之说梁人刚剽蜀人软弱客主不能相制必为乱阶岂不重贻西顾之虑此移屯就食之忧隐于事后者二也陛下更用臣授钺董戎凭国威灵敌遂遁去规模施置亦自有绪矣独是受任败军之后将易兵新财殚力竭四失尚存三忧未弭欲以三路之力经纬全蜀之四譬犹大厦万间而以一绳维之安保其不将颠耶今欲图为保蜀之计则莫若急收人心之危渐革军政之壊豫理营田之荒夫所谓急收人心者必缉理边民俾复废业而后可以收人心必表选良吏俾修废官而后可以收人心必防用土豪使闗表之士有所归而后可以收人心必多置营寨使诸军之老小有所凑泊而后可以收人心所谓渐革军政者必严纪律信诛赏而后可以革军政必明间探精料拣而后可以革军政必民兵与官兵相兼防托而后可以革军政必帐前之兵与出戍之兵头目相当爪牙相制而后可以革军政所谓豫理营田者盖乱离之后必多闲田戸版既亡穑事随废救死且弗暇奚暇治牛具也复业且未得奚暇办粮种也若于此时官为度土授田募民请佃应所耕垦悉如旧制仿力田之科立定赏格耕及一顷与补一资置营田之官分给耔本收及万斛与进一等于田附近依险结坞使居得以自固乘时种获从以甲士使出得以捍敌始繇一郡拓至数州夫如是而后可以理营田若夫人心之危者安军政之壊者葺营田之荒者垦又须制阃进至上流经营分表无失事机则脉络联贯而肢体强声援相接而精神壮不惟闭闗息民虽以此制敌之长技可也虽然不但制臣事也亦陛下切身事也陛下以天覆子育为职人有急则必呼天有疾痛则必呼父母大难甫平羣心靡定百役凋瘵之氓重伤疲敝之将皆忍死自力愿闻徳音而旷嵗弥年无一语相及告者益急应者愈缓恐逺方之人便谓朝廷无保之之意今欲乞降一手诏如唐防昌间所下诏书曰伤居尔体痛在朕躬以慰疮痍之人亲洒一札如南渡后所赐御笔曰随宜裁处毋从中覆至于激赏燕犒之费已饬有司接续应办以付分阃之臣申之以恳恻而感动其心开之以恩信而激作其气新复州军悉蠲租赋上方库帑多出金帛陛下毋谓敌不来而缓于修政三省毋谓敌不来而缓于忧边宻院毋谓敌不来而缓于申军律饬武备上下相应共图敉宁如此而多难之不纾众慼之不和四封内外之不耆定臣不信也诗云心之忧矣曷维其已愿陛下急图之取进止
　　论恢复和战事宜劄子
　　臣以孤逺之人七载登朝四当陛对一上封章两陈议状凡事有系于国家之戚休谋有闗于边庭之细大恳恳尽言已无所隐今复轮当转对何敢不罄朴忠而抒愚虑乎臣之友洪咨防甞向臣说比以论思言用兵事陛下曽面谕之云恢复未甞不是信斯言也陛下诚有见于天经地义之不可易邦纪民彛之不可泯乱也然而义有是非名有虚实夫大有为之说孟氏之言也岂不伟哉自王安石窃用其说以变祖宗之成法凡端人正士皆目之曰流俗则所谓大有为者适所以为祸首也继志述事之说孔子之言也岂不美哉自李清臣等剽取其说以排元祐之君子凡谠论忠言皆指之为谤讪则所谓继志述事者卒所以成厉阶也礼经孝弟之说非不顺且正也老桧欲托之以刼制人主则孝弟乃忍耻事仇之物春秋复仇之说非不义且直也权侂欲倚之以立盖世功名则复仇乃开边生事之门夫大有为正论也继志述事善经也孝弟顺徳也复仇大义也若用之而适其宜行之而当其可则凡此四说者以之利社稷安国家何为而不善哉脱用之而不当其可借一时之美名遗后世之实害则此四说者皆所以招乱召祸也又乌得为是哉知乎此则陛下恢复之说亦可言矣且陛下之始更化也收用仁贤黜弃奸回善旌谏鼓开敢言之路金科玉条严赃吏之罚大廷塞苞苴之径方国絶羡余之涂戒饬将士之诏动以师人多寒为忧蠲除科敛之令防与春日寛大诏书无异若及是时保持初意谨固封疆爱惜根本兵不必多也而精于料简财不必聚也而审于调度生齿之版爱防而不伤泉货之源流通而不壅吏士精敏马牛孳蕃所在公私皆亭亭有蓄日积月累至于斯今则虽不至太和亦可以防小康虽不全望元祐而亦可以为小元祐独奈何封内未固而妄兴经营分表之谋编氓未安而遽有吊抚遗民之意京洛之败徐邳之败唐宿之败精兵歼尽劲马毙倒征者死于塲输者偾于道粮储器械弥满于山谷者不知其几千万坐是边鄙耗屈国中疲敝民怨召为天灾兵贫激为内难其所以至此者恢复之名误之也夫恢复二字不载于六经书但言绍复而已诗但言复古而已春秋传但言复禹之绩而已至汉扬雄唱为规恢之言最后班固方有恢复疆宇之说盖复者兴衰拨乱之名而恢则有拓地开疆之意臣固弗遑深辨也向使劳师费财即所得之地所出之物足以供赡一路而不假外求然后可为长逺之利遂成开拓之益师不为轻出财不为枉费也今也不然新复之土仍闻朝廷自边城辇运金帛制府从内地支拨粮草増添转逓应接不给则是以吾民之所产而奉难保之骄卒空吾国之所储而实无用之土地骑马一落于平岗而资粮皆化为野土真恢复者果如是哉要之恢复之说用之于建绍中兴之日则为宜而开禧妄求边功则为非宜也用之于干淳全盛之时则为可而端平骤谋北伐则为未可也矧今北地早凉弓坚马劲敌情叵测突在面前外间流传籍籍已有敌人祭天灼骨卜之说已有河南北塞井夷堑之说已有鸠兵在马狐岭听发放之说已有分师从三路来侵之说于斯时也浪战非也亟和亦非也恐非遣李伯渊夺舟刼马所能止其来也恐非纵王檝市獭皮捜犛髪所能结其欢也恐非结田八武仙以帛书蜡弹所能制其命也为公家忠计则莫若急修守备大明黜陟易中军之暴帅以伸国威敛新边之戍兵以保国势子才澄既褫窜大将何得佚罚邳徐宿既溃败元帅何得已责淮北州军如某处有舟船某处有粮械悉使收回以实吾之边备北来归附之人如某人谲诈某人反覆更不专任以贻我之内忧区画既明位置才定降尺纸之诏布前所失于国中使海内臣庻知其无好兵之心天地鬼神亮其有不得已之实明白洞达毋匿厥防它日敌加于已为之应兵则人心思奋士卒感动将何事而不可为者若复系吝执固惮于改为徒使边臣之不忠者成则专利于已败则嫁祸于人且哆然妄谓前日之兴师发于圣断出于庙谟而非已过则何以有辞于永世哉臣不胜拳拳
　　论天命人心国势劄子
　　臣生长东蜀本愚鄙之人公朝不以臣不肖误见擢序俾玷班列被命共职而来精思极虑每自谓居未信之地而言深则为愚当有道之朝而言巽则为佞兹阅期年五月而仅得一对清光于此又不言焉则非惟负臣夙心亦非所以忠陛下之职分也臣甞读书至帝舜作歌曰勑天之命惟时惟几至皇祖有训曰怨岂在明不见是图至成王作周官曰若昔大猷制治于未乱保邦于未危未甞不掩卷深思以为自古及今帝王之所以传授国家之所以开承君父之所以警戒要不出天命人心国势而已而所以迓续其命收回其心保定其势则又不过先事察之图之保之而已然古之知者能睹未形之几而今之谋人则忽已形之患陛下躬姿神圣知烛眇緜濬哲如舜聪明如禹缉熙如成王其于万事之统必能见吉于几先销患于未形矣而臣犹以已形为戒者盖即一时之事而言也今请为陛下开陈之维天之命本之一身流行于天下着见于祲象凡以象与类示人者天盖甚不得已也陛下自初即位景贶荐臻比嵗以来灾符迭见异有小大稀稠占有疾舒缓急臣固不敢枚数惟是日君象也而背气乘之雷君令也而春雪隔之天之所以叮咛谴告明以切身之事语陛下者意亦至矣欧阳修有言未有不召而自至之灾亦未有已出而无应之变夫使灾而未应国之福也若其果应则将以何道而消弭之耶此天变之已形者一也天生蒸民合以为国后非众庻罔与守邦长天下国家者不可失匹夫匹妇之心也况所在饥民蜂屯猬结一夫煽逆千万影从方盗发之始其原甚防长吏不为之意寻之延蔓而起大者跨州城小者屠郷邑丁不得耕女不得蚕衣冠华族不得保聚异时汀邵建吉贑抚漳泉素号积庻之地今皆莽为盗区则民情之散亦已乆矣苏轼有言未论行事之是非先观众心之向背今虽寇贼小定而前之疮痍未瘳譬彼壊木本实先颠少有微风百枝俱动此人事之已形者二也强在本朝则精神可以折冲威在中国则道徳可以制暴操得致之势者其可示人以弱而不图强本制胜之道哉国朝自李沆王旦当国以来国论主于安静每有建明率以生事归之故其乆也敝事滋多而国之势亦随以舒缓今则又折而入于弱矣京师临制诸夏者也而阴窥潜伺或容嫚侮之奸畿甸控扼海门者也而倐徃忽来不虞航海之盗内郡城池荡若平地三边藩墙脆于折柳富弼有言窃计中国之势如坐积薪之上火已燃而特未及其身使弼当此之时将又何言耶近者又闻金人以残敝之师犹能扫黒白种而驱之则谋之及我恐不待其暇矣此又国家之忧已形者三也夫天命去留之人心向背之交国势安危之几其间相去不能以寸使君臣上下日昃不食夙夜匪懈皇皇焉相与共图之则转乖盭为太和化叛离为防合定陧杌为荣懐特反掌间事而今犹未尽改为也遇灾而惧所以修徳也灾仅息则遽忘屡省之心寇至而忧所以备患也寇一退则不为式遏之虑臣恐今日之后渐狃于恬嬉矣士稍亲所职目曰崖异而纸尾占位例皆闲慢之文书才渉经世谓之诪张而燕居与谈不过平生之常事臣恐今日之俗渐趋于熟烂矣路朝引对非不虚受也言者众而聴之已倦则有唯可而无施行郡国奏事非不上闻也奏者频而闻之已熟则有停壅而无裁决臣恐今日之风渐成于玩习矣向者盗发之始州县咸谓朝廷无保之之意而今则与之表选良牧矣与之罢遣贪官矣与之给诸处钱米矣与之蠲一年租赋矣所少者特不能下一恳恻之诏如建炎三年诏书自布所失四条于郡县之间使之晓然明谕徳意则犹未免有壅阏之敝也向者咸谓朝廷不遣兵来而今则下京师之甲檄诸道之兵一军自金陵一军自淮西一军自襄阳一军自江池或遣监军为之部辖防于盗起之处矣所忧者独未有总统之帅如孟庾韩世忠平范汝为故事使军兵将吏共为一司则犹未免有涣散之忧也积兹数事胶轕纷纭外之邪气易乘内之疽根未去不于此时改纪而更新之则虽欲迓续天命而天命未必凝也收回人心而人心未必固也保定国势而国势未必如泰山而四维也虽然如前所陈皆事也非事之本也臣愿陛下养心以清明约已以恭俭进徳以刚毅发强毋以防酒违善言毋以嬖御嫉庄士毋以靡曼伐天性杜渐防微澄源正本使君身之所自立者先有其地夫然后移所留之聪明以经世务移所舎之精神以强国政移所用之心力以恤罢民移所当省之浮费以犒边上乆戍之士则不惟可以消弭灾变攘除奸凶殄灭寇贼虽以是建乆安成长治可也臣对君父之始固不敢冒浚恒求深之戒然但见古人居安思危而陛下居危思安则臣之所忧乃有重于今日者此其所以自抒愚忠而不自已于言也幸陛下赦其狂僭之罪取进止
　　论晓事之臣与办事之臣劄子
　　臣闻天生一世人自足办一世事天下事非士大夫为之而谁为之耶然而有办事之臣有晓事之臣晓事之臣明见事情通达政体而事无有不办者办事之臣则利口似该博而非实也夸诞似有为而非材也其锐于兴作似任事而非知也其不顾众论似肯任怨而非公也其容易承当似慷慨许国而非忠也虽名曰办事而适所以败事也昔张栻奏言于孝庙之朝甞曰国家用人当求其解事者勿但取其办事者正谓此耳陛下临政愿治于今七年阅天下之材不为不乆定人物之鉴不为不精而小有事变环视缺然无可使者此亦必有其故矣陛下盍不于经传史册中防萃而观之凡利于民而有益于国家者必吉士也必常人也必循吏也必儒雅润饰明习典法者也必性行淑均晓畅军事者也必恂恂如鄙人钦钦如对陈为古名将能得士心者也凡害于民而亡补于公家者必暴行也必苛政也必酷吏也必苍鹰吏也必虎而冠者也必狼牧羊者也必水清无鱼者也必捕郡中豪强挝帐下健儿刑杀过多不得全身之道者也晓事之利如此办事之害乃如彼陛下试于利害之交明辨而分疏之则可以知人矣今日之病大率好趣办之意多而少采循良之誉喜浮夸之说胜而每卑经实之贤上之雅意趣尚下之防声仿习悠悠风尘混为一律不聚敛不足以为能也不抑配不足以为材也不抄估籍没不足以为严也不征商酤不足以为政也不裒刻军伍不足以为利也甚者诱杀降附以希上赏也执平人为俘馘以图隽功也囊括赢资争献羡利以望美官也今天下譬如尫羸怯薄之人四肢已受病而复欲以轻躁之医投之乌喙之剂本气之不伤而元命之不絶者亦幸矣为陛下忠计莫若更用晓事之臣如孝宗朝分五等用人练达民事者俾任郡寄谙晓财计者俾裕民力通习典章者俾掌朝仪临阵骁勇者俾鼓士气持身廉洁者俾律贪鄙随才籍记工命而器使之劝之以重禄尊之以隆礼磨淬涤濯之以精神如此而事之不办治功之不立臣不信也然又不可不体其情而察其心也昔越寇猖獗王式为观察使夏侯孜遗式书曰公但以执裘甫为事军需细大此其悉力淮南盗廹髙邮晁仲约防之使去范仲淹谓富弼曰彼无兵与械何能战守得使小民免于杀戮事或可恕若以办事者言之则式无一功可论仲约有余罪当议而乃待之如此盖用人之道不以一途也今之使人者才委之以事任则邈无叙情闵劳之思而下之事上者茍可以穪时求则便谓不须朝廷一兵一骑之助夫以平居无事犹之可也况当四郊多垒之日而交为此论兹岂鼔动人物成就治功之本哉诗云恺悌君子遐不作人惟陛下留神天下幸甚取进止
　　附圣语口奏
　　第一劄读至盗贼处圣问云外间盗贼如何见时有防报想已平定某奏云虽时有防报终是病根未尽扫去细民不得一日而安上云是读至如前所陈皆事也非事之本也一节圣语云朕在宫中习字观书一无所好某奏云陛下进徳日新务学时敏非谓有他嗜好而小臣告君不得不预致戒警之意容某奏毕为陛下详言之上首肯读第一劄毕奏云某所陈奏劄虽是说天命人心国势而实欲君臣上下毋忽已形之患共图长治之防又要陛下颛于本领上做工夫圣问曰何谓本领某奏云陛下之身是也臣每闻陛下在宫中留意四书又亲写先圣格言徧赐羣臣经生学士有所不及但大学自正心而上皆是劝人做脩身底工夫自齐家而下便是推广修身底功效上云是大学云自天子至于庻人一是皆以脩身为本某奏云孟子亦曰天下之本在国国之本在家家之本在身以此见得圣躬乃天下国家之本万化万事之枢其所闗系甚重且大不同庻人且如圣体近日小小愆和便上闗宗社之忧中贻太母之忧下及大臣百执事天下生灵之忧尤不可不厚自爱惜上欣然谓某曰近日薄感冒两日来又暑气饮食尚未健某奏云臣所说本字正要陛下从爱身上做起盖身安而后国家可保也某又奏云古人居安思危陛下居危思安此二语亦不可容易看过圣语云便是制治于未乱保邦于未危某奏云诚如圣训但居危思安却又有说今天下灾患频仍盗贼充斥奸宄窥伺只当戒谨恐惧做将去更岂可思量安逸一路某所谓思安者非谓陛下迩声色乐燕乐侈宫室实嫔御之奉实有此安逸之事盖一念才着在安逸上便于进徳有妨便于处事无力便于民不相亲便于正人端士忠言谠论不相浃洽便不能做尧舜三代之君便不能成唐虞三代之治即其病根皆从此一念上起若防其将萌而澄治之则天下国家无不可为者上首肯读第二劄毕奏云臣窃见近者百司奏事多说贪吏酷吏即臣所谓办事之臣之别名前后进说者虽多而未见朝廷大明黜陟贪暴者物论所不赦而反多覆存循廉者国人皆曰贤而横遭黜降若如此为国何以劝惩上云赃吏无状某奏云只在朝廷宣明典章激浊扬清贪浊者即时罢去清廉者即时褒显则国宪立而人心定士无有不竞劝者上首肯乆之奏毕下殿曲谢








　　钦定四库全书
　　鹤林集卷十九　　　　　　宋　吴泳　撰劄子
　　论今日未及于孝宗者六事劄子
　　臣以虮虱贱臣窃日月之末光近者蒙陛下简眷擢兼记注获与右舎人分立于螭陛下立不载笔记不执简揆之典彛皆非其旧独有直前奏对尚髣髴古意臣虽暂摄何敢不以先儒之所以事君者而事陛下哉臣始读孟轲书至入则无法家拂士出则无敌国外患者国恒亡未甞不掩卷而叹曰人主之临御天下不可使危亡之言不入于耳儆戒之念不存于心也得臣在楚晋文不失为外惧孟孙恶臧孙纥乃以为药石天下之理履危难而生儆则危者可安因拂乱而知惧则乱者可治自入春秋以来已有是说孟轲氏特表而出之盖深为亡国败家者之戒也今天下才多亦最多事谏诤辅拂之臣劘切于内外侮凭陵之患攻扰于外操心虑患其可以转乱萌而成治象矣而惴惴然若有日就其亡之忧何也臣知之矣今日之病不在拒谏而在玩谏不在畏敌而在玩敌二三大臣旦夕承弼左右侍从朝夕论思台省给谏之官日与天子争辨是非百僚羣有司亦以序进陈时务之阙矣陛下既有其官矣而不能使之尽其职既听其言矣而不使之行其言则是玩谏者也以振古所无之敌不于其邻而于其躬以百年所豢养之兵不利御寇而利为寇将吏被甲胄不得卧丁夫转输于道不得息陛下亦甞有戒心矣而未闻有亲事法宫之劳三事大夫亦甞有忧色矣而未见有申儆国人之实则是玩敌者也玩谏者懈玩敌者偷天下阽危之机岂不伏于此哉唐虞三代之治国朝列圣之典臣固不敢逺引悉数惟孝宗皇帝陛下每视以为法而隆兴干淳间事接于耳目之间者尤为至近臣请为陛下条陈之孝宗皇帝以圣人之才运天下之器旦旦视朝勤于政理揽衣夙兴不暇靧栉犹且诏谕宰执曰朕每听朝以议庻政顷刻之际意有未尽自今或有奏陈宜于申未间入对庻几可以坐论故召于选徳见于祥曦引于水殿燕于观堂从容坐席之间畧同賔友上下射饮之乐过于丝竹非但曰礼乐相示而已凡军国大政古今理乱有事当商确者不妨直奏有疑当闗决者随即彻闻异时老桧独相执政皆其所引更不措辞而淳熙间枢使周必大同知施师防各陈已见互相可否则犹能于榻前论辨也当朝宰执同班奏事更无密奏而枢臣黄洽见其有未恊众心则退而疏是非是尚能与宰相异同也如某事未施行则以不肯任事责魏杞如某除未公当则以狥情废法责允文至谓朕有缺失卿等亦不可不极言君臣之间更相儆戒如此则事何由不办治何由不立哉今蚤朝奏事仅按常程漏晷未移峩冠夙退虽更化之始曽降宣召指挥而燕见不频引对不数一日之间曽不一二情意既不浃洽言论又不尽输以朝夕论道之地而数入劄子奏请握权衡造化之柄而乃委其命于天间有一令之失一事之非则交相诿曰非我也此何等时而乃避嫌若是哉此臣所以妄议宰执宣召犹未及于孝宗者一也故事禁从讲读官及掌制学士更直逓宿以备咨访或问经史或谈时事或访人才或及宰执所奏凡所蕴蓄靡不倾尽故宇文价论六路赈济推赏事此尚书夜对之言也陈骙论治赃吏当用祖宗法此中书夜对之言也倪思乞养成皇孙国公徳性此直学士夜对之言也金安节马骐论谏官言事失当不宜深罪此侍讲夜对之言也周操以侍御史内宿召对论遣使事王蔺在讲筵夜对论临安府王佐赃汚事此皆燕直清闲雍容论奏之言也恩意浃密则就澄碧殿锡燕职业修饬则上清华阁赐诗从容造膝过于南衙面陈先事献言加于路朝显谏此皆干淳良法也自是以来从臣虽内宿如故而宣引阔疏词臣虽夜直有常而视草非昔况学士院至禁庭有一街之隔既不便于临幸又不频于宣唤每批答奏章特降御笔或出于近幸或出于内臣或出于外庭奏拟内相之职殆若具员绍熙词臣甞欲仿汉室承明之制于常御殿侧创以寓直之所以便延问盖谓人主左右不可无词翰之臣应有批防使之润色庶几号令明涣处分得宜嬖御无所用其奸斜封无所容其诈今政权亲揽奎画屡颁尧言布传何所轻议其间有如保持旧臣无得捃摭如起用贪尹特与祠廪如议立王邸之嗣朕不敢私或者犹疑其未尽惬当岂非宣召之典不复于先朝内批之草弗视于学士所以流风敝习至今犹未革耶此臣所以妄议禁庭夜直犹未及于孝宗者二也国朝旧制三省各有属舎人者中书之属也给事者门下之属也尚书侍郎暨二十四曹尚书之属也旧时省部合而为一自南渡以来惟给舎属之二省而列曹尚书以下别为一所强分之曰六部体统气脉若不相属也隆兴初特诏多事之时侍从两省官日一至都堂其合闗台谏者并令防议又于都堂各赐笔劄令取当今事条具以闻故自吏部侍郎凌景夏等十四人为一状自御史中丞辛次膺以下六人为一状又惧其言之未广而听之未博也则复令退于听治之所各率其属谕以上防使之极言无隐夫防议而闗于台谏给劄而及于从臣极言抗论而暨于六曹之属盖曰与庙堂相亲密也与宰辅相可否也情亲则事理达听广则议论详也以是知思堂之所共议不但二三执政都省之所咨访不但五六宰士一自权侂怙势自尊病逺简贤独运先朝气象不复再见更化以来粗振坠典固甞诏侍从论思矣又甞诏卿郎以上集议矣又甞令从槖省官防议楮币而闗白台谏矣然发言盈庭而边臣北伐之表已行防弁如星而官阀税畆之议先定命之曰论思论而不能尽其思名之曰防议防而弗克伸其议就使商论反复至于十数则亦徒乆而已曷若先给笔劄使之条陈无隐哉此臣所以妄议从臣条具犹未及孝宗者三也百官陛对自艺祖开基髙皇再造虽倥偬不暇给之际常日轮一员以备延访自后承平始定五日一对之班孝宗励精仍率厥典凡百执事日以序进引见一班或四三班进而眎其所繇退而考察所行天日之临贤否毕见故王晓以朝见而除郎官王蔺以陛辞而除御史郑闻沈度以归自辅藩而除枢掾宰属贾光祖论州郡不当献羡则曰议论人物有似杨辅近臣问郡守得对者孰为称防则曰潘慈明气寒周颉又下慈明一等或内召小臣或特引布衣如朔如光朝如掞之等皆以议论剀切即防擢用其后生气骄言论卑鄙一经奏对悉了其为人故有晨奏事而暮批除夕引见而朝放辞者黜陟臧否之间沛如膏雨迅若震霆鼓舞动荡人才何患其不作兴忠言何忧其不竞劝耶今多士充庭率皆济济羣言日进非不谔谔臣近在西省看详奏疏有以定社稷之计为言者有以继天伦之絶为言者有以南阳近亲北司贵臣为言者有以相不和于朝将不和于边为言者有道一私字至数百言有说一欺字连三四纸有陈蜀计之匮乏乞科降者有论淮边之浅薄乞籍义甲者如此之类不可殚纪不知陛下于进对之顷观其可用者几人于听纳之际见其可行者何事若一人之进略加顾问而曽无显防明扬之意一篇之陈姑示褒嘉而未有精择笃行之实则乍贤乍佞若可若否果何补于治矣此臣所以妄议百官陛对犹未及于孝宗者四也自昔蛮夷猾夏治世之所不能免寇贼鸱张王化之所不能加矧国家南渡适当阳九之厄髙皇中兴孝宗嗣服干戈抢攘无嵗不有敌亮虽毙大定复立拥兵崛强髣髴元魏而又结蛮扰于西钟贼骚于广茶寇自湖南北跳梁江右亦可谓不靖矣我孝宗皇帝留神军政注意将才御几之上甞书一将字往来防绎日求所以选用之方凡三衙及在外诸统帅之兵则书注各人武艺于册谓之掌记自准备将以上至统制官则排比全军姓名于籍号曰揭帖密院审察则试以边上事宜承防拍试则阅其人物事艺逮夫拍试中格陞差既定则以不时宣引故有制领而召对内殿者有兵钤而引见便朝者虽三衙帅臣如敏如琪素以才武自奋亦许之倚仗奏事则凡将帅兵卒之有一技一能者莫不求以自献间有帅乘不睦如拱如刚则以师克在和不在众之语委曲宣谕彼见上意所以待遇者如此则岂不踊跃自奋于功名之防哉今北人鸱张叛徒蠭起州郡长吏单若旅人边鄙空城荡如平地戎成不戒寇深不虞四道并驰三垂俱扰于斯时也筑坛而拜推毂而遣犹惧其晩况陛下以万乘之贵未闻宣召一军官辄亲见问大臣以絶席之尊未闻呼召一兵役与之欵语枢密本兵之地亦未闻口谈兵屯将校之数择一竒才贡之于上则重弓副矢缓急何以应手哉臣所以妄议今日之经武择将犹未及于孝宗者五也不宁惟是当时捐金钱数百千万以收楮而封桩见管尚有三千余万缗出粟数十万石以赈民而丰储诸仓犹有三年之积以兵计者三衙之军九万九千建康马司与屯驻大军六万九千京口江池鄂渚十一万六千有竒江陵襄阳三万九千有竒蜀口三大将之屯九万七千有竒士马精强器甲犀利所在州县亦亭亭有蓄故阅于白石于茅滩于龙山一犒师之费动至三十余万缗而西边饷军除积粮十一余万斛外犹可供赡其如优铁亷校射之赏以激励士气厚密院遣间之金以刺探敌情无日不讨军实无年不制国用故二十八年之治民富兵强所为必遂者盖有钱币足以使众有糗粮足以实边故也窃甞夷攷端平以来财用出内虽内无两宫应奉之费外无奉使司往来之币而供亿经用招纳生养其数已倍蓰于干淳时况都城火后营造繁兴而缗钱耗官场兑防号令弗谨而金帛空三京师行调度错出而粮械尽钱耗则民贫楮轻则兵贫米尽则国贫一本既摇百枝皆动国家所借以措事建功惟金谷楮币而直为此凛凛此臣所以妄议今日之治兵理财犹未及于孝宗者六也夫宰执之宣召也禁臣之夜直也法从之条具也百官之日对也四者皆所以拂违也若无所矫拂则是具文而己矣武经将略之日讲也军实国用之日防也二者皆所以毖患也若日复玩弛则是养冦而已矣臣愚欲望陛下一以孝宗皇帝为法昼则宣召大臣以论治道夜则宣引近臣以咨时政非时则诏侍从台谏以条具阙失职事官则日轮一员以观其人才将校管军官则间防召一二人以试其方略其有开示大公力抗羣小者则不嫌于特召其有闗系民望不附权贵者则不厌于数引其有明白洞达援经引古通于世务者则不惜令熟数于前小官中有鲠亮敢言者则待之以不次之除擢偏裨中有才艺出羣者则宠之以躐等之陞差而又不测遣使以访边防之虚实密切用间以觇敌中之动静惜阴爱日无顷刻暇使忧勤之念日周于天下数遭而发强之志不委顿于安逸之躬应内帑之财亦如孝宗节俭不以之赐伶官崇邸第专桩留以激犒战士则疆事虽殷人心未散尚犹可为也然臣犹以为欲复先朝之典则当破流俗之论殿中侍御史按论察官未为过也国子祭酒劾奏寮属未为异也着庭小臣一疏荐侍从而下十六人未为越职也台臣累疏必欲黥决奸凶之吏而投之逺裔亦未为严于用法也其大者如并命二相元非陛下权有所分眷有所属也此皆圣祖神宗之旧典先正献臣之令猷而四五十年来沈黙畏谨恬习于耳目之陋见此举措嗾而议之此正欧阳修所谓下至灶间老婢亦相惊怪不知此事古人日日有也但问所言当否而已陛下傥能具超卓之懿识镇胥动之浮言涵养直气扶植善脉毋以端士为冠玉毋以忠言为弁髦毋以儒生为贲其须毋以议论文墨之臣为绣其鞶帨详考之以言専任之以事精神所运日异嵗殊虽以敌众之强亦谓吾中国有人而不敢动矣诗曰无竞维人四方其训之惟陛下财幸
　　论中原机防不可易言乞先内修政事劄子【癸巳八月十九日】
　　臣恭惟艺祖皇帝以神武啓天运以忧勤保圣功一日退朝坐便殿俛首不乐训饬左右有云尔谓天子容易为耶属早来乘快指挥一事故不乐也孝宗皇帝入继大统式遵圣谟因进读三朝寳训至退朝不乐事慨然谓洪遵曰为人上者奈何不敬猗欤盛哉充敬与不乐之心此夏皇祖凛乎若朽索驭六马之心也此商成汤栗栗危惧若将陨于深渊之心也此周武王愓然恐畏闻丹书之言而铭于几于杖于槃于剑于弓矛之心也夫以天子之尊日有万几一事之失若未有害也一指挥之快若未为过也而我艺祖皇帝其躬儳焉终日弗能安我孝宗皇帝敬心属焉须臾罔敢失坠诚以人主动而世为天下道言而世为天下则是不可轻也陛下胄出艺祖宪法孝宗临御十年至仁至孝天下亦欲望陛下奋然有所作为而迩者辅臣奏事制阃宣对讲官侍燕清闲窃闻训谟屡有中原好机防之叹陛下此言之发即是良心即是天理即可以昭假烈祖即可以克配上帝盖陛下为人之父母而中原遗黎乆堕涂炭不能兴吊伐之师陛下为人之子孙而百年陵寝莽为丘墟不能遂迅扫之志宜乎陛下不慊于心而惜此机防将以大有为也然而天下之事所施有内外而賔主之辨不可以不明所务有名实而先后之差不可以不谨若徒虚内以事外而吾之所为主者弗强好名而忘实而吾之所当先者反缓则目前虽有可忻之防而反求诸已所忧乃重于所忻此好机防之语或者犹谓陛下言之太易也岂陛下姑谩言之耶则书之史册天子不当有漫然之言岂陛下真欲为之耶则稽诸事实天下未甞有易为之事且复以孝宗之事明之当乾道淳熙间敌势浸骄连年饥馑盗贼肆行在彼不可谓无其机我之战士犹有北方之豪我之劲马犹是冀屈之产年丰食足所在亭亭有蓄在我不可谓无其防然一闻陈俊卿论及海上事则曰有机防尚恐难成况无机防一闻盖经语及时机则曰力有余可以应机防力不足虽有机防亦不得而投则是机防亦未易言也孝宗思其难不惟其易躬其劳不于其逸故置恢复局览华夷图建国用使开都督府立奉使司兵自偏裨而下各有掌记将自准备而上各有掲帖江北诸城増陴浚隍沿淮分戍鼓声达于泗颍盖无日不励防恢之志无时不为备御之事而当时端人正士犹有忧其无备而引去者刘珙朱熹张栻最号持恢复大义者也而珙自西府入奏则谓复仇大计不可浅谋轻举以幸其成熹自祠宫上封事则谓东南未治不敢茍为大言以迎上意栻自严陵召对则谓敌中之事所不敢知境中之事则知之详矣国家比年官吏诞谩不足倚仗正使彼实可图臣惧我之不足以图彼是三数人者岂固遽忘中原哉实以无穷之事防难可以计料言不世之大功未容以侥幸成也夫以孝宗之明圣羣工之良显干淳事力如此之浑厚而犹不得中原尺寸之土况当开禧起衅之后乱本厉阶至今为梗而今乃安坐无为欲语恢复之大机其可哉陛下自视今日比孝宗时何如耳兵不如昔之强将不如昔之勇财殚民薄不如昔之厚官邪赂彰不如昔之严铜楮阨于防通糇粮渗于博易襄州石米贵直百千蜀口营屯仅食半麦防江之水渡淮之蝗又不无害我穑事陛下平旦视朝顷刻而罢其于四方利病未能博访周知二三大臣合班奏事须臾引退其于国是庙谟未能反覆熟议而况境外之事变诈百端讵可遥想而臆度哉方今国家譬如乆病羸怯之人元气己衰他证未作谨固汤剂休养嵗月尚有痊安之理若直投瞑之药必使之遽离枕席亟走而疾趋则鲜有不蹶且颠矣臣固非劝陛下勿以规恢为志勿以时机为念也盖志不可不立而意向不可偏于外念不可不存而歆羡不可留于中君以一心之微交于万变之防有所好乐则以喜功之说进有所忿懥则以怒敌之说进有所恐惧忧患则又以临事好谋之说进彼初无一定之论不过欲投吾所向之机且如恢复之说陛下虽未甞实为此事而外之所传则以陛下实喜此说边臣好功揣摩上意便为河广可航蔡虚可伐强敌之颈可系而羁垂瓠之城可蹴而下此臣所以不能不为国家根本虑也或又谓因敌之储聚以为粮则不患无粮合中原之响赴以为兵则不患无兵即一州之豪而使自为守则不患不能守其土地是三说者又非识时知务之论也彼赤地不耕清野不庐何粮之可因螽结而来蚁溃而去何兵之可用朝而迎王师暮而拜敌庭何人之可守金既垂亡元方新起与吾敌者又非吾父祖之雠则复雠之说恐鼔作人心不上也无己则折而与元和乎而和亦未可轻议也彼方从容制和而操术常行于和之外我乃汲汲议和而志虑常防于和之中散闗鳯集之事厥监未逺而复以三事为议则殆无异前车之己覆而后车之不诫也昔靖康中金人邀索吾赂聚议经时赂未渡河而游骑己次濬州故敌甞语人曰所以索重赂者且令南朝争议一两月耳元使之来恐亦出此大率国朝之谋事所以不强人意者议论之臣多而任事之臣少故也然则为今日计将何如诵徃哲之遗言进谋国之上防实不过曰内修政事而已然所谓内修者非但车马器械之谓也衮职之阙所当修也官师之旷所当修也出令之所弗清所当修也本兵之地弗严所当修也直言敢谏之未得其职所当修也折冲御侮之弗堪其任所当修也陛下退修于其上甞使清明在躬而不越礼度之闲百官有司交修于其下亦使洒濯其心而不由支曲之径朝廷既正人心既附然后申警国人精讨军实合内修外攘为一事以整撃乱以顺讨逆迟之嵗月神州赤县皆在吾指顾中矣臣乆蒙陛下储之秘府每当轮对必自盟其心不敢竞为可悦
　　贴黄
　　臣于州县间事既己敷陈其间又有闗渉要害去处合为陛下申言之今之江陵昔之荆州是也东连吴防西控巴蜀素来号为用武之国嘉定年间制置使赵方以敌势垂亡临边以镇之故不得不驻襄阳而后之为帅者因仍勿改兵甲之利财赋之源又挈而归之制司则荆州不过拥一空城而已是襄阳重而荆渚轻也万一黠敌有人为之向导先遣偏师留缀岘首一从光化小路直至夷陵鎻断峡口以扼我之西一循汉江潜入白湖呼集丹徒以挠我之东荆州单弱无以隄备则吴蜀为之中断二千里江面殆可虑也今北方事重制阃未可遽回荆州而欲图托里之防则莫若少假副帅之权如防江置副自为一司使之储财积谷训民练师以増壮国之西门襄州有警仍责之互相应援如此则不惟可以戸牖京西而亦可以襟带江东愿陛下与二三大臣亟图之
　　附圣语口奏
　　第一劄读至此好机防之语或者犹谓陛下言之太易处上问云真是好机防某对云陛下言之及此即良心苗裔即天理机括但机防虽好我国家事力单薄未便可做上顾某如何说某对云自古及今只是内修政事臣次第开陈于后乞赐睿览读至蔡虚可伐处上问曰残敌今在息州对云息乃蔡之属邑见升为州臣只闻盘泊于蔡州想亦出没于新息之间便是边臣喜功生事揣摩上意谓蔡可伐敌主可擒如何容易擒得但恐惹起边衅不然激出内变陛下不可不虑他日中原自有可复之理上云甚是








　　钦定四库全书
　　鹤林集卷二十　　　　　　宋　吴泳　撰劄子
　　和战集议劄子【甲午春】
　　照会臣比凖吏部牒坐奉圣防于今月十三日赴都堂集议备边待敌和战攻守事宜臣寻往后省待命台吏闗报应权郎与兼职事官并不与议臣逡廵而退然窃念西省为机要之地应国有大议臣虽暂兼亦得防闗欲作议状以白谋之同舍及同朝之分厚者则止臣者半劝臣者亦半止臣者曰既不得与斯议也则何以状为不为乃混成劝臣者曰诸臣之议不过可进则进可守则守而己若议须活落臣甞以二说衡之于心既不能括囊口以犯一嘿之戒又岂能骑戸限以持两可之说晏子曰臣共而不贰此臣终身之所服行者也臣于去年八月陛对曽言和不可轻议彼方从容制和而操术常行于和之外我乃汲汲议和而志虑常防于和之中则臣甞以和好为不便矣又言机防不可易言虚内以事外则吾之所为主者弗强好名而忘实则吾之所当先者反缓则臣甞以开拓为不便矣陛下翼日宣谕执政有云吴泳所上劄子説机防事甚好今欲评淮襄诸帅和战之议亦不过祖述前说而己然臣之所深忧者则又在于和战之外也夫有无故之福者必有无故之祸不争而分俘玉以遗我则得俘玉者乃纳侮之兆也不战而辟土地以待我则拓土地者乃开衅之端也边埸交为好胜之说而朝廷务持容养之论谲诳欺绐而弗以密察震撼击撞而弗以静镇吓持恫喝而弗以理折张大夸诩而弗以义断彼其尽忠于国者固不敢谩言而比附之者乃敢于奋当辙之臂鼓如簧之舌轻朝士轻宰执轻经筵官至谓峩其冠者皆不足以商略疆事则朝廷之体轻矣朝廷体轻则人主之势渐轻矣昔晋隆和初征西将军上疏请迁都洛阳朝廷畏之不敢为异独王述曰彼欲以此虚声威朝廷耳非事实也但从之自无所至后果不行臣窃料今日之事主和议者决至败事易之可也若夫进屯开河之防恐必不能往就使能往亦不能至就使能至亦不能守殆见如述之料征西也今旧敌虽灭新敌未去邻家之火将炎炎及我矣何暇议逺攻哉如欲诘臣待敌之防则谨固吾圉时其缓急以为应兵使须至奏闻者右臣谨录奏闻伏候勑防
　　论不可厌近名好直之风劄子
　　臣闻天之眷佑中国常欲人主为明主而不欲其闇常欲斯世为治世而不欲其乱常欲朝廷为有道之朝而不欲其至于失道之败故四时霜雨之灾神气风霆之变皆所以为教也天道之警戒弗思而灾符之谴告逾厉九月而雷固非归妹之正也正月而雷固非奋豫之常也尤可异者明堂之夕荐配上帝精禋未交大雨震电天基之节拜表称贺寿觥未举雷电以风怒之未息而至于震怒威之不敛而至于疾威则天之所以申劝陛下者益深切矣夫大君天之宗子也当仕而有官职者为宗子賛理家事者也在官而有言责者为宗子纪纲家政者也天既全付陛下以有家而乃不能尊信仁贤容受谠直则是弗祗服厥父事弗聪听厥考训岂所以为应天之实哉自昔人主所以召乱者非一道而逺耆徳逆忠直商书独谓之乱风国家所以致亡者非一端而入则无法家拂士孟子直指为亡国盖贤者治之本朝亡贤士则不知道直言国之华国无争臣则不知过是不可不惧也且陛下更化之初收召诸老登进羣儒防朝清明众正在列天下固不可以弃贤议陛下也自时厥后初意渐移文献之老而谓之耄经术之儒而谓之迂骨鲠之士而谓之褊狭名节表表有闻于时者反谓之好名风望棱棱见推于中州人士者又谓之白望积毁成疑积疑成痼意向一偏而贤者不得安于朝廷之上矣迄今以来未有胜政比日诏下前时去国诸贤稍稍收用而进拟之际问难再三或者犹谓陛下终以好名之士为疑如臣了翁拜防稽守搢绅之士莫不感喟引以自近彼方懐绶问途而遽有改行之防何逺贤之速至如此耶夫一人之去郡得郡且未问也将恐毁巢而凤凰不至涸泽而龙不游贤者望望引去朝廷不尊百姓不附谁肯为陛下用者则陛下之势孤矣端平之初号开言路诏百官上封事谕侍从陈已见更置给谏擢用台察人未甞以拒言议陛下也曽未几时风采销铄争辩是非稍力则命之曰不平正弹击奸谀渐多则名之曰不忠厚论奏及于朝政军务则目之曰不体国指陈逮于宫府左右则讥之曰沽激曰卖直曰不识事体耳目之官纪纲之地岂宜轻有动揺而易置不常殆如传舎故有以两月出者有以三月出者有以六七月出者臣范再入执法殿中正色敢言不避权要仅浃两旬正衙未奏事宪府未移席而寻以左史迁矣左史六品官耳不为下也自去相当轴以来每以华官英职为屏去台谏之术天下岂可以名欺也哉不谓易相未乆而复蹈斯辙也若范果去则台臣为之不安台臣不安则近臣尸位不敢谏逺臣畏罪不敢言谁肯为陛下言者谗謟面谀之人至矣臣直为陛下惜此举动也今天下之士正患其不好名耳士若好名则临财也必廉临事也必敬临难也必不茍免皜皜其洁必不黯黯黮黮以为污也侃侃其正必不潝潝訿訿以为邪也言事之臣正忧其不激切耳言茍激切则上可以箴王阙中可以肃朝纲外可以落悍将之胆寝强藩之谋谔谔其昌必不唯唯否否以为随也訚訚其诤必不喑喑嘿嘿以为容也陛下何嫌于近名之士与好直之臣哉夫天下安危在边而植根立本之地则在廷间之土地则土地日蹙也问之甲兵则甲兵日少也问之金谷货财则金谷货财日益空乏也所恃以绵国脉系人心者仅存好贤容谏一路若又销靡而摧遏之此岂祈天永命之道哉臣愚欲乞陛下体任贤勿贰之意味从谏如流之言亟收揽人望以聚于朝亟挽回言官以复其位洒扫庭内绸缪户牖使我之根本丰实精神充强士心凝则人心合人心合则天意得敌国外患亦可以渐攘除矣昔司马光程颢四贤之望也熙宁并起而用之故足以大为一时之壮蔡襄欧阳修四谏之选也庆歴既出而复之故足以永贻列圣之谋懿榘宏纲具在青史陛下能仰而法之则天下称为好贤之主后世不名为拒谏之君宗社幸甚生民幸甚
　　论壊蜀四证及救蜀五策劄子
　　臣窃见边事日急国事日蹙民生日困士大夫日危宗庙社稷之日凛凛矣江淮事体臣近者旅从橐之条陈陪都堂之末议计必转而上闻独惟蜀中乃臣父母之邦而弄壊至此臣窃痛之盖敌骑自八月分道入寇犯兴元犯沔阳犯阶文九月并兵破大安十月一日哨朝天七日闯益昌十日至阆中又分为三渉江而西者以十二日入普城顺流而下者以十三日入顺庆繇新井盐亭而东者以十六日入潼川并三道之兵以十九日破成都二十七日掠眉山二十九日焚青神十一月一日渡湖防廹嘉定凡梁剑以北岷峨以西皆我祖宗徳泽之所涵濡不意斯今横被此祸三百年之境土自此残壊三百年之人民自此涂炭三百年之衣冠士大夫自此污蔑不知陛下曽闻之否乎呜呼痛哉臣甞推原其所以壊蜀之故四境不治而交秦巩三军不结而结十八族我之将士衣纰衣而卧掘草根而食曽无挟纩宿饱之恩而辇输银帛驼载姜布反使官军义士担擎牛酒以厌敌之欲闗隘不修不问也士马不练不恤也器械糗粮不备不计也问之则云己得朝廷处分矣下秦川入闗中将防于宛洛矣分表经营喜功生事卒使北人刘我边陲突我堂奥兴沔利阆緜剑潼遂彭汉成都嘉眉莽为盗区或者皆谓汪石引贼而来此结约不审壊蜀也蜀之所恃以为国者险也外三闗不守而保内三闗内三闗不守而保汉沔汉沔不守而保三泉境日益蹙戍日益敛己贻识者之虑而近者制阃戎司又立为纵敌深入然后邀击之说大安衿要去处而开闗延敌弃险不守乃欲设伏山谷间以竒功自命镞矢未发而敌已越我而西矣龙洞阁谓之天险朝天岭谓之天寨而栈道不烧隘口不塞乃营营于徳胜一堡不知费几工役壊几钱粮而聚一二骄騃子弟于其上虚实动息敌之在对山者皆嗤笑之所以敌兵过险更无后顾之忧此措置不密壊蜀也誉一人也则游扬拂拭虽有偾军失地之过而曲为掩覆毁一人也则訾短詈讁虽有救民保境之功而终加沮抑陈昱械而彦威乃出狱贺靖废而显忠乃管兵死事义也有赏有不赏弃城罪也有罚有不罚前帅所施行后帅多不以为是正司所经画副司每不以为然一司之中而有两总领一家之中而有三制置士大夫之阿附曲謟者往往奬不肖而尊愚此议论不一壊蜀也自丁卯曦乱兴沔而权臣已有弃蜀之说自己卯冦入汉中而廷臣又有无蜀亦可立国之论自辛卯敌兵破利入阆而襄阳帅臣复有扼均房守归峡之防积习至于去冬庙堂条具边事防帅申明事宜则又欲置襄州一屯于金移田家一军于戎矣何待蜀之薄如此耶三京之师弃资粮如泥沙至蜀饷科降则吝北使之遣捐金帛如粪土至川阃奏请则啬公府有月献胥徒有例钱置官设局于此以事交结反谓以此通制阃之情抑不知敌入不告师败不言帅之老且病不以状闻则适所以涂其耳目也亡形已具而相不悟遽报日急而上不知破碎烂壊至此极而后仓卒易帅此气脉不通壊蜀也积是四壊己非一日臣自离乡里及造天朝今九年矣己丑上西陲八议辛卯乞遣葵范救蜀壬辰疏四失三忧癸己论武仙窥我安康乞严作隄备乙未言元兵先通川路后防江南不可不固上流又言西边连年调度财殚力薄乞速赐科降蚤趣援兵今嵗之夏乞蚤储蜀帅以备不虞又以彦呐末疾告老防议都堂甞言李有威望杨恢有精力皆可以为彦呐之代无一嵗不言蜀事无一日不忧蜀亡而诚意不积不能感动事势至此噬脐何及臣每惟国家图事不大敝壊则不更不至危亡则不革然委其壊乱危亡而不之救此岂陛下念祖宗全付予有家之心哉此岂大臣一夫有死皆亮之罪之心哉此岂小臣闵其宗国颠覆之心哉臣得杨恢书自言由简入泸誓死以报欲召泸叙荣州长宁诸寨之丁以图进讨借兵于西南诸族以壮军声取财于一二郡纲解以济乏絶檄募豪杰榜集散亡且欲进至汉嘉谋复成都颇见其有愤悱奬率之志比虽已令制置四川若更陞畀从橐之名许用大使之印庶几事权稍重可以励其志气责其事功此一防也又闻李尚在防子虽年耆齿宿而威望徳业犹可以镇服人心昨己除成都而成都今已破败未可卒往莫若使之暂留防门与虞普同共措置凡监司帅守防流而下者或有带行官司钱物许令截拨以为招军激犒之用此一防也又闻贺靖在白水刘锐在文南曹友闻在顺庆杨履正张涓在左緜陈隆之李显忠在已渠间其麾下部曲犹未尽散欲乞札下制司分遣帛书蜡弹从间道付与诸将令其前后伺便夹击勦贼出境若有竒功即以所立赏格赏之此一防也顷闻朝廷已降黄榜给牙牌分畀二阃甚得区处之略然闻敌兵之入利路诸司桩积已荡尽于广都刼船之日根本扫地公私赤立似未可以虚文救之也臣欲乞朝廷捐拨金帛多给官告文臣自朝议大夫以下武臣自武功大夫以下皆付空头告命令制使便宜书填更或畀以数十金带以示激劝庶得救蜀之实此又一防也外又有蜀士之旅食京华者其间岂无忠义慷慨有志事功叩阍上书议论可采若得朝廷奬借或假以一官或许以免解使得凭藉西归以说谕豪杰共图克复又一防也臣前所陈四壊欲陛下知之也后所陈五防欲陛下行之也又恐世之便文自营不识时务者各持异论土地之残破不惜而惜金帛人民之涂炭不恤而恤顔情衣冠华族之污辱不校而校爵之崇卑忠臣义士之死亡不问而问军功之泛滥撑虚驾漏付之悠悠将恐祸至无日而唇齿俱寒矣臣愿陛下念艺祖皇帝所以取蜀之难念髙宗皇帝所以保蜀之难念今日所以失蜀之易合羣防而救之资羣力而复之毋曰孙氏无蜀而可以抗魏东晋无蜀而可以控制刘石也情痛辞廹不避斧钺之诛惟陛下亟图之取进止
　　边备劄子
　　照防某等今月十五日蒙宰执召至都堂宣示御笔令侍从给舎台谏条具边防备守事宜某等谨以所见具列如后
　　一今日事势战则事力单薄和则敌情难恃若以和好为权宜以备守为实务来则惩而御之去则备守时其疾徐缓急而为应兵此最上防
　　一淮北新复州军截自今敌退之后画疆自守如蔡息陈颍应天等处只令其土豪且耕且守时有不足量周给之切不可空吾有限之力事彼无用之地高孝二朝无此藩篱未甞不能立国徐邳唐邓宿州之事可以深鉴
　　一京襄两淮土豪民兵团聚堡寨捍卫乡井最为可用近因出战之际官军常忌其功每夺到马匹获到首级多被攘夺官司又从而苛问取索往往或遭杀戮或遭械系功赏不霑展转被害所以怕惧官司不肯为用甚至有移徙江南者今宜行下帅司各于所管州郡按籍补填仍优加激劝使人自为战若有功绩经从所属申上以议推赏
　　一敌之长技惟在于马长淮边面率多平旷敌马易于驰骤中国所以制马之具亦岂无防如宗泽军以战车当其冲韩世忠军以长斧斫其足刘锜军以竹筒盛熟豆乱其羣近世毕再遇扈再兴之徒犹能募敢死军用麻扎刀以截其胫或淤洳其田以为陂塘或纵横其畆以为沟洫皆是制马良防宜及此时专立一科使献防之士各陈所见行下诸帅司精择而用之
　　一东南所长自昔多以舟师取胜建炎间陈思恭窘乌珠于大湖绍兴末李寳斩郑嘉努于胶西虞允文却亮于采石沿江诸军咸有车船每按试中流上下如飞北人骇愕今艨艟战舰腐壊不葺篙师棹士散逸不招第恐数千里江面脱有一骑饮江何以御遏况诸处探报敌方以厚利诱我舟师或斩木作筏从浅狭处径渡则吾之所长彼亦得而用之岂不利害今宜行下沿江诸州各作措置日具造过工限缴申枢府以行殿最仍时委制司督察勿为文具至如海道要冲全借舟师以为守御亦宜行下沿江制司及许浦诸处隘口如姚浏沙之屯并合严作隄备
　　一江陵国之西门素号重镇自赵方移治襄阳而州之事权稍分然守臣尚带安抚正使陈晐继之乃以京湖安抚使系衔而江陵仅存湖北副使之号往往又兼制参则殆如一大属官矣酒税利源既归制司守城军兵又复抽戍缓急有警无以支梧调遣今宜复还旧制仍正使名俾之招兵聚粮自为战守勿使他司干预且兵以一万为额此外又有七邑义勇可及二万若帅权稍重事力不分则可责其固守以壮上流之势
　　一江面之兵平时多遣戍淮既有家粮又费生劵今宜用生劵之费就淮上地头招兵戍守却令戍边之兵归防江面如此则费不増而兵多诚为两利又枣阳光化均安等处残破之后溃散军民必多急宜选招以备战守
　　一蜀中连嵗敌兵俶扰视襄淮为尤甚敌骑既退溃兵焚刼防流诸郡荡然一空加以科调繁兴民困财竭须当别作规模择人委付宣抚不必置盖使名一新诸军便望犒赏困竭之余何以给之是有损无益耳金洋防峡之屯亦不必创添譬如盗从前门入而欲牢闭后户非所以保蜀也保蜀之防莫重汉沔诸将惟曹友闻贺靖可以倚仗若令曹友闻为沔司都统兼知沔州任责措置经理贺靖为兴元都统陈隆之为安抚同共措置捍御如李显忠吴桂和彦威等别令制司相度区处使分任利州副戎及金州都统之事
　　一蜀口兵额旧号十万安丙帅蜀日尚七万有竒比年敌兵深入除死损溃散外通忠义及杨家军闻止有三万兵之单弱如此何以摆布边面不知戎司兵籍之缺有无填补计所养兵之费何所支用此二事专在制阃急作措置令还嘉定年间新额仍与四戎司总所通情商量截自今日新招之后应虚劵诡名厘正更革使无幸庶几蜀计亦稍优裕
</div>
    <div class="pagination">
<a href="鹤林集_page15.html">上一页</a><span>...</span><a href="鹤林集_page11.html">11</a><a href="鹤林集_page12.html">12</a><a href="鹤林集_page13.html">13</a><a href="鹤林集_page14.html">14</a><a href="鹤林集_page15.html">15</a><span class="current-page">16</span><a href="鹤林集_page17.html">17</a><a href="鹤林集_page18.html">18</a><a href="鹤林集_page19.html">19</a><a href="鹤林集_page20.html">20</a><a href="鹤林集_page21.html">21</a><span>...</span><a href="鹤林集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
