<!DOCTYPE html>
<html>
<head>
    <meta charset="UTF-8">
    <title>西河集 - 第 23 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 23 页/共 136 页</h1>
    <div class="content">　　西河自言曰吾生平有三幸一不为继子一行文无宋人论体一无负郭田作衣租食税男儿夫宋人论体则亦何害于行文而恶之若是以为好翘人过吹毛索瘢有害心术故翻成案变乱黒白有害是非摇唇鼓舌抵掌言事有害文笔自三唐以前并无此体而宋人倡为之而害不可道人有以论文见示者随手还谢曰非所好也乃一见元襄先生文而怪之三复三叹曰此非天地至文矣乎议不骫于正而中人之綮浮薄者既非所道而迂儒绳检率腻而不敢近出其知见实可以上下千百年史事而惜其书之不尽传也先生在明季试必领众早已食下士之禄吴越间士望而归之者如影响而终以避人之故隠居当湖遂不屑以文自见今幸与先生之子游急搜其文而全巻已亡即賸论一体亦复零散而不具如是予既悔前言之过而叹名山大篇其灭没于斯时而不可考者将不止是文已也因为镂其篇而又序之
　　沈瑶岑集千家诗序
　　自集诗法兴而继之者集古集唐集三百篇集陶诗杜诗集乐府诗余长短句而独无有集宋人诗者则以宋人诗之记之者之少也葢不记则不能集不记则读之者亦不以为集之者之巧是以集诗万首莫如泗上施助教然除所记外漠漠而已如此则与自作何异焉今人好宋诗而皆不能记蘓黄杨陆掩卷茫然予尝取千家诗示之曰一团茅草乱蓬蓬此宋诗也沈子瑶岑乃取是诗而集之骤读之而惊既而頥解又既而心旷神豁拍桌呌快事犹是孩防所诵谙于心而熟于口而乃曳白妃黒移子而换午耳目变幻一至于此今人好刀大食百辟岂有畸制乃杂取庄山之铜歴山之金冶百以为一涣然若氷释烂然若芙蓉之出于塘今人亦好裘剸豹以为襜防貍首以为袪缀千羊之皮以为三英五紽而浮光集翠千纯百结之名其价什倍然则集诗虽小道其亦足以见其裘见其冶有如是也
　　张介眉八十序
　　当湖有蒹葭围聚家而栖于水乡之中菰蒲茭菱四向而环之以郁为名人髙士之所都居诗人所谓蒹葭苍苍在水一方者一若为斯乡咏焉第是诗本招隠之篇而序诗者谓秦襄继霸不能取岐西之地以复周业因慨然以道阻且长借之兴懐旧之思岂其然与介眉张君为当湖望族而举家居围围之中亦多他望族居之而张氏之居围则甲于湖雅坪学士曰吾家南陆世与张氏为婚姻介眉吾亲家其子子益吾婿也而蒹葭苍苍毎欲溯洄焉而不可得即间一至之而媿其为人夫以雅坪贤君子出处不苟生平多大节其于世无一可愧而犹抱嗛嗛则必其瑰行异轨大过乎恒人而乃诎体焉而居于是夫是以每溯洄而叹莫从也今介眉年八十矣当七十时学士赠以文载雅坪集中不十年而学士乃先我反真予以七十八年之友未能溯洄一相从者而亦赠以文尝叹乆为人作夀序而自检其篇八十者裁八人九十四人百嵗者一人耳上夀之难也如此学士文有云张氏之世几百嵗者二人逾九十者二人几九十者三人夫向之几百嵗与逾九十者今百嵗余矣即几九十亦几百嵗矣此无论其皆存与否而上夀之易则又如彼是岂隠者多夀抑亦身居之蒹葭之间而逍遥溶防天即以仙人之日月授其人与夫文献之重也乆矣老成典型当
　　鼎革之后易于放佚而介眉以肥遯之躯阅世长乆举年时所见所闻兴废得失皆足鉴往昔而儆后来加之多识大小前朝之掌故嘿识胸臆此在
　　圣天子下省髙年犹当造门而
　　宪乞之而况子姓登
　　朝其为赐鸠赐玉者方未艾乎少时闻里有长年毎就之听百年间事往有闻神庙太平贵家往来诸遗迹以为咨嗟而今则启祯之间能言者鲜矣夫鼎鼐簠簋奁匜舟刀苟雕陶冶漆在宣成靖庆所制即什袭拂拭尊为宝秘况人惟求旧诚有如蒹葭之诗所称懐故都而叹兴焉者则以老成之尚在而称觞百里相继恐后夫岂异事而苟曰十年以后谁为赠文则又予之咏溯洄而茫然者也
　　髙云和尚四居诗序
　　佛家有偈而无诗偈也者揭也揭其防而已非为诗也自中峰以诗为偈而偈乃一变然而所揭之防仍在焉髙云工为诗及受法为平阳弟子则弃诗为偈而既而居山居水居市防居舟楫则又重仿中峰四居诗而以诗为偈夫为诗为偈是亦何所于分别而以予视之以为四始六义靡一不备者而明眼者见之则又曰三门八正无少欠焉夫释无文字乆矣天童直指一传至三峰而旁及言语然而平阳与三峰则竟以江汉目之虽同宗于海而岷嶓之见未尝亡也今平阳一传而文字之盛遂为古今所未有予不防佛法而老年注经遂厌文赋为宿孽而髙云寓书于予谓葛洪井畔当邀予话三生事葢夙契也夫予不为坡而髙云应现实有如源泽之悟三身而得化身则其慧业结习固有畴昔之难忘者予读四居诗而并为及之
　　鲁缃城诗序
　　予避人还真州值山隂沈九康臣以丞相判官主文江南藏予秦淮之复壁间其时润州司马鲁君谦庵造戈船江濵与康臣同学且同官每以文酒相唱酬而不敢与也暨予还里闬遇谦庵杭州相见慰劳而康臣以都官郎赴玉楼去予方悲故交沦落乡里后进无复擅词业如曩时艺苑与谦庵三叹而既而江东同志无不借借称谦庵诸子有学而次君缃城尤工词赋往以五七言长城争雄于时时之唱和者率相顾咨嗟以为莫及是何平陵之裔多才士也夫世家名阀岂乏贤儁然挟其所到多以仕进相矜髙求其一二有学者卒亦甚罕今谦庵以粤西观察进防知行省开藩于五岭之南而缃城赴觐与诸同学登临感慨合离分并往来之顷饶有篇什予年七十后己不能操笔为诗其故有三一则江淹才尽笔豪脱落一则扬子云方草太悔实学不早概从废置一则钟期既逝虽髙山如故而声音歇絶康臣亡后便不能无黄公垆下之感而近观缃城诸诗有不禁酒佣之技痒者第崦嵫迫促仍如避人复壁中虽欲为唱和而仍不能也
　　萧山令郑侯生日序
　　越浙而东出者曰萧山其地丁句余瓯海之冲土瘠民贫尹之者非具管乐之才秉夷叔之操皆相率谢去开府忧之防
　　天子南巡简供亿之官兰溪今郑侯以能名徴之掌太驭铃栾扈军前较之除道者设帐于衢数十里刻日而办不费民一钱开府注其劳值萧山阙员东曹上选格已有人矣开府曰此地繁非是君不胜任破例请调侯萧山部臣厄于例格不下
　　天子见侯名特降中防曰可命至浙萧山诸邮亭乡官齐渡江谢开府军门而兰溪民大怨集父老子弟数千人哗曰何为夺我官挝皷两辕间开府初劳之既而出上谕曰敢抗耶兰溪民不得已咸悻悻去阻江扼官渡百计谋所以留侯者不得乃以数百人送侯至萧山脱侯袍鞾号于途而返侯自奉调后询民疾苦先去其害马者大抵以行所无事为休息根本除催科之外讼堂昼阖狱市不得作而究之官无废事民便之然而过于砥操絶苞苴屏餽问辞飨谢宴并不受乡官以下一蔬一菓而薪米出入官值卭于民是地无闲田赢赋可隂资日用而一切耗羡杜无遗隙几几有枵蝉槁蚓之患士民闻者无不恻然其念之顾无可如何至于重文礼贤恭敬而下士其于试事无所苟又其余也夫四民者士民与工商也四民并重而士与商居其二宜无所轩轾其间而挽近之弊重农而抑士且重士农工而抑商名为损末而实于本无所益萧山本产盐之乡牢盆煮海而盗贩充斥害
　　国祸商并累司事之考成而漠不相闗者尚复以纡缪之説故为挠挫而侯力持之其于四民之轻重无偏畸焉嵗之秋仲邑人以侯之生日以幛称祝而乞予文书幛间予曰中庸推至诚每以不已不息为悠逺博厚之徴谓夫諴民有基即乆安长治所自始也然而上之得君下之治民中之信友必要乎诚身而极乎明善以为发乎迩而见乎逺功建于此而效成于彼可乆之业端有由致而君之治民既已所在有成事矣尔乃上自天子次之开府仪同及防知行省提刑观察以下而无所不获然且塾门之老所称邮亭乡官者即朋友也朋友虽甚疎而偶为賔僎即备言其事一往可信此岂旦夕间事哉千秋百嵗于是乎徴矣特所虑者侯资俸已在
　　黼座既知其名而使相以下又必以明试之迹有所荐引祗恐
　　黄麻之下即欲集父老子弟一如兰溪之留侯又岂可得哉







　　西河集巻五十一
　　钦定四库全书
　　西河集巻五十二
　　翰林院检讨毛竒龄撰
　　序【二十九】
　　唐人试帖序
　　当予出走时从顾茂伦家得唐人试帖一本擕之以随每旅闷辄效为之或邀人共为之今予诗卷中犹存试律及诸聨句皆是也暨归田十年日研经得失桑榆迫矣尚何暇及声律事客有以诗巻请教者力却之康熙庚辰士子下第后相矜为诗曰吾独不得于试事已矣安见外此之无足以见吾志者必欲就声律谘询可否不得已出向所擕唐试帖一本汰去其半与同学相订而间以示人夫诗有由始今之诗非风雅颂也非汉魏六朝所谓乐府古诗也律也律者专为试而设唐以前诗几有所谓四韵六韵八韵者而试始有之唐以前诗何曾限以三声四声三十部一百七部之官韵而试始限之是今之所谓诗律也试诗也乃人日为律日限官韵而试问以唐之试诗则茫然不晓是诗且不知何论声律且世亦知试文八比之何所昉乎汉武以经义对防而江都平津太子家令并起而应之此试文所自始也然而皆散文也天下无散文而复其句重其语两叠其话言作对待者惟唐制试士改汉魏散诗而限以比语有破题有承题有颔比颈比腹比后比而然后以结収之六韵之首尾即起结也其中四韵即八比也然则试文之八比视此矣今日为试文亦目为八比而试问八比之所自始则茫然不晓是试文且不知何论为诗夫含齿戴髪而不知其为生人不可也知为生人而不知生人之有心尤不可也夫为诗为文亦何一非心所为而乃有其心而不审所用诗有性情人实不解而至于八比则敷词贴字而并不得有心思行乎其间今毋论试诗严有制题之法有押韵之法有起承开合颔颈腹尾之法而即以用心论穷神于无何之乡措思窅渺虽备极工幻具防搜之胜而见之而颐解目触一若有防心之处遇于当前夫乃所谓诗也则是一为诗而饱食终日无事他求即道路忧患犹将借之以抒怀况文心霏霏又乌能已旧本杂列无伦次且科年爵里多不可考防先教谕兄有唐人试题写本略见次第因依其所列而周胪之并分其帖为四巻而附途次所拟者缀诸诗后
　　家防侯选本诗序
　　防侯以举文为世楷模世有甲乙举文于防侯之前防侯不让也古文亦然而独于诗则世之楷模犹是而防侯反嗛嗛焉予往与防侯同被召京师唱和邸里尝谓君诗高警而划涤上之无故朝郛廓之习而下之与时俗卑弇却之恐凂非嬗世何为而惜予之未读其全诗也及予归田后老不能诗而防侯亦泛泛置之人有以诗请者偶应去亦不大属意间询其旧作则曰亡于火菑者久矣康熙四十年客有请刻防侯诗不得无已取其旧时被选者一邓孝威诗观一王景州离珠集合収其选刻而并作一巻属予裁定夫选诗未易事夫子定三百尚失貍首新宫诸什而昭明太子录建安诗后多有议其饶轶美者两家选本又安足甲乙吾防侯全诗而乃以亡篇之后搜讨旧章如覩真越絶于羣书注中辑伏生夏侯建逸传于洪范五行春秋二类之内较全诗所见倍为矜惜而且好其诗者将必由此而倍思其全诗则虽谓全诗不亡可也
　　夀昌禅堂刻周鄮山文集募簿序
　　甬东周鄮山以能文称海宁奎孝廉尝为予言之予时求其文不可得既而予出走四方不相见而殁实不知其人之学之果何等也夀昌菊禅师与鄮山旧将劝缘于人而锓其集以行于世夫释门空空每欲损所有以益所无然不过以虚化执以福利化仁谓佛家缘业如是耳从未有为儒门作檀那者夫吾儒为文呕出心血原与释氏之攻苦钳锤炉烙相去不远而乃篇残简脱辄共燎草为灰灭则虽慈海相息者亦且并生其悲悯之心而况居同方而行同伦其为鄮山所生平当不止查氏一孝亷己也菊师居夀昌曾得天童开山塔而重为新之其作佛门之旌幢者已非一日今复为是举吾方庆吾学之穷有旃檀海矣
　　重修示农亭合赋册序
　　示农亭者戒示农事之所也故事孟春祈谷遂大布农事而戒而示之于是乎有亭萧山出东门数十步旧有亭三楹合门房两重佐以夹室每先春一日迎句芒之神暨土牛驻于亭间然后邑长帅僚属吉服盛乐卤防仗就亭迎之给春花东防俗所称东营房者而反而宴于县东之东司翼日则劝农于亭西申以训戒加劳酒焉谓之示农则是前王制是亭以重农故其为邑要廨己不待问矣况亭之为用每不止此吾邑当东浙之冲上官往来者络绎于路尝设亭餐颁亭燎坐上官中楹而休伍伯于门之两傍因呼亭前水阶曰东马埠门左勒一石曰舆息肩是其为迎春为示农止一二日而其为邮驿之用日三接焉如是其不可已也近日以来亭倾者屡矣民间既多侵蚀而县长惜费修乏帑钱其于迎春仪节又崇尚简略且视劝农为赘事遂漫置不理而至于上官送迎则又以谦谨太过谓马埠逼城每越至百步以外之武安庙前而其亭遂圮然其基壂犹在也自修志者不肖受侵蚀货赂其于官志中隂削去其名以漫灭之而于是告朔一礼无有司羊矣康熙四十年邑长郑君莅吾县多举废事城东士民谓废之当举莫如斯亭因合词议复而县上其议太守宋君急许之移檄到县士民首事者踊跃趋办先立一册书而谓予以序予曰嗟乎不图行年七十九尚得见斯举以迄于瞑也往者城廓庐舎皆系官筑而今则官吏避事诸有兴作苐责之民间而民又不足当此十室九空之际虽好任事鲜有克集于成者考之古筑室之法惟赋力二者赋者敛财力者任役也是以召诰营洛周公必赋功属役以为之书此即左传命役赋于诸侯之法而力役所任必先赋敛非豫敛其赋必不能任其力以致有用况今所谓力必当合力今所谓赋必当合赋合者众擎之谓也夫示农公事非东城之所能私而东城士民既为之倡则以匄夫同邑士民合其赋而共成之毋论公家大事多寡惟命而即以寡论能输一金以视夫修志之徒仅婪一金而甘削旧章以灭其迹者其贤不肖何如也首事者谁四门国子莫时蕚诸君也
　　淮安袁监州七十夀序
　　自六十归田后悔经学未摅杜门阐书易论语大学及三礼春秋曰晩矣惟惧不卒业日暮途远却笔札醻酢客有以诗文造请者直再拜谢不敏以故碑板铭诔及诸屏幛所有词率人自为文而署予以衔虽词有好恶勿计也而独于淮隂故交则思之憬然语及之而惺然有道淮人事于予前者则心目俱瞿瞿然虽醉亦醒梦亦觉即仓黄造次亦必徐理其説而后已而况徒委我以文其但曰文恶不足重不如不文斯已耳其敢曰无文哉儿子远宗从淮归道监州袁君年六十九矣明年丁七十戴子西洮刘子嵩藩辈谋所以夀监州者而远属一言予方卧疾把素问一巻急起忆监州当日相遇何所往来何岁月其为予较计者何事其须髪何等惜相别之久而垂老之容未及见也然而意念深矣夫天涯萍梗其所防合亦偶然事耳而身当忧患之日则望人倍切乃监州当日一似重有切于已者夫切于已者仁也切于已而厚遇之则不薄也夫嘉木以厚实成仁而石薄则磷是以论语曰仁者夀而中庸言诚则每以愽厚而进于悠久乃于监州之厚予在三十年前则其臻斯年也予必以为此积厚之效顾此三十年中其为厚于物而应食效者又不知凡几也刘勃安先生者予老友也十年前为监州作序其言曰翁歴落人也矜于取舎而窃鄙夫浇漓之习不苟且然诺其于人也必使得于情而远于不情且夫财贿羶逐权力焰张之世止见金耳翁特于义利之际辨之甚晰宁利物而不以自利以故兴于身发于后人譬之梓材翁墍茨而其子且丹雘焉所谓久也则是予文不足重而勃安之文其为可传也如此予尝忆淮隂故交每引领不可见其幸厠同
　　朝而追随有年者为李君太常丘君洗马张君检讨吴君中允以至刘氏兄弟如吏部选郎山东督学使无不聨辔长衢讲畴昔之好而勃安昭华则仅仅把臂于天安门下观其对防而旣而别去迄于今又十年余矣勃安年八十而予亦七十有八虽不能追随耆英附至道之防而老人一星彼此同照然而尚有扶杖相忆如监州者则浸假十年以后予倘幸存在能挈笔犹愿与勃安先生先后致词而况于今也
　　铁庵游黄山诗序
　　生平乏济胜之具过岱勿前望匡山而不能登即已陟太室而中道旋返未尝越数峯而上宜乎借观览以代游歴而乃箧无山经且曾谓人曰仆最不喜观近人游记人遂有诮予无登陟情者顾少时读汉官仪而惊心偶阅谢客入康王谷诗辄把巻惟惧其尽则是能言山水者亦未始不好之矣铁公居焦山数年而后入黄山既穷其胜抑复退居云谷寺作黄山主人因之有游黄山诗越千里相示夫铁公有道者也曩者于无何之中不知何所见而太白山人以为见道而许之使如来无象者而忽着之为有象而况山容俨然极人世变幻之形视之如指螺掌壑当下可信而且见之真而言之切举所见示人而人必不以为不可见之事则虽谓谢客之诗应劭之记毕陈于吾前当亦未有非之者而乃以予不善游将并世之言游者而尽屏之岂其然与
　　经义考序
　　经义考者诸儒説经之书目也古经定于六春秋以前惟有易书诗礼乐春秋六名见于经解而其时夫子传易子夏序诗虞卿论春秋各有经説行乎其间即至燔书以后尚有古五子十八篇周官传四篇列汉志中而嗣此诸儒之説经者遂纷纷焉自宋人倡为论曰秦人焚经而经存汉人穷经而经亡而后之伪为文中子者直伸其语曰九师兴而易道微三传作而春秋衰于是谈经之徒各大扫儒説而经学不可问矣考汉武倡制科以经义为对防之首而汉后説经之文皆称经义今贡举家犹以经义名举文可騐也独是予之为经必以经解经而不自为説苟説经而坐与经忤则虽合汉唐宋诸儒并为其説而予所不许是必以此经质彼经而两无可解夫然后旁及儒説然且儒説之中汉取十三而宋取十一此非左汉而右宋也汉儒信经必以经为义凡所立説惟恐其义之稍违乎经而宋人不然孟子曰尽信书则不如无书书可信乎吾所信者义而已苐先立一义而使诸经之为説者悉以就义合则是不合即非是虽名为经义而不以经为义有疑文言非十翼文者有疑顾命非周公所制礼者有疑春秋非夫子作者有疑春秋传非左丘氏书者有疑孝经为六代后增改非七十子所旧传者而至于士礼则废之周官经则明斥之王制月令明堂位诸篇则直祛之诎之然且有误读隋书经籍志而谓尚书为伪书误读刘歆让博士书而谓今所传国风为伪诗者是无经也无经焉得有义予大声疾呼以救经并救经义而不谅者遂谓予遵汉而恶宋岂不甚寃然而儒不説经不知书之有经也经説不备则并不知説之以经为义不以经为义也朱子竹垞知其然先定其为经从前人所增七经十经十三经外而更广一大戴礼曰此皆经也定其为经而凡以经为义不以经为义者而既已有説则并从而共胪之曰此亦义也有説而义明有非其义者而其义倍明予方虑世之埽儒説者驾言穷经而故蔑其义以图自便而又何暇乎左右而取舎之于是竭搜讨之力出家所藏书八万余巻辑其儒説之可据者署其经名而分繋其下有存帙而无是非使穷经之士一览而知所考焉洋洋乎大观哉尝按周礼春官以外史掌五帝三皇之书而志其书名此列代史志所自昉也乃汉武藏书名之曰防而成帝求书天下命总其羣籍而合为纵畧其在经义则所云六艺畧者是也至后汉以四部立名而以经部为甲部歴魏晋六朝或称新簿或称旧簿而要之皆部记之名此赵宋三舘所以直称为书目而无有他也然而在官辑者如刘歆奏经畧班固着经部王俭撰经典志唐儒郑覃辈之修经书四库而自为辑者则如谢康乐之编经目阮孝绪之分经典录各有机轴竹垞曾舘
　　内庭为
　　天子典秘书防其时方用兵滇黔再辟固未暇检校而籖帙之也其后下征书之
　　诏敇天下经义之在学官外者皆得尽入秘府而説经之书于斯为盛然而未经甲乙也今竹垞于归田之余乃始据畴昔所见闻合古今部记而着为斯编曰经义考此真所谓古文旧书外内相应者乃其所分部则敕撰一巻尊王也十四经为经义者共二百六十三巻广经学也逸经三巻惟恐经之稍有遗而一字一句必収之也毖纬五巻纬虽閟説经者也夫纬尚不废而何况于经拟经十二巻此则不惟自为义并自为经者然而见似可瞿也其与经合耶是象人而用之也否则罔也又有师承三巻则录其经义之各有自者广誉一巻立学一巻刋石五巻书壁镂版著录各一巻通説四巻此皆与经学有微系者然而非博极羣籍不能有此家学一巻自序一巻补遗一巻共三百五巻书成示予予曰嗟乎少研经学老未能就不及见诸书而年已七十九矣孟子曰观于海者难为水游于圣人之门者难为言荀子有云不登高山不知天之高不闻圣人之言将不知学问之大今经学大着圣人之言毕见于斯世而生其后者复从此而有所考鉴则既寳其书为
　　盛朝庆而又喜天下后世之知有经并知有义也因卒读而谨为之序
　　张中丞勤雨录序
　　岁六月不雨至于秋七月中丞张公偕行省观察以下暨郡县诸司并起祷祀虽雩坛多处所而要以城隍为之归以为城隍者实五方五所分主也乃自六月既朢至七月合朔亦既见霡霂而祷祀不辍当是时予方病痢僵卧西溪僧舎间未之知也暨七月朢后天愈燥祷祀者愈切一日两诣坛却舆盖屏左右伍伯闭讼停狱市禁戒鱼兽诸屠杀予既病转剧不能从而坊民爱公者各出丁迎土龙十门諠然以为公从此可息肩也乃公翻止之曰此我事何为废民业且徒众雩请无费耶谕坊民令归而民乃散去其曲恤民隠又如此既而公留坛谢师巫里老谓吾生平呼吸通帝庭颇受神答今若此乃为奏书曰宁损年无无年奏讫卜之报曰天书有成矣犬豕日当有雨既而壬戌癸亥日果雨于是乡官偕士民营坛于城隍之祠为公祝厘者三日且有愿减年以还公年者乃合着为勤雨录而附之以诗盖有取乎鲁僖勤雨之义也夫甘霖立沛往属防词御史随车袭为故事矧以里门乡官而颂当涂之贤劳非诬则讇而独于公则实心实意格乎天而感乎人此在为编氓者虽合两浙千万户鉥心刿肾亦安足以酢公徳徒借区区齿舌间以言词诵公为谊已薄而况明明口碑因避嫌而翻讳之则人各有心必不出此
　　壶山草堂诗集序
　　予僦杭州凡诗人文士无不把臂修往来之好而独于吴君介庵生未尝相亲迨屏世而始以壶山草堂诗集属予弁词叩其故则以爱吴趋之胜筑草堂居之十年以来未尝返樟林旧桁以故踪迹太稀声问不相闻夫以钱江栁浦日搜探不暇而乃舎而之吴且相乐丘于东武之侧一似子真之居吴市童子鸿之请墓于要离塜傍者斯其人固已殊矣乃披其诗则登览十二赠答十三防饮酬酢与感寄触者十四而鲤庭倡和之作反十居一焉然且直抒其所得落落自好不诡随于人几不知世之有唐宋与元明者夫人席朱轮之裔服食翫好悉狃于便安未能拔擢以超于人况俨然为是邦名士文誉翔艺林而乃解蝉侻舎榆枋之控而一壶自适文词烂然逡巡与在庭之贤鹤鸣子和此其旷怀何如也其犹子尺鳬吾小友也携其诗来因率为题此而且以告之
　　朱氏易韦序
　　举世皆言易而易亡然惟易可以举世言之倘舎易而言诗则唐桧至今尚莫解其名舎而言礼则祗为人后一节而定陶濮国积为千六百年必不可释之寃狱况其他乎苐易虽广大任人可言而易之为易卒亦未有言及者予尝谓言易有三一则易辞有着落一则与左氏史占相合一则包牺氏文王孔子同一易而无两易而世之言易者皆不然名为言易而实自言其易不惟自言易而且自为作易易林之自为爻辞司马潜虚阮氏洞极之自为卦画扬子太圜衞元嵩元包蔡沈洪范皇极之自为防数为蓍数为揲扐之数可谓易乎如是而欲易之不亡何待已朱子賛皇作易韦不必言易也亦自言其易已耳而易可以见亦未尝于易外自为易也亦就易言易已耳而其自为易亦可以见賛皇尝与予讲伶州鸠七律之学泛滥不竭其好学善辨有非寻常涯涘可窥见者今此言易其洸洋犹是也而口可得道指可得画举易之广大而悉归之书不尽言言不尽意之中生平搜秘藏每恨史苏灵台无名氏翠羽玉阙诸书之不着于世以为易学虽烦亦饶缺落何可当世有此书而不急觏之
　　湖州府志序
　　天下不可信者三一道经记黄帝君臣一姑布子家谈人相有休咎一天下志书所载山川疆域人物居处斯三者皆不可信而或者疑之周官职方氏掌天下图籍并辨其人民财赋兽畜之数为作志书所自昉纵或未具亦安至如方术形法同类并斥而实有不然者小艺荒畧无足取信斯已耳公然作训方形国之书则凡疆场离道里阨塞皆有居驭之势系乎其间而况风土之记诵四方之传道其为王朝所采摭者观物新旧并关掌故于此而叵信则天下无信书矣曩时考吾浙诸志叹其纰谬即职方首载九州东南其吾地者一防稽巨镇而不知所在一三江大川而于浙东浙西并不识分属何所遑问三男五女兽畜谷稻之璅璅者哉是以畴昔记载如顾夷吾之记山川刘道真之记钱唐郦元注水经孔灵符着地志以及唐元和郡县之记宋淳祐咸淳临安之志皆误读禹贡史记及两汉地理郡国诸书以秦始东渡为取道余杭以汉西部都尉治在武林山以晋咸宁中开临平湖为浦阳以西钱江以东以刘宋泰始间从海宁进军趋萧山回浦为从海盐进军趋钱唐同浦予在萧作萧志刋误在杭作杭志刋误亦何尝不歴歴置辨而无如駮之极不可以条件争也湖志亦然湖之地始着于秦汉而大显于南北六季之间自三国以后人物之盛甲于西浙而其中记载失实则自明万厯以迄于今作志者不乏而讹脱谬误前后一辙郑子芷畦者博雅士也胸有书巻曾读廿一史而櫽括之而出其余技辑湖人之着于史者自序纪列传以至表考分其门部兼别其义类先合仕寓土处诸人物而彚以成编夫然后遍及象纬山川郡县田赋户口徭役以至食货之烦谷畜之细图记十二表八考八列传十五艺文十二共一百二十巻夫志莫难于人物而山川次之其余又次之予向受宁绍分巡之聘请修吾越人物志而辞之不得至凿坏而遁何则人物去取恩怨之府也今湖中人物什倍于越而当前世家大族其卓然名氏无容甲乙者亦什倍于越虽芷畦受郡使君之属再四谆切乃不惮一身肩之殚心于新旧碑版之间防萃以成而三代直道皦然不渝则其才力之敏赡志意之峻洁亦可见矣至于山川户口兴废沿革则又精于考核不复可疑如前所云者独是故明一统志肇乎洪武而成于景泰其间歴文臣学士共相纂辑而仍不可信今
　　国家文治大启已敕诸儒臣开舘撰一代之志赐名一统此必有大异于前者防
　　王师北伐未集于成倘进芷畦之书而参稽之则以信征信定鲜拟议其即以为天下可信之事自志书始未尝不可也
　　隖里张氏族谱序
　　宋人立族谱稍合于先生収族之谊故世每遵之特是作者初意务在详近惟恐惇叙有关因之造谱亭以防生人而踵其事者夸氏族之盛只彚一姓之名且显者记其官阀而考其事迹不问九河与九洛各有流祗绘图立系以冠之巻首而于是遥遥华胄之讥所不免焉吾邑张姓皆名族而源委不一隖里之冠簮者累世越宋元迄今而诗书不替可谓盛矣顾歴世久远难以考据即其先有神人当汴宋初年为工官捍江以死勤事一如祭法所云冥勤其官而水死者列代援报功之典列在祀版此亦吾邑一大人物而即县志乘不载始末不注爵里甚至有讳而无字有使衔而无授秩史书家纪两茫茫焉裔孙二监搜元时所着族谱得残防数简力任修葺偕其弟南服仿所见所闻之例合远近而增损之顾远不加详近不过畧传信而阙疑不检不滥即其显著如神祖亦且斟酌拟议不加杜撰于其间何其慎也予老不捉笔不作序颂而谱像纷投尤不敢漫附一字而独于张氏是谱有谆谆者世鲜才士以二监兄弟之才将必有文章大显于时后人立言正当与前人立功有相需者此在吾邑且嘉赖之岂止郑穆七族之有公孙羊舌十一族之有叔誉氏与
　　东阳杜雍玉诗序
　　当世有文人而无学人而今则并文人亦无之自避人山中曩时四方枉讯者多以五七字当乘韦之借近且寥寥焉顾残年相对由同里旧游外独与东阳学人王虎文父子暨卢子远辈间以学术相往复而子远竞推其乡人杜君雍玉为文章之雄予尝为其先人杜见山先生作悔言录序叹是家有学其后必有继起者而雍玉果以文名且出其所着枫庄诗远属论定夫诗之升降非一日矣汉魏不作降而三唐既而渐降为宋元每况愈下而世争趋之何也以其便于不学也初尚谓诗有别情非关学力而今翻以学为累曰抒意而已致使市肆袒裸争相龂龂而雍玉以学行之上自六义之三原本风雅而下逮两京安世三朝相和与夫黄门鼔吹军中短箫诸乐录皆能就其词以彷佛其概然且古排律絶各有攸归日与二三同志唱和予汝内饬其情文而外循其体制吟咏之间秩秩如也或曰子研经有年客以文序相属者必瞑目摇手曰吾研经安暇而于斯独娓娓焉曰子亦知斯文中之有学人乎

　　西河集巻五十二
　　钦定四库全书
　　西河集卷五十三
　　翰林院检讨毛竒龄撰
　　序【三十】
　　陆孝山诗集序
　　当予避人湖西时以滞久难安将投岭表依故人之官韶州者而故人不欲值孝山为南雄太守招之来时予既已赴崇仁之招虽不果往而闻而壮之曰孝山哉夫哉既而予与其弟义山同官京师距向招予时已十三年而孝山以补思州太守来防京邸予每防必与义山相咨嗟谓思州难行而孝山慨然就道曰不闻王尊之过九折坂乎予挥手而别归而叹曰夫哉孝山哉迄于今义山为东阁学士以参知军国归田而逰而孝山竟卒于官义山所着雅埤集久已行世而孝山之子乃始持其所为诗属予防定夫孝山兄弟席世家之遗竞读父书各能致身通显以功名文章互相争胜而孝山复饶于忧民恤俗之辞自之官莅治询方谘土而外流连今昔无非为斯民请命而即其水旱禜雩吁嗟而咏叹哀于言而惄于气读者知其为志切九阊情通万里此其政治之足传与文词之足录固不待言矣特予少为诗必力排基壂先扩其所为地步者而后论裁搆之法格取其高却諠卑也气取其壮絶薾弱也调取其噌吰斥嘤咿也律取其浑涵而周谧去纎以弛也意取其刻覈而防又取其有余虑思维之易疎而讽叹之又易竭也至若词取其雅韵取其和平则将使诵者不愧于口歌者不跲于响向使起田更而着三豳则学士必口恧进株离而讲五均之法则工歌者必张口而不能阖夫人而知之矣乃不学之徒厌常喜新一变而为京师呌卖之音村言市词动以亵嫚相往来而既而厌之就其形之弇啬者而拭其唇拂其眉宇易如山如河之貌而假以修容即其言之謱謱者而巧之俊之改黄钟而为瓦釡何其细也今夫生世为丈夫必当有昻藏七尺之概行乎其间故相如追琢扬雄纂组犹以为壮夫不为而况砑衣胶鬂收货郎把翫以为寳秘似非士君子所宜为者而以视孝山则正当累变之际乃独堂堂坦坦直抒其所言而不诡不随皇然为正始之音其调之高而气之博雄沈广大词虽简而意甚长其浩然自得为何如者夫不为时移夫也自抒所言而高明爽闿昻然自立于天地之间又夫也若孝山者岂非文章政事大丈夫哉嗟乎孝山与予年不相上下而予以崦嵫未入犹腼然叙其所为诗而特是齿衰意耗四顾沧茫孝山能招予而予于蓄哀之后距孝山死时又若干年即欲向西南荒徼作招魂之词而不得也防防之中吾负此良友久矣孝山诸子皆相继有文章名故既叙其诗而并为告之
　　江臯草堂应试文序
　　予避人以前曾授徒于防稽姜京兆宅一年凡七人而售者五曰希辂【丁已】曰兆熊【癸酉】曰兆骅【丙子】曰之琦【壬子壬戌】曰公铨【丁已】皆姜姓也其明年授徒于萧山裁八阅月耳凡九人而售者亦五曰张燧【丁夘庚辰】曰李日燿日焜【壬子】曰逺宗【丁已】曰文【戊午】则兄子与孙也骤言之岂不甚盛然而不以予为功何则非当年也夫苟非当年则蒙师乡塾中岂无售者敢谓其售由蒙师哉江臯草堂即不然草堂一先生而聚生徒于其中堂虽寛多不过十许人耳然而当年应童试其在辰年拔三人而在已年则拔至七人然且诸生录第一与夫督抚藩臬府县之防课其拔前茅者无算也夫小试实难防城学徒以万计其学舍如草堂者应以千计至于童试则未经定籍四方纂纂来焉能以一草堂与众学争上而拔擢如是则其学之精督之勤先生之启诱与学徒之鼓舞有不可量者或曰先生善课文每课如考校必坐而躬临之榜以甲乙故知所惩劝而忆予总丱从予伯氏于任氏山庄时学者多人击钟防食亦以课文比考校题名中堂而是年为崇祯丁丑祗予一人取童试而他皆不得然则先生之教有异矣故曰河汾之门多开国名臣苏湖学徒皆出之为经术醇儒悉后此之事而非当年也草堂非是也草堂诸生若干人名具试帖予不得而指数之也先生为谁仁和何泗音也
　　翠柏集序
　　翠柏集者许夫子之子巨山先生所为诗也夫子负盖代之才以副相行省开藩中州而竟卒于官当是时嗣夫子者有人相距寥廓未知传夫子之学在何等也既而予归里四方来至者借借称巨山文章超于时得夫子一节而予以年老僦杭州闻其言甚喜顾四望茫茫不能一相见怅然久之康熙辛已予以秋节渡江省西陵墓田有以爵里刺见投者惊曰巨山耶急返棹来杭谒巨山旅亭昻昻若骏马之出于林意气轹落慷慨道先烈俨然吾夫子在前咳唾顾盼不自知其泪之垂而膝之下也夫人生感恩何限避地多岁月其受人衣食承人色笑者必倍于众然未有如吾夫子之感予深者顾瞻觐几何而匆匆一诀倐忽已二十余年诎指巨山于是时不过在童丱之际浸假予年不长则没齿冥冥焉得亲见吾巨山相对话旧如今日者然则大徳虽不报而尚有人焉口能道之不可谓深恩之不在人矣乃巨山濒行出其近年所为诗属予论定夫论诗有二一则长安贵交千里驰示必假溢美以张之夫贵交孰如吾巨山者一则心所爱好无由申致必借奬誉以阿之夫宜阿所好亦孰有如吾巨山者而进论其诗不惟不阿不溢即刻核以求而裁搆之高学植之富意指之精淳而博大颢荡感激一袪夫宋元近习之陋而不为苟趋不为防附即此数篇而知得吾夫子之学深也嗟乎贤者必有后夫子可谓有后矣苐其题以翠柏者夫子无家往以官为家亦何曾有一枝之可名而巨山逺述祖徳其在前朝有从高皇奋兴者以军功授辽阳左衞世袭都指挥使从五河东迁遂为辽左之巨阀而鼎革以来又复从
　　龙继起南开百蛮保世且滋大矣因不忘故乡仍以翠柏名其篇盖故旧之不可忘本如是也翠柏先人所居山也
　　东臯二图序
　　钱唐有名士而寓于医者三人一陆景宣一沈谦其一东臯徐君也景宣以东林都讲卖药长安市不知所终谦家故业医顾
　　国初诗人有称钱唐十子者谦其一也东臯席名臣之裔豪于艺林与兄西泠弟北溟称徐氏三珠树而西泠试仕昭阳东臯脱青衿隠居养母间采药疗母疾遂以其余伎疗人取赢钱为负米资相传入山中遇异人授公乘阳庆之术以医仙名康熙庚辰夏六月不雨至秋七月民间苦疫疠东臯车所至随步而解时中丞张君招予祷雨而予以疾辞中丞寓书曰使欲得太仓医耶则随地有之必欲得苏耽耶非东臯谁属焉盖不知予之为东臯友也然而已仙之矣昔者左思丁典午之初厌王侯龌龊而慕许由之为人谓由能冲修好道学于齧缺得仙术因为诗曰被褐出阊阖高步怀许由振衣千仞冈濯足万里流虽名咏史实游仙也东臯好其句间尝为之图而置身其间顾其时犹少年也朱顔青髩投足沧浪一似先除垢而后可以超于世人此即洗髓先伐毛之一端也乃越若干年而后作振衣之图蹑崇冈而揽云物其形容先后邈不相识然且交游众多题诗满幅一展巻而存亡今昔之感生焉吾向者友景宣在崇祯之季兵戈乱离而既而与沈生游亦复仓黄避人歴十二诸侯旧都终不能与韩康偕隠及还乡而予已老矣太冲慕许由而东臯效之
　　天子闻东臯名召见
　　行在欲处之丹台紫庭之间而东臯力辞此非真许由乎予见真许由且与之友而年满八十筋弛力衰思学仙而不能成乃徒取游仙二图腼焉为题今而后媿可知也
　　冯氏永思集序
　　吕氏春秋称孝为五帝三王之本务而汉诏贤良亦曰凡贤以孝为首则孝故重矣冯氏复铎以孝称所着永思集率哭母诗而乃持其集介于予所亲者而请予一言夫学重力行予方恨俗学之多论议而思举一躬行者以为之砥砺冯氏非其人乎夫言为心声文为行表假有哭母者于此其声甚哀而欲举其声而辨其音节以审定其哭之可与否必非人情则夫永思集者不问工拙而知其诗之可传者也乃吾复有説于此昔者杨忠愍以谏诤死哀之者伪为王勃然变乎色文以表其忠今复铎赴试实以父母在不逺游题为有司所赏岂天之欲着其孝而故表之乎或曰事亲不以文哭母有诗其情已疏况百首耶予曰蓼莪陟岵自古有之特百首则太过耳屈平忠而过复铎孝而过过亦可已
　　陆轶南南游诗序
　　轶南有家学其为文为赋单词复句皆能慷慨作一家言而至于诗则工于排比沦涟往复尤为时流所却步焉独是此数诗者皆春朝出门稽迟途路之所为作也夫以轶南茂阀承副相之后将访其先公所钦友南游晋安而乃中道旋返三阅月而不能前则其遇之竒与家事之不可问概可见矣予方欲为之赋五交之诗歌行路难之什以慰其肮而轶南咏吟自得登临酬酢了无几微之见于词句是则和平温厚旷于心而达于事不止诗教为可法也夫彦升龙门不止公叔古道在人岂无读其诗而感兴焉者吾又何能重为赘之
　　重修笑隠庵募簿序
　　笑隠庵在清波门外相传古法喜院地而与学士港为邻居人每种花港间西湖十景所称花港观鱼者即此地也
　　鼎革之际已废院为钱氏湖庄而陈君太蜚以祷嗣而购复之仍名笑隠有年矣康熙丁夘予归田之后访奕是和尚于其中见殿堂水阁四顾轩豁颇足栖息而牕户脱落栏楯欹缺不无鸟防风雨之憾因叹是地修复本有时数乃不转瞬间而遽至于是劫灰咫尺可念也及再过三过则绸缪不蚤将有不可搘拄者奕公忧之思重加整葺而谒予以疏予思明末多眚四民俱乏财孰能舎其所无余而急人之所不足顾为事在人事果可为则必有一二人焉起而任之当顺治之末戎马甫靖疮痍尚未复陈君合乡之善信剏为是业而院无宿粮薪苏颗粒皆给之于外奕公以太白宗传息居此地未尝以缾钵乞假道路而仁社诸君为之力营供养等之月进迄于今其运以蒭而继以粟者缕缕也世不乏善信岂无嗣诸君而兴者夫陵谷之难问久矣湖山如故而兴废相寻曩时清波涌金二门皆予郡名园若所称祁中丞商太傅别业灯火笙歌不絶昼夜而今已尽为马塍菜垅烟火披离天下事成之难而毁之易秪此区区笑隠聊以存湖山万劫之一而犹忍坐视其废而不之救吾恐有心斯世者必不然矣
　　唐七律选序
　　前此入史馆时值长安词客高谈宋诗之际宣城侍读施君与扬州汪主事论诗不合自选唐人长句律一百首以示指趋题曰馆选其祗选长句律者以时尚长句也其曰馆选者以明代论诗尊主事而薄馆翰故特标举之以雪其事也既而侍读死其手写选本同邑高检讨受而藏之增入百余首仍曰馆选当是时同馆诸官有争先为宋诗者检讨尝曰侍读作馆选非馆阁也贫不能受邸假宣城防馆而翘居之防馆所选其敢借馆阁为昭文地哉康熙廿五年予请急南归将选古今文作还町杂录检讨濒行写一本授予曰此侍读志也其逮今已十六年矣予归惧年促经术未立日研经不暇即古今文録亦弃置不复道客有请间以诗者悉谢之恐后然而世尚迁变向之舍唐而为宋为南渡者今复改而为元为初明防予方老去作春秋传毕意败力歇不能事经学客堂同志重有以诗谘请者予谓诗本小文其得失升降亦何足关系且夫沿变所时有也汉魏无三百晋后六代无汉魏乐词唐人无六代俳比古诗而欲今之为诗者必墨守三唐以为金科一何不达夫事有由始诗律始于唐而流于宋元则循流溯源将必选唐律以定指趋诚亦无过而特是随时迁转势所必至春之不能不夏犹之初盛之不能不中晩三唐之不能不宋元明也今但就其随流者而自为砥止减高髻为五寸而恢蜾蠃之细腰而易以杵把则后人抖擞未必不可驾前人之辙而委势随下焉能自振尝校唐七律原有升降其在神景大抵铺练严谧偶俪精切而开寳以后即故为壮浪跳掷每摆脱拘管以变之然而声势虚扩或所不免因之上元大厯之际更为修染之习改钜为细改廓为瘠改豪荡而为璅屑而元和长庆则又去彼饰结易以通侻却坛坫揖逊而转为里巷俳谐之态虽吟写性情流连光景三唐并同而其形橅之不齐有如是也是以宋袭长庆元袭大厯嘉隆袭开寳皆欲递反旧习而自趋流弊翻就汚下彼不读书者每称吾为宋元不为三唐则苏陆虞赵高杨张徐原深论唐诗极为趋步其言不足道而即矫枉之徒必欲张元白以表宋元扬王杜以袒何李皆不必然之事也夫团扇之摈以时器也松筠之不坏以不与物相转环也昔有择嫁者东家富西家贫然而西家美婿也问女何择则曰吾愿东家食而西家宿是以夏商不同治而讲治道者则必曰夏取其时商取其辂今三唐诸律亦何一不可取择葠苓固足药而牛溲马浡古人尝用以和剂世之不自为诗者袭其形橅则迁流不一而苟自为诗则性情光景由神龙以至天裕皆通观也因就侍读所选本而大为增损约录若干首去馆选之名而题之曰选既不必与主事校而同馆出入并无得失侍读检讨抑亦可以自慰矣初拟倩同辑者作释事注于行间而既以巻促且亦本明了无事多赘观者谅之
　　一等公皇太舅佟公六十夀序
　　自昔轩耆御世必有五云四山之佐为之长保其治今天子富于春秋在
　　廷诸贤岂乏夀耉惟是去留有数其以亲臣兼世臣之谊得与
　　国家蕃翰同久远者则非贵戚之卿莫与焉我皇太舅上公佟先生以鼎司之重领中外朝叅有年此即诗所称王之元舅文武是宪者而乃深自抑损折节好学从来文臣以八比起家鲜有以圣贤之业自期待者即一二儒生纵谈濂洛亦徒托空言已耳曾何补于理道而先生为业必曰圣贤何在五百年见知闻知何等无务夸词第躬求实得以应名世之运凡工虞礼乐必根柢六籍佐以诸史穷源而竟委不特学古入官赖之底治而即此焦心恤事自强以维国此岂寻常小成可絜量与夫经营天物代执肤功从勘乱以及升平其为绥定者何限然且忠贞世笃往往致身疆塲仗不二之节非止服劳王家得以奉扬钜烈者今先生位极人臣以太后仲弟加之
　　先皇后中宫所自出金根玉辂歴正坤极近复英姚相继以
　　元妃爵九品之一掌掖庭玺绶而文孙又且尚
　　主进之为
　　彤街副马其余子姓登属籍与试授词翰者比比而是则以恒情论其为周京尹姞亦岂有歉而先生自视欿然尝曰世禄之家面墙不学苍头緑褠乘坚而驱良欲求内里皆贤家难矣吾将一挽其习以正之生平读郭子仪传辄掩巻太息以为世嬗休戚岂无遭逢肺腑前后相类者然而恩泽有之勲名则未也君子处此要当立勲名以居恩泽一若燕誉自处全不知从龙师保建成绩以纪太常有过于汾阳十百者其谦退如此此岂旦夕之业也哉书有之天夀平格史亦有之视日则增辉方山则并长岁在壬午值先生周甲之辰同馆诸君谋所以夀先生者而书以当祝若夫先生理学为时贤领袖某虽衰老而志尚未败傥桑榆可待其愿捧一经为受教地者于以视斯世事功孰轻孰重当必有説以处此
</div>
    <div class="pagination">
<a href="西河集_page22.html">上一页</a><span>...</span><a href="西河集_page18.html">18</a><a href="西河集_page19.html">19</a><a href="西河集_page20.html">20</a><a href="西河集_page21.html">21</a><a href="西河集_page22.html">22</a><span class="current-page">23</span><a href="西河集_page24.html">24</a><a href="西河集_page25.html">25</a><a href="西河集_page26.html">26</a><a href="西河集_page27.html">27</a><a href="西河集_page28.html">28</a><span>...</span><a href="西河集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
