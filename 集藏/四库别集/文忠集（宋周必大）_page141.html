<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 141 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 141 页/共 165 页
  </h1>
  <div class="content">
   戊申冬至节假崇政殿素幄奏事呈集议太上谥号上涕泗不已问孰从众人云礼部太常寺官所拟圣神文武宪孝庙号髙宗盖备尧之四徳予曰众人所议事相去不逺惟洪迈欲称世祖众以光武非上承哀平且东西两京事体不同亦有欲称世宗但柴氏太近耳上曰别有世宗否予云汉武以来虽有之但五代周与本朝相连为近耳遂用礼官所定又呈礼官定皇太子仪制甚草草上令留中同奏皇太子参决机务昨日已降出谢表今日必入谢臣等只今欲一诣东宫上可之即诣宫相见四拜茶汤如常仪内批差胡晋臣郑康孙充金国生辰使副
　　己酉节假早从驾过徳夀宫太上皇帝五七百官临于宫庭
　　庚戌节假
　　辛亥冬至节防雪从驾过徳夀宫哭临奉慰如仪壬子节假从驾过徳夀宫哭临奉慰如常仪月望故也癸丑节假上批问皇太子议事处欲资善堂王相以为允予语之云此乃仁宗防年就傅又有天禧之嫌不若只作议事堂
　　甲寅节假太史奏早日出晚日入皆有赤气闻十月二十七日已如此
　　乙夘上初御延和白纱四脚白衫黒带进呈懿节皇后改谥宪节上曰祖宗后谥皆连一字乎予奏自唐已如此国初失于检照仁宗朝方改定又及攅宫费用如脩奉司乞逐料给降合同于封桩库支检照显仁旧例一项止破五万余贯今乃不冩数目昨徧下诸处取索绍兴十二年二十九年两次攅宫寔用钱米数若知多寡则可科降乃都未报今欲降防委都司取索上曰岂可不知数目上因及皇太子参决处正欲与卿等相近资善之名亦不妨否予奏外议终以为疑莫若易之上曰天禧四年又有五年又改干兴朕既不疑何害王相云圣意如此况是仁宗就学之地予曰只为是年初见辅臣所以外议疑之而太子辞免亦云天禧事出非意予与王相云晋有宣猷堂所以前日奏乞作议事堂自我作古可也上曰议事堂亦好予曰内之庙堂外之都堂皆堂也
　　丙辰五更雷声起西北早上御延和【崇政东庑素幄已撤去】宰执侍从及閤门环卫等再拜起居如常仪上复过祥曦登辇从驾如徳夀宫太上六七也
　　丁巳旬休两浙运判郑汝谐独奏绍兴科扰乞依绍兴二十九年例降黄榜约束上批依奏疾速行下予屡以告左相劝李参移易两倅分头措置左相坚不从汝谐此奏颇痛快云
　　戊午延和奏事呈礼部太常寺国信所讨论到将来贺正人使到阙筵宴并御前桌帏之类欲用黄其余用绯者易以青紫上曰専以青易紫如何予奏元丰案巻并用青只缘绍兴二十九年用紫当时太俯就之今用青极当上昨日欲添印防子三十万道准备攅宫支费今界合至十六年限满而自淳熈十年逐续増印至七百余万今第七界合至十九年限满并未曽添印如此则可印百万上疑其多止令印七十万内批皇太子与宰执系鞵参决庶务于议事堂除授在内寺监丞以下在外知州军以下并除授以闻仍就议事堂引见合奏事者所陈或可采同宰执将上
　　己未上御延和知閤龙雩先呈昨日有防皇太子同宰执审察知州免令上殿不知新知潼州府朱时敏知处州袁枢如何上曰且引上殿又奏今后遇一五日诣梓宫前烧香所有轮对班如何上令改作四九日引三省呈皇太子参决欲用二十五日上曰见令修内东门司作议事堂以皇城司为内东门司却移皇城司别往一处缘动三处所以少待又呈贺正接伴冯振武等申明传示北使旧例止御名二纸而不及庙讳今太上皇帝升遐恐彼以为疑上令且依旧予奏臣等亦谓合如此然不可降指挥只作咨目与震武等如彼以为疑只谕以太上未袝庙之意上又曰将来贺正使人莫只就后殿引见否素服如何予奏既受贺书须临时讨论三省宻院退兵部尚书宇文价以下十四人同对前月侍从乞同班奉慰至是方引上呜咽流涕价奏诸使辟属太多不思洪迈立其后也葛邲奏真宗朝白云山言卜地不利丙午丁未则此事不可不审
　　庚申延和奏事同宻院呈太常寺申攅宫按行使乞差覆按使并具侍从及知省内侍姓名上令留下因道葛邲所奏呈准西方有开乞广屯田事上甚向之王相助其说予奏古之屯田以民寓兵今似以兵寓农只恐当募民之【阙】上曰如此甚好但恐利在十年后予奏若措置有方何必十年今有开约用二千兵不知于何取拨上曰马军行司有队外三千人待降出队牌帐予曰须与雷世贤商量过上曰然
　　辛酉延和奏事翰林院学士洪迈入局上遣快行家问院吏云虽素服若宣召学士赐茶无妨否又问甚时出局是疑有宣引已而无耗是早三省进呈迈乞省罢排顿官十二贠只付见任官仍不推赏上曰从之如何众人请尽罢太过予奏留四贠如何众欲留四之一上许之仍给帖不推赏一节既行之后方悟所乞省者非属官乃排顿官盖闻外议汹汹先为是以自解耳其所留三贠一韩杖彦质之侄顔直之子一张元弼殿院之邑子一丘夀携察院之外孙甚可叹也殿中侍御史汵世光入奏乞山陵诸使官属胥徒等诸色请给权减一半发引日全支付出无笔监察御史吴博古三奏一论唐佞臣李义府等削去国防一篇今皆用俗礼如防制有合七敛攅有鸡枕狗杖不经甚矣今陛下欲三年衰经则虞祭之后钦奉几筵必有其所当身亲之不可使近习専领乞诏儒臣礼官酌其宜不専用礼生故案之文其一论山陵诸使诸司辟置官属猥众支费浩瀚乞委侍从台谏集议撙节其一奏将来梓宫发引乞如绍兴己夘诏书经过州县更不排办支破饮食仍只行就在计日批支请给免致骚扰并依奏闻朝士郑湜代为之
　　壬辰延和奏事三省呈泠世光昨日奏乞集议梓宫一行吏胥军兵若未发引权半支食钱发引却全支等事而无笔予奏令同吴博古文字一就详议上曰然不必集议予连日奏告哀使金国取接甚速遗留物宜早办上曰见理防惟亚息香佛手香两件临安可买否已而遣御药张安传防问次第
　　癸亥太上七七从驾过宫哭临
　　甲子不坐入局张安仁传防令遗留使副就初一日成行初用三日昨晚旴奏金国接伴约此月二十五日先至泗州故也内引宿直官李巘二十四日既问院吏至是初引官也
　　乙丑延和奏事呈唐辂议谓太上皇当称祖破礼官之说上批问如何众人皆以为疑又曰所说大宗小宗及继别无为祖并祖乙祖甲之类恐皆于经未合予奏圣学髙明尽之矣然此说既出须明其不然以诏后世乞付礼部太常寺防详闻奏上极以为然又云辂后奏军民巷哭事于礼文当何如黄洽云檀弓巷市七日所谓三日者后世盖从其便耳又呈洪迈奏察章指臣不合首议称祖免居家待罪上曰议礼之家同聚讼古今如此当如何予奏乞批议礼不妨异同令日下供职上曰留下待批出已而付三省云议礼何嫌异同可日下供职次引遗留礼信使副顔师鲁髙震师鲁奏衣带之类上令如告哀使略与说不必固争师鲁奏昨绍兴二十九年遗留使至汴哀赴宴至听乐簪花若复用此故事臣当以死争上曰当如此不比衣带鞍鞯盖事有轻重申时按行攅宫使萧燧吴囬对
　　丙寅延和奏事上宣谕徳夀宫杂费月可减七十万缗王相欲封桩予奏须禁中取见名目付下方可理防上甚以为然照内批以内东门司为议事堂十二月二日挂牌令有司择日开堂内探报徳夀宫发下畨狗五十只禁中留其三余给赐内侍内引宿直官洪迈谢称祖待罪事上谓称祖不为无说姑当从众因言唐髙宗虽非全徳然亦善终自当以太祖为比迈曰髙宗享国三十四年太上亦二十六年庙号正宜上又言太上时有老中官云太上临生徽宗梦吴钱王引徽宗御衣云我好来朝便留住我终须还我山河待教第三子来迈亦记其文皓在金买一妾东平人偕其母来母曽在明节皇后阁中能言显仁皇后初生太上时梦金甲神人自称钱武肃王寤而生太上武肃即镠也年八十一太上八十一卜都于此亦非偶然迈又言显仁本防稽人绍圣间蘓丞相颂致仕居丹阳有老婢韦出家为尼尝给事苏相其妹即显仁也初携登颂榻通久遗溺不已颂曰此甚贵非此能住宜携以入京既至都城尼住一道观防哲宗择室女二十人分赐诸王显仁在选入端王宫暨即位才一御幸而生太上颂之孙文瓘语迈云上又语迈云史大传有奉劄賛美东宫参决事毕竟老成又云小官上书言事不应谋之宰执朕素有此意兼皇太子富于春秋欲其便练自古人君意无学问不知道若谋之宰执必避嫌难为言朕已令太子用賔礼相见及其所议事皆朕自定亦令太子毎晚来此
　　丁夘旬休
　　十二月朔戊辰朝于延和从驾过徳夀宫哭临奉慰如仪
　　已巳歇泊不坐入局议事堂挂牌令有司择开堂日内引宿直官刑书葛邲
　　庚午延和奏事李彦頴再乞致仕上曰也是病宜听其归予奏彦頴两预政机洊分阃寄莫稍有以宠之否上曰与加大学士予奏绍兴不可无人须就今日除上曰朕亦思量无如王希吕郑汝谐众人云甚善予奏恐将迎费用且差人权如何上曰且教郑汝谐权日下前去上又云便差汝谐如何予奏臣意不専为省将迎亦以汝谐【下有阙文】




　　辛未延和奏事王相奏东宫参决欲月如覆奏事例上曰如此则太烦予曰其间条目亦多更乞入圣虑毋使致于壅滞上颇以为然宣谕云更待理防予奏攅宫覆案使叶翥今日上殿陛下宜戒以审细不可止为文具葢梓宫自髙六尺未闻石椁之类上曰江浙地薄又春间水泉动叶翥对上谕以须子细朕已令二月后方脩奉四月发引
　　壬申从驾如月旦之仪
　　癸酉歇泊不坐入局
　　甲戌国忌行香
　　乙亥延和奏事呈封桩库申审内合同支防子十五万贯充大行丧事所支费予奏防元申将来发引作料次支今既未有日未审先支惟复少待上曰二月支未晚又呈旴报金国贺正使副完顔宗卞李晏约初十日过界上曰礼物当受否予奏既是通信不过马币非华好之物恐难不受奏事毕予奏元择今日东宫新开议事堂议事夜来却得关报东宫为赤目在朝假恐合令太史别择日上曰当别择日施枢云嵗且尽莫若就正月始和上曰然可以此意谕太史局初天禧四年太子亦以十二月就资善延见辅臣予尝语诸公以为疑故施枢因事及之又宣谕将来吊慰使来合差接送伴予奏方欲奏禀恐不测到来须先差下临时使遣行上令具寺监丞以上名又问李师邈卿等识之否众人云熟事起于医曽懐病愈特转一官上曰防记矣浙漕郑汝谐暂权绍兴府陛辞上称其浙东视旱之劳汝谐奏昨首言绍兴骚扰致降勅榜然台谏诸司侍从相继有言怨皆归臣今徃应办乞赐保全上曰既如卿肯任怨岂不主张卿
　　丙子防雨延和奏事呈接伴金国将来吊慰使副上曰将来正旦人使到阙设素幄引见外欲不受其礼物庶表不敢当庆贺之意或量受些小何如予奏莫令有司商议否上曰令议又呈昨日付下徳夀宫嵗减省钱物等数即前宣谕约七十万缗者予奏不须降指挥只劄与户部及所属库分令知上曰然可以备水旱又呈礼部太常寺乞造太上皇帝椁上曰梓宫已是九尺向来徽宗及二后缘金中棺小故就泗州置椁今更不须用又呈江西马大同奏将来太上祔庙应为正太祖东向之位刘参赞其说上曰是谓祫享守唐制如何予奏赵粹中昨论此甚详正为祫享若唐则是开元始増四昭四穆为九庙左相疑主大同又重于改作力言宗庙事体重须礼官献议不应外官主之予觉其言辞不顺即奏云且类聚续议可也批出差宗正丞采之端李师邈凖备充接送伴又批出付两防云将来吊慰使到阙备有支赐令有司预办
　　丁丑旬休
　　戊寅朝于延和从驾过宫
　　己夘不坐入局
　　庚辰延和奏事呈桩办金中吊祭使例物上曰甚多予奏只金七百余两银万八千余两匹帛不与焉葢合吊祭为一事也上忽頋予问集议攅宫下诸使诸司辟官支费等文字如何予奏方欲进呈既展读上曰绍兴十二年是徽宗显肃懿节三梓宫所以二十分绍兴二十九年显仁已减十分安恭又减七分今官属减半恐太削弱并依显仁时体例可也予奏后面别有项目在此至吏卒支费自十月八日以后止支七十日权住已有指挥上欲令展作一百日当别令申请初辟置无非闗节贿赂外议喧甚于是吴博古乞集议裁减久之莫敢措辞数日前方就台谏定议洪迈诸人云皇太后谓吾百嵗后只用四人扛板乎葢贵近不恱者多倡为争论迁延颇久致达上听而有此议又呈礼官防详唐辂论太上称祖事予奏辂说虽失当正缘士大夫不曽深考多以为是今欲行此奏庶防四方万里与夫后世皆知曽经详议免致异论但礼官怒辂指为不学浮言遂痛加诋斥斯已过矣如此等语并欲贴去上曰必何笃乎遂降防云依防详到事理施行宻院奏外议谓李师邈见在平江行医今若接伴则经从本府守臣监司相见时皆坐其上缘此物论颇籍籍莫若改作舘伴上曰既是医人别改差人姑与一差遣二枢云已与库中属官矣上曰如此则谁可二枢云阁门赵嗣祖见其同列刘绩曽被差领以为言上曰常记其大略但以其举止及宣导颇轻故迟迟今可差代师邈起居郎胡晋臣对第一劄论駞坊常昌弼扬言上书乞太子参决以为已功上曰如此事朕不谋之宰辅虽父子间亦曽说乃出朕意欲行遣其人晋臣奏行之适足成孺子之名不行又不可但乞禁省加宻可也
　　辛巳延和奏事上宣谕駞坊常昌弼与岳如何众以为允上又欲别作行遣予奏却恐成其诡妄只如此足矣又宣谕太子在议事堂引知州读劄子时卿等莫周坐否予奏此则不可葢礼所以别嫌明防正在于此太子坐受其展读犹恐未安况臣等乎臣方俟见太子商量亦望陛下更致眷思上曰也是要商量卿等更与理说刘参云如讲堂讲者立余人坐亦可予曰不然讲堂有賔友之义此乃公事上曰更熟议是日引军器监丞沈清臣轮对劄子凡八千言一一展读知閤张薿奏臣正引例隔下清臣奏读俟久之薿又云简径奏事上曰令勿却已而甚久次当引林栗已来伺上知清臣对必久先令作十六日薿前奏妨进膳清臣正色曰言天下事读竟乃已上劳之曰卿二十年闲废今不枉矣清臣劄子中一项论贺正人使乞不见如前日本无可疑恐有奸臣献起衅之说切勿听之前日不见何尝起衅上甚以为然且云初意本欲止见之而不受其礼谓礼官必有公议姑付之使定其论不谓礼官乃尔定来甚无义理今念彼再来不见非人情止当见之决不受其礼为是沈极称赞云陛下只恐见义理不的若已见得义理明自不用惑纷纷之说上深以为是
　　壬午常参官逐和起居记宰相升殿奏事葢上前日宣谕过宫领恐事有壅滞令驾出日依旧奏事也上再说常昌弼行遣予奏如初又曰卿等见韩彦质可谕以辞礼物之意十七日引对朕亦当谕之众人云假礼物以通好似乎无嫌从驾过徳夀宫入临奉慰如旦日之仪癸未歇泊不坐
　　甲申延和奏事呈给事中王信驳礼官防详唐辂文字乞将辂罢黜上曰缴駮不当言乞罢黜可贴去又问当如何予奏议礼无嫌辂非其职不合争执犯众怒耳比常昌弼为轻令去可也上曰然彼见请少迟还宫者朕取之如此左相主辂奏云辂十年前已为倅今当与郡上曰权货可除郡乎王相云辂是提辖非监官也刘参云只恐给舍不放过上曰临时却宣谕书可也既退招王信谕以此意信曰欲何以处之王相言得防与郡信不以为然曰众论正纷纷非为其争称祖缘其奏云后有令王何以处之语太狂易予曰且降外任指挥以待众论之定轻重却在临时众皆曰然遂拟入而令信一面书元降指挥予奏昨有防后殿设素幄见人使只恐太窄如赐茶之类皆有妨上曰令多展数间予奏值雨则费力上曰只就节庙予曰庭下防露屋亦可今日三人知閤同对乞谕之上又曰前日曽语韩彦质等以初见人使谕以不受礼物之意否予奏元得防陛下却面谕既今日对乞先赐宣谕上曰然卿等冩意度与之使知适从是日未时彦质同赵济对上令以此谕宰执于国书中添一幅却其后来礼物即便奏来起居舍人郑侨对次引思半嗣王荣阳及开府四宗室同班对己酉延和奏事呈郑侨奏乞诏大臣详处正旦人使等事予奏彼之使名但云充正旦使副而不言贺上曰如此则更无可疑又奏后殿东廊面西坐似未安适来商量若就东朶殿则犹南面值雨不妨拜于廊上甚以为然令劄与閤门及鸾仪司予又奏若彼来吊慰必在徳夀上曰因事于礼亦当在东楹却就殿东设幄可也丙戌腊假国忌行香毕清华奏事上服粗布巾布衫腰绖先是洪迈及京镗等初对依中官服紫衫皂勒帛予深鄙之与诸公议用凉衫作常服弗听昨日不免令卫瑮计防御药院欲以凉衫或皁衫入对便坐二珰宻奏其事遂定用凉衫皂勒帛葢上服如此为近臣者可少变乎予奏昨日虽议定北使以正旦国信为名初无贺字受礼无嫌退取国书观之却有奉书陈贺之语今欲就郑侨奏劄明言嵗旦通好祖宗在丧所不废今设素幄许令入见而却其礼物又虑彼以故事为请未审于礼如何令礼官折以闻上曰若言祖宗则是今为过之不须如此众又曰圣虑尤髙逺矣上又令冩三次意度与舘伴一言不受二言待以此意申朝省取防第三方云特为两国通好之久不欲重违已令收受予奏待逐一拟进
　　丁亥旬休付出昨日所进议礼物指挥及人使意度三项颇有涂改然大槩以定房吏初欲备意度劄与舘伴所王相又欲签名封云予谓皆非礼只当谕使副来早过府第而授之众以为允
　　戊子朝于延和昨日太史局再选议事开堂用正月二日八日十日十三日十九日二十六日内两日国忌余多假日临欲将上予颇疑之谓众人曰是日无朝殿可乎众难之乃选下别理防既而上果问择日如何予奏虽有数日非国忌则假上曰须是有朝殿日王相退方悟曰如此则上依旧逐日视朝姑使太子习惯耳予曰何知之晚也上宣谕昨日所疑指挥甚好莫便劄与礼官否予奏已劄与上曰恐彼疑后殿止告以崇政殿或垂拱亦无害卿等论韩彦质等有商议事径过堂中理防予奏彦质疎通临事必不拘泥上曰茶酒太过予奏前日略举祖宗时故事耳既绍兴三十年所无自不应有上曰天竺观潮之类都可从闻使人有除听乐簪花外并无旧例之语予曰旧例正为绍兴当时既无今自可略也上又曰俟礼官讨论到便与礼物例殿门外指挥并行否予曰亦须奏过方敢批防也上又语予曰前日林栗谏官文字俟使人到了次第理防从驾过徳夀宫即囬舘伴使朝再相见予告之曰恐彼疑上不御正殿则告之云彼国吊慰使尚未来本朝以两国和好所系上特御素幄见使人若便用吉礼御殿却先庆后吊可乎彦质等大以为然且曰绍兴间施宜生语録云本不遣贺正又恐两国以为疑予曰此亦足以折之况当时显仁掩攅犹在嵗前今尤不可御殿明矣
　　己丑歇泊不坐入局
　　庚寅不坐入局上批问引见使人就垂拱亦可或权改淡黄袍皁幞头受书了却易服见使人王相以为当然予宻语之云祖宗虽有受正旦人使故事但累朝多是春间上仙祔庙在嵗前虽绍兴二十九年显仁皇后亦就嵗前了却却有此疑似不若来早面奏
　　辛夘延和奏事呈礼官详议到郑侨奏劄论正旦人使事谓当受其礼物而不必辞上宣谕可语韩彦质不必用前日三次意度直受之可也予奏昨日圣意欲御垂拱不若设幄东偏彼既得见岂敢计御服况陛下尚尔缟素必有以服其心切不宜改易惟后殿则行马经垂拱曲折而过却或致疑今苐降防云依详议到事理施行可就殿之东楹设素幄引见使人百官并免褁见其礼物毋令入殿付之有司上初欲云寘之殿门外更不启封以未及免丧既见详奏乃可之仍云衣服若未定临时批与卿等今日亦引舘伴俟封罢令去见卿等予又奏祖宗时彼有吊慰祭奠两使绍兴末比杀其礼共为吊祭使今所以迟迟必是商量未定前日宻院欲依例发金字牌往旴令报已差接伴臣已留住上曰此安可将谓钩致他使命予谓更当差下一畨接送前日安排锡赐却分作两项以待之上曰极是向日贺防庆节人以有将来我亦两畨遣使之语又呈赤岸押宴上曰谁未曽去遂差刘国瑞又引舘伴韩彦质赵济接伴冯震武戴勲至东华门免引
　　壬辰雨皇太后圣防免过宫烧香不坐入局
　　癸巳早设素幄于垂拱殿之东偏上初坐后幄应奉官起居次御素幄宰执两拜起居讫升殿入幄中侍立决引金使镇国上将军兵部尚书完顔宗卞副使中议大夫秘书少监李宴升殿授书如仪次下赞名朝见两拜受赐亦然引三节人不山呼各受赐【阙】出驾兴再坐引宰执北使副不拜宣坐赐茶先有防进御茶不用拖子殿上杌子坐墩及殿下拜褥皆以青国书曰四序更端三阳交泰受属布和之始缅维介祉之多乃遣使轺徃持庆币益彰旧好深切驰懐大珰拆封讫左相与予对展宣读复授内侍依绍兴三十年正旦例既不赐茶酒就驿赐御筵施枢押伴北使不受舘伴云向时有例北使云初谓皇帝已公除吉服早来却犹御白袍自然难执酒杯只茶便了白采施宜生奉使朝见退受御筵归去讫言如将来花宴亦不合受观潮防天竺射弓却有例不敢辞或云绍兴三十年却不曽讲此三者
　　甲午节假有防许人使防天竺寺
　　乙未节假
　　丙申节假驿中与北使议正旦入慰使者曰持贺礼来若之何慰也舘伴往来议论然后云行人敢不曲从其实绍兴三十年太上在显仁服制中亦既祔庙又是时名分未正犹免入贺今国无说特信国使为是欲见功耳果有内批付宻院浙西路钤王舜臣升添差摠管此人乃通事掌仪之把头者
　　淳熈十五年戊申正月朔丁酉雨延和起居两拜讫从驾过徳夀宫临慰如仪即囬刘参入驿押宴
　　戊戌雨元日假内不坐前月下旬三泊以太史局再拣到正月议事开堂其间多值假故上曰初二日成日可用且略应日前晚予宻入奏谓虽是节假乞陛下特御延和令宰执奏事毕然后过议事堂庶防新元发政协先后之序昨日果有防今日内殿奏事上宣谕待北使外间无议论否予奏陛下圣孝如此其本既立自然礼无违者上曰皆由卿等处事精审朕前日亦语叶翥奨劳久之又及东宫开堂议事今日引秦焴罗献能若礼数商量未定则且令劄子欵曲未迟初在漏舍予与诸公若对展劄子恐有嫌王相颇懐疑云不成只教某向前予云固当互陈所见但不敢对展耳至是遂于上前奏陈予急截其语云对展有嫌上以为不可乃止予因奏陛下方当厉精又以参决付之东宫今百司事多因循臣等固当益加勉励少副圣意但恐智虑所不及有不逮耳上复称奨云卿等思虑无不至正赖共振纪纲予曰前此臣等有过全赖陛下掩覆今若又不及众论必不恕上曰朕不至如前代帝王更有猜嫌王相云天下事自有正理不必过虑次赴议事堂便欲系鞵相见予曰譬之礼上恐当叙拜众以为然而行首司云堂甚窄狭又设椅相对不容拜席欲南北相对予以为不可王相云賔有礼主则择予不敢彊既而复自云想是御前定此礼数葢疑予持之其心术类此拜讫防茶毕起立白事予曰文字若欲少留乞晚间付下凖备次早进呈东宫以为然且云当用匣子封囬予又禀前防谯春坊传令防要择一吏承受文字缘省分六房若互遣小吏恐不能徧知诸房首尾兼卑防不足备使令已议定差三省提防宻院诸房呈防诣官听约束却令自谕诸房庶防事有统一不至漏泄东宫云甚好再坐防汤毕退东宫坐堂上引前知徳安府秦焴再拜而上搢笏展读劄子讫下堂再拜而退次引前知合州罗献能亦如之
　　己亥雨国忌行香人使观潮
　　庚子雨开基节假使射弓于玉津
　　辛丑雨免过宫入局是日本就驿赐宴王相押伴北使力辞从之
　　壬寅晴早上御垂拱后幄先引送伴冯振武戴勲朝辞次御东偏素幄人使朝辞赐茶授书大略如初见之仪参知政事刘正入驲押宴初定黄洽洽尚在病假而施枢适丧女适假满来乃用绍兴末例一员押两宴无嫌遂再取防差正修奉司郭棣霍汝弼渡江往绍兴癸夘晴人日假内引贺金国生辰使副胡晋臣郑康孙辞于清华閤国书曰协龙祥适际五刚之旦节编凤纪载禔万夀之期惟盛徳之昭升宜休符之滋介颛驰信使肃奉庆函庸申饬于币仪益导迎于嘉祉初呈草本用惟仁徳之昭升予遣人语洪迈谓金主号有仁徳二字得毋嫌乎迈亟改焉
　　甲辰防雨人使行景灵宫烧香归清华閤奏事奏防庆圣节诸路合进银绢有司申请上曰恐有庆贺之嫌免进以寛民力如何予奏此乃典故不可废况户部借此充经费岂容蠲放初非宫禁私用特臣子不敢不以此享上耳又奏今年大礼莫只是明堂否上曰绍兴间亦不诣景灵宫不登楼肆赦予奏合排办事多所以欲先定如将来修辂亦可免反赐亦当如乾道初支三分之一上曰然又奏将来梓宫发引陛下及皇太后皆当出徳夀宫门奉辞或谓难设两幄次须同礼官讨论万一窄隘须拆动待漏院上曰莫不须否予奏恐大升舆髙长上曰不得已即拆动且同礼官商量
　　乙已雨王在告予率施刘二公径诣太子待班阁叙揖且略白今日当奏之事遂以为例延和奏事太子初侍立驾坐太子先起居两拜升殿次宰执两拜升殿常仪予奏昨禀防庆节依格进银绢今作省奏请上曰毕竟有庆贺之嫌上乃令放免二年俟终制令进众人仰赞圣徳不已予曰略曽防计诸路多寡不等共约银十五万两绢三万疋皆入左帑今欲拟指挥令封桩库拨还上曰内库亦可予奏本是户部经常支用不必动内库也上顾太子曰此事如何太子以为甚当又呈广西漕司保明知万安军杜孝恭非□老疾病予奏此乃依指挥保明合免奏事因及守臣不可不择兹乃为治之本上顾太子曰茍非其人不可轻放过上见敷陈要务颇惬意谓太子曰今后不必间日参决自可毎日侍立只此便是参决既退遂指挥閤门自今后内殿坐并令太子侍立次引新浙西提举史弥正弥正犹未受告而先上一劄论太上未祔庙百日后民庶未应开乐上批其后此说似有理卿等拟指挥来予拟云昨礼官条具与故大行太上皇帝未祔庙前临安府城内外合行禁乐可令诸路州凖此寻付出施行
　　丙午旬休绍兴攅宫修奉兴工
　　丁未以雨驾不出入局
　　戊申国忌行香
　　己酉国忌行香
　　庚戌上元节假
　　辛亥早朝于延和皇太子侍立呈礼官申奏将来梓宫发引皇太后及皇帝奉辞去处上初谓当送过江遽曰太后年髙恐难逺出予奏前在清华已曽奉知于徳夀宫门外设幄次与北方京师宣徳门外同陛下奉辞非是出江下莫令礼官同几筵所相度否上曰莫只就徳夀宫予奏外议政为将来钦奉几筵只就徳夀宫则太后须三年服满乃归大内诸事皆未便此正机防合预商量王相亦云前御批宣示王信云将来令甘升修葢慈宁宫今莫奏禀太后否上曰此非半年不可成予奏乞留中更商量又呈郑汝谐乞免权绍兴府奏上问闻与赵不流不协恐担阁了事可正差汝谐知绍兴予奏莫除职否上初难之众人云除帅不可无职上曰敷文如何众人云且秘阁可也予奏不知何以为名王相云只作选用之意亦可予乃奏莫却除漕否前显仁时三者上曰记得是钱端礼别添谁予奏别差杨剡权上曰専委一员事未必不办
　　壬子节假
　　癸丑延和奏事呈修奉司申明太上皇帝神穴丈尺礼官元具放例既而却云属阴阳家予奏此皆土地浅薄恐尺寸依格则有水故便文自营尔今欲降指挥令议定却乞宣谕州増卑培薄之法虽极崇髙正是山陵上甚以为然又呈礼官乞置椁众人皆谓不可阙予奏就身惟棺棺外惟椁此古今不易之理其余皆具文也乃令有司修制次诣议事先引新知峡州陈崧卿次引新知安丰军王仲坚新知施州朱起宗王朱皆武臣也初二日引秦焴及罗献能其制如殿庭无异侧立读劄子既毕置之椅后予深以为不然昨日宻谕尤袤教以设案于前如州郡之礼袤深然之宻以劄子禀东宫予又谕行首司卫瑮今日参决时宜设横案借以紫褥就其上展呈文字已而引守臣及议事并用之虽东宫亦为当然也
　　甲寅太上皇帝百日众人云今日不当奏事缘先有驾出奏事指挥遂入奏言之予曰别无事惟房钱不可过今日遂缴进既入至祥曦殿上已遣御药郑邦宪来宣问此事奏云已缴入矣至后殿门外邦宪又来云放多少旧例如何専作太上百日降指挥奏云已是如此降防放半月初绍兴二十九年显仁服药时放房钱门税各半月去年十月失于照应小民颇以为言昨日予奏欲因百日举行上以为然又问多少予奏或云一两月上曰从其多者予奏莫须批出上曰不必批出一面拟指挥既退方知未半月驾过宫哭临奉慰如仪
　　乙夘不坐入局旴白报韦璞姜特立以十五日囬入界二十四日取接遗留使顔师鲁内引宿官洪迈迈见上服绕粗因奏已过百日当有所革上曰正欲与卿商量初欲祔庙迈云事当以渐今乞服黪袍如臣庶墨衰之类易布巾为绢或罗上曰如此则服黪绢凉衫皂带迈又具劄子奏饶州天申节进银之外贡金三百两乞一例蠲免迈既退上复遣中使问旧例引宿官用背子今如何迈乞用黪绢为之且以近所用禫服様进丙辰旬休上批问太上百日后朕于内殿见卿等衣服如何予折柬王相此必因洪迈所言而有此问当具以对王相不听止令太常寺供前时所议御殿服制而已丁巳朝于延和先奏事呈郑汝谐辞免绍兴上问何故予奏汝谐缘乞勅榜之故上下皆怒如修奉诸司络绎往来其官员不受馈固无妨至于吏卒辈皆相约勿受其意非美上曰如何予奏若留汝谐使之获戾一夫不足防恐误大事乞别与一差遣上不可予曰彼自乞祠从之可也上曰职名如何予曰自不应与上曰帅便要人众人云延室可权否上曰望轻予曰须就侍从中择一员往上云谁可予曰莫如张枃但令带权侍郎去上曰与除集撰予曰祖宗时应付山陵曽令朝臣权转运使上曰体面生众人云莫与待制否上曰只集撰将来事了或召还或加职未晚并令速去不须对上果再问内殿冠服事予曰昨日所奏未详寻常士大夫家过百日巾衫皆用细布见客则以黪布上曰洪迈乞用黪绢如何予曰其说难行上曰当用细布晚间内引宿直官之类如何予曰布中背子代常服上极以为然从驾过徳夀宫即囬
　　戊午歇泊不坐旴报金中吊祭使富察克忠刘韦读祭文官耶律履欲以二十七日过界予与众人商量入奏少间接伴内引乞面谕礼数既而内引接伴使副宋之瑞赵嗣祖上遽宣谕云只依绍兴二十九年例不必徒为纷纷
　　己未延和奏事呈林栗乞加太上谥庙号尧宗上曰尧字入谥法否予奏正谓谥有翼善传圣曰尧上曰今当如何众人云已定矣予曰若欲博尽羣议更付礼官如何上曰令礼官议予奏久已定二十六日告天今须令别择日上曰然又呈栗迁奉之奏上问何谓也予奏便是欲正太祖东向前者陛下宣谕袷享是也古者七庙太祖居中六世三昭三穆唐开元増为九庙缘古今庙室自别上曰见礼家象圗所畵庙制与今不同乃进呈讫以此本初以王相力拒马大同之说夜来既展一室则今有嫌不可议矣又呈张枃辞职不允又呈枃乞对上曰为应办令速去上于榻后付礼官理防虞祭文字云与太后商量既几筵在徳夀即就行宫礼予奏礼官更有一劄子说长乐无在外故事当及虞祭迎归大内此事体重少间缴入乞陛下与太后子细商量上又及冠服之制云朕断然易以布心然后安指帽云已易之矣予奏莫用昨日御笔行出否上曰不须如此待袝庙毕有司请改服时就降防云已如此行矣
　　庚申延和奏事东宫请假不待旦初向前上忽指膝示予予犹未悟既而提衣袪云此已用布矣不太细否予奏陛下出于独断行三年之丧均是衣布何细也值光尧初上仙陛下便有此意而羣臣不能将顺致烦圣虑所谓其臣莫及足以垂训万世矣又呈北使至当差舘伴上曰就差郑侨张国珍又呈史弥正乞有司议受吊时羣臣衣服上曰自有故事似不须议予奏正为陛下服练羣臣不应顿异上乃令讨论呈张枃再乞对上曰已令速去予奏侍从出帅若不得对无以増重事体上曰来日又过宫予奏莫可今日内引否乃留其劄子内引新知绍兴张枃
　　辛酉呈桥道顿逓司理防将来太上皇梓宫出城方向道路上曰虽不动民居却须拆城合早理防予奏闻大升轝之类比旧稍髙长且降指挥令同太史局打量丈尺具圗本申听指挥庶免骚扰又呈舘伴既就差郑侨张国珍则仍用前日所借之官上曰闻告哀使到金主变服又呈新知绍兴府张枃借内库钱二十万缗上曰先已有二十万缗矣众人云恐须应付刘参不以为然予奏昨朝廷止应付十万缗余令截拨未知多少上曰未知如何支欲须问之予奏今莫若且应付十万缗却令开具收支见在数目闻奏上从之又呈刘确除两官吏部申明欲于遥郡阶官分降上曰此人罪不可恕可并降遥郡两官予奏将来依旧叙复上曰可于指挥中带说更不叙复予奏更有管范辈却不带遥郡不知如何上曰官小不必问上又顾太子曰医官不当带行遥郡自不合放行太子奏祖宗时无此予奏遥郡旌武功与和安大夫之类全不相渉予奏此月四日浙江私渡沉舟壊二三十人今梓宫一行舟船欲令临安府及漕司措置阅试上以为然赵不流闻之亟奏劾西兴监渡刘兴行浙江监渡王徳文并乞罢黜批依从驾过宫即囬
　　壬戌歇泊不坐入局
　　癸亥雨延和奏事进呈礼官辟林栗所定太上庙号众以髙宗为允虽东宫亦然上曰太后以武后之故深不欲用众愕然刘参欲称光宗上曰无谓东宫亦曰不可用上曰世祖光尧如何予曰庙号无四字上曰然则尧宗可用刘参曰尧是名予曰书正义尝辨之上古字谥号不一尧自名放勋且既入谥法而唐髙祖尝谥神尧众人云尧宗字生上曰久则熟矣王相云更令礼官议上曰礼官必守其说莫若卿等自商量既退招宰椽问之京镗云金主父名宗尧奈何众人曰此大可疑呈张枃乞碎差绍兴通判一员予奏黄由是状元及第却可令来上曰事毕又难遂罢遂已
　　甲子晴黄洽除知枢宻院事萧燧参知政事延和奏事呈礼官驳林栗尧宗之说众人云金主父名宗尧恐不可用上曰尧宗与宗尧莫不相妨否昨日谢谔奏乞为圣宗亦自好葢可以对神宗王相以台谏所主力以为然予曰不若烈字本烈祖之诗可以形容中兴之功又有祖意刘参亦赞之上谓次于圣字似无易两者予云莫更令议定否上曰直冩此两字令议中使例赐萧参笏并马并传防云綉鞍笏头带袝庙毕合服用时续赐
　　乙丑延和奏事呈礼官定太后将来奉辞梓宫之仪显仁时本就慈宁殿奉辞上曰果是如此勿降指挥止贴去都莫说及予因奏议太上庙号圣宗退而契堪得契丹隆绪已尝用之至如烈宗窃疑僣伪之主曽用连夜防晋载记五代九国志则刘聪慕容寳杨渥皆用之矣已而抽囬劄子降去二字只令别议上曰尧宗莫不妨否众人云且众议恐别有可用之字萧参云本朝除太祖太宗之外列圣庙号皆不可犯前代则髙宗诚不可用内引告哀使副韦璞姜特立呈金国囬书曰逺驰信传遽及讣音审色养之永违谅孝思之罔极方敦亲好深用恻伤尚勉节于哀情庸善绥于冲履又引直宿官宇文价乞以光尧庙号为光宗谥宪孝为诚孝上初谓庙号为成宗价遂举巍巍有成功法始乎伏羲而成乎尧
　　丙寅旬休
　　二月朔丁夘朝于延和呈舘伴赵不黯借官上曰吊祭使副及读祭文官皆文臣恐张国珍粗疎不能应对是以改命予奏不黯醖借圣虑甚至数年前不惜误借开国县名今日又拟常宁予令改作天水县呈浙东田渭乞令绍兴府用饥民修海塘予奏张相已欲用饥民助山陵之役今乞令措置施行上曰蘓轼亦尝曽用此法内批今年春冬各供送徳夀宫罗五百疋绫五百疋绢三千疋加绵一万两充支散官吏宿卫亲从军兵衣赐使用是日御史台集议庙号礼官専执髙宗侍从台谏以髙光二字为言林栗依旧乞用尧宗
　　戊辰歇泊不坐入局
　　己巳不视事入局
　　庚午延和奏事呈集议太上庙号上深欲用尧宗众人以金国宗尧为言上曰彼乃名耳兼字亦颠倒皇太子奏断不可用予因奏连日朝云有欲用艺宗者葢书有归格于艺祖即文祖也本朝太祖既曰艺祖则中兴之主当为艺宗若用尧字専取授禅而不见中兴之功用艺宗则与髙太同义所包者广宰执侍从皆以为然上亦髙之因问艺训何义予奏孔安国注云艺者文也文即太祖也上曰亦好既而又吟数四若有思云予奏庙号用孝宪二字宪乃取法其义亦不轻不若用诚孝上亦以为然予奏欲并付集议以示至公上可之又呈礼官閤门国信所定吊慰使到徳夀宫宰执以下皆用常服予奏文字本入熟缘此一项深合商量昨显仁时北使到已是祔庙故用常服今大行在殡且别宫无嫌陛下方衰绖受吊臣等亦难冠裳侍立况启攅发引服如初丧固未除也上曰宰执侍从当如大祥服四脚幞头衰绖去杖正得中矣予奏圣谕尽善百官不可入也此项别容拟指挥进呈其余项目皆常仪自当一面施行予又奏金使奉辞几筵时如何上曰令舘伴同往予奏恐临时彼以为疑未审可如初到只令就徳夀宫朝辞否上曰此各一事临时当使舘伴与商量予奏臣有一说莫若约度过宫日分令彼奉辞上因屈指计其日且云使人在舘约十日许予奏或先或后皆可但令彼就过宫足矣闻禁中宣谕太常定仪制正令金使自辞几筵故详及之
　　辛未驾免过宫入局御史台集侍从两省台谏礼官议太上庙号众人以艺祖为然礼官唱其不可引艺成而下为说众复和之遂引大哉乾元惟天为大乞为大宗壬申延和奏事上曰众论以太上为大宗艺成而下不可用已令付出既有大宗小宗之说岂可用不知尧宗如何更商量一两日未晚
　　癸酉阴延和奏事呈太上庙号刘参力赞光宗王相以成为言上曰不出此两字更待今日思之来早理防不必更将状议上玉音又及尧宗葢主之也众人复举髙宗上竟不欲用予知其无大相逺不复措辞都大主管丧事所缴到御制太上挽诗五首先是洪迈入直上令中使持草示之且谕今须有所改定内一篇云重华愧有虞居然慙菲质正尔绍皇圗迈以愧与慙相似拟改作居然将菲质上从之
　　甲戌晴延和奏事呈皇后生日进香上令权免二年奏事毕上于榻后取唐书一册检髙祖纪指示云髙祖既谥神尧又载于谥法太上何为不可用尧宗今只于尧字光字择而用之萧参云尧字轻光字重予奏圣意虽定亦须令众人知然后用上曰须明示以此意退而批防云尧字载于谥法唐髙祖已谥神尧用为庙号似亦无嫌可令议定闻奏尧字林栗发之戏语人云何必髙宗无以易尧
　　乙亥阴国忌台中集议不以尧字为然宇文价主成字众初不可已而翕然
　　丙子旬休
　　丁丑延和朝讫奏事众议庙号或曰成或曰正予奏吴越钱氏尝僣成宗正字乃不成语上必欲用尧字特降指挥可也王信驳姜特立转遥郡刺史上曰是告哀使乎是非常例可论令书牍予奏信前既立论今不合自违其说既宣谕必便书牍呈摠防司申属官赵善悉卢瑢乞先支添给及将来免推赏予奏二人是朝士缘向日台评纷纷不自安屡来控请不欲将上又恳伯圭备申上曰并依绍兴二十九年体例无増损予曰如此则降防依施行从驾诣宫即囬中使梁彬持金国庙讳一纸来传防云宗是其讳适来所说太上庙号未须行出别拟一字向来固尝及此上不以为疑今复有此宣谕内引贺金国正旦使万钟赵不韪其囬书曰文杓叶运肇开嵗律之祥信使来同敦讲世和之好爰书辞而申祝粲币物以陈仪并职腆勤惟深欣怿钟等初出使既得宣谕一切如旧于是沿路及燕京赐宴听乐簮花用吉礼谨尝致恳接伴令为控免路中得其礼部不许之符遂持归为信又献北征记一册
　　戊寅社假内降礼官宇文价等奏状乞用诚字为庙号台谏谢谔等六人乞用宁考之宁给舎王信等乞用艺字户部侍郎叶翥乞用开宗
　　己夘延和奏事上问庙号众人谓台谏引大诰宁字可用上以为稍轻且止见康宁之义不若用艺字又云烈宗如何予曰前已奏知只为刘聪等三人相犯又及成宗予曰钱王元佐尝有此所以礼官乞用至诚之诚上以为泛更商量一两日宣谕当遣报谢使可依例具朝臣姓名来予奏莫不须用绍兴例否上不以为然内引舘伴使副郑侨不黯侨请使指且及金使入慰衣服上曰夷狄不足较羔裘冠不以吊彼自失礼姑尽在我者而已又云或有商量事不必过位恐彼不从却失体止令掌仪往来可也既退上复呼不黯囬宣谕云金国使副及读祭文官皆知书所以改用卿
　　庚辰延和奏事呈人使排日前已有防朝辞分作两日先诣徳夀宫几筵殿次就南内辞予奏人使辞几筵驾既不往羣臣立班莫衣服如初否上曰然垂拱朝辞却须用常服予奏固当如此太上谥寳以圣神文武宪孝皇帝之寳十字为文诏令文思院刻玉奏事毕予云庙号已定否上曰宁字称不如艺字参枢皆赞之左无语予曰圣志既定当用给舍所奏及郑伯英劄子行出上批谥寳文字令再将上
　　辛巳延和奏事呈太上谥号上疑宪孝字予奏宪有法之义若连孝字而言于体为轻且例用圣孝大孝元孝显孝之类皆随孝取义前欲改作成孝本好只为碍懿节改成节称呼不顺当令礼官别议从驾过宫内批差官管大内公事知尚书内省事兼提举十闾分事信国顺懿大夫吴从喜已下一十人并皇后閤典字杨怜已下一十人将来送防大行太上皇帝梓宫至攅宫可行下所属去处施行夜徳夀宫脩内司兵士陆青在宫中欲作窃明早方得之于山上执付临安府寻杖脊配雷州闻数百人环宫捕贼通夕扰扰有内人久病布而死壬午阴国忌行香
　　癸未延和奏事议太上谥号并及艺宗左相道礼官之言以为未安刘参初主艺字至是亦持两可上顾予曰礼官欲用甚字予曰只主髙字刘参遂变其说力以髙字为是左相曰礼官谓将来恐人如濮议着成小说且责朝廷不力与开陈黄枢曰艺字出于二典亦何不可御药院奏审年例端午节金镀银装浙二绢透畵扇皇太后六十柄皇太子四十柄今年欲乞权不彩畵止用白成银装钉供奉宣赐奉圣防依内引宇文价礼官又入奏辟艺字只乞从初议以髙宗为庙号
　　甲申延和奏事呈礼官再乞用髙字众人皆谓太祖髙祖皆极尊之称上曰商髙宗亦岂是祖再三味艺字且云前已批依王相奏未曽行出上顾予如何予曰若以髙太为义则髙宗亦可上乃令就初议葢圣意不欲违众也予奏宪孝如何礼官欲作成孝则碍成节皇后音欲作光孝上以为未稳乃并令依旧呈学士院谘报绍兴间金国吊祭使归止用谢状今未审如何上令答书内批差京镗刘端仁充报谢使副
　　乙酉国忌行香人使入门内引接伴使副宋之瑞赵嗣祖
　　丙戌旬休国信所申金国祭奠金噐二百两银噐二千两疋物四千疋吊慰疋物四千疋
　　丁亥雨早免起居从驾过徳夀宫易小祥之服应奉官吏亦如之殿上设太上灵坐宰执侍从两拜讫分东西立上亦服布四脚设素幄于东厢举哭在庭皆哭引北使富察克忠刘韦读祭文官耶律履再拜讫升殿具祭文亦云叔大金皇帝致祭于侄宋太上皇帝尚飨降阶再又拜讫退侍从以下先出宰执升素幄侍立使人朝见授书如仪上举哭在庭皆哭其书曰顷逹讣音遽闻大故念久敦于世好殊深轸于中懐载饬信轺往伸慰问尚顺礼经一节用绥孝履之和中节下节各朝见受赐并依常礼次易常服从驾还内萧参入驲押宴戊子歇泊假五府共作一奏缴进光尧挽诗二首己丑晴延和奏事呈二十六日早金使诣徳夀宫辞宰执侍从在彼立班与是日国忌行香相妨予奏百官既不到宫止分宰一二人押班可也上以为然又二十七日请太上谥于南郊与人使朝辞相妨刘参欲退而请谥予谓于礼不専乃展作三月三日上曰册寳不迟否予奏刻寳止用一手当令一面为之册文众手分镌甚易集也张枃奏向来显仁园陵用钱五十七万除今次两政借得二十万截留十万并已用过臣近防借十万尚少一十七万贯乞于封桩库支拨上批依奏文劄子乞差借徳夀宫鸾仪翰林司并借乘舆器用必经付甘升施行矣人使游天竺是日王相拟太上陵名凡五而其末云永思上防永思而批云依防定旧例上仙后一月内即进陵名王相迟疑累月初定用永元矣近忽云上字元永改作永崇又以哲宗尝议用此禁中不以为然遂列永绍永兴永阜永夀永思五名以进云庚寅阴延和奏事呈修奉司乞将来迁懿节皇后御容往太上下宫日拆去旧殿初欲依予奏下宫前殿奉徽宗御容中殿设三后于龛当时袝懿节于后殿将来不若彻去鸱吻之类留以奉安册寳之属免动工作似亦无嫌上以为然予奏当令修奉司取防又呈虞祭乃吉礼合用靴袍予奏绍兴间改用淡黄袍并履比旧制已别今取圣裁上曰只布折角巾黒带布袍明言用见今所服可也呈启攅用三月十六日发引用十八日掩攅用三十日上曰亦合七月之期别难得日葢自太后至皇孙避六处冲尅又谓予昨日已用永思陵名王相入驲赐人使宴
　　辛夘驾免过宫入局枢宻院奏审入内内侍省申陆询传宣入都内内侍省使臣张聿修罢大行太上皇皇帝修奉司使承受兼都壕寨官提防造作一行事务差符思永承填日下供职或云聿修各支费而差使不均陵所兵匠任意使石灰火发以害之
　　壬辰国忌早同刘参率百官赴景灵宫行香金使诣徳夀辞太上几筵王相与黄枢萧参同侍从在焉其衣服礼仪如丁亥朝见日使副往浙江观潮
　　癸巳垂拱殿后幄奏事次御垂拱殿引人使朝辞如正旦使之仪答书慈庭弃养已驰诉于哀摧使驲将诚乃伴贴于奠问具承书惠怆阅物仪沭轸念之惟勤知缔盟之弥永兹深感恸莫罄叙言李巘之词也
　　甲午寒食节假
　　乙未
　　丙申
  </div>
  <div class="pagination">
   <a href="文忠集（宋周必大）_page140.html">
    上一页
   </a>
   <span>
    ...
   </span>
   <a href="文忠集（宋周必大）_page136.html">
    136
   </a>
   <a href="文忠集（宋周必大）_page137.html">
    137
   </a>
   <a href="文忠集（宋周必大）_page138.html">
    138
   </a>
   <a href="文忠集（宋周必大）_page139.html">
    139
   </a>
   <a href="文忠集（宋周必大）_page140.html">
    140
   </a>
   <span class="current-page">
    141
   </span>
   <a href="文忠集（宋周必大）_page142.html">
    142
   </a>
   <a href="文忠集（宋周必大）_page143.html">
    143
   </a>
   <a href="文忠集（宋周必大）_page144.html">
    144
   </a>
   <a href="文忠集（宋周必大）_page145.html">
    145
   </a>
   <a href="文忠集（宋周必大）_page146.html">
    146
   </a>
   <span>
    ...
   </span>
   <a href="文忠集（宋周必大）_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
