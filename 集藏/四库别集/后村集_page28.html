<!DOCTYPE html>
<html>
<head>
    <meta charset="UTF-8">
    <title>后村集 - 第 28 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 28 页/共 47 页</h1>
    <div class="content">　　次韵汤伯纪送别二首
　　尚在朝廷记忆中敢于君命择西东独怜家有百嵗母可使人嗤六十翁芰制子能华嵗晏莼羹吾亦感秋风书成藏向深山里莫费君王遣所忠
　　比似莆杭倾盖时更崇古雅黜新竒乆栖衡泌宁非乐不倚门墙未易麾析理自应重讲席论文吾合防降旗抚欲奏成三叹何处而今有子期
　　饯送高大着出镇严陵
　　抗疏鸣阳易飜身出昼难无家归蜀道有勅管严滩席藁臣言戅分茅圣度寛空令同舘士极目认帆竿
　　进经筵讲礼记彻章诗
　　惟王建邦国以礼定乾坤大分严堂陛弥文及冠昏徐行非曰逊亟拜不为烦臣岂容私量人谁越短垣秦惟捐则覆鲁以秉而存制备周京奠仪成汉帝尊民彛何可泯经籍未尝燔明主亲临决诸儒共讲论裨谌谩求野戴圣自専门伋学方垂范聃书盍塞源四篇殊建武百问陋开元防稡新编钜芟夷聚讼繁俚词羞狗曲小辨戒猩言舞蹈威顔近传宣诏语温昭回洒羲画燕衎洽尧樽寳带颁藏府名驹出大宛防持叨象版烹啜试龙团羇贱均蝼蚁清华缀鹭鹓謏闻惭倚席朽质谬乗轩占毕无嘉颂将何报上恩
　　恭和御制礼记彻章诗【并奏章】
　　臣某恭惟皇帝陛下蹈尧稽古法禹惜隂临政巳二纪于兹典学靡一朝而辍属者礼经彻巻讲席第劳锡御府之珍藏张钧天之广防被以昭回之饰洋乎雅正之音其在宫庭巳践成汤制心之训及形翰墨不忘孔氏克巳之言皆上圣知行之所充非诸儒诵説之能賛臣猥从逺服甫侍细旃夫何蝼蚁之防忽覩龙鸾之妙非但诧殊荣于流辈又将传至寳于子孙仰止明良方赓喜哉之作退惟狂简辄裁斐然之章谨昧死仰和圣制一首陈谢以闻臣无任瞻天仰圣激切屏营之至
　　临决遗经自圣衷固殊野外与淹中五三典礼勤稽古十六星霜乆积功倚席居然慙寡浅登牀安敢紊卑崇防民不在文为末端系宫庭实践充
　　丁未春五首
　　端平淳祐两匆匆过眼光隂掣电同六十一翁无出理山长寄梦魂中
　　生死荣枯一付天谁能裸露自求全殷勤寄语袁司隶滥及无须或可怜
　　道是生姜树上生不应一世也随声暮年受用尧夫语莫与张程几个争
　　屡批龙鳞眷未衰臣万死负恩私玉阶方寸从容语惟有天知与上知
　　朝领诸儒上木天夕同野老话茅椽何须支枕思残梦宫锦渔簔总偶然
　　和钟子鸿二首
　　匹雏欲拔佞山难还敕区区慕守官捋虎自怜余勇在狎鸥似责昔盟寒新麻断腕毋容草堕甑回头不更看老子平生差耐事肯于得丧置悲懽
　　清吟颇觉续貂难衔袖勤于贽热官怪子车轮行地逺愧予门户似冰寒舂粱礼数呼儿具覆酱文章怕客看老去商歌声满屋孰云野处寂无懽
　　题端溪王使君诗巻
　　社友凋零雅道穷使君于此信英雄性情所发前无古骚选虽高不必同蚤日甫曽怀渭北暮年某只在家东何时偃伯兴文治尽采新吟献法宫
　　叠前韵谢元邃
　　愈叩新新愈不穷小儒气索敢争雄安知太白心肠异但见曹公口鼻同顾我牢愁来泽畔放君独步向江东【南朝人云江东无我卿当独步】他时应制金銮殿定有蛾眉妬入宫
　　三叠
　　文字无穷才有穷可能纎艶敌浑雄早知大将坛埸峻晚作邻翁保社同臣向雠书曽殿北【本传石渠在未央殿北】君公避世且墙东【后汉避世墙东王君公】男儿遇合由时命岂必诗名满六宫
　　挽陈惠倅
　　昔预八仙饮深知七子才云何埋玉树不复倒金罍锦制曽三试罗浮欠一来吾衰惭诔笔搔首寄余哀
　　挽姚循州【直夫元泰之弟】
　　太息龙川守専城美绩传方闻歌叔度俄有谤文渊旧府黄茅外新丘紫帽边二姚俱已矣怀昔一凄然
　　茘支盛熟四絶
　　绣行乡国诧儿童锦裹宫城擅长雄看取后村真富贵屋山丹绘半天中
　　曽攀玉李青冥上亦摘蟠桃缥缈边定是三生有灵骨谪归犹作荔支仙
　　牡丹姚魏茘方陈欧蔡亡来罕识真纵使有文堪续谱未知楷法属何人
　　呉儿一夏甑生尘染藕炊菱不疗贫安得风樯驰万树属餍菜色苋肠人
　　石塘感旧十絶
　　浮空紫气何须尔度世金丹岂有之函谷不烦闗尹出城南莫遣树精知
　　鹿门陈迹有余哀独记厐公返自崖行到当时相送处不知老泪自何来【余往来甥馆外舅未尝相送惟戊子悼亡而归送至延庆】
　　沈郎院闭防云収寂寞秋花折树头留取断弦来世续此生长抱百年愁
　　比丘防泣别瞿昙秦失三号吊老聃自笑此翁非铁汉白头来此哭同参
　　鬓边雪映眼中花更阅人间几嵗华丁未老人开七秩尚携鸡絮到君家
　　光霁丰标今寂灭灵明根性讵消磨夜来一段佳风月不见尧夫只见窝
　　三茔相望一牛鸣来扫新松百感生季札旋封孔哭墓晋人谬谓圣忘情
　　禅学年来亦自衰大丛林属小阇黎寒翁庵子如蜗殻却有弥天释住持
　　中军晚嵗甥辞去左相今朝客不来看取少林诚长老死生林下伴寒斋
　　乆作辽天独鹤飞镜鸾余念尚依依荒山野水苏溪路愁絶鳏翁挈影归
　　九日登辟支岩过丁元晖给事墓及仲弟新阡二首
　　絶巅万籁尽沉沉重倚防干感慨生古佛龛中苔上面故交宰上树成隂山无白额妨幽讨野有黄花且满斟莫怪徘徊侵暮色老人能得几登临
　　歴歴向时逰覧处重来年已迫桑榆大衾尚欲同林下华表安知忽路隅自古增悲摘蔓即今不共插茱萸人生患不高年尔到得年高万感俱
　　题林璞经属平宼録
　　儵尔蜂窝起俄然防首枭果能歌竞病不枉事嫖姚瘴岭収氛祲朝家赏烂焦祝君深养勇稍北有天骄
　　季父习静哀诗四首
　　闗洛源流逺干淳辈行尊一檠常对巻贰簋亦开樽缟素几空巷纁不及门异时遗逸传谁定访丘园忆在婴儿日常依少父傍不嗔仲容小犹记阿宜长诲语祛防吝俚辞愧惰荒从今有疑义无复叩山房习静先生子刘子新阡即此是标题便无华表翔双鹤不有生刍借只鸡在昔陶潜书处士从他孟徳揭征西原头一恸闗伦纪始信彭殇未易齐
　　易学纷纷各著书独于师説着工夫涪翁旧传七分止邵子先天一画无不遣耆英陪讲读空留章句授生徒即今黄防方施用姑可藏山待后儒
　　工部弟哀诗二首
　　忽然吹散恨难平六十年间老弟兄春草池塘成昨梦夜牀风雨付来生归谋甫里田差晚去与端溪石共行部曲出门情态异不如笼鹤有哀声
　　去嵗书来欲解麾数行遗墨半倾欹斑衣不遂娯亲志白髪因吟哭子诗让枣犹如前日事摘空抱暮年悲情知衰泪无堪滴原上寒笳苦死吹
　　挽方徳润寳学三首
　　龚胜乗车晚阳城伏閤初自云臣语戆不是上恩疎黄壤全名节青编载谏书始知年与徳造物有乗除忆被乌台劾聃非传偶同瞽言万死明诏赦忠全活皆英主淹留各秃翁伤心古遗直不返瘴云中晩赐延和对言公去国深遂良垂白发臣甫抱丹心驰驿无银信遗麾有玉音遥知遗奏上未免动宸襟
　　挽方孺人一首【寳学之女】
　　壸范经亲授笄年咏好逑谓迎荷槖返岂料蕣华休断雁元方恨离鸾小宋愁邻翁惫无力不及送原头陪诸先辈题名登春台臞轩即席次故相陈魏公韵某继作
　　台荒屋老阅人深拂拭留题重整襟科目一朝来劵外姓名三世在碑隂公孙晚嵗叨明诏裘氏当年费苦吟报与曲江先辈道老婆非复少时心
　　遨头唱首各高深才薄难披作赋襟巳觉鸎花成一梦尚贪萤雪竞分隂即今空负台莱意宿昔曽赓殿阁吟北望钧天搔白首区区终有祝尧心
　　荅循倅潜起
　　别后书稀梦亦稀忽传尺素到柴扉不知天方徐步将谓云鹏乆怒飞句律斩新过似旧姓名略是复疑非长官仙去賔朋散存者依稀有杜防【亡友郑君瑞为闽清宰君为主簿余始识君于县斋】
　　过季父新阡
　　父兄俱映汉藜青独老空山聚冻萤生不肯扶灵夀杖死堪上应少防星向来枕膝传师学末后悬棺合礼经惟有书房旧时月夜深得得照疎櫺



　　后村集巻十六
　　钦定四库全书
　　后村集巻十七　　　　　宋　刘克庄　撰
　　诗话上
　　故事经筵彻章宸翰赐讲读官诗率取前人絶句淳祐丙午讲礼记毕锡宴秘书省御制七言唐律一首云鳌极开先巳降衷上天下泽礼居中三才义理维持力万世纲常建立功孔圣法言多纂辑汉儒师学共修崇经帷讲彻资羣彦克巳工夫在扩充诗既雄浑而奎文绚烂行草遒丽各为一体侍读少师郑公以下拜赐者十有四人克庄与焉彻章赐御制诗自今上始
　　施罛濊鳣鲔发发葭菼揭揭庶姜孽孽庶士有朅郑氏曰庶姜谓侄娣董氏曰庶士谓媵臣毛氏曰孽孽盛饰余始悟屈原九章云鱼鳞鳞兮媵予之意本此诗四言尤难以三百五篇在前故也韦氏云谁谓华高企其齐而谁谓徳难厉其庶而使经圣笔亦不能删也曹公短歌行末云山不厌高海不厌深周公吐哺天下归心且孔融杨修俱毙其手操之高深安在身为汉相而时人目以汉贼乃以周公自拟谬矣
　　魏文帝善哉行云人生如寄多忧何为今我不乐嵗月如驰当操无恙植以才仓舒以慧几至夺嫡谓之多忧可也及受汉禅足快其所大欲矣帝既猜阻鲜懽而诸侯王就封者皆为典籖所迫多见削夺其末命乃托国于狼顾之仲达是帝之忧至死未已何时而可乐乎曹植以盖代之才他人犹爱之况于父乎使其少加智巧夺嫡犹反手尔植素无此念深自敛退虽丁仪等坐诛辞不连植黄初之世数有贬削方且作诗责躬上表求自试兄不见察而不敢废恭顺之义卒以此自全可谓仁且智矣文中子曰至哉思王以天下让真笃论也赠白马王彪云丈夫志四海万里犹比邻恩爱茍不亏在逺分日亲何必同衾帱然后展殷勤忧思成疾疢毋乃儿女仁仓卒骨肉情能不怀苦辛末云离别永无防执手将何时王其爱玉体俱享黄髪期于时诸王凛凛不自保子建此诗忧伤慷慨有不可胜言之悲诗中所谓苍蝇间白黒谗巧令亲疎盖为灌均辈发终无一毫怨兄之意处人伦之变者当以为法
　　彰以骁勇毙植以文义全盖丕所忌非文人也使仓舒在却未必可存仓舒亡操谓丕辈曰我之不幸汝辈之幸也此语失父道矣岂所以爱仓舒哉陆机吊魏武文云曩以天下自负今以爱子托人其言甚可悲也嵇康幽愤诗云性不忤物频致怨憎按康傲钟防不与语与山涛书自言薄周孔而非汤武其所忤也大矣子元子上见书自无可全之理况加以士季乎虽欲采薇散髪頥性养夀岂可得也
　　四言自曹氏父子王仲宣陆士衡后惟陶公最高停云荣木等篇殆突过建安矣
　　五言见于书诗如元首丛脞哉胡为乎泥中之类非始于苏李也武别陵云欲展清商曲念子不能归又云愿为双黄鹄送子俱逺飞陵虽万无还理武尚欲拔之以归汉忠厚之至也
　　康乐称太傅为宗衮子建称孟徳为家王皆自我作古嵇康以非汤武三字杀身如韩亡子房奋秦帝鲁连耻之句谓之反形巳具可也康乐安得全乎然康乐若以改物为耻窃负而逃可也为渊明亦可也既仕宋乃欲为子房鲁连于谊未有所安悲夫
　　阮嗣宗云宁与燕雀翔不随黄鹄飞黄鹄防四海中路将安归盖叹时人之安于卑近而自伤其才大志广无所税驾非谓士之抗志甘为燕雀而巳嵇阮齐名然劝进表叔夜决不肯作
　　文章正宗初萌芽西山先生以诗歌一门属予编类且约以世教民彛为主如仙释闺情宫怨之类皆勿取予取汉武帝秋风辞西山曰文中子亦以此辞为悔心之萌岂其然乎意不欲收其严如此然所谓携佳人兮不能忘之语盖指公卿羣臣之扈从者似非为后宫设凡予所取而西山去之者大半又増入陶诗甚多如三谢之类多不入
　　诗至三谢如玉人之攻玉锦工之机锦极天下之工巧组丽而去建安黄初逺矣
　　陶公如天地间之有醴泉庆云是惟无出出则为祥瑞且饶坡公一人和陶可也
　　潘岳云春荣谁不慕嵗寒良独希若能却顾长虑者然身逰金谷以贾谧石崇为托嵗寒之地悲夫
　　谢康乐有拟邺中诗八首江文通有拟杂体三十首名曰儗古往往夺真亦犹退之琹操真可以庙瑟子厚天对真可以荅天问今人号为摹儗某作求其近似者少矣
　　赠卢谌诗前歴序伯王之佐下云中夜抚枕叹思与数子逰又云功业未及建夕阳忽西流时哉不我与去乎若云浮昔蒯通读乐毅之书而泣余于越石此诗亦然前作有甚拙者刘越石云宣尼悲获麟西狩涕孔郰两句一事也阮嗣宗云多言焉所告烦辞将诉谁两句一意也然不以瑕掩瑜
　　宋少帝前溪曲云黄葛生烂漫谁能断葛根宁断娇儿乳不断郎殷勤其才思乃在陈后主隋炀帝之上魏文帝有见挽船士新婚别妻诗一首庶几熠燿宵行蟏蛸在户之遗意吕东莱马嵬诗云锦袜千年恨皇舆万里程宁知挽船士亦有别离情挽船事与马嵬不相涉而善用之如此
　　焦仲卿妻诗六朝人所作也木兰诗唐人所作也乐府惟此二篇作叙事体有始有卒虽辞多质俚然有古意徐陵所叙玉台新咏十巻皆文选所弃余也六朝人少全集虽赖此书略见一二然赏好不出月露气骨不脱脂粉雅人庄士见之废巻昔坡公笑萧统之陋以陵观之愈陋于统如沈休文六忆之类其防慢有甚于香奁花间者然则自国风楚词而后故当继以选诗不易之论也
　　唐初王杨沈宋擅名然不脱齐梁之体独陈拾遗首倡高雅冲淡之音一扫六代之纎弱趋于黄初建安矣太白韦栁继出皆自子昂发之如世人拘目见酣酒笑丹经昆仑有瑶树安得采其英如林居病时乆水木淡清闲卧观物化悠悠念羣生青春始萌达朱火已满盈徂落方自此感叹何时平如务光让天下商贾兢刀锥已矣行采芝万世同一时如吾爱鬼谷子青谿无垢氛囊括经世道遗身在白云舒可弥宇宙巻之不盈分岂徒山水夀空与麋鹿羣如临岐泣世道天命良悠悠昔日殷王子玉马遂朝周寳鼎沦伊谷瑶防成古丘西山伤遗老东陵有故侯蝉蜕翰墨畦迳读之使人有眼空四海神逰八极之兴
　　杜审言夜宴云酒中堪累月身外即浮云登襄阳城云楚山横地出汉水接天回妾薄命云啼鸟惊残梦飞花搅独愁杜氏句法有自来矣
　　杜五言感时伤事如亲朋无一字老病有孤舟如敢料安危体犹多老大臣如不愁巴道路恐湿汉旌旗其用事琢对如须为下殿走不可好楼居如竟无宣室召徒有茂陵求如鲁衞弥尊重徐陈畧丧亡八句之中着此一聮安得不独步千古若全集千四百篇无此等句为气骨篇篇都做圆荷浮小叶细麦落轻花道了则似近人诗矣
　　古人感知巳之遇季布奏事彭越头下臧洪卢谌皆不以主公成败而二其心叔季所谓賔客方翕翕热时则趋附恐后及时异事改则振臂而去至有射羿者世传严武欲杀子美殆未必然观老亲如宿昔部曲异平生之句极其凄怆至位置武于八哀诗中忠厚蔼然异于幕府少年今白髪之作矣李义山过旧府寄诸掾诗云莫凭无鬼论终负托孤心犹有门生故吏之情可以矫薄俗
　　唐人善形容人情物态杜公云巳经十日窜荆棘困阨极矣然腰下寳玦青珊瑚终不解去何也义山云不收金弹抛林外却忆银牀在井头亦曲尽贵公子之憨态若贯休辈自拳五色毬迸入他人宅却捉苍头奴玉鞭打一百之句拙俚甚矣
　　太白古风云大雅乆不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頽波开流荡无垠废兴虽万变宪章亦巳沦此今古诗人断案也黄河走东溟白日落西海逝川与流光飘忽不相待春容舍我去秋发巳衰改人生非寒松年貌岂常在吾当乗云螭吸景驻光彩西上莲花山迢迢见明星素手把芙蓉虚步蹑太清此六十八首与陈拾遗感遇之作笔力相上下有唐诸人皆在下风
　　古人服善太白过黄鹤楼有眼前有景道不得崔颢题诗在上头之句至金陵遂为鳯皇台诗以拟之今观二诗真敌手棋也若它人必次颢韵或于诗版之傍别着语矣
　　玉川子贫甚僧送米令割俸其家必无盖藏一婢赤脚必无姝丽所讼恶少骑屋下瞰未必尽然既为笞捕恶少不以为徳反谓处置未是它人处此必怒退之乃巽词谢之为具招之玉川赴其约又先致双鲤亦不之却旧史称退之性崛强以玉川事观之乃一委曲人也然其与宪宗争佛骨与御史中丞李绅争台参与王庭凑争牛元翼与河南尹郑相争卖饼军人则毅然不可夺崛强于大节而委曲于羣碎此其所以为退之欤李翺张籍皇甫湜皆韩门弟子翺妻又防女也故退之皆名呼之如云李翺观涛江又云籍湜辈然翺祭退之文乃称为兄师弟子姑未论兄妻之诸父可乎籍祭诗云而后之学者或号为韩张有抗衡之意湜作墓碑云公疾谕湜曰死能令我躬不随世磨灭者惟子以为属退之乃赖湜而传耶近世推黄配苏亦类此
　　退之性喜玩侮如吕医山人之类固可侮杨之罘侯喜诸生也乃况之罘以柏马又借钓鱼嘲喜云举竿引线忽有得一寸才分鳞与鬐卢仝张籍之齿长矣于卢则云先生抱才终大用宰相未许终不仕形容其迂阔不少贷于籍则云君乃昆仑渠籍乃岭头泷譬如蚁蛭防讵可陵崆赠崔立之云朝为百赋犹鬰怒暮作千诗转遒紧若服其敏者下句却云才豪气猛易语言往往蛟螭杂蝼蚁则多而不精可以槩见其于诗人中惟东野文人中惟子厚稍加敬
　　唐僧见于韩集者七人惟大颠颖师免嘲侮高闲草书颇见贬抑如惠如灵如文畅如澄观直以为戏笑之具而已灵尤趺荡至于醉花月而罗婵娟此岂佳僧乎韩公方且欲冠其颠始闻澄观能诗欲加冠巾及观来谒见其已老则又澘然惜其无及所谓善谑而不为虐者耶
　　栁子厚才高它文惟韩可对垒古律诗精妙韩不及也当举世为元和体韩犹未免谐俗而子厚独能为一家之言岂非豪之士乎昔何文缜尝语李汉老云如栁子厚诗人生岂可不学他做数百首汉老退而叹曰得一二首似之足矣文缜后从北狩病中诗云歴歴通前刼依依返旧魂人生防有死遗恨满乾坤虽意极忠愤而语不刻急亦学栁之验
</div>
    <div class="pagination">
<a href="后村集_page27.html">上一页</a><span>...</span><a href="后村集_page23.html">23</a><a href="后村集_page24.html">24</a><a href="后村集_page25.html">25</a><a href="后村集_page26.html">26</a><a href="后村集_page27.html">27</a><span class="current-page">28</span><a href="后村集_page29.html">29</a><a href="后村集_page30.html">30</a><a href="后村集_page31.html">31</a><a href="后村集_page32.html">32</a><a href="后村集_page33.html">33</a><span>...</span><a href="后村集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
