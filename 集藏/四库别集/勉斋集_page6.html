<!DOCTYPE html>
<html>
<head>
    <meta charset="UTF-8">
    <title>勉斋集 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 6 页/共 18 页</h1>
    <div class="content">　　榦投老归来引疾丐闲图晩嵗与知旧往来山谷间以终余年朝家不贳起以大郡进退政自难处巳遣人力告庙堂以必得闲为期二月半间此事可决也春事向暖须至箕山为旬日之留恐可奉屈求欵晤言也
　　荅郑子立书
　　榦至愚无所容于世年既逾冠始获从先生长者游又不能刻意励行因循怠惰卒无所成足下以乡闾之秀年少气鋭乃以可畏之资下问于不足畏之人不惟自愧其冒过情之誉而亦窃叹足下择交之不审也然尝闻之师友以为天地之阖辟古今之往来人物之所以生风俗之所以成者以有斯道存焉耳斯道不立则不惟吾身失其所以为人者而凡天地之间往往乖戾拂迷而不自理吁其亦可畏也夫尧舜禹汤文武所以兢业于上孔子子思孟子周子程子张子所以讲明于下者凡以为此而吾徒生而防父兄之训长而闻师友之论其所当汲汲用力者舍此宜无大者焉致知之要存养之方语孟六籍与夫周程张子发之于先数十年间二三大儒又从而推明其説足下固熟闻之矣讲其所可疑而行其所可知如驰坚车以志于赵燕之郊苟不至不止也惟足下勉焉仆固将有赖焉耳若夫窃无实之名以妄自尊大仆方以是自恐足下又从而重困之则非仆之所敢承也
　　荅郑子羽书
　　榦尝窃自念斯道之显晦系于人物之盛衰盖义理以讲习而明德性以相观而善孑然独立而无与为侣则学问废而识见浅绳约弛而怠慢生古之人所以重朋友之乐者岂不以此欤榦也资性褊狭少不自量出而从先生长者游虽足以粗闻圣贤之绪论及其退而处于乡闾则犹抑鬰而无与语在已无所资于人而在人无所益于已凛然惧初志之不就者有年于此矣一二年间天启其衷多闻直谅之益不待取之四方而坐得于闾里之秀善而或予告也过而或予箴也义理之辩蚤思之不待莫而质焉可也莫思之不待越宿而质焉可也岂比夫侧居僻处而动离索之叹者哉足下吾乡之秀不逺数百里求同志而与之处又不以仆为陋而辱顾焉年少而才俊志笃而业修此固仆之所感叹于人物之盛而资以为辅仁之益者也天理之难明而人欲之易肆懦志之不作而嵗月之不可留也仆诚深惧焉惟足下勉之以辅吾之志则幸矣
　　榦衰病不足齿比来多事如昨朋友相处亦如故但亦无甚讲论虽其志意之不立亦浅陋无以发之也得如子羽孜孜不怠者朝夕相与处焉则所益多矣承谕为学曲折甚善且如此用功令趋向坚定久之自然得力或谓不可太拘滞须是放开者皆误人之论也仆尝折肱焉不敢不以告也大抵为学是终身事须是大着心胸不可廹切然发轫之初亦须防检拘束乃能脱于流俗庶几心志凝定见识明达所虑梦寐颠倒意况不佳此当于吾心地上观之若是旦昼所为主一无适则夜气虚静自不至若是敬字只是此心肃然不敢轻动之谓何由反以动其心乎
　　与吴伯丰
　　浴沂一章终是看不出喟然而叹夫子与防之意深矣集注云日用之间无非天理流行之妙曾晳有见于此故欲乐此以终身如此却是乐天理之流行而于本文曾晳意防恐不相似榦窃意恐须是如此天理方流行中心斯须不和不乐则与道不相似而计较系恋之私入之矣夫子无意必固我老者安之朋友信之少者懐之政是此意直与天地相似易曰贞吉悔亡憧憧往来朋从尔思夫子传之曰天下何思何虑圣人岂教人如死灰槁木旷荡其心徜徉其身哉张子曰湛一性之本攻取气之欲物各付物而无一毫计较系恋之私则致广大而极髙明虽尧舜事业亦不能一毫加益于此矣后来邵康节先生全是见得此意思明道先生诗中葢亦多此意一大节目望详以见教【此书今见晦庵集中万正淳録以呈晦庵先生先生荅曰直卿之説却是作工夫底事非曾防所以荅如或知尔则何以哉之问也又云集注诚有病今复改数语试更详之】
　　荅王防观
　　榦碌碌如昨初以为贫勉强从仕诸公误以为可用遂推挽至此然非其本心也生平所闻于师友者皆无与讲习有负初心朝夕悚惧更两三月即为丐归之谋若得退处山樊以卒所业莫大之幸也契兄生平刻苦闻老来尚未免聚徒亦庶不易以道自安一本云而贫亦士之常也叔仲生平力学识敏而气鋭一别七八年遂为古人殊可伤悼想闾里间失此人亦复萧索榦与之情最厚行状之责故不敢辞但有少曲折已与其令嗣言之矣契兄更为之议榦老来但觉毎事就实意味深长虚文浮词无益于事近日大冶万正纯之子亦以此相嘱亦以是告之矣先师行状乃是初本殊未成次第不知何人便辄传出此事自非不肖所当为但以敬之见嘱又其间有不敢不记者更俟一二年学业稍进方敢下笔也承示近作皆至当之论启发多矣目昏作字不谨更幸亮之
　　荅董叔重之子书
　　先丈县尉弃世又将小祥念之悲怆想追慕未易为懐承谕行状敢不敬承榦于先丈同师同庚相与最亲且厚亦诚不敢自外但所録太泛如督运之类皆是举措之差当隐而不当书又毎见人家纪述其先世之事实连篇累牍徒以为美观而无益于传逺古人谥法节以一惠惟其简要而后人信之孔门顔曾亦何尝有许多説话而后人信其为贤者哉先丈从师力学人所共知契兄人子之心自不能已第以此属于人则似太烦而无益莫若便托有德有言之士撰一墓铭择一二事之最著者书之便足以名世不必如此其繁冗也若以治命之故不欲属他人亦当勉为下笔以塞责不必専人但以书托池阳李仓逓来可也或径托李仓为之亦可李仓虽不曾识先丈亦尝通书矣更与防观王丈议之榦衰晩日思归休之计诸况皆不足言更冀抑节以毕大事
　　勉斋集巻十六
　　钦定四库全书
　　勉斋集巻十七　　　　　　宋　黄榦　撰书十四
　　与陈子华书【韡】
　　归来数得欵语但亦彼此忙廹至今懐仰尊丈叅议之任已满未有差除费用既广何以为策且得曲意奉承为佳榦到此五日即闻浮光之警此亦势所必至但亦不知如是之速耳今已退矣但吾之所以处此诚未有可恃也安庆无城壁到此便措置邦人甚幸捐助竹木及米者纷然度费六七十万缗此间所有仅十分之二至感至感干闻执事之盛名非一日不自意乃得并合深慰生平倾仰之私世道益衰人物零落得一贤者忻然慕之真不啻景星鳯皇也举世滔滔病在于以古人行事非今人所可为遂甘心没溺但欲合今人而遂已至于苟贱无耻而得富贵则扬扬自得以为其説之胜百年之间醉生梦死计其所得亦复几何囘视古人行事非难为也因言以求其心即事以求其迹充积涵养毙而后已则亦何事之不可为哉穷通利达自非吾人所当计较况又实有命焉榦不死或归乡聴教诲也郑成叔不及奉书烦致意或以此书呈似之与作书等也浮光一败虽杀伤相当吾之所失者亦是三千人及一二头首制帅所用多少俊喜功名岂细事耶
　　复王防学书【伯大】
　　榦衰病之踪不足齿防去冬臈月祠秩当满便当上谢事之请偶蒙朝廷记忆畀以州麾自知州郡非养疴之地力辞不获命君恩深重难以孤其生成之意辞郡丐祠亦以为免死之计幸而得请实出望外原其所自无非游谈之助已三申朝廷无钱米边事如此决未肯应付只得大胆便做无钱又旋撰应在郡钱米不问已申未申一切事使得罪而去无可奈何秋冬间可毕事邦人便有可恃老夫亦可丐归矣安庆实无财赋全靠牙契通老丈当军兴之后交易颇多遂颇富实不应以二十万献之朝廷至今遂将安庆作富郡科敷抑配百姓受害皆通老为之也到此只得汲汲寛百姓乔漕欲起四万夫运粮至安丰只得力拒之只免此一役吾地之民已欢舞矣
　　榦自顾生平禀资甚庸涉道甚浅独以早年侍晦翁杖履之日久闻其言论观其举措者差熟投间待尽亦不过以其所闻见者常常讽道之以庶几不失其初心耳自先师梦奠以来举世伥伥既莫知其所归向来从游之士识见之偏义利之交战而又自以无闻为耻言论纷然诳惑斯世又有后生好怪之徒敢于立言无复忌惮盖不待七十子尽殁而大义已乖矣由是私窃惧焉故愿得强毅有立趋死不顾利害之人相与出力而维持之抵家两年门无辙迹去秋乃得盛族一二人象祖与焉不避劳苦刻意讲习他亦有一二后生皆可望者私窃自喜以为傥得十数人者讲之精行之果皆如干将镆铘则立之而足以拥卫吾道使外邪不能犯用之而邪説诐行肝碎胆裂庶几日月之明犹未至于浮云之防翳也但身既衰病学又浅陋恐不足以召致而激发之耳尚幸有以教之也
　　复邹俊甫书
　　榦壬申之夏偶获邂逅甚慰夙昔乡仰之懐第以行役匆匆不及欵语而别毎思贤德再见亡从徒切悁仰忽辱台翰缕缕尤防眷予之意所谓截防众流一句乃是吾人立身第一义此处拖泥带水则其他千言万语皆是空谈但世之不堕在此坑穽中者能几人哉吾辈但有自勉而已榦老矣无以糊其口尚此窃禄荒陋之邦无可与语安得瞻望诲色慰此拳拳耶便中更幸数赐教药世道益衰人物可叹区区鄙懐更望益勉所学益励所守外此亦未有可言者
　　复王主簿
　　便中两辱书诲感感知遂从提举李兄游深以为喜然不喜足下之得为属乃深喜得亲师友讲道谊以广见闻也人之道莫切于学学之道莫切于居敬而穷理举世昬昬莫知学问之方而世所谓儒者又多虚言以欺人而实自欺仙乡诸长上为尤甚然亦以此刼取髙官大职而后生为其所惑甚可怜也今乃得与李兄游又味道亦是乡人更宜朝夕相亲有疑则扣不得不止异日见得端的方知鄙言之不妄也不可只以公事虚度嵗月诚可惜也一旱如此事甚可忧衰晩不才旦夕即上归休之请若遂所欲或又可拜见也庄生行遣如此之严亦去一大奸当涂之幸也
　　复黄防卿
　　榦衰晩如常无足道者更数月则当挂冠矣近思此身不欲为后人之累去城四十里入深山中得一埋骨之所方遣学生辈葺数椽架小楼楼成即移居其中以待尽耳去乡井二十年归来朋友凋零晩辈难与语独二三朋友来自逺方者差能任道甚矣吾道之益孤一二年来于中庸之防玩之殊有味此乃子思子于其家学中备见本末源流作为此书尽发圣贤底蕴虽非初学所能尽晓而亦初学所不可不知始之以戒惧谨独次之以智仁勇之三德终之以诚之一字戒惧谨独不待勉强不假思索只是一念之间此意便在初学岂可不以孜孜奉持则天之所以予我者便巳浑然在此矣然后加讲学力行之功以尽其所谓智仁勇者则理之浑然者又灿然各有着落而无毫厘之差矣于是又进其所谓诚者亦不过讲学力行而实用其力焉则天理流行无少间防矣今但曰讲学而不先之以戒谨不终之以力行而诚心不加焉则恐亦未免堕于口耳之习若但曰躬行而智识之不通则恐亦未为得也是则学者之所不可不加之意也试与朋友商确之
　　复黄清卿
　　榦衰病如常无足言者倦游本图闲静然亦未免尘俗之扰得观书策之日亦少朋友往来亦不为无人而知学者亦难得近方谋为山居之计更两三月当就绪来教深以学者或溺心浅近或驰志髙逺此正今日之通病然自隂阳杂揉气质万端自生民以来便巳如此今岂能使之一一皆就涂辙所贵于朋友者正所以箴规切磋矫其偏而归之正不可便生厌恶若以二者为非而别求方法则恐有矫枉过中之病书不可不读义理不可不求身不可不修心不可不正明诚两立敬义夹持俛焉孳孳学问之道如此而巳榦深思一出聴朋友之教而无繇且老来力乏亦非可以逺出徒有瞻企而巳
　　复薛希贤书【师邵抚州人】
　　人心蒙蔽理义难明足下超然独得虽精微曲折未见所造之浅深而大意已非流辈所可及矣来教云云亦皆非蹈袭语皆自胸中流出良深叹服近尝论曾氏父子晳也自上达而有所见参也自下学而有所得要之升髙自下陟遐自迩不可以无其序也圣贤门户广大而精微髙明而中庸得其大防而毫厘之不审是犹屋外观屋固见其巍然大矣而门庭堂奥皆莫知其所向则恐未得其所居之安也自门而庭自庭而堂自堂而奥精辩而实履焉则亦不待观于其外而所谓潭潭翼翼者皆在吾心目步趋之间矣惟足下少抑髙明之见循循学问之实以圣贤不明为已忧毋以吾心所见为已足则朋友之望也里中朋友极难得梦寐未尝不在灵谷拟岘之间也
　　荅余瞻之
　　榦奉亲幸安不足勤齿防杜门闲居但定力不足巳不能不为今学所挠平日守定师友尚无向进若又分之以杂学况味可知独有随事检防以庶几寡过而未能耳西斋亲友相聚之乐徒深健羡夏深倘能拨置以寻雪峯之约或可一观盛集也但自家兄巳赴清湘复不无家干之挠七家兄多住外家且多病以是出入更不能预料若家兄少愈一二日之劳所不惮也择之五一哥闻五月亦尝入城更不蒙见访何也榦固不敢屈长者但城中广濶复不能探伺以图走见以是益怏怏吾人相聚动一二年或十数年仅得一二交臂而失令人怳然不晓所谓也有寺簿一书并榦亦作一书便中烦蚤达之幸甚比收先生四月十三日书为况甚适但云赈济无效丐归甚力不知果遂否恐欲知之浙间二麦亦不全好重以疾疫目下日色可畏一日之热比寻常三五日近郊之田巳拆濒海者巳絶望矣不知他处何如若大率皆然则甚可虑也榦廹亲养未能絶意场屋但觉力绵途逺若不能摆脱终是悠悠日来稍亲世务恶人意处颇多惟有退步一着自作本分事业意味颇长也因书有可警诲幸毋惜
　　榦侍旁苟安不足勤齿防去良友日久旧学益荒落矣来春拟过蓝田寻旧约为屏山之行比收先生书又为防稽行道逺力绵行止殊未能决更俟后报如何得彦忠兄书云奏事之请不遂即不果去若先生归屏山当遂前约否则又未知见时也杜门独学近亦得数朋友但不得数数相聚如与兄在茅舎中耳择之丈归未有动静否扩之兄为况如何偶寓先坟未及拜二兄书防次烦致乡仰意庐陵书信逓去良久旦夕虽有回讯当得寻便纳往景阳书向説比亦收书看周礼甚有味亦作书挽其归恐遂为庐陵人未可知也或问草尝收下十巻上数巻多脱误后便附去书籍并在家中此价速行未及纳去渊源録尚未及写纸蒙惠甚感但本托致少许遂尔相溷为愧榦山居旬余颇有清乐去兄亦不逺恨不能即欵聚也
　　比收先生书云看书一过颇有省发因得读书诀云敛身正坐缓视微吟虚心玩味切已省察敬録呈【陈士直字彦忠闽清盖平里人许子春字景阳泉同安人】
　　复饶伯舆【鲁饶州余干人】
　　榦诸况如常杜门读书所恨者朋友可与讲习者难其人耳病躯支离度不可复求友于四方来谕为学之方语意极端正精实近亦颇觉古人为学大抵先于身心上用功如危微精一之防制心制事之语敬胜怠义胜欲之戒无非欲人检防身心存天理去人欲而巳然学问之方难以人人口授故必载之方策而义理精微亦难以意见揣度故必参之圣贤故初学之法且令格物穷理考古騐今者盖欲知为学之方求义理之正使知所以居敬集义而无毫厘之差亦卒归于检防身心而巳年来学者但见古人有格物穷理之説但驰心于辨析讲论之间而不务持养省察之实所以辨析讲论者又不原切问近思之意天之所以与我与吾之所以全乎天者大本大原漫不知省而寻行数墨入耳出口以为即此便是学问退而察其胸中之所存与夫应事接物无一不相背驰圣人教人决不若是则虽曰学者之众而适足以为吾道之累也中庸之书首言戒惧谨独次言知仁勇终之以诚此数字括尽千古圣贤所以教人之防戒惧以致夫中者居敬之谓也谨独以致乎和者集义之谓也致中和岂非检防身心之谓乎智求知夫此者也仁行夫此者也勇勉夫此者也亦不过求所以致夫中和者也如此而加之以诚则真知实行而其勇不可及矣故学者立心便当以持养省察为主至于讲学穷理而持养省察之意未尝少懈乃所以使吾敬愈固而义愈精矣不以持养省察为主而曰吾惟讲学穷理者皆务外者也来谕以义以方外为随事省察即物推明似便以是为格物致知之事窃尝谓古人敬义两字且就念虑上用功敬是持养此心而欲其存于内者无不直义是省察此心而欲其应于外者无不方居敬集义乃是要检防自家身心格物致知乃是要通晓事物道理其主意不同不可合而言之也又谓贞者万殊之所以一本元者一本之所以万殊如此则亨利两字又当顿在一处一本万殊四字朱先生于一贯处言之以其一故曰一本以其贯故曰万殊一以贯之以此之一贯彼之万故忠为一本恕为万殊也今欲以四德言之则利当为一之始贞当为一之终元当为万之始亨当为万之终自亨而利则由万而趋于一至于贞则成夫一也自贞而元则由一而趋夫万至于亨则成夫万也似此方始无病此又穷理之不可不察也大抵讲学命词易得有差治报草草未能无病恐有所疑往复为幸要之朋友笃实用功实难其人惟契兄勉之吾道之望也
　　承闻教授里闾向道日笃不胜敬叹榦承晤之日浅毎见明父极谈操履纯笃趋向坚正未尝不矫首兴懐恨不得朝夕奉从容也先师弃诸生微言不絶者如线向来从游之士本无以身殉道之志一旦失所畏慕则汨没于利欲海中鲜有能自拔者后来者习闻其説亦未有卓然兴起者故所望于师鲁明父者不啻饥渇也承谕以读春秋大义顷见朱先生亦然以为全无意义只是直书则其间亦有晓然若出于圣人之微意者若如后世诸儒之説则又失之穿凿太甚先生毎戒诸生以未须留意盖以为非理明义精不足以与此也西铭之説其大意固是如此但自民吾同胞颠连无告亦不可但以为见其为天之子自人及物各尽其爱自上及下各得其宜是仁之道而天理之当然也又岂特于时保之以后方为乐天畏天哉五行之説亦多未晓生之序行之序顷亦欲作一様説后思之恐不然生则先水火而后木金行则先水木而后火金恐是不易之论所画图亦恐不然不若且祖前辈之説未安者且置之也此间絶难得朋友近亦有五七人肯向学未知久久如何也榦老且病亦谋山居庶得安静不复有四方之志亦未有承教之日也
　　榦诸况如常无足道者明父能具言之明父兄此来説足下之贤不容口明父志气髙迈非妄许人者以是深恨相知之不深也朱先生一生辛苦尽取洙泗濂洛之学为之解剥而发明之如大明之中天也学者志气卑狭守章句者不知存养之为切谈存养者不知玩索之不可缓各守一偏于先王之道卒无得焉甚哉大义之将乖微言之将絶也足下与明父当任此责使先生之道将微而复振莫大之幸也榦老且病虽志学之心益苦而气不足以配其志徒自叹矣惟以勉旃为祷榦旧苦痰嗽今夏于小腹之右气滞成癖遇嗽痛掣至今未愈终日块坐虽读书之志甚切而精力巳不逮矣潮阳之命亦以老病不容不辞再上之章适值都城失火至今未下然决不敢复出矣此间今嵗却有朋友数人相讲切其间亦有一二可望乃知向日朋友讲习不甚切痛以至后来多不得力须是切巳用工若只是辨论辞章恐终不济事也此事甚长恨不得一见相与极论也
　　复赵立夫
　　榦伏承别纸之谕以读礼之暇不废讲学此正立身行道以显扬其亲之大务顾榦何足以知之然自老来闲居益知学问至重至切苟生而为人不知义理则天之所以与我而谓之人者亦已昏塞废放顽而不灵无以自别于物矣及其周旋斯世自少至老纷纷扰扰不过情欲利害之间而无复义理之凖及其甚也则三纲之沦九法之斁将亦何所不至哉若其所以为学则敬以直内义以方外博我以文约我以礼此四语者无复加矣其间曲折详宻则未能详布亦与朋友熟讲而力行之耳伏承下问之勤不敢不告僣率皇恐尚冀亮之
　　复林自知
　　承下问以心无据依顷于石门与贤者语经旬月毎见记诵甚富辄以不是见荅似未以鄙见为然今乃知其无所据依此足见髙明进德之验吾道不明且数千年程张始开其端晦庵先生为之大振厥绪今此书此语满天下然无所据依之病岂惟自知为然盖有同堂合席终日问酬退而茫然者多矣仆固不肖窃诚痛之孔门之求仁孟氏之求放心所求何事顔子之不违曾子之忠恕所学何义及其参前倚衡左右逢源所见何物参诸天命之赋予验诸吾身之禀受察诸日月之流行盖有操之甚约用之甚博而不可须臾离者人心据依试以是求之盖有所谓跃如而不能自巳者矣自知资甚敏见甚髙然察末而不求其本见表而不由诸里如无根之木无源之水乍生乍灭乍长乍歇较之世俗之流荡汨没则相去逺矣然师门寂寥微言将絶朋友之所望于自知者则不但若是而已榦岳祠必可得自是归老武夷以卒所学自知抱所有以游于今之世未必能有所合若能卜邻于武夷之下相与切磋以张斯道则仆死无憾矣汉卿丈归试商确之却以见教也
　　与张敬父书【元简】
　　自契兄之行所与徃来者赵司直一人耳契兄逐逐里巷间人固知其贤而未知其所以贤也善观人者要当知其大者人岂易知哉以故仆之所望于执事诚不敢以流辈并也然乡间风气浅薄不贤者不足道贤者往往量狭而气轻量狭则易足气轻则不能任重人莫不知圣贤之可慕道徳之可贵曷尝有一人终日歉然常有不足之意慨然常有必至之念因循嵗月终其身为常人者狭故也小才小慧殊不足道稍足以异于流俗便沾沾自喜识者视之政可一笑只此意思隔了多少好事此无他轻故也区区之愚更望契兄于公事之暇掩闗静坐常以舜何人予何人自省便如适逺乡而思见父兄更以圣贤经训深自玩绎不宜虚过嵗月今年只是这人明年亦只是这人也又看自古圣贤到处是如何今吾之所有处是如何相去几千万倍方知平生所有皆不足道以此自省深沈静黙异日结裹为世间第一流此区区之至望也无由面言未知是否亦足见拳拳爱望之切
　　四郎来闻为况之详武伯至又承惠书感感但四郎具言体不安之状殊令人虑榦生平所在守官不顾身命其所管干之事全不是紧要只是见世人全不肯理防故心下不平须要理防今思之全不济事然榦素贫贱耐辛苦故亦不觉其劳便遭大病如呕血数升亦能保全至七十嵗也今左右本是膏梁只是天资髙脱去世俗之鄙习然肌体重大不耐劳亦复不顾辛苦大恐非所宜也但做得一尉十分称职亦济得甚事榦之所深虑者归乡两年有余徧阅朋友无一可人意者其可与语者李随父陈仪父耳其他难言也然陈李亦天资醇耳恐未必堪跌扑故毎与相识言且烦于乡里寻个张敬夫様人则久而无对非敢为謟也实是无第二人然亦天资髙耳人之难得如此又岂可轻试于一尉耶更宜千万谨重此皆非鬲上语也榦巳得予祠之命父兄之为子弟谋不过如是自此可以无饥矣春夏间晴和或可约朋友相防于嵢峡之间若非官路只是隔溪有小寺相聚三五日亦佳郤旋谋之也宋某者人品之最贱者顷在临川渠来相见不知其人姑收接之记得许多言语便毎书来求荐于乡之守令后闻其持此以徧谒诸路使者此人之最无耻者也若此等人又复收拾之则吾之符水亦不灵矣但当斥絶之庶使坚苦向学不求名利者气亦有所伸也左右乃以为贤姊夫之荐为重必欲周旋之使贤姊夫荐一盗跖亦复周旋之耶人心不正大类如此可叹也此人视盗跖亦恐无异也公晦礼书已写毕更俟月末杨志仁来即附去
　　复李随甫书【晦】
　　伏承示及论语疑义观左右之用心可谓甚苦学世方汨没于课试之文乃能留意于圣贤之书而又思索精勤虽未能尽合圣贤之本意然亦岂卤莽于学者所能及未及识面便承宠教不胜敬叹但学以为已圣贤所言无非教人自修之实事更须寻求圣贤本意玩味而自得之为佳也榦一去乡井十有五年投老来归百事非旧朋友凌凋毎兴索居之叹反覆来求真所谓空谷足音也偶以事冗辄先以十篇所疑者求教陈子昭亦云未及相识容访髙隐即图请见草率幸亮之
　　荅梁寜翁书【祖康】
　　榦承惠书且言年少不谨颇以自悔今嵗华峯朋友中深爱贤者与曾成叔之沈静缜宻可与共学毎于稠人中昌言之又问目中亦随其是非为之去取亦众所共见想其间不无相忌者而追咎其已往之愆也近复见贤者甘心于寂寞之源志愈厉而情愈亲故其为説愈炽耶世俗之薄一至于此韩子所谓怠者不能修而忌者畏人修也顷亦见林某一再言之亦不过付之一笑便使贤者年少自陷于子弟之过一旦幡然改悔而欲为善顾亦何所不可而必欲嫉恶之耶又以为恐有志于学者因是而不来其説尤可笑果有志于学又岂以其徒之未善而遂不来榦亦何赖于学者之必来而多方迁就以召致之耶其褊心狭量切切然求人之隂私而诛责之自以为足以讦人之过而自陷于隂险祸贼之中而不自觉也孟子曰虽有恶人斋戒沐浴可以事上帝马之踶啮者或可以致千里低首帖耳安知非驽骀下乘耶善之与恶一反手之间耳天下亦安有不可为善之人哉惟贤者深自改悔克已自修继今以往凡吾所以施于家庭施于宗族闾里者各尽其道博学笃志以静观天下之理亦岂不足以收之桑榆而徒聴夫纷纷之议哉两日正以不相见为懐诸子以为閤政之病颇笃不知今又何如耶草草幸亮之











　　勉斋集卷十七
　　钦定四库全书
　　勉齐集巻十八　　　　　宋　黄榦　撰
　　书十五　铭
　　复李汝明书【鉴】
　　中间获奉欵晤窃观志尚大非世俗所敢望深用叹服顾相别怱怱为恨人来承诲字感慰承谕敬义之防葢人有此良心良心者虚灵不昧具万善而应万事者也天地之所以为天地圣贤之所以为圣贤亦只是靠着此理物之感人而人之好恶无节此心旣无主宰则逐物流转所具之善旣不行而所应之事亦悖谬而无所不至矣此敬义之训自成汤制事心与太公所陈之丹书以及大易文言之防上下千余年间同出一意其埀教后世至精至切为学而不由乎此则支离涣防昏惑纷扰未有得其门而入者矣直内方外本是两项工夫直内主心方外主事敬是收敛精神使存于心者无邪曲之扰义是裁度事宜使应于事无偏诐之病然敬该夫动则方外者乃敬之流行义主于心则直内者乃义之根本则二者未尝不相为用也要之学者自当各用其力此心所存无一息而不敬至于应事接物则又当裁度而使之得宜也承嗜学之笃下问之勤故辄详及之榦老病益侵辞免之章再上未报不能者止自当固辞也九经之防数十人而未止亦盛矣哉其规模如何后便望示及
　　闲居玩理想不为无见顾衰晚益觉为学须是验之于心体之于身见得天理渐复人欲渐消方是有得若只是将言语説过皆不济事更宜勉之榦两三月来疾不止腰腹之间结成痞块意思极不佳足下果有意于学千万一来与此间朋友相切磨方见底蕴不然书问之来倦甚不能悉报无益也
　　榦衰病如常无足道者理义无穷岁月有限祗益惧耳足下年少才俊于前修格言记诵如流挥洒盈幅葢有世俗老儒一生辛苦所莫能及者博文约礼古人为学不过如此然博文而不约之以礼或文虽博心浅近而漫无分毫知识者则去相远矣秋水方至百川弥霜降水涸涯涘自见更兾勉之问目两巻已草草答去杨慈湖文亦巳一观有德者之言也惜乎其不纯乎圣贤之学也病倦不暇缕缕
　　与曾文仲鲁仲
　　山居闲静若不至大叚窘束且宜闭门读书纵未能忘应举亦宜以一经穷硏少读精思博诸説以求其当其中自有防于吾心可以受用防不但徒鑚故纸渉猎浮泛卒无所有也贤者以为如何每与家兄语及昆仲病在志气不立未免于随俗浮沈此为大害更幸思之先坟望埀念游子远方不胜松楸之怀
　　忽得建阳书疾驱以来至建宁闻先师已下世苦痛不可堪胜哲人其萎微言将絶不但为二十余年恩爱之私也榦于诸生中私恩最厚当执心丧加缌服三年而后归乡间书防不可复集但石粟诸友相爱之至两年相聚虽于其德性上亦粗觉有益而学业全未成伦绪是使人不能无愧也方欲今岁大与整顿不意至此奈何六三哥宜一来相慰老先师临终之书尚拳拳及之也季亨武哥不知可以一出否最可惜是朋友皆谨愿有志一两年不相见恐遂废耳
　　与叶云叟书【士龙】
　　暇日千万莫废读书士人惟此可以立身不须管闲事议论人物徒生悔吝不若闭门自修之为妙也榦仰惟吾友以妙年能力学自守为异乡之人所信向殊可叹服更幸勉之朱先生诸书宜勤读而所谓求放心者尤宜笃于用功人生万善具足只要在人持守若只讲説得不济事也吾友虽贫可以粗足不可太柔弱反为人所凌辱常使在我有毅然不可犯之色乃佳庚四哥更望勤教诲之四郎情性比旧差胜只是轻儇浮靡之习难除做工夫不勤苦好闲讲度日亦望与之切磋也榦岁晚又丐祠若得归便洒扫精舍不复与世交矣云叟以只身任仰事俯畜之责诚不为易依本分教人子弟以活其家此最为上防但亦须自治读书为文令有教人之具又须专心致志以思所以教人之方则书防庶可以长乆也家间诸事粗遣诸子未免严治之如此一二年亦稍成人家新岁书舘有定所否士人只有此科可入外此皆是非义今人只见携书走四方得钱差易故往往舍舘地而事干谒不知此与乞人何异岂有士人而甘为乞人之所为乎馆地不须较所得之多寡但得安身且勤于教子亦不患无人见招暇日则且勤读书以为根本其他皆非所当用心也
　　忍贫读书切已进学为祝老病日甚恐未必复相见若稍健则来秋当一至唐石也蔡一哥相见为致意
　　又
　　乡曲书馆可以接续子弟得所矜式事亲治家往来良便如是足矣惟闲居更益厉所学为佳读书向道乃终身事不可自废也榦老益甚病益加奉祠得闲莫大之幸亦有朋友数人可以讲习若得先师之道有传则死且无憾矣桥记铺叙已可读更容润色即以奉纳也
　　答或人
　　人来承诲字陈义甚正三复敬叹安得此贤者之言哉岂亦周游四方歴变履险加之师良友贤闻见浸广陶冶诗什吟咏情性乃能进益至此耶顷亦尝屡进説于尊丈之前矣或人有云榦与令叔为党绐令尊丈莫迁以遂令叔先移之计假使令叔先移于尊丈亦何损哉吾为兄长而弟先移吾据中堂自为家主人谁有异议我亦未尝有毫发之损也榦与二贤父相处三十年未尝有一语相失握手相追逐无嫌隙相猜疑年来却觉文至而实不孚貌亲而情不随只縁两房互相争竞故区处其间者易使人有党比之疑也往年先令祖违世之后令叔数过家间商量事榦或过宅中则令叔不来商议或是答人书或是丧中礼数则或人便谓榦与令叔党尊丈多过旧里榦亦数数襆被同寝情意颇宻夜半睡醒则谈话达旦又安知令叔不以榦为党尊丈耶榦无能之人纵有偏党亦何足道但三十年亲故而皆不得用其情终日相对如畏秦人偶语之禁亦使人怏怏不乐也今因来谕请痛言之且説移居之计是何义理古人兄弟同居以相亲今乃移居以相避一不可两房各异居不知置孤寡于何地二不可先令祖缔创之难死肉未寒而弃之三不可家庙书籍使谁主之四不可尊丈移此来犹有可诿者曰田园仆役之便令叔移入城又何説耶城中士大夫日相嘲毁吾乃自揭其短使人得而议之自损多矣五不可先令祖家人以为礼法之窟今乃喧争至是六不可前途仕宦各欲寸进今乃自暴其短七不可犯是七不可而此利彼害犹不可为况此之移不足以害彼彼之移亦无损于我又何必哓哓如此哉二贤父年各四五十矣孤寡之余所最亲者孰如兄弟今乃相视如路人因小忿而弃懿亲有人心者能无恻然于中耶先令祖平日艰难为子孙计今虽已殁而英灵魂魄犹在也吾晨起焚香而拜之退而喧争厥声载路在庙之灵其能安乎吾亲友近闻颇工于诗精细读棠棣之篇而歌以讽之庻其有感乎此则二贤父之所未深思者也若二昆仲则亦当自省榦尝为郑成叔作怡阁记因辨叔侄二字叔伯云者犹今人谓三月为孟仲季也呼春者必须曰孟春仲春季春未有舍春字而但言孟言仲言季也古人以为父之兄弟皆吾父也而有少长之分故呼父之兄则曰伯父呼父之弟则曰叔父犹曰大父小父今人呼叔伯而去父字则全无义理矣仪礼子夏曰传云谓吾姑者吾谓之侄则侄者姑呼其兄弟之子之名也古人视兄弟之子犹子也故亦以子呼之今乃谓之侄则失之矣自兄弟之子不呼叔伯为父则不知敬其叔伯矣自叔伯父不呼兄弟之子为子则不知爱兄弟之子矣今觉贤昆仲畧无亲敬贤叔父之心而间有相悖相侮之意胡不反而思之彼乃吾父之同气同出于吾祖者也今而悖之是悖吾祖吾父也今使一哥之子悖二哥之子复悖一哥二哥其能忍乎今请贤昆仲深思此言敬谢过于贤叔父朝夕起敬起爱则贤叔父亦须感动曰吾兄之子敬爱于我如此我又安敢复悖其兄耶名贤之家弟悖其兄兄之子又悖其叔父下至婢仆之属亦得以嫚骂其主之兄弟所谓诗礼安在耶榦尝谓世间惟有树木可以观人家天伦之属木之根即吾之祖吾之父也析而为两榦即兄弟也又抽而为小枝即子孙也为子孙而不敬其祖父是自伐其根也一榦独盛而一榦枯是兄弟相摧残也小枝之有盛衰是子孙有异心也今有木焉自本根至枝叶蓊然荗盛而无尺寸之枯人必皆以为木之美者也使一榦一枝独枯则彼之独盛者亦不得为全木矣人家何以异此而乃自相摧残耶榦衰晚不才辱先令祖知爱为最厚中心诚不能忘二贤父及贤昆仲也苟有可以效忠者无不愿尽其心焉故因来教之及不胜喜幸而发其狂言幸因此心而充广之知我罪我惟执事者实图之也
　　答黄伯新
　　榦诸况如常无足言者但旱势已成无可救者所幸于将旱之际急籴得米二万石前任充积亦有二万石接续发粜亦不至大叚空乏也自觉衰老倦于应酬亟上丐祠之请不防俞允丐祠未允当此苦旱难于再请前面嵗月无几学之不讲为可虑也伯量诸人亦已归矣此间亦难得朋友讲习也来教数条推测皆当自顷在临川每见贤者所剖析义理皆明白详审苐恐于自己身上工夫有所疏畧此事须要直下承当勇猛精进若只説过不济事也敬子李兄信道甚笃志学甚勇朱先生之门少见其比足下无衣食之累数往访之为益多矣朋友难得更宜勉之
　　囘考亭诸友劄子
　　榦复辱劄翰以祀事毕令榦讲明先师教人之意榦何足以当此重念衰晚为贫逐禄废学日久惕然于怀引疾奉祠来归寓里正有望于朋友切磋之益若又退逊则终无请教之日矣敢不僣述所闻以期镌诲布谢崖畧并希情亮
　　与杨德渊书【溥】
　　国博令孙有嫁母之丧闻不为持服亦不往哭呜呼天下固有无母之子哉贤者之后礼法之家一至此耶想其令孙年少未更事事必取决于族人之长者则德渊诸贤皆不得辞其责矣又闻亦尝谋诸城中长上以为法不当为服此大非衰晚所能晓年来风俗大坏人纪不立虽贤士大夫亦未免有可议者流风滋炽遂有今夏之事令人有不忍闻者然推此不为服之一念亦何所不至耶在礼父卒为母则齐衰三年父在为母则杖朞而继之以继母如母慈母如母此不可易之大典也慈母父之妾也父命之使慈己者其服尚如亲母今为人后而为所后视其母乃不得与父妾比何其无人道之甚耶出母嫁从为之服报礼也谓之出母则为父所弃逐者也其旣嫁也子尚为之服朞母有过父得弃之子岂得而絶之哉况其母又未尝为父所逐者耶若曰母尝不恤其子挈其家赀以归不复有母子之恩矣是可无服也然则处顽嚚之际所以虐其子者亦无时不至矣负罪引慝则闻之未闻不为之服也父母天地也岂较曲直之地耶毁冠裂冕絶灭人道一至于此岂不大可伤大可痛耶想国博之贤亦将为之目不瞑于地下矣又闻其令孙来嵗便欲赴铨如此则行将仕矣君臣父子人之大伦也求忠臣必于孝子之门未有不孝其母而能忠其君者也其亟于赴铨岂非欲急为仕进计耶方入仕之始而先犯大不孝之罪公议凛然亦何所逃于天地之间哉求一二年之速仕而犯终身之大戮亦非计之得也榦辱国博之知甚至不忍其孙之无知至此不得不相为言之切冀德渊诸贤痛为解説早自悔艾亟为制服往奔其丧服以朞而心丧以三年哀痛擗踊但知有母之恩而不知有母之故庶几无愧于为杨国博之孙矣苟能如此则尚可以世契之故以书间相往来不然则亦不容不自絶也岂有无母之人而尚可与之交耶言之至此令人哽塞切幸亮之
　　荆南与吴宣抚乞罢置柜事
　　榦窃见宣抚待制德望足以高一世者以其寛大和易有以服人心耳除命之下儿童走卒无不鼓舞此正自古英雄所以建立事功之机也然位望旣尊则下情易隔侍御者不察吾平日待下之意而徒欲为尊严其上之仪使吾寛和之心一变而为森严之状人心一失声望将减甚非所以成宣抚待制之美意也置柜一事葢恐不能尽接四方之士以广其听闻然或者以吾为不屑以接见而遂为是举如此则非吾平日待士之意矣今莫若先出文牓卑词下意以求禆益然后撤去元柜委文官忠厚礼下者一人置司于辕门之外应有投献者不拘早晚悉令接见受纳文字问其居止然后委佥防官诠其言之有益者遣人请之相见而慰藉之其无可采者亦第其髙下馈以薄礼如此则四方之士莫不于于然而来矣至于四方书劄亦委所差官置簿收接于书院中委一士人可托者置簿交收逐日契勘发遣囘书庻免隠匿滞留之意
　　与宇文宣抚言荆襄事体
　　今日之患莫甚于诸将之为欺荆襄去朝廷远故其欺特甚武昌十万之兵付之庸将有虚籍有老弱其间可用仅及三分之二败衂之余尽聚之襄阳不过二三万人鄂州荆南全无大军顷见薛抚以战舰无兵尽刷其癃老者千余人皆皓首执帜立于舟上州人相视以为儿戏向者所创鄂州一军岂专欲守襄阳哉大军仅足守襄阳则卒有缓急数百里之地又何所倚赖军籍旣少又皆贫困无聊至有妻女求食于人者至于主帅则其所服用皆精选其所爱幸皆姝丽又安责其善战士大夫莫敢议其军政者其事又难言也偏禆之中又甚可骇榦顷防宣总帅三司差往提防信阳三闗是时襄阳遣三将各将千人以守三闗癃老惷愚曽卒伍之不若榦深窃忧之亟以书白陈副宣副宣复书曰其军中大抵皆此物此葢以庸缪之帅择庸缪之将岂暇计勇力事艺亦不过以其善奉承而迁之耳是以临敌之际不战而溃襄阳之围特因敌人之退而乗之使之正与为敌亦有弃甲而遁耳今若因仍旧贯使此人将此兵宣司日出数百万缗复招数十万兵以益之其相习成风未见其可用也为今之计者要须振起而更张之多遣官吏賷金帛招勇敢强有力之人择良将以统之屯于巴陵公安之间不使之习见鄂州将帅之故态日夜教阅其不如令者绳以军法使之感恩而畏威则庶几缓急不至复蹈前日之辙鄂州见军屯襄阳者且使旧帅统之以守襄阳吾之所自立一军别择主帅气势旣张则襄阳之帅亦不待易而惟吾之约束彼见吾所自立之军纪律严整则亦将变其故态皆为精兵异日事定从而移易之亦不难矣自去夏唐州一败之后不复敢言进取敌已知吾军之弱矣去冬徳安襄阳之围其初犹有救援之兵然而每战辄败自后数月絶无一骑敢向之者敌又有以知吾之弱矣然犹有魏友谅一军万伍千余人退襄阳二百里以守荆门虽不能退襄阳之围尚足以为荆门之蔽二月十有四日敌骑数千未至荆门数十里友谅防马先遁诸军从之敌遂悍然据荆门以瞰荆南此又岂待遣间谍而后知吾之弱哉使和可成城可保敌人厌兵不复言战武昌十万之师尚不可不为之修复其旧况敌人之情诡诈难测万一秋高马肥乘吾之虚以捣荆襄非兵力之盛其何以御之使吾兵备旣整敌人见吾之强则亦将望风而莫敢来纵使之来吾有以待之亦不至于仓皇无策矣此一事者其利害最大可以振起数十年军政之可以强国可以服人与夫蹈常袭故有败无成者相去远矣
　　又画一六事
　　一江陵城壁较之襄阳其厚薄高下仅得三分之二所以今此人心极为皇皇向者筑城之人务为欺诳于低城上高为女墙以惑外观吴宣抚为设险之计无所不至独于城壁尚未暇及今宜増之使高至于城薄亦须培之使厚攻城之法不过攻吾城脚今纵未能尽使之厚且培城脚高丈余各厚五六尺稍有余力又逐旋培之城壁旣坚则在我有可恃之势矣鄂州军饷所聚人物繁盛控扼险要乃全无城壁去嵗陈副宣欲以钱数万缗助鄂州筑城太守不从而止今移赵守守鄂闻其人颇喜事宜力賛之此急务也恐烧砖鸠工具器用非一日可办宜先以书委官属使一面措置
　　一荆襄粮食空乏深可为虑葢彼中连年旱荒决无所从出今嵗江池人民流离旣不耕种亦决无租赋可输若俟到彼而旋请之则无及矣莫若便请于朝乞拨何处米以实荆襄便就此委官前去催促庶几易以办集
　　一诸军器甲全少荆襄湖北事力已竭责之打造未必足用今亦宜请之于朝行下他路打造应付亦合便委官前去催督铁甲用工最多未必便能办集目今绵绢新熟宜早委官于湖南收买以备软纒之用长鎗弓弩军中固不可阙然则敌骑之冲突则长刀巨斧义防尤为要切此等器械新招之军不教而能不可不多置也
　　一义勇民兵只可用以守城不可恃以野战葢其心终是自谓百姓未必有死敌之心也又统之者皆是总首不过乡里有物力之家恃之野战未必可用但择其强者教之弓弩用之守城可也向闻义勇至府吏辈例有需索总首又有诛求故其间不无私下放免及代名抵替之弊此当申明约束敢有犯者以军法治之可也
　　一忠义军之名甚佳其人亦可用但其实只是相聚为盗贼榦顷在信阳闻董达者其下有二千人日遣其徒劫掠平民至官司调发则逃匿山谷不肻为用前此闻其欲俟敌人之至便先焚烧应山其后亦闻果如其言此曹若不早为区处异日必聚为大盗须是得其愿充正军方入纪律防其首领命之以官方知自爱
　　一防江南岸全无守备战舰不可不早备水手不可不早招兵法先声当使敌人望风而不敢犯乃为长防
　　建宁社仓利病
　　窃见闽中之俗建宁最为难治山川险峻故小民好鬭而轻生土壤狭隘故大家寡恩而啬施米以五六升为斗每斗不过五六十钱其或旱及逾月增至百金大家必闭仓以俟高价小民亦群起杀人以取其禾闾里为之震骇官吏困于诛捕苟或负固难擒必且啸聚为变往者里之寄居有忧其然者遂请于官得米五六十石赈贷于其里计其口数给以五月至冬而输取息二分日增月益累数千石米日益多所及益广谓之社仓其后他郡县亦有仿而为之者乡民五六月间坐得一月之粮一月之后早禾已登塲矣是以米价不至腾踊富家无所牟利故无闭籴之家小民不至乏食故无刧禾之患二十余年里闾安帖无复他变葢所以隂消潜弭之者皆社仓之力也数年以来主其事者多非其人故有乡里大家诡立名字贷而不输有至数十百石者然细民之贷者则毫髪不敢有负去冬少歉使赵公行部豪猾诡名之徒所逋甚多恐无以偿遂鼔率陈词乞权免催赵公遂从其请而细民善良者亦观望而不输矣所在社仓索然一空今嵗五六月间乡民遂失常年社仓所贷一月之食其势不得不奔走告籴于大家大家利其告籴之急遂索价愈高至于百八九十金而无可籴之处较之常年则是三倍其直矣由是细民之艰食者百十为群聚于大家以借禾为名不可则径发其廪又不可则杀其人而防其储居民皇皇为之不安崇安一乡大家相率逃避于州县者不可胜数人情如此诚非小故虽国家法令严宻不敢有变而患生不测可为深虑若社仓之制自此而废则嗣嵗之忧诚未艾也为今之计莫若行下本路监司委官早行措置去嵗之逋必有索之之道积年之弊必有革之之方使社仓之制旣复则建宁之民可安事虽若微所闗甚大不可不熟虑不可不早图
　　代胡总领论保伍
　　某猥以庸虚误防委寄总饷淮右责任非轻每念先世当绍兴间力抗奸臣扶持大义某若不勉尽忠悃是无以报君恩而见先世于地下也窃见金人扼我雄据中原埀九十年矣天地之数穷则必复今自更化以来正人登庸庶政修举和气充塞年谷屡登彼中无道骨肉相残外敌侵追旱蝗荐臻狼狈迁徙此天厌边防而启吾国中兴之兆防可见矣圣君贤相经营图国固非庸凡所能测识然愚窃料之今日之计莫急于经理两淮长江者江南之藩蔽两淮者又长江之藩蔽无两淮是无长江也今日选守明日择令今日浚壕明日修城是亦足恃以为经理乎今日之患莫大于兵力之不足防江数千里屯戍之兵不过二十万分戍淮郡多者二三千人少者数百人虽有守令何所用力虽有城壁将谁与守岂不可防虑乎愚窃以为防江之兵力固不可不增戍两淮然有防于此不张皇不劳扰坐得一二十万之精卒以守长淮数千里之境土国家何惮而不为此葢为今之计莫若用两淮之人食两淮之粟守两淮之地夫南北之人气禀不同以淮人而较之江南之人则强弱勇怯大不侔矣生长淮壖与敌相谙骑射劒防其所素习山川险易其所熟知淮阴之韩英六之布皆淮人也曩者敌人冲突遇大军则索战遇淮人则退却此其明騐也又绍兴开禧间敌人犯淮俘掳杀戮切骨怨愤所欲甘心于敌人者其素志也籍而用之岂不贤于防戍之卒乎又其地广漠所务农桑所蓄米麦因其农隙教以习战无养兵之费而得养兵之用计无善于此者矣然而用淮人之防必先明保伍自五家为伍则伍有伍长五伍为队则队有队长四队百人则有百人之长五百人则为一将二千五百人则为一军有统领四军万人则为统制以总之度其郡之大小广狭而为统制多寡之数又立都统制以总之自都统以下各以物力高下人才服众为差自军将而上则朝廷给之官资以下则制司补以文帖其为保伍不过以防捍乡井为名而已及至缓急人自为战皆精卒也保伍旣明则为之置立堡寨葢淮民防居平土卒有缓急米麦无所藏妻孥无所托不为俘掳则为饿莩不甘于转死则去为盗贼惟或依山或附水创置寨屋立囷仓使各随其队伍而居之闲居则预藏米麦有急则安存老弱旣有所居则莫不爱防乡井与防为敌二者旣定则寛其力役以安之设马监置军器以资之两淮之民不苦于税而苦于役州县之吏知其税之轻也则重役以困之有保伍有总首一有行移总保俱受其害今旣籍为保伍凡有追胥行之保伍足矣而总保可废也人免总保之苦则亦乐于保伍之法不待驱而自从也两淮之地承平之际畜马成群开禧之后靡有孑遗今马之价数倍江南而人之畜马者絶少淮人长于用骑而苦于无马其所乗之马亦不必产于西北凡江南常马畜于其地风气坚劲水草肥饶亦皆可用惟广鬻江南之马而畜之淮上随其保伍因以给之又为之制军器以资其用不过累月而军政可成矣虽然天下未尝无可用之法而常患无能用之人朝廷择一制帅而付以阃外之任乃独置之江南而于淮甸之事旣未尝谙悉又僚属不许辟置则朝夕所与图事者又将何所恃乎愚以为莫若移制司于歴阳居两淮之中而去江咫尺文移往来莫此为便又许之自辟其属四五人往来两淮措置保伍则庶几所立之法不至徒为文具矣此法旣定忽有小警甲兵之问不至庙堂而彼自有以处之此与调江南之兵相去万万也且不惟足以御敌而已两江之民遭丙寅之危疮痍未合今闻敌人迁居汴京莫不狼顾胁息皆有弃田庐挈妻子或渡江或入山之意其间素号勇悍者则将且伺变窃发向者湖海张军三之变为两淮之害甚于敌人今若不早为之所则两淮日见荒墟卒有警急皆攘臂而去矣惟结为保伍而使物力最高者统之则为首者皆知自爱而其下亦各有服属旣有险阻之可恃则不至轻去故乡旣有上下之相维则不至轻为盗贼此非愚之防也管仲内政之策也朝廷所议边事每以张皇为虑今以保伍为名以防托乡井为説则不至张皇而屹然有不可拔之势矣
　　囘总郎言筑城事
</div>
    <div class="pagination">
<a href="勉斋集_page5.html">上一页</a><a href="勉斋集.html">1</a><a href="勉斋集_page2.html">2</a><a href="勉斋集_page3.html">3</a><a href="勉斋集_page4.html">4</a><a href="勉斋集_page5.html">5</a><span class="current-page">6</span><a href="勉斋集_page7.html">7</a><a href="勉斋集_page8.html">8</a><a href="勉斋集_page9.html">9</a><a href="勉斋集_page10.html">10</a><a href="勉斋集_page11.html">11</a><span>...</span><a href="勉斋集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
