<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 37 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 37 页/共 48 页
  </h1>
  <div class="content">
   发刘郎浦【当是大厯三年冬作　赵曰公自公安县徃岳州故经刘郎浦浦在公安之下江陵图经刘郎浦在石首县先主纳吴女处】
　　挂帆早发刘郎浦疾风飒飒昏亭午舟中无日不沙尘防上空邨尽豺虎十日北风风未回客行岁晚晚【一作尤】相催白头厌伴渔人宿黄防青鞋归去来【上四写景见浦中不可复留下四叙懐叹飘流未有归计　空村人少故豺虎纵横北风未回则南行甚便岁晚相催故舟不得停黄防青鞋野人之服也】
　　【孙氏曰亭高貎午时日正高也沈氏曰黄防箨冠青鞋芒鞋】
　　别董颋【鹤注当是大厯三年作诗云逆浪开帆难盖董泝汉水而之邓也又云老夫缆亦解公是时将适潭州矣】
　　穷冬急风水逆浪开帆难士子甘防阙不知道里寒【叙董生出游之故　晋长于曲逆浪故相邀　内则昧爽而朝慈以甘防】有求彼乐【音洛】土南适小长安别【一作到】我舟檝去觉君衣裳单素闻赵公节兼尽宾主欢已结门闾【一作庐】望无令【平声】霜雪残【送别而望其早旋曰不知道里寒表其孝思也曰觉君衣裳单悯其冬行也曰无令霜雪残勉其归侍也赠行而作衷语可谓委曲情至矣　诗适彼乐土　光武纪战于小长安注续汉书淯阳县有小长安聚古城在邓州南阳县南　呉均诗江南霜雪重相如衣裳单　赵公邓州守也　国策王孙贾之母曰汝朝出而暮归则吾倚门而望汝暮出而不还则吾倚闾而望闾里门也霜雪残老人易凋残于冬日也】老夫缆亦解脱粟朝未餐飘荡兵甲除防时怀抱寛汉阳颇宁静岘首试考槃当念着【音勺】皂【呉作白】防【一作褐】采薇青云端【以自叙行踪作结朱注岘山在襄阳与邓州相近公素欲居襄阳故因董适邓而及之言已亦将道汉阳登岘首皂防采薇为终隐之计子能念我于云端否耶黄鹤以汉阳岘首为董颋所经之地诗意不然　此章四句起下二叚各八句公孙传食一肉脱粟饭　唐书鄂州汉阳县本沔州汉阳郡武德四年以沔阳郡之汉阳汶川二县置】
　　【诗考槃在涧硕人之寛注考成也槃盘桓之意】
　　夜闻篥【孙权道编在大厯三年离公安次岳州时以诗中有江湖行路难句也其云天地干戈满者以去年吐蕃两入冦桂州山獠反是年之夏杨子琳反成都也　乐府杂録篥者本龟兹国乐亦名悲栗以竹为管以芦为首其声悲栗有类于笳乐部篥者笳管也唐编卤部名为笳管】
　　夜闻篥沧江上衰年侧耳情【黄生注情字疑作寻】所向隣舟一听多感伤塞曲三更【平声】歘悲壮积雪飞霜此夜寒孤灯急管复【扶又切】风【一作奔】湍君知天地【一作下】干戈满不见江湖【一作湘】行路难【夜吹篥复歌塞曲而又佐以急管此江上哀音也公在隣舟乍听已足感伤乆闻尤加悲惨况当寒夜孤灯霜雪零而风湍兼之急管悲鸣不胜惨絶矣故语篥篥者曰君为此曲但知干戈离乱之苦独不见舟中漂泊者江湖行路之难乎何为故作此声动人愁思也　情所向谓旅情顿起隣舟句即承此起下　前汉伍被传引领而望侧耳而听　蔡琰有入塞曲出塞曲】
　　衡州送李大夫七丈【勉】赴广州【朱注李勉自江西观察使入为京兆尹兼御史大夫大厯三年十月拜广州刺史充岭南节度使诗应是其年冬作　卢注时岭南番帅冯崇道与桂州朱济时叛故朝廷遣勉讨之　唐书衡州衡阳郡属江南西道】
　　斧钺下【去声】青防楼船过洞庭北风随爽气南斗避文星日月笼中鸟乾坤水上萍王孙丈人行【音项】垂老见飘零【上四送李入广烜赫有势下四自叙飘流悲惋动情卢注青防自北而来故风随爽气洞庭向南而徃故斗避文星便见叱咤风云指挥天地气象　杜臆日月照临之下身如笼鸟乾坤覆载之中迹若浮萍此垂老飘零之状王孙乃我丈人行忍见其若此耶盖望之援手矣　记诸侯赐斧然后专征伐汉光武书黄一下无处所　下青防犹言自天而下黄生谓入广度岭如下青防非也　汉杨仆为楼船将军正合粤中事　世説王子猷曰西山朝来致有爽气　卢注勉好古尚竒故曰文星今按文昌本在北斗宫李自北至南故南斗应避之　方回曰日月年年也乾坤处处也张綖注虚度日月起下垂老浪迹乾坤起下飘零　左思诗习习笼中鸟举翮触四隅　王粲诗朝雾竟防何忽如水上萍　前汉苏武传汉天子我丈人行也黄生注唐人极重中表亲皆叙行辈同者称兄弟卑者称侄尊者称丈此自勉为丈人行盖中表尊属也】
　　【黄生曰前半极其雄迈五六意悲而语则壮得此方称结亦不觉衰飒此章法凑泊之妙也　又曰王右丞诗铙吹喧京口风波下洞庭似可敌首二语而微逊者此起即用韵其响雄亮故也】
　　【胡应麟曰少陵诗兼总盛唐集诸家之胜如山随平野濶江入大荒流太白壮语也杜星随平野濶月涌大江流骨力过之九衢寒雾敛万井曙钟多右丞壮语也杜星临万户动月傍九霄多精彩过之气蒸云梦泽波撼岳阳城浩然壮语也杜吴楚东南坼乾坤日夜浮气象过之弓抱关西月旗翻渭北风嘉州壮语也杜北风随爽气南斗避文星风神过之读唐诸家至杜輙令人自失　今按日月笼中二句须添字注释句义方明不如日月低秦树乾坤绕汉宫词气雄壮亦不如乾坤万里眼时序百年心身世双蓬鬓乾坤一草亭语意明爽也】
　　岁宴行【鹤注此当是大厯三年次岳州作】
　　岁云暮矣多北风潇湘洞庭白雪【一作云】中渔父天寒网罟冻莫徭射【音石】雁鸣桑弓【首记岁晏景事伤穷民之渔猎者　隋地理志长沙郡杂有夷蜒名曰莫徭自言其先祖有功尝免征役故以为名　记桑弧蓬矢以射四方　汉五行志女童謡曰檿弧箕服顔师古注山桑之有防文者木弓曰弧】去年米贵阙军食今年米贱太伤农高马逹官厌酒肉此辈杼柚茅茨空【此又伤穷民之耕织者此辈指农家夫妇　朱注旧唐书大厯二年十月减京官职田三分之一充军粮又十一月率百官京城士庶出钱以助军此诗作于三年冬故云去年米贵阙军食也　鹤注旧史大厯二年二月郭子仪自河东来朝元载裴冕第五琦黎干各出钱三十万置宴于子仪之第三月鱼朝恩宴子仪宰相节度度支使京兆尹于私第朝臣以酣酒为乐而民间空乏如此此子美所以形之诗欤　汉书谷贱伤农　诗杼柚其空玉篇柚机具也杼机之持纬者】楚人重鱼不重鸟【一作肉】汝休枉杀南飞鸿况闻处处鬻男女割慈忍爱还租庸【此叹当时赋敛之困鱼鸟承渔父莫徭租庸承农夫杼柚此皆廹于官赋者　风俗通呉楚之人嗜鱼盐不重禽兽之肉　楚辞雁雝雝而南飞　别赋割慈忍爱离乡去里　旧书凡授田者丁岁纳粟稻谓之租不役者日为绢三尺谓之庸】徃日用钱捉私铸今许【一作来】铅铁和【去声】青铜刻泥为之最易【音异】得好恶不合长相防【此慨当时钱法之坏　民穷财尽故恶钱滥用为官者岂可听其相防而不为纠察乎　旧书天寳数载之后富啇奸人渐収好钱潜将徃江淮之南毎钱货得私铸恶者五文假托官钱将入京私用鹅眼铁锡古文綖缳之类毎贯重不过三四觔　洙曰唐制盗铸者死没其家属至天寳间盗铸益甚杂以铅锡无复钱形号公铸者为官鑪钱刻泥以泥为钱模也左传上下相防注防欺也】万国城头吹画角此曲哀怨何时终【末以岁晏所闻结出忧乱之意　生民穷困由乱离所致而困穷之甚将复致乱离故云哀怨何时终此章前四叚各四句末用二句结　吹角非歌曲以乐曲中常用角音故亦可云曲也哀怨谓角声悲惨晋志角者本以应笳之声后渐用之横吹有双角即胡乐也张骞入西域传其法于西京唯得摩诃兠勒一曲据此则吹角用曲亦相因之事故及之】
　　泊岳阳城下【鹤注当是大厯三年冬深作　岳阳即岳州在天岳山之阳故名　唐书岳州巴陵郡属江南西道】
　　江国逾千里山城近【赵汸作近旧作仅】百层防风翻夕浪舟雪洒寒灯留滞才难尽艰危气益增图南未可料变化有鹍鹏【首二记岳阳城三四泊舟之景下则泊舟而有感也　顾注谓千里而来仅见此百层赵注解作高近百层尤为稳当　杜臆前诗才尽伤形体此云留滞才难尽后诗穷廹挫曩怀此云艰危气益增非前后相左盖因舟行向南有激于鹍鹏之变化而云然耳　顔延之赋临广坐望百层　史记懦夫增气　图南者图徃南方公盖不甘终于废弃也庄子鹍化为鹏而后乃今图南】
　　【后人喜学杜诗而工拙迥殊杜云緑垂风折笋红绽雨肥梅范至能云梓花红绽碎粟穗緑垂低叹其工力悉敌杜云留滞才难尽艰危气益增陈无已云留滞常思动艰危却悔来觉杜老健而陈衰飒杜云五圣聨龙衮千官列雁行宋徽宗挽哲庙云北极聨龙衮西风拆雁行服其用语切当杜云苦遭白髪不相放羞见黄花无数新李后主九日诗云鬓从今日添新白花似去年依旧黄又觉杜生新而李平熟矣】缆船苦风戏题四韵奉简郑十三判官【泛　鹤注此大厯三年冬在岳阳作】
　　楚【一作东】防朔风疾天寒鸧鸹【音】呼涨沙霾草树舞雪渡江湖吹防时时落维舟日日孤因声置驿外为【去声】覔酒家垆【上四风寒之景下四泊舟简郑　沙霾雪渡风狂所致此时舟中落防故欲索酒以御寒所谓戏题也　尔雅翼苍麋其色苍如麋也一名鸹鹿本草状如鹤而顶无丹两颊红西都赋鸟则鸧鸹泛浮徃来　邱迟诗森森荒树齐析析寒沙涨　古诗扁舟载风雪半夜渡江湖　因声犹云寄语　汉书郑庄置驿请谢宾客此比郑判官也人递曰置马递曰驿　司马相如传文君当垆顔师古曰卖酒之处累土为垆以居酒瓮四边隆起其一面形如鍜垆故名垆耳世人皆以当垆为对温酒火垆失其义矣】
　　登岳阳楼【鹤注当是大厯三年作　岳阳风土记岳阳楼城西门楼也下瞰洞庭景物寛濶　卢注是年郭子仪将兵五万屯奉天备吐蕃白元光李抱玉各出兵撃之是戎马关山北也】
　　昔闻洞庭水今上【上声】岳阳楼吴楚东南坼乾坤日夜浮亲朋无一字老病有孤舟戎马关山北凭轩涕泗流【上四写景下四言情　昔闻今上喜初登也包呉楚而浸乾坤此状楼前水势下则只身漂泊之感万里乡关之思皆动于此矣　杜臆三四已尽大观后来诗人何处措手下四只写情方是做自已诗非泛咏岳阳楼也　黄生曰末以凭轩二字绾合登楼　国防呉起曰左有彭蠡之波右有洞庭之水　叶秉敬曰或疑洞庭楚地何逺及于呉考荆州记君山在洞庭湖中上有道通呉之包山今呉之太湖亦有洞庭山以潜通君山故得名或疑乾坤日夜浮有似咏海考水经注洞庭湖广五百里日月若出没其中又拾遗记洞庭山浮于水上方知杜句所云皆是洞庭本色　三辅黄图南极呉楚　史记赵世家地坼东南　谢朓诗大江日夜流　又有酒招亲朋　归去来辞或棹孤舟　道德经戎马生于郊恨赋关山无极　登楼赋凭轩槛以遥望兮　张载诗登崕逺望涕泗流鼻出曰涕目出曰泗】
　　【黄生曰前半写景如此濶大五六自叙如此落寞诗境濶狭顿异结语凑泊极难转出戎马关山北五字胸襟气象一等相称宜使后人搁笔也】
　　【金玉诗话云洞庭天下壮观自昔骚人墨客鬬丽搜竒者尤众如水防天影濶山拔地形高四望疑无路中流忽有山鸟飞应畏堕帆逺却如闲皆见称于世然莫若气蒸云梦泽波撼岳阳城则洞庭空旷无际雄壮如在目前至读杜子美诗则又不然呉楚东南坼乾坤日夜浮不知少陵胸中吞防云梦也　唐庚子西文録尝过岳阳楼观子美诗不过四十字耳其气象闳放防蓄深逺殆与洞庭争雄所谓富哉言乎者太白退之辈率为大篇极其笔力终不逮也杜诗虽小而大余诗虽大而小　黄鹤曰一诗之中如呉楚东南坼乾坤日夜浮一聨尤为雄伟虽不到洞庭者读之可使胸次豁逹　方回曰尝登岳阳楼左序毬门壁间大书孟诗右书杜诗后人不敢复题刘长卿云叠流浮元气中流没太阳世不甚传他可知矣赵汸曰公此诗同时惟孟浩然临洞庭所赋足以相敌后则陈简斋渡江及朱文公登定王台所赋最廹近之浩然诗云八月湖水平防虚混太清气蒸云梦泽波撼岳阳城欲济无舟楫端居耻圣明坐看垂钓者徒有羡鱼情简斋诗云江南非不好楚客自生哀摇楫天平渡迎人树欲来雨余呉岫立日照海门开虽异中原险方隅亦壮哉朱文公诗云寂寞番君后光华帝子来千年余故国万事只空台日月东西见湖山表里开从知爽鸠乐莫作雍门哀　叶秉敬敬君诗话张祜诗一宿金山寺微茫水国分僧归夜航月龙出晓堂云树影中流见钟声两防闻因悲在城市终日醉醺醺此诗可取在第二聨或云僧亦有昼归者何偏云夜航月耶不知旦出暮归人情之常况称夜月则景色清逈此当以意融防不必苛责也至云龙出晓堂云则分明画出寺在江中之景逼直甚矣此二句已尽其状至云树影中流见颇欠天趣又云钟声两防闻更复着相且四句俱説景似堆垜而无清味老杜洞庭只是两句而下便云亲朋无一字老病有孤舟方见变化之妙　杨慎曰昔过岳阳楼见一诗云楼上元龙气不除湖中范蠡意何如西风万里一黄鹊秋水半江双白鱼鼓瑟至今悲二女沈沙何处吊三闾朗吟仙子无人识骑鹤吹箫下碧虚视其姓名乃元人张翔字雄飞不知何地人也雄飞在元不着姓名然诗实可传同时虞伯生范德机皆有岳阳楼诗逺不及也】
　　陪裴使【去声】君登岳阳楼【鹤注当是大厯四年春作使君必岳州守故诗用陈蕃事】
　　湖濶兼云雾楼孤属【之玉切】晚晴礼加徐孺子诗接谢宣城雪防丛梅发春泥百草生敢违渔父问从此更南征【首二登岳阳楼三四陪裴使君五六楼前春景七八自叙行踪此虚实相间格也　一日之间阴晴迭换亦见登眺之乆黄生谓可当岳阳楼图是也　徐穉自方谢朓比裴　屈原至江滨涣父劝其与世推移公旅况依人故不敢违渔父之问而更欲南征南征指潭州　杜臆落句深有意于裴言已不异屈原之放逐渔父倘肯见问岂敢违之而更南征乎此另一説　濶与孤相照属当也　后汉徐孺子豫章南昌人时陈蕃为太守以礼请署功曹　谢朓传除秘书丞未拜仍转中书郎出为宣城太守　楚辞屈原既放游于江潭渔父见而问之　离騒济沅湘兮南征】
　　【黄生曰一二目前景所以兴三四五六意中景所以起七八格局庄凝句法精錬词防深浑从来人止脍炙前作耳盖彼诗之妙易见此诗之蕴难窥也】
　　南征【此当是大厯四年春潭衡间作前诗从此更南征可证依蔡氏编次为是】
　　春防桃花水云帆枫树林偷生长避地适逺更霑襟老病南征日君恩北望心百年歌自苦未见有知音【上四南征景事下则申述情绪也　杨慎曰桃水用秦人桃源事枫林用楚辞招魂事避地接桃花句适逺接枫树句身南心北又承避地逺适未见知音结见南行之故谢灵运诗海鸥戏春防　庾信诗流水桃花色　李陵书陵岂偷生之士　王粲诗逺身适荆蛮　苏武传因泣下霑襟与武决去　后汉书阅仲叔客居安邑老病家贫　谢朓诗君思不可追　国语北望岳鄙　古诗不惜歌者苦但伤知音稀】
　　归梦【黄鹤误编广德二年蔡氏编在湖南诗中应是大厯三四年间作　谢朓诗归梦相思夕】
　　道路时通塞【先责切】江山日寂寥偷生唯一老伐叛已三朝【音潮】雨急青枫暮云深黒水遥梦魂【一作归】归未【一作亦】得不用楚辞招【上四叙事身未得归下四述梦魂未得归赵注当是用兵道路或通或塞故江山气象日见萧条　三朝谓宗肃宗代宗伐叛谓安史仆固吐蕃也青枫在楚黒水在秦盖梦中所见之景杜臆梦归未得魂仍在楚故不用招归指长安　黄生曰五六即魂来枫林青魂返关寨黑意七八即老魂归不得归路恐长迷意　记不憗遗一老　禹贡黒水西河惟雍州蔡传雍州之域西据黑水东距西河又禹贡导黒水至于三危入于南海蔡传雍梁二州西界皆以黑水为界是黑水自雍之西北而直出梁之西南也寰宇记嶲州越嶲县有黑水朱注黒水源流非一唐嶲州地泸水所出泸水即黑水也次公注黑水在鄠杜之间楚辞招魂魂兮归来故居些】
　　过南岳入洞庭湖【鹤注此大厯四年正月自岳阳之潭州时作殆自岳阳过南岳而入洞庭也　南岳乃岳麓衡山以岳麓为足在长沙唐书潭州湘潭县有衡山　山海经注长沙巴陵县西有洞庭陂潜伏通江水经注湖水广圆五百余里日月若出没于其中岳阳风土记鼎澧沅湘合诸蛮黔南之水滙于洞庭至巴陵与荆江合】
　　洪波忽争道防转异江湖鄂渚分云树衡山引舳【音轴】舻【音卢】翠牙穿裛蒋【一作浆】碧节吐【一作上】寒蒲病渴身何去春生力更无【此舟过南岳也　湖水争道而趋以江湖异流故也鄂在北故曰分衡在南故曰引二句言江湖之异蒋牙蒲节春时景物　谢灵运诗莫辩洪波极谁知大壑东　吴越春秋二国争道　楚辞乗鄂渚而返顾兮九州记鄂今武昌是也孙权自公安徙此改曰武昌　刘孝威诗云树交为宻　汉武帝纪舳舻千里説文舳舟尾舻舟前　赵注蒋乃菰蒋之蒋盖蒲有节而蒋有牙也准南子浸潭苽蒋　苽者蒋实也唐雅菰蒋其米谓之胡裛蒋蒋之瘦而未壮者】壤童犁雨雪渔屋架泥涂欹侧风帆满微防水驿孤悠悠回赤壁浩浩略苍梧帝子留遗恨曹公屈壮图【此入洞庭湖也　壤童二句近防景事风健则帆饱而舟带欹斜行速故回顾而水驿微小帝子承苍梧曹公承赤壁此逺览古迹也　赵注赤壁在夏口之东武昌之西盛之荆州记薄沂县沿江一百里南防名赤壁　赵注苍梧在洞庭西南九域志苍梧山在道州　九歌帝子降兮北渚帝子指娥皇女英史记舜南巡狩崩于苍梧之野　后汉献帝纪刘表卒少子琮立以荆州降操操以舟师伐孙权周瑜传瑜请得精兵三万人追徃夏口遇于赤壁大破之】圣朝【音潮】光御极残孽驻艰虞才淑随厮养【去声】名贤隐鍜鑪邵平元入汉张翰后归呉莫怪啼防数【色角切】危樯逐夜乌【末乃抚时感怀赵注圣朝二句言代宗虽复长安而吐蕃犹未息也　才淑名贤叹贤才沦弃邵平张翰谓身欲归乡末则自伤漂泊也　此章三叚各八句　任昉集肇允才淑　史记赵王武臣为燕军所得囚之有厮养卒走燕壁见燕将曰张耳陈余名为求赵王实欲燕杀之两人分赵自立夫以一赵尚易燕况以两贤王左提右挈而责杀王之罪灭燕易矣燕将乃归赵王韦昭注析薪为厮炊烹为养路温舒传愿给厮养暴骨方外以尽臣节蒯通传随厮养之役者失万乗之权　鍜鑪用嵇康事邵平张翰注皆别见　杜臆夜乌啼用乌鹊南飞语】
　　宿青草湖【鹤注当是大厯四年赴衡岳时宿此元和郡国志巴邱湖又名青草湖在巴陵县南周回二百六十五里俗云即古云梦泽十道志湖在岳州名胜志湖北连洞庭南接潇湘东纳汨罗之水每夏秋水泛与洞庭为一水涸此湖先干青草生焉故名荆州记湖因青草山得名】
　　洞庭犹在目青草续为名宿浆依农事邮籖报水程寒冰争倚薄云月递微明湖雁双双起人来故北征【上四宿湖之事下四对景言情　南有青草北为洞庭一湖两名故曰续为名　孤舟防盗故须宿依农畔水程夜泊故閵驿报更筹倚薄曰争见寒冰交侵而竞廹微明曰递见云月迭掩而迭开　黄生注末防湖字前面青草方不落空此见诗律之细　顾注湖雁双飞而起岂为我之南征故意以北征示人耶见南行非木愿矣　朱注邮籖驿馆更筹也隋炀帝诗投籖初报晚　倚薄之薄即雷风相薄之薄言廹也　杜臆月令正月侯雁北故云北征王融诗秋雁双双飞　楚辞九歌驾飞龙兮北征邅吾道兮洞庭】
　　宿白沙驿【鹤注年月同上　洙曰初过湖五里顾注湘中记湘川清照五六丈下见底石如樗蒲五色鲜明白沙如霜雪赤崕如朝霞】
　　水宿仍余照人烟复【扶又切】此亭驿边沙旧白湖外草新青万象皆春气孤槎自客星随波无限月【一作景一作好】的的近【去声】南溟【上四白沙驿景下四宿驿有感　黄生注曰仍曰复见水程非止一日三四即景因地见时五六即景借物形已巧法兼备前诗先见地后宿字此诗反之是章法变化处　水含残照亭起夕烟此将晚之候白沙驿名青草湖名拆开用之倒装以协韵耳　赵汸注皆春气见各有生意自客星见已独飘零按二句乃一进一退格　楼钥云的的昭著貎谓乗月之明以到南溟也　谢灵运诗客游倦水宿　哀江南赋舟楫路穷星汉非乗槎可上黄注此反用之　梁简文帝水月诗溶溶如溃璧的的似沈钩呉均望新月诗的的与沙静灔灔逐波轻宋之问寒宵引明月的的寒潭中　杜臆庄子南溟者天池也本属寓言此将虚语作实用妙在的的二字此用古之一法】
　　湘夫人祠【鹤注此大厯四年春作祠在长沙府湘阴县　山海经洞庭之山帝之二女居之檀弓舜塟于苍梧之野三妃未之从也陈澔注舜长妃娥皇次妃女英三妃癸比从尧而言皆谓帝子从舜而言皆谓之妃其曰湘君湘夫人者后人从湘起见以水神尊之　水经注太湖水西流迳二妃庙南世谓之黄陵庙大舜之陟方也二妃从征溺于湘江神游洞庭之渊出入潇湘之浦民为立祠水侧焉】
　　肃肃湘妃庙空墙碧水春虫书玉佩藓燕舞翠帷尘晚泊登汀树微馨借【一作香惜】渚苹苍梧恨不尽染泪在丛筠【上四祠中之景记其凄凉下四祠外之景致其感慨首句祠次句记时苹树斑筠皆出祠后所触目而徘徊者　杜臆臣望君不减妻望夫苍梧之恨不为夫人发也　诗肃肃在庙　虫书虫蚀如字书卫恒书势四曰虫书　生注微馨用黍稷馨香渚苹用苹蘩可荐不曰荐而曰借表已欲荐之诚耳　博物志舜南巡崩于苍梧二妃泪下染竹成斑】
　　【黄生曰空墙碧水写荒凉之状三四本属荒凉语转浓丽五事实六意虚七八倒叙因泪筠而知妃恨耳苍梧何恨恨不得从舜也用本色作收而自喻之防已露　又曰首用肃肃二字令人凛然起敬较李羣玉三女明妆九疑如黛不离文士口角防于凟神矣公诗发源楚词波澜故自老成此章意味深厚可当近体中九歌　许顗彦周曰有客泊湘妃庙前夜半偶不寐见舆卫入庙中置酒鼔瑟心悸不敢窥迨明方散隐隐絶水浮空去因入庙中见诗四句墨色犹未干碧杜红蘅缥缈香冰丝弹月弄新凉峯峦向晓浑相似九处堪疑九断肠】
　　祠南夕望【公既谒湘夫人祠次夕在祠南回望也】
　　百丈牵江色孤舟泛日斜兴【去声】来犹杖屦目断更云沙山迷春竹湘娥倚暮花湖南清絶地万古一长嗟【上四日夕望祠下四望中之情　舟泛日斜来途已逺故杖屦登岸犹如昨日而目断湘祠隔云沙矣回想花竹幽倍觉吊古凄凉耳　张綖曰如此清絶之地徒为迁客羇人之所厯此万古所以同嗟也结语极有含蓄舟行上水故用百丈竹索　楚辞山章余处幽篁兮终不见君　迷遮迷也　郭璞江赋协灵爽于湘娥】
　　【湘娥即屈平所谓湘妃也】
　　【黄生曰此近体中吊屈原赋也结亦自喻日夕望祠髣髴山湘娥如见灵均所赋者因叹地虽清絶而俯仰兴怀万古共一长嗟此借酒杯以浇块磊山湘娥即屈原也屈原即少陵也】
　　上【时掌切】水遣怀【梁权道谓是大厯四年自岳入潭时作　赵子栎谱自岳之潭之衡为上水自衡回潭为下水】
　　我衰太平时身病戎马后蹭蹬多拙为安得不皓首驱驰四海内童稚日糊口但遇新少【去声】年少逢旧亲友【此伤老病飘流从叙怀説起　太平指天寳以前戎马指至德以后蹭蹬谓贬官入幕童稚谓擕子逺游　左传糊其口于四方】低头下【去声】邑地故人知善诱后生血气豪举动见老丑穷廹挫曩怀常如中【去声】风走一纪出西蜀于今向南斗【此叹无交可依乃上水之故　亲友知而善诱旧交欵洽也少年视为老丑新知轻薄也穷途既无可仗之人则奔走南行实非得已矣防州诗云新知已暗疎后生之交态可知　郭有道碑善诱善导仁而爱人　阮借诗朝为美少年夕暮成老丑　朱浮与彭宠书伯通独中风狂走自捐盛时　公自乾元元年入蜀至大厯三年出峡凡十一年殆将近一纪也】孤舟乱春华【一作草】暮齿依蒲柳防防九疑葬圣者骨已【一作亦】朽蹉跎陶唐人鞭挞日月乆中间屈贾辈谗毁竟自取【叶此茍切】郁悒【樊作悒一作没】二悲魂萧条犹在否【此上水而动吊古之思　春华蒲柳即所见以兴感言舜葬九疑其骨已朽因思陶唐至今人生代谢乆矣中间如屈贾忠魂尚有存焉者乎此从暮齿而伤叹及之　栁恽诗春华复将晚世説蒲柳之质望秋先零　山海经九疑山舜所葬在长沙零陵界中　史记老子曰人存而骨已朽矣】
　　【元和郡县志尧先居唐后居陶邱故曰陶唐氏　鞭挞日月犹云驱送岁月朱注以陶唐人为羲和引公诗羲和鞭白日为证是也或谓指唐尧或谓指湘妃或谓公自言唐杜皆唐尧之后俱非　淮南子日驾车以行羲和为御　谗毁自取言忠直取忌】崒清湘石逆行杂林薮篙工宻逞巧气若酣杯酒謌讴互激越【一作逺】回斡【乌括切】明【一作相】受授善【一作盖】知应【平声】触类各借頴脱手古来经济才何事独罕有【此上水而述行舟之事　水中石露则舟经险岸多林薮则路易迷上水故曰逆行讴歌句言其气壮回斡句言其力巧　赵曰回斡回旋斡转其船也舟人首尾相呼以求水脉谓之受授善知者若能触类以推则凡事皆如锋頴之脱手矣乃从来经济之才如操舟敏防者何独罕有乎下四句拓开立论　易引而伸之触类而长之　赵国防毛遂曰使遂蚤得处囊中乃颍脱而出】苍苍众色晚熊挂蛇吼黄罴在树颠正为【于伪切】羣虎守羸骸将何适履险顔益厚庶与逹者论【平声】吞声混瑕垢【末乃触景生愁结出遣怀之意熊蛇罴虎见闻可畏羸躯又且履险总縁穷廹所致其欲逹观以混尘俗见前途亦未必有知音也　此章】
　　【前后三叚各八句中间二叚各十句　诗义疏熊能攀缘上高树见人则颠倒投地而下朱注尔雅罴如熊黄白文柳宗元熊説鹿畏防防畏虎虎畏罴详诗意正言熊升树而伺虎也　左传瑾瑜匿瑕国君舎垢公初入蜀则曰故人供禄米在梓阆则曰途穷仗友生再还蜀则曰客身逢故旧初到防则曰亲故时相问至此则亲朋絶少旅况益艰故篇中多抑郁悲伤之语】
　　遣遇【鹤注当是大厯四年春自岳之潭时作诗云驾洪涛见其为上水也　黄生注题曰遣遇谓虽遇风涛之险犹得遂其生理不若廹于征役者有死亡离防之悲故以此自遣也】
　　磬折辞主人开帆驾洪涛春水满南国朱崕云日高舟子废寝食飘风争所操我行匪利渉谢尔从【去声】者劳【此叙舟行景事　主人中途所遇者从者指操舟之人　曲礼立则磬折垂佩庄子夫子曲腰磬折　湘中记赤崖若朝霞朱崖正指此　易利渉大川】石间采蕨女鬻市【一作菜】输官曹丈夫死百役暮返空邨号【平声】闻见事略同刻剥及锥刀贵人岂不仁视汝如莠蒿索【音色】钱多门户丧【去声】乱纷嗷嗷奈何黠吏徒渔夺成逋逃自喜遂生理花时甘【一作贳侍夜切】緼袍【此见民困而慨叹　六句为案八句为断鬻蕨输官公所目见空邨女号兼举所闻也丧乱征求贵人无可如何豪吏侵夺贵人独可坐视乎曰岂不仁讽刺隐然公之甘心緼袍此遣遇之词亦见穷途之状　此章上八句下十四句　左传锥刀之末　刘孝绰诗黠吏本须裁豪民亦难御　前汉书吏以货赂为市渔夺百姓侵牟万民　书逋逃薮抱朴子緼袍丽于衮服】
　　解忧【鹤注此亦自岳之潭时作　杜臆题与他处异乃幸忧之得解而追记其事欲人触类于兹也】
　　减米散同舟路难思共济向来云涛盘众力亦不细呀坑【呉赵作坑一作帆一作吭】瞥眼过飞橹本无蒂得失瞬息间致逺宜恐泥【去声　此脱险防危之意　防米本期济众而遇险终借其力此遡从前之事渡坑虽免风波而渉逺尚恐沮滞此虑将来之事　赵注云涛盘言云涛之间盘转未出方言所谓盘滩也旧注以云涛盘为滩名恐是附防呀坑者淤坑如口之呀开也　易略例同舟而济呉越何虑乎异心】百虑视安危分明曩贤计兹理庶可广拳拳期勿替【此小心处世之道　视安若危此即前贤虑事深计若能推此以行凡事可免倾覆所宜拳拳而勿忘者杜臆云此易传所谓惧以终始其要无咎也　此章上八句下四句】
　　宿凿石浦【此大厯四年二月初作　鹤注浦当在洞庭之上近于潭州邵寳曰凿石浦在今长沙府湘潭县西　赵子栎年谱登潭州泝湘宿凿石浦过津口次空灵防宿花石戍过衡山】
　　早宿宾从【去声】劳仲春江山丽飘风过无时舟楫不敢【一作敢不非】系【音计】回塘澹暮色日没众星嘒阙月殊未生青灯死分翳【此宿浦景事　上水逆风宾从皆助力行舟故劳而早宿江边风狂浪急故不敢系舟而务入回塘以避之他本作敢不系舟者非是　初三之月为哉生明阙未生必初二也灯死无光故分夜色之隂翳诗嘒彼小心注嘒微貎记月三五而盈三五而阙】穷途多俊异乱世少恩惠鄙
　　夫亦放荡草草频年【一作卒】岁斯文忧患余圣哲垂彖系【此宿浦叙情　多俊异指宾从少恩惠中路乏周旋者杜臆俊异因穷途而多见穷之有益于人恩惠因乱世而少见少惠不当责备于人末聨公之自负不浅穷而有以自乐矣非知道安能作此语一部诗章公以当彖系可以寻常韵语目之乎　此章上八句下六句易传作易者其有忧患乎　文王防难而作彖孔子莫容而赞易皆从忧患得之彖谓卦辞系谓系辞传】
　　早行【鹤注此大厯四年作三年九月吐蕃入冦白元光破吐蕃于灵武所谓干戈也】
　　歌哭俱在晓行迈有期程孤舟似昨日闻见同一声【此记早行之事　杜臆哭因兵乱歌亦悲歌行迈有程故晓遂开舟每日俱逢歌哭故曰同一声　列子雍门之人至今善歌哭】飞鸟数【音朔一作散】求食潜鱼何【师作何一作亦】独惊前王作网罟设法害生成碧藻非不茂高帆终日征干戈未【一作异】揖让崩廹关【从樊本一作开】其情【此借鱼鸟以兴畏乱之意　黄生注鸟以求食不能安居鱼虽安水而又有网罟之患今对此碧藻犹然挂帆亟征是求食之鸟兼为罹网之鱼矣崩廹指歌哭者关情触于闻见也　此章上四句下八句　易作结绳而为网罟　庄子汤武之于戈尧舜之揖让　任昉表无任崩廹之情言崩裂廹切也】
　　过津口【鹤注此大厯四年春作　津口当在衡山相近之处梦弼谓属江陵】
　　南岳自兹近湘流东逝深和风引桂楫春日涨云岑【此舟行之景　南岳在西南则湘水属东流矣风日二句写春气融和之象　诗桂楫松舟　陶潜诗近憩云岑云岑即云峰涨谓日光浮于云上】回道【一作首】过津口而多枫树林白鱼困宻网黄鸟喧佳音物微限通塞【先则切】恻隐仁者心【此咏物之情　回道犹言纡道　黄生注鱼困鸟喧物之通塞虽异在仁者自宜一视何独使鱼困于宻网乎　阮籍诗湛湛长江水上有枫树林　魏文帝诗重施宻网　诗睍睆黄鸟载好其音　易知通塞也】瓮余不尽酒膝有无声琴圣贤两寂寞眇眇独开襟【此自叙已怀　酌酒对琴舟中自得之趣洙云伤时无君子故独开襟而已杜臆公在穷途遇风平舟利便自怡神知其胸中无宿物矣　此章首尾各四句中间六句　陆机诗瓮余残酒膝有横琴晋书陶潜常蓄无弦琴一张庾信诗有菊翻无酒无则有琴】
　　次空灵防【鹤注当是大厯四年春作　蔡曰空灵当作空舲刀笔误耳水经注湘水县北有空舲峡惊浪雷奔濬同三峡十道四蕃志湘水有空舲滩一统志空舲岸在湘潭县西一百六十里】
　　沄沄逆素浪落落展清眺幸有舟楫迟得尽所厯妙【从次岸叙起　申防光曰停舟遍厯亦见客途韵事　杨德周曰沄沄浪纹也落落旷逺意　长杨赋沄沄沸渭】空灵霞石峻枫栝【一作枯】隐奔峭青春犹无【一作有】私白日已【一作亦】偏照可使营吾居【一作屋】终焉托长啸毒瘴未足忧兵戈满边徼【此羡空灵岸景　石峭如奔喜其高耸白日偏照喜其轩敝故欲托此以啸歌但恐兵戈满地未堪卜居终身耳　湘中记赤防如朝霞　张载赋霞石驳落　黄生注峭壁隐天故有白日偏照之语　就中原而言湖南为边徼之地】向者留遗恨耻为逹人诮回帆觊赏延佳处领其要【末期遍览名胜也　遗恨谓游踪未到佳处领要不但斯岸所厯矣杜臆领要一语此别具只眼者公毎经一处必即景赋诗无不夐絶盖所领得其要也　此章首尾各四句】
　　【中间八句　潘尼诗回帆转高防厯日得延赏】
　　【黄生曰道途虽苦征役然有山水之趣入蜀及湖南诸诗一边述征行一边志赏眺襟次已越俗流然犹云耻为俗人诮尚有经过草草之憾也】
　　宿花石戍【鹤注此大厯四年春入潭州作唐书潭州长沙有渌口花石二戍】
　　午辞空灵岑夕得花石戍岸疏开辟水【一作山】木杂古今树地蒸南风盛春热西日暮四序本平分气候何回互茫茫天造【一作地】间【一作开】理乱岂恒数【此记戍前景物时候　朱注即此地蒸春热寒暑平分之气犹回互不齐何怪理乱之无常即二句引起下意　九辩皇天平分四时兮　海赋回互万里　易天造草昧】系【音计】舟盘藤轮杖防古樵路罢【音疲】人不在邨野圃泉自注柴扉虽芜没农器尚牢固山东残逆气呉楚守王度谁能叩君门下【去声】令减征赋【此登岸而伤民困也　系舟之后杖防而行见其民罢征戍邨野荒凉因叹呉楚之人未经冦逆奈何穷廹至此谁能一叩帝阍而下寛赋之令乎　杜臆罢人四句读之凄然便堪入告　朱注山东谓河北诸降将唐史大厯四年三月遣御史税商钱时必呉楚为甚故末语云然　此章上下各十句　舟缆盘岸圆若藤轮也　祈招诗思我王度卢世防曰杜公纪行诗从发秦州至万丈潭从发同谷至成都府入天穿水万壑千崖雨雪烟虹朝朝暮暮一切可怪可吁可娱可忆之状触目经心直取其髓而犁然次诸掌上嗣是金华山观去通泉十五里山水清溪驿凿石浦津口空灵岸花石戍晚洲衡州莫不随处防缀尽妙领佳统成少陵一部游记留谱与人】
　　早发【鹤注此亦上水所作故诗云早行篙师怠席挂风不正】
　　有求常百虑斯文亦吾病以兹朋故多穷老驱驰并早行篙师怠席挂风不正昔人戒垂堂今则奚奔命【首叙早发之故　杜臆以斯文而朋故多以朋多而驱驰并意在有求一有求便须百虑是反以斯文受病也语极曲折总为苦于有求以此自病不能解脱而迁病于斯文然斯文不在受病也可以窥其苦衷矣　公之奔命为谋生计也　朋故朋友故旧也　左传罢于奔命】涛翻黒蛟跃日出黄雾映烦促瘴岂侵颓倚睡未【一作还】醒【去声】仆夫问盥栉暮顔【一作未】青镜随意簪葛巾仰慙林花盛【此记早发景事　上四苦风土之恶下四伤年齿之衰　鲍照诗腾沙郁黄雾翻浪扬白鸥　谢朓诗青镜悲晓发】侧闻夜来冦幸喜囊中净艰危作逺客干请伤直性薇蕨饿首【去声】阳粟马资厯聘贱子欲适【音的】从疑悮此二柄【末乃早发伤感　艰危作客不得不干请一渉干请自惭非本性此所以有求常百虑也下文正申明此意言不能抗节高隐如夷齐之穷饿又不屑屈已逢人如仪秦之厯聘进退两无所适防疑悮于此二途矣　此章三叚各八句　伯夷列传义不食周栗隐于首阳山采薇而食之及饿且死乃作歌曰登彼西山兮采其薇矣　旧注苏秦张仪厯聘六国诸侯皆以粟马迎之杜臆引孟子传食诸侯事非也　左传吾谁适从　逺注韩非子有二柄篇此借用其事防溪诗话曰杜诗许身一何愚自比稷与契其平居趋向自是唐虞上人有时自方仪秦似不可晓飘飘苏季子六印佩何迟敝裘苏季子厯国未知还季子黒貂敝得无瘦嫂欺战国奸民苏张为渠此老不应未喻及观薇蕨饿首阳粟马资厯聘贱子欲适从疑悮此二柄其意甚明前言盖戏耳】
　　次晚洲【鹤注此亦四年春入潭时所作　杜臆洲在湘潭】
　　参错云石稠坡陁风涛壮晚洲适知名秀色固异状棹经垂猿把身在度鸟上摆浪散帙妨危沙折【一作拆】花当【去声　此次洲之景　秀色异状承云石参错此晚洲佳胜也棹经四句言春水涨而船势高也　散帙在船浪动则看书有碍花发沙前舟近则拆之为便以当对妨乃便当之当杜臆説是旧注以花当为花根误　江淹诗石林上参错　沈约诗烟林云石稠　垂猿把猿把树枝而垂饮也　虞骞诗澄潭写度鸟　逺注孔德绍诗逆浪取花难与危沙折花当可以反证】羇离暂愉悦羸老反惆怅中原未解兵吾得终疎放【此次洲之情　对景暂喜而忽然惆怅者思及中原多故得终疎放于江湖否耶　此章前八句后四句】
　　清明二首【鹤注当是大厯四年春初到潭州时作】
　　朝来新火起新烟湖色春光净客船绣羽衔【一作冲】花他自得红顔骑竹我无縁胡童结束还难有楚女腰肢亦可怜不见定王城旧处长怀贾傅井依然虚霑周【旧作焦】举为寒食实借君平【一作严君】卖卜钱钟鼎山林各天性浊醪麤饭任吾年【此章先咏长沙景事后及清明感怀在六句分截　新火春光防叙清明鸟衔花儿骑竹童装胡服女作细腰此皆舟前所见者定王城贾傅井思长沙遗迹也寒食之时周举虽开火禁而舟鲜熟食故曰虚霑此皆无钱之故因思君平卖卜以自给浊酒麤饭即舟中饮食　杜臆以胡童承竹马楚女顶绣羽未免重出不如分作四项　唐制清明日赐百官新火　鲍照芙蓉赋曜绣羽以晨过　宋之问诗衔花翡翠来　世说桓温少时与殷洪共骑竹马　傅咸诗参辰旷隔防无縁　楚杂苖蛮故有胡童之服汉章帝纪马瘳引传曰呉王好剑客百姓多疮瘢楚王好细腰宫中多饿死　梁简文帝诗腰肢本犹絶睂眼特惊人　水经注高祖五年封呉苪为长沙王城即苪筑景帝二年封唐姬子发为王都此寰宇记潭州长沙县定王庙在县东一里庙连冈高七丈俗谓之定王冈盛之荆州记湘州南市之东有贾谊宅宅中有井小而深上敛下大状似壶即谊所穿也井旁有石有局脚食牀可容一人坐形制甚古　洪容斋随笔左传晋文公赏从亡者介之推不言禄禄亦弗及遂与母偕隐而死晋侯求之不获以緜上为之田史记子推从者书宫门有一蛇独怨之语文公见其书使人召之则亡闻其入緜上山中于是环山封之名曰介山刘向新序始云子推怨于无爵齿去而之介山之上文公待之不肯出以谓焚其山宜出遂不出而焚死汝南先贤传云太原旧俗以介子推焚骸一月寒食邺中记云并州俗冬至后一百五日为子推断火冷食三日后汉周举传云太原一郡旧俗以介子推焚骸有龙忌之禁士民每冬至輙一月寒食莫敢烟防举为并州刺史乃作书置子推庙言盛冬去火残损民命非贤者之意示民使还温食然所谓寒食乃是冬中非今二三月间也　庾信诗成都卖卜钱　赵注撃钟而食列鼎而烹富贵人之事也】
　　【朱瀚曰朝来率尔新火新烟重复绣羽字面尘坌衔花骑竹属对不伦他自得我无缘还难有亦可怜纯是暮气岂少陵顿挫本色正自孤舟老病牵情楚女腰肢甚无谓矣出言有章者不应如是城旧处井依然神理安在钟鼎山林浊醪麤饭堆积陈腐各天性任吾年与他自得亦可怜等同一庸软耳】
　　此身飘泊苦西东右臂偏枯半耳聋寂寂系【音计】舟双下【去声】泪悠悠伏枕左书空十年蹴踘将雏逺万里秋千习俗同旅雁上【上声】云归紫塞家人钻火用青枫秦城楼阁烟【一作莺】花里汉主山河锦绣中春水【一作风水】春来洞庭濶白苹愁杀白头翁【次章先慨飘流之迹后叹清明景事亦六句分截　系舟承飘泊左书空应右臂枯将雏逺逺在楚中习俗同同于长安紫塞雁仍指长安青枫火又指楚中秦城汉主思长安而不见也洞庭白苹叹楚中之淹滞也　管子入国聋盲喑哑跛躠偏枯者上収而养之黄帝素问风疾或为偏枯汉艺文志蹴踘二十五篇顔注鞠以韦为之实以物蹴蹋为戏乐也杜臆蹴踘乃军中撃毬之戏与下将雏方关合将雏谓挈子而行乐府有鳯将雏　宗懔岁时记寒食有打毬秋千施钩之戏　古今艺术图以防绳悬木立架士女坐立其上推引之谓之秋千一云当作千秋本出汉宫祝夀词后人倒读又易其字为秋千耳芜城赋北走紫塞雁门　全唐诗话刘禹锡盛称春水二句谓两春字叠用见妙　杜臆苹大萍也五月开花白色清明未花用成语耳】
　　【朱瀚曰起四句竟似贫病挐舟乞嗟来之食者有一字近少陵风骨否因右臂偏枯而以左臂书空既可喷饭只防左字尤为险怪蹴踘秋千坊间对类将雏习俗属对殊难钻火句又犯朝来新火秦城二句街市灯聨耳汉主更不可解风水句亦是呉歌结句无聊铺陈情事则有五言百韵等作格律精严则有七言八句集中偏缺此体无须蛇足食肉不食马肝未为不知味也】
　　发潭州【鹤注此四年春自潭之衡时作杜臆时未到衡诗当在望岳之前】
　　夜醉长沙酒晓行湘水春岸花飞送客樯燕语留人贾傅才未【俗本作何】有褚公书絶伦名高【一作高名】前后事回首一伤神【上四潭州景事下则发舟而有感也　送客但花飞留人惟燕语本属寥落之感却能出以鲜俊之辞贾褚立朝各有鲠亮之节但举才名书法者盖借以自方耳二人固为前后公于二贤亦前后事也故有回首伤神之叹　谢氏雪赋酌湘呉之醇酎　名胜志湘水在潭州之西环城而下　唐书褚遂良工楷太宗令侍书高宗时为右仆射谏立武昭仪为后左迁潭州都督　蔡邕为陈太邱碑命世絶伦　杜臆公之善书此又一证】
　　【杨氏丹铅録云贾岛诗长江风送客孤舘雨留人二句为平生之冠而集中不载仅见于坡诗注所引今按杜诗岸花飞送客樯燕语留人实贾句所本而何仲言诗岸花临水发江燕绕樯飞则又杜句所本固知诗学递有源流也　洪仲曰此诗三四托物见人五六借人形已此皆言外寓意实説便少含蓄矣】发【一作登】白马潭【赵注白马潭在潭州　顾注岳州巴陵县有白马湖水经注江水又东迳彭城口北对隐矶二矶之间有巨石孤立大江中东江浦世谓之白马口李白诗侧叠万古石横为白马矶　诗云日出野船开明是潭前发舟杜臆谓潭在上水故云登于诗不合】
　　水生春缆没日出野船开宿鸟行【音杭】犹去丛花【一作花丛】笑不来人人伤白首处处接金杯莫道【去声】新知要【义从平声读用去声】南征且未回【上四记发舟景物下四叙经潭情事上实下虚格　杜臆春水方生故系缆浸没逆流难上故日出方开此时宿鸟之成行者犹且先我而去水花之带笑者不肯向舟而来见逆水行舟之难也客舟难进如此纵使人人伤我白首处处接我金杯亦莫道新知为要事只管南征而未回也后半作虚拟之词不然艰危作逺客安得到处金杯乎　呉志孙权传注权为牋与曹公春水方生公宜速去　杜诗背指菊花开状顺流之速水花笑不来指逆流之迟　楚辞乐莫乐兮新相知　旧解要为要事新説作招要解】
　　野望【鹤注此亦大厯四年春作张正见诗王城野望通】
　　纳纳乾坤大行行郡国遥云山兼五岭风壤带三苖野树侵江濶春蒲长【子丈切】雪消扁舟空老去无补圣明朝【三四逺望承上乾坤郡国五六近望起下扁舟空去中二聨虽俱属言景然细玩语意仍是四句分截　五岭在南三苖在北江涨直侵野树雪消始长春蒲五六倒装句法　顾注尾聨抱负甚大感慨甚深　裴逊之诗纳纳江海深　乐府行行重行行　贾谊传乗传而行郡国　舒曰秦始皇畧定扬越谪戍五方南守五岭塞上岭一也骑归岭二也都厐岭三也畧绪岭四也越城岭五也自北徂南入越之道必由岭焉元和郡国志晋怀帝分荆州湘中诸郡置湘州南以五岭为限北以洞庭为限　祖诗方城殊风壤　书窜三苖于三危注三苗之国左洞庭右彭蠡潭州图经潭州为三苖国之南境】
　　入乔口【鹤注年月同上　原注长沙北界唐书潭州有乔口镇兵一统志乔口镇在长沙府城西北九十里】
　　漠漠旧京逺迟迟归路賖残年傍【去声】水国落日对春华树密早蜂乱江泥轻燕斜贾生骨已朽凄恻近【去声】长沙【上四自叙行踪下四流落之感　言故乡遥隔而老客他方曾不如虫鸟之自适矣况长沙地近能无今古同悲乎　胡夏客曰此言贾生没后乂有近长沙而凄恻者非叹贾也　赵汸注公至湖南每怀贾谊盖羇旅穷愁之感神交防漠之情皆在于此非泛拾故事成诗也陆机诗街巷纷漠漠　卢谌诗南望旧京路　孟子迟迟吾行也　顔延之诗水国周地险　杜臆落日对春华亦涉桑榆之感　崔豹古今注木蜜生南方合体皆甜嫩枝及叶皆可生噉味如蜜其老枝及根干坚不可食细破煮之煎以为蜜味倍甜浓陶隐居本草木蜜悬树枝作之色青白　黄希曰言早蜂而及树蜜言轻燕而及江泥皆取其类此与望兠率寺诗树蜜当山迳江深隔寺门不同　前汉丙吉传仁心感动涕泣凄恻】
　　【黄生曰一二歩歩入南心心怀北写出此行万非得已三足上四起下五六又倒承三四结句见他应转起语如见神色沮之意而此诗竟成已防可哀也已】
　　铜官渚守风【年月同上　赵注潭州长沙有铜官山云是楚铸钱处此渚盖以是得名乎水经注湘水右岸铜官涌出焉一统志铜官渚在长沙府城北六十里】
　　不【樊作亦】夜楚帆落避风湘渚间水耕先浸草春火更烧山早泊云物晦逆行波浪悭飞来双白鹤过去杳难攀【首二铜渚守风三四渚前之景下四守风有感　未夜収帆为避风也浸草作粪烧灰拥田皆楚地春农事云物防晦而浪沮行舟不若飞鹤之乗风自适矣　汉武诏江南之地火耕水耨应劭注烧草下水种稻草与稻俱生高七八寸因悉芟去复下水灌之草死而稻独长所谓火耕水耨　烧山在冬而春火更烧故以为异悭沮滞难行也　古乐府飞来双白鹤乃从西南来】
　　【黄生曰帆落早泊语似犯重其实不然一二乃叙事五六则写意云晦浪悭极尽守风闷坐无可娯目之怀　又曰湖雁双双起人来故北征见南行非得已飞来双白鹤过去杳难攀见阻风不自由皆因物以写意也】
　　北风【原注新康江口信宿方行水经注晋改益阳曰新康　公自潭至衡于北风为顺故喜而有作】
　　春生南国瘴气待北风苏向晚霾残日初宵皷大罏爽擕卑湿地声拔洞庭湖万里鱼龙伏三更【平声】鸟兽呼【此写北风之势　霾生则风至矣卑湿之处爽若擕来洞庭之中声如拔起状风之自近而逺鱼龙承湖鸟兽承地诗终风且霾　霾雨上蒙雾也雨去声　庄子以天地为大罏王粲传无异于鼓洪罏以燎毛发　贾谊传】
　　【长沙卑湿】涤除贪破浪愁絶付摧枯执热沈沈在凌寒徃徃须且知寛病肺不敢恨危途再宿烦舟子衰容问仆夫【此避风之事　涤除瘴气方思破浪南行奈风急可愁不敢付之摧枯也此时骤寒解热肺病得苏而容色顿起矣　北魏杜弼檄文摧枯朽者易为力左传再宿曰信诗招招舟子人渉卭否】今晨非盛怒便道却【他本作即】长驱隐【去声】几看【平声】帆席云山涌坐隅【此记风缓行舟也　胡夏客曰末二写舟行之景有兴　此章前二句各八句末叚四句収　风赋盛怒于便道之口海赋挂帆席　贾谊鹏赋止于坐隅】
　　双枫浦【鹤注此诗亦去潭时所作　杜臆前注青枫为楚地名今知即双枫浦方舆胜览青枫浦在潭州浏阳县名胜志浏水至县南三十五里为青枫浦县有八景枫浦渔樵其一】
　　辍棹青枫浦双枫旧已摧自惊衰谢力不道【去声】栋梁材浪足浮纱防皮须截锦苔江边地有主暂借上【上声】天回【此全是托物喻意言停舟枫浦见双树乆摧自从衰谢以后人但惊其精力已竭又谁道未衰之先材堪栋梁乎今兀立江干浪高而枫顶微露似浮沙防波平而皮藓半呈如截锦苔其摧朽若此我欲问江边地主借作上天浮槎庶不终弃于无用耶　谢朓诗停骖我怅望辍棹子夷犹　刘孝标书年髪里谢　庾子嵩目和峤森森如干丈松施之大厦有栋梁之用　申函光曰浮纱防句拙　截锦苔犹水涨截蒲腰之截　西京杂记终南山有树叶一青一丹其色如锦绣　异苑乌伤陈氏未蘸着履径上大枫树巅了无危怖举手辞诀家人而去飘耸轻越移时乃没末句暗用其事】
　　咏怀二首【此当是大厯四年春自潭州上衡州时作】
　　人生贵是男丈夫重天机未逹善一身得志行所为【首为咏怀发端　丈夫处世贵乎独善大行各遂天机以伤已之出处两妨耳　列子荣启期曰男尊女卑故以男为贵吾既得为男是二乐也　庄子嗜欲深者天机浅綖注天机谓天时之机防即孟子乗势待时之意此与庄子异解　善身得志本孟子】嗟余竟轗轲将老逢艰危胡雏逼神器逆节同所归河洛化为血公侯【一作卿】草间啼西京复【扶又切】防没翠盖防尘飞万姓悲赤子两宫弃紫微倐忽向二纪奸雄多是非【公之轗轲由奸危所致二句领起两叚此条记世乱艰危之故　胡雏指安禄山逆节指附贼者河洛西京两都俱破也悲赤子悲号同于赤子去紫微肃二宗出奔也奸雄是非谓降将向背不常　孔融疏身为圣躬国为神器　何逊诗二纪厯兹辰　三国志许劭曰治世之能臣乱世之奸雄】本朝【音潮】再树立未及贞观【去声】时日给在军储上官督有司高贤廹形势岂暇相扶持疲苶茍怀防栖屑无所施先王实罪已愁痛正为【去声】兹岁月不我与蹉跎病于斯【此自述遭遇轗轲之状　代宗平河北逐吐蕃是本朝再立也当事廹于军储不暇扶持旅困此亦时势使然无足责者但已怀济世之畧而无从一施有负先朝罪已之意用是愁痛耳今岁月蹉跎尚何望乎　梦弼注先王罪已谓肃宗即位诏书痛自刻责　疲恭孱弱貎栖栖屑屑谓奔走道途】夜看【平声】酆城气回首蛟龙池齿发已自料意深陈苦【呉本作昔】词【末自写已怀反应起首得志行所为意　酆城剑气池水蛟龙言壮志犹存而身老不复可为唯有陈词见意而已　此章起结各四句中间各十二句】
　　邦危坏法则圣逺益愁慕飘飖桂水游怅望苍梧暮【上章厯记世事此则专叙行踪也　法制既坏则太平难见矣故有圣逺愁暮之叹渉桂水而望苍梧伤去圣年逺也前二承上贞观后二起下南游　淮南子被服法则汉章帝诏去圣乆逺　思赋虽游娯以自乐兮岂愁慕之可怀　元和郡国志桂江一名漓水经临桂县东朱注漓水与湘水同出今桂林府兴安县海阳山漓南流而湘北流漓水又名桂水公时未尝至桂林而此又言飘飖桂水游他诗又云桂江流向北满眼送波涛盖湘水自临桂而来亦得称桂水也　山海经长沙零陵古者总名其地为苍梧】潜鱼不衔钩走鹿无反顾皦皦幽旷心拳拳异平素衣食相拘阂【五嘅切】朋知限流寓风涛上【上声】春沙千【刋作十】里侵【一作浸】江树逆行值【陈作值一作小】吉日时节空复【扶又切】度井灶任尘埃舟航烦数【色角切】具牵纒加老病琐细隘俗务万古一死生胡为足名数【此述舟行穷廹之况　言潜鱼走鹿皆知见防逺害我亦本有幽旷之心今拳拳屈身于人而异于素志者祗为衣食所驱明知逺隔耳江涛逆行衡为上水也吉日谓清明令节井灶逺离舟航屡渉以老病之身而婴心俗务能免穷途生死之患乎杜臆万古之中碌碌死生亦何足当人间名数正与前章丈夫语相应或云万古同归一死何必取足于名数乎　文赋若游鱼衔钩而出重渊之深　左传鹿死不择音铤而走险　朱云以潜鱼走鹿况已之避难奔走不得遂生平幽旷之志　陶潜诗挥觞道平素　后后虞诩传愿寛舆防勿令有所拘阂　鲍照诗催促时节过　陶诗井灶有遗处】多忧污【去声】桃源拙计【一作计拙】泥【去声】铜柱未辞炎瘴毒摆落跋渉惧虎狼窥中原焉【于防切】得所厯住葛洪及许靖避世常此路贤愚诚等差【此兹切】自合受【杜臆作合受一作受合一作爱各】驰骛羸病且如何魄夺鍼灸【音救】屡【叶去声】拥滞童仆慵稽留篙师怒终当挂帆席天意难告诉【此述前徃衡山之意　杜臆公水宿诗欲访武陵溪今不得一经其地故托云恐汚桃源也乃计拙而滞铜柱不辞炎瘴不惧跋渉盖以虎狼方横即今所厯未可便住将学葛许之避世矣又度贤不如古人则合受此驰骛耳赢病针灸则身困拥滞稽留则人倦挂帆乗风则天难测此叚备陈中途偃蹇情状　铜柱注见本巻　葛洪为勾漏令后止罗浮山　蜀许靖传孙防来渡江走交州以避其难太守士爕厚加敬待王朗与靖书周游江湖以暨南海厯观彞俗可谓徧矣　张载酒赋虽贤愚之同好　扬雄曰方其有事则圣贤驰骛不足　灵枢经鍼所不为灸之所宜扁鹊有鍼灸玉龙赋皇甫諡有针灸经　林易行者稽留晋阳秋曰谢尚収涕告诉】南为祝融客勉强【区两切】亲杖屦结托老人星罗浮展衰歩【末欲访道衡山遥应前章未逹善一身意　卢注衡山有祝融峯董链师在焉故思一亲其杖屡　老人星在南极罗浮山为仙洞盖将托此以求长年耳　此章首尾各四句中间各十六句　茅君内传罗浮之洞周围五里名朱明曜真之天罗浮山记二山合体谓之罗浮在增城博罗二县之境神仙所居】
　　【金大镛曰出处各安天命故曰天机首叚为两章总冐下言欲济时而不能当藏身以逺去章法照应甚明　两诗凄惋沈郁盖愁苦之衷蕴结而成者非如爽心快意之词轩豁易见也必再四寻绎始见其恺至深长耳】
　　杜员外兄垂示诗因作此寄上【附郭受诗　公必先有诗寄郭故受作此以答但原诗未载集中】
　　新诗海内流传遍旧德朝【音潮】中【一作中朝】属望劳郡邑地卑饶雾雨江湖天濶足风涛松花【一作醪】酒熟旁看【平声】醉莲叶舟轻自学操春兴【去声】不知凡防首衡阳纸价顿能高【首尾赞杜公诗才中四记舟次景事　少陵诗名乆为朝中推重今于雾雨风涛中酌酒乗舟兴到诗成能令衡阳纸贵矣八句只如一句　裴硎传竒酒名松醪春元化记崔希真献父老松花酒　邵注莲叶舟小舟也太乙真人乗莲叶舟　庄子津人操舟若神又操舟可学乎　世説庾阐作扬都赋成人竞传写都下为之纸贵】酬郭十五判官【受　唐诗纪事郭受大厯间为衡阳判官据此当是发潭以后未到衡州时作黄鹤谓公在衡郭在潭误矣】
　　才微岁晚【一作老】尚虚名卧病江湖春复【扶又切】生药裹关心诗总废花枝照眼句还成只同燕【平声】石能星陨自得隋【一作随】珠觉夜明乔口橘洲风浪促惊帆何惜片时程【上四自谦下四怀郭　药裹承卧病花枝承春生燕石比已诗隋珠赞郭诗乔口橘洲去衡不逺且风浪甚速行当挂帆一至耳　燕石系宋人事并缀以陨石于宋言已诗如星陨于地不见光彩然两事牵合在一句中不如对语自然　古诗虚名复何益　梁武帝春歌堦上香入怀庭中花照眼　韩非子宋之愚人得燕石于梧台之侧藏之以为大宝周客闻而观焉掩口笑曰此燕石也与瓦甓等　左传陨石于宋五陨星也　搜神记隋侯出行见大蛇被伤中断使人以药封之岁余蛇衔明珠以报珠盈径寸夜有光明可以烛室世説葛稚川目陆平原之文如圃积玊无非夜光杜臆乔口乃长沙入境橘州已近郡皆去衡所经者】
　　【集中酬答诸诗皆据来诗和意语无泛设如此章首句酬旧德次句酬江湖三四酬新诗春兴五六酬衡阳纸价七八酬天濶风涛及莲叶操舟　末句惊帆逐句酬答却能一气贯注所以为佳也　一作系舟】望岳【当是大厯四年春晚自潭之衡州作　水经注衡山山海经谓之岣嵝山南岳也徐灵期南岳记南岳周围八百里回雁为首岳麓为足元和郡国志衡岳庙在衡州衡山县西三十里】
　　南岳配朱鸟秩礼自百王吸领地灵鸿【一作澒】洞半炎方邦家用祀典在德非馨香巡狩何寂寥有虞今则亡【从南岳叙起　祀岳之典其来已乆因思帝舜南巡之事　汉天文志南宫朱鸟权衡索隐南宫赤帝其精为朱鸟　湘中记度应权衡位值离宫故曰衡山　书柴望秩于山川秩礼二字出陈寿魏志　江淹诗吸鹍鸡鸣注吸犹俄顷也　顔延之诗邑社总地灵　讲德论洪洞朗天淮南子鸿蒙澒洞莫知其门　书祀典无丰于昵　又黍稷非馨明德惟馨　舜典五月南巡狩至于衡岳】洎【一作汩】吾隘世网行迈越潇湘渴日絶壁出漾舟清光旁祝融五【一作三】峰尊峰峰次低昻紫盖独不朝【音潮】争长【子两切】嶫相望【叶平声】防闻魏夫人羣仙夹【一作来】翺翔有时五峰气防风如飞霜【此记南岳之景　綖注洎吾四句述过岳情事祝融四句言岳前形势防闻四句言岳内神竒　隘世网忆贬官窜身也　杜臆散风如飞霜説得神灵飒然　支遁诗外身解世网　诗行迈靡靡　水经注衡山东南二面临映湘川自长沙至此江湘七百里中有九向九背故渔歌曰帆随湘转望衡九面　渴日谓旱日旧注渴日如渴虹渴雨之渴　拾遗记皇娥歌曰乗桴轻漾着日旁　长沙记衡山轩翔耸拔九千余丈尊卑差次七十二峰最大者五芙蓉紫盖石廪天柱祝融为最高树萱録岳之诸峰皆朝于祝融独紫盖一峰势转东去嶫山峻貎　庾信诗防闻正直祀　南岳魏夫人传夬人名华存字贤安晋司徒魏舒之女适南阳刘文生】
　　【二子夫人防而好道味真耽常服胡麻散茯苓丸忽太极诸真人授以仙经三十三巻又授黄庭内景经令昼夜存念遂得防心斋静真灵累感凡在世八十三年以晋成帝咸和九年托剑化形而去北诣上清宫王阙之下诸真君授夫人玉札金文位为紫虚元君领上真司命南岳夫人比秩仙公】牵廹限【一作恨】修途未暇杖崇冈归来觊命驾沐浴休玉堂三叹问府主曷以赞我皇牲璧忍【一作感】衰俗神其思降祥【末以祀岳之意作结　封内山川府主当祭问何以仰赞皇猷其牲璧之荐忍如衰俗之循行故事而谓神其降康乎是当精诚以格之矣　玊堂指神庙府主指衡山太守前梓州诗逹书贤府主防州诗城中贤府主可证朱注解作洞府之主即指岳神下句牲壁忍衰俗几于责备神灵矣于理不合　此章前后各八句中间十二句　呉郡论玉堂对霤石室相距注云皆仙人所居　记一唱而三叹　昭明太子诗百代归我皇　周礼春官以玉作六器以礼天地四方皆有牲币各放其器之色所谓牲璧也据此南方应用赤璋　书作善降之百祥钟惺曰岱宗乔岳若着山水清妙语及景状竒壮语便是一邱一壑文人登临眼孔须胸中典故笔下雍容有郊坛登歌气象始为相称　黄生曰衡华岱皆有望岳作岱以小天下立意华以问真源立意衡以修祀典立意防趣各别而此作尤见本领文士无其学儒者无其才故须两让之】
　　岳麓山道林二寺行【蔡兴宗年谱编在大厯四年春初到潭时诗云春日暄暖正其时也　元和郡国志岳麓山在长沙县西南隔湘江六里方舆胜览自湘西古渡登防夹径乔松泉涧盘绕诸峯叠秀下瞰湘江岳麓寺在山上百余级又曰道林寺在岳麓之下距善化县八里】
  </div>
  <div class="pagination">
   <a href="杜诗详注_page36.html">
    上一页
   </a>
   <span>
    ...
   </span>
   <a href="杜诗详注_page32.html">
    32
   </a>
   <a href="杜诗详注_page33.html">
    33
   </a>
   <a href="杜诗详注_page34.html">
    34
   </a>
   <a href="杜诗详注_page35.html">
    35
   </a>
   <a href="杜诗详注_page36.html">
    36
   </a>
   <span class="current-page">
    37
   </span>
   <a href="杜诗详注_page38.html">
    38
   </a>
   <a href="杜诗详注_page39.html">
    39
   </a>
   <a href="杜诗详注_page40.html">
    40
   </a>
   <a href="杜诗详注_page41.html">
    41
   </a>
   <a href="杜诗详注_page42.html">
    42
   </a>
   <span>
    ...
   </span>
   <a href="杜诗详注_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
