<!DOCTYPE html>
<html>
<head>
    <meta charset="UTF-8">
    <title>临川集 - 第 129 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 129 页/共 155 页</h1>
    <div class="content">
　

　
●卷八十一
◎启
　　【知常州谢运使元学士启】

　　叨恩两观，备任一州，以无能之贱身，在有道之深庇。依归之志，已结于东南；讠问之仪，当尘于左右。某官为国玮器，有时盛名，久矣践更之劳，此焉寄属之重。传节所在，神民具依，膺时维休，介福有裕。约赍上路，将前受于指令；请祝下风，唯更加于调护。

　　【贺庆州杜待制启】

　　伏审拜命宸章，作藩侯阃，凡假声猷之重，居深庆蹈之怀。恭惟某官华国粹贤，逢辰吉旦，以儒雅饰治术，以器业结上知，树绩计庭之司，飞荣书殿之秘。吴都按部，耸群吏之廉隅；陕服登车，峻列侯之风采。国家以边城之寄，戎路所圻，眷内阁之近班，督师臣之重柄。申伯宣力，方维屏以显庸；韩侯献功，即介圭而入觐。伫参嘏，以协具瞻。北律方严，冲真尚远，伏希上为宗社，保固襟灵。

　　【贺运使转官启】

　　跻荣中旨，进秩郎闱，服显命之褒优，竦舆情而欢。某官器博以远，道粹而明，学际天人之端，识通治乱之本，纟由秘延阁，剧外司。彼方碌碌以巧图，此独安安而养正，恬于所守，人之难能。本朝推越次之恩，旌非常之士，迁左兵之名部，实文台之美资。矜饰端廉，敦厚风教。尚烦使节之寄，以渐台衮之荣。某侧闻诏声，阻随宾庆，瞻望英重云云。

　　【贺钤辖柴太保启】

　　荣拜恩章，总持师柄，伏惟庆慰。窃以一都会之府，二浙统于权维；诸刺史之兵，五符归于节制。国家以安娱之地，域民甚于富穰，备豫有经，置使新于纪律，宜得魁垒之士，以雄镇领之方。恭惟某官器范端良，机守强济，出天姻之贵而自任清节，持使斧之重而素高能声。此孰朝佥，遂董戎寄。韬谋成俗，坐肃于南州；轩陛图功，即膺于宠数。属关掌于支郡，阻面庆于宾荣，瞻企风棱，岂胜欣悚。

　　【贺知县启】

　　光膺芝检，荣宰花封，凡属庇庥，良增欣。恭惟某官资性敏悟，器怀坦夷，直哉有古人之风，挺然生贤者之后。自历烦任，罄施干材，美声闻于帝聪，佳器称乎国宝。是乃拜纶之命，殿子男之邦，凛乎清风，耸是群望。操刀之能制锦，素显殊勋；弹琴之不下堂，行闻异政。

　　【上宋相公启】

　　比者冒跻官次，荣托使车，躬裁琐琐之文，私布之意，干磨为吝，震叠于怀。会走干之鼎来，辱┮书而宠答，优为体貌，略去等夷，ム奖予之大隆，滋回皇之失次。恭审镇临以简，保御惟和，积有休祥，来护兴寝。伏况某官风华灵茂，天韵闳深，早冠冒于士人，亟奋翔于朝野。谠言善策，发为天子之光；厚实美名，布在舆人之诵。惟江都之旧壤，乃天堑之上游。地接京师，聊倚诸侯之重；民瞻岩石，方图师尹之贤。曾是顽疏，终然庇赖，尚兹婴薄，未即趋驰。

　　【上集贤相公启】

　　为吏南州，抗尘末路。处洪钧之大器，小以自持，瞻英衮之尊踪，孤而难附。恭惟法宫议道，贤业熙天，燮精之至和，纳亨嘉之盛福。伏惟某官乘堪舆浩直之气，为庙堂倚平之材，逢辰清明，发策高妙，垂绅近署之列，直笔中台之端。龙阁之富图书，密承顾问；蜀部之风教化，遂协都俞。遽促锋车，入参嘏。旋属圜虚耀狼角之色，狂寇毒清河之民，击义节以请行，先堂兵而制胜。淮西入命，晋公大宣慰之名；朔方单威，子仪开幕府之盛。尽刘大憝，入奏元功，式尊通宰之荣，上正文昌之坐。方将图讲熙事，修举治纲。坯冶一陶，辅成于醇化；箫勺群慝，跻格于太宁。顾惟平进之微，获此庇晖之下。伏希上为国体，保固台严，西首钧庭，下情无任云云。

　　【上梅户部启】

　　某一涯承乏，自晦于尘容；百舍怀贤，坐倾于风美。钦想承流之暇，妙均安节之休。恭惟某官奥学丕天，懿文华国，跻荣无仕，逢吉太辰，由郡署之阶，擢台端之要。公毅执法，而邪孽不奸；谟明尽规，而权纲自正。畴咨心术之具，往贰计侯之司。式是均劳，遂淹补外。朱︶问俗，访山水之昔游；文石疏恩，即枫槐而日见。入持政柄，允副民瞻。属临怀气之辰，尚远隆堂之拜。愿臻颐卫，前对宠光。

　　【上杭州范资政启】

　　某近游浙壤，久揖孤风，当资斧之无容，幸曳裾之有地。粹玉之彩，开眉宇以照人；缛星之文，借谈端而饰物。羁琐方嗟于中路，逢迎下问于翘材。仍以安石之甥，复见牢之之舅。兹惟雅故，少稔燕闲，言旋桑梓之邦，骤感神庥之咏。写吴绫之危思，未尽攀瞻；凭楚乙之孤风，但伤间阔。恢台贯序，虚白调神，祷颂之私，不任下恳。

　　【上江宁府王龙图启】

　　某位貌间殊，风规高远。思贤百舍，无阶贽见之仪；承乏一涯，弥阔门墙之便。恭审镇临会府，燕息黄堂，讼<缶后>昼清，道环天粹。伏惟知府龙图岩廊佳品，时栋上材，达亨会于凝旒，跻荣阶于近署。龙图司秘阁之奥，使台峻右陕之邦，均逸方城，为国巨屏。帝晖温ㄧ，召还即对于清光；台座荧煌，图任必归于旧德。萧辰方肃，宇荫尚遥，伏希上为治朝，保和福履。

　　【上泉州毕少卿启】

　　自去容晖，何尝候问。来冗局，顾委琐之自为；阴想价藩，知崇高之难附。伏审履和嘉月，静事雄堂，讼<缶后>昼清，道环天粹。恭惟知府凝姿恬懿，远器廉深。出相衮之名家，而无重衣之逸；领使符于壮齿，而无巧宦之讥。全德所高，上意必简。方将治成坐镇，擢置近班，习练台阁之规，光大勋业之旧。某最惟孤苦，夙佩奖知。短羽卑飞，已甘心于枚粒；阴虬自跃，思远耀于风云。尚遥堂下之趋，益切城中之咏。

　　【上信州知郡大谏启】

　　怀德名之重，窃伏猷为；仰庭角之姿，何尝贽见。敢谓玉堂之彦，时飞宝刻之音，垂贲尘容，过形谦柄。外惟荣佩，中所铭藏。恭惟某官挺不世之资，敦绝俗之器，敷扬大业，陟降泰庭。演润銮坡，光大训辞之美；保厘天邑，具瞻表则之材。属邪正之汇连，亦劳逸之均致。银符补郡，聊福于民艰；鸱厅赞谋，即稽于天若。某海滨承乏，宇荫未趋，伏希上为本朝，精调均履。

　　【上明州王司封启】

　　伏审使旌来临州部，犯江湖之重阻，留淮楚之近藩，令德所存，明神来相。茂惟兴止，休有福祥。恭以某官国之老成，士所素仰，入参省计，出拥州麾。窃听海濒之谣，迎贪善政；特忧朝右之计，思得壮猷。曾无几时，遂去兹土。某窃邑无状，芘身有归。

　　【上运使孙司谏启】

　　近者承颜使，获拜于真贤；恪次海滨，已虔于命署。顾赋材之艰拙，借容厚之庇存，蹈景为怀，向风增悚。某官清机昭理，大业镇浮，以谟明抗论谏垣，以才识典校仙藏。赤裳按部，一新废置之纲；文石疏恩，即还清切之禁。伏冀为时宝练，延国宠章。

　　【上发运副使启】

　　海滨重复，天韵阔疏，想经制之会烦，固和倪之粹隐。恭惟某官材为时栋，名著吏师，澄清废置之纲，仰给兵农之大，浸成久次，即冠近班。属阳月之届和，谅福基之敦裕，未涯拜伏，益用瞻祈。

　　【上李仲偃运使启】

　　伏念某得邑海濒，寄身节下，操舟取道，持版过庭。自顾下寮之愚，敢扳先子之雅？坐蒙高义，曲借善颜。载惟恩私，有过分愿。去离门守，来造署居，取庇自今，驰情无远。要之蚤莫，唯是旷官之忧；庶也始终，不为爱己之负。岁时回薄，气候冱寒，明贤之姿，休福所向。伏惟顺节自寿，副人所瞻。

　　【上通判启】

　　飙驰岁事，斗旷音尘，咏德所深，摇旌曷谕？伏审某官升华储幄，显被于王灵；贰政侯藩，益隆于宸寄。忝守官于支邑，将仰芘于公材，欣忭之诚，倍万常品。

　　【谢范资政启】

　　窃陶大化，瞻若重霄。执讯隆堂，近修于常礼；占辞记室，屡致于尊光。赐逾褒衮之荣，仰极高山之咏。恭想镇海都会，宣国福威，御六气之和，荐百嘉之。伏惟某官道宗当世，名重本朝。思皇廊庙之材，均逸股肱之郡，即还大政，以泽含生。某容迹海滨，被光台照。童乌署第，夙荷于揄扬；立鲤联荣，复深于契眷。幸当栖庇，以处钧成。

　　【谢知州启】

　　某摄承人乏，附丽德辉，顾庸陋之无堪，辱庇存之尤厚。终逃官谤，得近宸慈，希骥仰高，惟日为岁。恭惟布宣善治，栖有太和。伏以某官美业内充，懿文弥饰，傅会升平之世，跻升通显之官，风问日隆，宠灵交至。汉廷下诏，方尊千里之师；谢守论功，当为九伯之冠。行登近列，允副佥言。秋气正刚，风华浸远，詹依祷颂，倍万等伦。

　　【谢邻郡通判启】

　　某备官于兹，闻问之久，非席趋承之旧，难陈向慕之私。敢图高明，过自贬损，授之温教，奖以谦辞，惟兹感铭，其敢忘去？进德之盛，知名于今，当褒以迁，可拱而俟。仰惟自寿，下副所瞻。

　　【谢葛源郎中启】

　　伏念某受材单少，趋道阔疏，时所谓贤，少焉知慕。矧先君之德友，实当世之名卿。唯门墙之高，未始得望；故竿牍之亵，无容自通。如其仰望之丑。岂有须臾之间？敢图风谊，亲贬书辞，追讲前人之欢，坐忘介子之丑。拜嘉已厚，论愧则多。恭以某官，邦之耆明，朝所贵重，声旧行乎四海，势犹屈于一州，虽牧养之仁，士民犹赖；而褒升之宠，日月以须。唯兹蠢愚，其卒芘赖。伏惟为道自爱，副人所瞻。

　　【谢林中舍启】

　　乡风有年，修问无所。维家伯氏，得婚高门，顾惟幸会之多，曾是趋承之晚。比问州邸，云改县章，治所相望，私诚甚喜。谓宜朝夕，可布腹心。敢图高明，见遇勤恪，先赐抚存之教，曲加奖引之辞。虽睦姻之风可以厚俗，而贬损之意有如过中。言观以思，颇恐且愧。馀暑谢去，薄寒来归。吉士所居，明神实相。茂惟体气，怡有休祥。未即承颜，惟祈养福。

　　【谢徐秘校启】

　　比因幸会，得奉光仪，再荷眷存之深，遂伤暌隔之远。忽承高谊，特损谦辞，顾奖引之过中，非孤蒙之敢望。拜嘉之重，为愧则多。贤俊之材，神明所相，茂惟兴止，休有福祥。未即趋承，惟加调护，伫膺殊擢，以慰遐思。

　　【谢林肇长官启】

</div>
    <div class="pagination">
<a href="临川集_page128.html">上一页</a><span>...</span><a href="临川集_page124.html">124</a><a href="临川集_page125.html">125</a><a href="临川集_page126.html">126</a><a href="临川集_page127.html">127</a><a href="临川集_page128.html">128</a><span class="current-page">129</span><a href="临川集_page130.html">130</a><a href="临川集_page131.html">131</a><a href="临川集_page132.html">132</a><a href="临川集_page133.html">133</a><a href="临川集_page134.html">134</a><span>...</span><a href="临川集_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
