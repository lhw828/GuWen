<!DOCTYPE html>
<html>
<head>
    <meta charset="UTF-8">
    <title>俨山集 - 第 1 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山集 - 第 1 页/共 57 页</h1>
    <div class="content">　　钦定四库全书　　　　集部六
　　俨山集　　　　　　　　别集类五【明】
　　提要
　　【臣】等谨案俨山集一百巻续集十巻明陆深撰深字子渊俨山其号也上海人治乙丑进士官至詹事府詹事兼翰林院学士事迹具明史文苑传是集为费寀徐阶文征明唐锦陆师道诸人所论定而其子国子生楫为编次而刋行之锦及师道并称尚有外集四十巻通此二集为一百五十巻此本不载外集皆其笔记杂著又自别行也史称深少与徐祯卿相切磨为文章有名书仿李邕赵孟頫赏鉴博雅为词臣冠徐阶称深以经济自许在翰林院在国子监数上书言事督学于晋防藩于楚旬宣于蜀则皆有功徳于其士民而惜其独以文章见费寀亦称其以剀切不谀忤宰臣左迁以后畧无感时愤俗之意而举其发教岩诗峡江道中诗证其无所怨尤今观其集虽篇章繁富而大扺根柢学问切近事理非徒鬭靡夸多当正嘉之间七子之派盛行而独以和平典雅为宗毅然不失其故步益亦可谓有守者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　俨山集巻一
　　明　陆深　撰
　　赋【五首】
　　瑞麦赋
　　仆闲居田野多见瑞麦两岐三岐至五六岐彼九岐者得于传闻殆未之见云实有之感兹休祯作赋一篇有颂有美有风有刺义主劝戒附于古诗人之谲谏虽不足以希踪相如子云庶东京之流亚也示我同志靡得而布焉
　　天子正徳五祀孟月维夏知知子疡发下体更朔新愈有客唁焉登堂三揖乃掀髯吐论曰夫物有异产事有竒遭谈肉者不可与论味眯采者不可与即文濶哉希乎今兹之所覩也子足良苦抑未之知乎知知子蹷然而起危襟横几奉客下风曰唯唯愿客诏之客曰走故农家五谷是理爰自弱龄勤厥四体今年逾知命而丰穰凡几一畆三石稂莠吐米皆未若今嵗之为瑞也麦苗芃芃穟岐为二扬芒含颖复为三四多者五六将将覆地东邻一茎九岐尤异殆淳和之所薰蒸而上帝用以钖类也周书异畆汉歌两岐陋昔人之夸诩昭后皇之惠慈虽蒙白之翁负之老皆縁畆玩视相与嗟咨若走者齿发犹盛渉歴未广宜乎惊悸而伙頥也知知子仰屋太息索然久之曰否否客何谈之盭也夫縁物者贵质敷文者适用且夫麒鳯之希难以疗饥芝菌之祥难以充庖云锦之烂难以御寒蠙蚌之光难以续膏是以圣明抑难得之货壅不稽之言诚以重本而缓末弃无益而即有用也客幸目覩岐麦津津称瑞民瘼甚矣果谁之致独非客之所观见者乎试为客语徃嵗已已运厄元元夏耘被垄滛雨注天昼夕阅七飓风相牵海波怒而山立江潮喷以骏奔蛟龙舞于街衖冈阜沦为漭渊漂尸横野浮畜蔽川千里一壑万灶絶烟于是百年之完聚连邑之生全化为鱼鳖葬于鲸鳣者殆过半矣暨乎水退民失故居沧桑一变形胜都非朱门沈其阀阅碧瓦荡为丘墟鸟窥巢而不下狐访穴而重疑号哭振野提负沿途父弃其子妻别其夫相与转徙乞丐奔逐投依若流星之逼曙而败叶之辞枯也于是强有力者牢朽材于古岸塞行潦以腐薪依湿林为栋干缀败席为闼阍溷爨无别卧食不分什并为五弃仇讲邻相依为命枵腹连旬野无留菜树不遗根徼幸于万一茍活于旦昏尔乃积隂郁结隆冬盛寒层冰千尺竹栢枯干岂祝融之故都为防之停骖何暧暧之阳国顾风烈于塞垣民无夙具习不素安于是受冻而仆者又如干矣天子方轸念南服融照闾阎发徳音大王言贷常赋辟四门封简书于芝检勤使者于輶轩省太官之供调减司冦之坐论赈仓廪之储积蠲逋负之浩繁方将夺民命于沟壑续生气于游魂盖三五之罕有而二气所不能全之旷恩也良有司方忧经费之不足惧考课之殿后鸿泽持而不下限令疾于电走朝四莫三示一藏九使民破十家之产仅足以输一家费数畆之田未足以赋一畆笳鼓盈村扰及豚狗尔乃制为严刑迨及黄耉巨木囊头重金系肘臀无完肤指欲堕手谿壑之填未厌伸暴之门何有于是孑遗之民疮痍之末毙于敲扑困于征科者盖沦胥以尽渐不可久矣戾气醖酿蒸为疫疠方且乘阳发腾犷不可制今枕藉而病卧者比比皆是招医降巫若愦若醉是其冻馁蚀于胷肠刑罚惨其心志发双伏而并攻何方药之能治厥祸方萌殆未知其所至也使垄畆之植一本而十岐共蔕而百穗将安救之而客夸以为瑞哉且菽粟所以贵于珍鼎布缕所以加于黄者为其有用也今夫用者徒存而用用者已亡是谓隆虚而病实忘逺而娯细矣仆窃为客赘而不取也客闻而怃然曰噫嘻有是哉子之迂也信乎执一者未足与权二泥彼者不可与适此子徒鉴于已已之变为流而不止乎是殆滞于隂阳之迹而未深于斯理者也且夫于穆之化圜运不已剥终必复泰因于否吉凶互寻祸福相倚夫虫之蠕蠕也不屈不发地之窿窿也不伏不起数逆斯通气顺乃死是故九载之水或以成尧七年之旱终以啓禹子岂知夫凶俭之后继之以丰稔登进之渐承之以君子耶然而气机橐籥必有攸始兆先于物发逺伊迩钟鸣而陨霜础润而降雨走诚得于俯仰之余是以释近忧而崇逺喜也且夫麦备四气实首五谷诗人颂其于皇下氓赖以率育续嵗功于发春函潜气而多淑是休嘉之先露徯斯理于将复示帝心之仁爱啓方来之祉福谅有开而必继孰无征而廼获走且与子托丘壑以优游咏皇风之清穆是故有取于麦岐子何责之备而论之刻【叶】耶知知子不能难客乃蹑履而退曵杖而歌歌曰麦秀兮多岐覆垅兮累累彼其之子曾是兮弗思于是知知子返乎潜室沈思渊黙纬情愫于浑沦抽端绪于开辟推化之始终考休咎于遗册览春秋之所书测消长于三易道有殊而归同理既契而心戚然则客之言似亦未为失也将以厥明戒馆客循阡陌辨麦岐之疎数听邻党之损益问勤勚于三时吊疾苦于缓急于时风轻景融烟朗雾清谢雕舆却繁缨被大练策溪藤道以童子从以经生指三汀以东骛遵龙江而缓征瞻桑梓于原隰拜松楸于佳城睇海氛于极际俨波浪之奔轰感钓游之旧踪慨嵗月之不停蔼里墟之蔓延有孤物而屡更亦浮云之多态何难树而易倾怅久寄于异土心恋恋乎故京方徘徊以瞻眺謇彷徨而屏营顾见道左麦穗岐岐本同末异旁无附枝始防防以竞秀竟娈娈而莫携将神工之妙合复化钧之巧持或双昻以森矗或左右以纷披或越畎而希挺亦共房而骈垂薄长飇以洄洑照圆景而陆离等比翼于异类嗤连理而不为固物薄而禀厚腾众喙以增竒胡哲人之超轶随所如而见疑昔宣尼之瑞鲁匡人恠而围之比干之忠殷曰不祥而戮尸彼二圣且犹然般罹此又何辞抑轩轾之偶致将彼苍之有知于是歴览既倦羲驭未疲揽厥颖异采掇以归洵皇泽之渗漉拯黎民于阻饥托子墨以宣秘聊洋洋以陈词
　　南征赋
　　空同子阳明子同日去国作南征赋
　　亶肃肃以宵征兮悲徃路之未央惧中道之折轴兮思改辙又恶夫无良顾仆夫以先后兮喟河广之谁航瞻桑梓之翳翳兮孰云忍捐夫故乡方青春之骀荡兮何雨雪之纵横白日匿其耿光兮郁浮云以翻扬睇山川以无极兮陵谷杳乎其孰明【叶】祥狐嘷而风厉兮何有于哕哕之凤凰昔宣尼之遑遑兮固蒙笑于楚狂展直躬以事人兮卒三黜乎旧邦慨殷室之多贤兮王子剖而信芳茍璞玉之终在兮虽屡刖又何伤谋人之国兮焉有祸而弥藏覩巨盗之乘垣兮固将谒之以峻防谓余梦寐之颠倒兮岂敢幸其必当黑白之同体兮盖昔焉之所常惮婵娟之翘妬兮吾安忍刓夫清扬雧絺绤以御冬兮畴驾尤于寒凉狎逆鳞而批之固以不碎为庆【叶】也斥虎之使逝兮遭反噬未为殃也卬衷之洵安兮初未量乎得丧【叶】曩委羽于东海兮奚成功之可望矢贞心之不泯兮濒九死吾犹恇昔淑媛之见背兮竟结发之难忘怅恩情之中絶兮徃将洒扫乎室堂彼良农之俶载兮力刈乎莠与稂诞嘉谷之离离兮竟收功于千仓度中流以失楫兮岂俟共载而劻勷燕雀安于焚栋兮斯物知之不长服先哲之明训兮希旁烛之煌煌神龙之渊天兮谅所乘之允臧歩中夜以顾瞻兮睆牵牛与七襄永相望于咫尺兮庶精诚之可将仰天阍之九重兮冀羲驭之回光魂怦怦以上征兮謇徘徊而彷徨乱曰桂车兰轩服骐驎兮登高临深送征人兮怀芳握馨遗心亲兮瞻望弗及涕泗零兮
　　吊刘生赋
　　唐士刘蕡燕产也感激殷忧有蓟丘易水之余烈以直言废故有祠祀直言也在今昌平皇明正徳之六载中月南至史官陆深共承陵祀道出祠下顾瞻徘徊乃述赋焉
　　洵刘生之瓌伟兮已亮夫言出而祸随诞树虚而贾实兮纷振古之共悲测彼苍之倚伏兮嗟生独罹乎此时也当明庭而铺词兮既已谢乎无媒也茍忠信之自卬兮又奚必开金石而称竒愿韬巻以有徯兮恐嵗暮之难期凌冰雪以北度兮敬吊生之芳祠空苹藻于寒沍兮怅瞻遡之何迟吁防合其犹然兮羌昩已而前之塞河决于微穴兮当狂澜之既穨貔虎逸而负嵎兮欲徒手以径批临深渊而莫戒兮耸旁观之屡疑佩宣王之昭训兮亦有道而言危曰余既知夫隐衷兮冀身却而道垂谓将来之可恃兮竟陈言之谁施謇歴生之故墟兮睇西山之崔嵬寻采薇之旧踪兮路逶迤而多岐风号寒而木怒兮恍有遇于斯须情抑郁而欲语兮魂靡靡以难持傥决机于转圜兮曰独生之所私
　　后灔滪赋
　　昔苏公子瞻赋灔滪盖曰江防百川势易骄逞不先之以龃龉尽其快鋭为害斯大嗟乎是诚有之夫当国家丰亨豫大之时必有风靡波荡之俗使无正人法家出气力以扞之则末流有不可救者矣此公作赋之旨也嘉靖丁酉二月初予将出峡舟过瞿塘春水未生孤根欲露盘旋其下有感于心作后灔滪赋
　　道丛鳬之故国沿岷汶之长源睇灔滪之兀嵂绎先哲之名言测安危之倚伏乃始疑而今信然昔伯禹之导江兮命阳侯为驱先挟六龙与二虬兮劈雷斧之神铦劙地脉而中分兮挺孤高之一拳障犇轰之东骛兮回万折于澜翻时盈缩以浮沈兮拥百川而独尊或如象兮如马舟人睨而不敢上下相逝者之汩汩兮固昼夜之不舍惟上帝之黙佑兮恒斡运于区中示机缄于错纠兮物有穷而必通猗宣父之感麟兮既伐树又絶粮羌邹孟之仁义兮竟见沮于臧仓胡贤圣之迍邅兮夫岂兹堆之未汰派逺而弥昌兮象下流兮永赖抱遗经而先觉兮返乱治于否泰顾大化之茫茫兮俟万世于须臾俯中流之一柱兮盍前鉴而蚤图慨孔明之驰驱兮磊磈乎八阵犹未磨问草堂于瀼水兮吊江上之东坡予粲粲其白髪兮惧末路之蹉跎
　　宣悼赋
　　陆子羁旅两都三年之间四哭子女天永地厚控诉焉如作宣悼赋
　　岁靡靡以于迈兮嗟继续之未昌曰予邅回之可哀兮何岁三改而四殇背乡井以辽邈兮囊又告予以屡空谓彼苍为不仁兮先哲重之曰降祥将余戾之日积兮懵不知其内讼抑修短之防合兮长辛楚又奚用登高台以舒啸兮凄北风于襞缝涕既掩而复陨兮云坌兴而四涌岂余目之眵眯兮心恫而不舒俯危防以侘傺兮恍何物之满裾回曲房以偃息兮若有闻于欷歔顾父子之至情兮孰云排攘而获疎谓昬为旦兮谓日为年胡懽愉之易终兮而忧戚不可以延谅后皇之终惠兮恐日暮于虞渊反予袂以自持兮承慈顔于堂前















　　俨山集巻一
　　钦定四库全书
　　俨山集巻二
　　明　陆深　撰
　　歌一【十八首】
　　红白莲歌【白学士秉徳池亭分题】
　　白家池馆薰风里恰在香山最深处池流曲曲暗通泉莲叶亭亭齐覆水花红花白相间开香风香气四边来乍比珊瑚出银海还疑琼蕊下瑶台银海瑶台俱可怜仙舟一叶渡晴川素心饱露秋同月艳质凝脂晓破烟歌罢江南不知暑渚平沙暖新添雨江妃映日试红糚楚客因风摇白羽别有风光傍晩看遥山流翠入阑干四面画屏相向立一机织锦乱交摊主人个时玉堂退纨扇纶巾坐相对静虚如此可论心芳韵于今应作佩论心作佩总堪夸不愧名称君子花记得金銮送归夜分明一朶隔笼纱
　　鲁桥热
　　赤日行空正当午老夫畏热如畏虎计程归路三千七值我行年六十五昨过任城旧酒楼山川信美非吾土仲宣太白俱仙才安得并载黄龙浦此日池塘杨栁风此时庭院芭蕉雨牙缃架插余万巻衮钺心传破千古满座时看羽扇揺半酣起拂呉钩舞已约清风成故人更须霖雨歌明主回瞻殿阁忆防凉却向园庐依茂树
　　秋水篇
　　江南洁修多水芳紫菱翠荇下银塘银塘遥接芙蓉渚晓糚亭亭沐秋雨摘花美人云锦裳郁金香佩双鸳鸯家住湖南碧湾里碧烟如纱拍湖水少年射策蓬莱宫文彩隐映芙蓉红珊瑚十尺空自好灵芝九茎何足道一为君歌秋水篇济川稳泛木兰船若论顔色休嗟晚竟堪持补君王衮
　　杨妃病齿图
　　沈香亭畔催花鼓华清宫中翠盘舞瓠犀半啓樱桃颗可是玉鱼偏作仵似将一掬黛娥颦翻取三郎断肠谱归来南内情更多一曲霓裳泪如雨
　　石斋歌
　　少师杨公之以石名斋也学者称之曰石斋先生葢有年矣客曰公博极羣籍尤深于易不俟终日取其介也又曰公家本蜀竒伟秀拔之观蜀实有焉着之心目示不忘也门人陆深获周旋斋中问学而退甞深思之夫道以济时为上物以资世为贤故圣人不寳难得不作无益逺观近取凡以致用也今夫用石者博矣其细者不论清庙明堂之建负荷而底定者是曰柱石疲癃残疾之人延起而安全者是曰药石盛徳丰功之着刻画以传不朽者是曰金石盘石以言其固也铁石以言其断也彼甲乙之品袍笏之拜是玩物矣又君子之所弗论公硕徳重望镇物砺世其取诸石也非深之所能知自今观之相业柱石也言行药石也文章金石也使宗社有磐石之安处大事决大疑确乎铁石之操石之用大矣备矣作石斋歌歌之
　　关西夫子今元老有石当斋斋更好疑从天上堕支机似向瀛洲擘琼岛磨砺堪为百世师璠璵不数连城寳星光璀璨太白精云根崒嵂西川道早年充贡来明庭玉堂紫阁静仪刑擎天八柱开黄道障海千寻掣巨灵有时条理振韶夏百兽率舞游鱼聴孤标共仰积铁壁大手为勒磨崖铭授书空传谷城叟汉室开基一培塿何如五色补天材元付当年取日手石斋峩峩高入云四海苍生共翘首万年永借圣朝安再拜为歌仁者夀
　　寳丝灯屏歌
　　鲛人夜织氷蚕丝不数细滑鵞溪绢或云并州快剪刀剪此一叚澄江练乃是云南之南万山中云腴石髓蟠青葱酒黄鸦紫祖母緑复有无价桃花红远人不贡车与服持此射利如射鹄遂令长安富豪家下视隋珠贱和玉琐屑璀璨星宿同水碓火镕俱有功短长曲折巧应手无乃鬼幻神为工分经错纬了不乱各以本色呈绚烂霞蒸雾有无间遥看一道晴虹贯是中白腻若可餐良工防染开林峦似嫌世上缣素弱颇有劲气生毫端制成屏风向灯夕聊慰风尘远为客壮心岂解随物迁乡书又送经年隔酒钱不爱典衣偿要与明月争辉光但愿明月长辉光
　　三松图
　　可斋郑宜简抱负伟竒身通技能俱造精妙使推而致之可资经济之用而宜简甘自隐约于农贾之间不肯少露一斑徃年游京师馆阁巨公与诸学士史官暨当世名流颇有知之者而宜简益自韬晦甞告予曰道之精以为身也他非所望今年六十矣日修孝义之行若以祈天永命然者使仁者必夀其殆斯人与乃题三松图夀之
　　三松亭亭高插天离立森爽含风烟栋梁廊庙似无用撑架日月如有权浑疑无地着此物日观其下天坛前秦时大夫封不受汉家武皇来何防潜龙卧龙差可拟鳞鬛头角俱依然懒为行雨六丁怒彩虬金电挥成鞭有似高人傲一世宁舍富贵耽沈师山孙子今竒士家住万山苍翠边胷中惟储秘书监囊里不贮司徒钱手种青松一万树如此三树尤堪怜风雷掀舞山岳动岁华剥落氷霜偏古栢空传二百丈蟠桃浪説三千年有时坐石聴凉籁独把黄庭金字编神仙官府总一致朝中宰相山中贤题诗一寄可斋子防见沧海成桑田
　　蓉溪书屋为金司防
　　蓉溪江山真画图蓉溪主人絶代无徃岁西归结书屋风前月下闻伊吾牙籖插架几万轴云锦照水三千株有时谿头风日好一叚秋波净于扫水香花气相氤氲人间别有蓬莱岛蜀道时歌李白难草甘抱扬雄老只今身复上天衢太平经济须巨儒尚书省里少司防御史台中上大夫共道孤芳持晩节还应廊庙忆江湖别来几度花开候每向西风重回首补成五色衮龙衣元是当年摘花手复有堦前兰桂行相期岁暮松筠友君不见南阳草庐緑野堂此溪此屋同垂芳
　　渡淮放歌
　　出门江南花无数行尽淮南春欲暮风霜添上鬓丝繁颇悔从前好词赋伊吕分明道可行孔孟咄嗟时不遇故人衮衮俱公侯频嵗劝予劳尺素亦有封章逹姓名曾傍重瞳屡回顾忆昨素冠成陛辞天子中兴初践祚八年林卧心常悬一捧部符躬莫措玉堂天髙旧梦回青宫地切新恩误万分何补等涓埃五十无闻昩时务凭将一出期遂初自保孤忠总如故长河浊流足风波飞鹢扬舲竞津渡携家十口儿女情居安虑危在云路遥持一寸报主心时放歌声和韶頀
　　吕梁洪
　　青山夭矫如渇龙堕地直走河流东岸崩谷应气犹怒其下必有鼋鼍宫舟人估客尽回首篙师舵手俱神工人言大险亦大胜如此江山须画中宣尼南游鬼物出伯禹东导神灵通天地何心世多故刘项曹吕皆豪雄圣皇恃徳不恃险万里袵席歌同风我来其间正初夏片帆遥映斜阳红风旛前麾影接岸水槛下视波连空肩舆十里据髙坐始信静处观无穷
　　大风宿畱城
　　身世浮沈如一舸一日千里十日坐顺风人喜逆风怒我任天公何不可随身所到一问津去者从右来从左古今道路无不然自有亨衢自坎坷黄泥岸高緑树深遥望前船宻如锁争先疾趋古所戒夜宿澄潭傍渔火
　　寳应湖翫月
　　我生爱月仍爱竒着意欲到西湖西不然具区三万六千顷坐此一色银玻瓈今宵寳应湖南路桂魄皎皎风凄凄水光四接上下合氷柱十尺云天低楼船不渡南北断危樯宻锁乌鸢栖我携二客恣清赏试选高岸成攀跻光满射白玉镜斗柄倒浸青云梯人间天上非还是翻疑海外闻天鸡瑶华台殿云母障水晶宫阙黄金泥胡床老子兴不浅挥手弄影沿长隄菰蒲何心烂不起鲛鳄有恨蟠犹啼南中卑暑不耐冷况复风雨尤难齐兹行所得差足慰未觉严沍欺袍绨人言春月胜秋月春月花桞空萋迷争如冬月有劲气复此淮海氷连谿酒怀逸兴俱浩荡霜明雪映工品题君不见汉家中郎持汉节风槩凛凛海上甘牧羝
　　和王元章梅花为叚主事子辛赋
　　画堂六月飞严霜客持此幅梅花芳乍窥疑浮初月影细对忽丽繁星芒塞垣风高吹石裂岭南天低不受雪何似孤山处士家一叚西湖弄华月梅花此时殊有韵青鸟遥传海山信度水盈盈玉雪肤含风袅袅堆鸦鬓万种心情春酒缸起为花神酹一觞谁怜白贲元无价空复红芳号假王防稽山农骨已冷梦入梅花呼不醒巡檐且索屋三间负郭何须田二顷
　　雪村晩酤图【为温宫谕题】
　　崆峒万木冻不僵琼瑶一片埋夕阳云安道上少行客百花潭西封草堂桥回谿转疑无路前村依稀后村暮时见青帘猎猎招如闻白鴈翩翩度天涯揺落空嵗华翠防自有高人家林端红叶饱茶灶梁上青蚨挑画义一斗鵞黄正堪买拍浮好怀同北海不来租吏浑无哗夙约溪翁如有待川源窅窱古人风幸际车书万国同床头何用纪嵗歴门外但送邮诗筒凭谁致此好气象必有明君与贤相托斋先生素心人悬此一幅髙堂上画家画意不画形当朝戴进最有声未歌三白呈祥瑞先兆六符开太平
　　南峯书院【为徐良节题】
　　南峯主人顔如玉更向峯前筑书屋虹光夜夜贯斗牛秀色冉冉连嵩祝复有家传万巻余累朝诸父皆诗书子云寂寞空阁诸葛经纶有草庐南州高士元同谱玉树氷壶映千古风骚共许国无双韦杜浪夸天尺五孤标絶壁倚春晴风动芸香满院生常畱云气从龙出须种梧桐聴凤鸣
　　龙江歌【夀唐士回宪副五十】
　　龙江东来万里道遥接瀛洲与蓬岛三江有水剪不防五湖无波净于扫龙江先生江上生徳器文章俱老成胷吞云梦已八九量比汪陂无浊清登科弱冠人如贾辞源倒挽银河泻砥柱中流力有余扶揺九万风斯下掖垣谏草避人焚宪节西持徃校文多少鱼龙随变化一天星斗浸寒云云间自爱归来早莼菜鲈鱼旧盟好闲看秋影澄道心坐见红尘扬碧草碧草红尘阅嵗年宣尼当日正知天终同渭水非熊兆防起浮空万斛船
　　瀛海图为李宗易谕徳歌
　　天南咫尺帝城隅山灵水秀相盘纡中有瀛海接银汉吞九云梦涵五湖太行西来走其下排列七十二朶青珊瑚防风吹波縠纹净明月照影骊珠孤汪汪千顷荡星斗上下一碧随鸥鳬世传神龙有窟宅霹雳惊起头角殊化为霖雨洒六合波涛壁立风云麤须臾光霁变天地荏苒花栁呈芳腴我闻弱流三万逺隔扶桑外六鼇三岛空传呼玉堂学士李太白家住瀛海真蓬壶水心楼阁开云母风外帘栊蹙浪珠有时倚槛一长眺宛见云中五色清虚都心胷已着秘书省殿陛恭承子大夫青钱万选絶代有白璧连城天下无频年文场拔董贾昨嵗武举罗孙呉庙堂自当金玉器鼎鼐竟与盐梅俱周家申甫嵩岳降苏氏轼辙眉山枯大贤应运重得地瀛海似也非其徒江南程生近好手防缀金碧工调朱经营意匠入窅眇翻取商岩旧典谟玉顔丈人古冠佩疑是退直金銮趋手挥一筹探海水坐见清浅连桑榆鲁连高蹈带侠气仲子汗漫甘乘桴君不见张子房借前箸为汉驱请看此筹一下能奠万古之皇图
　　题严介谿所藏何竹鹤画
　　江南五月黄梅雨湿云不断生逺水风流太守竹鹤翁家住江南水云里兴来挥洒出画图高峯掩映云糢糊江回路转草堂静雨崩沙塌谿桥孤钤山堂中羣玉府此幅逺淡尤足数宪使先生最爱才玉堂学士真博古到处护持如有神携来长安手泽新高人韵士千年迹孝子慈孙百代珍










</div>
    <div class="pagination">
<span class="current-page">1</span><a href="俨山集_page2.html">2</a><a href="俨山集_page3.html">3</a><a href="俨山集_page4.html">4</a><a href="俨山集_page5.html">5</a><a href="俨山集_page6.html">6</a><span>...</span><a href="俨山集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
