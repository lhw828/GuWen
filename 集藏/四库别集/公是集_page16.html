<!DOCTYPE html>
<html>
<head>
    <meta charset="UTF-8">
    <title>公是集 - 第 16 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 16 页/共 44 页</h1>
    <div class="content">　　闻夏太尉自长安徙备西邉
　　防秋未得还战士出长安地利山河险天时闗塞寒夷避飞将天子倚良翰见説成功近秦中意似寛
　　三月四日上方寺送随州十一屯田
　　载酒怜春尽寻芳到翠微緜緜芳草逺飏飏杂花飞俯仰悲陈迹淹留恨落晖青枫千里目那复送将归
　　啸台
　　尚有高台在遗名幸未空不时嗟眼白失所念途穷已矣先生意萧然烈士风清芬定谁嗣漫啸白云中
　　日晚夜歩过孙监丞
　　幽居巷南北鸡犬略相闻乘兴偶有适杖藜聊复勤高城秋草落宻树夕光曛微尔开三径悠悠麋鹿羣
　　浮舟西阳池中
　　爱水都成癖浮舟不厌频寒泉清见底刳木畧容人故故乘流往飘飘得意真槎头尺许地鸥鸟欲相驯
　　乏酒
　　揺落偏悲客清寒昜中人寂寥那自守淡泊亦殊真浮俗仍皆醉虚谈浪饮醇高歌傲燕市忽忆重千钧
　　西戎乞降
　　南国传消息西戎送好音怀柔知帝力启佑亦天心御酒葡萄逺离宫苜蓿深仍闻编旧里五岳望君临
　　寿山【在中京南云多老人往往百余嵗】
　　白隰见层峯【白隰即中京】巉岩倚碧空上多千嵗木下有百年翁栎社不材永东陵非义终【太史公云盗跖日杀不辜竟以夀终】吾闻仁且夀故在太平中【尔雅距齐州以东至日出为太平太平之人仁也】
　　山寺
　　野竹檀栾翠孤峯杳霭青山楼随诘曲石路上青冥云色移时合钟声隔水聼似闻堪避世游子未尝经
　　城南泛舟三首
　　乗兴随所适出郊聊泛然青波能照发白鹭巧迎船老树悲秋雨高风急暮蝉孤城隐不见落日暝浮烟不踏城南陌从春及素秋萧条非复昔顾眄莾堪愁白露蒹葭老清风兰杜幽佯狂惊楚俗应识棹夷犹高岸看为谷通波几覆城橧巢非太古野俗竞偷生雨逐行云过山依返照明楚歌揺落际更动北归情
　　斁除苏州掾
　　三年不相见万里比何如闻道词曹掾新承选部书弓裘传习在簪笏抗尘初努力人间世毋为薄诏除【叔父初任镝防及第思亦修进士业皆在苏州故畧见意第五句中】
　　黄州临臯亭
　　春秋黄子国楚越穆陵闗比屋皆编竹孤城半践山岸泥观虎迹云水暗荆蛮三入承明客那能鬓不斑
　　暴雨
　　山晚云雾合江秋风雨多凭夷何事舞楚水忽翻波黯黯夕阳尽翩翩暮鸟过轻舟送两桨闻唱石城歌
　　骤雨
　　炎日大冶沸清风愁意苏黒云过山岳白雨覆江湖彷佛鬼神战腾凌车骑趋森然异气象真复慰泥涂
　　夏夜暴雨
　　大暑积炎夏沈阴昬楚天疾雷五河裂飞电万星悬涨泽通南国孤城鬭百川似传黄鸟语欲反濯龙渊
　　久雨
　　秪忆风回雪俄惊地出雷沈隂连甲子春事总归来湖水寒侵夜江云去复回开年厌卑湿不待熟黄梅
　　久雨二首
　　江雨黄梅实湖云起蛰龙寒生夜牀簟声絶暮山钟药裹添新粉书编坼旧缝虽知恨卑湿凉夜尚吾容颇忆家居日朝眠一事无迩来趋幕府曙雨踏泥涂城郭飞鸣鹤阶除戏浴凫秋风殊不逺行欲问江鲈
　　茶山送道粹
　　海上相逢少山中别恨多浮云自向阙秋水更増波携手意不尽班荆情若何徘徊强一醉且勿奏骊歌
　　招晋卿时晋卿到丹阳
　　识心非识面常恨不相从那作经年别曽无一日逢兴来清剡雪吟出暮山峯浄埽门前路期君马系松
　　女郞台
　　城郭临湖尽楼台此地偏动揺浮积水高絶近诸天应接都无暇虚空足悟禅尘中故易厌兴尽惜回船
　　闵雨
　　风伯防何憾高云不少留声如鬼神过势巻日星浮河汉漠无象鱼龙方自忧古书难尽信雩舞竟悠悠
　　砧妇
　　清霜石上干孤响耳中酸嵗逼秋芳尽风量板屋寒君行自悠逺妾意亦艰难此夜闗山月应知带日寛
　　李太傅挽词三首
　　数闻伏阁议屡上荐贤书任重道空逺名荣身反疎异乡悲鵩鸟清诏隔公车招隐真虚语江湖万里余【汉清诏使以故大夫为之】
　　报国念推毂逢忧甘噬脐孤鸣一垂翅举俗竞吹斋山鬼离居逺灵魂失路迷天高不可问愁意日凄凄识理未曾误疾邪惟过深岂忘事反覆不忍俗浮沈去国尚回顾埋名方自今异时山水意恻恻吊鸣琴【予殿试程文特为君激赏署天下第一议者乃皆决】
　　鲁拾遗挽词二首【君晋初状元及第至其曽孙始塟】
　　市朝非故日年代属传闻始兆滕公室来观季子坟埋名书故事编简属遗文苦恨相如赋俱随谏草焚西晋登贤日东堂第一人竞推天下士争辟幕中宾故国无乔木流风及搢绅新阡广陵上荒草欲含春
　　庶几堂
　　闭门吾自足况亦近墙东滴滴阶鸣雨梢梢竹过风緑苔侵杖屦秋色近梧桐高卧殊多兴诗成寂寞中昼寝【予自注云甲子四月十七日午时作据甲子为元丰七年公是年属□奏乞以宅为寺疾愈僦居城中】
　　井迳从芜漫青藜亦倦扶百年惟有且万事总无如【诗载芟匪且有且注且此也梵志出家白首而归邻人见之曰昔人尚存乎梵志曰吾犹如也昔人非昔人也】弃置焦中鹿【列子穆王篇郑人有薪于野者遇骇鹿击而毙之恐人见之也遽而藏之隍中覆之以焦不胜其喜俄而遗其所藏之处遂以为梦焉顺涂而咏其事旁人有闻者用其言而取之既归告其室人曰向薪者梦得鹿而不知其处吾今得之彼直真梦者矣室人曰若将是梦见薪者之得鹿耶讵有薪者耶今真得鹿是若梦之真耶夫曰吾据得鹿何用知彼梦我梦】驱除屋上乌【此扫除外累也刘向説苑爱其人者兼屋上之乌杜诗主人屋上乌人好乌亦好】独眠牕日午往往梦华胥【列子黄帝篇帝退而闲居大庭之馆斋心服形三月不亲政昼寝而梦逰于华胥氏之国】
　　延州沈待制挽词
　　诗书谋国体谈笑却邉尘巳矣今成昔归来悲故人余忠焚谏草遗恨画麒麟禁角闻鼙鼓能无忆虎臣
　　祠部王郞中送山水枕屏作
　　枕上万峯合苍苍惊梦魂如浮武林水卧向桃花源杖屦几时士茅茨何处村悠然独往意欲问复忘言
　　城楼望水【是日龙挂影】
　　逺水全无地高城畧近天龙吟忽半见虹饮竞相鲜鱼鼈争乗渚儿童狭济川秋风只昨日物意已萧然
　　送南昌郭主簿
　　楚劒炟照地梅真从吏乡簿书非急务鸿鴈试高翔貍品牛尾贵茶牙鹰长因君访风土游子不能忘















　　公是集巻十九
　　钦定四库全书
　　公是集巻二十
　　宋　刘敞　撰
　　五言律诗
　　戯和同年时在荐福寺
　　逃暑涓涓酒开襟细细风过云催急雨落日澹秋空树影经行熟泉声笑语通少年兴不浅宁与老人同
　　链丹井
　　丹成人已去泉在月空沉轻举非吾事澄似客心饮虽资一腹贪不近千金更爱双桐好曽非恶木阴
　　水斋
　　野塘春水平间客自扬舲鸥鹭时相近波涛亦俯聼榜歌渔父曲醉读屈平经便欲从兹去秋河泛客星
　　长芦口
　　泱漭东流白微茫逺屿青风飚万里浪性命一浮萍飞鸟戢倦翼潜蛟浮暗腥由来限南北天意亦冥冥
　　登东城楼二首
　　揺落客愁乱登临秋色空溪流寒更碧霜树晩増红旷野驻残日虚轩来朔风怀归复感别不语向征鸿高楼望不极野兴逺相宜宇宙一长啸山川多所思薄寒才胜酒短景不禁棊俯仰哀羣动辽辽见尔为
　　送人之岭南
　　君去炎方逺行行万里余渐惊南瘴酷益见北人疎山谷藏雄虺谿潭养鳄鱼秋风鴈不到何处俟归书
　　城楼避暑
　　积水动微吹高楼浮薄阴登临倦非土潇洒劝披襟涤涤原野旷熹熹城郭深浮云空蔽日无意欲为霖
　　寄内
　　风雨惊春老山川入梦遥此时看破镜何处正吹箫旧种萱丛碧新归燕语娇佳期漫自笑不似浙江潮
　　送祖学士使北
　　汉廷用五饵无复请长缨犹是輶轩使时通絶域情山川资览眺战伐想纵横不负四方志那辞万里行
　　闻张六复弃官归
　　应懐折腰辱复作弃官行颇似陶彭泽兼疑尚子平兵戈未消散盗贼苦纵横余亦存邱壑相期作耦耕
</div>
    <div class="pagination">
<a href="公是集_page15.html">上一页</a><span>...</span><a href="公是集_page11.html">11</a><a href="公是集_page12.html">12</a><a href="公是集_page13.html">13</a><a href="公是集_page14.html">14</a><a href="公是集_page15.html">15</a><span class="current-page">16</span><a href="公是集_page17.html">17</a><a href="公是集_page18.html">18</a><a href="公是集_page19.html">19</a><a href="公是集_page20.html">20</a><a href="公是集_page21.html">21</a><span>...</span><a href="公是集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
