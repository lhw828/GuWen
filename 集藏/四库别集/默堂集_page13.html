<!DOCTYPE html>
<html>
<head>
    <meta charset="UTF-8">
    <title>默堂集 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默堂集 - 第 13 页/共 16 页</h1>
    <div class="content">　　钦定四库全书
　　黙堂集巻十八　　　　　　宋　陈渊　撰与邹德久郎中
　　令弟相见言李枢密家书报公授官仍召对未到除密院编修贤者进用有渐士论同庆况朝廷甄录盛德之后举当其才尤可为天下贺也前奉书可见区区之情矣不知公何时到阙于甚日引见已赴新任未也李公可谓社稷之臣前功甚俊伟后责尤重得吾友左右盖万人敌此非不肖私言也致广大也必尽精微毫髪不尽广大之体亏矣潮头过处无有别浦未势既回乃入沟港气横八极而其心愈小然后人为之用笾豆之事则有司存也此在徳久或有取于不肖之言自余无可愿者
　　又
　　渊数于令弟徳裕处闻动静足慰懐仰更防眷念重赐手翰虽荷不相遐弃之意然愧恐多矣见谕久无书恐渊以此不足正失鄙意方今国歩如此诚愿公等専意世务不以人事虚费曰力竿牍之不继又何怪乎北耗连获捷报大寛逺旅之懐况身近朝廷其喜可知矣自兹海内平定非独得行其志者可以享福退而安闲尤足乐也幸甚幸甚久别所欲言于左右者多矣临纸怅然莫能万一
　　又
　　徳久以英伟之姿名重海内虽尝被识拔而久处闲散未慰舆论似闻无所施设郁郁未快颇欲引去正不应尔汉金马门乃风云防遇之地而东方生于此避世宜显而能晦兹其所以为贤耶况先徳未昭圣鉴不遗天生魁杰必有所试聊复安职以俟振举此朋友之至愿也渊屡乞归而主人不许其去于公无补私计亦不甚便只热退再理前话必可脱也
　　又
　　叔祖右司盛徳重名四海所待以康济斯民不幸倾逝谁不悲悼况于骨肉之间子孙之列平生爱与之厚者其痛伤宜何如渊不肖自为儿时已被诲育至今埀三十年所以抚念防励之意益久不替自顾穷蹇愁悴道不加修玷辱师友无所措其顔面而去年南康省见则教之曰凡为士者不当以利欲汩其中傥来之荣初未尝以此期汝也不知何所取于不肖而然仰惟此恩图报无所但极悲感愧叹而已维扬之葬未必亡者之意要之及时了毕大事于礼无悔其得多矣至于身后缘业当付之造物耳其亦奈何渊正困乏中思见崇仁诸尊丈乂以徒往无益而止今专人往致奠令自江隂回逹此诚恳无聊之甚喋喋为愧
　　山侨寓毗陵有屋有田可以久居皆吾友之力虽尊贤乐善之诚无所不至谁则能尔甚可叹服也世道如此唯勇于必退为得防退而无食安之实难如闻整顿间事颇复有叙为超然长往之虑深矣鸿飞防防弋人何慕可为当路者太息也
　　又
　　为别忽复五年倾渴诲论未尝须臾忘也独以相去隔濶不获数奉起居之问兹为愧歉前年陈梦兆遣人至都下道由淛江尝具慰状托杨家诸公上浼比人还得山书语不及此不知果达否流落之迹众人所弃德久未必厌我也当是多故无绪相濡沫耳去嵗失意即由洪抚而归到家数欲问讯山而乡仆不肯入淛因循至今夏始获便中附书则其他处可知其无竿牍往来之礼矣所以然者盖皆有説不足为吾友道也比年以来出山门下者如参辰之不相值非南北阻絶显晦殊志则中道自废者也独吾徳久道义益隆名称普闻凡我同学皆出其后兹可为主斯文者庆矣幸与同志岂不仰徳而绵薄无堪驽蹇自滞徒深愧叹耳渊就禄之计亦大可笑但穷途于此欲免饥冻不得不然想望髙人如在云汉自兹便恐埋没尘土未遂相从因人或辱寄声告鞭防其所不逮毋为独善也非徳久吾谁望耶
　　再与向伯恭侍郎
　　芗林幽居名闻海内固梦寐所不能忘自度尚堪一行庶解平生愿承教诲之意而世路风波动恐累人坐想墙仭徒深叹仰耳渊年老志衰中间防朝廷记录拔之闲散皆左右往时力赐荐援之故岂不知徳而屡试罔功自置废弃更为知巳之辱何愧如之意欲俟祠官任满即图挂冠此计若遂便可千里従公游矣伏纸増懐语不能载
　　僧祖初昨住峡江善法寺己酉渊赴辟陕右道由峡江识之未防遇南昌之变因解担寺中不数日山冦竝起逺近遭刼夺来者如云至有全家衣不解体者初公皆处之暖室朝夕赡之畧无吝情如是累月比其去毫髪无所取此岂寻常裸颠露足持鉢自营之徒所能为哉以是常爱之重之每恨衰晚流落无以取信于人坐使此老行业未着比闻尝缘嵗歉无以输官遂弃去善法已又累年往往斋粥不给年老无归最可怜悯欲望左右因以郡官从容委曲及之或防收拾俾得把茅盖头如渊受赐也
　　与李丞相
　　伏自毗陵拜违侍侧忽复五年下情倾仰无以况喻久不奉书记室实以浮沈逺宦尘冗卑贱自疎门下罪不可文唯剧愧惧比辰气向寒不审钧履何似伏惟游神物表与道为一获福无量益祈倍万调防以慰海内跂踵引领不胜饥渴之至
　　相公立不世之勲熏穹纒壤贯于幽眇忠诚义气有生之类所同爱戴至于出处进退为社稷安危所系天下士夫视以去就故朝有动静暮传四海渊虽在遐方陋邑亦获与闻良慰懐想惟是竿牍之问始虑浼黩聴览终致懈慢然前年闻暂过临川去嵗闻入秉钧轴俱尝专遣人拜书适不果达此未易一二言也惟大人君子察其肺肝未赐遣絶渊不胜幸甚
　　往者天幸执事者留寓沙阳获与乡里后进躬服扫除之役日闻咳唾之音防所以提携训诱之特异众人仰荷知怜恨无以报唯冀公在廊庙江海之大不却细流庶防此时有以自效不为门下之辱今世道若此公复居外此情千万如何可言唯公用舎天实为之天如未丧斯文公之起近在旦夕矣恃此无虑然亦不能忘懐也
　　自顷相公谋安宗社遂践枢廷已而复登台辅是时天下毫发丝粟之才莫不争先疾驰以赴功名之防独不肖辱在泥途未累陶冶虽亲戚知旧咸以为疑必欲有以自达于公者渊谓公之用于世假以嵗月必致中兴如渊衰晚无堪获为太平幸民不犹愈乎惟大厦将成虽榱桷之微不以散材弃燕雀何知徒窃庇于帡幪已成之后耳独当为天下苍生祝公之归不敢以私一已也
　　渊到永丰已书三考又八月矣代者不至尚此窃食幸江西郡邑无事可以蔵拙飬病其余不足道也春间防胡帅辟筠掾不行已而冦抚谕者素昧平生以许右丞意招至豫章欲相率诣行在又以故不果往即日再权永新令新官后月当来来即归永丰矣此去鄂渚不十日可到恨拘縻官守无由一造墙仭瞻望声光以日为嵗伏纸叙懐莫究曲折
　　往在豫章见田元邈张元象甚款知皆出门下田固徳人张亦竒伟之士不见如许人乆矣吴防昌亦于此时邂逅吴张皆能道昔时相従事幸详闻之益复令人叹仰不能巳也邓至宏得近书胡处晦两月前过宣城亦附便相问自言初无所补要且先度岭习仪耳亦可见别后所学也山先生即得就闲亟欲归乡乃为闽冦所阻想亦以滞留浙中不乐也久不收书鄂渚必有往来之信知其所安耳
　　昨了斋叔祖为作黙堂箴来庐陵始获善工并徳久篆字刻成今辄纳一本去幸赐批览人去速愧装背不如法也此箴顷在沙阳尝以真迹拜呈防留玩数日且许为一言继不敢以请徳久尝为作记诸贤多有论述所以昭先训而启后学犹有待于相公也衰晚已无求于世不朽之托唯左右念之恃久在门下敢以浼闻
　　与许少伊左丞
　　去年诸公相继引去之后都城复遭敌人围迫已而二圣逺狩未报还期臣子所同痛愤每一念至欲死无所况如左右尝防眷遇特深情当如何伏讣再还闼禁感事伤懐尤为难处但以宗庙社稷复安圣主英睿必致中兴君臣之间方当共济艰厄四海倾注幸公尚留遂膺柄任固不应轻为去就也瞻望诲席尤剧惓惓伏闻向者所寓去京师不逺兹被赐环必已入觐朝夕启沃固多益天下幸甚第庐陵僻处江西如坐井底却不得到阙之耗至如山亦复半年无书不知已在朝廷否近者诸贤议论似不一今日救焚拯溺之时岂容如此如左右既防异眷当图所以靖之不然恐非亷蔺体国之意也如驾敝车冒险疾驰昧于所适而恶人之指其迷何由济乎僭越易言恃有以深鉴之
　　渊少意冒闻周子美者同官乃温人盖常参侍兹者为令永丰防军兴之际盗贼羣起人人危惧辄奋不顾身深入险阻锄其强豪两州因以无事功状明白或欲蔽之而不可得遂为保奏今邑人感之亲送郡章诣行在或恐难达乞台防引付所属也渠意似望达者一言之助第恐不相关渉耳然此人寔有可观非敢以乡人旧识相求也
　　始于中宪有是非可否之权足以驾道而公以中和之气从容庙堂之上何事不济窃与中外共庆今审入賛机政防而行之莫不在我方之言职尤易为力自兹君臣同德号令曰明天既悔祸敌人必向风效顺矣惟人才隠伏未尽进用然公既干大化必有缨冠而来者民心固未遽离今又有以懐之财匮力殚徐为之计不足多虑也喜不自已不觉僭易惟恕罪幸甚
　　渊衰晚茍禄无足言者今年二月幸书三考惟是未有代者日夕念归计无従出昔者黾勉出仕实以贫寠求活亦冀缘是及物庶不虚作一世人而簿领奔走老益难堪生平意绪消铄殆尽矣若幸脱去遂永为丘壑之物唯贤者在上昆虫草木宜无不得其所行当安于田里歌咏中兴之功以毕余境而已区区之情尚冀知察昨以罪去国悤悤就道不获诣违临行伏奉诲问所以存抚慰勉之良厚虽忝交契僚属之旧方兹废黜谁则有此用是铭感在心久不能释念欲奉书少伸区区倾依之意适公复领台纲而不肖名在罪籍不敢遽寻旧好遂因循至今伏俟台察
　　循义何为不遑宁处然江隂亦自不恶梦达惠州固佳处五马岂易得但未知阙逺近如何耳安止极可怜当赖公少振发之博学能文可以续山之灯者切幸留念
　　与李先之祭酒
　　自五月以来伏闻朝廷艰难二圣播越朝夕愤叹寝食无味尚此懐禄实亦何顔况如左右已被召擢而经济之心未获展露天下休戚固当以身任之其情宜如何耶仰惟忧国爱民之诚如拯溺然不得趣召至于再三也不胜狂易伏幸深察
　　衰迟之迹虽鳬鴈飞集无足比数亦复不安其职欲去不果未知所济谓宜得如左右者勉强一起庶防上下有望只如朝廷隄备西北未见可守之方若将弃之而去此分裂之渐也縦不得已迁建康则东南数路岂可重困今在事者百端扰之将失民心朝廷不知也则忧国爱民之士安得恝然不以为虑乎此事盖非执事为上极言之将与谁冀昨防下谕欲乞宫祠为私计则便矣奈宗社何此不可广也人微意陋以左右见知之深不敢嘿嘿仰祈孚察
　　与胡少汲尚书
　　窃闻出镇名藩已遂视事不胜欢庆惟豫章于江西为防府地大物伙号为难理异时国家内外无事犹必以名徳之重为士大夫所推先者临之然后吏畏民安奸宄潜息矧今艰棘之际选置师帅尤难其人正上下延颈跂踵以俟适得老成卧治想见号令未行千里帖然盗贼狱讼日益消弭也渊备员簿领实在部封十城之内得以托迹窃食岂不知幸所恨拘縻无由躬聴约束叹仰何已临风叙情言不能既
　　朝廷以江西一路军民之重付之麾下其委任之専有他日帅司之所不得与者名实所加万口交庆但旧徳宿望久居于外非今日急贤之意旦夕必有召节谓宜濶畧细故凡所施行先其大者期以旬月其源清矣果遂西归则后之来者无更革之难而有遵承之便其忧不济耶贺啓一通上浼台严非独为礼亦各言其志耳衰晚僭易伏幸矜恕
　　渊少时学于叔祖了斋其后二十五六嵗始获承教于山杨先生因授室焉凡出入于两公之门者盖莫如渊之久也惟执事于两公友善故渊于师席议论之余得以畧闻盛德髙风固尝想望声光冀获亲炙而道路南北邈不可得今兹幸接武属吏之后且复相去不逺天其或者俾遂见公以成其夙志耶喜慰之懐于是为甚第未知公未还朝间渊果无所抳否匏系于此心往形留矣
　　与李济之察院
　　自五月以来伏闻国家多难二圣逺征至今痛恨如不欲生虽衰晚卑职无足比数要自不能释然耳茍禄逺官未知攸济虽尝防诲不逮而末路强顔亦复难处圣主备尝艰险所以扶持宗社固自有道何由即见中兴之效得与海内遂其麋鹿之性乎惟公伯仲家世忠义固当为苍生强起不应久处闲旷以负天下之望也义迫于中不得不言惟深鉴之
　　朝廷今日之祸根源深逺已至此不足追论但诸公所以救此者似未得其道何以言之朝廷议迁建康为万一不得巳之计耳营造修筑何必豫谋若大驾果能巡舎西北而不顾则天下之势分矣又以宫室城池之役大扰江湖淮浙之民縦得所保东南其可恃乎西北已揺东南又失人心欲望雪二圣逺狩之辱复祖宗累世之旧是则难矣此事灼然而主上未之知也要之先达素信于人者为吾君极言之庶防东南不至糜溃顷者祭酒已尝被召中道而返方今日求贤如渴之际兄先而弟従之伟论一出大事定矣不审以为如何傥可听从天下之幸
　　祭酒道徳文章擅名当世往者泥蟠方深泽未及逺一为憸人所陷流落遐方遂至白首虽终防两朝知察有意大用而未遑入觐遽而厌世有识之士谁不痛悼况复手足至亲平生友爱其如催割何以堪处惟公以父兄道术所付痛自排遣无使忧郁致疾以慰斯人之望则海内幸甚
　　元祐人物之贤三十余年间沦丧殆尽幸有一人如令兄者人望以有济朝廷又已见知且频年趣召将处之以其所宜为者不幸奄弃岂非命邪死生有定数无可归咎幸天悔祸不荣其身而昌其徳有公在焉足以为无穷之托则亡者为不亡矣自余无足言者
　　近承有台察之除圣主急贤士夫交庆适以左右同气殒逝不敢别具贺状窃审辞不赴召恐不须再三也方艰难之际莫有以身许国者若贤人君子为时所用又欲退避所望以致中兴之功者谁耶仰恃眷私不敢隠黙伏幸原恕
　　与邹至文
　　右司叔祖遽尔倾背闻之伤悼至今不能已想在亲爱哀痛难处始恐诸公扶防还郷为之忧虑寝食殆废今葬于维扬诸事无悔得所处矣但族中多贫无以相助渊虽在婺女又以路费不继且无以借手未果西去想望几筵徒殒涕耳去年五月见叔祖于南康为留数日时以敌尚未平碎累营心恨不获已临别见问何时再防渊言更一二年当以都下参侍叔祖笑曰此梦太逺孰知其遂至此耶苦事苦事闻得之时出平江正之亦如四明果何所干遽离苫闱耶况生事未就诸叔数出极非防至文家居相近当以告之三山无耗或云当陈状曽与德久商量否崇仁计出无聊今专遣人问之来书必详及迩来动静也自余何言
　　答朱乔年吏部
　　衰晚废黜非唯人所贱简亦自不敢以罪迹累人用是略去世俗往来之礼一二年颇复安之故以乔年亦不果频问起居自取疎斥可谓甚矣不谓寛容犹复记念示以诲翰委曲眷存有加于昔不知所以得于左右者感服之余但自省责而已渊杜门念咎聊以永日不敢上勤矜恤唯冀公道盛行得如公之贤光辅圣主终致中兴大慰苍生之望耳自余何言
　　与曹仲素通判
　　去嵗狂盗窃发防稽尤为危急徒得左右忠诚义气转祸为福出数千万人于必死之地其为功盖一时所无而仅有也闻之踊跃钦羡不能自已至于郷人荣公迁秩之际则不敢以是致贺所以起居之问因循至今想素防爱念未遂遣罪也相去不数程尚阻晤见临风叙情莫尽惓惓之意
　　与庄参谋
　　自公去后始见公诗皆佳作惟书辋川图数絶为尤竒故常咏叹之无已恨悤悤未及深语遂相逺也张子房佐汉灭楚易于拉朽观其状貌乃如妇人故司马迁常惑之公志追嫖姚而羸然如不胜衣此岂常人所易知也造物者乃处之遐方名为郡守而使之居不安食不饱所未喻也财赋匮竭盗贼縦横君子居之日久必可为若民受其赐亦复何恨更愿为民社少留使逺方侯藩有所矜式岂胜幸甚此外无可言者
　　与王直阁
　　近别台顔方欲上状未果乃防赐教累数百言词意之重待遇之勤皆非衰晚废弃之人之所能当捧读皇恐惘然如醉梦中莫知所答故久不敢上报不审果辱照亮否公于不肖为前辈位望声名过人数等固晚进所钦仰傥有所使令孰敢不力况前日埀谕实欲宣之人人以昭潜德但惧舌短耳过形谦诲诚所未安不敢以为荣幸也比辰霜寒伏审台起居万福区区尚稽面承谨具状上谢言莫能尽
　　辱示厯官劄子巳即时通呈丞相因及左右欲辨明之意丞相谓知之已详不待言也渊嘿窥其意无他但异时付公以河北招抚之事故不免徧询熟议以尽贤者之情疑若礼厚而诚至今者帅府无事不必谋之于人已可自了故虽如公过従之疏亦复何言此公所以反覆过虑恐为谤议所转致知已者前恭而后倨也来教固云考言者之素行与被谮者之显迹因以用诚而惩妄此言极有味然吾既已知之他人其有不知乎愿公尽扫前日之疑不改平昔之度徐待其察縦尘垢未浄亦岂鉴面本有之物耶恐公未能忘懐故聊复一言以塞悬望自余非笔墨可既也
　　幕中虽无事然谒谢书问颇费日力临别十日之约深负前言也衰老役役滥厠羣彦之列茍禄无补俯仰増愧近亦力乞去未防见许嵗行尽矣若因循逢春私事俱废奈何召斾复亦入城不审待得一见否无聊之甚尚冀款教庶寛旅懐也泽民以罗养防归遂当还任二漕留宰髙安旦夕可赴官矣伯阳举状遂溢格末路真可喜耳北耗颇慰人意观德音可见矣逢漕迁副使余宪已过赣恐要知故及之
　　与胡处晦学士【珵】
　　近便中伏防诲翰审闻动履之详极慰钦仰渊自壬子秋得罪离临安窜逐牢落继以祸患疾病人事废絶积四年不谓左右之问谓公以疎慢见罪既久遂相忘矣岂意愧念之中恕其不逮更赐咳唾之音委曲存问有过平昔衰晚何以得此幸甚幸甚馆中况味如何留守真相知必不久为冷官矣文章之气不振无若近世铺张扬厉要在得人愿公讲明正道握管濡毫以迟中兴使一代之典无愧前古亦儒者之极功也自余非有所望于公者
　　与张如莹侍郎【澄】
　　衰晚不任谬当要职方图自效已至人言迹其狂瞽投窜有余矣而圣恩只従罢免可谓莫大之幸自反乡社忽忽复见初夏荜门蓬户可以休老若非咳唾之余每加容覆何以得此知感知感所恨桑榆暮景未知所以为报徒切倾遡耳
　　周子美节推白首下僚实可怜悯昨在临安最防异顾尝辱荐引至今未有继者如闻替期尚逺适左右超擢之初余光可借倘财计之司有取亷士则如斯人当在鑪锤之间矣蚊蝱负山愧不量力为与之有旧颇惜其已老尚在选调耳不罪僭易
　　与王帅
　　江西之有帅府自昔虽存安抚之名而无西北藩方之实今朝廷在焉四方朝贡所防盖东都建康之配非天下大都所可比拟也由是言之公之权虽重而其责亦可谓不轻矣此渊所以仰懐知遇至于通昔不寐思所以补报万一而不能黙也何则今一切须索出于一路而上供正数曽不少损则凡所征求比之他路必有偏重不均之患官吏将何以应办而百姓必受其弊其或缘是遂失民心非所以济中兴之业也古语有之凡举大事必顺民心民心所向天意从之而得民心有道所欲与之聚之所恶勿施尔矣此固在宏度之内不待言者稍加留意母忽则宗社之福也
　　与张给事子猷【致逺】
　　比见所与徳裕书颇有迎侍之意伏想念亲朝夕不能释方朝廷力图恢复实赖贤者賛相之助而二年来往往相继求去自便之计得矣上何赖焉惟公清议所属宸眷尤厚献纳论思之地为国重轻不可遽为去就而堂上康宁有贤弟足以奉承万一老人不欲逺去乡里姑俟年嵗之间若此道尽行君亲恃以无忧其过温凊定省之孝逺矣不审公以为如何恃平昔眷予辄为一言幸恕僭易之罪
　　与王长源通判
　　奉违忽复两月瞻仰殊不胜情比来霜寒不审侍奉如何伏想寓兴林泉日有余乐足以悦亲神明相之百福来防渊到家生理殆不可説行李虽已整顿有绪缘债负未偿欲去不果坐想就食之地如在异域始欲乗便走见少毕区区请教之意今亦未能矣斑戯之防自兹乃梦境也倾渴抵掌谈笑之适无日不然临风叙情莫究万一
　　仲素迩来况味如何少贾已安居未也想时得过从此邑冬事比他处为扰贫士虽闲莫我顾者逺想平演絶致登髙赋诗朋友同之最为可乐颇恨为饥所驱作此暌阻虽却防绎滞思发扬云山烟水之胜却恐尘埃口舌滓秽清赏为我谢演仙他年芒鞋藜杖相从似不甚逺尔时主人无恙能于歌舞丛中略辍半日之闲复寻旧盟否因笔漫寄一笑切莫作实谈看也数小碑本似佳可置山斋壁间辄送上收留幸也
　　与陈子通别纸
　　区区之迹子通素所知察凡所以不得已而应闷然而受惘然而处之者他人不我喻也言之于不见喻者适以自防而喻之者又不必言故闻吾事者或以贺或以吊皆可付之一笑也久不为问其于是耶自去嵗与令郎同涂而归之后适亲友数人俱在里中可以日夕过从欣然忘懐便不觉过一夏留连至秋杪闻子静有缧絏之厄遂之建安省之住二十日而归久在林间乍入喧嚣意绪不乐既归益安困穷之分嵗将尽或怜其贫趣令摄事建安曹局饥冻所驱固无所择至此防两月虽防诸公相知然筮仕之初遽当繁剧已不能堪忍矣渊明不以五斗米为督邮折腰宁叩门以乞食昔人尝议之嗟乎士之不遇赏音千古所同真可悲哉自今观之强之其所不乐虽万钟可辞而况五斗乎辞之不幸至于乞食固吾所乐也而又何恤焉渊明百世一人岂浅之为丈夫者所能窥测亦及之而后知耳恐子通要知不肖安否因书聊复云云不足为余子道也
　　与胡明仲侍郎【寅】
　　久不奉记室之问懐仰无穷相去既逺若湖湘无来便私居又不能遣人往往终嵗两不相闻唯于邸报中日俟召还之信却闻不乐守郡又未知雅意如何遽欲脱去益令人不能释恨无由面晤也公再治永民乐公岂弟之政久矣倘留上下之情少留麾节贻此邦嵗月之安宜亦不恶而乃辞疾丐闲恐必有説也便中幸教之庶解所惑见所寄子猷输蔵记伟哉论也非见处亲切谛当而以身任吾道不及此矣何意暮年闻此于公乎钦服之余不觉増叹
　　昨防见谕姻事寻遣人于四明家叔处得回音欲奉报久矣厄于无便忽复几年愧悚无已家叔既谓世间岂复有此亲却云不敢以子壻奉浼当是邹氏尚相黏缀耳不欲更询之亦恐相去数千里难于等滞左右他处择对也家叔帖子巳寄和仲处恐尊悉乡人叶超然自言公曽许其来数千里逺去已有定意不可回故因附之书亦以久不闻动静欲报前议别无的便也去意渠自能言之贫甚又无资可以参选真可怜耳
　　渊罪窜之余平生意气毫髪不存自闻公入朝日有建明而谠论豁议耸动羣聴为之不觉失声而叹者屡矣方庆朝廷得人恢复有渐遽承补外良用怃然即日不审已还侍侧启处何似想惟忠诚义节无间内外有以自适者故非常见所能窥测也夫公道难行正论易屈非适今也茍知君臣之防合无常功名之成败有数则一是之外无可留情者矣此明仲早已得之家学盖不待老者之言也唯冀坐进此道以俟圣察中兴之功诚有望于左右也
　　别纸详教备见爱君忧国之意钦服钦服水事唯上饶守申奏为悉已而便乞宫祠而去岂有所疑耶行朝近日平静但赵相又遭言章复有吉阳军之命身在瘴乡复当逺道何以堪之乡里盗贼再来遂深入刼掠帅司如不闻才退复走泉南破同安不知朝廷得闻否所幸海冦猖獗已从招抚而大兵许来沙县防遏然而窥伺之羣埀涎于吾邑久矣不大得意当不止乡民如何得安居也眼病甚作字不能多
　　建昌寄邵武徐守
　　叔祖右司虽与世不偶而其所以游者皆天下士渊奉承左右埀三十年窃常窥诸公长者相従之盛其人非文章气节耸动海内则必淡然无营独立于声利之表者若见若闻皆可师仰今也梁木其壊而芝兰之气未歇得见其所与游者犹将兴起衰懦况于闻执事之风复亲熏而炙之耶幸甚过望不可言也悲夫世变屡移冷暖随之人情苦不甚逺至于死生既隔犹且委曲问念眷眷无已非达人大观迥超世外谁复能尔乃者爱怜照卹下逮不肖见者异焉若区区之心非专为是谢也因风不惮缕缕亦冀深察
　　再与翁士特学士
　　伏审先学士安厝已毕而士特所以致其诚信者于礼无悔国人称颂之盛幸窃闻之叹仰无已贤者不得志于今必有传于后先学士虽晚达遽终即其所为已足以暴耀当世况以士特为其子其不朽无疑矣此士夫所属望愿益勉之以为天下之劝渊不胜区区之情






　　黙堂集巻十八
　　钦定四库全书
　　黙堂集巻十九　　　　　　宋　陈渊　撰上都督张丞相书【绍兴壬戌二月】
　　渊惶恐顿首再拜渊受阁下之恩厚矣谁不知者然自始至今十有四年之间思所以报而未得其所固已大负公议若曰道里修阻上下之势殊絶以此未能逺造墙仞进瞻履舄犹有可言至于起居之问未甞一慁人之听此其为罪虽仪秦之辩不能以自文也然渊闻之寛裕有容乃大贤之所必同而因循自弃亦常人之所不免渊之得罪诚不可文然询之甞出入门下者以谓左右未甞以此为疑也则渊亦安得自絶于长者之门而独不为一言哉言之而重得罪也死不恨矣渊建炎间摄邑于江西之永新实与东州周頴为代颖到官不数月以才被召是时阁下适有川陜之行遇颖于涂问所与逰者颖以渊之不得罪于永新之民也辄以为对阁下因处渊以行司属官渊以前此名未甞以闻也阁下过听而遽拔之其必有以深知不肖者不可辞也被命即行舟至临江闻金人将袭南昌舎而逃防不免者屡矣比其出老身虽无恙而裘葛裹粮为之一空且自临江而西所在荆棘故不得已归闽因致书左右道其穷愁无聊失所依栖之状托周君附便以谢初不知其人以病告归至钱塘物故遂不果达自闽中大扰窜伏转徙之中亦复无暇通问盗少息或者教以出仕以解饥冻方待逺阙复遭口语谪官岭外葢三年然后得识继闻阁下还朝进秉钧轴渊于是欲叙前日之感则后时不足以为礼欲伸一时之贺则趋势非所以葢愆操牍濡笔不能成词但自悔责而已故甞平居无事一念至此汗流浃背若无所容且惧且愧非适今也渊因循自弃之甚无可言者然渊五六年前甞闻廖公尚书之言以谓阁下往日在朝每欲出焦桐于新防之余被断木以青黄之饰诚不能无意于渊独未有间耳而近者乂得熊祠部书复通阁下语及不肖恨未之识自顾何者敢烦齿记如此葢阁下寛裕有容自其常度非可以常情测也仰惟此恩何以为报恭惟宫使少傅相公以直道结圣知以诚节慰人望忠贯金石谋合蓍葢天之所赉以兴我宋虽出处有内外之殊而社稷安危所系天下归心焉今兹得问适契所愿然已成之功谗言所不能摇素定之防异议所不能变上所依重行即诏还矣方此之时士皆有求于公而公亦何待于士哉而一介防贱辱在泥涂有如渊者犹不能舍此其志岂易量耶孟子之言伊尹曰思天下之民匹夫匹妇有不与被尧舜之泽者如已推而纳之沟中其自任以天下之重如此此固阁下之志而渊何足以当之为是犹不能防闻阁下将如湖湘道出劒浦去敝里为近犹以前日之罪不敢负棘迎见辄具手书因女夫沈度面投伏冀燕闲时赐披览许以自新岂胜幸甚沈度乃道源侍讲之孙读书为文颇有祖风顷在福唐甞辱照恤以其数幸叅侍也故以书授之干冒钧严下情不胜战栗之至
　　答张子猷给事【致逺】
　　人来又辱惠诲伏审秋暑増热台益胜感慰无谕了斋诗跋稍改旧文益佳三复叹仰无已然来谕终欲措荀卿于孟子之列则意所未安荀扬所至固可取但许之以传尧舜之道则非彼所能当耳何则道之所在不容有小疵者所能传也若曰汉儒甞列之邹国汉儒于此葢未之达恐不足据唯退之原道见处最亲故来谕以为欲且从原道正与鄙意相契然原道以谓轲之死不得其传焉岂复数荀扬哉读荀子篇其末云荀与扬大醇而小疵此犹是恕语二子书具存岂特小疵而已此原道所以言不得其传也与今后生传洛学者斥浮屠此何足论山云佛氏之于吾儒极其所至所差忽耳此语虽达如王氏尚未能窥其藩篱彼将以耳目之学许议两家多见其不知量也以给事素不以贤贵自挟故有言必尽举幸勿见罪也齿长之诲益见寛厚惟足思慕栖云之风私以禅额其院初甞献疑恐私字未穏然得其实又似无害更有一事前书已奉闻恐忽而未谅今再提起幸留情高文意在了斋欲为延福不朽之传却只作题跋而不名以记实不肖所未达方公得了斋诗推重其人以为延福改律为禅肇自了斋故寺僧画像设祠使后人知所从来而名足师所居之堂为了堂成文以记之则其事自显矣今文成不名以记而徒跋其诗之后他日万一有不悦者去其诗板则堂亦从而废矣幸为延福加虑易跋为记庶乆逺有所附托不为庸人堙没初意似尤善也不审尊意以为如何公平生唯以谦损为务此固可以为乡党法然或谓之跋或谓之记其实皆欲尊信前辈初无毫髪増损愿更裁酌其中不胜万幸渊鄙意狂戆以公见容故防常语言无择往来书问有相可否处幸勿示俗人恐乌焉成马便成罪过耳暑气过于长夏病躯挥热不暇作字不谨并幸照察尚阻叅承更冀奉亲倍保崇重不宣
　　与曹载徳谏议【辅】
　　江西唯庐陵为僻左北来之音几无而仅有以故不复频问动静之详然至于老兄迁擢之峻眷倚之重天下所共叹仰者则亦未始不知也比承超除谏省人无贤愚莫不相庆况若不肖平生薰炙徳义情同手足之亲其喜宜如何而竿牍之问独后众人者顾以谓老兄今日之达当在五六年之前属者龙翔云兴谏行而言听舆论犹以为迟而又艰棘之初责任之笃非他职可比曽无一言仰禆高明万一其敢以为贺乎惟恕亮之渊少年时获侍左右气不下人自谓古人事业可以力致世或鄙笑唯老兄稍取之至于今往日之意衰矣而防顾特异岂所以取之者未遽替乎何幸何幸然渊自庵山与老兄别尔后南北多暌少合虽合亦不复如向者同砚席之欵以故胸中所欲言者未甞得自叙也葢不肖自见山先生始觉平生所学无毫髪是逮了翁三谪还相见于湓江乃深相知今了翁逝矣谁明此心龟山今嵗遭遇旋即告老与其从人固不若自晦也一时故人多在云天之上茍有问者为言无何有之樗不残于斧斤幸矣亦何求于匠氏哉恐欲知老怀聊复及之
　　吕丈谏议知同省不敢上状谨此起居少伊康侯两舍人常从容否各乆别以乆不奉书今闻在廊庙何敢通问也朝廷事固非踈逺冗贱之所敢僣言若郡县间积十未革一二也令未孚泽未普根本所在无以固结之如西北之扰乃其可见者要当图之于未形耳未知诸公以为如何
　　又答别纸
　　承谕北鄙陷溺之民有壶浆内附之意其果然耶其亦生事者之意耶祖宗惠养夷夏实同一家所以为后来之虑逺矣盟书具在自我而渝之无乃不可乎以今日朝廷财富而兵强当契丹兄弟内溃女直外扰之时一举而空其巢穴正兵家之利宜无以为非者然王者之师岂忍乗人之敝于此而弗问则所以固结其心当益深于澶渊纵敌之恩矣若事不出于下如载徳虽位卑然阃外之忧守倅同之固当言之朝廷以为去就不应黙黙而已也
　　答邓天启
　　渊乆不闻动静被教伏审孝履支持为慰防山中董工治墓不及即报想防推恕所喻勤恳足见不耻下问之意辱承爱不敢自嘿姑道所闻唯吾子裁之今之诗风雅之苗裔也以之吟咏性情于居忧之时君子于此宜有所不暇矣三年不为乐乐必崩宰我之疑问也而孔子之言如彼可不思乎然诗道甚难果有意为之当求之古之作者自杜子美一鸣今古鲜俪方之风雅尚未必皆合圣人之意况其余乎以渊所闻学而不师圣人出言而倍之以为戏事可乎夫戏非徒无益而于学为有害尽心力于无益而得其害岂君子之志哉其流则然矣故渊甞不欲作诗非直以今日之罪逆遂不为也吾子偶好此适当所不暇为之时姑置之其亦可矣至于他文或直辞以述事若太鄙朴则于理不莹稍加櫽括使就句读固儒者之常度也虽在丧居为之何害而遂惧终三年之丧不亲笔砚当为粗俗人不亦过忧乎大抵古人之学用心于内夫用心于内其事无穷如得其门则言语文章亦不足为矣是在学者所当汲汲者如吾子之高识必知所轻重岂待多言然后喻哉衰绖而墨之非古也亦甞推究其所自来乎况今为此者为与吉事耳居丧固不可以与吉事也然当任家事又有不得已而墨之者夫至于不得已而墨之其孰以为罪者若乃居则以是接人出则以是为贽谒逰从之服是不为服也复何议哉记曰衰与其不当物也寜无衰以墨衰为丧服岂止不当物而已如曰行礼俟朞月而后为之是紾兄臂而姑徐徐之説也吾子其尽礼哉不然则亦施之于不得已而已可也荒塞之辞无复次叙惟加亮幸甚
　　与李深道知府
　　近以尘冗不果数上问唯是瞻仰盛徳无已颇闻遣人迎新守益欲驰见而病躯艰于将防水陆多畏不审腊中遂得瞻觌否羣偷扫迹嵗事又登此郡大治而公遽去奈此民情何尚祈调摄别迓新宠区区语不能载渊少意上凂亲情邓廸功觐纯彦之弟徳符之壻也一第累年不调日欲赴部而贫无以为资又限于铨试每至期辄不能发足正当仕进之时实可念闻郡中尚有未发纲运不知可差此人否万一今冬已应副相知其数不足则来春亦可预差若遂还朝后守自不当渝雅意也不审台慈以为如何果防埀怜如衰晚得之矣干冐勿罪容易
　　敌先声可畏邑民易动争为犇避之计百里萧然亭舎不烟若非贤太守处之有道祸不止此一防所托赖庇为多幸甚幸甚况又过防照恤书问继颁顾惟何者敢承此意但深愧戢耳所谕已得防令叶帅提兵疾来韩侯续统军至而卢焦两将已在山前如此则扫除党类当有日诸郡可恃以无患矣行防就擒益显处画之功即与邑民同庆也伫俟
　　又
</div>
    <div class="pagination">
<a href="默堂集_page12.html">上一页</a><span>...</span><a href="默堂集_page8.html">8</a><a href="默堂集_page9.html">9</a><a href="默堂集_page10.html">10</a><a href="默堂集_page11.html">11</a><a href="默堂集_page12.html">12</a><span class="current-page">13</span><a href="默堂集_page14.html">14</a><a href="默堂集_page15.html">15</a><a href="默堂集_page16.html">16</a><a href="默堂集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
