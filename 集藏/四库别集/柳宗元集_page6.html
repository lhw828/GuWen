<!DOCTYPE html>
<html>
<head>
    <meta charset="UTF-8">
    <title>柳宗元集 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 6 页/共 27 页</h1>
    <div class="content">　　太夫人生二女，幼曰裴氏妇，（幼适裴堇，字封叔。）如夫人之懿。在二族咸以令德闻，而皆早世。其弟昏愚而独存，孰谓天可问耶？（一本“问”字下有“者”字。）呜呼，痛其甚欤！遂濡血而书，（一作“以书”。）以志终天之哀与兹石永久。   
　　○亡姊前京兆府参军裴君夫人墓志（年月日见本篇。公时为集贤正字。）   
　　柳氏至于唐，其著者中书令讳，中书之弟曰徐州府君讳某，（讳子夏。）实有孝德，世其家业。清池府君讳某，（讳从裕。）继之以茂实。德清府君讳某，（讳察躬。）承之以善政。以至于侍御史府君讳某，（讳镇。）用贞信劲正，达于邦家。克生贤女，以配于裴氏。裴氏至于唐，其著者礼部尚书讳行俭。（行俭，字守约，绛州闻喜人。高宗时，为礼部尚书。）礼部之子，曰侍中讳光庭，（光庭，字连城。开元时为宰相。）嗣用忠肃，书于国史。祠部府君讳稹，（光庭子稹，开元末为祠部员外郎。）业之以贞直，以至于金吾府君讳儆，（音警。）用纯懿端亮，闻于天下。实生良子，以配夫人。（儆四子，坚、堇、埴、埙。夫人，堇之配也。）   
　　呜呼，夫人与仁孝偕生，以礼顺偕长，始于家，纯如也；终于夫族，穆如也。其为子道也，孝以和，恭以惠，取与承顺，必称所欲。先君与太夫人恩遇尤厚，故夫人侍侧，无威怒之教焉。天祸弊族，夙遭大故，我诸孤奉太夫人之养，不敢图死，至于复常。夫人三岁无汤沐，无盐酪，（音洛。）顿踊叫号，哀彻天地。外除发不胜笄，体不胜带。太夫人泣而命之，固犹不食，朝夕谕诲，仅而济焉。其为妻道也，贞顺之宜，恒服于身体；疑忌之虑，不萌于心术；忿忄之色，（忿忄，恨也。《礼记》：有所忿忄，则不得其正。忄，音致。）不兆于容貌，同焉而合于礼，婉焉而得其正。其为妇道也，惟听顺谨敬睦姻任恤之行甚备，常以不幸，不及姑舅之养，用为大恨。是故相春秋之事，示涤濯，羞簋，（，黍稷圆器。簋，黍稷方器。）劳以待旦。每怵惕之感至焉，则又移其孝于裴氏之门，（一本作“移其孝于兄公女公。”）而以睦于冢妇介妇，必敬必亲，下以不失其赤子之心，姻族归厚，率由是也。呜呼！我之大谴欤？裴氏之大不幸欤？以夫人之德行，宜贵寿，宜康宁，然而年始三十，不克至于寿。良人官为参军事，（堇时为京兆府参军。）不及偕其贵。骨髓之疾，实钟于身，以贞元十六年三月十三日甲子，终于光德里第。痛矣夫！   
　　始夫人之疾也，夫人之族，视之如己，（一有“宗”字。）其家老、长妾、臧获之微，皆以其私奔谒于道路，祷鬼神、问卜筮者相及也。既病，太夫人在侧，尚虑积忧伤于尊怀，犹持形立气，绐以少间。故二稚未齿，（二稚，崔六崔五。齿，毁齿，男八岁女七岁而齿。齿，初觐切。）良人在远，不及有绪言遗念以传于后。则我呼天之痛，宜有加焉。呜呼！天胡厚是懿德而阙其报施，独何咎欤？余不知天之忍也。既逾月，良人至自洛师，望门而哭曰：“无以立吾家成吾身矣。”凡生三子，幼曰崔七，先夫人八月而殒，魂气无不之也。次曰崔六，后夫人五旬而夭，因焉。今其存者曰崔五，幸无恙，托于乳媪，（乌皓切。）以虞水火。哀哉！其年八月十八日甲子，安厝于长安县之神禾原，从于先茔，于皇姑，宜也。   
　　母弟号哭而为之志，毒痛凭塞，略不能具。敢告无愧辞，（“告”，一作“报”。）无溢美，庶用正直，克安神心。呜呼！至哀无文，至敬不饰，故无其辞。   
　　○亡妻弘农杨氏志（贞元十五年，公时为集贤正字。）   
　　亡妻弘农杨氏讳某。高祖皇司勋郎中讳某，（司勋，讳元政。）司勋生殿中侍御史讳某，（侍御史，讳志玄。）殿中生醴泉县尉讳某，（讳成名。）醴泉生今礼部郎中凝。（成名三子，凭字虚受，凝字懋功，凌字恭履。凝当作凭。凭尝为礼部郎中，集又有《祭杨詹事文》可见。今作凝恐非。）代济仁孝，号为德门。郎中娶于陇西李氏，生夫人。夫人生三年，而皇妣即世，外王父兼，居方伯连帅之任，历刺南部。（建中四年，以兼为鄂岳观察使。贞元元年，迁江西观察使。）夫人自幼及笄，依于外族，所以抚爱视遇者，殆过厚焉。夫人小心敬顺，居宠益畏，终始无骄盈之色，亲党难之。五岁，（建中二年，年五岁。）属先妣之忌，饭僧于仁祠，就问其故，保傅以告，（保，音保。按诸韵无保字，恐止作保。）遂号泣不食。后每及是日，必遑遑涕慕，抱终身之戚焉。及许嫁于我，柔日既卜，（《礼记》：“外事以刚日，内事以柔日。”柔日，乙、丁、己、辛、癸是也。）乃归于柳氏。恭惟先府君重崇友道，于郎中最深。髫稚好言，（髫，音迢。）始于善谑，（《诗》：善戏谑兮。）虽间在他国，（元符京本，虽下空一字，一无间字。）终无异辞。凡十有三岁，而二姓克合，奉初言也。   
　　夫人既归，事太夫人，（公之母卢氏，封河东县太君。）备敬养之道，敦睦夫党，致肃雍之美。主中馈，佐尝，怵惕之义，表于宗门。太夫人尝曰：“自吾得新归，增一孝女。”况又通家，爱之如己子，崔氏、裴氏姊视之如兄弟。故二族之好，异于他门。然以素被足疾，不能良行。（昭七年《左传》：孟絷之足，不能良行。注云：跛也。）未三岁，（一无未字。）孕而不育，（《易》渐之九三曰：妇孕不育，凶。）厥疾增甚。明年，以谒医求药之便，来归女氏永宁里之私第。八月一日甲子，（实壬申。）至于大疾，年始二十有三。呜呼痛哉！以夫人之柔顺淑茂，宜延于上寿；端明惠和，宜齿于贵位；生知孝爱之本，宜承于余庆。是三者皆虚其应，天可问乎？衰门多，（许慎切，谓隙罅也，又通作衅。）上天无，故自辛未，（辛未，贞元七年。）逮于兹岁，累服齐斩，继缠哀酷，（贞元九年五月，公父镇卒。十二年正月，叔父卒。十一月，叔妣陆氏卒。）其间冠衣纯采。（《礼》曰：孤子当室，冠衣不纯采。纯，之允切。）期月者，三而已矣。无乃以是累夫人之寿欤？悼恸之怀，曷月而已矣。哀夫！遂以九月五日庚午，克葬于万年县栖凤原，从先茔，礼也。是岁，唐贞元十五年，龙集己卯，为之志云：   
　　坤德柔顺，妇道肃雍。（《诗》曰，犹执妇道，以成肃雍之德。）惟若人兮，婉娩淑姿。（婉娩，顺也。婉，音宛。娩，音晚，又音免。）锵翔令容，（锵，七将切。）委穷尘兮。佳城郁郁，闭白日兮。（《博物》志：汉滕公夏侯婴死，公卿送葬，至东都门外，马不行，踣地悲呜，得石棺，有铭曰：“佳城郁郁，三千年，见白日，吁嗟滕公居此室。”乃葬之。）之死同穴，（《诗》：之死矢靡它。又曰：死则同穴。公自言异时死则与之同穴。）归此室兮。   
　　○下殇女子墓砖记（殇，未成人而死。礼：八岁至十一为下殇，十二至十五为中殇，十六至十九为长殇。公时谪永州作。）   
　　下殇女子生长安善和里，其始名和娘。既得病，乃曰：“佛，我依也，愿以为役。”更名佛婢。既病，求去发为尼，号之为初心。元和五年四月三日死永州，凡十岁。其母微也，故为父子晚。性柔惠，类可以为成人者，然卒夭。敛用缁褐，铭用砖甓，葬零陵东郭门外第二岗之西隅。铭曰：   
　　孰致也而生？孰召也而死？焉从而来？焉往而止？魂气无不之也，骨肉归复于此。（延陵季子曰：“骨肉归复于土，命也。若魂气则无不之也。”）   
　　○小侄女子墓砖记（公时在永州。）   
　　字为雅，氏为柳。生甲申，（贞元十二年。）死己丑。（元和四年。）日十二，月在九。是日葬，东岗首。生而惠，命则夭。始也无，今何有？质之微，当速朽。铭兹瓦，期永久。   
　　○故尚书户部侍郎王君先太夫人河间刘氏志文（夫人，王叔文母也，公附叔文，故此铭极所称道，时贞元二十一年秋也。八月而宪宗立，叔文败，公亦相继贬黜。岂公作铭时犹未悟耶？其后《与许孟容书》谓：“是时年少气锐，不识几微，不知当否，但欲一心直遂，果陷刑法。”意公亦悔所不及矣。韩文公言曰：“子厚前时少年，勇于为人，不自贵重顾藉，谓功业可立就，故坐废退。”诚有当于公之心哉！）   
　　夫人姓刘，其先汉河间王。（河间献王德，汉景帝长子。）王有明德，世绍显懿。（“绍”，一作“昭”。）至于唐，有文昭者，为绵州刺史，号良二千石。其嗣慎言，为仙居令、光州长史，克荷于前人。光州，（一有“君”字。）夫人之父也。夫人既笄五年，从于北海王府君，（王，越州山阴人。叔文自言王猛之后云。）讳某。府君举明经，授任城尉左金吾卫兵曹。修经术，以求圣人之道；通古今，以推一王之典。会世多难，不克如志，卒以隐终。   
　　夫人生二子：长曰彝伦，举五经，早夭；少曰叔文，坚明直亮，有文武之用。贞元中，待诏禁中，以道合于储后，凡十有八载，献可替否，有匡弼调护之勤。（叔文善棋，贞元初，出入东宫，娱侍太子，诡谲多计。自言读书知治道，乘间尝为太子言民间之疾苦。）先帝弃万姓，（贞元二十一年正月癸巳，德宗崩。）嗣皇承大位。（丙申，顺宗即位。）公居禁中，︳谟定命，（诗之辞。）有扶翼经纬之绩。（自德宗大渐，王亻丕先入，称诏召叔文坐翰林中，使决事。亻丕以叔文意，入言于宦官李忠言，称诏行下，外无知者。）由苏州司功参军，为起居舍人、翰林学士。（二月，叔文以前苏州司功参军，为起居舍人、翰林学士。）将明出纳，（《诗》：肃肃王命，仲山甫将之；邦国若否，仲山甫明之。又曰：出纳王命，王之喉舌。）有弥纶通变之劳，副经邦阜财之职。（三月，以叔文为度支盐铁转运副使。）加户部侍郎，赐紫金鱼袋。（五月，以叔文为户部侍郎，职如初，赐紫。）重轻开塞，有和钧肃给之效。（《书》：关石和钧。和钧，谓均平也。）内赞谟画，（一作谋谟。）不废其位，凡执事十四旬有六日。利安之道，将施于人，而夫人卒于堂，盖贞元之二十一年六月二十日也。（是日丁巳。）知道之士，为苍生惜焉。天子使中谒者临问其家，赙以布帛。   
　　呜呼！夫人之在女氏也，贞顺以自处，孝谨以有奉；其在夫族也，祗敬以承上，严肃以莅下。事良人四十有九年，而勤劳不懈；生户部五十有三年，（天宝十二年，叔文生。）而教戒无阙。年七十有九，而户部之道闻于天下，为大僚，垂紫绶，以就奉养。公卿侯王，咸造于门。既寿而昌，世用羡慕。然而天子有诏，俾定封邑，有司稽于论次，终以不及，时有痛焉。是年八月某日，于兵曹府君之墓。铭曰：   
　　夫人之德，温柔敬直。承于阴教，式是嫔则。克生良子，用扬懿美。有其文武，弘我化理。天子是毗，邦人是望。（平声。）若若紫绶，（《汉书》：印何累累，绶若若耶？若若，垂貌。）荣于高堂。惟昔孟氏，号为母师。在汉称贤，有戒不疑。（隽不疑也。）懿懿夫人，维其似之。山北之里，神禾之原。问于灵龟，此显魂，（，音秘。）勒石垂休，永永万年。   
　　○朗州员外司户薛君妻崔氏墓志（元和十二年作，公在柳州。）   
　　唐永州刺史（唐，一作故。）博陵崔简（简，字子敬。）女讳媛，嫁为朗州员外司户河东薛巽妻。三岁知让，五岁知戒，七岁能女事。善笔札，读书通古今，其暇则鸣弦桐讽诗骚以为娱。始简以文雅清秀重于当世，其后病惑，得罪投州。（元和七年，卒于州。）诸女蓬垢滋号，柳氏出也。以叔舅命，（叔舅，公自谓。）归于薛。惟恭柔专勤，以为妇妻，恩其故他姬子杂己子，造次莫能辨。无忮忌之行，（忮，音置，恨也。）无犯迕之气，（迕，音午，逆也。）一亩之宅，言笑不闻于邻。元和十二年五月二十八日，既乳，（乳，产也。）病肝气逆肺，牵拘左腋，巫医不能已。期月之日，洁服饰（饰，一作饬。）容而终，年若干。某月日，迁柩于洛，某月日，于墓。在北邙山南洛水东。巽始佐河北军食有劳，未及录。会其长以罪闻，因从贬。（元和初，讨成德节度使王承宗，以于皋谟、董溪为河北营粮料使，崔元受、韦岵、薛巽、王相等为判官，分给供馈。既罢兵，皋谟等坐赃数千缗，敕贷其死。六年五月，流皋谟春州，溪封州，行至潭州，赐死。元受等从坐，皆逐岭表。）更大赦，方北迁，（元和十三年正月，以平淮西大赦天下。）而其室已祸。   
　　巽之考曰大理司直仲卿，祖曰太子右赞善大夫环，曾祖曰平舒令煜，高祖曰工部尚书真藏。简之父曰大理司直{曰华}，祖曰某官鲵。唐兴，中书令仁师议刑不孥。（贞观十六年，刑部以盗贼律反逆缘坐兄弟没官为轻，请改从死。左仆射高士廉、吏部尚书侯君集、兵部尚书李等议请从重，民部尚书唐俭、礼部尚书江夏王道宗、工部尚书杜楚客请依旧不改。时议者以汉及魏、晋谋反皆夷三族，欲依士廉等议，仁师为给事中，驳议以为不可，太宗从之。）其五世，大父也。（仁师生挹，挹生液，液生鲵，鲵生。）巽之他姬子，丈夫子曰老，（韩作老老。）女子曰张婆。妻之子，女子曰陀罗尼，丈夫子曰某，实后子。（按公作此志，元和十二年丁酉，十四年己亥卒。退之作墓志云：二子，长周六，始四岁；季周七，子厚卒乃生。以年考之，四岁者正崔氏出后子也。）铭曰：   
　　翼翼仁师，惟仁之硕。（硕，一作“帅”。）一言刑轻，绵载二百。其庆中缺，曾玄不绩。简之温文，卒昏以易。七男三女，八我之出。仍祸六稔，数存如没。宜福而灾，伊谁云恤？惟薛之妇，德良才全。邻无言闻，臧获以虔，推仁抚庶，孩不异怜。兄公是怙，（公，一作“子”。）夫属忻然。{髟皮}┶峨峨，（{髟皮}，{髟易}也。┶，结发也。{髟皮}，音被。┶，音第。）笾豆维嘉。尝宾燕，其羞孔多。有有严，（，蒲必切，香也。）神飨斯何？奚仲、仲虺，（奚仲为夏车正，禹封为薛侯。十二世孙仲虺居薛，为汤左相，后以为氏。）胡不遐？高曾祖考，胡嘏之讹？淑人不居，谁任于家？书铭告哀，以岩阿。   
　　○韦夫人坟记（族系不可得而考，公时在柳州作。）   
　　韦夫人终成都，殡万年，迁柩渭南，而不合，大葬未利，以俟礼也。其族系如某人之志，堋用元和十四年月日，（《左传》：毁之，则朝而堋；不毁，则日中而堋。《说文》云：堋，举葬下土也。堋，逋邓切，又音朋。《礼》谓之封，《周官》谓之窆，音义并同，字又作崩。）子某为石刻而纳诸圹。   
　　○马室女雷五葬志（公时在永州作。）   
　　马室女雷五，父曰师儒，业进士。雷五生巧慧异甚，凡事丝纩文绣，（纩，音旷。）不类人所为者，余睹之甚骇。家贫，岁不易衣，而天姿洁清修严，恒若簪珠玑，衣纨，（纨，音丸。，胡谷切。）寥然不易为尘垢杂。年十五，病死；后二日，葬永州东郭东里。以其姨母为妓于余也，将死，曰：“吾闻柳公尝巧我慧我，今不幸死矣，安得公之文志我于墓？”（一本作“志我葬”。）其父母不敢以云，葬之日，余乃闻焉，既而闵焉。以攻石之后也，遂为砂书玄砖，（“为”，一作“用”。）追而纳诸墓。   　    　        　    　 
●卷十四·对 
○设渔者对智伯（按《史记·世家》及《通鉴》所载，智伯贪而无厌，卒抵于败。公之设为渔者对，其指切一时事情也至矣。） 
　　智氏既灭范、中行，（智襄子，名瑶，文子跞之孙也。周贞定王十一年，帅韩、赵、魏而伐范、中行氏，灭之，共分其地以为邑。范，谓范昭子吉射。中行，谓中行文子荀寅。瑶，音摇。）志益大，合韩、魏围赵，水晋阳。（贞定王十六年，智伯约魏桓子、韩康子围赵襄子于晋阳，决晋水灌之。“水”，一作“于”。）智伯瑶乘舟以临赵，且又往来观水之所自，务速取焉。   
　　群渔者有一人坐渔，智伯怪而问焉。曰：“若渔几何？”（若，汝也。）曰：“臣始渔于河中，今渔于海。（一无“今”字。）今主大兹水，臣是以来。”曰：“若之渔何如？”曰：“臣幼而好渔。始臣之渔于河，有少、与、、者，（《诗》：鱼丽于。尝、少，《释鱼》云：鲨，它也。郭璞曰：今吹沙也。《诗》：其鱼鲂、与。与似鲂而鳞弱，鲂、与，鱼之易制者。，鲤也，江东呼为黄鱼。，鲇也。四者皆小鱼。鲨，音沙。与，音叙。，音毡。，音偃。）不能自食，以好臣之饵，日收者百焉。臣以为小，去而之龙门之下，（龙门山在同、绛二州之间。）伺大鲔焉。（鲔，大鱼也。形似而青黑，大者七八尺。《周礼》：春献王鲔。鲔，于鬼切。）夫鲔之来也，（“夫”下有“大”字。）从鲂鲤数万，（《诗》：其鱼鲂鳏。笺：鱼之易制者。“从”，一作“其”字。鲂，音房。）垂涎流沫，后者得食焉。然其饥也，亦返吞其后。愈肆其力，逆流而上，慕为螭龙。（螭，龙之无角者。辛氏《三秦记》曰：龙门水险不通，鱼鳖之属莫能上。江海大鱼薄集龙门下数千，不得上，上则为龙。螭，敕之切。）及夫抵大石。（夫下有走字。）乱飞涛，折鳍秃翼。（鳍，鱼脊上骨。《礼记》：羞鱼濡者，夏右鳍。鳍，音耆。）颠倒顿踣，（蒲墨切。）顺流而下，宛委冒懵，（牟孔切，心迷也。）环坻溆而不能出。（坻，水中高地。一曰小渚也。溆，水浦也。坻，音墀。溆，音叙。）向之从鱼之大者，幸而啄食之。臣亦徒手得焉，犹以为小。闻古之渔有任公子者，其得益大。（《庄子》：任公子为大钩巨缁五十以为饵，蹲乎会稽，投竿东海，旦旦而钓。已而大鱼食之，牵巨钩钅舀没而下，惊扬而奋鳍，白波若山，海水震动，声侔鬼神，惮赫千里。任公子得若鱼，离而腊之，自氵制河以东，苍梧以北，无不厌若鱼者。）于是去而之海上，北浮于碣石。（碣石，山名，在平州卢龙县。碣然而立在海旁，故名。碣，音竭。）求大鲸焉。（鲸，大海鱼也。《说文》：常以五月生子于岸，八月导而还海，鼓浪成雷，喷沫成雨，水族畏之。鲸，巨京切。）臣之具未及施，见大鲸驱群鲛。（鲛，海鱼也。音交。）逐肥鱼于渤之尾。（渤，海之别名也。扬子云曰：江湖之崖，渤之岛。渤，音勃。，胡买切。）震动大海，簸掉巨岛。（水中有山曰岛。簸，补过切。掉，徒了切。岛，都皓切。）一啜而食若舟者数十。（《说文》：啜，尝也。啜，姝说切。）勇而未已，贪而不能止，北蹙于碣石，槁焉。向之以为食者，反相与食之。臣亦徒手得焉，犹以为小。闻古之渔有太公者，其得益大，钓而得文王。（《史记》：太公望吕尚者，以渔钓奸周西伯。西伯出猎，遇太公于渭之阳，与语大悦，载与俱归，立为师。）于是舍而来。”   
　　智伯曰：“今若遇我也如何？”渔者曰：“向者臣已言其端矣。始晋之侈家，若栾氏、（晋靖侯之孙曰栾宾，传六世至怀子盈，灭。）祁氏、（祁奚为晋大夫，至孙盈，灭。）羊舌氏（羊舌职事晋，至曾孙食我，灭。）以十数，不能自保，以贪晋国之利，而不见其害。主之家与五卿。（五卿，即范、中行、韩、赵、魏也。）尝裂而食之矣。（《史记·赵世家》：晋顷公之十二年，六卿以法诛公族祁氏、羊舌氏，分其邑为十县，各令其族为之大夫。）是无异少、与、、也，脑流骨腐于主之故鼎，可以惩矣，然而犹不肯寤。又有大者焉，若范氏、中行氏，贪人之土田，侵人之势力，慕为诸侯，而不见其害。主与三卿（韩、赵、魏。）又裂而食之矣。（定公十三年，范、中行反，晋君击之，范、中行走朝歌。出公十七年，智伯与赵、韩、魏共分范、中行地以为邑。）脱其鳞，其肉，（，古外切，细切肉也。）刳其肠，（刳，音枯。）断其首而弃之，鲲鲕遗胤，（《国语》：鱼禁鲲鲕。鲲，古浑切。鲕，音而，鱼子。）莫不备俎豆，是无异夫大鲔也。可以惩矣，然而犹不肯寤。又有大者焉，吞范、中行以益其肥，犹以为不足，力愈大而求食愈无餍。（于盐切，又于艳切。）驱韩、魏以为群鲛，以逐赵之肥鱼，而不见其害。贪肥之势，将不止于赵，臣见韩、魏惧其将及也，亦幸主之蹙于晋阳。其目动矣，（《左氏》：目动而言肆，惧我也。）而主乃忄敖然。（忄敖，鱼到切，倨也，一本作傲。）以为咸在机俎之上，方磨其舌。抑臣有恐焉，今辅果舍族而退，不肯同祸，（《国语》：智宣子将以瑶为后。智果曰：“不如霄也。”宣子不听，果别族于太史为辅氏，后韩、赵、魏灭智氏之族，惟辅果在。辅，一作韩。）段规深怨而造谋，（《国语》：智襄子伐郑，自卫还，三卿宴于蓝台。智襄子戏韩康子而侮段规。及晋阳之难，段规反首难而杀智伯于师。段规，韩康子相也。）主之不寤，臣恐主为大鲸，首解于邯郸，（邯郓，赵所都。邯，音寒。郸，音单。）鬣摧于安邑，（安邑，本晋地，即今绛州夏县。鬣，音猎。）胸披于上党，（赵地。）尾断于中山之外，（中山后为赵所并。）而肠流于大陆。（大陆，泽名。在深、赵二州界而滨河。）为■Ａ２１[B161]。（■Ａ２１[B161]二字，出《周礼》。■Ａ２１，音鲜。[B161]，音槁。）以充三家子孙之腹。臣所以大惧。不然，主之勇力强大，于文王何有？”   
　　智伯不悦，然终以不寤。于是韩、魏与赵合灭智氏，其地三分。（据《通鉴·周威烈王纪》：智襄子请地于韩康子，致万家之邑。又求地于魏桓子，复与万家邑。又求蔡皋狼之地于赵襄子，襄子不与，智伯怒，帅韩、魏以攻赵，围而灌之，城不没者三版。赵襄子使张孟谈潜出见韩、魏曰：“唇亡则齿寒，赵亡则韩、魏为之次矣。”二子乃阴与张孟谈约，为之期日而遣之。襄子夜使人杀守堤之吏而决水灌智伯军，韩、魏翼而击之，大败智伯之众，遂杀智伯而分其地。）   
　　○愚溪对（集有《愚溪诗序》云：“灌水之阳有溪，东流入潇水，名冉溪。余谪潇水上，改之为‘愚溪’。”《愚溪对》作于永州明矣。晁太史无咎取以附《变骚》。其系曰宗元之所作。亦《对襄王》、《答客难》之义而托之神也。然尝论宗元固不愚，夫安能使溪愚哉？竭其智以求利而不获，既困矣，而始曰我愚。宗元之困，岂愚罪耶？）   
　　柳子名愚溪而居。五日，溪之神夜见梦曰：“子何辱予，使予为愚耶？有其实者，名固从之，今予固若是耶？予闻闽有水，生毒雾厉气，（厉，恶也。）中之者，（中，音众。）温屯沤泄；（屯，聚也。屯，徒浑切。沤，音欧，又于口切。泄，音薛。）藏石走濑，（濑，湍也。吴、越谓之濑，中国谓之碛。濑，音赖。）连舻糜解。（李裴云：“舻，船前头刺棹处。”连舻，言多也。舻，音卢。）有鱼焉，锯齿锋尾而兽蹄，是食人，必断而跃之。（此盖鳄鱼也。）乃仰噬焉，（噬，音逝。）故其名曰恶溪。（恶溪，在潮州界。）西海有水，散涣而无力，不能负芥，投之则委靡垫没，（垫，丁念切，陷也。）及底而后止，故其名曰弱水。（出甘州。东坡云，自州西北至肃州。《山海经》：昆仑之丘，其下有弱水环之。注云：其水不胜鸿毛。）秦有水，掎汨泥淖。（掎，偏引也。淖，亦泥也。掎，举绮切。汨，音骨。淖，汝教切。）挠混沙砾，视之分寸，眙若睨壁，（眙，直视。睨，邪视也。眙，丑吏切。睨，音诣。）浅深险易，（以豉切。）昧昧不觌，乃合泾渭，（泾，一作清。）以自彰秽迹，（《诗》：泾以渭浊。泾小渭大，属于渭而入于河。泾以有渭，故见其浊。）故其名曰浊泾。（出原州高平县笄头山，一名崆峒山，至同州界入渭。《汉书·地理志》云：泾水出安定泾阳县西岍头山，东南至冯翊阳陵县入渭。故上云秦有水也。）雍之西有水，幽险若漆，不知其所出，故其名曰黑水。（《书》：黑水西河惟雍州，郦元《水经》：黑水出张掖鸡山，南流至敦煌，过三危山，南流入于南海。《通典》亦云：黑水出甘州张掖县鸡山。）夫恶弱，六极也；浊黑，贱名也。彼得之而不辞，穷万世而不变者，有其实也。今予甚清与美，为子所喜，而又功可以及圃畦，力可以载方舟，（《诗》曰：方之舟之。注云：方，氵付也，《说文》云：编木以渡也。）朝夕者济焉，子幸择而居予，而辱以无实之名以为愚，卒不见德而肆其诬，岂终不可革耶？”   
　　柳子对曰：“汝诚无其实，然以吾之愚而独好汝，汝恶得避是名耶！（东坡诗云：应同柳州柳，聊使愚溪愚。又诗云：不见子柳子，余愚污溪山。本此文也。）且汝不见贪泉乎？有饮而南者，见交趾宝货之多，光溢于目，思以两手左右攫而怀之，（一本，无两字。）岂泉之实耶？过而往贪焉，犹以为名，（广州二十里，地名石门，有水曰贪泉，饮者怀无厌之欲。晋吴隐之赋诗曰：古人云此水，一歃怀千金。）今汝独招愚者居焉，久留而不去，虽欲革其名，不可得矣。夫明王之时，智者用，愚者伏。用者宜迩，伏者宜远。今汝之托也，远王都三千余里，侧僻回隐，蒸郁之与曹，螺奉之与居。（螺，蚌属，大者如斗，出日南涨海中。奉，蜃属。《说文》：蛤也。螺，卢戈切。奉，步项切。）唯触罪摈辱愚陋黜伏者，日侵侵以游汝，闯闯以守汝。（闯，马出门貌。闯，丑禁切。）汝欲为智乎？胡不呼今之聪明皎厉握天子有司之柄以生育天下者，使一经于汝，而唯我独处？汝既不能得彼而见获于我，是则汝之实也。当汝为愚而犹以为诬，宁有说耶？”   
　　曰：“是则然矣。敢问子之愚何如而可以及我？”柳子曰：“汝欲穷我之愚说耶？虽极汝之所往，不足以申吾喙；涸汝之所流，不足以濡吾翰。姑示子其略：吾茫洋乎无知，冰雪之交，（“之”下有“方”字。）众裘我；溽暑之铄，（式灼切。）众从之风，而我从之火。（一本作众从风而我之火。）吾荡而趋。（荡，亦放也。）不知太行之异乎九衢，以败吾车；吾放而游，不知吕梁之异乎安流。（《庄子》曰：孔子观于吕梁，悬水三十仞，流沫四十里，鼋鼍鱼鳖之所不能游也。吕梁在西河离石。）以没吾舟。吾足蹈坎井，头抵木石，冲冒榛棘。（“冒”，一作“行”。）僵仆虺蜴。（《诗》：哀今之人，胡为虺蜴。蜴，守宫也。蜴，音易。）而不知怵惕。何丧何得，进不为盈，退不为抑，荒凉昏默，卒不自克。此其大凡者也。愿以是污汝可乎？”   
　　于是溪神深思而叹曰：“嘻！有余矣，是及我也。”因俯而羞，仰而吁，涕泣交流，举手而辞。一晦一明，觉而莫知所之。遂书其对。   
　　○对贺者   
　　柳子以罪贬永州，（永贞元年九月，公自礼部员外贬邵州刺史。十一月，又贬永州司马。）有自京师来者，既见，曰：“余闻子坐事斥逐，余适将唁子。（吊生曰唁，死曰吊。吊失国亦曰唁。见《谷梁传》。唁，宜箭切。）今余视子之貌，浩浩然也，能是达矣，余无以唁矣，敢更以为贺。”柳子曰：“子诚以貌乎，则可也。（“乎”，一作“言”。）然吾岂若是而无志者耶？（一无“而”字。）姑以戚戚为无益乎道，故若是而已耳。吾之罪大，会主上方以宽理人，用和天下，故吾得在此。凡吾之贬斥，幸矣，而又戚戚焉何哉？夫为天子尚书郎，谋画无所陈，而群比以为名。（群比，谓群党。）蒙耻遇﹃，以待不测之诛。苟人尔，有不汗栗危厉然者哉！（，相切责也，，音思，又士才切。）吾尝静处以思，独行以求，自以上不得自列于圣朝，下无以奉宗祀，近丘墓，徒欲苟生幸存，庶几似续之不废。（《诗》：以似以续，续古之人。）是以偿荡其心，倡佯其形。（倡，音昌。佯，音羊。）茫乎若升高以望，溃乎若乘海而无所往，故其容貌如是。子诚以浩浩而贺我，其孰承之乎？嘻笑之怒，甚乎裂眦。（疾智，才诣二切。目眦也。）长歌之哀，过乎恸哭。庸讵知吾之浩浩，非戚戚之尤者乎？子休矣。”   
　　○杜兼对（兼，字处洪，中书令正伦五世孙。）   
　　或问曰：“朝廷以公且明，进善退不肖，未尝不当。然吾有一疑焉，愿有闻于子，以释予也。”曰：“何哉？”曰：“杜兼为濠州，（徐泗节度使张建封表置其府，积劳为濠州刺史。）幸兵之乱，杀无罪士二人。（兼性浮险。录事参军韦赏、团练判官陆楚，皆以守职论事忤兼，兼密奏二人通谋，扇动军中。忽有制使至，兼率官吏迎于驿中，前呼韦赏、陆楚出，宣制杖杀之。二人有士林之誉，无罪受戮，天下冤之。）蓄货足欲，吾以为唐杌、饕餮者亡以异。（《左传·文十八年》：颛顼氏有不才子，天下谓之杌，缙云氏有不才子，天下谓之饕餮。注云：杌，顽凶无俦匹之貌。贪财为饕，贪食为餮。，音涛。杌，音兀。饕，音叨。餮，音铁。）然而卒入为郎中、（元和初，入为刑部郎中，改吏部郎中。）给事中，出由商至河南尹，（自给事中出为商州刺史、金商防御使，改河南少尹，行大尹事，半岁，拜大尹。）乃死。（元和四年十一月二十二日，兼卒。）夫何取于兼者若是幸也？”曰：“若子之言，兼之罪，吾虽不睹乎目，然闻之熟，宜废而不用久矣。然而吾有一取焉。吾闻兼在濠州，有钟离令卢某者，（钟离县，属濠州。）宰相戚也，而谗且谀，日状其僚之过愆以致于兼，且曰：‘是过是愆，（一无二是字。）我独无有。’其僚因惴恐。（惴，之瑞切。忧惧之貌。）以俟谪怒于上，令日施施自负。（施施，自得貌。）曰：（一无曰字。）‘州君将我陟也’，兼得之，乃大怒，罚令，使僚也咸得自达以进乎善，因摈令终不得面焉。（面，一作问。）人由是不苟免，而谗谀之道大息。朝廷进兼，于内则给事中，于外则至河南尹。盖知兼有是善也欤？诚然，不为公且明耶？”或者曰：兼，凶狡人也。恣杀以充己，其为过章章者，凡天下儿童，（後阙。）   
　　○天对（《天问》者，屈原之所作也。旧录之于《楚辞》。按汉王逸序其篇首曰：屈原放逐，忧心愁悴。彷徨山泽，经历陵陆。嗟号昊，仰天叹息。见楚有先王之庙，及公卿祠堂，图画天地山川神灵，琦玮亻亻危及古圣贤、怪物行事，因书其壁，呵而问之。以渫愤懑，舒写愁思，乃假天以为言焉。故作《天问》。子厚取《天问》所言，随而释之，遂作《天对》。）   
　　问曰：遂古之初，谁传道之？（王逸曰：遂，往也。初，始也。言往古太始之元，虚廓无形，神物未生，谁传道此也？）上下未形，何由考之？（王逸曰：言天地未分，溷沌无垠，谁考定而知之？）冥昭瞢暗，谁能极之？（王逸曰：言日月昼夜，清浊晦明，谁能极知之？）冯翼惟象，何以识之？（王逸曰：言天地既分，阴阳运转，冯冯翼翼，何以识知其形像乎？）明明暗暗，惟时何为？（王逸曰：言纯阴纯阳，一晦一明，谁造为之乎？）   
　　对曰：本始之茫，诞者传焉。（谓太始之元，初无传也。）鸿灵幽纷，曷可言焉！（谓天地未形，本无言也。）黑晰眇，（，呼骨切。《说文》：出气词也。从日，象气出形。郭璞《三苍解诂》曰：，旦明也。严有翼曰：，黑微昧也。晰，之列切。明也。）往来屯屯。（张伦切，难也。《易》屯卦注：屯也者，天地造始之时也。）昧革化，（昧，音妹。《易》：天造草昧。注，造物之始，始于冥昧。）惟元气存，而何为焉！   
　　问：阴阳三合，何本何化？（王逸曰：谓天地人三合成德，其本始何化所生乎？）   
　　对：合焉者三，一以统同。（《谷梁子传》：独阴不生，独阳不生，独天不生，三合然后生。王逸以为天地人，非也。）吁炎吹冷，（卢经切。清冷也。字又从冷，音同。《集韵》：吴人谓冰曰冷泽。）交错而功。   
　　问：圜则九重，孰营度之？（王逸曰：言天圜而九重，谁营度而知乎？蔡邕曰：圜与圆同。《说文》：圜者，天之体也。）   
　　对：无营以成，沓阳而九。（沓，徒合切，积也。九者，老阳，积阳为天，故曰沓阳而九。《易》：乾元用九。）转果浑沦，（一作转辕，一作运果。果，胡果、胡瓦二切。车毂转貌，关毂而果轮者，出《记杂记》。又胡罪切，回也。浑，音魂。沦，音论。《列子》：气形质具而未相离，故曰浑沦。言万物相浑沦而未相离也。）蒙以圜号。（谓天圜九重，则阳数也。）   
　　问：惟兹何功，孰初作之？（王逸曰：言天有九重，而谁功力始作之耶？）   
　　对：冥凝玄厘，无功无作。   
　　问：斡维焉系？天极焉加？（王逸曰：斡，转。维，纲。言天昼与夜之转旋。斡，转也。维，纲也。言天昼夜转旋，宁有维纲系缀，其际极安所加乎？焉，于虔切。安也。后可以意求之。）   
　　对：乌系维，（《淮南子》：帝维曰维，运之以斗。东北为报德之维，西南为背阳之维，东南为常羊之维，西北为蹄通之维。《注》：四角为维也。，户礼切，待也。）乃麋身位！（麋，恐作縻。）无极之极，（张衡《灵宪》：八极之极，径二亿二万二千三百里。）漭イ非垠。（漭，母朗切。イ，民卑切，又莫尔切。漭イ，水大貌。）或形之加，孰取大焉！（谓斗极居中央，如《太玄》所谓天圆地方，屯植中央也。王逸以为极际，恐未必然也。）   
　　问：八柱何当？东南何亏？（王逸曰：言天有八山为柱，皆何当值？东南不足，谁亏缺之？《河图》言：昆仑者，地之中也。地下有八柱，柱广十万里，有三千六百轴，互相牵制，名山大川，孔穴相通。东方朔《神异经》曰：昆仑有铜柱焉，其高入天。所谓天柱也。）   
　　对：皇熙。（无匪切。《易》：成天下之者。）胡栋胡宇！完离不属，（完，一作宏。属，之欲切。附也，下同。）焉恃夫八柱。   
　　问：九天之际，安放安属？（王逸曰：九天：东方皋天，东南方阳天，南方赤天，西南方朱天，西方成天，西北方幽天，北方玄天，东北方变天，中央钧天。其际会何分，安所系属乎？）   
　　对：无青无黄，无赤无黑，无中无旁，乌际乎天则！（九天虽用为九，而对以为不然也。）   
　　问：隅隈多有，（隈，乌回切。《说文》：水曲奥也。《尔雅》：崖内为奥，外为隈。《淮南子》：天有九野，九千九百九十九隅，去地五亿万里。）谁知其数？（王逸曰：言天地广大，隅隈众多，宁有知其数乎？）   
　　对：巧欺淫诳，幽阳以别。无隈无隅，曷懵厥列。（谓天地方隅，不可以数穷也。懵，母亘切，不明也。又眉登切，忄昏也。又母总切，心乱也。）   
　　问：天何所沓？十二焉分？（王逸曰：沓，合也。言天与地合会何所？分十二辰，谁所分别乎？《左氏传》：日月所会是谓辰。《注》：一岁日月凡十二会，所会为辰。）   
　　对：折■Ａ２３剡，（折，食列切，断也。■Ａ２３，音专。楚人名结草折竹以十曰■Ａ２３。剡，音琰，削也。，音廷。《离骚》：索■Ａ２４茅以■Ａ２３兮，命灵氛为余占之。注：，竹也。《後汉·方术传》：挺■Ａ２３折竹。注：挺八段竹也。音同。折，一作析。）午施旁竖，（午，谓旁午也。）鞠明究曛，（许云切，日入而有余光。）自取十二。非余之为，焉以告汝！（意谓巧历不能计天地之晦明，一岁日月十二会，固自若也。）   
　　问：日月安属？列星安陈？（王逸曰：言日月星辰安所系属，谁陈列也？）   
　　对：规毁魄渊，（毁，音毁。烈也。规毁魄渊，谓日月也。）太虚是属。棋布万荧，（荧，谓列星也。）咸是焉托。（谓日圆而明，月生而静，星若棋，皆托乎太虚也。）   
　　问：出自汤谷，次于蒙汜。（王逸曰：次，舍也。汜，水涯也。言日出东方汤谷之中，暮入西极蒙水之涯也。汤，与同。汜，音似，水涯也。或音凡，或音泛。《淮南子》曰：出于谷，浴于咸池。拂于扶桑，登于扶桑。爰始将行，沦于蒙谷。日入于虞渊之汜，曙于蒙谷之浦。行九州七舍，有五亿万七千三百九里。）   
　　对：辐旋南画，轴奠于北。（旋，音平声。浑天之法，天地之形如鸡子，北耸而南下。故北极常不没，南极常不见。其转如车轴，日月星辰常下回也。）孰彼有出次，惟汝方之侧！（次，舍也。）平施旁运，恶有谷、汜。（谓日犹辐旋轴奠，乌可穷其出次，次于谷、汜也。）   
　　问：自明及晦，所行几里？（王逸曰，言日平旦而出，至暮而止，所行凡几何里乎？）   
　　对：当焉为明，不逮为晦。度引久穷，不可以里。（谓日之明晦，不可以里计也。）   
　　问：夜光何德，死则又育？（王逸曰：夜光，月也。育，生也。言月何德居于天地，死而复生也。死，谓晦也。）   
　　对：毁炎莫俪，（郎计切，偶也。）渊迫而魄。遐违乃专，何以死育！（谓日之炎光莫并，唯月明既极，则魄哉生，不可以死育测也。）   
　　问：厥利维何，而顾菟在腹？（王逸曰：言月中有菟，何所贪利，居月之中而顾望乎？）   
　　对：玄阴多缺，爰感厥兔，不形之形，惟神是类。（谓月中有兔，玄阴之所感也，张衡《灵宪》：月者阴精之宗，积而成兽象兔阴之类，其数偶。《苏鹗演义》：兔十二属配卯位，处望日月最圆而出于卯上。卯，兔也，其形入于月中，遂有是形。崔豹《古今注》：兔口有缺。张华《博物志》：兔望月而孕，自吐其子。）   
　　问：女歧无合夫，焉取九子？（王逸曰：女歧，神女，无夫而生九子也。）   
　　对：阳健阴淫，降施蒸摩，歧灵而子，焉以夫为！（《汉·成帝纪》应劭注：画堂画九子母。或云即女歧也。）   
　　问：伯强何处？惠气安在？（王逸曰：伯强，大厉疫鬼也，所至伤人。惠气，和气也。言阴阳调和则惠气行，不调和则厉鬼兴，二者当何所在乎？）   
　　对：怪イ冥更，（イ，民卑切，又莫尔切，水貌，一作“氵尔”，又作“■Ａ２５”，与“”同。并徒典切，阴阳气乱曰。《集韵》引《庄子》：阴阳气有。又郎计切，《说文》：水不流也。《集韵》引《五行传》：若其作。又《前汉·五行志》：气相伤谓之，犹临莅不和意也。如淳曰：，音拂戾之戾，义亦同。）伯强乃阳，顺和调度，惠气出行，时届时缩，何有处乡！（谓气乖则致厉，气和则致祥，非有定处也。）   
　　问：何阖而晦？何开而明？（王逸曰：言天何所阖闭而晦冥，何所开发而明晓？）   
　　对：明焉非辟，晦焉非藏。   
　　问：角宿未旦，曜灵安藏？（王逸曰：角亢，东方星。曜灵，日也。东方未旦之时，日安所藏其精光乎？）   
　　对：孰旦孰幽，缪躔于经。（缪，音蚪，一音了。《说文》：缠也。躔，澄延切，谓日月行也。司马相如《子虚赋》：缪绕玉绥。注：缪，音蓼。缪绕，相缠结也。）苍龙之寓，而廷彼角亢。（廷，具往切，欺也。亢，音刚，星名。《尔雅》：寿星，角亢也，《国语》：辰角见而雨毕。注：辰角，大辰苍龙之角，此谓东方苍龙角亢之宿。虽日出之方，而其晦明固自有经度也。《晋志》云：左角为夭田，主刑。亢，总摄天下奏事听讼理狱录功者也。彼字，一本作尉。）   
　　问：不任汨鸿，师何以尚之？（王逸曰：汨，治也。鸿，大水也。师，众也。尚，举也。言鲧才不任治鸿水，众人何以举之乎？）佥曰何忧，何不课而行之？（王逸曰：佥，众也。课，试也。言众人举鲧治水，尧知其不能，众人曰：“何忧哉，何不先试之也？”）   
　　对：惟玄讠尧讠尧。（玄，禹父名，《尚书》作鲧。按，《集韵》混字韵内，出<骨玄>、<角玄>、鳏三字，通作鲧，即无玄字。惟王子年《神仙拾遗记》云：夏玄理水无功，沉于羽川，化为玄鱼，大千尺。后遂死，横于河海之间。后世以玄字合于鱼字为玄字。玄，音衮。讠尧，女交切。《说文》：恚呼也。）邻圣而孽。恒师蒙，乃尚其圯。（谓系之不任治洪水，众论不明，不察其方命圯族而举之也。圯，部鄙切，毁也。）后惟师之难，宾使试。（谓四岳举系。尧曰：“吁，弗哉！”佥曰：“试可乃已。非乐于用之也。”宾，恨张目也。，鼻茎，蹙也。宾，音频，又音宾。，音遏。）   
　　问：鸱龟曳衔，玄何听焉？（王逸曰：言鲧治水，绩用不成。尧乃放杀之羽山，飞鸟水虫曳衔而食之，玄何能复不听之乎？按：旧说谓玄死为鸱龟所食，特以意言之耳，详其文势，似谓鲧听鸱龟衔曳之计而败其事。）顺欲成功，帝何刑焉？（王逸曰：帝，谓尧也。言玄设能顺众人之欲成其功，尧当何为刑戮之乎？）永遏在羽山，夫何三年不施？（王逸曰：永，长也。遏，绝也。施，舍也。言尧长放玄于羽山，绝在不毛之地，三年不舍其罪也。）   
　　对：盗堙息壤，招帝震怒。（《史记·索隐》曰：《山海经·启筮》云：鲧窃帝之息壤以堙洪水。招，举也。《左传》：以招人过。堙，与湮同，音因，塞也。《说文》：没也。招，音翘。《集韵》：举也。《尚书·洪范》：鲧堙洪水，汨陈其五行。帝乃震怒，鲧则殛死。）赋刑在下，而投弃于羽。（一无而字。）方陟元子，以胤功定地。（胤，羊晋切，嗣也。《山海经》：鲧窃帝之息壤以堙洪水，帝令祝融杀鲧于羽郊。《淮南子》：凡鸿水渊薮，自三百仞以上，二亿三万三千五百五十里有九渊。禹乃以息土填洪水，以为名山。《注》：息土不耗减，掘之益多，故以填洪水也。）胡离厥考，而玄龟肆喙。（考，谓禹父鲧也。喙，许秽切。《说文》：口也。玄，与鸱同。）   
　　问：伯禹腹玄，夫何以变化。（王逸曰：禹，玄子也。言玄愚狠，腹而生禹，禹小见其所为，何以能变化而有圣德也？）纂就前绪，遂成考功。（王逸曰：父死称考。绪，业也。言禹能纂代玄之遗业，而成考父之功也。）何续初继业，而厥谋不同？（王逸曰：何言禹能继续玄业，而谋虑不同也。）   
　　对：气孽宜害，而嗣续得圣，污涂而蕖，夫固不可以类。（谓玄既殛于羽山，虫鸟之所曳，而其子有禹之圣，莲生泥中，自不类也。蕖，音渠。《集韵》：芙蕖，荷总名。谓荷之生于淤泥中，以喻禹之生于玄也。）玄躬蹙步，（玄，当作胝，同张尼切，皮厚也。一曰茧也。《说文》：胝，垂也。垂，株垂切。瘢也。《列子·杨朱篇》：身体偏枯，手足胼胝。，必益切，又蒲结切。跛也。《杨子》：巫步多禹。《注》：谓姒氏治水土，涉山川，病足，故行跛也。）桥盾踣。（桥，音跷，丘摇切。《史记·禹本纪》：山行乘┝。注，一作桥，音同，┝车，谓以铁如锥头长半寸，施之履下，以上山，不蹉跌也。又音纪录切。，敕伦切。《说文》：车约川也。《书》：予乘四载。《注》：泥乘。《正义》引《前汉·沟洫志》，泥行乘毳。注：泥行所乘者。又橇字通作，同敕伦切。注：禹治水所乘者。古篆变形，字体改易，说者不同，未知孰是。桥，一作┝，一作累，或作局。，夷世切。又音曳。劳也。踣，蒲墨切。《说文》：僵也。踣，谓劳剧而顿仆也。踣，一作路。）厥十有三载，乃盖考槐。宜仪刑九畴，（《尚书·禹贡》作十有三载乃同。《史记·夏纪》：禹伤父鲧功之不成，乃劳身焦思。居外十三年，过家门不敢入。）受是玄宝。（《尚书·禹贡》：禹锡玄圭，告厥成功。）昏成厥孽，昭生于德，惟氏之继，夫孰谋之式！（唯继鲧之氏，而不法其谋也。）   
　　问：洪泉极深，何以填之？（王逸曰：言洪水渊泉极深，大禹何用填塞而平之乎？）   
　　对：行鸿下ㄨ，（ㄨ，徒回切。《说文》：下坠也。）厥丘乃降。焉填绝渊，（填，与置同，音田，塞也。）然后夷于土。（《淮南子》：禹乃以息土填鸿水九渊以为名山。今子厚之对，以为不然也。）   
　　问：地方九州，何以坟之？（王逸曰：坟，分也。谓九州之地，凡有九品，禹何以能分别之乎？周少隐《楚辞赘说》曰：子厚对，亦是以坟为分字，当读为愤。）   
　　对：从民之宜，乃九于野，坟厥贡艺，而有上中下。（坟，符吻切。坟，言土脉愤起也。九州之土不同，因以定贡艺，故有上中下之差焉。）   
　　问：应龙何画？河海何历？（王逸曰：有鳞曰蛟龙，有翼曰应龙。历，过也。言河海所出至远，应龙过历游之而无所不穷也。或曰：禹治洪水时，有神龙以尾画地，导水所注，当决者，因而治之。）   
　　对：胡圣为不足，反谋龙智？畚锸究勤，而欺画厥尾！（盖以王逸注神龙之事为不然也。畚，音本，《说文》：<甾并>属，蒲器也。《左氏传》：置诸畚。注：畚，以草索为之，属。锸，测洽切，锹也。《山海经图》犁丘山有应龙者，龙之有翼者也。夏禹治水，有应龙以尾画地，即水泉流通。）   
　　问：玄何所营？禹何所成？（王逸曰：言玄治洪水，何所营度，禹何所成就乎？）康回冯怒，地何故以东南倾？（王逸曰：康回，共工名也。《淮南》言共工与颛顼争为帝，不得，怒而触不周之山，天维绝，地柱折，故东南倾。）   
　　对：圜焘廓大，（圜，与“圆”同，《说文》：体也。焘，徒到切，《说文》：溥覆照也。）厥立不植。地之东南，亦已西北。彼回小子，胡颠陨尔力！夫谁骇汝为此，而以天极。（谓非康回可得而倾也。陨，羽敏切，《说文》：从高下也。，胡困切，辱也，扰也。《列子》：共工氏子与颛顼争为帝，怒而触不周之山，折天柱，绝地维，故天倾西北，日月星辰就焉，地不满东南，百川水潦归焉。）   
　　问，九州何错？川谷何ㄜ？（王逸曰：错，厕也。ㄜ，深也。言九州错厕，禹何所分别之？川谷于地，何以独ㄜ深乎？ㄜ，音户。）   
　　对：州错富媪，（媪，《说文》：女老称。《前汉·郊祀歌》：后土富媪。注：坤为母，故称媪也。媪，乌浩切。）爰定于趾。躁川静谷，（躁，则到切，动也，亦作燥，先到切。《说文》：乾也。）形有高庳。（音婢，又音卑，短也。）   
　　问：东流不溢，孰知其故？（王逸曰：言百川东流，不知满溢，谁有知其何故也。）   
　　对：东穷归虚，（当作墟，同丘於切。《说文》：大丘也。《列子》曰：渤海之东，不知几亿万里，有大壑焉。实惟无底之谷，名曰归墟。八九野之水，天汉之流，莫不注之，而无增无减焉。）又环西盈。脉穴土区，而浊浊清清。坟垆参疏，（参，当作燥。坟，房粉切，土膏肥也。垆，音卢。《说文》：黑刚土也。《尚书》：下土坟垆。《注》：下者垆垆疏。）渗渴而升。（渗，所禁切。《说文》：下漉也。）充融有余，泄漏复行。（《庄子》：天下之水，莫大于海。万川归之，不知何时止而不盈；尾闾泄之，不知何时已而不虚。）器运氵攸氵攸，（夷周切。水流貌。）又何溢为！（谓九州川谷，错ㄜ各有其势。水之东流回环，其理自不溢也。）   
　　问：东西南北，其修孰多？（王逸曰：修，长也。言天地东西南北谁为长乎。）   
　　对：东西南北，其极无方。夫何鸿、洞，（鸿，一作Е。鸿洞并音去声。鸿，大也。洞，通也。）而课校修长！（谓不可计其孰修也。一本无“校”字。《淮南子》：阖四海之内，东西二万八千里，南北二万六千里。注：子午为经，卯酉为纬，言经短纬长也。禹使太章步自东极至于西极，二亿三万三千五百里七十五步。使竖亥步自北极至于南极，二亿三万三千五百里七十五步，注海内有长短极内等也，其他诸说不同。）   
</div>
    <div class="pagination">
<a href="柳宗元集_page5.html">上一页</a><a href="柳宗元集.html">1</a><a href="柳宗元集_page2.html">2</a><a href="柳宗元集_page3.html">3</a><a href="柳宗元集_page4.html">4</a><a href="柳宗元集_page5.html">5</a><span class="current-page">6</span><a href="柳宗元集_page7.html">7</a><a href="柳宗元集_page8.html">8</a><a href="柳宗元集_page9.html">9</a><a href="柳宗元集_page10.html">10</a><a href="柳宗元集_page11.html">11</a><span>...</span><a href="柳宗元集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
