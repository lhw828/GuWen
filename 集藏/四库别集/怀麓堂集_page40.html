<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 40 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 40 页/共 74 页
  </h1>
  <div class="content">
   眀故刑部郎中奚君墓志铭
　　刑部郎中奚君时亨勘狱瑞州还至杭州得疾卒按察副使李君若虚方提学浙江日视疾具汤药比卒治含敛衾椁甚备航君丧归华亭时君母太安人及妻若子女皆寓京师闻讣痛絶诸寮友皆惊悼相吊寻得若虚书咸相慰曰李君不负时亨吾徒可独负哉于是屠郎中元勲为状周郎中良璧过郎中大濮栁员外拱之诸君属予铭适君女兄之夫孙镛者来奉太安人归自京因寓铭俾刻石内君墓圹予辱君还徃且闻诸元勲及冯郎中佩之知君贤为详乃序而铭之君讳昊字时亨姓奚氏世为松江华亭人质貌頴异九嵗就外傅囊白金为学资有妇人道哭问之曰家贫鬻丝得百钱而遗之舅姑老无用为饘粥具君即以所持金予之归白承徳公公曰儿能如是吾无忧矣君弱冠从承徳公于合公疾君刺血吁天求以身代又重伤太安人心匿不使闻公卒君奉母扶榇归庐墓终丧籍府学为弟子员举成化戊子乡荐连擢己丑进士第循例归省壬辰拜刑部主事眀敏精吏法片言擿伏人服其能迁员外郎勘贵州狱归奏称防进郎中庚子伏乞归省太安人遂就养焉居数月会瑞狱作事尤剧君受命徃日奔走劳瘁成疾以卒壬寅三月望日也年三十六娶潘氏封安人子一曰伸女四皆在室君和厚易直重恩义幼学时母析赀予之君悉让兄冕俸所得金帛必分族属为员外时同年董知县失官道遇寇贫甚君为馆谷给绨纩厚赆之还使经景州有故寮刘判官死五年不举君之且防其家平居恭孙见乡先辈无穷达皆不敢慢处寮寀终日不色忤故人多爱乐之尤嗜问学寒暑不时辍喜临晋唐书为诗文徃徃有竒思与客赋咏值意得恒夜分不寝有干柬稿若干卷蔵于家君墓在某山葬用是嵗某月某日从吉卜也铭曰利劒硎发其声有划儵归大津光彩灭没孰尔淬之孰尔閟之鬼神有灵百世其卫之
　　一朴居士蔡公墓志铭
　　进士蔡君清得告归晋江念其大父居士公未葬且迫介乔进士字请予铭自述祖业甚悉曰清不敢诬吾祖也清有文学名观其辞核而理乃据以铭公姓蔡氏讳润字懋徳以字行号一朴居士先世谱逸不可考元有讳谦者于公为髙祖居泉之恵安祖讳恵至正间避乱泉城壻于晋江朱氏始为晋江人考讳辉国朝永乐间举贡士母林氏公少失怙家贫甚门戸防落公奋自树拔与其配林氏备尝艰苦铢累寸积积稍裕及母弃养诸弟妹皆壮长力为婚嫁弟懋敬病且死举财物契劵及其遗孤属公公治后事抚其孤长则悉举故所属者归之尝曰吾不防显吾亲期不辱吾不能庇覆吾兄弟亦尽吾力而已矣年五十外内事悉付二子惟课孙读书督僮仆治树蓻暇则匡坐一室非大賔客及乡饮礼请未尝出户阈虽居阛阓间有不知其公者公重先祀昧爽谒祠堂已乃出治事夕复谒始就寝祭必备物或病弗克与则饬子弟惟谨身以勤教孙清出就傅旦必问曰清入塾未未则戒之曰汝贫家子不可作富贵相见其字画不楷则曰是亦学也奈何不敬凡器物或损壊未尝介意独于书甚爱防每戒子孙曰吾于此虽不甚解然圣贤所着要不可蔑视且吾先世遗物惟此耳汝軰慎守之见子孙为服为新制辄蹙然曰何得效俗儿女子态也公性谨饬不喜博奕戏剧事质不外饰尝曰吾无他技能惟一朴耳其所自号以此公既不试志业无所见故其言传为多郡县吏虽不时见然知公贤恒曰使吾民皆蔡某官府无事矣按察佥事林吾克贤恒下郡县询行义命泉州知府沈海书公名榜于旌善亭云公卒于成化某年某嵗浔羙山夀七十六配林为山阳教谕广之女子三长观慧清父也次某某孙四曾孙一存畏铭曰善不必大惟实则有节不必竒庸乃可久曲士诡行啬夫利口劳身狥名为禄之诱若罝斯猎若弋斯取旋弃所执若视刍狗嗟今之人固也谁咎朴哉蔡公有顺无揉外无显名内省奚疚公心则宁公死不朽











　　懐麓堂集卷四十七
　　钦定四库全书
　　懐麓堂集卷四十八
　　眀　李东阳　撰
　　文稿二十八
　　志铭
　　明故征西将军镇守宁夏都督佥事周公墓志铭
　　公讳玺字廷玉姓周氏其先本永平迁安人伯祖亨洪武初内附授燕山防卫指挥使赐田宅因家东安祖斌永乐间以靖难功当擢都督让于兄彧考讳英宣徳间坐累谪戍开平卫累功擢都指挥同知寄禄府军前卫成化丙戌以老谢事公代为指挥使辛卯征北邉以功擢署都指挥佥事用荐领十二营号令寻统五军右掖戊戌勅充右叅将分守阳和庚子与威宁海功进都督挥同知调大同副总兵辛丑以黑山墩功进都指挥使壬寅以黑石崖功署都督佥事癸卯北边伊斯玛音大举入寇分兵三千守懐仁贼逼夏米庄中军失利公还兵内援夜忽值贼营时贼乗胜势甚鋭公大呼属将士曰今日之事有进无退退则无遗类矣众争奋无不一当百鋭弩齐发呼声震天地贼少却良久复突入短兵接公臂中流矢令左右拔其簇督战益急与其子鹏及死士数軰斩获十余级会逰击将军刘宁兵至合为一营中军溃卒多来归兵势乃振贼既退失律者皆得罪録公功进都督佥事甲辰改充总兵官镇代州兼督鴈门三关治戊申移镇陜西庚戌命充总兵官佩征西将军印镇宁夏甫一嵗议修边备为远久计偶得疾召诸子曰吾生获佩印分阃分已足无所复望独未尝大破北边为朝廷报抱恨死矣气就絶忽大呼曰好杀好杀遂瞑是为辛亥七月十五日年止四十有二生子四长凤蚤卒次鹏以从征功累官锦衣卫指挥佥事次鸿次鹄公醇雅有礼度中亦负气涖事斩斩尤精骑射知兵习战近时论边将者必指屈焉奉二亲谨甚迎养大同比丧遣诸子还葬都城东今所袝墓是也其名曰魏村社之原予雅闻公贤公之卒锦衣卫指挥同知刘公彦芳持状为徴铭予又闻凤卒时其妻都督王君賔之女号泣不食死诏旌所居曰贞烈之门公之风又于是乎在铭曰汉出云中动以万骑公兵三千力折胡势宋睨西夏屹为外虞公提全军坐镇强胡惟公才贤适际斯盛以守则固以战则胜惟天子圣俾我兵是竞惟古将才必錬乃成公在三陲久益有声天弗假年畴不兴戚曰此岂易得而夺之亟有岿东原公归其间公灵在邉为河为山伟哉公名虽死其勿谖
　　朝邑县学训导致仕张公墓志铭
　　成化乙巳夏六月二十二日朝邑县学训导致仕张公卒于泽州自甲辰之秋山西大饥人相食饿莩蔽野歴冬及春厉气交作死者复相继时公年已七十有二其卒也亦以厉云呜呼伤哉公讳翔字腾逺世为泽人考讳某母宋氏公生而聪慧果毅工书善记诵入州学为弟子员问学勤厉虽大寒暑必正衿披诵未尝色惰事亲志养产不逾中人而奉养必备亲疾必忧形于色奉三兄谨甚不命之坐则侍立终日家中析公所取田庐未尝有所择兄泰夫妇继卒以遗孤属公公抚若已出为娶妇至长子孙不使异产父丧尝市木为棺而逋其直偶行雪中蹑得一物视之乃白金一锭求其主不得遂酬木直乡人异之曰此孝徴也凡丧具服制皆用考亭礼以至于冠昏交际皆然公以诗举于乡屡不利以例贡礼部始授学职至朝邑叹其学政久弛身先训率必敦本实次及文艺亦严立程格终始不变于是科第踵接九载有成绩当陟以老乞归家居惟课子孙读书史申眀孝弟间以训乡后进劝善戒恶其言悃愊恳到闻者悦服皆称为乡先生焉公尝慕薛文清公之学遣子泽就学河津举进士知武安县实就养教以官事泽以亷防着政誉徴入为河南道监察御史盖父师之教为多公子三长泽次汉次某初张氏墓在河西金冈岭今卜迁于州城郝家庄之原以是年某月某日葬御史君奔丧将归介其邻武学生徐君镛来购铭予闻御史贤按所自着状得公行且悼其值时厉以死虽夀宜伤也盖于是深有感焉乃作公铭铭曰生也逢时夀考且康老不逢年卒以疢终古有养老于乡于庠国典具存而公则亡吁嗟乎张公
　　焦生邦重墓志铭
　　焦生瑾字邦重侍讲学士守静先生孟阳子也卒于京师先生哭之恸至忘食寝予先生同年友义均兄弟闻生死悼叹不能置与诸同年为文吊之及归泌阳先生自书其性行嵗月授予属铭予尚忍辞哉生始名恩荣盖先生举进士为翰林庶吉士生生京师报至家时有司方建绰楔榜曰恩荣先生之父封编修公遂以名既长乃更今名生四嵗丧其母吕孺人先生以编修归省实擕生以从既还朝公及祖母某孺人留不遣七嵗病癖药之愈公令羣儿嬉聚以悦生生每凝坐不一视公异之稍长授以诗书不数过辄成诵公曰此可教也遣其兄琦擕致京师就外傅沉黙自持虽师友问答不过数语先生疑以为钝及考所业则未尝不通平居言若不能出口及诵书史见古人事行试令辨曲直贤不肖时当人意为举子义辄合渠度书字亦清劲同学者皆自谓不及不妄取予不滥与人接尝谓其弟黄中曰吾见同防有狡诈者彼自谓得计诈岂能欺人徒召憎耳汝资性过我但恐为此軰所移易汝其戒之尝侍先生获观程眀道秋日诗邵康节大易吟退书之几格反覆讽诵若有所得也生嗜学欲速就积劳成疾见其父忧形于色辄强顔慰之曰儿病行愈大人幸尽心职务勿以儿为念逾年益惫先生谓曰儿脱不讳俟汝兄弟有二子者为汝继不殄汝后生但饮泣其继母郭及兄瑞问之皆不答私谓其姑曰我无他嘱但劝我父勿哭我也成化乙巳六月二日卒年二十有一聘胡氏县学生继之女待年久之竟未及娶以死予同年家子弟若侍讲东泷彭先生子彬方石谢先生子兴仁今南京太常少卿愧斋先生子罕皆敏而早卒予连丧二弟山川恸而成疚故于生感之尤深呜呼吾又忍铭哉铭曰呜呼焦生胡质斯弱而志斯强踊跃振迅倔起而莫之撄也稼未获而稿树未实而倾天实摧之岂人弗能吾为汝铭以释汝灵以慰汝父兄呜呼焦生
　　眀故文林郎河南道监察御史李君士常墓志铭
　　成化乙巳春三月士常以御史廵河南东阳与倪学士舜咨诸公出饯城西僧舎士常意眷眷不忍别冬十月闻廵抚都御史报则士常已不起矣东阳与舜咨惊愕相吊既又与婣友潘时周会哭以书讣其兄士仪士仪悲恸欲絶遣弟缮及从子穆迎丧遣子稷来告哀徴铭东阳得书哭失声及丧归道京师寓诸郊数日东阳与诸友往哭奠之乃为铭畀穆归俾焉呜呼吾忍铭士常哉士常姓李氏讳经别号力斋其先凤阳临淮人也曾祖讳济元季以乡兵归国累功授广信卫正千户祖讳庸陕西都指挥佥事考讳徴万全都指挥佥事始居万全兄士章署都指挥佥事世有勲望士常幼端重如老成人为都司学生刻志问学夜或睡辄以手自批其额頬舜咨父尚书公谪戍万全士常寔受学有名诸生间叶文庄公为廵抚赏爱特厚荐于我外舅防泉岳公为壻公时知兴化府得叶书曰与中不吾负亟报许之士常防防泉门久学益进御史林贵实阎子与督学政咸见器许甲午举乡贡戊戌登进士第奉诏入翰林为庶吉士辛丑拜河南道御史奉勅廵山海诸关二年政令眀肃归掌道事覈京官称负尤严慎不茍及廵河南令有司毋贷市物而稽其直闻者皆相戒莫敢肆时嵗大防上疏言懐庆诸府民父食子兄食弟骨肉亲党相噬死徙十六七虽防赦宥宜大肆蠲防庶他变可弥又与廵抚会议诸赈防事未及报益忧懑簿讼填委不遑寝食冐暑至洛阳疾作复有公事当诣汴犹阅案过夜分乃行至则益甚语已不可辨犹隠隠言捄荒事九月二十一日卒属纩时廵抚及布政按察诸公皆临视知开封府张九云治含敛棺椁官给驿传复遣使防送以归十二月二十九日葬泡沙原祖茔之右士常天性孝友又习世训居丧蔬食三年兄弟雍穆昼聚处堂上暮乃归寝兄出未返过期不敢饭闺壸和敬迭为賔礼叔母寗寡而守节终身母事兄士章子指挥同知稽及穆及兄纯子程秀皆早孤视若己出或亲为讲授缮庶弟也遗腹于外及长谋归之为娶妇焉士常赴义如渇勇不计力人有善推诚向慕意气所属歴歴出肝肺守官清俭家指既众俸不给或称贷为旦夕计及遇文人墨客竟日延欵与相倡和所得诗赋至累箧笥犹酷好不厌自出翰林为御史虽极通要而非其好竟忧劳以死呜呼悲哉士常娶于岳贤而早卒封孺人继娶王为即墨知县时佐之从女封孺人生三子秩和稢皆幼士常善楷书恒曰吾兄书法过我谓士仪士仪乃自书此铭曰以慰吾弟东阳为篆盖亦士常意云铭曰官髙任艰君子之忧曰贵曰富匪我攸谋彼籍势者为身为家官而已矣遑防其他君居御史不乐其华我职弗遑而暇为夸孝亷俭勤君行则有敛焉弗张君子之守廸而获咎岂理之常人则何尤悠悠彼苍我铭士常百世不防
　　封宜人乔母路氏墓志铭
　　兵部郎中乔君廷仪既乐平长夀山越七年成化丁未七月六日君配宜人路氏卒于京师故第子宗宇軰扶柩归卜明年正月某日启竁而祔以予尝着君铭知族系家范颇悉请志祔事及宜人懿行庶有所互见者呜呼先君之殡也宗昆弟慰我相我意勤甚今日之事予恶得无情哉乃强援笔为志及铭路与乔同出乐平族故望宜人营膳所丞仲室女在襁褓间为怨家所毒防死母孙祷于神而苏因异之少精女事通孝经列女传诸大义未笄有县令主其家从者亡金五十两惧欲自引决宜人偶得诸后圃白其母还之郎中君从厥考工部侍郎公试京师营缮重其秀且文遂受聘焉既归晨夕馈食汤药暨诸时祭皆精洗有度事姑王淑人及庻姑髙烈妇曲承顺善成其懽郎中君肄举子身以勤相夜夜鼓始休漏未尽必夙兴以待比举进士官兵部封安人又进封宜人虽寝贵服用皆故物从子宪宣失怙恃抚之有恩宗宇幼手教字画稍长遣就业每严诲戒及宇举进士授礼部主事戒加切每朝有吉礼宇典仪制例得赐币宜人必敛容曰此君赐也宜人何修以报宇将造朝必起坐询早莫出乃就寝故宗宇皆有名士大夫间自侍郎公以下三丧宜人皆归治已复就养益综家务虽无赢赀食指数百皆受给处侧室陈寗三十年畧不为形迹至同食饮视庻子宜宸容未始有异侍郎公当防国子生宗以长以让宜宜人喜曰儿能尔固善尤乐施予族姑子张戎贫不能娶给以金帛永清冯徳成者有急质女求贷贷之金并其女归之从子仆刘温废疾被出宜人悯其穷为之娶而遣之闻有笼乌于市者粥而纵之以为常其多至数千焉平居温厚容忍简言笑婢仆軰未尝见喜愠色戚党女妇凡一接无不意满卒之日多感慕泣下曰今安复有如乔宜人者邪铭曰有夫克肖妇佐之孝有子如夫维母之抚从人者艰实恃以久为所从助乃谓能妇亦谓能母生从厥居死从厥封我铭郎中继铭宜人以备始终
　　封宜人朱母黄氏墓志铭
　　予少与昆山朱仪中交甚厚获拜其父奉直公及母黄宜人宜人之丧仪中将觐自太原未行得讣至京师乃自述事状请予铭曰以此累吾友也是宜铭宜人之先蘓之长洲人处士仲光之女朱在隣邑族相望又俱籍京卫故宜人归于公宜人事舅姑甚谨凡侍疾居丧如居官省时家寝饶食指益众相公蛊干虽澣衣敝物不忍弃睦处姊姒均视羣从翕无间言下逮臧获小有过务掩覆之皆饮徳焉仪中始自黉塾归宜人必诘所业视勤惰为忧喜比举进士官兵部教使清白奉职以承父训日勤勤不置以主事贵封安人以员外郎进封宜人仪中为郎中坐累谪常徳同知改知徳庆又内徙同知太原道京师乃请就养宜人不肯行又阅嵗而卒距仪中至仅两月耳仪中痛身在逺贻其母之思以没且弗及含敛曰吾乃以此累吾父也复念其兄缙在苏尚未归又数月乃盖宜人卒以某年以某日其地在城南十里河之原旧以族地且陿乃辟其旁迁圹其中而右虚焉礼也铭曰有子翘矣爱亦劳矣养弗酬矣嗟无繇矣训则勿违行则勿隳维子斯才以成母仪维宜人之宜兮
　　华编修伯瞻墓志铭
　　呜呼伯瞻乃止是耶伯瞻质伟气充才勃勃不可遏其志所期甚逺且大举进士财三年官一命年二十有四而止悲夫初伯瞻从其父廷佐君居京师时未冠学于杨防庵应宁与太原乔宇希大并价予见伯瞻书势已逼人私喜吾湖南后来之杰盖其在此及伯瞻举乡试第一连得进士入翰林为庶吉士汪寅轩傅体斋二公奉诏授业大见甄赏每阁试与稿城石珤邦彦相甲乙授官为编修予又喜曰此天所以玉其成也予与廷佐君同乡又防庵知己友故伯瞻视我厚至是又同署日益密每有作未始不出见见辄加进一二载间遂脱举子习得古人蹊径词简意达粲然成章予尝以闻诸刘文安公者告之谓为文必先博而后约收敛太早则其地无所容伯瞻以为然然执不变意者天将速其成故使至是哉使天果有意焉则斯人者胡不姑涵育长养俾大有所就之为愈也予益以慨人之才不易得且不易成也悲夫今年春廷佐君以常州知府入觐归伯瞻已病秋益剧卧不见客予数往乃彊见之恠其神苶然比得告犹函一巻具书致予曰峦且别愿得手书数通以归书未成而讣报予既徃哭之念无以慰其志者乃据邦彦所着状为铭属希大书而刻之又自书于巻中以畀其家藏焉偿旧诺也伯瞻姓华氏峦其名世居蕲州以州学生举生成化某年卒治某年于州之某原娶王氏子女各一人皆幼铭曰吾党得之吾曹得之而遽失之吁天谁诘之
　　奉议大夫刑部郎中何君墓志铭
　　君姓何氏讳説字商臣世为彬州人祖讳义坚合州同知赠戸部主事父廷彦云贵提学按察司佥事君少从按察公逰学京师赴湖广试御史樊君英竒之比巻拆且尽得其名谓众曰此不可使小就宁勿取后数年成化庚子果得解元连擢辛丑进士第久之授刑部主事侍郎建昌何公尝监试湖广雅器君见所属狱案曰吾谓子文士耳乃能是也尝勘狱顺义有两豪争地事涉中贵人剖析无所避迁员外郎时何公为尚书令总诸司奏牍校阅精敏山西有乱民御史以谋反奏狱且具君阅巻曰反罪当孥此不过假佛惑众虽潜表通胡不果至乃谋叛叛止死耳竟用其议活数十百人及迁郎中阶奉议大夫尝奉勅録囚南畿凡録六千人上谳三千余疏多所平反扬州有毒药杀人狱君析其疑数端果逻人有隙者所搆奏释之广徳有饥民贷谷不得而羣夺之者连四百余人皆坐死君矜其情许自首使偿谷且杖遣之皆泣拜而去欢动州境还朝名愈彰莆田彭公为尚书益重之旁摄他司事钜细无弗集者治癸丑刑部灾君坐本司下都察院狱诏降一等补外君在狱已沾疾得命出一日未调而卒惟其子进士孟春在侧大夫士闻者皆悼君贤弗克夀且竒孟春才哀其摧毁骨立又贫甚贷而将事右谕徳刘君道亨为着君状孟春予礼部主举以君沽命且受学焉哭告予曰防先生孰可属吾父者呜呼予安用为君慰哉君父按察公举己丑进士累阶奉政大夫致仕以恩加修正庶尹子二其次孟旦女一君年四十有三卒于某日卜用是年某月日某山之原君清谨重厚不讦人过遇事有力母丧庐墓有芝生于旁人以为孝感云铭曰惟湖南地三世进士自何氏始亦云竒事家用易学受父授子科必丑嵗嵗必周纪君举在辛先已后癸君独中阨如泽斯沛孰停其原孰导其委天实为之请究终始明故两淮都转运盐使司知事周君墓志铭
　　君姓周氏讳澄字原洁其先自道州徙巴陵塘源居数世曾祖讳国才祖讳桂芳考讳思恭妣傅氏生四子君其长生有竒质受书乡塾兼通法律有用世志未遂也湖广布政使司尝缺知印知印者主印记出入役虽勤不与诸从事伍君以名为府县所荐黾勉就役而非其好有为布政者雅器许之或诹以政务亦稍稍自见授广州府仓大使当藩臬交防出纳繁伙勤会计慎勾稽宿奸敛手不得肆则相扇为浮词构以罪按察分司不能直君具疏愬诸朝下御史按察奸状事乃白秩满丁内艰服阕迁浙江上虞县主簿地冲要多赋讼君以习律故皆剖析得理部使有大狱久不决则以委之尝摄余姚县事余姚故接境民闻君至辄相率共赋役不督而办叅政何宜檄领京储兑运事旧时悍卒多怙力侮民民代补耗亏为所困君悉意规画益严为约军民皆称便何尝与论水利至夜分不寐叹曰能官也浙东海溢上虞尤甚工部侍郎李公颙筑堤海上君承檄受任与有劳効九载将去父老合词请留于御史及布政按察例以未报政不许比上吏部考入优格复丁外艰服阕擢两淮都转运盐使司知事署泰州及淮安二府分司兼掣淮安盐货尝摄篆事事皆集诸场户白于都御史张公瓒再被奬谕声益振然亦坐劬瘁得疾成化癸卯八月翔卒于官年五十有九有司用例具舟归其丧乙巳某月某日珠冠山先茔之次娶某氏子四长质次贵次贤次賔君未有铭贵在京师闻母丧将归地陜不合啚别为铭内君墓乃奉栁贡士大纶所着状介李贡士永敷以请于予呜呼今之人或负才挟智位小不称志已不屑致力或踬重泥逺名浮而实丧虽贵且显亦奚以为哉君歴三职二十年官不过八品矻矻穷日夜竟以勤死计其所克济亦已多矣是可録为有职者劝铭曰匪甲科是涂而辟于蕃弗正寝是终而死于官然则生距非荣而死宁弗安后五年而得吾铭庶以为永观乎













　　懐麓堂集巻四十八
　　钦定四库全书
　　懐麓堂集巻四十九
　　明　李东阳　撰
　　文稿二十九
　　志铭
　　退庵处士赵公墓志铭
　　予旧居西涯与退庵赵翁同里先公年与相若时嵗相还往既迁城西时时念之翁以其子永学扵予先公实见命焉先公之防翁每为助及经理诸葬事不厌纎悉且为相吉壌迩厥先墓曰庶几他日相従扵地下也予用是念之不忘呜呼孰谓翁亦弃我去耶翁本临淮武家祖仲良以伯父胜贵赠明威将军长陵卫指挥同知考讳云従兄扵官遂为京师人翁失怙与兄某承奉母贺氏以居甫弱冠辄共任家政逺涉湖海为陶倚术既负艺识侪类归服家日裕视兄为多兄卒礼事寡嫂婚従子三人一人为僧别搆庵居之独念得嗣晚义给贫困折券弃责将为后地逾年而永生又数年后得子防翁曰永也敏可使就学俾事举子业将用儒显葢于此有遗望焉病且革强执予手意有所属也将属纩其家问之曰得无念永乎乃然陨涕而絶方予之未至也以所名子通沾贾事颐指手授克获其力人亦以见公之能云翁初娶呉氏生女四人适某某继娶胡氏生永防及二女适某某翁生某卒某夀七十六墓在都城西北傅家庄之原旧以族吴窆其右方至是永防启竁内公柩祔以呉而半虚焉既得卜于某日永号泣请曰非先生铭孰以慰吾父者乃为叙及铭铭曰吾父之实邻翁墟吾神不孤翁与为徒翁生我娱翁死我吁我情所于铭其舎诸曷其访翁墓祀之余
　　喻孝妇墓志铭
　　有服衰杖桐乞为其母氏铭者介指挥张文仲以请予辞曰女徳类弗着勉为之非吾意也张曰兹有孝行其诸异乎世之为妇者敢因以请问其姓名则吾友司务喻以正之兄以善之子心固已许之诵其状为训导仇东之所着葢喻氏一孝妇也因叹曰嗟乎近乃有斯人哉世之称为子者尚不克自致于亲况妇姑哉诚有是虽不吾请吾固将传之按孝妇姓王氏讳真其先出浙之仁和永乐间徙实京师为顺天大兴人考讳贵母陈氏喻本南昌望族以尺籍京以善其少也方择配孝妇归焉事姑韩谨甚韩尝病亟药弗效孝妇计无所出瞿然曰尝闻老医言人肉疗竒疾非此不可即潜入帏中剪左股肉为糜以进韩食已爽然而苏曰吾已分死不救何醒之亟也孝妇匿不言韩察其有痛状询家人得之泣曰新妇乃至此乎天道亦甚迩愿新妇他日得妇如新妇也邻党叹息或为泣下以善以内行不自暴有司者莫能旌之然人多称为喻孝妇云孝妇年六十三卒某日大兴东郊下马社先茔之次子一曰春尝捐赀给边授阶七品孙一初孝妇之嫁也喻业中落以善始起废成裕孝妇称内政实与有力及富不妄费一钱惟享祀必洗腆抚臧获务俾暖饱无怨言此其余事云铭曰昔有崔妇登堂乳姑姑视吾妇汝报不孤喻妇实难彼崔弗如彼以其力我以吾躯惟天弗诬有子克家有状足徴我铭匪夸
　　眀故封大中大夫陜西布政司左防政梁公墓志铭
　　崞为县在代州边地多武尚鲜有以儒显者自直轩梁公以子景贵封徴仕郎兵科给事中再封大中大夫陜西右叅政其配某累封至淑人及见其子为都御史乡有识者皆感奋曰贤哉梁公乃以子致贵如此皆遣子弟就儒业多至若千人比公卒无大小疏戚皆防吊赍咨涕泪以为公实启我今不可作矣时都宪公方承勅廵抚湖广归奏于朝计襄事期迫不克久滞都邑预嘱其甥丁户部绅请予铭刻石公讳资字叔敬直轩其别号也曾祖某祖某考某皆寓儒于农公通六艺能为五七言近体诗每见前贤格言善行必兴慨慕恒叹后进士曰读书不求实践犹不读也性质直无他嗜口不谈势利尤不信释老丧家有问礼者輙云佛老法语人过及改悔则又为奬振之故虽被斥责亦不为憾且赖以自直达官贵人多折位势为礼貌若都御史李公祝秦公綋每询兵农政务语必移日而一不及私二公退曰梁先生吾之石洪温造也不能言口授以诗輙成诵知非凢子俾举进士竟以是成其在兵科为给事中戒以清慎始貤锡命为叅政益举职左都御史余公子俊而下阶旌之吏部下御史覆实命始再锡副都御史虽要显秩不过三品锡不改命然乡之人皆以都宪礼尊之无异词公益逊避若未始有者葢终其身不变也尤嗜义婣戚婚葬视力为给旁及邻里多饮沐泽焉夀八十有三忽疾革召子孙具汤沐澡衣曰吾今日稍倦殆将归矣问以后事不答越明日乃逝是为某年月日配史氏贤而同封累号曰淑人先公卒子二长琮义官璟其次也孙五枋楫及某某曾孙七淑人某原公卒之年某月某日启竁而窆以淑人祔呜呼古者文质并用乃称君子世降俗薄识者病之梁公以经学显实由父教都宪尹敦雅不浮慎守恒执不为势位所移易其于家训葢有徴焉公其贤哉生有誉望没有铭志以贻后人非侈也铭曰梁望西徼显于封君维君有封维子有勤我遡求之由枝逮根越三世以降种徳以芸久乃有获自贻厥身屹屹西亭位隆望尊彼稗与莠曾何足与伦我最其徳以刻铭之
　　明故镇国将军都指挥同知王公墓志铭
　　王氏出凤阳颍上为世族元山东行省右丞荣入国朝内附洪武初授神莱卫百戸迁宻云中卫副千戸子礼嗣从大宗靖难迁指挥佥事子宣嗣实生公讳荣字士华五嵗而孤正统改元嗣指挥佥事署卫政分领边伍名渐着天顺壬午用荐承勅镇宻云古北口诸路公申号令利械器阅实兵旅分前后次日严备守宪庙即阼赐白彩币敌入冦公出龙王谷追三百里俘男妇八人斩首九级捷闻擢署都指挥佥事所统官军士赐官赏有差成化癸巳敌甫入公出大水谷追四百里斩首五级遂拜受都指挥佥事甲午复追敌古北口三百余里斩首十七级归所掠牛羊以百类迁都指挥同知躬阅要害置窖窝弓钉盘诸器贼近輙受窘以去其所镇地西东五百里长城万余丈皆垒石为之水至輙败修筑无宁嵗公炼为石灰填土为甃重治之城因不圯复以地广难备请移阙东北姜毛谷诸隘地増城堡远斥堠前后至二十五年境内宁谧朝议伟之会有嫉公者媒孽其短遂谢事居五年卒治某年月日也夀六十城东五里原先墓予闻边将与大将异才而所处亦异宜公所负抱无愧所谓边将者用不竞施而满见沮厄岂不惜哉公娶夫人孟氏继夫人朱氏子五人某某孙三人某光禄典簿李君廷器为勲请铭自为着行状并道其终始之概如此铭曰关城翳翳为国东严屹屹王公手扼其隘寇至輙退我击其背彼既失势莫我敢肆孰能挫公敌不在外公不自媿曰我宁退官我自取亦复我弃孰谓公弃公泽在世
　　杨君丁宜人合墓志铭
　　吏部右侍郎杨君文懿之配宜人丁氏扶公丧归鄞朝廷方遣官治宜人亦卒其子按察副使茂元任湖广合于堂洞山之原公行既有铭而宜人事未及载茂元乃具书请于公弟翰林侍讲帷立速不置予以公故不敢辞宜人公同县人也父讳瑄正统间举乡荐未仕而卒时宜人甫四嵗从母楼育于县南王氏王氏翁讳宗遂颇读书尚义气见宜人夙端慤不茍赀笑口授孝经小学慎为择对公以诸生赴试间过翁翁与语惊曰此名世才也遂以宜人归之宜人出富家而杨氏世素儒食指数百藜菽苦弗继宜人脱簮珥躬织作以佐养且给公防学费虽涉疲悴了无怼色人以为难景泰庚午公发解浙江眀年举进士以翰林庶吉士丁父忧连遭大父母丧宜人承公意治后事甚备事姑张夫人寒暑不易节见称孝妇既阕服从公于官天顺壬午以编修贵封孺人迎张张弗至每制新衣及致珍味封袭以归成也戊子从公归觐日具冠帔自堂下上食及治如丧舅时己亥以侍讲学士贵拜宜人命及公迁少詹事始得通籍中禁预两宫朝贺屡荷锡赉公为吏部二子及诸弟皆举进士布列京署家极显宜人犹勤内政躬课诸妇习女事每客至庭户輙闻织纺声家人劝少休则曰我固乐此且以为子孙法耳葢至于老不变耳治某年月扺家以积忧成疾某日卒夀六十有四少公一嵗三子茂元其长乙未进士累今官次茂贞早世次茂仁丁未进士刑部主事皆有文孙七女孙三某月日合焉呜呼文懿公以家学名天下其子姓羣从防养童习皆是物也及其渐积涵洽以底于大成岂独庭训固亦有内则哉是宜铭宜人之徳以为公祔铭曰羃羃深闺左书右诗为女中师严严庙宇朝铏暮吕为大夫宗妇少而劬劬老而于于我俭我勤孰我或渝以迪以遗皆夫君之余其余伊何台尔鼎尔我力弗既庶其在此虽复有此惟夫君是似夫君是似我死其无媿
　　封孺人张母姚氏墓志铭
　　都察院右副都御史张公敷华以湖广布政使拜廵抚山西之命归安福省母姚孺人至黄州得讣亟奔治事事且集以例告守制于朝会广东叅政伍公孟贤在京师因请着事以属东阳为铭以掩诸幽时其先御史公讳洪死国难以遗衣冠于官山原已四十有三年至是合礼也初张氏世居安福之梅溪为着姓而姚氏亦望于杉溪两溪同里二氏之为婣娅不絶孺人父讳某氏母某生而敏慎礼辨内外虽属姻戚罕有一见其面者涉书史能解列女传恪奉妇职姑疾逾年躬进汤药祭无违度御史公既取进士有官守劾奸纠慝不复顾家孺人独任内政不贻外虑公按蜀有患其摧剥者挟贿入京师为中伤计而官邸清肃无所投隙竟厄不行正统己巳公扈从至土木不克归孺人日夜号恸声彻衢巷后朝廷进録死事貤恩封孺人左右进命服服以拜赐已而泣曰未亡人以遗孙故不能死诚不忍服是遂终身不复服擕孤南归日勤苦为业遣就外傅尝指公所诵书谕之曰此汝家世业汝父以汝軰遗我汝弗子我即弗能母他日何用见汝父于地下后敷华以公廕为国子生继举进士累官布政使歴浙江湖广孺人皆就养于官意甚乐然虽贵夀时亲女事婢仆效职僚属家亦有化者焉居湖三年忽思归归数月病革前数日谓诸孙曰汝父已得都御史行省我矣葢其神爽不乱如此呜呼古恒以忠臣烈女相配谓委贽与致命之义同也御史公不辱于国而孺人不玷其身以成其家亦庶防此妇不媿此臣也其固有所视效然哉孺人夀八十生某卒某某子三某某女二适某某孙四某某因为铭曰夫死国难妇死夫妇虽后死死不孤孤者既壮荣弗枯先咷后笑非我图图用不辱为道余报归地下同欢娱夫乎不愧汝与吾朔魂楚地归来乎彼鬟弗终隳厥初朝拥荆髽暮罗襦生如繁葩死泥涂谁复此景收桑榆我徽懿行厥子于铭哉铭哉卒不诬
　　外姑宋夫人墓志铭
　　呜呼悲夫我外姑宋夫人之防外舅蒙翁岳翁无一息之其伯氏处士公亦已夀终从子许又客于外病且革家具萧然无以供后事者自脱簮制棺为月制制甫毕而纩属决于是伯陆氏为治防从子均垣墉从孙子戸林及标格楫梁桂集相与奔走扶柩归漷县相于公墓东阳谨着铭刻石以内诸幽呜呼我蒙翁之盛徳大节所以遗其家者乃至此哉夫人陜之咸宁人世有显者夫人生而庄肃知书能琴精女事厥考前知州翁择婿得翁曰此天下士也遂归之舅氏府君指挥公家甚盛姑刘夫人性严奉飬惟谨正统末翁进士及第歴翰林编修修撰受知英宗以天顺初元入内阁言曹石二家必反因得祸戍肃州夫人实从居五年宥还京师宪宗即祚翁被召复为修撰出知兴化府夫人畱京师翁既致政当成化壬辰卒后二十年夫人夀七十有二乃卒葢公素笃孝友夫人志协力相不遗其忧翁竭节尽职不复顾私夫人贵不外溢处难不内怼翁重义博爱防人之孤拯人之急曰汲汲不暇夫人惟所命犹恐弗给若恒事常职未尝畧有徳色及孀居处独拮据掇葺矻矻终其身而门阀屹立声望不坠居常谈翁所履歴及闺闼间语皆慷慨激烈得其义荣非负丈夫器识者殆不及此故公卿旧故多致尽敬里党诸子皆有所效法焉夫人其贤哉夫人生子四人俱殇女六人某某内徳防归东阳为继室为外孙者一惟东阳之子兆先而已呜呼吾妻之亡兆先生甫四月夫人间谓东阳曰吾欲见吾外孙之有妇也乃聘于吾友潘君时用之仲女夫人实相成之东阳系朝籍不及赴葬遣兆先执绋行以某曰葬夫人以编修贵被封曰孺人今称夫人致私敬也铭曰妇徳不必同惟厥从福履不必隆惟厥终厥终伊何夀则希有厥从伊何名以不朽呜呼天乎竟何咎
　　封太安人杨母张氏墓志铭
　　东阳与杨应宁为知己二十年获拜其母太安人数矣应宁为按察司佥事提学山西太安人卒于官邸应宁书来徴铭曰一清俟此以因属其门人礼部主事乔寄为状翰林庶吉士阎价华继刻石京师寓而归先公之丧应宁方以书吊我慰我今遽有是托予复恶能无情哉按太安人姓张氏大父为湖广九溪卫安福所官世居澧州太安人时为处子方少闲内则应宁先公娶张继刘皆早世念尝为澧州判官闻太安人家范甚习乃继聘焉及归刘安人遗女甫晬病防死亲提抱同卧起求良医善药而愈之公自厉为清白吏佐以勤俭及同知化州从居十年服饰皆嫁时物处同辈金绮炫赫中晏如也州有剧寇城且陷僚属家皆襁儿女为走计太安人遣人觇公方乘城治战具曰无忧也治家事如常时诸家恒视以为重卒无他变公本云南人既谢官占籍巴陵太安人脱簮珥易布粟以为日应宁应竒童荐奉公及太安人上京师及承诏读书翰林举进士公始弃养后拜官中书舎人三载考最例得给公勅命进阶儒林郎太安人封六品号从夫贵也应宁满九载待次疏乞归云南省祖墓留太安人居镇江既修祠合族还始置田买屋宇为常业太安人实指画之应宁得山西命重劳起居欲乞终养太安人不许许就养至则体不通应宁不敢数出廵太安人辙使行至平阳得病报驰还司太安遂不起是为治戊申五月二十五日夀六十有三太安人敦重简言笑祀事必恪礼处姻族驭臧获无疾言怒色慈而能教京曹賔友以应宁故造访踵接必丰馈食或闻应宁饮笑过度必婉语戒之山西学政久貤应宁力刬宿弊有无赖子挟势挠抗索治之防毙杖下太安人闻之愀然曰法固当尔顾人命亦至重尔父尝言刑曹务平恕竟尔忘之耶应宁之文行一时树立卓卓虽出父训亦太安人教也初同知公病革念不能归云南巴陵仅系空籍而刘安人女适镇江胡宗允拟卜居邻未果太安人实命应宁于镇江丹徒大山支之原始吕县籍兹以九月六日启竁而祔又尝念应宁壮未有子命以云南族兄续次子绍芳告公祠堂为冢嗣此二事皆功于杨氏故特志之铭曰孤城岌岌桴鼔亲执我从夫者以死殉急翼翼重闱命服有仪非子斯才孰我克驰我相夫勤诲子以慈而飨厥终孰谓弗宜其飨防何勤则多有我亷其取以遗我后九原有知不我心负孰能我铭吾子之友
　　眀故广西布政司副理问致仕叶公墓志铭
　　呉江地多水坎不能者必筑甃石冢于其上其工累数千百计防事既不豫事多至仓猝不克固以为常患味莼叶公既老自营图夀蔵曰吾得从司空图防足矣乃相吉壤于殿宇围之原方事封筑未竟而卒其子绅益筑之逾年而后举成先志也公讳芳字子春世居呉江之汾湖湖多莼亢姓所嗜故以为号会大父仲賔九江府仓大使父蕙母郑氏公性笃而敏善记诵尤工属对习诗经举子业为县学生御史彭公朂孙公鼎督学政每试必置优等试乡闱屡科不利以年当贡同学有徐文玉者母年老遂让之又二年乃贡礼部入国监以例归宁时怙恃既失与其配居刻属为业又十有五年授广西布政司副理问志存公恕贺县卒四人樵于谷皆坐滛罪久不决公疑之廉得实止罪其二二人获免时称为明当川民林姓者以荒歳转徙其田为富民所业比归不克复他官言田乆无主非富民存之亦为他人有矣公独谓田本林产今其故主在恶得言无乃取其大半归之富民以白金赂公欲尽得之公叱不聴在官几九载无公私过借以老乞归廵抚都御史朱公英素善器使不輙聴恳乃得释居家敎礼义虽底富盛二子皆登科籍恒欿然不以骄人邻有为不孝者呼而切戒之卒自感化乡人称之公年七十有六生某卒某卜葬某子四绅其长举于丁未进士为户科给事中有名孙七公夙勤子教念尝诎于科目欲偿取于后及见其子之成曰吾不憾矣今天子即阼绅奉使南服期得归觐弗及敛例复命于朝乃返襄事因奉状请予铭且自述其地始末如此给事中例有封勅必满三载始得拜姑铭此以俟诸他日铭曰汾湖叶公古逹者年未髦期廵于野后十年余葬兹土身所自营非手假生怡死安此其所生有令名没不腐樵牧之辈安敢侮
　　明故南京工部尚书刘公墓志铭
　　公姓刘氏讳宣字绍和一字应召其先世家南昌有讳君造者住南昌为吉州推官始畱居安福祖讳尚勤考讳祖昭俱赠太常寺卿公八歳而孤长値家难力就学受春秋于礼部侍郎李公绍正统丁卯春父戍卢龙徒歩至京师冬无纩手足皲裂忽冻死道上有老妪饮以羮始苏夏常中暍有逓夫以热土覆脐摘园食之乃复进己巳北使假贡献图窥伺公上疏言不可信宜豫为备后六师失利公从武官守天津宻賛戎事或诱之逃或畱妻以女皆弗聴事定乃反景泰庚午例得校艺京闱廵抚都御史邹公来学竒公才曰子必为解元闻者皆笑比试果一登第一名顿起辛未会试第九举第二甲进士简入翰林为庶吉士壬申授编修癸酉代祀北镇丙子修寰宇通志成迁修撰天顺戊寅归省母彭淑人迎养于官庚辰同考会试壬午典京闱乡试人服其公甲申宪宗即祚命充经筵讲官丁亥九载秩满擢春坊右谕徳寻以英宗实録成迁右庶子庚寅擢南京太常寺少卿上疏请増置太庙寳座更造进鲜服定乐舞生名数图画功臣诸庙数事多见采纳丙申丁母忧己亥还任壬寅进本寺卿兼掌国子监事修正条教防病赙死士类咸悦服琉球国遣子弟就学公据例请给薪米衣服抚之加厚学者奉束脩金公辞弗受丙午召入为吏部右侍郎学者复申前请事闻命公受之公在吏部每留意人才政务毕举丁未旱代祀北岳北镇祀毕而雨治戊申今上皇帝特进左侍郎庚戌进南京工部尚书刬奸弊稽出纳偿官逋数千而羡倍之辛亥某月卒夀六十七公事母孝待寡嫂以礼鞠女兄有恩性耿直好折人过人亦以此重之尤熟本朝典故能歴数公侯世系成化初礼议庆成宴坐尚书姚公防询公公歴举旧制某官坐某所姚据以上奏行之至今为文务理胜所着有冲澹集蔵于家配王氏累封淑人子三长秉常以公廕为国子生次某某某月日上遣官治吊且赐祭云东阳公京闱所举士也故秉常来乞铭东阳其忍铭公亦何敢不铭铭曰六卿分职两曹并举公居南曹实掌邦土天子曰咨作我肱股乃身在外心实予辅诸吏奉法羣工信度天子曰都是咸在汝公在吏曹为衡为权公在大学有身有言文为国华公在词垣由终遡初亦防不贤天之培之以嵗以年国有耆旧若龟筮然胡生之艰而弗其延我叙公行扬幽贲诰命有章谕祭有文君恩在兹过者式焉

　　懐麓堂集巻四十九
　　钦定四库全书
　　怀麓堂集巻五十
　　眀　李东阳　撰
　　文稿三十
　　志铭
　　明故朝列大夫云南布政司叅议吕公墓志铭
　　公姓吕氏讳升字明逺世为襄阳人祖讳义永乐初累功擢徽州卫副千户赠眀威将军锦衣卫指挥佥事祖妣孙赠恭人考讳贵嗣千户有宠英宗朝起擢锦衣卫指挥佥事后调贵州平越卫以功迁指挥同知阶怀逺将军懐逺公四子公年最长防嗜学逰京庠从礼部侍郎刑简翰林编修刘公升受易学举顺天壬午乡贡连得甲申进士第观政吏部成化丙戌受户部主事有勤慎声庚寅疏乞省懐逺公于平越间嵗乃反壬辰懐逺公卒率诸弟往归其丧服阕迁员外郎丁酉运舟不时至命公往督官士奉令罔敢后己亥迁郎中防朝廷用师建州出督运饷饷不告乏辛丑竟典王府册封副使癸卯擢云南布政司左防议至则躬亲郡县察隐除有武官怙势杀人执法者欲贳之公曰死者何辜竟抵法民翕然称快蒲蛮乱奉檄宣恩徳皆帖服不敢肆公巡不择地冲冒瘴毒因获疾濒殆乃起丙午入贺圣节事竣遂乞致仕治戊申十二月四日疾作遽卒年五十七嫡母王封恭人生母李及配杨以公贵累封宜人子二某年日塟呜呼余与公同庠同举乡贡及进士凡三十年闻政誉借甚顾于诗未甚悉也比卧病公擕五言数首过予使订可否余见其帖有法度及询之则曰吾业此二十年诵唐诗千首每袖置一巻有遗忘輙取绎之今尚能诵焉所作五七言亦无虑千首然未始示人闻子论甚强余意后数日当尽擕以来过期不至忽报云死矣因取所留稿阅之惨然以悲又数日公弟锦衣千户昻奉同年通政曾公克明状以铭请予因以语昻俾辑遗稿俟异时次而传之而先畀以铭铭曰生不溺贵当力学以成旋弃其羸以保此令名胡取之囏而而委之也轻乃以其余自托于诗欲以是鸣志弗竟而止实伤我情有欲知公不于其诗其考我铭
　　明故监察御史张君墓志铭
　　监察御史张君世用按福建时得疾还京师屡辍屡作犹力疾出治事今年春益剧乃具疏乞归事下吏部未覆而君卒成化乙巳闰四月二十九日也年四十有九君属纩时谓其子立曰吾亲年七十吾不及终养以死死不恨独歉此耳又谓其中表弟尚宝卿仲君惟馨属所以识其塟者盖谓予予往吊君闻遗言而哀之翌日奉君同年中书舍人杨君应宁状来请铭余以维馨故识君久且得应宁状可据信铭不得辞君姓张氏讳稷字世用世为扬之宝应人曾祖讳谷成祖仲仁父彦明封太常寺博士母郑氏封孺人君少有器识弱冠为县学生頴脱侪类御史见其文惊曰是当为塲屋魁比试有司屡弗利成化戊子始举乡贡壬辰登进士第观政户部尝预收京储给河南潼关诸军赏皆有能声授太常博士凡值郊祀庙飨左右执事闲礼度有白金文绮之赐居数年被简为四川道御史监光禄寺出纳明慎及按福建树风采严号令锄强植弱敏于聴讼剖判曲直然未尝恃以为能每録重辟必勤服念所全活者甚众有藩阃武臣怙势为民病君列其罪奏疏之名益彰尤重文敎以作人厉俗为事间又访先贤遗迹兴废补敝存问其子若孙或吊古感物輙形歌咏亦不以妨政务及受代簿牍无留者时官数多冗至有冒名匿罪以干禄泽君率同官极论之诏黜其尤者若干人君后别有拟奏而病已作竟不果上云君闿爽明达博交泛爱而臧否自别有不当意輙见辞色旋亦消释不复着胸臆间悯穷赴急义气所激视财利若土苴在官十余年不问生业未尝増寸土一屋服器俭朴萧然如诸生时君当经术授徒京师有显者为诗文清拔有思致至于辨别体裁评隲髙下尤介介不茍君子以为知言所着有竹西稿若干巻娶许氏户部检校文诚之女封孺人一子某月某日塟某山之原铭曰入其堂其气奋以扬接其人其论激以昻忽弗振而死能无伤乎
　　封承徳郎刑部主事谭公墓志铭
　　封刑部主事上海谭公自作夀藏于黄龙浦之西原又自制棺椁衾襚凡后事皆备防其子员外郎韶归自官公日引至其地左右指曰墓穴当主何山墓门当何乡地当置何树池畜何鱼田所宜种者何谷园所艺者何物诏唯唯退而泣曰噫此殆以后事属我也还朝而讣及公讳甫字廷礼世居上海鹤沙里年十六失怙出赘朱氏数嵗乃归养肄礼经举子业志逰庠校不果府强辟为从事非其好也乃以经学授厥子曰必为我成之间家居置塾为乡子弟师多所器就及谒选丞居野裁剸综合见称为才以外艰返载修塾敎并继母弟侃谔皆诲使成业焉纳妇置产居之兄章裕死遗孤训诲若已出潘氏妹劳无子迓归养之改丞阳信専督马马政简裕不为力坐谤辞官诏举乡贡礼部试连得防公曰吾不归治家俾诏或内顾迁业岂至是哉于是益屏世营厌耳喧襍居浦西别墅筑周垣凿方池搆屋数楹环莳花竹日吟讽防衍以此自老及闻诏拜官昭以四戒谓急失情缓则留狱刻则妨平恕多疑则长奸伪因韵为诗使诵之诏子魁儿早夭公贻书曰非我不徳则汝失刑是致不可不省诏勘狱髙邮时法禁殊肃公又示以诗赠王事至重母得枉道归归必请又一年乃用诏例以省觐归三晦朔亟趣使行然中实不释疾且作诏迁今秩公力疾手书致戒葢自是不复至矣或者谓公旷达遗世乐不讳死此世所不易或曰久于命殆安之尔彼戒子者意恳恳不释毙然后已此岂遗世者哉君子曰后説葢知公者公曾祖伯玉祖文政者克闺配某氏子二诏其长也次子诰举懐才未仕孙男女各二皆防公年六十有二某日塟诏之举于乡予得其文魁选间及在官防慎精法律以公命奉姑养于官即所称潘氏妹者也诏以刑部郎中陈君一防状请铭一防公乡人有世好言葢可据故为铭铭曰名弗身遂于子则取之公不曰矜曰我国有之生距有穷意迩斯止公不外慕曰此足以死死有遗忧其忧在国曰吾子有职于我是塞彼官弗忒以耀于潜徳
　　封太孺人杨母熊氏墓志铭
　　杨太孺人熊氏卒于新都其子行人司正春奔丧归旣辟地卜日具塟其孙翰林侍讲廷和请予铭按杨氏之先本楚人元末徙新都春之曾祖讳贤赘于李祖讳夀山考赠行人司正公讳玫皆冒李姓公三娶始郭继杨太孺人以同邑望族实再继焉时杨氏中落公为县学生有前室二子逺政太孺人抚若已出及公膺贡入国学留居故庐手自织辟畜鸡豚易钱谷为朝夕费裁取自给余悉致京师为旅资公授永州吏目太孺人从嵗所得禄奉务节缩一钱不妄费公卒于官逺改亦相继夭死春及二季皆防未堪事太孺人蓬首垢面负遗骼挈两寡妇以归值贵州苗作乱道甚梗晨夜间行出入营垒触冒瘴疠虽造次顷刻区别臧获咸有分限每经一堡必号曰天乎未亡人经某堡矣经一岭必曰经某岭矣以至城郭津渡皆然既抵家治塟家复贫如未仕时脱所被簮珥遣春就学始令复杨姓曰汝父治命也目尝失明成化辛丑春举进士疏乞归省太孺人喜乃复明居数年趣春就任曰我尙健犹幸及汝之封也春拜行人司正以治辛亥满三载吏部上最绩获赐勅命赠官如其官太孺人始受封乃具冠帔拜祠堂曰未亡人有以见君地下矣某月日卒夀八十有三某月日塟于某山之原在公墓右数武许子五孙十廷和某某曾孙五铭必有状司正君既归追忆懿行惧外之人无能知勉自为状其辞哀而理廷和年十二举乡贡其举进士实先司正君今在讲筵史局卓然有闻焉予尝叙贞夀堂诗以徴太孺人之敎与泽然所叙事差简兹叙为铭作乃书之加详若公行尚多以铭为太孺人作故不及且与诗叙互见云铭曰有沃斯原我树我封夫君所安我不圗存后四十年而窆于邻异圹同垣畴其保之以遗我子孙
　　明故中宪大夫浙江处州府知府郭君廷臣墓志铭
　　予闻浙藩张布政称良有司得知处州府郭君廷臣及彭刑部南巡最君绩移檄奬厉处人相与建生祠奉之未防君卒其子乡贡士郛方以忧居肥邮驰省君至杭得讣奔至处处人曰我侯之子也相向而哭郭既返君丧道镇江奉杨按察应宁状上京师请予铭葢其母之塟余实铭之矣郭君举成化己丑进士官户部为主事督收京储防计精当寻督天津诸卫及汗石诸塲财赋宿尽空属吏以金餽斥弗纳迁员外郎督储临清见伐桑枣货食者畀之米且谕之曰植物不易货且尽当复何货民感悟遂不复伐防有议开邉者愿君督饷辞不获比出境不遇贼而还进郎中有宗室讼民田久不决君往勘实归奏称防因疏所见数事于朝及知处州守久阙倅贰更署吏缘为奸君至严防禁籍记条敎事无留案尤精判决人不敢欺处有银冶民乘利据险为恒患君榜示祸福弗悛者輙捕除之尝有羣盗乆弗获君忧而祷之是夜梦卫廪谷溢因防得米广者为盗窟并获赃证众以为神丽水民惑后妻逐前室子君重伤子敎反覆开悟俾为父子如初戒民节用禁胥吏勿下乡井还逋民万余口复旧业嵗旱祷雨雨輙应有虫伤禾稼为文祭之三日而死有瑞莲嘉禾诸物或以颂君辞焉尤留意学校躬为程课士皆劝学独严御下贪官黩吏皆敛不敢肆恵归于民民以是思之君少用志敎养弟息举乡贡懋恵皆习举子尝旅宿比舍有女夜奔拒之不去乃出避之其素所操执固如此豫策民利数十事及为郡次第行之处人辑所立敎条曰为政纪纲曰括苍规约以传其所自述有诗文若干巻郭氏本出鹿邑国初曽祖仁美从大兵北行至肥乡因家焉祖晟龙江卫经厯父谦永年县丞累封户部员外郎今年八十矣母石氏累赠宜人君生某月日卒于某月日年五十有二娶梁氏累封宜人先卒塟某原己酉某月某日合窆郛其嫡子也侧室楚氏有子邦丁氏有遗腹子郛告诸祠堂名之曰邠铭曰世有毁誉或非厥情面背则殊矧惟死生浙有郡侯郭姓忠名涖郡六年而弃其氓氓忘我侯侯我父兄劬孰我佚扰孰我宁泣以送之有泪吞声侯也何知我情是婴侯生有祠匪悦与营曷以騐之于侯之门有考绩者视我兹铭
　　需庵处士岳公墓志铭
　　亡妻岳宜人之伯父需庵处士公讳端字元方实为吾外舅防泉翁季方之母兄卒且塟公子坪泣曰吾父之铭尚将谁属哉东阳亦抆泪曰吾又奚辞因检翁所撰述得公世系询诸戚党长老及坪所自述又追忆吾妻言得公事行并叙次之岳氏世为顺天漷县人曽祖讳徳甫祖讳思铭考讳兴怀逺将军府军前卫指挥同知姚太淑人刘氏怀逺公始娶焉继娶王刘娶于南京宣庙询公家命舟迎至京师赐第居之懐逺公职秘甚近勚不顾私公孝友识理道少勤干裕逺逰江湖服养成业翁赖以就学懐逺公从翁为翰林编修尝具疏论国大事辞甚激公窥见其稿泣且裂曰安所置老母乎及翁入内阁论曺石罪恶得祸戍万里外私第为世家所夺家尽破公则曰弟职然也未尝色怨独奉母日慰悦之终其身迨势家败公具自列宪庙命还故第翁出知兴化公独居慨慕及见致政归方聚处数年而翁卒遗业萧然幸公老夀家赖以不坠遇王氏所生弟千户详从弟海皆极友爱育从子培均増室埴垣不异已出培子标再居官及诸孙桂格桢之立羣从中表诸女弟之嫁皆公力也族叔有饷邉者解所衣以赠之刘氏舅病卒买棺治殓乃归白懐逺公旁近姻党下至旅寓以贫告为治奁买棺者多不可纪数刘氏从母无子迎居母事三十年竟殓而塟之女适王主事证早寡抚育其女择贡士任经嫁之于今有孙焉家居不妄费不服纨绮虽老病躬课臧获或手操箕篲不少倦自制棺椁及诸凡后事曰死命也吾俟其正而已治丁酉四月三日病忽革匡坐而絶得夀七十九五月某日塟漷之望村先墓配南京陆氏有贤行子坪克家孙梁女孙一人葢自増堂之失我防翁遂失嗣续且不夀以没天下共悼惜之公后卒十有八年夀逾二纪有子及孙视翁福祉殆若过之其功在继续方居显扬亦畧称矣然则公之重以翁而亦可以无负也夫铭曰方以类聚习以性成古语则然于公有徴逺则畿甸尊则公卿孰不曰此防翁先生之兄也汉有陈氏元季并称公与防翁将无沗厥名有嗣在公来者其承之
　　西庄处士罗君墓志铭
　　西荘罗公连昌南城人处士也其子玘为翰林编修故大夫士多知公例得封勅不及命以卒乡之人不敢字公故以号着曰西荘云公讳昌字文程生未晬失恃乳弗给日噉肉数脔得不死竟以是得疾家人易之公考独曰是将强吾宗顾以疾弗督使学一日公忽自奋从季父大观学博涉史经地志厯法诸书未始圗画然恒若以自负者人亦莫能测也正统间贼邓茂七作乱声言袭见昌城中人罔有固志公帅众守西门不脱介胄示以固守力惩弛怠敲抃日不絶麾下士无敢仰视者忽流言将黥乡兵军中皆惊公叱曰敢哗者死众乃定寇亦渐引去皆谢曰活我者罗公也村北芙蓉山传有金鸡神能祸福人趋者踵接公曰宁有是敌以下皆笞而返之竟以无他尝夜过东麓见灌莽中鬼燐匝地比晓挥百斧赭之遂屋其上今家焉其意气屹屹不茍为物变类此尤敦内行事父一日不离侧祀事久益防自撰墓奠亲曰此礼非古吾以劝也晚居西荘置产増业为逰眺所亭台竹树甲旁邑诸墅日与客笑傲其间竟以是终所着有西荘稿家塾稿若干巻娶傅氏子男四纲纪经维纪改名玘以国子生举京闱第一登进士第拜今官公夀六十九某月某日塟县之某原按罗氏出侍御史袍袍避危全讽跋扈徙居南城十一传为曾大父庆逺生防谿司税俊杰俊杰生耕隐处士大矩实生公至公子玘乃复显方其未显也公谓之曰尔有竒才终必称吾志比久诎言不为变已而果然玘举京闱余实校其文故以公塟请予铭其同官陈正之有状铭曰郁而崛其气有勃敛其锷弗刚以缺硎以发亦莫我敢遏固天将成之匪予夺
　　国子生傅君墓志铭
　　国子生清苑傅君卒于家时其子编修珪方阕母服再入翰林才数月以冬至节谒陵未入见而讣至将复归予甚伤之越数日珪奉检讨毛维之状来请铭且曰吾母已得体斋傅先生铭吾父时以为慰兹吾父不遇以殁先生倘予之铭是慰吾父地下葢珪之举于乡予暨体斋典试事故其言云然余安可辞也哉按傅氏本清苑旧族族最大乡称所居地曰傅家荘曾祖讳士成祖讳贵皆弗仕考讳信为嵩县主簿有去思于民君讳泰字显雅弱冠逰保定府学为生通诗经学成同业皆推孙称后进遂屈为子弟执经问疑义者相继君敎法严整凡及门经指授多称为才君自负甚伟始谓科第可立取也试京闱连失利失利者类以借口曰君道科目果足恃哉成化己亥膺府贡士上礼部陞国子生又卒业厯营缮司事名齿铨籍次未及问乞归假君曰我非不欲仕仕亦有命安能役志于物以累吾志乃自号抑荘防人放情田野日与乡人狎多蓄酒待客客至则咏觞为乐有措者亦忻然赴之性坦亮不喜谈人过或犯之笑不与辨人以故乐亲之知君者谓虽自放然所负故在终必自见且其子珪已得进士官侍从即不就仕亦尝荷有锡命是其进退优裕无弗可者而君遽以疾卒得年五十有六而已君喜为诗稿成亦輙弃去不复自惜每以敎珪不独于经学为然珪志业専确将大有就而君不及见然他日考试业者宁不曰无是父无是子如杨子所云者亦可以无憾哉君配刘氏有内行其卒也以治庚戌塟府城南祖茔君卒以某月日明年某月某日启圹而窆以刘氏祔焉子五珪乃其长孙如子之数女孙加女之一皆在室铭之曰士有力学奋为仕徒有车既膏中阨于涂涂亦孔夷众所共趋我行独起咎岂在车为疾者驱我车弗如有命我者孰疾孰徐我悉聴之弗能觊觎我力弗穷而委其余朂我继轨慎哉厥初
  </div>
  <div class="pagination">
   <a href="怀麓堂集_page39.html">
    上一页
   </a>
   <span>
    ...
   </span>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <a href="怀麓堂集_page37.html">
    37
   </a>
   <a href="怀麓堂集_page38.html">
    38
   </a>
   <a href="怀麓堂集_page39.html">
    39
   </a>
   <span class="current-page">
    40
   </span>
   <a href="怀麓堂集_page41.html">
    41
   </a>
   <a href="怀麓堂集_page42.html">
    42
   </a>
   <a href="怀麓堂集_page43.html">
    43
   </a>
   <a href="怀麓堂集_page44.html">
    44
   </a>
   <a href="怀麓堂集_page45.html">
    45
   </a>
   <span>
    ...
   </span>
   <a href="怀麓堂集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
