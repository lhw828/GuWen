<!DOCTYPE html>
<html>
 <head>
  <meta charset="utf-8"/>
  <title>
   让德公祠勒石诗章 - 第 10 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   让德公祠勒石诗章 - 第 10 页/共 12 页
  </h1>
  <div class="content">
   ○一议革差拨之费

　　前件本县旧规六房吏书指称各衙门投文比较拘驿拨京差府差马折干送银一月费银十五两据驿称每年费银二百两又快手拿贼骑坐驿马回日计算喂马草料每日要钱三十文夫六房公文果系紧急事情不妨驿马飞逓柰何取京府差而用之也快手捉贼乃其职分工食马匹亦巳自备安得取驿马而用之更索取草料钱乎此尤悖理之甚者似当永为禁革伏候裁夺

　　○一议革常例之费

　　前件查得旧规驿官马牌子轮流供送柴炭红烛每日费钱一百文据马夫称每年费银三十六两夫驿官支应既有正支□□银两察院红烛柴炭本县巳有杂支预备□马牌子之私供红烛柴炭何也又所官车□头每月供给柴薪银一两一年共银十二两俱属滥费均应裁革伏候裁夺

　　○一议协济之规

　　前件隆平新河南宫宁晋栢乡协济槐水驿逓本色行差此建初置法也迨各县坐掯不肯行差止协济钱粮通令本县代当巳又减削额银致令私行帮贴则栢乡之帮贴其代为各县包赔也亦巳称苦然且钱粮稽迟催僣不前致令各役揭债赔偿而富赀者得以乘其缓急操奇嬴之术以旁畧驿逓之利逮赴上控诉更启嫌隙愈以停阁及哀鸣乞怜允发钱粮之日而揭债利息往返盘费亦巳无算是于包赔之中而又加以亏折也苦可胜道哉职愚以为除应协济行差者照旧额解赴本驿外其余有应解协济银两每于次月解到不得稽迟至于南马银两累年不解本驿算作实数各省视为虚文有名无实殊非法体合无通行题准或三年一次责令朝觐官顺解户部稽查考成或准给咨札委官敛解庶驿逓得实惠而钱粮不至干没卑职查得大明会典内开一款嘉靖四十五年议准顺天府所属州县驿逓银两俱要依期征完解府转发如有私相兑领者不准支销万历三年议准通行各省抚按将合属驿逓编审站银严追尽完及时发给拖欠者查参又题准北直隶州县协济站银与京边钱粮一体征解每季终各驿将未完钱粮州县开报顺天府将州县官照例查参如此则偏累少均既不以有帮贴累县亦不以无帮贴累驿解发以时既不致揭赔而受催于债主亦不必催提而抑累于各县矣伏候裁夺

　　○一议给散之规

　　前件驿逓奸猾于钱粮未到日私向协济县分具状讨领偏费多用甚至通行侵没棍赖肥巳稽查不便逮钱粮解到驿所官吏或称常例或称公费巧立名色先行扣除债主讨索不论久近通算利息褁囊而尽更有豪强暗通驿所官指称别项支销扣除分用而无赖棍徒揣巳孤茕不能抗夺辄奋死力强为攫取故钱粮散尽有得意满载而归者有空手号泣而出者不平之冤难以上闻掌印官避嫌袖手坐视中闻有愤其不平者引至公堂面为分给而驿所官而债主而强梁富豪又以大不便于巳纷纷以乱言中之掌印官势不得不辞远恣其所为付之无柰不知利者众之所趋而易私者也不有以堤防而均平之责将谁诿天日昭昭果无染指众宁能以臆中之耶职以为钱粮到日驿所官即时报掌印官谕驿所官率众代当公会本衙门二门外眼同计算解到钱粮若干公费该除若干各役该分若干先登簿籍即令银匠按分秤兑唱名散给如此则官吏豪强无侵渔各役均沾实惠矣伏候裁夺

　　○一议差拨之规

　　前件差拨不等有京差有府差有短差而各差之中又无有轻重不等即不能于轻重不等者以一律齐柰何于京差府差而亦听其不均也顾豪强之役把持驿官每遇京差轮及预设行款假揑名号或私行那移或公然隔越京差绝然不行府差间用而巳致令软善之役偏差苦累勉强揭赔甚则迫极逃窜豪强者又顶逃窜之役而工食兼并于巳反哀诉官府借称赔累此积弊也本县查知置立京差府差用印格眼簿县与驿逓各收一扇每遇差出驿将听事者讨差本县查明亲手于格眼簿内某名下注某日某差挨次用尽周而复始不待摘牌而挨拨自公无隔越那移之弊即有欲徼幸私用者不得而干之矣此簿关系驿逓要务合无准从行令按季送查或间一吊查则人役知警惕而簿籍不为虚文矣至于短差所费颇多不能尽悉然亦不过穷一日之力无甚苦难者掌印官问一稽查足矣至于本县公用短差亦须参酌县与驿逓互而用之不得内视本县外视驿逓而贻偏累也伏候裁夺

　　○一议应付之规

　　前件查得大明会典内开一款万历三年令凡官员人等非奉公差不许借行勘合非奉公务不许擅用金鼓旗号虽系公差人员若轿摃夫马过溢本数者不问是何衙门俱不许应付又十一年题准出差官员上自册封公侯伯下及外执行各有分数规则不得妄索滥用昭昭典训炳如日星岂不可以久永而奉行哉柰何迩年以来渐以滥觞不为勘合多借用且借用多用改抺稽查畏为衅端觉察多逢彼怒甚至无名牌票谬为指称即发而用之无票员役阴有要挟即强而行之此而不严加禁治何以清刷疏通而祛驿逓之害也况栢乡县截头衙门过客挂号关系匪轻夫验勘合挂号大为清弊良法第各处挂号俱有专委独本县以掌印官兼管夫以本县九省之冲钱粮刑名业有专责往来迎送殆无虚日彼挂号者动称紧急公务不肯延俟第奔走冲路之次印信不能数开数封独用标行恐非法体合无准用关防一颗随时应用似亦一便也然挂号遵奉新行往来多有未知者合无准示明文刊刻大字木扁于南北城门即书申明禁例于上庶杜道冐滥者知警远避间有夫马溢于牌票勘合之外者本县既奉文挂号必斟酌裁革不避嫌怨人心自服甚至滥行不法者许本县指名申究其有怀怨中伤肆谤者伏乞鉴察务俾法令通行奸伪不售斯应付如法不惟槐水驿逓之害除将一路风清南北并受其福矣伏候裁夺

　　○一严启闭之规

　　前件往来官员遣牌知会夫马伺候以时可无他虞惟走差员役动称紧急公文半夜呼开城门不敢违抗数开数闭彻夜不宁诚恐奸伪乘机而入仓库狱囚关系匪细而出差夫马亦往往中夜方回闭之于城外无栖无食夫马俱困纳之于城内数开数闭疏纵非法本县议于城下疏通便路仍于北门外空闲官地创设一公所中建正厅傍列马房数间令该班夫马住养伺候不惟往来差役不致稽迟将往回夫马亦便栖止且省觅店房之费而城门晨昏启闭有时无疏虞之可虑矣伏候裁夺

　　平凉府为久乏工食募夫困毙脱迯事奉钦差总督陕西三边军务兼理粮饷兵部左侍即兼都察院右佥都御史刘　批据隆德县神林堡逓运所申称凤翔府郿县侵欺拖欠四十一二两年站价银八百四十两并镇灵二县节年欠银未给苦募赔当官吏受害命在须臾等情奉批仰平凉府速查征觧以苏疲困缴奉此又奉分守关西道副使兼右参议郭　批据隆德县隆城驿申为异常神积侵扣站价事据募天蒋兵等告称郿县天胆大户郭表侯荣张魁等串同积书朱文通将苦过四十一年秋冬季站银共六百八十七两分文不行觧给伊收手肥已陷兵等变产赔当累若难当恳乞转甲等情奉批仰府速查报又蒙分廵关西道参政王　批据平凉县高平驿申为胆积紊乱驿传乞法严究事据募夫范应节惠讲等连名告称洪武额设站道原为凤翔府属粮多站少平凉府属粮少站多本省旧额照粮佥差平凉府属钱粮坐派九驿马驴仅足数外剩有牛差额派不足凤翔府属钱粮审除该州县驿逓佥头足额外剩有额粮该应站役无抵就近佥审发应平凉十二逓运所牛头二千四百余名拘觧凤民正户应当一百五十年来凤民三次告将牛头裁去七百觧给站价召募平凉各所住居民代凤民应当又经五十余年万历二十二年自奉例条边驿所召募街民自三十五年起四十二年止凤属宝鸡县拖欠本驿站价银二千两该县保歇房住浸渔成家不肯交官觧给已称苦累又徒被汧阳县天胆久积李仕元串同刁民杨坤马云等科利告掣额站不思干碍题请原非恊济赔帮紊乱驿传匪轻等情蒙批仰平凉府会同凤翔府查议报又蒙固原兵备道布政使董　批据泾州瓦云驿申为吁天提剪惯积侵吞站价以拯危命事据本驿召募薛谏等六十名告称本驿路通三边会稿甘固等镇及肃韩二府??回夷番僧按季进贡差役繁多人马日不停蹄今被凤翔县蠹积收头尹衡等贿串污吏严宗尧等将额设苦过四十一年夏秋冬四十二年秋冬四十三年春夏共七季站价银共二千八十余两各侵不给分毫料草急缺揭债变产实委难支恳天转申提究等情蒙批此非本道所当与闻该驿此申多矣仰平凉府查候通详行缴又蒙本道批据隆德县神林堡逓运所申同前事详批仰平凉府查报又蒙本道批据固原州逓运所召募张勋党时新等告为攀天提追站银以安苦募事状称遭凤翔县久积李仕元田文广赵应魁崔邦义等将勋等苦当过四十一年秋冬四十二年冬季并本年春夏共五季站银一千五百四十三两七钱五分汧阳县四十二年秋冬并本年春夏共四季站银二百四十七两二县共该银一千七百九十两七钱五分凤翔县假回虚文无门乞讨众募见今脱迯大半恳望提追安驿等情蒙批仰平凉府查报该所当镇城之冲事繁复重屡据告扰麾之再三泣愬不去且站价久逋情亦可悯查明欠数移会凤翔府催给报奉此又蒙分廵关西道参政王　案验为审编驿传事准布政司照会奉钦差总督陕西刘　批据汧阳县申称本县居民杨坤马云王可用等连名告称本县恊济平凉府高平等驿支直银四百二十六两彭阳城驿二百三十九两五钱固原批验所二百四十七两万家堡所二百九两本县民若乞要掣回议于平凉府属灵台镇原崇信庄浪四县粮内加增以补汧阳掣回之数等情奉批仰布政司查议报等因札仰本府会同凤翔府查议详道行间又蒙本道批据平凉逓运所申为乞鉴刁积紊乱驿传事申称汧阳县刁民李仕元等朦胧告要抽他站价不查来历根源平凉十二逓运□牛头俱系凤翔府州县以正粮佥坐正户觧所应当原非恊济如此掣回额站价银议觧何仓所站缺头在于何处设补况各府州县粮有则额站有定数谁肯替害凤府州县地出丝绵粳米价高粮轻女有织纺男有营运上不足心平凉田地山高峻岭价底粮重百姓愚蠢毫无营运本所召募吃人茶饭摃抬出力累同马骡昼夜无眠遇途猪狗同歇血尽汗干急苦万状被宝鸡麟游二县节年拖欠站银再四申告不肯觧给将何支持恳乞严□刁积庶不紊乱驿传等情奉批仰平凉府会同凤翔府查报奉此关行凤翔府会查未至行拘本府高平等九驿十二所召募周尚仁等前来查审间随据各召募告为侵站贿吏拨官阻断国脉变乱成法事先年八府议站查勘道路冲僻量其地脉肥硗照粮坐站派征银两将仁等九驿十二所站银除平凉府所属照地派征不足额派凤翔等八州县各该不等又派西安合阳等州县一千一百余两其西安节年觧来唯凤翔自三十五年起至今止拖欠仁等站银数计二万屡次告讨各催不与又遭凤翔久积神棍李仕元等蔑视三尺把持驿逓除领正站外诗私帮贪心无厌妄起异端捏词告争正额驿站贿通污吏拨官妄申阻坏驿传变乱成规恳乞转达行文催给欠银急救穷募等情据此即通行各州县严查凤府州县拖欠各该驿所额征站银去后随据泾州申称查得凤翔县每年额觧安定驿站银一千六百三十四两除已完外万历四十一年欠银一千二百二十五两五钱四十二年欠银八百一十七两四十三年欠银八百一十七两又该县每年额觧瓦云驿站银一千三百九十三两除已完外四十一年欠银一千四十四两七钱五分四十二年欠银六百九十六两五钱四十三年欠银六百九十六两五钱又岐山县每年额觧泾州逓运所站银一千三百三十两除巳完外四十一年欠本所银三百三十二两五钱曰十二年欠银六百六十五两四十三年欠银六百六十五两又扶风县每年额觧高家凹逓运所站银一千三百一两五钱除已完外四十二年欠本所银六百五十两七钱五分四十三年欠银六百五十两七钱五分又据平凉县申称宝鸡县每年额觧高平驿站价银二千二百五十八两除已完外三十九年欠银一百五十六两九钱九分四十年欠银一百一十两四十一年欠银五百六十四两五钱四十二年欠银五百六十四两五钱四十三年欠银二千五百五十八两又该县每年额觧平凉所站银七百六十两内三十九年欠银三百八十两四十一年欠银一百九十两四十二年欠银一百九十两四十三年欠银七百六十两又麟游县每年额觧平凉所站银七百六十两内三十九年欠银三百八十两四十年欠银二百三十两四十一年欠银三百八十两四十二年欠银七百六十两四十三年欠银七百六十两又扶风县每年额觧郿现所站价银一千三百一两五钱内四十二年欠银六百五十两四十三年欠银一千三百一两五钱扶风县每年额觧花家庄所站银一千三百一两五钱内四十二年欠银三百二十五两三钱七分五厘四十三年欠银一千三百一两五钱又陇州每年额觧安国镇所站价银一千二百六两五钱内四十二年欠银六百三两二钱五分四十三年欠银一千二百六两五钱又宝鸡县每年额觧安国镇所站银九十五两内四十二年欠银九十五两四十三年欠银九十五两又据隆德县隆城驿申称凤翔府郿县每年额该本驿站价银一千三百七十四两除已完外今拖欠四十年秋冬季站银六百八十七两四十一年秋冬季站银六百八十七两四十二年秋季站银六百八十七两四十三年春夏季站银六百八十七两又据华亭县瓦亭驿申称扶风县每年额觧本驿站价银一千九百三十两除已完外四十二年冬季欠银四百八十二两五钱四十三年春夏季欠银九百六十五两又据隆德逓运所申为募夫苦累难支尽行迯役急报招安事又据崇信县申查得本县额设四里迯亡不及二里闾阎九空原粮六千三百石零卖入王府者三千有余夏秋边储压二年开征宗室丝毫不纳百姓赔累骨髓彻干每岁征觧不及分数陷官住俸听参原派额供瓦亭逓运所站银一千三百两零节年追纳不前屡次拖欠共一千有余募夫纷纷告扰致将丬?攵头孙朝寅杜镇拖死民残县废见今乡官通学并百姓告要攒补里分改附相邻泾州灵台平凉所辖各具状赴院道告准蒙批本府查议候详且汧阳县申请要将崇信等县粮石加增站银是在彼为民求饶裕自便之路但本县万分残废譬之割肉医疮本县已无□可割矣柰何又能医别人之疮乎委难加派以上尚申报不齐其先经申告者多半在迯无凭查核先巳在迯者原未开报不知完欠即今奉本道宪牌严谕招复尚未投应人心涣散势难归一除多方招抚完日另行续查申报外该知府王　查得泾平等州县申报凤翔八州县额派各该驿所站银与刊发规则数目相同及查万历四十一年准凤翔府关为酌量时宜以救五路冲繁事奉分守关西道批据该府申议欲将陇汧州县额觧永宁安国等驿所站银掣归该州设立腰站接济关心等情奉批陇汧二州县恊济征觧北路站价银起自某年果因关山未开帮贴乎抑如禄饷之例照赋派供乎掣站之说虽今日酌时通变之理但南路差繁非止二州县为累应帮之站非安国等驿所耳今日掣回恐将来彼得借口差尽归付南路又将何说之辞乎至永宁驿为固原镇城岂得以北路槩论乎差果无几应掣乎该府为官民领袖利害宜得裒益均平乃独以二州县册报不为详说定就根由可乎仰府会同平凉府查议的确详报惟在秉公勿各为地方秦越视也速速等因备关前来行据永宁瓦亭安国镇等驿所各申称各驿所设在极冲咽喉总镇之地军门驻节近来添设芦塘边堡路通京省甘肃延宁等处又兼进贡??回夷日夜不宁每用马骡夫役不下百名匹头万苦冲繁其站价编在平凤二府每年支觧不足至于马骡价值日费草料工食等项目赔走逓委难支持穷募各思迯窜逓年奉文召安因此额外告议加增工食尚未苏困今又要更议掣站则工食无所仰给募夫必尽迯窜恳乞转达照旧庶驿所安妥等情该升任知府张　看得府属站价额在平凤二府尚未按期给领每年拖欠不得实支兼以差使繁多若累难堪若在议掣站银驿逓必须狼狈且天下之事有所损于此必有所益于彼如二州县掣回前银则永宁等驿所站银又将何以抵之如令敝蹄枵腹以走道路平抑另议州县以抵此数乎又查南路驿站不独陇汧二州县本府所属驿所站价多系该府州县额派若一处掣行则他处援例势所不免将使一路驿站尽至于倒悬也何必坏已成之法而为道旁之议乎告掣之议实难轻议具由备关该府回销讫四十三年四月内又准凤翔府关为乞恩裁革虗冐恊济以苏民困以免流移事据凤翔县民李仕元崔邦义王库赵天资等连名告称凤翔所属加派平凉驿站原暂时之计乞要归回本处接济等情备关前来行准本府马政同知王衮关查得平凉等驿所设在边陲公使员役络绎不绝路当冲要差役繁冗其站价□设平凤二府乃在我国朝洪武年间巳非一日矣今查刊刻规则内云平凉府属站价设在凤翔府属二万九千五百有奇历年未得按季给领负逋拖欠甚多不沾恩惠差役浩繁委难支持今凤民李仕元等告裁站价掣回干系题请擅难更议惟刊刻木榜悬立咸阳县南北分路处所俾令使客不得枉道令该县置簿登记应付由北由南最为便宜可行等情关府该署印推官经邦训看得平凉驿所站价额编年久非止万历二十二年条鞭始也今李仕元紊规告掣殊难轻议惟刊榜禁令差使不许枉道任由南北似为权便可行亦备牒到府为照国家设有驿逓以通方宇之往来由之人身具有血脉以通气体之流转均之乎为一息不可停也者停则于国家为滞碍于人身为痈疽未有不敝坏而败绝也此理之常万古不易乃人身之血脉又自不同如紧关咽喉将以内注心腹外达肢体通塞死生系之须臾匪手足股肱之可得而比也乃血脉之在人身又自不同如积病羸瘦既巳元气大亏形骸尽脱匐匍呻吟苟延旦夕匪疆固壮徤者之可得而拟也以故圣喆先民察乎根本荣卫酌乎轻重缓急调济定为规则犹恐后世之庸愚奸诡谬而纷更也于焉布之方册严之告戒若曰遵之则吉悖之则凶其示天下万世以经常之法不可擅更也如此以此思平凉之驿传不俟词说而意巳通矣乃庸愚蠢朴火谙圣喆之规奸诡强梁好为侥幸之计变乱成法蠹坏国是梗阻宪规以额设之佥派亲役更而为代当是以吕易羸之智也以额定之岁供募价易而为减派是六百六里之诡也以额内之千百什一掯而为拖欠是望梅画饼之术也以额存之虚文空名而陡欲撤绝是坑高平之惨又坑十数高平也哀哀平凉何不幸罹此鸟穷则啄兽穷则攫啄攫无能匪迯则毙无恠乎各役之相率而迯嗟乎小民不足惜也脱苦边而适乐国犹为凉民称幸犹不思民迯站撤则三边之羽书阻甘固之飞檄断肃韩藩府之差使隔??回夷番僧之贡道绝内而钦使册封诏召之路塞外而大小将吏差遣员役之途穷矧逐岁秋防严警往来传逓尚且各派信地调遣伺候离家三二百外此可以空拳枵腹应乎倘听各驿站迯散百务俱废国事边情民殃盗祸万一变失于传报疏于堤防害及国家涂及生灵此时将谁任其责乎窃恐二三首事启□之民窜匿无踪苔杀无益独当事者百口难觧也职万死亦何足赎窃以为朝廷一定之法必不可议更正派之站役必不可议撤已减之站银必不可再议短已往之拖欠应带征而补还见今之派征应刻期而起觧于此则招抚迯窜于彼则惩戒奸顽法行禁止安常处顺绥于至治享乎太平斯为上策不然必欲擅更祖制轻易额规请以彼此提衡而较此边彼腹此瘠彼腴此以宗藩之贫嚣胜彼以齐民之静治胜而接岁来此荒歉而彼豊收尚不足较何者盖站差不以年之豊歉为增减也国宪为尊卮言无禆谨照额设规则将历年拖欠通行申报伏乞准行清查严限起觧一如京边钱粮事例通入考成庶国法定于画一人心消乎奸诡而驿传无壅纷嚣永杜矣若夫以侵渔为拖欠以见收为未征严查奸弊自有宪法不敢与闻而严查冐滥极力节省节奉严禁万不敢忽职掌而自取罪戾也蒙钦差总督陕西三边军务兼理粮饷兵部左侍郎兼都察院右佥都御史刘　批站银拖欠募夫脱迯冲途为之梗塞仰布政司查催速觧缴至于撤站速议确妥永为定规勿致纷更详报为兴复旧制以便督催以省繁扰事照得本府所属州县如固原泾州若平凉灵台镇原等县额供边饷连年拖欠积至万计诚可惊骇究其原故佥曰风土之瘠薄灾疹之迭见以致辨纳不前拖欠弥积似矣及察其根原则职以为未必然也无亦国家之典章弛而逾旧乎有司之职守疏而觧恪乎小民之情谊隔而不通乎讵止钱粮拖欠而词讼之日繁盗贼之弥横迯亡之相踵世道且由之矣请言其故伏暏我　太祖旧制每里设有老人一名加方帽皂靴长衣慱带有司以礼相待专责催督钱粮完则加赏花红以励其勤欠则责罚以惩其玩使有司无烦苛之政民间无追摄之惊四民乐业万姓称便此我太祖劝课之良法诚万世不易之规模也本府自入境以来并不见有老人迎接及询各州县亦未知其原故但闻远年因有老人包揽情弊久已革去卑职伏见西凤汉三府设在腹里民无野处与县治相倚百姓婉顺法令易施所以老人用之而无益革之而无损平凉幽悬边僻户口虽云不多封疆实是阔旷且与达虏接壤??回贼杂处王化不行礼教未章若非老人则法令不能传播愚民不知警戒是故边境之老人与腹里之老人不同一经革去如网之无纲衣之无领官欲率民无所提携民欲近官谁为接引上下滋隔政教龃龉薄藉不清钱粮愈欠官听参罚吏甘比责势必差人下乡拘摄追比悍民不服又势必添差兵快围拏将民激变必至迯亡所遗田地荒芜者如镇原一县不下千顷钱粮全额积欠无凭征收盖缘为法之不良也为今之计思惟仰照　太祖旧制每里择选德行素着殷实充当本里老人仍照旧规加衣帽免其本身徭差责令轮催该里一应钱粮使民得亲近而无惊扰之忧官易催科而亦免差人之烦矣

　　直隶真定府为仰承　德意极力节省以省苏驿逓以拯民困事本年闺四月二十八日抄蒙廵按直隶监察御史于　批据栢乡县申准本县知县王之都条陈议革轿马之费等款缘由蒙批驿逓向称苦累况值民穷财尽时乎据该县条陈剔蠹厘奸捄偏补敝言言中窽事事可行至于勘合须用挂号鼓吹痛宜裁革隔省牌票不准应付此又明例也该道遍行属郡置木榜于通衢着实举行或有未尽事宜再一斟酌详缴蒙此案照先蒙抚院汪　批据本县申前事蒙此又据该县申同前事俱经备行该府复议去后未据详报今蒙前因除候该厅议到另详抚院外拟合就行为此仰该府照依先今内事理将该县条陈革轿马等十款事宜该府通行所属置木榜于通衢着实举行中间或有未尽事宜再一斟酌详报本道以凭转详施行蒙此案照先蒙本道宪票蒙抚院汪　批据栢乡县申同前事蒙此巳经备关本府清军厅覆加酌议去后未准关复今蒙前因除候该厅议到另详本道外拟合就行为此合行帖仰本县照帖备蒙宪牌内事理即将栢乡县条陈革轿马等十款事宜该县置木榜于通衢着实举行毋致风雨损坏仍具置经木榜日期申府查考须至帖者右奉盐院佴　批据议十条皆轸念栢乡而加意槐水且 弊厘自近而利兴及远犂然指掌仰候通详行缴

　　●平赋牍  

　　刻曙峯王先生殚心录叙 
　　榷关录叙 
　　百姓告留丈田状词 
　　百姓保留派粮明文 
　　沔池县河图说 
　　改河议 
　　四至图说 
　　誓词告城隍文 
　　城隍祭文 
　　祭后土文 
　　丈竿图说 
　　方田碑记 
　　修城碑记 
　　沔池县学迁文昌祠记 
　　沔池王侯生祠方田去思篇 

　　○刻曙峯王先生殚心录叙

　　唐虞之世居官者各职其职修职者各殚其心职之外毫弗敢与若典冠者虽可効忠于主而不侵典裘之事也职之内毫弗敢诱实时之至暂利之至微亦必竭蹷趋之而思为吾民布尺寸之泽是以庶绩熙而万国宁称纂隆之治者必归焉后世诸从政者岂不思各供乃职各尽乃心而以功名自显茂然爱民爱国之念稍有未真则事所设施与意所存主两不贯彻心奚由殚念真矣而力量不逮或畏难而中辍或忽易而失宜心又奚由而殚即有力量矣而识见未精虑事又晰欲兴利而或以贻害心虽殚无益也即识是高而自为之念重奉公之念轻则计方立而已避其嫌事未成而先虞其败虽有心不得而殚也新城王公以礼义世家抱经济远□初任沔池继调宁晋再调栢乡又调密云今任计部司钥于浒墅予会之听其言侃侃如也瞻其色温温如也察其操凛凛如也今天下百官莫难于县令累累疾苦琐琐米盐逢人则仆仆折腰遇事则时时掣肘公三为之而三得令名士若民感戴而追思之若赤子之恋慈母至于关市之役氷蘖谁信苞苴易污前后司其事者俱不能脱然于腐鼠之外独公处至污之地而励至清之节上不敢亏公家之额下不敢负暮夜之知其有所余者皆积贮以佐县官之急远近商民靡不信其□盐之操而颂声载道斯固唐虞之循吏而□近世之所绝无者也夫公之垂福于一时□庇于万姓其丰功伟绩诚不得而摹拟矣其文移之详明条陈之精确者如在沔池则修城有图方田有说在宁晋则清重征干□□豪强兼并在栢乡则减驿逓之银清协济之马各有成议在密云则筑连城严召募清余银以补正额弭巨盗以肃军政至于今日所议尤多皆章章不可冺者公之子曰象需象咸从予游奇材卓识落落不凡余喜之为留署中月余因检其公移之合道者次第梓之题曰殚心录非为今日计也欲自今日而传之无穷也非为公一人计也欲后之从政者人人效法而尽忠报国也虽然觌面者得其真传声者得其似阅斯编而知公之苦心则可谓公之心果尽在是则不可譬犹指日月星辰而谓其非天固不可然执日月星辰而谓其果足以尽天则彼冲冲漠漠者又何物耶　　　　　赵田逸农袁黄拜手撰

　　○榷关录叙

　　曙峰王君之为吴关也声称籍甚方吴越千里内外往来之旅转转誊说莫不欣然愿出于其途予闻而异之巳而有言君四仕令尹并着循良声予益异之以为真洁巳爱民君子也偶问医姑苏道经吴关君访予舟中一见如故及予报谒君遂出卮酒酌予相对为秉烛谈亹亹皆古人风轨忽不觉沉痾之霍然去体也巳而示予殚心录则君后先所擘画敷施具在予受而卒业质诸所闻一一不爽因询君命名之指君曰天下之事才者能为智者能谋强有力者能任予于斯自省无处也惟此心不敢不尽焉苟有利于民则跃然以起不为之聚而归之不巳苟有害于民则恻然以兴不为之除而去之不巳是故在沔池即身视沔池在宁晋即身视宁晋在□乡即身视栢乡在密云即身视密云今兹抱关与东西南北之人交即又身视东西南北恩怨之不知毁誉之不知知尽吾心而巳予曰善然则君之为是刻也何居君曰人情勤始而怠终吾将借以自镜焉庶几左于斯右于斯无忘昔日之为邑也自是而往无忘今日之吴关也凡求始终不愧吾心而巳予作而叹曰渊哉君之所存也彼仅仅以才以智以强有力而巳焉者何足以窥之当为揭而告于世俾在位者人人得是说而存之其于天下可几而理矣
　　万历丙午仲春之望梁溪顾宪成撰

　　钦差廵按河南监察御史臣姚题为比例丈地均粮以祛积弊以垂永利事据河南布政使司经历司呈奉使司札付万历二十四年十月十二日蒙前按臣涂　　批据沔池县人王正仁焦大才等连名告前事蒙批布政司会同按察司查报依蒙牌仰河南府官吏即将王正仁等所告沔池县地粮是否不均果否军占民地即今应否清丈逐查明白具由申司以凭覆详转报等因蒙此依奉行据本县知县王之都申称本职揭阅册籍询问乡耆查得本县原设坊东等三十里原额起科地二千五十顷六十五亩九分五厘五毫该夏秋额粮一万八千六百五十石三斗八升八合六勺先年照地起科办纳钱粮民俗安妥嗣后积久弊生民俗凋落至嘉靖元年撒拨竹中等五里止存坊东等二十五里地粮不均查自永乐二年二八下屯弘农卫军田插入本县民田内相沿年久军强民弱民间或卖与或典与军舍或承粮佃种或褁占埋没民田一入军屯如□渊海入者不可复出兼以节年水旱凶荒前额科地被水冲刮沙压石埋又有贫民卖地希啚得价情愿少过粮与买主久之地少粮多甚则地尽粮存致令闪有赔粮五千三百九石七斗二升八合通摊槩□百姓分赔始则罄产包纳继则举家逃窜所遗正粮无主替纳其间奸民欺隐将见在地土亦作逃荒私典私种摊害花户莫从稽查国课不充民生坐困卑县目击情节实委不均备将前情具申本府复议转申本司照详外不期本年八月十九日接见邸报有兄王之猷新补河南布政使司分守河北道参政职系属辖例应回避本县遵例通申合于上司照详覆查会题本县候文间又奉本府帖文蒙布政司札付蒙臣批据本县乡民王正仁艾权周良才等连名告为乞保贤能官员以竣清丈以成永赖事蒙准批借寇民之情也如格于例何布政司会同按察司行令本官将该县地土丈勘明白钱粮摊派清楚务期奸弊悉除经久可行事竣之日起送赴部改选甚勿弃此前功也缴蒙此又蒙廵抚锺　　批据该县民王正仁郭 应春等连名告同前事蒙批仰布政司会同按察司行令王知县将该县地土钱粮上紧丈派明妥星夜造册申报题请明文至日然后申请赴部听补庶　上不负朝廷之法下不拂百姓之情矣此缴蒙此依蒙覆行据河南府申据沔池县申称看得本县境内周围五百余里其间崇山竣岭曲径回蹊里老年头住隔写远虑恐奸民欺隐遗漏不便稽查遂诣烟攒编界各按地里远近立为九十一约大者不过二十里小者□十余里每约各设乡约保正木铎各一名里长按约大小不拘其数俱以殷实有德者充之仍严谕各该业主照依县发丈枉公同甲长自行丈量各将长阔四至并应定上中下等则投数与乡约乡约闭书筭于约所并不面视地主积亩见数每叚备造旗单各一张号旗给之原主执候对照地单呈送本县收积备查仍选委廉干省祭京考并殷实有德公直本县率集于城隍神祠誓告秉公分投亦同该约乡保等役逐一覆丈明白造册送县本县亲揭单册逐一查对间有长阔稍异等则升擦即拘真正业主并公直员役一并如法覆究改正外犹恐不的一面出示自首一面许今地邻人等告诘直待首诘限期满止本县方躬诣各约抽叚丈量今照初覆三次各长阔四至等则悉皆相同并取具各约不致亏损及漏报□结附卷备照外一面攒造地亩一面遵照旧规分派粮石查得本县旧额地五千四百六十五顷三十五亩四分三厘今丈水地一十九顷五十一亩七分六厘二毫五丝上地一千五百九十三顷七亩三分八厘五毫四丝中地一千六百六十五顷五十四亩四分五厘三毫下地四千九百六十六顷六十五亩二分三厘四毫三丝堪种荒地四百四十二顷四千二亩八分四厘六毫内查军占民田除卫册图叚内多余三十一顷八亩九分五厘九毫不行开载外实在军退民田复业行粮二十一顷九亩五分在前地总内军认民田寄籍行粮九顷九十亩四分五厘九毫共得地八千六百九十七顷二十一亩一分四厘二丝本县原额粮一万八千六百五十石三斗八升公合六勺今议派水地每亩粮九升共水地一十九顷五十一亩七分六厘一毫五丝该粮一百七十五石六斗五升八合六勺二抄五撮上地每亩粮四升七合五勺共上地一千五百九十三顷七亩三分八厘五毫四丝该粮七千五百六十七石一斗八勺六撮五圭中地每亩粮二升八合共中地一千六百六十五顷五十四亩四分五厘三毫该粮四千六百六十三石五斗三升四合六勺八抄四撮下地每亩粮一升二合共下地四千九百六十六顷六十五亩二分三厘四毫三丝该粮五千九百五十九石九斗八升二合八勺一抄八撮六圭荒地每亩粮六合二勺八撮共荒地四百五十二顷四十二亩三分五毫该粮二百八十四石一十二升一合六勺七抄三撮通共该粮一万八千六百五十石三斗八升八合六勺参照地粮不均之患苦痛难悉如李西里讳自科原粮一百一十二石六斗五升七合今丈止该上中下并荒地共粮一十二石二斗八勺四抄在本县奸民欺隐闪累在卫所豪军褁占侵夺昭彰易见至于各县富民豪右窃据混占俱系上等肥田名为寄籍实不行粮倚势负财党恶相济县官不行稽查小民莫敢谁何自卑职清丈查及该县境内共寄庄粮五百二十八石二斗一合六勺六抄与本县民一例派粮大拂原意窃虑沔民困敝巳久从此清静宁一得免包赔逃窜之苦一切怨谤卑职愿甘心焉今将前项□丈缘由同造完阖县九十一约业主姓名等则总撒数目存照外并将部院司府文册合行申乞转解施行等因宜申到府覆查相同转申到司据此该本司左布政使房　　会同按察司按察使王　　会看得沔池县地粮不均久矣缘境内山坂崎岖等则易于混淆而民屯错杂疆界尤难分办兼以豪家作奸积书受贿欺隐飞洒弊蠹百端致贫民纳无地之粮富民粮无粮之地或以民田而窜入军田希图影射或以军户而典买民地久假不归百姓偏累控诉无门钱粮积欠率由此也该县知县王之都洞烛前弊目击民艰特行清丈区画则昼夜勤思相度则山原徧历为之别其等则正其疆界裒其多寡一切欺隐飞洒军民混赖之弊洒然一清殚数月之焦劳贻千百年之永赖可谓有大造于沔池矣查该县未清丈之先止地五千四百六十五顷三十五亩有零清丈之后即得八千六百九十七顷二十一亩有零即额粮先后之盈缩利害居然可覩矣自清丈之后百姓欢声载道钱粮不烦鞭朴输纳不绝大非前日景象但比一举也苏息者在善良之贫民而摉剔者则富豪有力之奸民也本官任事已怀怨望之心本官既去必多侥幸之念诚恐比周为党贿通里书驾言不均朦胧耸告希图变乱不惟本官半岁勤劳付之东流窃恐阖县之良民复受偏累之苦矣合无呈乞本院特为题请申明前规榜谕立石令百姓永永遵守豪民不得擅行鼓煽变易仍将本官劳绩纪录以为当官任事之劝其于地方非小补矣等因具呈到臣簿查先据沔池县民王正仁等各连名告前事已经批行布按二司会查去后今据前因为照丈地均粮事关民隐例应抚按会题但抚臣员缺尚未推补难以久候除将部院文册径行呈送外该臣看得沔邑系军民杂处之地川原夷险之区田地难于踏丈钱粮易于埋没以故豪右耕不税之地贫垊办无地之粮飞洒诡隐莫可究诘此从来积习巳久非一朝夕之故也以致田土失额粮差不均百姓茹苦巳极遂尔纷纷赴愬本官一蒙委任率众诣庙矢神不避劳怨期要底绩单骑徧历川谷躬自设法踏丈不数月间经界正而地无欺隐钱粮明而奸究顿革且分地之肥饶以定粮之等差阖县诵公人心悦服未丈之前地正五千四百顷有奇既丈之后乃至八千六百顷有奇地广粮盈昭然易见从此富豪绝吞霸之奸小民有更生之赐若不题奉钦依明白镌石监立县前谕□通知不惟地粮仍前混淆邑民失望而本官前功不无尽弃甚非经久良策再照起送赴部原任沔池县知县王之都真心任事实政宜民罔辞数月之劳成此永久之利造福沔池厥功不小委应纪录以励动劳既经二司会议前来□应题请伏乞勑下户部再加查议如果臣言不谬将本官移咨吏部纪录不次擢用该县地粮行臣刻石以垂永久庶本官任事之心不隳而沔邑奸弊永除矣缘系此例丈地圴粮以祛积弊以垂永利事理臣未敢擅便为此理合具本专差承差亲赍谨题请旨奉圣旨户部知道钦此钦遵抄出到部送司案呈到部看得廵按御史姚　　题称沔池县地粮不均原系军占民地小民包赔受累知县王之都徧历清丈粮多溢额要将本官劳绩移咨纪录仍榜谕立石永为遵守一节为照沔池一邑山谷崎岖民屯错杂疆界难以清楚钱粮易于飞诡有司稍弗加意奸弊不可穷诘于是正粮之额数不盈民生之赔累益苦知县王之都轸念民瘼洞晰弊窦躬亲丈勘徧历山溪不避强御独任劳怨地亩增至数千粮数溢于往额国计民生均有攸赖委应优叙以劝方来既经按臣具题前因相应依请恭候命下本部移咨吏部将原任沔池县知县王之都照例纪录不次擢用仍咨河南抚按衙门将清出槩县地土明白勒石监立县前以垂不朽等因万历二十六年三月二十四日太子少保本部尚书杨　　等具题 二十六日奉圣旨是钦此钦遵拟合就行为此合咨前去烦为转行河南廵按御史照依本部题奉钦依内事理钦遵施行等因到院准此拟合就行为此合札本官依奉查照施行奉此案照前事已经具题去后今奉前因看得原任河南府沔池县知县王之都赤心任事锐意除奸丈地罔辞勤劳清粮不避嫌怨虽以回避调任厥功寔难泯没除行河南布政司转行该管道府行令该县刻石及移牒真定按院转行井陉道并真定府知会外拟合就行为此案仰本县官吏照依案验咨札备奉钦依内事理关行知县王之都听候不次擢用施行清丈报完申稿本府帖文蒙河南等处承宣布政使司批据本府申先蒙本司批据本县人王正仁等连名告前事蒙批俱如议丈勘招垦缴完日造册申报等因奉此行间又奉本府帖文蒙河南等处提刑按察司批据沔池乡民艾权周良才等连名保为恳乞天恩保留贤能官员以苏民困事蒙批借寇民之情也如格于例何但闻河北道到任尚在冬初仰河南府谕令本官暂留两月以了丈田之事遗惠在民庶不负此任也此缴□因帖行到县奉此行间十一月三十日又蒙河南等处承宣布政使司批据沔池县民郭应春等连名告为暂借贤能官员以竣清丈以成永赖事蒙批该县丈田事准宽限五十日之内仰查照速完缴等因蒙批到县遵依查丈间看得本县境内周围五百余里其间崇山峻岭曲径回溪里老年头住隔写远虑恐奸民欺隐遗漏不便稽查遂以烟爨编界各按地里远近立为九十一约每约大者不过二十里小者止十余里每约各设乡约保正木铎各一名甲长按约大小不拘其数俱以殷寔有德者??兄之仍严谕各该业主照依县发丈竿公同长甲自行丈量各将长阔四至并上中下等则投数与乡约乡约闭书筭于约所并不面视地主积亩见数每叚备造旗单各一张号旗给之原主执候对照地单呈送本县收积备查仍选委廉干省祭京考并殷寔有德公直本县率集于城隍神祠誓告秉公分投亦同该约乡保等役逐一覆丈明白造册送县本县亲揭册逐一查对间有长阔稍异等则升擦即拘真正业主并公直员役一并如法严究改正外犹恐不的一面出示自首一面□令地邻人等告讦直待首讦限期满止本县方躬诣各约抽叚丈量今照初覆三次各长阔四至等则悉皆相同并取具各约不致亏损及漏报甘结附卷外万历二十五年五月内承奉本府帖文备奉河南等处承宣布政使司札付蒙钦差廵抚河南等处地方提督军务都察院右佥都御史锺　批据沔池县乡民郭应春等连名告为暂借贤能官员以竣清丈以成永赖事蒙批沔池通县人民告留王知县造册其情诚切矣丈量造册一事也奸民作弊多在造册之时倘册籍一乱即清丈得法并前功而尽弃之矣王知县既经丈量便当造册将通县里书人等聚于公所一面筭数一面穿对一面抄写一面磨勘不过月余便可了此前件以月余之功垂百世之业所谓得志泽加于民非耶若回避束于例耳本院会题命下部覆得旨移文本省往来不下月余计其时册将完矣该县如不造册止当候于境上与其空守于境上不若清造于邑中与其奔走于无益之乡不若始终乎丈量之务且垂成百世之绩胡忍弃也仰司行令王知县星夜作速造册申解候题请明文至日然后申请赴京听补庶上不废朝廷之法下不拂百姓之情矣此缴等因备行到府帖行到县奉此依奉查得阖县九十一约地主并军占民田俱经踏丈明白造完鱼鳞图册申解间本年□月内蒙钦差廵抚河南等处地方提督军务都察院右佥都御史锺　按临河南府吊取本县考察蒙本院面谕再造部册并派钱粮本县遵依攒造分派间又奉本府帖文蒙河南等处承宣布政使司分守河南道右参政李　批据本府申先蒙本道批据沔池县民陈世科等连名告为暂留贤能官员量地派粮树立成规以苏久困以垂永赖事蒙批抑府查报依奉查得沔池县地粮未经清丈中间多被军屯褁占及贫民卖地遗粮富豪飞诡影射苦乐不均非一日矣该县王知县清丈巳竣造册将完但粮未派定本官回避期迫里民陈世科等虑恐日后奸豪欺玩变乱成法吉要保留本官派粮看得□丈均粮原系一事丈地而不均粮与不丈同合候详示暂留本官将丈过地亩照依等则派定粮石务使地粮适均经久可行造册申报永为遵守完日方行起送赴部改选等因具申照详蒙批本官清丈巳竣贤能茂着如议暂留派粮务定成规永为遵守完日起送缴等因详批到府帖行本县奉此随将前项鱼鳞图册逐段照则收总以便均派其间事体浩瀚头绪繁冗所查亩数等则里甲籍贯等项一或不的小民不获周知县官无暇遍稽一差永差为害匪细遂将前项收筭花名地总大造榜文九十一道给散各约花户逐名对认如有差讹许令乡约公□开揭本职亲□一一注更庶使官民通彻彼此照证毫厘不□脱漏难容取具各约照榜认地绝无亏柱欺隐甘结附卷方行攒造部册遵照旧规会协民情分派粮石祛除偏累阖县均平本县旧额地五千四百六十五顷三十五亩四分三厘今丈水地一十九顷五十一亩七分六厘二毫五丝上地一千五百九十三顷七亩三分八厘五毫四丝中地一千六百六十五顷五十四亩四分五厘三毫下地四千九百六十六顷六十五亩二分三厘四毫三丝堪种荒地四百四十二顷四十二亩八分四厘六毫内查军占民田除卫册图叚内多余地三十一顷八亩九分五厘九毫不行开载外实在军退民田复业行粮二十一顷九亩五分在前地总内军认民田寄籍行粮九顷九十九亩四分五厘九毫共得地八千六百九十七顷二十一亩二分四厘二丝本县原额粮一万八千六百五十石三斗八升八合六勺今议派水地每亩粮九升共水地一十九顷五十一亩七分六厘二毫五丝该粮一百七十五石六斗五升八合六勺二抄五撮上地每亩粮四升七合五勺共上地一千五百九十三顷七亩三分八厘五毫四丝该粮七千五百六十七石一斗八勺六撮五圭中地每亩粮二升八合共中地一千六百六十五顷五十四亩四分五厘三毫该粮四千六百六十三石五斗二升四合六勺八抄四撮下地每亩粮一升二合共下地四千九百六十六顷六十五亩二分三厘四毫三丝该粮五千九百五十九石九斗八升二合八勺一抄一撮六圭荒地每亩粮六合二勺八抄共荒地四百五十二顷四十二亩三分五毫该粮二百八十四石一斗二升一合六勺七抄三撮共该粮一万八千六百五十三石三斗八升八合六勺参照地粮不均之患苦痛难悉如李西里韩自科原粮一百一十二石六斗五升七合今丈止该上中下并荒地共粮一十三石二斗八勺四抄在本县奸民欺隐闪累在卫所豪军褁占侵夺照彰易见至今各县富民豪右窃据混占俱系上等肥田名为寄籍寔不行粮倚势负财党恶相济县官不行稽查小民莫敢谁何自本县清丈查及该县境内共寄在粮五百二十八石二斗一合六勺六抄与本县民一例派粮大拂原意窃惟沔民困敝巳久从此清静宁一得免包赔逃窜之苦一切怨谤卑职愿甘心焉今将清丈过阖县九十一约各该花户姓名籍贯地亩长阔四至水上中下并荒地等则总散数目造完部司并鱼鳞及村落形势图册各另送报外理合具申伏乞照验查销施行须至申者
　　一　　　申
　　本府知府张
　　管粮通判卯
　　分廵副使李
　　分守参政李
　　清军副使章
　　督粮参政徐
　　按　察　司
　　布　政　司
　　廵按御史姚
　　廵抚御史锺

　　○百姓告留丈田状词

　　告状人王正仁焦大才等各年不齐岁河南府沔池县人连名民籍告为比例丈地均粮事河南府所属陕路等州县遵例通行丈地均粮百姓沾恩惟沔池富闪贫粮贿书回申地未丈粮不均本县境内东□白龙涧水西有口窝石山北存高韶峻岭地粮委寔不均县南等里重苦尤甚周围数里佥立九屯军□民地九百余顷造入军册地去粮存民苦万状各存逃心幸遇新任王知县廉明仁慈乞准行县丈地均粮百姓沾恤上告布政司老爷详状施行万历二十四年闰八月初五日告状人王政仁焦大才杨　礼河南布政使司　批仰河南府查报河南府为比例丈地均粮事蒙河南等处承宣布政使司　批据沔池县人王正仁焦大才连名告前事蒙批仰河南府查报蒙此拟合抄词行查为此牌仰本县官吏照牌事理即将王政仁等所告该县地粮是否不均果否军占民田即今应否清丈逐查明白具由申府以凭覆详转报施行毋得迟违未便须牌者　　计粘抄词一纸万历二十四年闰八月二十一日吏张崇质承本年九月十一日本县遵照原蒙信牌抄词内情节备将本县地粮额数并查自嘉靖元年散拨以后民俗□落地粮不均及永乐二年二八下屯军田插入本县民田缘由具申本县复议转报去后本年十一月初二日承奉本府帖文蒙河南等处承宣布政使司批据本府申前事蒙批俱如议丈勘招垦缴蒙此拟合就行为此帖仰本县官吏照帖备蒙批详内事理即行本县掌印官照依所议一面听弘农卫管屯指挥王家栋将该卫军地从公履亩丈量一面移文都司取旧额下屯原册该县查对清丈如军地正额之外查有褁占民田若干顷亩如与王粮银数轻重相等则照亩派征王粮庶军不加重民亦轻减如地数与银数大相悬绝仍令照亩与民一体均粮但不夺其地则粮徭适均军民两利矣完日造册申报查考至于议要先行发□定限招令逃民受田复业过限来者不许争夺尤□开荒要法均应依拟着寔遵行俱毋遟递未便须□帖者万历二十四年十月二十九日户北行河南府为暂借贤能官员以竣清丈以成永赖事万历二十四年十二月二十二日承奉河南等处承宣布政使司札付本月初九日蒙钦差廵抚河南等处地方提督军务都察院右佥都御史锺　　据沔池县乡民郭应春等连名告称思自经野以来因夫受田因田定税粮有均输人无偏累家给人足垂二百年柰何日远弊生风侥伪起经界坏于兼并钱粮乱于欺隐承讹踵谬头绪莫寻沃土粮轻瘠田赋重富室种无粮田地贫民纳无地钱粮苦乐悬殊征法阻滞为害不浅幸遇新任王知县视国犹家剙建月川祠堂尊崇正学重修石城一面防护不虞爱民如子招流寓百户入籍付田给牛抚复业千人还乡母子完聚一承委任无敢怠荒逐日冐尽风霜每依坐残更漏思人所思不到行人所行不能立约所以辩多寡插号旗以定肥硗仗忠义以感君子借刑罚以警奸顽威爱并行畏怀兼至深山穷谷曾无尺寸遗田宦族邻豪亦无分毫漏地功几垂成事将就绪多士腾欢庶民称庆诚恐回避日迫卒使井不及泉山亏一篑病未及瘳空增瞑眩委任初心谅不若是伏乞都台老爷体恤闾阎斟酌情法再宽三月限期如汉借寇恂均平里甲使差役不得影射清审户籍使贫富不至告匮于丈过田粮册籍从容清造官成百世功勋民为万代遵守使一县生灵易危为安滨死复苏等情蒙批沔池县通县人民告留王知县造册其情诚切矣丈量造册一事也奸民作弊多在造册之时傥册籍一乱即清丈得法并前功而尽弃之矣王知县既经丈量便当造册将通县里书人等聚于公所一面筭数一面穿对一面抄写一面磨勘不过月余便可了此前件以月余之功垂百世之业所谓得志泽加于民非耶若回避束于例耳本院会题命下部覆得旨移文本省往来不下月余计其时册将完矣该县如不造册止当候于境上与其空守于境上不若清造□邑中与其奔走于无益之乡不若始终乎丈量□□且垂成之绩胡忍弃也仰司行令王知县星夜作速造册申解候题请明文至日然后申请赴京听补庶上不废朝廷之法下不拂百姓之情矣此缴蒙此拟合就行为此札仰本府官吏照依札付备蒙批词内事理即便行令该县王知县星夜作速造册申解候题请明文至日申请赴京听补奉此拟合就行为此合行□仰本县官吏照帖备奉札付批词内事理即便转行本官星夜作速造册申解候题请明文至日申请赴京听补毋得违错未便须至帖者万历二十四年十二月二十三日户北行

　　○百姓保留派粮明文

　　河南府为暂留贤能官员量地派粮树立成规以苏久困以垂永赖事万历二十五年三月十三日蒙　河南等处承宣布政使司分守河南道右参政李　批据本府申先蒙本道批据沔池县人陈世科等各连名具告保留该县王知县佥派地粮缘由前事蒙批仰府查报蒙此依蒙查得沔池县地粮历年未经清丈中间多被军屯裹占及贫民卖地遗粮富豪飞诡影射苦乐不□非一日矣该县王知县清丈巳竣造册将完但粮未派定本官回避期迫里民陈世科等虑恐日后奸豪欺玩变乱成法告要保留本官派粮看得清丈均粮原系一事丈地而不派粮与未丈同合候详示暂留本官将丈过地亩照依等则派定粮石务使地粮适均经久可行造册申报永为遵守完日方行起送赴部改选等因具申照详蒙批本官清丈巳竣贤茂箸如议暂留派粮务定成规永为遵守完日起送缴蒙此拟合就行为此帖仰本县官吏照帖备蒙批详内事理即行该县王知县暂留将丈过地亩照依等则派定粮石务使地粮适均经久可行作速造册申报完日起送施行毌得达遟未便须至帖者
　　万历三十五年三月十四日户北行

　　○沔池县河图说

　　邑之有城所以慎防守严启闭仓库□舍由以保也沔治东西三里有奇南北仅半里许南临大河一面无城北面土城滩塌石?克薄东西虽修砖城亦未竣事总之三面有城无池每遇秋雨山水自北奔迅而下直穿北门南趋于河河水两自西北来一自南来南来者水势淊恶逆绝西北二水而会襄街衢夫无城以防水无池以泄水南北交冲庐舍漂荡士民皇皇之都筑修街衢砌通水道补石城一面而竣池改河工不容缓夫经营强理皆守土责也然徒滋议论作舍道傍岁月迁延鲜克底绩不能不扼腕于斯云

　　○改河议

　　往以河为城害修筑石堤费金者以千计意良苦矣惜哉引水东趋势极弗返愈趋愈浚堤坏而城基随之后议河害甚巨不一大创之不止请自西徂东凿南山之根横截两沟西塞水口引而经廨院寺之南顺流而下一劳永逸然计工费动称三千有奇靡所措办旋以山根多石报罢最下者则为迁城之说嗟嗟沔民其鱼而河竟无徙期矣都尚??相度地势诚如前议水口横截一堤破堐为渠引水而东似矣不知水之自南沟下者奔汛汹涌势难杆御则是水口之堤以北西二河之水困于外南沟之水攻于内被坏决裂即寺以南凿渠以受之弗行矣都议断自南沟以东南北横截一堤堤以外为无用之壑吾捐之以受三河之水可免冲激之虞然后循堤而南当南沟之中廨院寺之南凿渠纳之东趋至东河口渐迭堐以引水受淤不数年可为平壤此力省功倍一注意而臻厥成矣狂瞽附陈一得无非惓惓地方意幸勿弁髦焉

　　○四至图说

　　沔池东接新安县界六十里南至宜永二县界四十里西至陕州界四十里北至黄河山西界一百二十里总计东西一百里南北一百六十里方围共五百二十里每里该田五十四顷沔田共该七万二百顷此成数也然中之包褁山川多不堪耕种而山水冲刮沙压石埋有岁异而月不同者幅■〈巾员〉虽广阡陌则疏名寔不相副矣

　　○誓词告城隍文

　　粤惟有田有租圣制画一无偏无党王道均平故强理定赋税明而上下和斯争夺息礼义兴而风俗美此纲纪之本太平之端也睠兹沔池寔当孔道山川献秀淳庞锺灵地脉厚薄有差民俗质寔无伪遡□开创迨于承平世代屡更习趋渐下地势有沧海桑田之变世态有苍衣白狗之殊挽回之法既疏末流之弊难返承敝袭舛积困衔冤或风吹雨刮砂掩石埋□悬崖虚滩土崩水决或侵没褁占于豪右或欺隐□脱于僻深或勒索贫穷或偏护强梗粮额未尚??减少地数渐以混淆始而罄产包赔既则举家逃窜狼狈故土者受凌逼以终身迁徙他乡者竟流离而不返俯结人怨上干天和疫厉时生灾沴频作狱讼不息变乱多端讵非治道偏驳民情壅阏之所致耶之都末学罔知筮仕兹□体访前弊深痛民艰期渐次以清宁遽仓卒而回避疮痍未起安忍恝念别途才力可施敢不殚心自靖愚衷虽切明例难违有阖学生员李春先等本县乡民艾权芮梧部应春王正仁等具呈状赴司道本府衙门保留清丈备蒙批允之都仰诵明文俯躬自愧画夜殚虑喜惧交集倘清理之有成果生平之不负若注措之未妥将罪辜之何逃谨协愚情详布条款地分上等中等下等而抛荒不在其内人列保正甲长木铎而乡约总督其成业主四邻自行丈量筭手书手公造清数号旗给之花户地单呈于本官迨自首讦告之既穷方抽叚丈量之可举外以凭省祭总丈之图至内以据乡约细开之地单即崇山峻岭而登临不辞即曲径回溪而跋涉必到不阿狥乎豪右不屈抑乎小民不受点水之遗不爱一芹之献赏信罚必秉公殚忠倘本官口是心非愿灵神明诛显戮更祈灵神鉴察在官执事人等并阖境业主人等或私巳任情或通贿卖法或苟且塞责以欺官或怠慢退脱以悞事或倚强欺弱而贪霸人田或狃曲作直而欺隐巳地或乘机展赖或怀奸抬谋一切弊端仰祈灵神昭示电观大奋雷断默示之都或托诸梦寐或兆之意向或显之人言务使奸伪莫逃摘发无遗其邻境地土亦望灵神阴会邻境城隍土地觉发奸弊一如本县使槩县地粮圴平宁一以二百年之积弊一旦清明亿万数之生灵一旦康阜寔惟神功是赖本官其何有焉尚　飨

　　○城隍祭文

　　维神威灵赫奕精爽玄通剪锄不平生民攸赖而治道偏驳民情壅阏宁有如沔民之甚耶都奉委清丈自誓告以来持正秉公矢心殚力想洞彻于尊神之电烛矣抵今四月念九而清册始竣强理既清税粮不紊一切锄强扶弱之令靡匪仰体神意奉以周旋而阴佑指示以道都懵迷之所不及则又都之阴受神赐而不自知者都回避远神有日矣私衷不皇皇兹率僚属并阖县士民人等敬奠一浆于宇下以表精白荅灵贶伏愿尊神怜兹久困之土保我甫苏之民雨睗寒燠以时出作入息无恙如再有仍前吞霸欺隐之民偏僻凌霄之官神其显殛之以为不忠良之戒尚　飨
  </div>
  <div class="pagination">
   <a href="让德公祠勒石诗章_page9.html">
    上一页
   </a>
   <span>
    ...
   </span>
   <a href="让德公祠勒石诗章_page5.html">
    5
   </a>
   <a href="让德公祠勒石诗章_page6.html">
    6
   </a>
   <a href="让德公祠勒石诗章_page7.html">
    7
   </a>
   <a href="让德公祠勒石诗章_page8.html">
    8
   </a>
   <a href="让德公祠勒石诗章_page9.html">
    9
   </a>
   <span class="current-page">
    10
   </span>
   <a href="让德公祠勒石诗章_page11.html">
    11
   </a>
   <a href="让德公祠勒石诗章_page12.html">
    12
   </a>
   <a href="让德公祠勒石诗章_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
