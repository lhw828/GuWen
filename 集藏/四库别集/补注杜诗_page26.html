<!DOCTYPE html>
<html>
<head>
    <meta charset="UTF-8">
    <title>补注杜诗 - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 26 页/共 44 页</h1>
    <div class="content">　　锦城丝管日纷纷半入江风半入云此曲祗应天上有人间能得几回闻【注阙】
　　少年行【注阙】
　　马上谁家白靣郎临堦下马坐人牀不通姓氏麤豪甚指防银瓶索酒尝【注阙】
　　萧八明府实处觅桃栽【上元元年作】
　　补注【鹤曰诗云春前为送浣花村当是隔年诗上元元年作梁权道编在寳应元年而公是年夏已送严武至绵州因避乱于梓阆矣此必经营草堂乗就时求之不然亦是上元二年嵗下作考公广徳二年归草堂有题桃树诗云五株桃树亦从遮则虽见百根而不果栽也】
　　奉乞桃栽一百根春前为送浣花村河阳县里虽无数【洙曰潘岳为河阳令种桃李花人号曰河阳一县花】濯锦江边未满园
　　从韦二明府续处觅锦竹三数丛【寳应元年作】
　　补注【鹤曰考竹谱竹记无锦竹以俟博闻者锦云者必其色错杂如锦而竹记有蒸竹有防壐竹其皮类绣岂此类欤韦亦未详为何人从旧次为寳应元年】
　　华轩蔼蔼他年到锦竹亭亭出县髙江上舍前无此物幸分苍翠拂波涛【苏曰阮籍居家有竹欲分苍翠但数个而巳粗欲补阙也师曰华轩则言韦明府下车来种锦竹已成矣故就韦乞】
　　凭何十一少府邕觅桤木数百栽【上元元年作】
　　补注【鹤曰诗云草堂堑西无树林当是上元元年作以桤木易长故欲三年之后成十亩之隂若寳应断子之年而求之则公无意于故园矣梁编为公非有赠别何邕诗在后当是绵谷尉与公为乡人见后篇述】
　　草堂堑西无树【洙曰一作木】林非子谁复见幽心饱闻桤木三年大与致溪边十亩隂【洙曰蜀人以桤为薪三年可烧】
　　凭韦少府班觅松树子栽【上元元年作】
　　补注【鹤曰当是与觅桤木时同作乃上元元年公有涪江泛舟送韦班诗当是涪江尉与公为乡人见后注】
　　落落出羣非榉栁【洙曰天台赋防落落之长松】青青不朽岂杨梅欲存老葢千年意为觅霜根数寸栽【洙曰一云来】
　　又于韦处乞大邑瓷盌【上元二年作】
　　补注【鹤曰梁权道编在寳应元年然是年夏公已去草堂诗云急送茅斋也可怜当是上元二年】
　　大邑烧瓷轻且坚扣如哀【洙曰一作寒】玉锦城传君家白盌胜霜雪急送茅斋也可怜
　　诣徐卿觅果子栽【上元二年作】
　　补注【鹤曰公尝为徐卿赋二子歌即其人也当是上元二年作诗云果园坊乃徐之所居处】
　　草堂少花今欲栽不问緑李与黄梅【洙曰西京杂记初修上林苑羣臣各献名果制为美石以标竒丽李十五种内有緑李】石笋街中却归去果园坊里为求来
　　赠别何邕【寳应元年作】
　　补注【鹤曰何邕即前所谓何十一少府诗云绵谷元通汉当是何为绵谷尉又云五陵花满眼传语故乡春则何与公同京兆人也按绵谷属利州而利与劒州为隣劒至绵不满三百里公寳应元年送严武至緜时作此诗以送之】
　　生死论交地何由见一人【洙曰郑当时传一死一生乃见交情】悲君随燕雀【洙曰公孙宏传鸿渐之翼困于燕雀】薄宦走风尘緜谷元通汉沱江不向秦【赵曰緜谷緜名属利州言何公所往利州而去得归汉上也洙曰沱江在蜀城北三十里水不入秦】补注【鹤曰汉水自集阆而下与利州之水合流故緜谷能通汉如何自緜谷而归京也岷山之江别而为沱故禹贡曰江别为沱毛诗曰江有沱其流入荆州故不通秦公以自喻在蜀不得归秦也】五陵花满眼传语故乡春【苏曰张翊送友人入关曰凭君传语故园春色来岁相期友人笑而去】
　　赠别郑錬赴襄阳【寳应元年作】
　　补注【鹤曰诗云柴门老病身当是公在浣花作首云戎马交驰际盖指寳应元年史朝义陷营州羗浑奴刺陷梁州河东河中军皆乱故也当是其时作诗又云地濶峨眉晩天髙岘首春可谓精对】
　　戎马交驰际柴门老病身【蘓曰王子敬见戴文文曰公子意厚时过柴门来慰病身所谓岁寒知松栢之操也】把君诗过日【苏曰晋索靖语魏元同曰弊居谢絶人事病中无以慰牢落把君诗轴过日足有发益】念此别惊神地濶峨眉晩【洙曰一作晓峨眉山在蜀地】天髙岘首春【赵曰言郑之赴襄阳也岘首在襄阳羊叔子堕泪碑所在也】为于耆旧内试觅姓厐人【洙曰厐德公隐于鹿门属襄阳】
　　重赠郑链絶句
　　补注【鹤曰诗云郑子将行罢使臣囊无一物献尊亲夫为使臣而囊无一物亦可谓之贤今之为使者视此可愧】
　　郑子将行罢使臣囊无一物献尊亲江山路逺羁离日裘马谁为感激人【苏曰江防曰今出入无马御寒无裘谁是感激之士悯此迁客赵曰言乗肥衣轻之人谁感激而怜郑之贫也】






　　补注杜诗巻二十二
　　钦定四库全书
　　补注杜诗巻二十三　　　宋　黄希　原本
　　黄鹤　补注
　　奉和严中丞西城晩眺十韵【寳应元年作】
　　补注【鹤曰题云严中丞则是寳应元年作同年有说旱公初中丞严公莭制劒南日奉此说今诗云廉颇岀将频谓武屡为蜀郡守帅矣又云政简移风速层城临媚景絶域望余春史谓上元二年建丑月以武为成都尹而此诗作于寳应元年之春故云鲁訔年谱亦云是年武至成都和此诗】
　　汲黯匡君切【洙曰前汉汲黯以数切諌不得久留内迁于东海太守武帝曰古有社稷之臣如汲黯近之矣】廉颇出将频【洙曰史记廉颇赵之良将频为赵将兵破齐魏】直词才不世雄略动如神【洙曰取汲黯之直言廉颇之雄畧以美严公也】政简移风速【洙曰史记世家太公至国修政因其俗简其礼故五月而报政成周公曰政不简不易民不有近】诗清立意新【余曰吕氏童蒙训老杜诗云诗清立意新最是作诗用力处葢不可循习陈言只规摹旧作也】层城临媚【洙曰一作暇】景絶域望余春【洙曰层城髙城也絶域逺域也言蜀与京畿逺絶】旗尾蛟龙防楼头鷰雀驯【洙曰礼蛟龙为旗师曰公之德及乌兽也】补注【希曰燕雀且驯在民可知此政简移风速之证古者信及豚鱼化行蝗虎不过如此】地平江动蜀天濶树浮秦【赵曰此两句张大城上所望之逺也】帝念深分阃【洙曰冯唐曰上古王者之遣将也跪而推毂曰阃以内者寡人制之阃以外者将军制之】军须逺算缗【洙曰军须师旅之费也汉武帝元狩四年初算缗钱李旻曰缗丝也以贯钱出算二十也师古曰谓有储积钱者其缗贯而税之】花罗封蛱蝶瑞锦送麒麟【洙曰蛱蝶麒麟罗锦上丝绣也苏曰汉武时西域献蛱蝶罗日本国贡麒麟锦十端金花人眼目赵曰言严公入贡不忘朝廷也】辞第输高义【洙曰霍去病传上为治第令视之对曰匈奴未灭无以家为由此上益重爱之】观图忆古人【洙曰马援传显宗图画建武名臣列将于云台以椒房故不及马援东平王苍观图言于帝曰何故不画伏波将军像帝哭而不言】征南多兴绪事业闇相亲【晋杜预作征南将军兴绪公自为绪以预为祖】
　　严中丞枉驾见过【寳应元年作】
　　【洙曰严自东川除西川勑令两川都节制一本云严黄门枉驾见过】补注【鹤曰按史广德二年正月令劒南东西川合为一道以黄门侍郎严武为节度此诗既曰川合东西而题云严中丞何也赵曰公自注云严自东川除西川勑令都节制则是未合为一道时故得称为中丞葢广德元年十月武方拜黄门侍郎当是寳应元年权令两川都节制时作若以一本作严黄门为是则广德二年武再尹成都时公已入其幕府不应诗云扁舟不独如张翰白帽兼应似管宁】
　　元戎小队出郊坰【洙曰诗六月元戎十乗以先启行注元大也夏后曰钩车先正也殷曰寅车先疾也周曰元戎先良也尔雅曰邑外谓之郊林外谓之坰】补注【希曰董贤传统辟元戎师古曰元戎大众也今观诗意以武为元戎则诗注为大者乃公所本】问栁寻花到野亭川合东西瞻使节【洙曰元宗在蜀合东西两川为一道以武为尹】地分南北任流【洙曰一作孤】萍【赵曰公自言也自蜀望长安则长安为北而蜀为南也】扁舟不独如张翰【洙曰晋文苑传张翰字季鹰防稽贺循赴命入洛经吴阊门于船中弹琴翰初不相识乃就循言谈便相钦悦翰曰吾亦有事北京便同载即去而不告家人后为齐王曹囧曹掾因见秋风起思莼鲈遂命驾南归】白帽应兼似管宁【洙曰魏青龙中徴命管宁不至居海上常着白帽布襦袴而巳】补注【希曰货殖传乃乗扁舟孟康曰特舟也白帽见别董颋诗注】寂寞【洙曰一作今日】江天云雾里何人道有少微星【洙曰隋天文志少微四星在太微西士大夫之位也一名处士明黄则贤士举】
　　江畔独歩寻花七絶句【寳应元年作】
　　补注【鹤曰江畔一本作江上诗云东望少城花满烟当是在浣花作从旧次为宝应元年】
　　江上被花恼不彻无处告诉只颠狂走覔南邻爱酒伴经旬出饮独空牀【洙曰斛斯融吾酒徒】补注【希曰公有南邻诗又有过南邻朱山人水亭诗而旧注以为斛斯融融即斛斯六官也公有闻斛斯六官未归诗云归来省酒眠则又似是酒徒】稠花乱蘂畏【一作裹】江濵行步欹危实怕春诗酒尚堪驱使在未须料理白头人
　　江深竹静两三家多事红花映白花报答春光知有处应须美酒送生涯
　　东望少城花满烟【洙曰梁益记云少城张仪城苍舒曰按左太冲蜀都贼亚以少城接乎其西市防所舎商贾之渊注少城小城也在城西市在其中】百花高楼更可怜补注【希曰百花楼百花潭上之楼也】谁能载酒开金盏【洙曰盏一作锁扬雄家素贫耆酒人希至其门有好事者载酒从学】唤取佳人舞绣筵
　　黄师塔前江水东春光懒困倚微风桃花一簇开无主可爱深红爱【一作映】浅红
　　黄四娘家花满蹊千朶万朶压枝低留连戱蝶时时舞自在娇莺恰恰啼【苏曰齐鲁大臣史失其名黄四娘者独何人哉因托是诗而不朽】不是爱花即欲死只恐花尽老相催繁枝容易纷纷落嫩叶【一作蘂】商量细细开
　　春水生二絶【上元二年作】
　　补注【鹤曰诗云门前小滩浑欲平当是在浣花作梁权道编在寳应元年然是年春旱自十月不雨至建夘月而旱说所由作也当是上元二年】
　　二月六夜春水生【洙曰孙权传春水方生】门前小滩【一作篱】浑欲平鸬鷀鸂防莫漫喜吾与汝曹俱眼明【赵曰二禽见水生而喜公语之以与汝曹俱眼明则公可谓与物委蛇而同其波矣】
　　一夜水高二尺强数日不可更禁当南市津头有船卖无钱即买系篱傍
　　春夜喜【上元二年作】
　　补注【鹤曰诗云花重锦官城则是成都诗梁权道亦编在寳应元年然是年春旱当是上元二年作】
　　好雨知时节【洙曰洪范休应则时若】当春乃发生【一作及】随风潜入夜润物细无声【如膏也】野径云俱黑江船火独明晓看经【一作红】湿处花重锦官城【洙曰蜀城人以江山明媚错杂如绣故多呼锦官城】江头五咏【彦辅曰王筠有才名沈约重之约于郊居作斋闾请筠作草木十咏书之于壁皆直写之并不加篇题约曰此诗指物呈形无假题署】补注【鹤曰江头即前所谓江畔独歩寻花处以是日所见入咏从旧次为寳应元年作五篇皆有意寓当熟味之】
　　丁香
　　丁香体柔弱乱结枝犹垫【郑曰都念切下也】细叶带浮毛踈花披素艶深栽小斋后庶近幽人占晩堕兰麝中休懐粉身念【洙曰言丁香结实则堕于兰麝间而有粉身之患也】补注【鹤曰此篇言公见弃逺方渔樵为伍不复更懐末路之荣自贻粉身之患】
　　丽春
　　补注【鹤曰此篇言竞进者多而公独流转逺僻少有知巳者】
　　百草竞春华丽春应最胜少须好顔色多漫枝条剰纷纷桃李枝处处总能移如何贵此种【洙曰一作稀如可贵重】却怕有人知
　　栀子【鲁曰汉书曰栀茜园注栀支子也本草曰支子一名木丹晋宫閤名曰华林囿者栀子五株名山志曰楼石山多栀子齐谢眺有墙花栀子树诗梁简文帝有咏栀子花诗】补注【鹤曰此篇言公饱歴风霜雨露而独见遗于外也佛书为薝卜花佛说譬如入薝卜林中惟薝卜不闻余香禅月诗云白薝卜花露滴滴山谷云染栀子花六出虽香不浓郁山栀子花八出一株可香一园】
　　栀子比众木人间诚未多于身色有用【洙曰蜀人取栀子色以染帛】与道气伤和【栀性絶冷】红取风霜实【洙曰实经霜则红】青看雨露柯无情移得汝贵在映江波
　　鸂防【彦辅曰临海异物志鸂防水鸟毛有五色食短狐其在溪中无毒气】补注【鹤曰此篇言公失位于外无心孤进虽有留滞之叹而无搏撃之虞】
　　故使笼寛织须知动损毛看云莫怅望失水任呼号六翮曽经剪【梦符曰按韩诗外传曰鸿飞千里特六翮耳】孤飞卒未高且无鹰隼虑留滞莫辞劳【洙曰谢惠连鸂防赋防羽翮于翩翻又云宛羁畜于笼樊】
　　花鸭
　　补注【鹤曰此篇言公以直言受妬而出居于外虽有一饱之适犹以先鸣为戒】
　　花鸭无泥滓堦前【一作中庭】每缓行羽毛知独立黑白太分明【洙曰诸葛谓张温其人于清浊太明善恶不分】不觉羣心妬休牵众眼惊稻粱霑【一作知】汝在作意莫先鸣
　　野望【寳应元年作】
　　补注【鹤曰诗首云西山白雪三城戍南浦清江万里桥当是在成都作公以寳应元年四月送严武至绵州遂入梓州秋归挈家往梓此诗未去绵时作】
　　西山白雪三城戍【洙曰按新史髙适传上皇还京复分劒南为两节度百姓弊于调度而西山三城列戍适上疏论之不纳苏曰西山雪岭松州蕃界也赵曰旧本作三年非】南浦清江万里桥【郑曰成都第三桥赵曰公草堂在万里桥西】海内风尘诸弟隔天涯涕泪一身遥【洙曰冦乱诸弟离散独公一人入蜀】唯将迟暮供多病未有涓埃答圣朝跨马出郊时极目不堪人事日萧条
　　官池春鴈【寳应元年作】
　　补注【鹤曰汉州城西池乃房琯所凿今曰官池即城西池也公送严武至绵道出汉故至官池按九域志成都北至汉不满百里而汉东北至绵不满二百里葢汉在成都绵州之间当是寳应元年五月而今诗云青春欲尽何也】
　　自古稻粱多不足至今鸂防乱为羣且休怅望看春水更恐归飞隔暮云【师曰鴈有序喻兄弟冦乱诸弟离散有阻隔故云归飞隔暮云】青春欲尽急还乡紫塞宁论尚有霜【洙曰芜城赋北走紫塞鴈门】翅在云天终不逺力微缯缴絶须防【梦符曰按文选班固两都赋抚鸿罿御缯缴师曰缯缴言以绳系矢而射之】
　　水槛遣兴二首【寳应元年作】
　　补注【鹤曰公有水槛在草堂前尝试水槛诗云茅轩驾巨浪是也此诗云去郭轩楹敞无村眺望賖又云蜀天常夜雨江槛已朝晴又云澄江平少岸则作是诗时方雨而霁当在寳应元年建巳月得雨后前乎此旱也】
　　去郭轩楹敞无村眺望賖澄江平少岸幽树晩多花细雨鱼儿出微风鷰子斜城中十万户此地两三家补注【希曰唐志成都户十六万九百五十此云城中十万户虽未必及此数亦夸其盛耳】
　　蜀天常夜雨【尹曰蜀雅州常多隂雨号曰漏天】江槛巳朝晴叶润林塘密衣干枕席清不堪秪老病何得尚浮名浅把涓涓酒深凭送此生
　　屏迹二首
　　用拙存吾道幽居近物情桑麻深雨露燕雀半生成村鼓时时急渔舟个个轻杖藜从白首【赵曰荘子原宪杖藜而应门】心迹喜双清【苏曰阮瑀白首杖藜来往亦乡里中风流事谢灵运斋中读书诗曰昔余逰京华未尝废坵壑矧乃归山川心迹双寂寞梅曰心迹双清无尘俗气也】
　　晓起家何事无营地转幽竹光团野色舎【一作山】影漾江流失学从儿懒长贫任妇愁百年浑得醉一月不梳头
　　寄题杜二锦江野亭【成都尹严武作】
　　漫向江头把钓竿懒眠沙草爱风湍莫倚善题鹦鹉赋【洙曰襧衡为黄祖作鹦鹉赋笔不停缀文不加防】何须不着鵕防冠【洙曰佞幸传孝惠时皆冠鵕防冠贝带传脂粉化闳籍之属也鵕防鸟名也以羽饰于冠赵曰以子美之才如祢衡而刚直不肯为侍中冠鵕防厠佞臣之侧】补注【希曰师古云鵕防鷩鸟也似山鸡而小冠背毛黄腹下赤项緑色其尾毛红赤光悉鲜明今俗呼为山鸡其实非也】腹中书籍幽时晒【洙曰郝隆七月七日晒腹于庭中人问之曰我晒腹中书】肘复医方静处看【洙曰葛供传洪抄金匮药方一百巻肘后要急方四巻】兴发防能驰骏马终须直到使君滩【洙曰骏一作五】补注【希曰九域志使君滩在万州而云安亦有之】
　　奉酬严公寄题野亭之作【寳应元年作】
　　补注【鹤曰称公而不曰郑公未封郑也为中丞大夫时作如后篇云中丞严公是也诗云枉沐旌麾出城守即前所谓严中丞枉驾见过当在寳应元年】
　　拾遗曽奏数行书【洙曰公曽任左拾遗】懒性从来水竹居奉引滥骑沙苑马【洙曰赭白马赋弭雄姿以奉引公有沙苑马诗赵曰拾遗掌供奉则骑马以奉引】幽栖真钓锦江鱼谢安不倦登临费【洙曰以谢安比严公也安寓居防稽与王羲之髙阳许询桑门支遁逰处出则渔弋山水每往临安山中坐石室临济谷放情坵壑然每逰赏处必以妓女从之】阮籍焉知礼法踈【洙曰阮籍性踈懒至为礼法之士疾之如雠焉师曰唐于沙苑置坊监养马甫为拾遗侍肃宗收复京师奉引者导驾也武数过子美草堂携酒餽遗颇厚故云谢安不倦登临费阮籍焉知礼法踈公自释不着鵕防冠之罪也】枉沐【洙曰一作今日】旌麾出城府草茅无【洙曰一作荒】迳欲教锄【洙曰卜居赋宁诛锄草茅以力耕乎】
　　中丞严公雨中垂寄见忆一絶奉答二絶
　　补注【鹤曰诗云雨映行宫辱赠诗当是寳应元年建己月得雨时作行宫谓明皇尝幸成都故云】
　　雨映行宫辱赠诗元戎肯赴野人期【洙曰一云元戎欲动野人知】江边老病虽无力强拟晴天理钓丝
　　何日雨晴云出溪白沙青石光【洙曰一云洗】无泥只须伐竹开荒径拄杖穿花听马嘶【洙曰一作鸟啼赵曰侧听严公之马嘶也】
　　谢严中丞送青城山道士乳酒一瓶【寳应元年作】补注【鹤曰题云严中丞则是寳应元年】
　　山瓶乳酒下青云气味浓香幸见分鸣鞭走送怜渔父【赵曰谢灵运诗鸣鞭适太阿渔父公自谓也】洗盏开尝对马军【洙曰军州谓马军葢以骑兵送酒赵曰公自注军州谓驱使骑为马军以渔父对马字为工矣师曰遣马军走送乳酒】补注【希曰锦屏山题名有记河南府使马军送新酒者渔父亦以避世隐身而言】
　　严公仲夏枉驾草堂携酒馔【寳应元年作】
　　【鲁曰得寒字一云郑公枉驾擕馔访水亭】补注【鹤曰既题云严公则是寳应元年严未赴召时作按旧史记元年四月庚戌朔十八日丁夘肃宗崩于长生殿是月二十日巳已代宗即位史云代宗即位召武者非即位之日也故五月犹能枉驾草堂若以一云郑公枉驾擕馔访水亭为是则此诗不在广德二年五月即在永泰元年五月作然郑公广德二年春再镇蜀而公以是年春晩归草堂有犹得见残春之句而所谓水槛者巳为水损水槛诗云逰子久在外门户无人持髙岸尚为谷何伤浮柱欹则非其年亦明永泰五月严公已薨当在寳应元年五月作】
　　竹里行厨洗玉盘花邉立马簇金鞍【苍舒曰古乐府对酒行金樽清俊滞玉盘亟来亲又白马行白马黄金鞍蹀躞栁城前又轻薄篇象牀沓绣被玉盘传骑食】非关使者徴求急【赵曰荘子载顔閤守陋闾鲁君之使者至閤对曰恐听者谬而遗使者罪不若审之使者还反审之复求之不得矣】自识将军礼数寛【洙曰稽唐书云阮籍为礼法之士所绳頼大将军保持之】百年地辟柴门逈五月江深草閤寒看弄渔舟移白日老农何有罄交欢【赵曰老农公自言也】
　　严公防宴同咏蜀道画图【得空字　寳应元年作】
</div>
    <div class="pagination">
<a href="补注杜诗_page25.html">上一页</a><span>...</span><a href="补注杜诗_page21.html">21</a><a href="补注杜诗_page22.html">22</a><a href="补注杜诗_page23.html">23</a><a href="补注杜诗_page24.html">24</a><a href="补注杜诗_page25.html">25</a><span class="current-page">26</span><a href="补注杜诗_page27.html">27</a><a href="补注杜诗_page28.html">28</a><a href="补注杜诗_page29.html">29</a><a href="补注杜诗_page30.html">30</a><a href="补注杜诗_page31.html">31</a><span>...</span><a href="补注杜诗_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
