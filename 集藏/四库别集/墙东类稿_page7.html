<!DOCTYPE html>
<html>
 <head>
  <meta charset="utf-8"/>
  <title>
   墙东类稿 - 第 7 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   墙东类稿 - 第 7 页/共 19 页
  </h1>
  <div class="content">
   惟神当武德之初作辅偏方有功济世司徒之号自梁迄今旋加帝封庙食南土东门有祠邑人所瞻敬致苹藻具扬休命
　　沈王祠祝文【原注王讳庆之】
　　惟王晩登极品罄竭孤忠主昏不明卒殒厥命大节凛凛庙貌如生下蜀之山北枕江水朝命致享敬吊英魂











　　墙东类稿巻十
　　钦定四库全书
　　墙东类稿巻十一　　　　元　陆文圭　撰説
　　文説
　　西州史敬舆尝为余言汉唐宋以来良相能吏谋臣武将代不絶书独文章之士鲜得汉董贾两司马刘向扬雄班氏父子而止耳王褒崔寔而下不论也唐韩柳宋欧曽王苏而止耳李翺皇甫晁秦而下不论也宋渡江后词章愈盛古体逾逺独朱子诗赋本骚选文视韩苏而理胜之其余叶正则以下各自名家六十年来影响殆絶将盛极而衰欤抑待乎其人也敬舆此论上探前修下期来哲余闻而太息焉然尝论之古之所谓文章非言语之谓也道徳仁义之精华礼乐法度之彰著皆其具也然典谟训诰誓命之书坦眀温厚已非秦汉经生讲师所能道而三百篇章句皆出于防臣寡妇寺人伶官之口何其粲然而成章也盖周召而上文章皆实用孔曽而下文章皆空言空言者言而不见用非无用之空言也以无用之空言而后世能言之士如向晨之星稀踈絶少岂不大可怪也哉自唐以来朝廷百司用人无方惟翰苑非文章之士不预所以承恩宠备顾问参谋议职谏诤位亲而地禁非止典诰代言以风天下而已唐以陆贽李绛为之宋以欧阳修苏轼为之则人品知也夫文本于理根于识昌于气兼之者贾董而下诸人虽不居翰苑名犹着也翰苑创于唐开元间六百余年学士名不著者何限然则视文章之能否知翰苑之盛衰居是职者学宜益懋行宜益修名宜益着故居之而不怍不然则昌黎氏必傲之矣因与友人论古今之文而并及翰苑之职纵书以赠之
　　静庵説赠都瑚布鼎録事
　　夫子言仁智动静以其体寿乐以其效对举而互言之无先后也子思言喜怒哀乐之未发发而中节则兼体用包动静而戒慎恐惧与夫慎独之防则用工于未发之先未发体也体则静也特不显别之耳直至濂翁太极图説方出主静二字盖太极分隂阳阳主动而隂主静易不曰阳隂而曰隂阳静居动之先也天下之动纷纶交错而吉凶悔吝之所由生吉一也凶悔吝三焉动之不可不谨也圣人定之以中正仁义而主静人极立矣常人感物而动动不知止故流于恶而失其性圣人全动静之徳而本之于静者诚之复而性之贞也无欲故静者非言人之欲也言天性之本然欲之未萌者也此固造化之根底圣人所为主之者也人能寡欲以至于无则静静则可以希圣矣古润録事长官瑚都布鼎字成之登己巳第防檄至澄川访余蓬蒿之下相与讲眀太极指要因求静庵説于余余谓主静之説先儒尽之而庵字独不经见成之曰紫阳亦尝以晦名之矣无伤也余曰然于其行书以赠之
　　心説赠凌湛然
　　湛然者存心养气之学以静为主而动生焉非如室虚生白心斋坐忘又非如枯禅入定常惺惺法如镜之磨一尘不留如水之渟一波不起云影天光上下昭彻岂胷中扰扰终日昏昏者能识之哉宣城翁以此自号而松雪斋为之书其人可知
　　琴説赠朱老
　　唐郭琴师善者能鼔十二弦生云中流落湘南子厚为之志墓而悲之锡峰朱老年七十余以能歌闻诸公皆俎豆之然守古道不变不为俗耳所便故与筝师同一不遇一日访余斋中袖出诗数十首自言将道江渉淮以游余时方与诸生温举子业取四十年前蠧册子据槁梧呻吟不絶声诸生见之皆大噱余叹曰是奚噱哉我异彼防何王式老矣诸生强之出安知不被拘曲之讥乎不惜歌者苦但伤知音希朱之心余知之余之心朱未必知也悕矣
　　渔隠説赠顾仲仁
　　古之隠于渔者雷泽潜龙也物论当以磻溪为第一人富春次之真子江湖散人以下不数盖吕尚非隠素负鹰扬之才坐磐石以待天下之清后车载去则牧野檀车煌煌之事业立谈可办至封营丘已百余嵗矣子陵与文叔防同学龙上天而蛇独处足加帝腹亦狂奴故态安知其应天象邪建武不出则无可出之时矣然云台中着不住此人今海陵顾君仲仁韬光于丝緍之下其将有渭叟之志耶抑终无故人之情耶吾闻仲仁富而好礼喜賔客重然诺有古烈士风朝廷方寤寐英豪非熊入梦恐不免耳彼唐张陆之徒不过骚人词客聊以自娱乌足为仲仁道哉古之有道者在缁帷之林湘江之潭河汾之亭姓名俱寂寂不传其寓言乎或真有避世之士也仰髙山揖清风吾方尚友千载他日与仲仁倾盖当细评之与和李瑞卿将如海上访隠君持吾説以往为吾致意仲仁慎勿披羊裘物色者至矣
　　菊隠説赠赵与民
　　菊有黄华色之正也夕餐落英味之烈也以制頽龄性耐久也周濂翁以配隠逸之士得非以渊眀故耶篱之下山之北悠然其间兴直寄焉耳意不在菊也祖为荆州牧孙为百里宰官职髙卑不论而卯金代典午矣靖节仕焉是烈女更二夫也归来词不作可乎然菊一也生于柴桑之径则流芳百世生于南阳之潭则遗臭万年物固系其所遭故耶伯始为三公顾不如一处士耶然则出处大节君子所宜讲也永嘉故赵惠王七世孙由道敏而好学退然自得不与时竞来澄川游其外舅张侯命之曰菊隠美其志也寻谒余求其説余谓君生侯王家妙龄秀发不可当吾世而坠先泽邦有道则见为三槐王为桐木韩世济其美暨功名获遂然后归隠在晚节之香不亦可乎今毋太早计传曰君之齿未也
　　梅斋説
　　唐垂拱中宋广平随叔父客东川覩墙隂梅花托根非所为之赋后百余年皮袭美见之疑其铁肠石心乃解吐婉媚辞殊不思梅于花中品最清髙凌厉月霜傲睨氷雪正可与铁石心肠人对袭美虽知广平恨不知梅耳梅岂爱人妩媚者哉燕山倪使君佐溧水长兴两州防介清苦挺身防俗有梅花之风骨父宣慰公在常徳时实生使君庭有古梅一株异甚虬枝老干图传江南儿时憩其下思之不忘故凡所至辄以名斋昔孤山处士以一聨得诗名王沂国以半絶为状元宰相陈简斋以五首受知思陵参大政固系其所遭也哉梅不自知也处士清流占断湖山絶景使君今已贵宦固当逊渠一头孝先之事业去非之文章请在所择若夫荒厓野水茅屋踈篱此老夫得句处游者毋渉吾地使君笑曰吾于此兴复不浅
　　姚原鲁字説
　　柯山姚君名洙友人字之曰原鲁而求説于余原鲁省其外舅以吾先生于澄江学舍嵗一再焉余与之接温裕而甚文宛然鲁国男子也名不虚得矣按洙水出鲁城北下流合于泗泗大而洙小故不侪于禹贡兖州济漯灉沮之列然所以得名者以尼父在焉尼父尝曰洙泗之间龂龂如也鲁道衰矣当日鲁国止有儒者一人则吾东家是也凡为东家之学者必体忠信性仁义冠圜冠而知天时履方屦而知地形然后可以称缝掖之衣否则齐秦之夸燕赵之雄郑卫之靡未许其一变至道也吾闻周大夫有原伯鲁者不説学闵子马讥之曰学殖也不殖将落今原鲁贤而好学犹当以周大夫为戒也夫
　　张仲易字説
　　永嘉张君耕叟淳慤端厚重然诺逺势利善人也信人也客吴中与余交二十年君晩得子笃敏可喜既弱冠而孤遂从余游学进未止后婿于甘露林氏不见者十有三年今年春谒余于成徳堂上气局老成言动谨饬学益进而未止问其年曰三十有一矣问其字曰名彬字则未也余曰字朋友之职也请以仲易代子字何如夫易之道至矣仲尼七十学易犹未彬彬而待于数年之假吉凶消长之理进退存亡之防岂易言之韦编三絶十翼乃成子年未及仲尼之半后生可畏然自可谓无大过而不学也哉夫文学彬彬士也文质彬彬君子也学易彬彬圣人也吾子慎择之矣余老且死将见尔先人于地下亦有辞焉
　　徐宗起字説
　　余始至句曲之寓舍麻尉挟其隣之子以见容止可观问之徐姓自强其名余笑曰不祥宋开禧宰相之名也闻者唾去请更之归而告其父父命之曰起宗谒字于余余曰甚善请字以宗起或者怪之余曰事载北史昔元魏専尚门地薛宗起以不得入郡姓碎防于地孝文帝谓之曰卿非宗起乃起宗也夫尚门地而不防才能魏之敝法也鲁之三卿孰若四科故立宗起家士之事也扬名显亲孝之终也容山县之徐旧为着姓世有闻人自崇眀寺以西接栋皆徐也而君非其宗君年甚少刻苦力学卓然自防于流俗从师取友孜孜如不及父仲杰亦笃于教子屡谒余致意焉君肯构肯获于公之门将自此髙矣昔昌黎作城南诗先辈皆谓退之不当以科举利禄训诱子侄独涪翁不以为然盖恐此论沦于髙虚而不趣于平实也大抵古今之学不同邹鲁以前是一种议论汉唐以来是一种议论如夏侯胜韦贤桓荣之徒史为美谈退之与鲁直识见亦畧同未可全以为非也姑寘勿论读书自是关君门户事君必勉之
　　陆安仲字説
　　易卦彖下繋元吉者一象下二十有二元大也吉祥也阳刚则吉隂柔则不吉中正则吉不中不正则不吉元吉之义独于鼎卦繋之者鼎器也夫器置诸安处则安危处则危安则吉庶人之吉求安而已无望之福不可觊也无妄之灾不可值也故居仁由义心广体胖一身之安也事亲敬长宜其家人一家之安也鸡鸣为善夙夜终誉一日之安也家有余庆子孙逢吉百世之安也富寿康寜天之所以与我者修身立命则我之所以事天也天随子之裔孙元吉字安仲请其説于余余为之演其义云
　　曹氏四子字説【原注代若晦】
　　余生辛亥二十四嵗得子甲戌年也眀年遭乱又眀年子以疫死余怜而诗曰始意麒麟天上送岂期蝴蝶梦中飞后八年以某氏子为子名之曰易易性纯谨沉静不事华饰年逾志学欲从黄冠游余不许改名之曰无易后十年得子曰又得子曰观曰寜一日无易再拜请字余曰按礼字朋友之责也虽然灵均亦尝受字于伯庸矣无易吾字汝以守一一则不可易矣名之曰无言字汝以守中汝惟多言余故戒汝时然后言则人不厌是之谓中观名之曰无妄字汝以守常无妄者无所期望也祸福无常唯人所召当守常以应之小寜名之曰无咎字汝以守贞无咎者善补过也过则有咎无咎则吉在其中非守之以贞者不能也四子来前汝皆知吾所以名汝字汝之意乎名生于义副之以实必敬必戒蚤夜以思书曰若考作室子弗肯堂矧肯构易曰干父之蛊意承考也吾子将奚从贰以二参以三非一也智者过愚者弗及非中也虚而为盈约而为泰非常也言伪而辨行伪而坚非贞也有一于此乡党州里行乎哉吾族居暨三百余年今传在汝汝其保之吾老矣四子再拜请书训于简乃命长子无易书之
　　江子强字説
　　句曲江声伯名其子曰南杰友字之子强求其説于墙东叟叟曰义在中庸之十章子弗闻乎昔者仲由问强夫子告之以南方之强北方之强君子之强释者谓南方之强即君子之强非也南方柔弱北方刚劲皆以风气论南虽胜北律以中庸之中皆堕于一偏章内有两君子寛柔以教之君子仅对死而不厌之小人非强哉矫之君子也惟和而不流中立而不倚有道不变未逹之所守无道不变平生之所守是为义理之强是为君子之强是则中庸之不可能者盖南不及乎强者也北过于强者也四者之强强之中也长其善而救其失抑其偏而勉其全子路为善问者夫子亦善告之也呜呼子强懋戒之哉以弟子之问为自己问以圣人所答为自己耳闻此读书法也舍是余无以告子矣抑论语载子路好勇处皆初见夫子时事晩年进徳殆不可量子思论智仁勇次之舜顔囘之后孟子论改过迁善列之禹与舜之前游夏求赐不得与焉盖子路乃曽子之所畏故思孟皆推尊之传载其屹然执干而舞者岂升堂之由也哉
　　程光道字説
　　泺源程君子敬以选为句曲令其子益从余游益字光道义取于易余演而伸之益之为卦巽上震下阳下居初隂上居四自上下下其道大光先儒谓凡卦中有光者【原注致堂説】皆属阳如光眀光大光亨皆是盖阳则有光隂无光也然光欲晦晦则眀欲潜潜则着欲损损则益书曰谦受益谦之彖曰天道亏盈而益谦下济而光眀故曰谦尊而光卑而不可逾盖谦中有益裒多益寡也益中有谦自上下下也两卦相须君子象之若震兑之未光咸之未光大屯之施未光夬之中未光皆隂阳失位失中失正也呜呼吾子慎之卑焉以自牧也欿然以自视也迁善如风之速改过如雷之烈风雷交益木道乃行笃实辉光所以日新观国之光所以尚賔体逹用也马存有云来春江南林谷之下闻北方有焰焰者必子也夫
　　李叔成字説
　　燕山李绎侍尊人复初来尹暨阳遂从余游年未弱冠立志超卓敏而好问进莫之御同门之友字之曰叔成义在子语太师乐之卒章绎相续不絶也成乐之一终也何止言乐学亦犹是何止言学道亦犹是学必时而习习又当至于乐道不可自画画又甚于力不足续之则缉熈光眀不续则间断荒落周颂两言绎思寻绎而思念也商颂两言思成思而成此人也断章取义思过半矣乐有八音独奏自为始终小成也八音并奏始金终玉大成也小成夷惠也大成夫子也乃所愿学夫子噫今之成人者何必然得见武仲以下四人之长亦可矣复初天下士也今移守淮隂弓冶之子必为箕裘艺成而下且然况徳成而上者耶
　　朱子才字説
　　金鳯朱君元士隠居湖庄以行义称年防耳顺一日谓雪村上人曰吾名元士元士视子男古爵也吾布衣终身名不称是请更之曰士元而谒字于墙东叟叟闻之曰可哉子生三月见于父父命之名二十既冠而字故子已孤不更名今曰士元乙之也非更也字朋友之职也乃字之为子才昔鲁子敬谓刘徳曰厐士元非百里才也使处治中别驾之任始展其骥足耳厐之才髙于伏龙鳯雏第一流人也厐以才见用不幸早世君之年乃过之而困阨不求人知将抱才不用耶抑有待耶虽然牺樽青黄乃木之灾拥肿拳曲天年以永然则才一也将为有用之用耶为无用之用耶请上人更下一转语壬申夏五墙东老叟书
　　荆石和尚字説
　　晨坐容山斋房三僧入谒其一永嘉俗单氏名玘字荆石顾余若有所请余扣之曰玘佩玉也而代呼以石义何居师曰玉亦石也荆山之下以玉抵鹊人以为寳我以为石余因举荆山有二条冯翊富平之山北条之荆也轩辕铸鼎处南郡临沮之山南条之荆也卞和抱璞处师曰足既刖矣何不携只履去空效小儿啼则麽余笑曰是真难灭是假难瞒师若不怕路滑他日回荆山去拈拄杖击石三石当防头
　　法城和尚字説
　　有一比丘发宏愿心手捧净土提金刚杵自葱岭西至震旦东筑大法城内包须弥山以恒河沙为界开甘露门啓三途列寳坊创立精舍中有鴈堂青莲花树有菩提无根自生草有苾蒭冬夏长青设小乗中乗大乗以戒定慧守之统八万四千有降魔无数来攻辄败走世尊一日亲至城下以鞋尖踢倒曰作麽障碍众生一片闲田地凡圣同居自往自来不亦善乎比丘合掌而去南游金山登妙髙台指江水东流曰好一个背水阵侍者执拂在旁跽而请曰收汝心兵师无言下台去
　　赋
　　修泮宫赋
　　中山晋人氏客三峯之下饮水著书一日出游曳屣而西访古茅洲言至其阇有宫严严宅坤之隅苍龙蚴蟉【原注渠黝切】以行蟠紫鳯轩翥而翚飞华表逺停于鹳鹤驰道横截乎虹蜺兵栏畵【原注防衣也】灵琐金铺【原注铜环也】山嶻嶭以为基门闶【原注音杭髙也】阆而无旁彤墀之内实为中唐【原注庙中路也】势垲而雄脉垍【原注坚土】而刚省薇缀萼以交荂【原注音敷】公槐骛廕而逺扬瓴甋【原注音嫡塼也】坚致于防【原注音黟美石】美防防【原注音栢井甃也】绀碧而泉香循陔而上【原注殿堦序也】渉拾【原注音级】以登扣玉戺【原注音仕砌也鬬也】彻朱扄乃焫萧【原注烧香也】而荐毛瞻司冦之仪刑鞞麛裘之歌既往衮章甫之貌如生四配十贤防弁垂缨降阼阶而下庑列影像之参差歩周流而四顾手执乎化人之裾绚五采以荧煌纷赪【原注赤色】垩【原注白色】以相煇殷【原注乌闲切赤黒色】刻桷【原注许极切大赤】承榱【原注音菼青黄】画栋黝【原注于九切黒】饰栌【原注柱也】斒斓【原注上方闲切下离闲切不纯色】目莫知所如书声喤呷【原注呼甲切众声也】振于斋扉丝竹在堂鲁音尚遗见执经之童子衿青青而佩觽进三揖以雍容呼使前而质之寝庙奕奕经始何时肯构乃艰肯获为谁岂尼山之有灵悼梁木之将危或见梦于匠石而攦指于工倕童子哑然曰噫吾邑有贤大夫维伯休父而弗闻乎大夫之贤也脱粟一器水薤一盂鸡鸣视事琴罢而晡马首蹻蹻孔庭是趋我侯戾止多士从止献材输直徒匠佣止筏者辇者绳者尺者錾【原注才敢切小凿也】者斵者釿【原注锯也】者戚【原注斧也】者埏者埴者墁者塓【原注涂也】者俯而甓者仰而塈【原注涂也】者昏而蓥【原注妆饰也】者隳而垒者人徒见今日燕雀之贺成而不知往日鸱鸮之侮毁也鸾镳寂寥侯未下车荛儿牧竖于刈于刍鶂雏唼其水莕茧角蹴于园蔬或阧【原注音斗峻】而防【原注音欹不正】或洼而泐【原注石破】或防防【原注不平貌】而不平或防靘【原注千定切青黒也】而无色风箔飋以飂飗【原注并音流髙风】雨櫺【原注音嘶小雨】而雴霫【原注音袭大雨】凝尘黭黮【原注音禅黒也】停浊漶【原注不分别也】澷【原注水败物也】扊扅半给于晨炊焦尾旋供于夕爨簠簋不饬笾豆乃乱疑伐树之不容似率野之兴叹非我侯之防仁孰制锦而一新彼食桑之鸤鸠亦懐予之好音于是晋人闻之拊髀雀跃命童子泚笔矢口而作非能继泮宫之颂聊以同鲁人之乐也
　　灵台赋
　　原苍箓之开基兮始于有邰之封塞向而墐户兮豳原之风去之岐山之下兮如归市之从世世修徳兮至西伯而作邑于丰天下三分而有二兮七十里之囿而与民同时游观而节劳佚兮望氛祲而知吉凶经之营之兮庶民来攻于论鼓钟兮灵台辟廱台下有囿兮鸟飞而兽伏囿中有沼兮游鱼充牣乎其中乐民之乐兮不烦于民力忧民之忧兮自朝至于日昃歌大雅之洋洋兮知文王之有灵徳自骊山之举燧而巩洛之东移故宫庙为禾黍兮况一台之遗基周道鞠为茂草兮我心西悲呜呼噫嘻章华之长鬛兮楚败姑苏之游鹿兮吴亡通天承露兮求仙沛邑歌风兮思乡何后人之侈靡览陈迹而堪伤惟有惜中人百金之产犹髣髴于文王
　　天爵赋
　　墨卿问于楮先生曰子亦见夫曼倩之设难子云之解嘲孟坚之答戯夸绂冕之荣羡卿相之位或释褐而待诏或纡青而游説当涂者升云先驱者拥篲铺张乎金张许史之业希慕乎萧曹平勃之智怨沉埋于执防叹落拓于给事嗟得富而失贫忧朝荣而夕顇间防审于祸福稍推逺于声利或黙守于太或诵言于六艺以是为达人之大观处士之髙致口不道乎忠信行不履乎仁义何昔人识见之卑而议论之蔽也先生曰吁道之不眀我知之矣昔者尼山毓圣玉振阙里抗髙情于浮云寓至乐于饮水知洁身之为非卒周流而不仕孔楹既奠继邹孟氏谓万钟而何加眇千驷而弗视指义路以必由择仁里之为美忠善而教于人信实而有诸己曰人人之有贵非赵孟之可比登垅为人之所贱乞墦为妾之所耻抱浩然而独存凛闻者之兴起孟轲既没无有乎尔正学化为异端斯文失其宗指气质杂人之性利禄薰人之髓迂儒坐守于章句墨客徒工于文史纵不婴情于人爱安得究心于天理卿徒诮夫数子者学不知方吾亦诮卿不探邹鲁之精防而徒怪班扬之侈靡也爰有大物势逾卿相位轶王公不轺轩而荣不衮冕而崇贵非赵孟而莫能使之贱富非晋楚而莫能使之穷心既广而体胖内自重而物轻靡名途之汨汨絶利窟之营营臣愚不识愿闻其名曰此非居安宅而弗危者耶由正路而弗岐者耶为人谋而内自尽与人交而外不欺者耶鸡鸣而孶孶与人而共为其人似子舆又似乎子车次是则乐正克之徒欤仁义既有忠信不薄居之无倦为善最乐夫是之谓天爵
　　民岩赋
　　容成大庭尊卢赫胥结绳而治野鹿标枝居无所为行无取之鼓腹而游含哺而嬉世徳不衰至于伊耆防服康衢问于童儿在朝在野不识不知凿井而饮耕田而食击壤之老何知帝力载黄屋兮非心除土堦兮三尺崇伯子之守邦始谓民之可畏贻厥孙而失之兴哀歌于洛汭慨予懐之凛凛曰驭民如驭马邦无本而不寜民可近而不可下南伊阙而北羊肠兮予及汝以皆亡左孟门而右太行兮不能遏檀车之煌煌何仁人之崛起兮如磐石之安也吊二国之坠命兮犹立墙之岩也兹太保之相宅兮祈小民之諴也思东山之滔滔兮何庶殷之顽也旦暨汝奭兮往新邑以观也三涂岳鄙拱天室兮何桓桓也宅尔宅而畋尔田兮从尔迁也歴三纪而无虞兮固封守之难也奠九鼎于郏鄏兮天命其犹未改宫邻金虎兮忽二周其安在据崤函而拥雍州兮临不测之谿罾鱼倡于大泽兮峣关之骑己西持灞上之牛酒兮聴三章之初约喜刘氏之寛兮厌嬴氏之虐信人心之崄兮览兴亡而三叹知崇髙之不可恃兮当于民监
　　河图赋
　　昆仑莽莽积石峩峩长源西来溢为荣波苍精荐瑞龙马浮河赤文炳燿緑字森罗于是钜窥天地之文防察鸟兽之情凿混沌之七窍剖元包于五行八八而画卦陈五五而变化成坎一六而水防巽三八而木生四九进金于干刚二七合火于离明象数已滋文字不传潜羲文之一心开先后之两天思鳯鸟之弗鸣悲鲁叟之暮年感防昌之妖符疑张掖之涌泉起安国于西京招关朗于河东乗月到于天心访华隂之睡翁翁手画于一图寄百源之山中何窃更于刘牧防混杂于龟龙頼邹防之见还轰雷声而啓防
　　河源赋
　　将逺行而无所止兮乗文鹢以周游指大陆而寻九河兮求碣石之所由西泝龙门而访禹迹兮三千里而至于积石欲穷源之所自兮路荒逺而沙碛想博望之僊槎兮载汉节于西域究两源之分合兮出葱岭与于阗之国又东注蒲昌兮一名泑泽邅吾道夫昆仑兮路茫茫兮阻脩扬霓旌之蔼蔼兮鸣玉鸾之啾啾朝发于陇西兮夕余至于臯兰之山山中髙而四下兮水澄莹而潺湲流既逺而色渐赤兮混浊流而相连石壁峭立于两崖兮水盘束于其间忽山开而岸阔兮豁然奔放而不还声如万雷之喷薄兮击沙石而靡林峦吾令蛟鼍以梁津兮诏西皇使渉予得支机之巨石兮见天汉之织女濯余髪兮洧盘聊逍遥兮容与
　　髙祖斩白蛇赋
　　秦失其鹿兮天下并驱山鬼献璧兮祖龙其徂罾鱼剖腹兮丹书出丛林举火兮鸣妖狐骊山兮桓桓送役徒兮入关慷慨兮悲歌壮士一去兮不复还等死兮求生何如窜伏荆榛间夜行兮被酒风萧萧兮泽水寒有物兮蜿蜒白质兮屈蟠行者辟易而不敢过兮矧可得而犯干亭长醉而起舞兮径乗怒而往观提三尺而一挥兮分首尾之两端儵忽而不见兮憯莫知其故也何物老妪兮哭声之载路也隂灵之连蜷兮挥霍而变化金天氏之衰兮火徳以霸当是时也宫中之献鹿未指灞上之降马未迎而芒砀郁葱之佳气已属之龙凖之真人矣丰云起泗水沸沛风扬五载而帝业成击筑而归故乡于是仰悟东井之精俯协赤符之灵天人合应以发皇明厥后彭城元王之裔实开江左刘宋之基方其防时人莫之知偶伐荻于新州射长虵之委蛇见青衣之童子潜捣药而傅之谓寄奴之不可杀显吉兆于神竒信王者之贞瑞必获助于神只履巨迹而吞鸟兮皆可信而无疑览史牒以兴懐遂援笔而铸辞忆唐朝之制举尝命此以为题胡白傅之佳篇反见黜于有司然至今长庆之集犹存而一时中式之赋则磨灭而无余信乎文章之有定价而考官不得而瑕疵者也
　　木铎赋
　　异哉铎之为器也金口而木舌维孟陬之月建为警众而特设遒人在夏兮司烜在周日食必戒兮火禁必修震雷发春兮先三日以令布行人采诗兮尔乃徇之于路智者创物兮命之以名或象其形兮或取其声禹垂鼗以聴防假韶以鸣镈师奏镈钲人司钲兹铎之制始于何世嗟尔封人尚识其制方辙之环兮息驾乎仪之野彼何人斯兮请见于从者既出门而叹息兮必有得于所闻悼天下之无道兮喜天之未丧斯文集大成兮终始金玉声振兮条理想声容之美盛宜闻者之兴起鸣冉求之鼔兮和季路之琴取瑟何意兮击磬何心匪铎之为铎兮圣人之徳音惜招揺而过市兮或仰视乎蜚鴈遂行在陈兮归欤之兴叹曳杖而歌兮寄余哀于梁木升堂阒其无人兮空闻丝竹
　　萍实赋
　　发郢都而出脩门兮过夏口而东游凌阳侯之泛滥兮将运舟而下浮舟不行兮夷犹蹇谁留兮中洲沅湘兮无波汉水兮安流朝骋骛兮江臯夕弭节兮北渚采芳芷与杜若将以遗兮逺者波滔滔兮来迎鱼鳞鳞兮媵予忽有物以触吾舟兮疑防洲之宿莽其形之圆兮色赤嗟荆楚之人兮莫识索琼茅以筳莼兮命灵氛为余卜之灵氛告余以吉占兮惟伯者可以获之终亦莫知其何名兮遂遣使于东国非圣之博物兮亦孰知为萍实如斗兮如日味之甘兮可食信童謡之不虚兮吾闻于陈之野何所独无芳草兮乌得而嗜之也杂江蓠与杜蘅兮搴芙蓉与兰英虽洵美而不适口兮又况夫萍葅与芹羮岷江万里兮日夜东注芉姓为墟兮奇物千载而不遇令骚人之想像空援笔而为赋


　　钦定四库全书
　　墙东类稿巻十二　　　　元　陆文圭　撰墓志铭
　　中大夫江东肃政防访使孙公墓志铭
　　仆耕墙东闽广之士应举北上者间枉道相顾言及宪使懒斋孙公之贤者如出一口善政数百畧举而不及详也至治癸亥公之嗣子良祯荫暨阳判官寓舍与仆相邻一日出公家状泣谓仆曰先公官中大夫职三品例得加封赐諡今将上考功太常而隧道之铭未立无以发潜徳之光吾子其图之仆以疾辞逾年请益谨义不可辞按公家世其先本女真人乌克逊氏居临潢府曽祖彧隠徳不耀祖壁仕于燕贞祐初从丰王南迁大梁授明威将军兼军资库使壬辰嵗天兵收河南汴京既破徙居大名始从汉俗以孙为氏复为税课所详议官娶河东刘氏三子长子信官昭信校尉长社主簿次子义博学试中儒科次子仲即公考也终大都广济仓使娶天水赵氏二子长泽是为公次温江西临川三务提领公字润甫防倜傥有大志以经济自负游金台时南宋既降淮楚未下道尚梗朝廷差官纲运寳钞一十万锭赴江南人人惮行公请往径渡江至州行府交卸就辟充淮东大都督府令史至元十二年也十四年改差行征东元帅府提控案牍驻军寳婺军府草创日不暇给公究心吏事务其逺者大者治法征谋惟己是出宋之遗民拥赵氏孤自立于福唐秋八月索多元帅征南檄公为军师进分水岭剽建安批南劒趋三山宋师溃遁入海岛移攻莆阳既降同知军事陈瓉复叛围之将屠其城公曰首恶者瓉耳余皆脇从玉石俱焚可乎且此州城池非有险恶易与耳不宜极吾兵帅然之执瓉戮于市居民安堵己而知谋出于公咸以手加额曰公活佛也宋兵复围泉州元帅提舟师救之围既解是嵗十月与江西达春左丞合军自甲子门入海追袭取漳潮二州至惠州顿兵海丰县南军犹盛公请济师于乔万户摘提马军随元帅直捣五羊腊月至城下入之十五年回屯闽中往复数千里水陆艰险舟车器械之具糗粮刍秸之供委公立办战胜攻取幕画居多帅府保申行省转咨都省勑授福建道宣慰司都事未防改立行省就升都事元帅除防知政事赴阙公随至上都代之占对进止详度天顔喜悦防政备言公劳绩宠赉甚渥赐锦衣一袭宣授承直郎知兴化军十六年改路立总管府就升总管公前有徳于莆人闻其来懽声载道方扰攘之初土豪奸民私相叛援各立头项侵渔小弱乡人苦之或有追逮辄拒不纳公至拘索付身或军前文字尽行追毁奸豪束手州县之令始行瓉既诛三县之民以诖误受戮者三千余家有司以为既遭诛絶盍没入其产行省委官分防官吏观望以为不应继絶民间闻之逃窜防伏啸聚林莽三县骚然公既至散榜哓谕叛首伏辜余皆吾民先首降者给还田宅不幸杀死无后许亲属承接官不得问于是逺近相应携持而出各安其业省府闻而嘉之细民燃灯作佛事以报公恩社立生祠至今香火不絶先时郡多盗强者至攻刼城壁四郭之民团结义兵守卫乡井事定后议者请拘刷充籍置立手号公力沮不从乃亲赴省为言此等皆田野耕农自防室庐非有旧籍可稽聴为民便从之民大悦郡经兵疲墟邑萧条一日公出行见弃儿在道枯胔填壑恻然悯之因割己俸给与衣粮以济流离鳏寡者立慈防局以处孤儿下令各乡设立义塜瘗埋无主之骨以千万数莆学最盛多士如林至是奔散过军屯聚毁斋舍为马埒书籍焚荡无遗公下车禁止驱出兵卒泛扫堂宇招延秀异分汰学职刋补书版就道化堂行乡饮酒礼与乡之父兄子弟幅巾深衣从容于俎豆之间观者太息以为复覩升平政声流闻诸司交荐福建宪司言公防洁公平勉励学校存恤军民等事宣慰司言公监造海舟招顾捎水起运军储覈实金谷攅报户籍创置站驿皆不扰而辨行省咨公留意民事及防能异绩二十二事在任防四年防例降骤迁官移公通判永州散官如故百姓李公寿等数千人赴省乞借公复任不报皆泣涕而返莆多故家名族风气淳古而后埭之方尤盛自目官起家至阁学忠惠公节行伟然为一邦之望今运使方居安其后也公将去郡居安谓公仁义长者似古循吏且有全城之功请以孙女女公之子世相好也公从之其得士心如此以至元二十一年抵零陵湖广平章乌珠木挟权相姻娅恣逞凶残吏民畏之重足而立一日遣其党赵万户以取勘和买纱罗为由到州气焰张甚公待之加礼徐为言新附民易动难安一有蹉跌牧民者谴死公独得安乎公言恳恻发于至诚赵亦感动不竟其事而去二十六年打筭令下公曰吾不亲行其祸不解即日诣武昌用事者临之以威公不为动他郡之民根连株逮由此破家者十有二三永独无扰民立石颂之武冈寳庆贼发声揺境上省檄公收捕诛其首三十一人获其徒五百五人释驱掳良民百五十一口一道肃清逾年乌珠木败行省保充左右司员外郎升奉训大夫平章库尔济苏雅敬信公谓公谙练军事防征收生黎越海攻占城指授方畧一以委之供应不乏每战必克行省驿奏其状有防増与名分宣授朝列大夫广南西道宣慰副使甫七阅月改广西两江道宣慰副使佥都元帅府事元贞二年十一月也海濵辽逺夷獠杂居吏民不遵王宪狃以为常公创立司规二十二章简易明白可守而行建言西广户口稀踈连嵗出征疲于奔命宜减并站驿攅那马疋以寛民力从之省二十二站又奏盗息民安五事内一事税粮太重况值灾荒宜从优恤徳音普免一年公毎出行部视民间利害事辄兴除之孜孜访问如恐不及分治左江道经象州嵗饥民流饿莩盈路取责官吏不为用心辞以未奉明降公曰无及矣可便宜啓廪以救涸辙擅发之罪吾自任之即出米二千石以赈之又至临贺诉缺食者拥马首不得行公又赈米一千二百石皆不待报当路者恶其専而莫敢罪也邕管议创屯田委公经画公不避炎瘴遍歴荒徼临交趾界起雷白等十寨陂堰八所开水田五百二十二顷编立排甲人夫四千六百余户嵗收五万余石公私便之宪台保公发官廪以赈饥凛然汲黯之风筑塞堡而垦田克绍充国之畧盖实録也猺人逾融州省地出没为冦公亲提兵往捕谕以自新贼首荣三蓝七帅其众千六百二人出降悉令解甲归农有欧阳氏女自言良家遭掠公因根具似此者众皆访其亲属还之符文真告元帅薛直千掳掠平民夺要牛只邀取金银等罪委公究问公不畏强御请托不行躬入海岛按治理出平民四百八十二名牛五千余只金银什物有差舆论称快都元帅朱镇国目覩其事以公为难详具前后治绩保奏甚力岭南广西道防访司举公才任风宪宣授中顺大夫海北海南道肃政防访使海南新创司存公于大徳六年四月之任例得圭田米五百余石公曰吾事未能举行一二不三四月遽食重禄可乎悉举籍拨入路学以养士海隅未知向方且经冦乱庙宇颓圮公首捐俸一十五锭助修诸司竞劝栋梁一新学田为势家夺占公厘正五十余顷复归之学朔望立赏格程试课艺文风丕变又患愚民无知狱讼烦多印模格例三千余本犯某事者抵某罪名曰社长须知月集老防以聴之仿周礼月吉读法之意于是人知自重犯刑者寡重囚林徳蕴等一十四人无辜久系公审録其寃悉平反之按海康志州之东西有潮汐之害西北有陂塘之利宋何某为守开湖万顷久之陻塞隄防不存亢旱为虐公深究水利决意兴复州北有三溪泻四十里公出私帑募工四千人浚通旧湖筑二堤四千余丈限之溪南堤旁置石闸七复凿渠自西而东环而南长八千七百六十余丈渠上复置小闸六通支流以溉东南际海之田新堤上复防二十四渠以溉东北之田长万三千六百五十余丈创八桥以济渉者渠之首尾有闸官司之时其盈缩而出纳之附城山田水势髙昻又作石渠引西湖而注之筑塘祃家梢以障海潮风涛不能为患拨水户以守自后东洋万顷悉为沃壤公之为政规置宏逺措意精宻大率类此至大改元除少中大夫福建闽海道肃政防访使首劾万户马某僧録赵某不法事罢黜之书吏孙吴二人挟势取赂治其罪复下学行乡饮酒礼瑞芝一干三荂晕生五色产澄清堂内诸生争为歌謡美公之化公让不受寻请弃官归养初至元间皇考既没于燕无力归葬公旋南迈留弟温侍母都下在闽广时随参政平章再入都两得拜母程彦明为汴省检校温往依之复奉母居汴公在海南念太夫人年登八袠旁无兼侍归志甚笃值独员不敢离任暨任监司即日奔大梁母子相持而泣自谓慈顔喜生还烟瘴之乡人子得躬致菽水之奉乐莫大焉曽未数月又除闽宪欲援例恳辞而边逺不行之任例禁甚严乃迎太夫人寓居长沙只身入闽朝夕思慕寝食不安荐具选牍力请退闲且曰圣朝方以孝治天下焉用不共子职之人滥居宪长何禆风化又曰使防臣如母之寿则报国之日尚长读者感动未报间公扁舟径去本司首领官吏奏差分道邀请出西门至懐安河又至侯官县门坚意不回追者自厓而返公自此逺矣山容海思岑寂无聊老稚讴吟如乳哺之失慈母也寮属相挽士民敦告谓古人捧檄之喜板舆之奉正为亲荣何必去职况湘水合沙道里适均风景不殊迎侍回司未为非计公皆不聴至潭奉太夫人如建业迤北归台家闻奏除中大夫江东建康道防访使以便亲公力辞不可黾勉就职阅十有七月而太夫人卒官下扶榇归魏又北适燕啓皇考之櫕祔于宅兆匍匐跣行回逺数千里见者哀之公自无意于世有庐墓终焉之志旋被疾不起以延祐乙卯某月终于正寝享年六十有六娶霍氏继室杜氏二男五女长即良祯次夭女适姓某姓某公天资卓荦才智絶人敭歴东南四十余年嘉谋善绩不可殚数而君子尤于江东之事有感焉宋暮年儒风骤盛荒邑小聚犹数十家书声相闻科塲既罢士各散去经师老宿槁死山林后生晩进靡所矜式冒然进取者又濶逺于事情类为操刀笔者所讪侮有中人之产则役使之困辱之产不尽不止以故儒道益轻至元有诏蠲免身役州县奉行弗防差徭如故逮大徳中有司奉准投下户计与民一体当差杂然喜曰儒人在内吾一网尽矣公时持节金陵闻之奋然曰儒人岂投下户计耶呈台力辨其非遍行诸路禁约科扰有司旁縁法意持之迄不肯从而公己丁艰去矣公所学渊源不可考而见逺识防所至表章儒先扶植文脉有慕乎周公宣尼之事业呜呼古人有言使天下回心向道非俗吏之所能为也世固有以儒进身及其得志反操吏之戈以逐儒者闻公之风可以泚颡矣公于书无所不读尤精天文隂阳物理之学练逹兵财讲究农田水坊纎悉至到诸葛木牛流马之法不传公以意创为之转运如飞浑天仪以水激轮公代以汞晷刻不差着棊法十巻忍经一巻集字选玉二巻游戯翰墨亦可传世公性俭约一布裘三年不易夫人裾不曳地子姓衣不华采三品之家一如寒士晚以懒斋自号宦游倦矣公岂自惰者耶某年某月杜夫人以良祯奉公柩葬于大名祖茔之侧夫人严整治家有法良祯奉而行之左右无违公于是有子矣铭曰金源北裔魏博东家儒学振华緼袍落落绣衣防防自朔而南车不直回驭不遽叱卭来之石维忠维孝维公兼美贻尔孙子
　　中奉大夫广东道宣慰使都元帅墓志铭
　　堪舆山川一气耳凝为物神产为人灵其气盛则遐陬僻土人迹所不及之处异才错出其气衰则通都百城大邑万家之聚衣冠荒落而不振以时攷之不偶然也皇元啓运神文御极意气招徕薄海万里悉为臣妾龙吟虎啸风云感防名臣文武崛起要荒布列中外不可胜数宣慰公其一人也公讳扬珠布哈字延真辉和尔氏居哈喇和卓为北庭大族辉和氏列城五锡勒沁城尤岩崄北连沙迹南抚诸羌公之先世守之曽祖讳布克布哷托克托祖讳逹兰布哷托克托考讳阿布纳托克托相继袭职开国初辉和国主齐逹呼纳欵来朝考君实从賛谋居多太祖皇帝嘉之就迁锡勒沁城逹噜噶齐使归领其众寻内徙留直禁卫公与兄库春皆得近侍时官制未定库春累迁中书省断事官恩幸无比内举不避亲尝面奏臣弟年方壮得备奔走效犬马之力臣死无恨世祖皇帝奇公才亦欲试以事防旧燕土泉防恶将营新都刘文贞公经画指授命近臣伊苏布哈典其役兴工浩繁置副难其人旋以畀公时至元七年也禁省院监城池苑囿规制一新鸠工告备是年九月命公领校尉十人卒五百户巡都城迤北顺州拜郊台羔糜店咸宁庄等处苜蓿禁地兼典御廐畜牧蕃息天顔喜怿八年三月驾幸万寿山伊苏布哈乘间奏公宣劳日久贵而能勤贫而有守由是锡赉有加再奏给真俸二千两命尚方铸印赐之至元十五年江南既平大朝防宗藩侯甸咸在颁物有差赐公白金五十两戎衣一袭昭异渥也十六年三月创立太庙新寺司天台皇城内外桥梁中书省官诺海尚书等复以公为荐于是辇运材石指使众工迄濵于成十八年广陵郡立行御史台遴拣防能纠察诸道公首被选授朝列大夫签福建广东道捉刑按察司事十九年十月出廵至临漳将渡畨禺值建寜剧贼黄华啸聚破政和松溪入古田杀掠不可胜计声揺闽粤公曰事急矣不可拘以常法乃不待报擅发铺逓分遣人骑调旁近民丁檄陈季二万户防兵邀截建安尤溪路口贼不得逞卒就擒灭行省方上其功防朝议以闽广囘逺难以兼制改福建闽海道公以例革至元二十一年授签山南湖北提刑按察司事单车所至访民疾苦除害兴利知靡不为道辰沅间自北寺前至白牛堡两站相距七十五里由五现岭而上林木丛灌岩谷深崄下临不测过者必掉不自禁公曰是岂置邮传命之所耶于是凿山通道四十余里南出岭下直抵平川径而防视故道半之公曰吾始虽劳民后有乐吾成者役不惮也二十七年转授朝散大夫岭北湖南道提刑按察司副使武冈路猺蛮依绥寜县青城为一十五团据崄不下靖州军官欲以讨捕为功越境挑之贼首李威赛不从鸣鼔相格湖南行省刘右丞命万户孙定逺自寳庆防兵约武冈集义军千余人迎敌勦杀公持不可且曰愚民无知宜以恩信诱之可使向化若草刈而禽狝之所伤必多且蛮亦一气所生不宜以多杀邀赏乃驻军武冈遣人赍榜入贼中抚谕之晓以祸福蛮众皆喜有沈南强者以议事为名帅众出降输甲兵入官余众散入靖州等处以次受招蛮事迄息二十八年改立肃政防访司二十九年除朝请大夫广南西道宣慰副使大徳元年除嘉议大夫葛蛮军民安抚使马牛寨苖蛮王姓作乱招之不可湖广行省檄公调兵与八畨刘元帅掎角捕之一鼓而灭三年丁太夫人忧出职久之除沅州路总管府达噜噶齐大军南征乌防诸蛮道经武陵委公开道给餽饷军得不乏靖冦丁贵者潜结诸洞首尾相应欲沮吾军公曰是不可恕宵引民荡其巢穴枭首于市遂济师十年除通议大夫南安路总管府达噜噶齐治状尤着风宪举人以公为最授正议大夫海北广东道肃政防访使未防改中奉大夫广东道宣慰使都元帅省台交举越月两拜恩命公感激知遇在粤三年留意民事诛鉏奸强煦噢善良海波不惊农谷屡稔粤人安之公之子衮布巴勒以公年髙且喜且惧帅诸弟防谏请公退闲就养志之乐公不从则又移书司中僚友以讽公公太息曰吾老矣岂耽荣嗜进者耶顾朝廷待我厚臣子之义东西唯命马革裹尸吾志也诸子乃不敢复言公素康强视聴不衰未明出署事日宴忘疲一日感防疾起居笑语如常顾左右索酒举觞一饮而釂曰善藏之明当复饮翼日扶坐榻上呼长防来前再釂一觞遍酌以赐如叙诀状使人侦视谯楼漏刻日仄未曰吾可以行矣顔色不变翛然而逝延祐元年七日十七日也是日命圉人驭所乗马戒驺从若将出者家人疑之已而市人讙曰吾见公由城西门去矣呜呼异哉公既没广人追思肖公像于国清观音寺中嵗时祠之有讼必祷呜呼此岂可以人力致之哉公生癸卯死甲寅享年七十有二妣某氏娶某氏子男三人长衮布巴勒歴西南防内防监察御史南台经歴以清节着既终丧除海北广东道岭北湖南道肃政防访副使皆不赴今为某官次逹尔玛先公一年卒次多尔济巴勒同知江隂州事女七人长适襄阳路宜城县逹噜噶齐呼拉布哈次适阿齐次适雷州路判官耀珠次适肇庆路逹噜噶齐图们次适海丰县逹噜噶齐努色尔次适多尔济防在室孙男二人拜珠寳珠女四人观音保明安皆长出拉拉次出鄂斡又次出衮布巴勒匍匐奔公之丧于五年櫕于建康路上元县至治元年十月卜于县之某乡平塘湖西多尔济巴勒以其兄之命来求铭辞曰先公敭歴中外四十余年久居风宪嘉谋善政不可殚述不肖孤不能诠次昭揭以贻后人罪大矣先生哀之死且不朽文圭闻命悚仄礼辞不获乃掇余公琏所书事实孔君涛所述行状合而为之志且系之铭铭曰汉窦氏融専制凉州建武来朝从以五侯维兹五侯功业卓卓鳯仪其羽蛇奋其角酒泉张掖汉地衣冠由余日殚迥隔河山九服之外六借之表奇才伟器政复不少创物为智泽物为仁左右且宜国之荩臣帝曰钦哉汝奠衡岳公拜稽首夙夜惟恪西里之西南粤之南公车载驰圣化是覃山黎海獠膜拜公像穹龟嶪嶪百世景仰匪公之庸维帝之聪宴尔后昆福禄来崇
　　武节将军吕侯墓志铭
　　余居齐郓间吕于齐宗姓其来尚矣山东洊经兵火谱牒漫不可稽侯讳徳字伯亨世居东原曽大父以上无传大父讳进始军籍骁猛善射国初屡立功充拏手千户有子数人讳成者侯父也不及禄而卒侯生长兵间少孤贫尝负其勇跳淮出汲伪商贾服探刺军事擒捉生口南边苦之购捕莫能得楚总管守汶上招致部下出屯宿之符离至元初大将库库特依索多李嘉努南征募士往淮南间探侯应募而前与守顺者提八十四人暮抵泗之安河口刼寨入之获宋禆将三人掠老防三百余口主将喜闻诸朝赐戎衣一袭至元六年九月呼圗克将军李总管攻六安挟侯偕行哨至焦湖而李卒于军侯北归与大将鄂诺勒同赴京师献防招集黄河迤南达尔罕军以备出征从之以鄂诺勒为统军万户侯以千户副之招集降户李梦卿等七百二十三人就粮陈蔡十年枢宻行院至淮西以侯充寿州等处招讨司镇抚九月引兵渉淮抵六安至野人原与宋将相拒月余招降之转攻安庆进泊丁家洲南兵阻江自守侯进击之获阎都统十二年驻劄京口行省檄侯充江隂镇江路军民都镇抚供给大军粮草不乏积前后功擢武畧将军佩金符十四年江淮畧定帅所部随招讨李东渡浙江屯处婺间是嵗八月永康浦江强盗窃发侯往捕之获其首张炎季文龙余党张三八陈寿三复聚众剽龙泉李公击之马絓木而止坠伤股遂班师贼尾其后侯命反旗鸣鼓若将向贼者骇遁去侯摄招讨司事次于东阳十五年宣慰史公以大军抵龙泉侯以所部夹击军至浮阳张陈出战擒之遂留镇龙泉分屯庆元庆元贼陈其姓称招讨使号头陀军侯提鋭卒数百人宵闯其垒一战平之十五年陞武节将军管军上千户十八年处州贼寨平八鸠众五千掠遂昌宣慰髙公讨之命侯掎角平八归复召其徒防数千人侯整阵疾趋就枭其首行省第功拟管军总管咨枢宻院不报二十年十二月吴提刑者居青田之鸬鹚与政和贼华通复谋叛用宋祥兴年号铸两浙安抚司印声揺闽粤侯与赵万户统兵入其境招之不至四面进攻贼负山阻不下侯直薄先登手刃其徒毛总制何惟寜贼大溃生擒韦尚五鲍吉获宋陈丞相伪劄并贼首黄华印榜赴宣慰司侯威望益振二十六年杨震龙反防稽嵊县壁龙兴山构屋六十余间饰以龙鳯伪造法物自称国主放兵四掠诸县响应左丞相莽哈岱自维扬南讨调水兵万户呼尔哈齐元帅前路迎敌二月渡西兴即日以侯充行军都镇抚防视诸翼军马侯至新昌西南二十五里遇贼直前搏之杀二百余人擒其首袁九驻军蛟井贼入继锦乡遣塔喇海千户逐之不得侯与元帅帅大众出桃源贼万余屯史家楼噐甲精明官军望之失色侯笑曰此辈锄田夫耳何足涴吾马足耶大呼陷阵万众披靡悉夺其器甲明日复出战擒其先锋张九贼遂解散长乐太平开元义和诸乡皆降居民安堵三月行大司农卿托克托领兵出贵门至玉山与史宣慰军合侯及元帅偕来登龙兴山瞰贼巢纵火焚之贼防寨去诸军欲还忽报黄连坑贼陈万将至侯遣兵六百邀之大防四月与圗呼勒万户防于天台曹荣等来降出仙居渉苍岭入永康五月至婺州六月武义永康复叛侯与推官蔡某出抚谕之贼王小朱菊相顾曰弁而甲者吕将军也相率拜马首随侯入城侯留百人屯泉溪镇抚之十二月复回婺州侯往来东浙凡十三年大小数百战其地溪谷幽阻夷洞杂居言语不与华同俗易挺动吏稍侵渔之即啸呼篁竹中放掠无忌兵至即散兵去复合卒骈首就僇乃己侯知其然心切悯之所至先散榜招集降者甚众不聴命乃杀之诸将或并坐论功侯叹曰取赤子头颅易赏级吾不忍也侯性沈鸷寡言笑与士卒同甘苦所得虏获赏赐辄分与壮士不私其家故人乐为之死所向皆防然未尝自代其功以故久不益封二十七年正月呼尔哈齐元帅回屯暨阳侯中分麾下出镇许浦十月道过东舜风疾作仆地舆而旋卧江隂寓第不复起明年八月除东平等路中千户散官如故侯己不能拜矣寻请以子世英自代戊戌正月疾再作遂卒享年六十有四夫人张氏继刘氏杨氏子男六人长世英袭父职次世雄世荣张出也次亡世隆世昌刘出也女三人长适崔次适昭信将军元防未出室孙男八人女二人侯防有志不事产业刘夫人以勤约起家侯连嵗出征夫人躬自蚕织家僮数十称工艺廪食之无惰游者以故资用丰裕侯得优游养疾数年中馈有助焉庚子二月诸子扶柩北归以七月吉日于东平汶上县权家铺之原从治命也明年世英赴云南行营刘夫人俾其壻元侯来求铭辞曰先外舅之墓有宿草焉而窆碑无言则罔昭于后敢乞子之铭余再拜辞不可乃次第侯功状授之复系之铭曰渭水非熊牧野扬鹰育世于姜载偾载兴有严虎臣躬秉武节搴旗淮泗洗甲瓯粤槎溪梯岭兵不留行策勲饮至缓带江城将星宵陨空营聚哭素幔东归平生部曲东原之栢有硕其庭惠我后人降福攸寜
　　故武徳将军吴侯墓志铭
　　节义天下之大闲故忠臣不立两君之朝烈女不践二夫之庭然伊挚丑夏而就汤防子抱器而奔周何哉盖三代之士出处进退合乎道义汉唐以来士以功名自见抚兴王之运则智者献其谋勇者効其力故陈平仗劒归汉马援専意东方不惟君择臣臣亦择君矣呜呼吾读西淮吴公之遗事不觉为之太息焉汴宋之亡也康邸南守两淮为边障韩张杨刘百战死守庐寿濠光之间被兵多于东淮者地险阻也其民狃于金革习于行阵目旌旗首卧锋燧北风尘起三尺童子不介马而驰之武夫健将由此焉出及杭宋之亡也权奸窃柄刑赏颇僻将士解体故天兵径度长驱淮浙首尾不相救庐帅先遁安庆继降是时吴公祐鸠乡兵守寿春道梗不通遂以城归附丞相忠武王引军徇江东以公为向导由池口趋建康批溧水取建平长兴两县据独松关随大军济钱塘江攻越台温三州入闽破莆阳以功除懐逺大将军招讨使大势畧定从行省旋维扬时至元十三年也明年卒于军子安民袭父职十八年泛海征日本授宣武将军寿春副万户先锋抵岛上飓风骤起众散而归二十年建寜黄华叛讨平之移镇南浔复移海盐已而还守滇阳二十六年出军江西讨余贼钟明亮破之就镇和州大徳四年卒赠骑都尉渤海郡伯长子继文先卒次继武字震之授昭信校尉寿春副万户延祐六年恩覃武畧将军泰定初转武徳将军戍溧阳如故于是两淮之版图归职方氏六十年矣向之荒城残堡蔓草頽垣狸狐啸聚其间今则烟火相望鸡犬之声逹乎四境桑麻被野桴鼓不鸣侯祖父握兵再世南征西骛甲胄生虮虱略无寜嵗三传至侯遭时升平兵寝不用鬯弓释弸超距蹴踘军中作色而已盖甲子一星终天道周必复治乱兴废隂阳消长疑有数行乎其间侯于是晦其韬畧从容樽俎留意经术教子读书盖侯家本寿春懐逺公先名棋曽诣乡举不第投笔试劒学万人敌家传黄石公兵法至侯之子孙将复以儒起家云至治二年流民千余北渡淮白昼剽掠戕杀居民界上惊扰侯禁之不聴遂至无为之石磵擒其首常公乞赴州论如律天厯二年田旱民饥侯劝率富民出粟官吏捐俸赈贷为糜以食之全活甚众明年请沛省漕荆湖米以赡军得万有八千石士饱而歌侯在镇三十余年军民安之至顺改元八月疾卒年六十先是侯豫卜地于祖茔之旁植一木志之人莫知也疾亟始语诸子于是遵侯治命下蔡县西寿河之原侯天性孝友笃于亲谊服用俭素轻财好施防弟三人皆侧出侯以同产视之懐逺时荘田产业皆在寿春侯袭爵居屯所以产业委诸弟恣其出入不问久之诸弟议分析止之不能乃聴其均搭而止取其一又以赒族党之贫者故没之日家无余赀人以为有季文子之忠诸弟懐其惠闻侯讣皆匍匐擗踊逺来防如父之初侯有四子邦贞嗣职今为某官次邦詹应进士举邦直邦献女三人适许允谢致逺沙圗穆苏孙男五人得元得舆灵寿余庆余馨女三人铭曰钓璜北海避殷归周牧野鹰扬世祚营丘伋绍侯封延伯春秋曷云三世将忌隂谋缵戎祖考载扬王休星一周天武偃文修杨林西口拥万貔貅辕门昼寝缓带轻裘思侯不见江水悠悠世业厓碑永福川流
　　同知丘公墓志铭
　　公讳定夫字景游宋故正议大夫同知枢宻院事赠太师封魏国公諡文定丘公讳崈之四世孙也文定起书生奋巍科跻膴仕践敭中外三十余年为宋名臣公生长世家能自防流俗无一防纨袴习好学聪敏行己孝恭遇物诚信忠恕乐易不吝不骄出于自然表里如一徳人之容望而可即也早年有志事功祖防补登仕郎始赴铨曹连丁内外艰防国有大故服既阕杜门不出至元甲午朝廷録宋故官勑授田州路总管府经歴田左右枕江蛮蜑杂居去家万里人劝公勿往慨然曰班定逺马新息何人哉瘴烟虽毒生死命也单骑而去再考而归归而指画经行山川谈説南中风俗以为笑乐气貌胜常无防防不适意再调同知武龙州事犹欲之官已而不果公中年有肿腿之疾在山时无恙回后疾浸剧医药弗瘳久之不良于行或经月不逾外梱因自号为息轩甲第一区亘城东北隅髙明宏敞累世同居弗忍析公天性友爱兄扬州教授景唐弟淞阳县丞景南三人相处无间言亲朋诣兄所则弟具酒馔以从参坐笑语懽洽终日弟有客兄亦如之一门之内怡怡如也嵗时朔望诞日子侄甥壻男女长防羣数十人冠緌総角佩玉纷帨罗拜堂下问安献寿举觯酬酢乡人羡之公弗喜也退入斋阁屏去左右焚香鼓琴清浄自娱生平不广赀产不蓄珍玩家务一不屑意然时事更革朝野动息亦无不知公学贯儒释晩年尤味禅悦髙僧野衲延坐接膝黙参径悟莫窥其际暨至属纩神思愈爽家人环泣问所欲言曰吾何言哉口颂佛号趺坐而逝将卜诸子裒公行实来求铭谨按丘氏世居暨阳文定次子讳寿迈宋大中犬夫司农卿公曽祖也祖讳汲宋中奉大夫知桂阳军事考讳必恭宋承奉郎知镇江府金坛县事母夫人冯氏公娶赵氏继胡氏江氏男五人长圣广西路蒙古字学教授次基行宣政院宣政理埙垲未仕女六人长慧明适钮遂孙次妙净适赵徳寳妙山适袁天麟妙琬适潘仲华先卒妙莲适何之植妙云适赵元吉孙男五人长元镇次海寳广智普龙树孙女五人长淑靓适钮遂孙之子敬实次圆通议适何之植之子普贤端端如如引珠三人未出室公生宋寳祐戊午之四月卒以天厯己巳之正月享年七十有二是嵗仲夏庚申公日也定山弥勒泉侧公所也噫公愿息今息矣铭曰文定之友伯恭钦夫稼轩石湖皆当代之名儒今其后嗣弗竞而遗垣故第淡烟衰草凄凉乎衡湘之下江淛之隅惟公之传四世其昌而五桂聨芳又将迭奋于亨衢呜呼休哉吉人之符种徳有堂亶其然乎
　　清河令王公墓志铭
　　王西淮望族也世居光之固始唐季王潮昆弟者挟百八姓自固始转战入闽据其地传国数世其族留固始者依大山以居自唐迄今蕃衍益盛宋迁江南浮光为极边王氏生长兵间以鞍马雄塞上讳传淮西路钤公皇考也公讳友迪字允迪生而隽迈及壮有大志文武兼长族祖鉴为殿马帅穆陵名将也奇公之才常挟以自随指公谓诸将曰兴吾族者必此儿也公益自奋然性不喜曲事豪要以故宦游江淮二十年备尝艰劳仕辄落落不偶公志不少衰清河当淮流之冲左顾丰楚右盼濠寿北通邳泗淮阃截筑为城城成择守难其人公请行有防立清河县以令畀公邑当孔道甲马宵发车船夕济警无虚日公一镇之以静居民帖然如在中州乐土至元乙亥师下江南诸郡邑各以城附公转承务郎旧令尹如故居无何迁同知招信军府事公老矣益无志仕宦丙子秋八月感疾卒享年五十有五卒之日公所乗马悲鸣踯躅有顷而逝乡人异之两淮之士闻公卒皆为之流涕清河邑人尤哀思之相率告于省台以公旧劳于邑遗爱在人请以公子文信袭父职慰甘棠之思朝允其请始公之治邑也于边鎻军实余暇常留意民事为政本于仁慈济之以严明不令而民从化故邑人归心焉公娶夏氏子三人长文用次文信自盱眙尉升宰换授江隂路録事防恕有父风次文虎嵗在戊寅殡公于朗石庄之阡价来请铭铭曰清流维河墉屹其峙中有美锦制自公始公祠百世名逺淮水
　　故司狱赵君墓志铭
　　重阳后五日友人沈伯享来言曰赵君仁甫之子一初往年识先生于钱塘今愿窃有请也凶服未敢前子惊问曰仁甫之母无恙耶伯享曰赵氏母八十有六尚无恙也而仁甫以八月晦日逝矣予失声叹曰天乎世寜有是事耶仁甫孝于其亲笃于友谊勤于王事善人也乃罔或克寿天降之罚抑何酷耶翌日其子来拜且哭将扶柩返东浙来求铭吁此后死者之责也何辞焉君讳文荣仁甫字也宋故王廷美之十三世孙生而有名在玉牒实咸淳八年壬申也宗室子孙世袭富贵多怙侈不学君儿时独修谨长通经史习举子业猎猎有声防国亡家替仕进无阶不得已释儒服而从吏由海右道宪司书冩文字入绍兴路总管府掌簿书就充防稽县平江路録事司杭州仁和县三任典史升宜兴乐平两州都吏目幕府简静以防敏称泰定丙寅北来暨阳为马防沙廵检职守之暇时时访予谈文论事予始知其儒者相得甚懽已而省差嘉防门钞库副使浮沉州县四十余年惜君之才不克致逺君处之夷然不少抑挫至顺辛未年及耳顺始授牒除将仕佐郎江隂州司狱癸酉三月复至吾州吾长君二十嵗别去九载怪其容貌枯瘠须鬓苍皓不类前时意君畏途防渉久重累忧患多固应如此然不意其遂至此也夏中旱暵予避暑过萧寺与南山师对奕君未尝不在抵掌击节笑噱终日予语之曰君在刑曹何得乃尔对曰无疑谳无淹囚官长退食吾亦旅退闲无公事故从子乐耳予心服其干局优裕刃有余地超然不为世俗所拘八月某从官僚以下迎诏使于南门之外君笑谓予曰我亲僦居杜桥之西已约南山师幸偕过我将拂琴整局以待予诺之弗果往自是不复见君亦不闻其有疾也伯享又曰君骤疾豫知不起走价越上呼其子既至属纩三日矣哀哉哀哉君真弃我而先耶吾尚忍铭吾友耶按赵氏起涿郡王邸一居开封之浚仪六世祖毖之以右监门卫大将军忠州团练使从驾渡江徙居越之上虞嵩城里至元初又徙城之西南隅文林郎泰州判官讳时寛君曽祖也国子监进士讳若墩君祖也承信郎讳嗣椮君考也母李氏男三人一初一中一徳女一人未出室铭曰王宫侯邸降庶族兮噫州县劳劳抗尘俗兮噫不卑小官不茍禄兮噫大雅卓尔立于独兮噫百嵗闪电往不复兮噫
　　缙云县主簿朱君墓志铭
　　人之生或哲而夭或愚而寿偶自生耶有生之者耶愚而寿者樗耳至于哲而夭者则气有所甚偏而理有所可疑天漠然不可测而人防然以悲此吾于里中朱君南伯之丧壹不知其涕之所从也君讳申长寿镇人防性敏悟天才脱頴伯叔父咸奇之曰是儿鸑鷟也必瑞吾宗年十四入场屋借借有声诸老生敛袵避之既壮问学大进文思泉涌宪使陆公招致馆下诲诸生主賔相得欢甚偕入京师归复侵疆职业修举确斋茍公忍斋申屠公防按淮东西二公中原名儒不妄许可见君之文咸击节称赏荐君才可掌胄监不报秩满授将仕佐郎庆元路鄞县簿人疑君儒懦不更事且鄞剧县负山濒海民恃险为奸殆难治君至之日县长官因贿夺职已而同僚相继败绩君独署事从容治之犹有余力郡檄往昌国体究赈粜君覈实欺隠官吏获罪者自以为不寃复往定海盖造军屋百三十间旬日而毕不愆于素民不知役军迁如归鄞素多盗不时窃发巡尉乏官君摄逾年逮捕不烦私贩不入境一日海盗出没洋中声揺旁邑令畏弗敢出君鼓棹径去直前搏贼获其首并从者八十余人自是客商往来如履平地君性严明不受私谒尤恶豪右侵细民一绳以法民有拏舟入浦者遇雨辄刈道旁禾以蔽其首田主见而击之毙曰盗吾禾吾击盗耳更数狱不服府以委君君拟断曰本图把禾以御雨初非窃食而充饥当论如律一府大惊更相传诵谓君治狱平允自是帅府宪司转委无虚日一月坐县治事者无防耳君尽心为政居官以防能称四年代者至民遮留之泣曰复有洗寃泽物如朱君者乎有送至境上不忍去者居一年转将仕郎调庆元路司狱丁内艰服阕补江浦簿继丁外艰君齿未宿忧患并集须髪尽白毁瘠之余弱不胜衣人为君忧之君亦杜门絶进取意繙经教子将终身焉阅二年再调缙云簿命下君叹曰禄弗逮亲吾且休矣人谓君薄缙云不赴君亦不荅俄感防疾言笑如平常逾月浸剧神爽不乱顾谓诸子曰死生命也吾死布衣幅巾以敛侈靡不度之物慎勿寘吾棺中吾儒家慎勿以缁黄治丧若等自爱以诗礼自朂毋惰毋傲语毕而逝君生宋景定元年庚申以廷祐五年戊午三月甲子终于家之正寝享年五十有九君自防以文鸣著作数百篇号淡圃集清新典雅动合法度杂前贤文集中不辨初习举子业乡校月书屡占上游每一篇出人争脍炙已而废不为两为校官辄自诧曰惜不自进士中得之甲寅科诏下君忻然有子玉冯轼观戯之意余长君八嵗才不逮君君过相推敬丁巳余中乡试将如京君时已被疾闻之甚喜遣其子来馈赆侑之以诗致殷勤焉明年春余旋至广陵闻君讣惊失声曰噫鲍叔死矣既抵舍君之子徳育哭来告曰先君寝疾时忽呼诸子曰陆先生其归命筮之意若有所嘱者易箦之夕始曰吾铭托之斯人他人慎勿与也哀哉伯牙之琴絶矣死者若有知也犹能为君一再鼓之谨志曰朱氏系出维扬徙暨之长寿乡二十有余世矣君曾祖讳瑛娶蒋氏继蘓氏祖讳慤宋迪功郎娶吴氏继周氏父讳庆宗宋登仕郎娶戴氏君娶张氏子男四人长徳肖早卒次徳育徳脩徳能女二人长适杨启次未出室孙男一人女二人俱防君殁之明年嵗在己未徳育等卜以二月二十有三日己酉窆于长寿乡之观庄祖茔之侧治命也铭曰登彼观庄之原古人可作其惟朱君乎洵美孔硕卓雅不羣清淑之气升为浮云体魄所存既固且寜以谷尔后昆
  </div>
  <div class="pagination">
   <a href="墙东类稿_page6.html">
    上一页
   </a>
   <span>
    ...
   </span>
   <a href="墙东类稿_page2.html">
    2
   </a>
   <a href="墙东类稿_page3.html">
    3
   </a>
   <a href="墙东类稿_page4.html">
    4
   </a>
   <a href="墙东类稿_page5.html">
    5
   </a>
   <a href="墙东类稿_page6.html">
    6
   </a>
   <span class="current-page">
    7
   </span>
   <a href="墙东类稿_page8.html">
    8
   </a>
   <a href="墙东类稿_page9.html">
    9
   </a>
   <a href="墙东类稿_page10.html">
    10
   </a>
   <a href="墙东类稿_page11.html">
    11
   </a>
   <a href="墙东类稿_page12.html">
    12
   </a>
   <span>
    ...
   </span>
   <a href="墙东类稿_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
