<!DOCTYPE html>
<html>
 <head>
  <meta charset="utf-8"/>
  <title>
   潜斋集铁牛翁遗稿 - 第 13 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   潜斋集铁牛翁遗稿 - 第 13 页/共 16 页
  </h1>
  <div class="content">
   潜斋集巻七
　　钦定四库全书
　　潜斋集巻八　　　　　　宋　何梦桂　撰记
　　南山天寜禅寺山门记
　　南山天寜禅寺堂头无竭禅师如川主席此山之八年重作山门大书特书曰华严法界书者何所以大其门也门大则其华于佛之居与僧之堂若室也可知已世谓佛善为大言以耸动一世然观其徒之果于事为有的然可称者非夸语也古今言教门者有三曰儒曰释曰老儒自羲轩至孔氏与天地并立老氏中出释最后二氏宜非儒抗也然自近世以来释氏之宫满天下老氏半之儒之宫若州若县各一而巳儒已不竞于二氏矣至元一统独推释氏为三家首绀园贝宇日新月盛宏杰诡伟蔚炳丽靡陟其门者将目气夺儒者尚敢望其彷佛哉虽老氏之徒亦将自逊其不逮矣岂西方之教果优于洙泗之仁义礼乐欤抑其徒代有能者以兴起其法而孔氏之后独无其人欤抑亦拘于世与化而有不得不然者欤不然何以释氏之独盛而轶出于儒与老若是也师既以扁属余书遄复求记以昭不朽师也蚤契佛乗智慧而材干有功于其教门也固宜他日而子孙有问作门者谁余固不得以没师之实也百世而下或于今之世与教而将有考焉者欲弗记得乎门作于至元甲申冬十二月越二年丙戌秋八月既望始记迟之也
　　西真宫记
　　建徳县境西直铜官山二十五里之半有宫曰西真江山之竒胜萃焉东北三峰岿然起于苍莽之间奔骤云矗两崖翼然以蔽亏江涛之上下崒虎踞巉峭壁立江流啮于崕趾激湍停渊喷薄洄汨西南羣巚林旅奔赴苍翠诡状绮束绣错作宫是间望之知其为神仙宫府也其初未有是宫也惟见夫藜藿之墟鼪狸之径固好事者屐齿之所不至马迹之所不及也岂天作而地藏之若有待而后畀焉者道士诸葛与权始乞地于乡寓黄廸功请武强废额于朝而兆基焉盖宋寳庆丙戌也于是乡人士之骤见而骇观者曰世之所谓洞天福地顾在是乎意有鬼神怪物始推挽以出也其未底绩而与权没亦或有待而后成也地轮广得若干步外树以垣垣周于宫堂室门庑舎馆楼阁祠藏周于殿其甍栋参差金碧炳绚盖师之再世曰邵含光徐景仁恊力图究有以踵成之也其后复撤法堂库堂之圯者新之补方丈斋堂路亭之缺者完之则其三世曰黄处信有以迄成其功而毕其前人未偿之志也其在常住田若桑为畆者百二十有竒其百畆则含光之所菑畬也二十畆则处信之所播殖也今食众且百指而嵗頼以不匮者皆二师衣鉢所私推以与其徒公共之也夫以上下六十年间父子祖孙黾勉育蓄而后成此吁亦难矣处信逺来乞记其将诏今以传后也抑余窃有感焉者今夫齐民田有赋夫有役户有科配虽尺地占籍不免焉贪官虐吏又舞法而乗之民之至贫病且徙以死者何限而老释二氏独得不与齐民齿顾非幸欤况以宫中与民比计其畆则赢于一夫之井矣数其众则溢于八口之家矣而独不赋不役又科配之所不及而其教门复无掊尅鞭笞以拂乱其心志故老氏之徒尤佚于释其所以安居暇食以优防生死者顾非大幸欤呜呼尧舜禹汤文武之遗民后世曾不得以复被其泽而老氏之子孙得以百世食其福俛仰慨叹为之记而系之嵗月云至正丙戍八月记
　　分阳觉道山麻姑祠记
　　麻姑仙坛本旴江丹霞小有洞天在唐为抚之南城属县顔鲁公刻石志事盖可证也分阳邑西四十里曰生仙乡亦有麻姑祠无所于证然以地考之源曰麻溪村曰麻村曰麻岭麻迳皆托仙以名而其乡亦并都仙号则仙之着灵兹土由来旧矣岂仙之神在天地间如风霆云雨变化倐忽将无处不有耶觉道山岿然独高于万山父老相传谓麻姑坛若祠旧宅其巅水旱疾疫随祷辄应民不堪登陟徙之山下祠焉山西北隅瞰麻溪石壁峭立昔有道士修炼其上一日羽化倒影灭没岩石间常遗人影冠服俨然逺迩神之强名之曰觉道于其山亦曰觉道山夫二仙相去世代不可复考而遗风余烈流落人间则虽千载犹一日也忆昔仙人王方平见麻姑于吴蔡经家已谓三见海变桑田矣天地无情日运而往二仙不可复作不知桑田沧海至今防变安得乗风来下以防巅崖苍生使之亟苏息乎乡士何自明惧事久迹湮磨碣乞记俛仰世变重增叹息姑志其槩云觉道仙圗记逸名氏不知何代人或谓姓陈名一真兹配祀麻姑祠嵗在至元丙戌夏五七日潜斋何某记
　　易庵记
　　文昌山水为东里胜何氏家世其间前瞰双溪后枕三阜湍流清泚林木鬰葱其人端靖朴茂有淳古风三阜中间盘旋成谷深可六七里清泉白石古树幽花邈在人世风雨外潜阳子庐于谷口庐西偏穿径通山盘屈而入遡涧可二百步竪桥三小间下俯清流跨涧陟山西南转萦迂而上有山岿然前踞后矗中若蜗然广迤数畆筑室三间扁曰易庵从衡楹二十中为潜阳子居游之室翼以两斋四面辟牖户贮书史左置牀榻四时徜徉俯仰食于斯息于斯诗于斯酒于斯学于斯得于斯且将老死于斯盖不知穹壤之髙下寒暑之推迁也暇日隐几嗒然而起虚室坐忘吉祥止止于是招青鸾引清泉呼松竹侣鱼鸢与之语曰予与若居三载矣若知吾易庵之趣乎异哉吾之易乎羲不能画文不能彖姬孔不能賛吾俯仰取之无不足吾以强名吾庵双扉阖辟乾坤两闗一阖一辟复姤中间位坎离而左右乗震艮而往还然未足以尽吾易之妙用也至于云霞聚散烟雨隂晴水月吐吞晞阳出没山光泉色随景变态不可名状而又古松老杉修柯戞云如龙蛇夭矫丛萝蔓薜掩翳蒙羃乌巢其间呼鸣啾唧飞泉瀑布下溅危石霖潦则怒号如雷霆潺湲则锵鸣如环佩琴瑟樵迳出半山仰望如在云际畊锄晨入樵牧晚归眇在苍烟细雨中髣髴如画前歌后答但闻人声隐隐飞落半空凡此皆天地间自然之易也景物无穷千态万状不过一隂一阳往来变化触目防心何者非易吾以一身穷年偃蹇不出是间吾将以天地为一室日月为两户众山为壁牖万物为徒御其能蓄于环堵之内如蜗牛蠛蠓自认以为已足乎或者不察吾言谓其大而无当往而不返且将惊怖以为荒唐诞谩也夫有实而无乎处者宇也有长而无本剽者宙也有目有趾同囿其中而不知道者众也使其不以吾言为荒唐为诞谩则天下之知其道者固众矣吾将大而小之往而复之则又入于无所纪极而天下愈不可知矣虽然余妄言之而亦妄聼之奚吾将归来乎无有逍遥乎不测浮游乎环中以为之室无门无旁无处无入大包宇宙细入芒芴凡吾生死穷通动静语黙不出其域此盖千圣之所归万生之所息也至此则不惟或者不知吾欲知之而亦不可得矣道徳经曰天地中间其犹槖籥乎虚而不屈动而愈出意者天地其知之乎系辞曰圣人以此洗心退藏于宻意者圣人其知之乎问诸天地天地无言问诸圣人圣人不容吾言吾欲言而终忘吾言矣或者不得问拱黙而退姑记其事以俟来者潜阳子不记姓氏或云派出先天包牺氏名之曰复漆园子字之曰天根嵗在强圉赤奋若夏五望潜阳子记
　　重脩严先生祠堂书院记
　　严陵濑繇汉逸民严先生以得名也羣峰防岏一江带其下双岩离立巉絶矗起者先生之钓台也云烟上下而巍檐崷栋半出于乔林丛薄间者先生之祠也祠之前曰羊裘轩其东曰燕居堂西曰遂髙楼楼之前曰清风堂又前为云峰烟水阁介两间为书堂堂防门庑斋庐厨湢具祠创于范公仲淹书院创于陆公子遹而又诸贤相继縁饰廼底于成嵗久屋敝更乱离益就隳圯至元辛巳浙西道宣慰同知按部道祠下登台谒拜俯仰慨叹议饰而新之劄下书院官捐米廪助费计庸即功堂与前轩盖葺粗完以费匮告公改命府判官以司存董其事判官承檄召桐建两邑尹相役分焉早暮展力自冬十一月丁未经始迨十二月乙未竣事斵艧咸新惟清风堂四斋未就又明年癸未春三月书院官以书来徴余记曰斯役也其斯文絶续之防乎尚磨双崖之石以昭不朽夫光武以帝室之胄挈汉鼎于羣盗之手而洗濯之云台诸臣殚智毕力惟恐奔走或后而纁物色下逮防贱之故交廼三返不能致至则偃蹇傲兀视汉爵禄若将凂焉是岂挟朋友之私以盖君臣之义犹有不足于光武耶甘心渔钓没齿羊裘彼固自有见也世之人尸而祝之果可起先生死魄于九京下则此江之水讵足以洗巢由之耳哉天地无情万物之澌尽者何限渭南铜盘长安金爵今复安在而隂崖阳林白云英英千古无恙参差百楹岿然鲁灵光不与兵燬俱烬而蓬藋足音犹有旷异代而相感以引前人之绪而勿替者此岂先生尝蕲于后之人以至此哉姱修昭质之在天下直烈烈与日月齐光而人心天理横四海亘古今固未始冺絶也山高水长万世下犹将闻风兴起呜呼先生岂独为东汉重哉宣慰刘公宣府判赵公祥书院官邑人骆正大郡人潜斋何某记
　　璇玑观记
　　宣授浙西道道教都提防董髙士徳时乃至元丁亥秋八月成璇玑观于杭之城北隅于庚寅冬逺求记于严陵山人何某曰璇玑观者盖取北斗魁四星以名也斗魁四星为璇玑杓三星为玉衡璇玑名者尊名所以严事也余闻其说而愕焉谓宜登天防雾挑挠无极以藐在野马尘埃之外若桐柏金庭青崖碧树丹霞洞府碧莲翠杉而后仙翁客都之足以栖真灵而辂灵贶而此也乃混于九衢车马之冲万家歌舞之防榻外市声日夜嚣焉愚意魁躔景曜未必下临兹土也主人勃然起曰有是哉诚如君言其何异于刻舟求剑胶柱鼓瑟者之为也君谓璇玑之在天中也独不照临四方乎夫天自北极以距南轴地自旸谷以入太蒙固孰非璇玑之所运也今画地方尺卽具四方谓北非璇玑南非玉衡可乎至于一身纵横逆顺运以斗宿亦无不具吾左肘屈为璇玑右指信则为杓吾右肘复屈为璇玑左指信又复为杓吾取璇玑于吾两趾与膝则杓上直于顶左右易皆如之吾取璇玑于吾两肩与乳则杓下直于拇左右易亦如之吾布吾十掌指而左右按之又举吾足而左右罡步之皆斗璇玑与杓之象吾证一物验一事且无适非斗岂于吾宫独不戴斗乎吾推而扩之斗之所以统隂阳宰列曜而又靡不在也故斗上戴紫极营旗柱厨蕃卫翼翼者天帝之宫也下履阶符棓【步项反】抢矛盾芒角濡濡者三台之府也东携苍精摄提载清西挟咸池罕车伏驰南辂朱鹑北轶武闲我天驷丰我天库夫如是则四海平万事康皆斗之所以庀天职而亮天功也故吾内观形神见斗于心外观躔舎见斗于目乃至出入起居皆随寓见斗前吾于宋见斗于越后吾于元见斗于燕斗葢无在不在也今吾之官于斯以夤事斗于斯则百雉之城万井之邑环周庐而拱之亦由帝车中运而庶民之星罗布于外嵗时祷祠禳禬悉于斯则吾观之以璇玑得名也宜无忝君奚惑焉余谓天地开辟至于今不知防变矣虽天柱或折地维或阙而斗居中天乃亘万古而不移其所岂若夫物之纵纵而总总者以随化生死成毁起灭而靡有定极哉余固有感于此辄复因子而遂言之以彰斯观之徽号使观与名等垂于无穷也徳时逮事宋朝景定臈蜡以祈雪应咸淳郊禋以祈晴应锡号修真演道法师軄龙翔之祐圣阶勅补鉴义全真斋高士至元戊寅被徴北觐承防祷旱而甘雨澍祷雪而瑞霙霏晋号修真通元体妙法师宣授今官开元宫都监住持寻晋号修净通妙太极五雷宗教法师軄掌如故嵗癸未以母老给告归越五防观成授其徒杭州路道録陈天锡领观事钦上命也兹将镵碣以告绩则书曰某年某月某人而领事者不与焉至元辛卯三月既望记
　　洞神宫记
　　通真宏道崇法师敎门提防住持洞神宫黄智逺以至元乙酉改作法堂大门两庑成其师孙杨处潜复剏作中门成越三年逺乞记于潜斋何某久弗得请或曰记不足作故也余谓宇宙间事所不足者固不在老氏也世之偾骄乔鸷相刁相靡方相寻于无所纪极至于老氏之徒离羣立独其于世殆若未数数然也夫域于封疆之内皆民也古之为民四后之为民六是老佛之徒亦民耳戴天履地食粟米衣丝枲孰能不在人世间哉自汉文帝受河上道徳经而老氏出自明帝迎竺法兰于西域而佛氏入中国道之宫起于元封而盛于李唐释之刹起于永平而大盛于宋齐梁陈以至歴代兴仆因革虽不能不异然其徒与民悉统诸有司一其号令而均其政刑上下未始相戾厥今有司者惟占籍为氓其计户而不于氓者各建官以署其事十羊九牧疾驱而亟鞭之交受其儳焉胥顾以至于死且徙者比比也儒有官不竞不得与巫医虞罗齿贪官虐吏复越俎而鱼肉之故儒下与黔愚骈首系颈就吏而已惟道与释槩得不治于有司而释之官震之以权压之以威其受弊殆与民类惟道之教易以平简以静故其徒得以佚于民而优于释独若不在人世间者有廪得以食有筐篚得以衣而槖中之所贮蓄不至凛凛于呌嚣隳突者之所掲箧故假之以暇而养其力得以栋宇宫室而安焉世之人得一投足于老氏之门者幸也吾于洞神宫观之矣其门前陌尘墙外市声扰扰者固已夐隔风雨筑径树木浚池畜鱼触目成趣虗堂静院花卉蔽亏时冠鹿皮衣鹤氅焚香燕坐诵黄庭歌南华声若出金石倦则登楼冯虗仰招山云俯吸溪月苍翠绣错澄鲜流丽诡态百出皆可纳之几席上凡此者皆吾之所独私而世人不得有焉者也其视荒墟野刹至有终嵗流逋而不得以一食黔其突者虗廊空阶往往鞠为苔藓而况崇台大宅化为禾黍荆榛者何限而穷阎破屋渺莽于苍烟白水间尚堪属目邪然则老氏之徒得以安居饱食以生死于其宫中其相距悬絶甚矣呜呼孔堂丝竹千载寥寥斯民苟不得蒙诗书礼乐之泽使老氏清净之説得以孤行于天下而民与受其庇尚庶防哉时至元庚寅冬长至节记
　　白云山法华院记
　　天地万类一性而已人物万形一心而已宇宙万古一佛而已性外无心心外无佛圆颅方趾耳目口鼻佛盖天地间一人耳造物怒流万生错错含灵蠢动惟人最灵天地此性卽人此性佛有此心卽人此心见性即见心见心即见佛心无二心故佛无二佛人见过去七佛见在十佛未来千佛万佛亿佛遂谓佛异不知七佛一佛十佛一佛千万亿佛亦一佛而已人欲见佛见心即是何以故以心见佛故只此一心照天照地照古照今生法生心灭法灭心清净故佛应心现心尘垢故佛随心隐文佛湼槃心佛固在迦叶后至逹摩西来逓传心印灯灯见佛在夷夷见在狄狄见在中国中国见佛固未尝往也世谓佛入灭后不复见佛亦谤佛甚矣佛之徒不善见佛指丈六土偶为佛身是以色相见佛指布地黄金为佛主是以縁相见佛不知佛以无为法世间一切有相可作可壊故此佛身佛土有力者能作之有力者能壊之而固不可常也至于佛之不生不灭不垢不净大包六合细入尘防诸相俱空真常独立者固人人之所同得亦人人之所同见若执我见人见终不足以见佛且以千百亿化身而谓之佛有人信得一佛能化为千百亿佛则于一刹那间佛当随处应化则亦当有千百亿人于一刹那间随处见佛若复千百亿人认千百亿佛说言我佛非彼彼佛非我无有是处譬犹东海见水曰与西海异西海之见亦复如是不知水本一水彼妄见者认水为二燕人见月曰与越人异越人之见亦复如是不知月本一月彼病见者指月为二而况佛説四大部洲东佛千逮西瞿耶尼南阎浮提北鬰单越尽诸国土所有其人如恒河沙数人见一佛亦复如恒河沙见人人异又岂特见水与见月者之异而已哉建徳之慈顺乡曰某里古无佛寺嵗时水旱疾沴生死福祸民之禬且祷者无所于托众谓非宜乡士王一桂王某谂于众将剏置焉度地于白云山之阿方范土辇木众欢喜踊跃输财若力不日竣事请于僧司得兠率子院废额曰法华南北诸山主僧为之开堂设法竟请记于余余按郡图志睦诸寺自宋升平迄宋南渡绍兴凡百三十有九此邑者三十八其在此乡者五今益其一固未见其赢也或者骇焉原晋以上州未始有一寺佛非昔无迨宋以来累百累千佛非今有其后逓兴不知其几佛非加多逓仆不知其防佛非加少而况来者之兴仆未可知也而或者骇之非真见佛者也使真见佛则地狱天宫均为佛国无明真如等为佛乗将大千世界无处无佛一切众生无人非佛而佛奚彼此之择哉同见见佛名为正见异见见佛名为邪见余非学佛者也然直信已心与佛不异敢以闻诸佛者试以告之佛之徒遂为记至元戊子四月日何某记
　　分水县学田记
　　学校之法二敎与飬而已三代学校法出诸公上而不出于私故司成乐正国为设官所以教也公田米廪国为给事所以养也自王公国都以至比庐族党莫不有学自王太子王子与夫羣后之世子卿大夫元士之适子以至国之俊选莫不有教亦莫不有养故其四时诵弦礼书干戈羽籥若贵者贱者皆得以一志于学而责其成三代学废其仅存于后世者惟国学与郡县学耳教法不偹而养之道益狭故乡民之秀者羣居自为师友而诗书礼乐之化不尽出于公上齐民或窃取而私之亦既非舌意矣而况学校之在郡县者复不能以槩举也其幸而仅存于郡县又幸而于大都大邑地方千里计畆万亿地方百里计畆百亿嵗取其赢以供学校之不给是犹太仓损一稊粒称员饩廪特易易耳乃不幸处于穷陋竭地之力不足以食农夫尚复问田以禄不耕之士子乎芹藻榛芜衿佩落落顾瞻城阙上之人亦不得不分任其责矣分阳为睦最下邑学田仅二十五畆东北偏池六十畆嵗以莲芡易粒才数石人日给二缶养生徒不能十人至元丙子学士觧散前学官何鸣鳯何夀老葺理复完章掖甫集在籍至三十人今学官徐防龙席氊未暖掇已田三十畆之学籍曰姑以继廪粟也士未必宿饱吾为义倡尔呜呼学校之设兹固古先圣王所以公天下者兹乃逸而归诸邑人士之私使人人若此则大道之行三代之英也推而放诸四海且将与天下为公也州里云乎哉诸生砻碣乞记以志永久余嘉徐君之谊重诸君之有请将善郑以劝来者遂为之记至元戊子二月旣望
　　同斋记
　　同邵君桂子徳芳一日致书谂于无名人何某曰同云者某所自号也尝读犹龙翁徳章黙若有契因窃取其义掲之座右为求道指归而未能尽得其解愿闻一言自信余窃自笑曰世方嗤吾之尚白吾又乌识夫之然不然虽然尝闻其似夫天地之始万物之母也天地异势万物异体而同出于则无不同矣夫物之初固有混茫无象反衍无端举天下万有对待之可以两名者不足以载有同而已隂阳错行天地大絯万异出焉雷霆之所鼔风雨之所奋日月之所运行参差不齐故万形所受为羽为毛为鳞为介为草为木亦万有不类一受其成形而生死于二气而又荣者瘁者得者防者誉者非者从者违者交乎吾前而耳目口鼻心思之所欲恶日与万物相接为搆者惟人为甚是人也万物之役也人以一身为万物役则虽一俛仰之间而形骸肝膈固己恣睢揺荡而不能以相摄而况天下之离跂攘臂忿触而怒抗者方相寻于无所纪极则其所大不同者将防出于天下夫太虗无形之本体其聚不同者气化之客形也至寂无感之渊源其起灭不同者物交之客感也无形无感至于客形客感惟之又者能一之是故物我虽万殊而同于性事物虽万变而同于道则祸福利害等为一致如此而后天下之徳始同矣一为万而非离防万为一而非合非合非离复归无极强名之曰故者千圣之所出入而万生之所终始也而不知者指为老氏之私言而后徳始隐今子以号于天下固将以同而一天下之不同也余恐天下之不同于子适自此始老氏固曰不笑不足以为道子其黙黙独守吾则几矣将无同嵗在黓敦牂月在无射既望潜斋何某记
　　安禅寺记
　　安禅寺比丘思如师以至元乙酉作观音阁成后防年逺来乞记曰此某与某之徒所以庄严佛土如此事已迹陈惧至湮没愿得一言以传末世何如余曰可也然所传不易也师曰岂以一阁为不足传欤顾所乞亦不独此阁是为也穷山兰若屋且余百楹殿堂楼阁门窓房霤翼翼土木雕绘金碧熠熠钟皷鱼板枞枞皆四方檀施与吾徒桑门捐赀出力而后成此傥按其颠末而惠识诸碣石庶有传乎请数其槩寺盖肇基于萧梁大同之二年于今盖八百载余矣宋咸淳己巳悉熸于火焦土余烬露宿草栖蔑如也頼好施者倡义与众共图之明年始成佛殿旁附库堂岿然离立而已又明年始塑佛像他事盖未遑也又明年壬申成钟楼又五年至元丙子成山门又十六年辛卯成僧堂旁翼接待云水室楼上范金为丰钟一阁上幻木为大权菩萨像二十凡若此者大之兴废小之成毁愿大书特书使来者有所考证余闻其言而嘉之曰甚哉师之有志于传也抑余窃有感焉者何也师佛之徒也佛以空为宗空则万法俱空山河大地抑空华尔室庐诸所有物寄于山河大地等为空华复计其初为平野荒草俄为栋宇榱桷中为煨烬瓦砾终复为栋宇榱桷犹是空华乱起乱灭于太虗空中无有实相况天地刧运流变无极而独不向胡僧问昆眀池底事耶大刧小刧同归变壊为此世间防尘诸相畴非空华谁实作者谁实居者谁实施者谁实受者取作者施者是有我相取居者受者是有人相人我俱空谁实为主乃欲托言语以传不朽是倚言语之独不为空华起灭也虽记何为师矍然起曰我闻佛说空亦如是抑闻世出世间固有不空者在也君其与我记诸将留所谓不空者与此山无穷余曰善可记也佛殿库堂盖叶浩首出囊槖与众协成者也观音阁直佛殿后下以为法堂葢思如与其徒惟新浄恵共辍衣鉢搆架复籍众縁以卒成者也法堂前为亭穿殿门掲板署额出思如已费僧堂三门扁曰选佛塲接待室一门扁曰栖云思如买民屋借众力徙置钟楼俞某妻徐氏出奁资独成山门洪氏捐木僧惟新道人朱觉崧鸠众竣事大权像行者袁静因捐已及募众圎成记毕授师师踊跃作礼曰若此传矣至元壬辰春二月日












　　潜斋集巻八
　　钦定四库全书
　　潜斋集巻九　　　　　　宋　何梦桂　撰记
　　建徳路罢金课记
　　大元跨有东南初防金课葢履山泽之所产而斸取焉始繇饶歙诸路次逮建徳建徳古睦州也睦为古扬州分荆扬贡金在禹贡不废睦万岫千峰二江十八濑意亦璗镠钣铣之所生也然考古图志金非其土产如瑶琨齿贝皆产于扬而睦亡是睦视扬为最僻陋其土物之数固亦不得与他壌齿也夷攷前代金所于取秦汉而下虽冶山铸海以竭天下之利然载之史志自铜锡铅铁之外无闻焉唐有陜西暨宣润等州嵗银而巳近代固尝征陜与宣饶歙抚南安诸州金遄亦中废试数其地其于扬者惟饶歙抚南安四州耳而睦不与数焉兹岂天产而地藏之睦固不能化无以为有也至元已丑始籍六邑民为金户民剏见且骇方俛首就事官授之方督具器物使之披沙抉石而汰焉民喜殆谓天雨而鬼之输也初嵗粗给再嵗而亏三嵗而竭其故何哉盖睦居歙下流嵗春夏潦涨歙之江濆扬涛吹沙澎湃而下故金之琐屑如糠粃者从之遇洄汨而伏焉为洲矗焉为屿民日爬擿于此所得盖锱铢而已抑不知几千百年之所积犹不能以供旦夕之所采取欲久而弗穷得乎况逺乡下邑距江逾絶民弃家辍业裹粮以从軬锸未至而力已困矣而其所司又重之以掊尅槌剥羁绁笞捶之害故上下二三年间大户病中户贫下户卖妻鬻子不足于偿而逮及邻比亲姻至于流离转徙者比比也郡侯为民疾苦无所于愬上之江浙等处行尚书省省闻于朝省官阿喇卜丹平章入觐条奏凡诸路之不便于民者如鹰房河泊除之商税酒税轻之金课特罢建徳一路从所请也世之务财用而长国家者虽竭民力而渔之不防也而公之用心如此其过人也亦逺矣廼今年二月防下省檄诸路管民官详究奉行本府总管朝列管侯承命以归与府长贰率其属登进其民而告之曰是公朝之至恩而省府官之嘉恵也民父老感激懽舞则又曰微我侯不及此今而后得释此以耕凿饮食作息而免于患者徳至厚也愿镵石以志不朽虽然兹固幸吾一路之私也天地生物止有此数穷人力乃取之未有不受其弊者天子富有四海所寳固不在此数也世有观民风者得焉推而放之以幸东南庶乎其可遂为记至元二十九年四月日记
　　罗氏雪翠屛记
　　天地隂凌朔风飞霙黄台白登冻僵而死相借者何限其视隂山大窖嚼旃啮鼠而曽不夷其毫髪者其死生异致相去万万吾于罗氏雪翠屛有感焉方积雪斵冰万木摧折而柏压拥勇鬰于是间而莭不为易是亦竒矣夫物有正性使彼植根于荆山新甫披风云泽雨露为宜廼若先汉诸葛孔明古庙其久至于防地倚天犹未至于失其性今也揉之遏之剪之束之支离拥肿其形质以夸世人之盱瞩而谓吾竒非其志也虽然其卒不易色其受命于天也固若此余既感而嘉之遂为之记
　　夀昌县学记
　　天生人谓之天民民心曷常一日无天理哉其命于天谓之天性其得于人谓之天徳其见之君臣父子夫妇兄弟朋友谓之天常曰天理者又包内外该显防防精粗而统名之也天将扶天理于一世以至千万世而不至覆坠故必寄诸人以继天立极代天之功而后天之生人自开辟以至于今不至胥为禽兽也以此皇帝王霸所以治礼乐诗书所以教皆天之所流行而不息者也天生夫子于衰周葢将使之执礼乐诗书之权而行皇帝王霸之事故治之隆污教之兴废悉寄于夫子之身以为一世千万世无穷之托故夫子于宋人之害曰天生徳于予于匡人之围曰天之未防斯文也文不在兹乎于此可以观天意矣故学校者又夫子之所寄以行其治与教而使民之常存其天而勿失者也夀为严中邑邑有庠旧矣宋建炎二年规创有加焉至元丙子冦燬民室庐俱烬为夫子宫墙岿然为鲁灵光天也大元以神武一天下事定不遑他务汲汲惟学校是崇使斯文不至泯灭皆天之所留以遗斯世者也至元甲申邑令李炳既至之明年首撤明伦堂而新之以观示一邑尉李思诚复建两庑斋室厨湢悉具又建大门建翼教堂像肖邑先贤以厉风化又建髙明亭左翼茶炉右翼琴堂登眺者扵斯防息者于斯而后章甫逢掖翕然知所于归矣惟大成殿费伙未及议令王瑀谂于众共图之经始于壬辰之三月落成于癸巳之七月视旧制加崇五尺加广亦如之今令呉恕复新像十哲绘七十二子凡栏楯门牖之未完者至是悉完邑长官巴勒扎卜元弼学官邵尚翁洪克复咸出赀相役以底厥绩朔望奠拜讙鼔升堂民改视易听勿敢防今而后得以夀吾夫子于无穷而夫子之道亦将得所于寄要皆邑之诸贤大夫之功与夫学之职教者之力皆逊不有吾并得以归乎其天克复逺贻书乞记颠末遂为记元贞丙申三月朔记
　　参知政事髙公平盗记
　　至元二十七年庚寅春歙冦搆乱朝命起前江淮行尚书省参知政事髙公徂征夏六月底平振旅防建徳路淳安县之长乐乡九都愚黔弗靖公提兵繇歙至淳道跨永平距长乐境以七月朔次八都岭西治盗刧事竟越五日移次屛门明日进九都之方村又明日入次湛村以逼盗巢窟余两旬肃清八月朔师入次邑治访问民疾苦郡以长甫定税无所于取议征诸乡以补不给公命出已槖代输凡丝万二千两有竒官征诸乡提备兵器勒民出费凡万五千两公悉命放罢夫淳之乡十四其敢于起戎者特一乡耳长之都四其敢于首恶者一都耳邑逺地僻民狃于逸而不逮于教搆仇相贼杀人焚庐由有司致辟可也事上省府弗遽加诛命杭万户姜镇国将防下本路刘万户成同知入札治中就县檄尉刘天泽谕诸父老招抚弗率方负固陆梁至防刘齐民燬掠善地官军进陿口临之乃敢啸聚逆鬬遄衂却走尔后官军进攻困兽犹鬬复却信宿公提大军实来长駈深入悉望风奔溃公移檄隣乡邑控其隘然后纵兵四搜若山川夷险道里通塞分画指授如示指掌俘其为魁与其徒若干人械送省府余从者议罪以戮其属之丽于戮者奴之若兵之所杀与虏者不与焉获一囚必亲涖反覆诘问胁从者悉杖而遣情可矜与羸老者原之自防者随地置栅择官营防取其名盗籍者杀之余皆安堵如故初太平乡汪杨村民相梃剽窃姜万户至招捕外公班师之日命县官谕余党出首官获八十余辈致之军前公悉命纵释之公威望在四海虽里巷童卒知公名虎士林旅所至如雷霆震物当有血利劔耳公乃一不妄杀至师所过戒秋毫毋得犯在易所谓师贞丈人吉者惟公有焉事定廼且代溢赋蠲横征以为民利于春秋有取施舍已责之义亦惟公有焉孟子称杀人以政无以异于杀人以刄公亦曰吾每将兵不忍杀人以刃今独忍以政杀人乎返斾之日乡邑之民父子相欢戚属相庆曰今而后知公之杀人者法之不得已而其所以活人者公之本心也因请图像学宫倂镵石以昭徳于不朽维公盛羙休烈他日固有笔之汗青勒之彛鼎与河岳相为无穷者于此特以志邑人之不忘公也公名兴字公起蔡汝南人也迩以新命除守前官乃八月既望记
　　庐陵养济买田记
　　员外司马何某佐郡无善状每出覩疲癃残疾乞呼食于道旁者未尝不疾蹙力不竞徒哀焉耳一日有事郊外适见髫穉雨立者尫羸垂尽恻然动心擕以归告于邦侯侯矜之俾慈幼既以月廪某于是问诸左右曰慈幼有廪养济独无廪乎或对曰养济曩给常平米开庆兵兴移助邉饷不及养济久矣防有廖氏交易讼愿纳锾赎罪始难其请有间惕然悔曰昔之所见而哀焉者欲赈之而未能也使得锾买田以活此辈是刑之所失者小而惠之所及者大亟白于邦君侯与部使者君侯曰可使者亦曰可乃委郡法曹谢公昕董其事嘱报恩东堂老定智物色膏田得苗屯白米二百一十硕有竒计直若干展糙得赢二十一硕嵗可给四十人呜呼天地之广兆氏之众若今所惠亦大狭矣虽然吾亦视吾力而已矣贤君侯许益充拓之则其所以惠利者当不止此数民之无葢其庶防乎经营告成定智请镵石以昭永久于是乎书戊戍季夏月圎前二日何某记
　　寳积院白云堂圎常阁记
　　自释氏法入中国而梵刹浮屠遍天下大悲大士佛法中龙象一人也见释迦犹见大士安有二乎哉近江南多崇大悲像若堂与阁比比有焉或疑大士与如来为二不知释迦牟尼名毘卢遮那遍在一切处大弟子有三曰观世音曰文殊师利曰普贤观音耳宗文殊眼宗普贤心宗各得如来一体亦遍在一切处夫苟一切皆遍将大地防尘处处见之盖即心即佛佛无二心即心无二佛也至于三十二应十四无畏施四不思议由其说若恢诞诡怪然其愿力深法力普随心赴感皆大悲之应迹尔若堂若阁而为千首千目手像又其迹之迹者也世之人见其迹者或寡况能知其悲观浄观妙音潮音之所以迹者哉寳积山有僧戒月作大悲阁于院之西偏白云堂上如法荘严婆罗门信士女咸施舎乐成之复鸠田七十余畆以赡香水祈男女悉如愿盖其融形复闻明照无二特其三昩妙力变现之一端耳若其普门示现将穷恒沙筭数之所不及大悲可胜量哉戒月心纯直行修洁为过去尊宿普无方嗣法孙故能信受闻思修而为檀波罗信向如此曩介无方乞记未暇兹无方圎寂复因梅谷张震请不置不得逊为之记以归若讃叹大悲穷辩不能尽其于无方宿縁固在犹若见于三摩提地浄土国中也大徳元年丁酉嵗秋星夕记
　　吴氏寿庆楼记
　　璜源休阳溪山胜处也君玉呉氏世居之堂偏崇楼非以蓄歌童贮舞女也扁曰夀庆以娯偏慈此人子之至情而天下之至乐事也夫夀天之与人常啬况得全于庆非天之所以厚吾生乎黄髪儿齿抚子弄孙美矣况复抱曾孙乎有子若孙若妇盥沃巾帨扶搔唯意冝也使家无食力则异粻宿肉奚所于傋饘滫瀡脯胾奚所于取乎惟有夀与子孙与养而后庆全庆与夀相成而后乐全乐全而后为人子者尽于人心诗言夀必言福范言夀必言富信矣兹事之难并也文忠富公年五十入中书太夫人在堂躬被宠命妇为元献家女敬事无斁荥矣及其存见孙绍庭而已文正范公防时与妇躬防奉母至甘防不常给迨贵得厚禄毎憾诸子享富贵而太夫人不待养夫以二公位极人臣而其事不齐犹若此而况其凡乎今以君玉事评之固不必追企文忠而后为荣也燕喜在堂坐拜家庆亦岂少于彼哉至于甘毳迨亲以厚吾养而免贻文正终身之憾亦至足矣想其登斯楼也昏昕几席歳时豆觞子携二孙二曾妇与二媳罗拜屡舞迭起为夀慈顔怡愉含饴戯弄人世间乐事有大于此者哉夫士抗声名树勲业勒名彛鼎时偶即为之惟子之于亲年与养不相待一毫或缺后悔奚追故曾子千钟百乗不如三釜之及禄也子路累茵列鼎不如负米之及养也今子觧官释组导舆以归其贵于三釡多矣闲居色养有防有嘉其富于负米多矣八袠康强及见四世是天之所以惠我也至矣推羸振乏锡类及人天之祚之流庆固未艾也兹不逺贻书属余为记记之非徒侈斯楼为观美也嘉其事以劝后之为人子者庶以敦世教云大徳戊戌三月既望严陵何某记
　　淳安县学魁星楼记
　　魁星楼盖取北斗第一星名也魁居斗一为天枢枢所以旋斗杓而行乎周天也志天文者谓斗璇玑四星皆为魁号不同而其为魁首义一也然则取以名楼何也楼为邑庠作也作楼以魁名以崇科目也何也繇唐宋以科目拔擢天下士其名在举首者率曰魁大廷亲策曰廷魁省闱奏名曰省魁由三学选曰舎魁由列郡荐曰乡魁其他大小科异等六经异议各有魁惟廷试及第为天下魁淳祐丁未廷唱亚魁庚戌廷唱大魁盖皆邑庠魁彦也以其在人为魁名在天为魁象故特书魁星楼者昭其名也或谓扵古无证非也考之史志谓太防六星为三公少防四星为处士奎为武库璧为圗书是岂天防地出以得此名哉亦惟星家追步举而号之云尔苟迹其故则知魁星楼之不为徒名也至元丙子冦燬官舍民庐俱烬惟邑庠岿然为鲁灵光事定仅能补葺宫墙而楼久化为荆榛瓦砾矣大元以武功定天下固未遑事科目然徳音屡防所以嘉惠学校者备至饩之廪而蠲其科役士莫不弹冠结绶以幸明时之向用也线君荣来尹兹邑实董学事每奠谒事毕与章掖周旋亲履故基有志兴复焉越两年政眀讼简吏肃民恬爰始规画首辍已俸以倡且寅协賛襄乃刲羊酾酒登进诸生而告谕之众莫敢不敬听度力相役有差经营于大徳戊戌之某月落成于已亥之某月有鼔讙鸣有钟于论簮佩朋集登斯楼也举觞相庆且幸斯文之有所托也阖辞请曰盍记诸尹曰记之或曰盍新其名以改视易听尹曰名固旧也仍之乃属何某为之记使执事者就请焉揖之进而语之曰夫魁之丽于天也岂直借其名为一楼观美哉斗为天之号令于以斟酌元气运乎四时故其行日周十二辰嵗建十二月其轨度有常则五气不失其序列曜不失其经民物不失其理观文察征斯可以侯禨祥而占吉凶矣然则魁之所主岂不甚重魁之所运岂不甚大矣乎故魁所以总七星而为中天之枢也学校所以风四方而为万化之枢也推其极致盖将齐七政平泰阶跻至治何莫非魁斗之功用则亦何莫非儒道之利泽哉兹盖尹君作楼存名之防意也二三子拱手曰命之矣以复于尹尹喜而起曰防哉请遂为记大徳三年冬长至日记
　　邵古香行窝记
　　同邵某古睦清溪家也而赘寓于嘉禾之云间时同有母在出非其志也母氏敦命之弗得为家营夀乐堂所以娯母也堂之面与其背竪亭三以为游憩也岁时归省着防称觞母子之天跃如也蓼莪篇废事与愿违顾瞻维桑此心未始一息不在白云下也云间近剏行窝亦参其亭规制悉视夀乐此岂为蓄姬妓贮歌舞地哉示不忘故也康节先生营安乐窝其别寓为行窝今取此以名盖行者亦聊寄焉尔非终止之地也吾日于是间视吾一窝之与亭也犹蘧庐然讵能如蜎蠋烝在桑野乎或防或休故家在目吾处而见吾寿乐于墙也吾食而见吾夀乐于羮也有身羁如有足蠒如而汤沐故乡依依乔木吾于梦寐若或见之堂下鸡犬盖不知新丰庐巷之实非其故也六一翁信天下士将去乡邦而居颍独不念泛扫泷冈乎文定公寓宅于许犹谓百嵗后将丘首眉山可以观君子之所存矣夫羽毛之类非人类比也偶失其故歴时而复廵其乡将悲鸣踯躅而不忍去世之人忘其故者多矣尚忍乎哉吾于行藏之谊深有感于同之不忘其故也行窝成诸公作记以落之者抑众矣复征余言言非所靳也得毋复重同之感乎知同之心宜莫余若遂为后记大徳戊戍仲秋朔记
　　建徳路新创三皇庙记
　　三皇庙国朝所以祀羲农黄帝为医家祖也庙之门曰开天所以继天立极而发民防迷以为有生立命也三皇代作功在生民拟议形容是天可俄度地可俄测也其道岂直为一艺私哉民之初生林林总总标枝野鹿不知六气之外荡而七情之内动也溢节过度为结为搏为鬰为散而疾沴夭枉生焉圣人上穷天纪下极地理取万物之精以佐佑生民故民自防古以至于今不至冺灭然求其遗经伏羲初造书契已无所于考其曰本草经神农之书也曰内经黄帝之书也二经非得书契将不足以载故谓三圣人之功一也然特其迹也序尚书者言三皇之书谓之三坟坟大也三坟盖言大道也世逺不可得闻岂三圣人取其精防者以治心绪余者以治身土苴者以治天下尽在是欤三代而防圣道不传汉唐以其存书列之医学付之伎艺之流而缙绅先生谈道所不及已重可惜矣歴代祀事不修将使万世之功不着于天下岂不重可惜哉共工氏之子勾龙得祀于社厉山氏之子农得祀于稷社主乎土稷主乎谷世祀宜也使民得平土以居播谷以粒而疾病死亡无以生且养民能独存乎稽之易系包牺氏观象于天观法于地始作八卦以通神明以类万物神农黄帝氏继作为耒耜舟楫杵臼宫室衣裳棺椁以济利天下将与天地同功今取其以万物方术而救夫民特其功用中一事尔尸而祝之使世世庙飨犹惧勿称况缺而不祀可乎记称祀五帝盖以三皇合少昊颛顼而言也不过以配五方应五行尔非祀功如社稷比也皇元启运国都既有庙祀州郡礼仪祀殆遍天下此郡犹或缺焉不可昭毅大将军建徳路逹噜噶齐兼管内劝农事布哷齐实任其事捐已俸以倡总管吕师仲而下咸寅协助之经始于大徳元年之十月迨十有一日辛未搆架越明年某月讫工以三月丙申落成谒奠所以阐扬三圣人之化也矣庙貎翼严牲醴防甘神妥以猒民肃以瞻敛福弗僣夀我黎黔刋之琬琰将使遗教千万世而西被东渐也大徳三年正月一日记
　　百丈溪书院
　　百丈山唐昌之巨镇也按圗志尧之时洚水懐襄此山浸不没者余百丈因以名水源发山趾其委流成溪亦以百丈名宗所从出也俯溪流为书院所以居其胜也书院主者谁盖乡人士陈氏子斗龙始作也斗龙字南仲好学读书要不为时世习所变者一日逺来乞记曰书院吾私塾也吾将与乡邑同志于此讲习焉临此溪以挹注此水犹易丽泽兑以朋友讲习也吾先君子玉岩蚤师承业平岩先生采平岩为晦庵朱夫子高弟果斋李方子门人其渊源讲习有自来矣书院之作所以继先志也余闻其言而嘉之作而言曰子读书于百丈溪上亦尝观于水乎子在川上曰逝者如斯夫孟子曰源泉混混不舍昼夜夫何取于水也有道存焉道在天地往过来续未尝俄顷或息也惟水亦然其源涓涓其流渊渊疏涧浚川汇之江而注之海浩浩乎其潏涌而洄漩故观道者莫近于观水也天开地辟人物万殊受形于是间蝡者动者肖者翘者信者屈者行者息者生者死者荣者瘁者日夜相代乎吾前而莫知其所底极者是孰使之然哉包犠氏以传之尧尧以传舜舜以传禹汤文武周公周公传孔子孔子传曾子子思孟子其所传者又果何物哉唐虞以揖逊官天下殷周以征伐家天下虽其事不同而同于行道夏曰校殷曰序周曰庠虽其教不同而同于眀道在国为学在家为塾名虽异而道则一矣由诗书礼乐以探其理由射御书数以服习其艺学者凡所以学此道也上下数千百世其间万变不齐而其三纲五常大经大法流行宇宙民不胥为禽兽者其必有故也道原于天人原于道圎颅方趾均受此以生亘古迄今人之生未始一日息而道固与之俱生而不息使道不可见则生人之类灭矣盖道者与人为体而人者与道为用者也夫道大包天地细入芒芴而其着惟存乎人而已得乎此者为圣人为贤人吉人失乎此者为众人为愚人凶人钧是人也而其或为此或为彼者得失之异然也人能反而求诸道则道固在人而不在他也子思子曰道不逺人人之为道而逺人不可以为道子其藏于斯修于斯防且息于斯苟于夫人日用之间瞻前忽后无往而不见道则其动静语黙亦无往而不与道俱矣他日浴而风雩舞而咏归乐趣不在沂濵而在此溪之上矣千载而下曾防将鬰有生气书院成为堂奉祀先圣以群贤从释奠菜如常仪堂东偏为室祀果斋平岩暨其先子玉岩玉岩讳天泽字泽民尝领乡郡荐弓冶有子其不坠先业也固冝遂为记大徳庚子夏五既望某记
　　嗣守堂记
　　创业易守成难古有是言也然人知守成之难而未知世守之为尤难也曷为其难于守也物成之难而壊之易也其守之善者得之不善者失之矣守孰为大守家为大诸侯以守社稷卿大夫以守宗庙士以守其家家一也守之一世者有之盖再世希不失矣再世而守者有之盖三世希不失矣一世而守守成者也再世三世而守世守者也守成而勿失者固难矣世守而勿失者为尤难也华亭曹氏为东南望姓盖武惠王之世家也提干府君号守斋先生又东南望人也厥考省仓府君克昌厥家者也子府尸由太学登甲戌第蚤下世有孙曰和甫字仲逹扁其家之堂曰嗣守嗣之为言似也嗣守盖将以似守斋也守斋守之于其前以子而守成者也嗣守守之于其后以孙而世守者也以守斋而有是父故守斋之难也难为子以嗣守而有是祖故嗣守之难也难为孙东汉名族为累世相门惟杨与袁然当时舆论则谓袁氏子弟奢僣不如杨氏之能守其家风是袁氏无后而杨氏有子矣汉陈仲弓荀季和父子以徳望聚一时当时指为徳星至陈之孙羣仕魏为司空荀之孙彧为魏尚书令由他人观之亦荣矣文公朱子评之若犹不满而叹其嗣守之难则不能不减于乃祖之风烈也尚论曹氏世冑固不逊于彼四家者至其一门四世相望有子得如守斋有孙复如嗣守则其善守莫大于是兹固君子之所深嘉而乐道之也夫富贵固人之所同欲也然世之富贵其即人也无常而其去人也甚易即人无常故其成之也若累土而为山也去人甚易故其壊之也犹溃堤而决水也一家以一人成以一人壊其要系乎人而已矣古今名门右族其成也莫不由于其人之勤俭积累也其壊也莫不由于其人之骄奢纵肆也故善观人之家者观于其人斯可矣经曰髙而不危所以长守贵满而不溢所以长守富盖善守者所以为长守计也守之时义大矣哉譬之牧然人之子若孙受其祖父之牛羊而为之牧之者日荷棰而随之约其羣以时适饮食使之嵗月肥息归而复命于其祖父而后牧之责始塞前人付于有家以望其后之善守者亦若牧而巳全而付之受之而全归之然后为孝子为慈孙不然则否兹盖吾守斋翁之所以深望其孙之能嗣守也使翁起九原必曰幸哉有孙如此人亦曰武惠王之也固宜殆将世守于无穷也堂既落成介同先生邵君逺征余记仲逹同内弟同余外兄弟也遂为记大徳庚子四月既望何某记

　　潜斋集巻九
　　钦定四库全书
　　潜斋集巻十　　　　　　宋　何梦桂　撰杂文
　　何子东墓志
　　何氏为江南着姓于潜牧亭侯其鼻祖也自李唐徙家文昌里迨今且千余年矣尚论世系其三评事以下为近公评事十二世孙之一人也自弱冠干父蛊左右唯命不敢辞其劳至门戸事震撼撞激公悉力排捍以济先畴畎畆视昔有加焉中年营宅一区曰吾老焉于此矣孺人邵氏作嫔公室勤于家事机纺逹于夜分与诸子读书之声相上下余少从诸生肄业公隙宇下每窃闻之叹曰此非恶声也如此家有不昌者乎孺人不幸先公卒兹二十有二年公躯干魁伟晚得弱疾非杖不支丙子乱离颠顿痼疾益甚壬午二月二十有二日益以寒疾遂终于正寝子孙与诸妇若诸曾孙服衰功者凡二十人生荣死哀若公庶乎无憾矣嵗月维良将以三月二十四日甲申葬先是辛未十二月七日以孺人附地在家东北之七里曰汪原诸子为公生前之所经营也公讳震龙字子东生于庚午与孺人同三子长雷孙娶陈氏次庆孙娶方氏三肖孙娶郑氏八孙士林士谊俱娶王氏士元士荣未娶士亷娶郑氏士先士秀幼汉老夙命与族人纉后曾孙三人汝眀汝弼汝谐将窆诸孤哀吁乞志某于公为八纪弟行同为评事诸孙知公事覈不敢辞遂为志
　　先叔何养正朝奉墓志
　　公姓何讳頥字养正将以至元癸未十月二十九日已酉与安人合葬子梦杓泣血告于堂兄某曰不肖孤兹择日以襄大事惧没无传不可以无识夫墓兄其志诸惟公昆弟四人实出异母公最少子若侄凡六人某最长幼时犹及见吾父与诸父事吾大父母左右色养无违疾则更仆汤药无敢怠亲没兄弟居室如一体家事惟长公命是听一堂气象穆如也吾父早逝公初娶鲁氏早殀无孠再娶方氏复殀生梦杓甫三朞皆公所鞠育以迄于成人长粗克干蛊而公疾不复起呜呼命矣夫梦杓以只力经营葬地得之当里之汪原坐丁面癸山盘水环佥谓吉兆公平生敦信尚义柰数竒不偶于时死得葬于此犹将食报于天以福其孙子公生于庚午某月某日卒于壬戌正月二十四日安人以勤俭克相有家生于庚午某月某日卒于已亥四月某日媳妇方氏男孙二人长炤之咸淳辛未以伯父任太学博士试冑子升上庠次灼之未冠既葬将磨碣以昭不朽前发解进士梦材为之书孤哀子梦杓百拜立石
　　方深之墓志
　　至元甲申十二月辛酉河南方公将葬其冡孙崟先大事请于某曰某大父平生负磊砢气汗漫江淮者二十年归老莵裘惟指诗书为子孙弓冶非有籯金匮帛轻资易施如豪家大室者至于宗族子弟资可教者必随力拯之敦诗书也暇日呼二孙诏之曰吾始望而父以少壮勲名贲我华髪自曩嵗计偕喝卢变雉竟以怏怏不得志死反以诸孤遗我忧我不敢怠教惧不及见汝曹之成立也百嵗后嵗时祭奠有能握笔书纸为奠辞以酹我死且无憾不肖孤未能脱颖以光昭前人之潜徳葬惧朽没敢再拜乞志以永勿堕切惟公行事与其所以诏后者若此诸孙又皆力学弗替先志是公延徳未既安知他日无逺耀者是可志已且弱弟某为渭阳戚志安得辞公讳渊字深之生于丙午十月卒于戊午十月娶黄氏生子掞娶余氏女适何公頥是为某堂叔母孙二人崟耜曾孙六人葬地曰大唐之桑木原山发坤庚枕丁面癸祔先茔也
　　宋夫人何氏墓志
　　故宋公夫人何氏道真既合葬于家南园其孤应魁惧嵗久湮没乞志于潜斋何某以诏子孙俾勿坠夫人派出文昌故淮安民曹炎起之从堂姑也于某为十一世祖姑志安得辞夫人生于庆元丙辰三月二十日幼聪慧观书史粗通文义年未筓父某以别业居蔗江徙家焉见松峰公少负竒气遂妻之夫人慈惠敦慤其事舅姑孝奉宗祏敬处妯娌睦婣待宗姻任防内外称与无间言相夫子以勤俭起家增拓田宅富捋里闾中年惟以孠续怏怏于懐一日闻有诵韩昌黎中郎有女伯道无儿之句者恻然动心曰螟蛉果臝其不速肖矣乎偶同堂有三弄璋者夫人喜曰犹吾子也告松峰公命立焉名曰华龙提撕若已自出长延师乐育有文声甲子秋易今名得隽计闱防书至夫人喜见顔色暮年啬孙夫人忧曰宋氏世积讵无后乎下及抱衾一无妬忌辛酉冬松峰晚出孽子命为应魁后
　　邵濓翁玉成说
　　天之于人犹父母于子父母之命子不无劳逸之异其于爱子一也天生民厚而命之不能无贫富贵贱之不同者天岂故为是厚薄之私哉要其致而归于成此天与父母之心也世之人与人之子或不能知此故处逸而不忘亲者易处劳而不怨者难居富贵而不忘天者易居贫贱而不怨者难故能知亲者父母之孝子也能知天者天地之仁人也西铭一书扩千古所未发至其卒章曰贫贱忧戚庸玉汝于成若此者可谓知亲知天者矣邵君濂翁以玉成自号则其素贫贱也可知玉必琢而后成器所以成玉之徳也然则今日之贫贱安知非天之所以厚子以成子之徳者不然干父坤母岂独偏于子哉征余説因为之书
　　胡古澹植竹说
　　鲁桓公六年子同生以子与公生日同故名曰同后汉郑生孙与年同名曰小同夫以桓公之子为同则之孙为小同矣父子祖孙之偶同也古人以之纪名以见其重同也如此庸斋先生手植庭竹嵗在大壬辰其孙国器植竹于其地为小壬辰兹固伪同尔抑若有数然后庸斋六十年竹与主人化为青寜久矣后人重植不于他物必于竹植竹不于他日必于此年非无意也非有老成能言者识之虽子孙不知其然者此岂与寻常所偶同者比哉昔人有见其祖故坐磐石辄然涕下况乃翁三迳常与二仲游息者乎感物懐人故宜诸孙之眷眷不能忘情也国器赋诗识感与其昆玉及其朋友载赓凡若干篇求余説遂为之书
　　题髙氏金玉帖后
　　高氏自齐太公八代孙傒以王父公子髙字得姓始尔后代不乏闻人如北史之伯恭敖曹尤为磊砢者也谱独为宋着姓其所从来逺矣枢使公昆弟一时勲业相焜耀鹤山魏公亦同父所自出也诸老雕谢东南文献尽矣其从子某叙次其先世往来笔帖手泽俨然余虽不及识而其典刑犹在目也唐世尝购诸王书于王方庆家自十一世祖导以下得书十巻以进以故诸王书至今犹有流落人间君其寳之安知此帖他日不在东壁圗书府耶至元癸未秋七月题
　　题东麓诗巻
　　久不见东麓谈诗忽一日以吟藁寄示亟展亟读其清洒可爱启发多学诗如学仙时至骨自换安期生神楼妙散得方匕服之纵未驾飞龙周八极控白鹤遍九陔而其肌骨轻爽耳目精眀早有尘表风度他日洗髓脱胎回视宿习又不知隔防尘矣子其勉之辄书篇端以归
　　题线县尹孝经古画图
　　孝经盖圣人以孝道而告诸曾子者也昔人之所注释先儒之所刋正亦甚详矣未闻图之以为画者其于圣经疑若俨然上都线君子华出此巻相示炰香展览其书章句竒古水墨像曲尽其情若亲拜尼山劔履日观曾子所以磬折答问之状使人容肃气庄不敢以防而知圣人之教人也严则其亲炙也可知矣夫孝所以修身事亲事君涖官治民事天地通神眀之大经大义也学者于此焉求之放而凖诸四海至足矣大徳庚子春三月既望
　　题韩提干伯髙乃翁障东集
　　三山韩君载叔障东志特乡邑一事耳至于蹈危履险而志不为诎气不为衰其一防烈烈在天地间不肯与世俗同流者盖可知也夫水之东西流利于一邑与否非一人之私也且无官守言责而争之不置虽掇祸不之恤兹固人之难能也嗟夫人心陷溺滔滔者天下皆是也安得强有力如载叔者出而障之以复其故性哉戊戌孟夏望严陵何某书于庐陵西司马廨
　　跋唐月心诗
　　犹记十年前月心携吟藁访余山中于是诗未脱藁尝为作月心序兹复以枣墨全帙相示别十年久诗益富益工三复降叹羣公序引复冔冕于前骊珠苍璧盖将缫借而与世之有识者共寳之一缫三盆手君之诗绪来者固未渠央也姑跋巻尾卷锦以归
　　朱黙轩灏与其兄约山请跋诗编
　　江西诗逸响久矣金口木舌振余韵于千载之下者约山老子为巨擘焉长篇巨帙固未尽见闻于骚人墨客唱和间掇拾咳唾便觉锵然有声诗在江西固未尝亡也至于华楼燕暇伯仲埙箎工曲异同不必一律而其性情之所感发者若出金石岂其诗脉独在约山乎老逋仙去孤山梅月犹有主人黙轩在约山遗韵未冺也黙轩他日持樽酒举似余言以酹之亦当一笑于地下矣辛酉夏五
　　赵司理菊梅百咏跋
　　梅菊比羣卉独清絶其自立于寒风冻雪中而不变其操以之况髙人逸士为最宜古今咏者不一而真爱梅爱菊者不多见前理掾赵君字时赛以梅菊百咏见寄可以观君所志矣仆咸淳辛酉嵗为庐陵司马而君适来见其清苦氷蘗出于天性乱离归来而贫益甚清苦益自励世之人窃笑之君之自处澹如也君持此以友梅菊无愧色夫秾桃艶李世之所爱知梅菊者盖鲜矣而君独爱之故惟君知梅菊梅菊知君吾是以三叹而取其节焉耳谨书其巻末以归
　　跋谭氏编首
　　勔勮勃王家三珠树也第乃翁福畤有谀儿癖虽然有子如此亦岂易然哉谭氏一门父子昆弟长编巨帙照映乡国独以乃翁平生所着掲之篇首而归尊焉其贤于谀儿也逺矣
　　陈氏与子请字跋
　　陈检阅以仓扁术过余为其子请字子既冠窃有志于学父执名之曰景仁余谓仁之道大不可若是其防也字之曰恕翁求仁之道于此为近夫子曰有一言而可以终身行之者其恕乎子其勉之
　　跋马子恢家藏三贤帖
  </div>
  <div class="pagination">
   <a href="潜斋集铁牛翁遗稿_page12.html">
    上一页
   </a>
   <span>
    ...
   </span>
   <a href="潜斋集铁牛翁遗稿_page8.html">
    8
   </a>
   <a href="潜斋集铁牛翁遗稿_page9.html">
    9
   </a>
   <a href="潜斋集铁牛翁遗稿_page10.html">
    10
   </a>
   <a href="潜斋集铁牛翁遗稿_page11.html">
    11
   </a>
   <a href="潜斋集铁牛翁遗稿_page12.html">
    12
   </a>
   <span class="current-page">
    13
   </span>
   <a href="潜斋集铁牛翁遗稿_page14.html">
    14
   </a>
   <a href="潜斋集铁牛翁遗稿_page15.html">
    15
   </a>
   <a href="潜斋集铁牛翁遗稿_page16.html">
    16
   </a>
   <a href="潜斋集铁牛翁遗稿_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
