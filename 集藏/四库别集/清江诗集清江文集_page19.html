<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 19 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 19 页/共 22 页</h1>
    <div class="content">

　　清江文集巻二十
　　钦定四库全书
　　清江文集巻二十一　　　　明　贝琼　撰金陵集
　　送安止庵序
　　崇安丞真定安公止庵之行也贝琼载酒白门以送之曰何以赠我遂酌而告以止之説夫凝结至坚者莫如山卑而培塿穹而五岳连峯沓嶂之环拱其体恒止而不迁也云气出焉草木生焉山一于静乎流行不滞者莫如水小而爲溪爲涧大而江河冲波骇浪之起伏其体恒震而不止也坎而潴焉鱼龙宅焉水一于动乎古之君子其止同乎山而未尝不行其行同乎水亦未尝不止非有心于止也其止以时非有心于行也其行以时孔子所以可仕则仕可止则止可久则久可速则速而世之拘于一曲不明夫出处者止而不行故功不及乎物行而不止故物或乱其心乌足以言止哉若子之托于田里且二十年日与田夫野老爲伍视一时之利泊如也可谓止矣既而起佐一邑之政非止而行欤亦由时而已吾无与乎其间也止固爲止行亦爲止此固合乎易矣子以爲何如曰至矣复进而申之曰时止而止时行而行止之小者也大象之传曰兼山艮君子思不出其位彖曰艮其止止其所也则父子之爲父子君臣之爲君臣莫不有所止圣人应万变而不穷使天下顺治者岂过于是邪必如所言不获其身则内不知有已不见其人则外不知有人内外两忘而止之道可得矣若知行止之在人者无六二之艮其腓六四之艮其身矣而于所止尤不可不求焉尚无以爲老生之常谈而忽之乃起而谢曰敢不以其规自朂遂书而爲赠
　　送安上人序
　　大雄氏西方之豪杰乎尘芥六合梦幻人世葢将穷神知化而恶物之爲累也呜呼神化岂外乎物哉然人之昧者恒以其所甚苦爲至乐以其所甚忧爲大利朝夕病于风轮火宅而莫之悟焉茍以其言觉之奚不可也使遇尧舜禹汤文武一之以大中至正之道亦必折而从之惜其后圣人而出溺于空虚而不返视区区事业之卑文章之陋孰得以此而胜彼乎其教之行烂熳于中国又赖其徒扶树而大之当南北分裂之日则有达磨在梁鸠摩罗什在秦佛图澄在赵考其所归鸠摩罗什佛图澄不过假神通以惑世得其心印之正法虽立而未尝有法相虽形而未尝有相则达磨一人而已武帝最爲好佛亦未能悟其防方且求之文字之末繇是不合而去一叶渡江特显其迹道固不在于是也余在云间时尝与学佛者极论其得失有天宁雪庐独主神通爲説强附于穷神知化之事故斥其不求诸心则去佛已逺谓之知道可乎及官京师获接四方有道之士而【阙】　座元安公雪心者临川之秀克究心印者也游方至金陵留天界寺六年爲校藏室诸品经五千四十八巻今年冬以诸山之请归而主其永安禅寺泐公季潭复公见心皆赠之以言复介儒者曽公旦初求序其首简遂举所闻以质焉噫道之大未易尽也然久而不坠者亦系乎人余固望之雪心且感吾儒之不振也
　　送杨文启序
　　国子生天台林伯云来言其乡先生杨文启者隠黄岩之大闾其道足以自乐泊然无以求于外恒言天下之至贵无以加吾之所贵故不知贵之爲贵天下之大利无以易吾之所利故不知利之爲利不知贵之爲贵贵有尊于人者也不知利之爲利利有重于人者也吾何慕彼哉于是衣褐衣饭脱粟鼓琴而歌先王之风众莫知其底蕴时出游佳山水间过四明上天姥泛镜湖观禹穴将终其身与流遁忘返者爲徒洪武七年朝廷用荐者言徴至京师欲命以官复辞不就廼授荆州儒学教授欣然而往幸先生赠之言遂起而复曰余虽未识文启葢亦一世之高士审于出处而不茍者又何待于赠邪抑闻天台黙斋王公以学正爲东南师表而文启获登其门则源委又可知已虽然今国家方兴学校而典教之职甚重而不轻也横经正席以周公孔子之道诲荆州之子弟所以美其俗而成其才者不在兹乎振铎之暇览江汉之同流仰衡巫之聨绵而吊三国战争陈迹以发之文辞其爲适当不异于大闾也
　　送朱昭文赴綦江丞序
　　天下之物非一莫不因而器之故棠溪之金铸而爲兵于阗之玉琢而爲圭爲璧泗滨之石错而爲磬龙门之桐削而爲琴云梦之篠剡而爲矢豫章之材伐而爲宫室舟车其取之四方者无一之弃于工焉而国家之用人亦然阃外之寄必求山西之剽悍论道讲义必求齐鲁之君子守一郡长一邑必待龚黄守法之吏谋谟庙堂之上又在有莘之伊挚版筑之傅説是物各成其器人各任其职岂二理哉然古今取士之途虽广未若天朝合而用之虽伏于穷山絶岛凡攻一艺者咸获与四科之选由是檇李朱昭文以文词髙等擢綦江丞俾持印往抚其境而宁国汪太爲簿佐之且求言于余余惟綦江爲重庆之属邑居川江之南距府三百余里重山环列人民鲜少旧置廵检以守之蜀明氏以地广置县及附版图因而不革然其人未洽于政化所宜宣达圣天子徳意虽在万里之外蹈义泳仁不异于中国则自昭文始尚勉之哉故爲之序而能诗者咸系其后云
　　赠医师王徳裕序
　　方伎之见于史者扁鹊仓公二人耳传记鹊受长桑君药饮以上池之水三十日视见垣一方人以此视病尽见五脏症结特以诊脉爲名岂不怪已哉鹊固医之良也闻病之阳论得其阴闻病之阴论得其阳不出千里而决者至众虽古之俞跗不能过矣太史公好竒之过欲神其事故假之爲説欤仓公之传实祖于鹊然所治自齐侍御史成以下凡二十余人皆以切脉求之而鹊于桓侯虢太子望色听声能必其生死又可不谓之神也哉呜呼二人者不可得而见矣代之爲医者遇疾之所在不及察其阴阳误而致夭不亦悲夫友人王景玉氏数与余言宁国王徳裕之医其验不一今年秋应楚府纪善之辟属有腹疾谒告三月众医皆视而走而徳裕能起于阽死是亦精于方伎者欤余以景玉之言爲信及防于成均相与上下极论黄帝岐伯之书喜其获见于所未见其必遇异人如鹊之于长桑君仓公之于阳庆者惜余不能张之法太史公之竒也姑举其畧爲赠尚从而録其先后治病之功云
　　送叶孟桴秀才赴雅州序
　　蜀去中国爲絶逺秦始通之而劒门之险守之有余攻之不足者也刘先主尝资之以抗呉魏公孙述李雄孟知祥皆乗天下乱而窃据焉光武讨述四年而始平魏代刘禅若易于光武亦出危道而仅胜之考之于史汉入成都则自髙平第一屯于津乡防于荆门入于平曲战于广都而将士之死者非一魏自斜谷骆谷趋汉中又自阴平达于江油而钟防邓艾皆不返今其兵交之迹犹可想见于千载之下也若宋洎元吾弗暇论至国朝以平吴余力翦僭号之明氏不顿一兵不遗一镞而全蜀来归劒门如昔亦莫得恃之爲险者岂非天威所加殆过于前代也欤故既命官镇抚其人民土地而蕃错出百货所居又设市官以征之焉繇是华亭叶蓁爲雅州天全六番税课司副使余以其释书山房而有万三千里之役经白帝泝三峡上瞿唐出龙门过石龛歴五盘鹿头以穷巴阆之竒观发之文辞固在此行矣虽然位卑而责至重尚慎之哉尚慎之哉
　　送黄孟辅序
　　易之爲道大矣周子程子去圣人千嵗之久所以发挥其奥者非秦汉时士所及而朱子又扩程周未及之义焉方元之盛时先师次山黄公与其兄午山先生讲易于乡防程朱而一之而中玉父者又次山之弟能日记数千言檇李号易之渊海独推黄氏一门爲盛延祐间午山先生与子玭同登进士第后中玉亦仕至江山尉卒有子棐克世其学尤专揲蓍求卦定事之吉凶百不一失人咸以爲季主不能过且讥其不习举子业如前人趋场屋一日之利呜呼易固主于卜筮而祐夫神也世知卜筮爲一事例于日家之小数又乌足以知易哉初棐从亲于江山元季之祸兄弟皆死于兵独间关千里转客云间洪武五年始归石门年已五十有八而宗族凋落殆尽矣今年秋朝廷用荐者言召至京师因过成均见余乃举所得于先师之绪余与之极谈累日而天地无穷之理古今无穷之变莫不贯通又非区区局于卜筮可至也既而以疾求归执政许而遣之士大夫各赋诗道其志余故序学之源委而称其父子兄弟焉
　　送魏文芳序
　　昔苏文忠公与弟黄门防于彭城之逍遥堂夜牕聴雨赋诗唱和奚翅埙篪之迭奏也大抵天下之情聚而乐别而悲见之朋友且然况于兄弟之亲而厚者哉余每读其诗以爲有棠棣之遗意能使人益重同气之恩其视相讐相怨待之爲涂人如郑伯者用心何如也国子生上党魏翰在京师二年而其兄文芳不逺数千里访之既见之顷怡然如文忠公兄弟之在彭城又孰知山川之阻霜露之惨乎发春当归且恋恋不相舍而势有不得留也于是一时与翰游者咸嘉其义发之咏歌复求余序其首简呜呼亲吾所当亲固本于天理之自然有不待强而后能者亦何假余言以爲劝邪特闵夫失其本而不及是究是图乌可不因文芳而推古人之所重也
　　故荥阳佚耕处士郑公墓志铭
　　佚耕处士郑公卒无后洪武三年冬十有二月某日外孙王友龙穿竁松阳旌义乡之云岩山阳呉工原以其配东海徐氏合葬焉越二年壬子友龙擢进士第授池州贵池县簿复状其系出行事请铭于国子助教贝琼图镵石墓侧乃次第而铭之处士讳天觉字佚耕括之松阳人始唐郑余庆事徳宗宪宗官至同平章事余庆之后有如岳家三衢昆弟五人如岳繇衢徙括支叶益繁散居丽水松阳平昌间而松阳之族特盛在宋时师尹克寛祖孙以明经及第克寛寔处士之从大父也曽大父某大父某皆隠不仕父某爲元某提领母刘氏生五子其长爲处士少负竒好学工词赋宋亡遂不从进士试赋诗有金鼎无盐味更浓之语读者悲之其先有银铅坑侵于势家提领公弗爲理处士时年十八奋然往白之官势家廼屈复语曰若所专者利也吾所争者义也今吾事已直使尽有爲快曲直何逺哉割而予之提领公没事母刘氏益谨刘一日疾革刲股糜而进既啖寻已人皆称其孝至遇宗族疎戚尽礼故内外无丝髪间晚好浮屠法数防父老以讲佛书爲事后至元五年遇疾不治曰吾春秋已七十三复何求邪处士身长七尺余貌甚伟美髯过腹好善嫉恶刚而不暴初同里徐梅魁女如珪通论语孝经大义工书亦有法梅魁爲择配三十不嫁及见处士曰可矣即以妻之生子一人夭女二人曰锡曰钟钟亦夭锡适王彬宋司农唐珪曽孙也其妾周氏生二女曰钿曰铉铉适叶氏徐后十年卒年八十三锡之归于王也生文虎友龙而寡誓弗再适二子方幼皆养于母家而徐氏亲诲之处士日出饮酒归命读出师陈情二表至臣无祖母无以至今日祖母无臣无以终余年辄泣下不止呜呼其爲人如此宜其世继继绳绳不絶天之所施又奚相戾耶友龙欲厚其报丧以杖期服义也铭曰
　　惟括之郑繇衢始迁讫宋歴元本固而绵烈烈处士长身玉顔閟而不施豹伏鸿鶱世以盈颠孰与约全得丧两遗洞参六观仁必有后厥施曷偏云岩之阳呉工之原我铭于墓百世孔安
　　故拙斋处士张公墓碣铭
　　洪武六年秋七月十三日华亭拙斋处士张公卒余系官京师不得奔走以抚其柩临其窆越明年六月其子鼎走八百里见余而请曰鼎不幸失怙而痛吾父生既晦而无所见没又冺而无所述其爲不孝大矣将与诸弟谋立石墓左幸铭以埀无穷呜呼余忍铭处士邪初余年二十余始习举子业又登乡先生俞公易斋之门处士不逺二百里来谒因获序外姻之好焉葢余娶葛氏处士内子之姑女也处士先受易俞公在弟子中特颖悟故能尽究其根柢虽科举已废而讲学于家者不辍余客泖南时尝一过之以质性命之原连昼累夜剧谈忘疲故知时虽否而其道未尝否也及至正初复科举处士累战累北且不罪有司益发书读之期必得而后已而病足不能行者二十余年云间之俊秀及门者恒数百余分教泮宫时复过之以论文章之妙而反复古今得失益知身虽病而其神未尝病也处士貌若玉雪可画而有古豪侠气急人患难家无留金有亦不能蓄也善饮酒至百盏不醉与人交贵贱无失有一善称之极口有不善辄掩口而不言余与处士尤爲莫逆有所防滞数引物开喻爲之释然冰解而性戅多忤物处士必直攻其失今则已矣乌得不爲之深悼而恸邪故视鼎所序状不容不铭也按处士姓张氏讳仁近字如心华亭人拙斋其号以世之皆巧而独病其拙也曽祖讳钧曽祖妣余氏祖云潭祖妣金氏考讳仪字景云妣苏氏生二子长文甫次即处士先是景云之弟吉甫后许氏无子复以处士爲子晚有子复命处士子之既长乃悉以许氏田宅归复去家上洋之莆溪因复姓焉娶俞氏易斋先生女也有贤行生子四人升鼎节履升娶陈氏先卒鼎娶郁氏节娶朱氏履娶钟氏孙男六人渊源浩溥渭泽女一人夀奴渊娶陈氏余皆幼四子异室而处士往来其家至则留经月而去一日至鼎家而疾作遂不起享年七十鼎与诸弟奉柩葬莆溪之东源寔是月之某日也铭曰
　　骥日千里而蹶于坦途木不中梁与柱而弃于立枯命固系于天又孰智而孰愚处约而丰名与徳符鹤砂之西有溪曰莆宅孔安庶厚其诸孤
　　清江文集巻二十一
　　钦定四库全书
　　清江文集巻二十二　　　　明　贝琼　撰中都藳
　　巢云对
　　淮南苏恒屋于千仞之厓危乎孤鹤之托一枝而云气出入乎户牖与野马絪缊不絶遂号巢云而处其中凡若干年人莫得见之者有东呉生渉江而过焉恒方据槁梧读老子书因介而进曰甚矣子之好古也自上栋下宇之作以辟风雨寒暑人固别乎鸟兽已谓之巢者假也又谓之巢云者益假也吾尝病世之假不知好古之士亦必假之物而爲名则彼之困于假者奚病也抑显晦之迹既殊而忧乐之情悬絶吾请与子论之可乎且以观吾子之所择也曰可曰通都之中左囘大川右属羣山宛宛下赴郁郁龙蟠甲第是营缭以崇垣椓之约之如跂如骞文牕洞开朱拱钩连盘盘囷囷仰不见天以居以寝其居孔安不火冬炽无冰夏寒其视巢云爲何如对曰扬子有言曰髙明之家鬼瞰其室不能节之以制而侈靡相倾此汉之田蚡梁冀卒蹈大祸曽不及覆茨之爲贵也吾恶爲哉曰下隰髙原我圃我樊辇石其间可游可观凿而成洼垒而成冢错落星布嵌岩云滃或背而崩或环而拱虎豹纵横驼马交踵神侔擘华势方断陇境与心谋物以机动异卉骈生修条上竦回飚激芳红褰翠涌其视巢云爲何如对曰金谷既虚而二十四友爲禽宜来者之所戒复忍袭其辙乎曰髙台九层上切星辰俯见百里极乎八垠洞庭爲池浩浩沄沄鳬鹥往来雁千羣霜降之秋雷奋之春以宣其壅以泄其烦朝挹羲和夕宾结隣其视巢云爲何如对曰古者国有时台以望氛祲察其丰凶若章华姑苏恒劳民爲之而势危累棋者君子不予也矧其下者罄千金以奉一已乐之所在患必随之曰凤吹参差柱促弦张乍抑乍扬移宫变商楚腰卫颊二八分行曲按回波鸾停鹄翔扬蛾聨娟吐气兰芳良夜何其厌厌未央絶缨继懽炳烛传觞其视巢云爲何如对曰孔子曰郑卫之音比于慢矣吾自呉之越自越之楚而息于此耳庄生之天籁发苏门之啸歌顾不愈乎世俗之好以丧吾真邪曰结友金张连姻卫霍车马相过气炽熏灼耻事占毕击丸六簙遨游狭邪宿留平乐百金一掷割鲜野酌杯观五湖垤视四岳其视巢云爲何如对曰鄙哉贵游子弟席奕叶之宠矜其骄豪荒淫无度故积之百年之久而堕于一旦不亦悲夫曰入黄阁趋紫垣理万民总百官令出如流势尊如山门列霜防堂埀曲旃鱼钥初启鹤葢云团左右之人衣袭绮纨禄周三族国延子孙流光百代比徳前人其视巢云岂不有间乎对曰以非常之才处非常之任者吾絜知校能奚翅鹏鷃之相万又可以妄觊之邪茍居其位必不克矣曰然则与云巻舒一壑一丘撷秀汲清委化而休非几于洁身乱伦之流欤对曰生覩于彼而不覩乎此葢知其一而不知其二也云之爲物囿于天地而有时不足囿也藏于山泽而有时不足藏也防溢如涛汹乎其不可排也回旋如雪冺乎其不可执也蔽乎内外爲吾之藩篱也弥乎六合爲吾之帷幄也其变不一吾之玩也若狎而昵吾之友也茫茫然莫知其所至油油然莫测其所如也于是拉景招太白小匡庐卑少室逍遥徜徉以永朝夕视彼壮丽之居非吾之所安闲旷之囿非吾之所适驰骋非吾之所事声伎非吾之所惑而一时赫赫逺近承风未若终吾天年而守其寂寂也东呉生恍焉若失乃爲之叹曰吾子可谓不屈于天下之物而特假以见其志则几世之沈溺者恶覩物之过乎前其犹太空之云乎遂録其对
　　藏六説
　　秦府奉祀天台王文中题其室曰藏六客怪而问之曰抑闻北方之有夫乎夫泝淮絶江造龙伯于珠宫龙伯见之甚悦遂引之同载逍遥蓬莱之墟因语曰若虽身被重铠其中实怯蹒跚而行不能兴寻尺波涛而与蛙黾错居何其志之卑而行之污也吾尝乗云往来投雷雨骋天衢呼吸之间平陆成浸岂不壮哉始居龙门积石幽絶险阻以爲弗称徙之洞庭又以洞庭爲隘徙之大瀛海在赤县神州之外三韩以东百越以南广袤三万里皆吾薮也若一观而愿之乎夫仰而叹俯而谢曰吾安敢同于伯邪或小或大乍显乍晦上极无穷旁周八荒所以佐造化泽万物此神而不物者吾犹不离乎物也安敢同邪然吾之先当神禹时献书于洛之汭禹取之则爲九畴以传万世循之则治易之则乱又九江之族能逆未至定吉凶三王以来俾守宗祧世掌其职其后有爲清江使止于豫且遂见梦宋元王以求脱元王信卫平谗不遣卒爲所刳至今爲大耻吾惩吾祖故逃之无人之境或伏千仞厓下或游泥涂之中存一气出入息之间久亦不死且至千嵗固未尝有求于人人亦不吾求也庶几免矣龙伯曰不然翼者能飞足者能驰啄者能鸣角者能觝若所言必当所战必克茍见辱于支牀孰与爲国大寳光复前业何爲龊龊如此夫蹙然而却曰斯言过矣爲国大寳适丧吾寳也使丧吾寳又何可寳邪抑又闻古有豢龙氏有扰龙氏龙非人之所能测亦非人之所能制也以其有欲遂得饮食之吾恐龙之大欲爲刘累之豢且扰反教吾出而爲寳曷若逃厓下游泥涂黙焉而不言伏焉而不前以全其天故曰深藏若虚龙伯曰嘻智士也可谓善于谋已者也世之衒智而媒祸者多矣幸闻其言盍以夫爲法宋苏文忠公渉歴患难之余故有隐若藏六之语岂悼所行之非而始悔于后欤客毋怪也因纪其説
　　神监説
　　市有瞽者河南董敬精术数人从而质其祸福者满户遂以神监爲号众亦信之无疑或曰人之神寓于目恶有离目而神哉是又瞽之甚矣廼爲之解曰梏于形者目瞽而神从之妙乎物者神存而废目可也且目能监物不能不蔽于物察乎小而不周乎大明乎近而不通乎逺惟神则无不照焉故莫得而蔽之者此人之所以圣也又奚待于物邪是知神之所监奚翅目之所监目之所监监于有也神之所监监于无也有者天下之所同见而无者非天下之所同见也见天下之同见者不足以爲明况一蔽于物则吾之目已死矣能见天下之所不见然后爲至也呜呼神岂易言乎今敬必掖之而举足终日若处暗室中天地吾不知其广也日月吾不知其明也太山吾不知其髙也玉雪吾不知其白也南威白台吾不知其姣也由弗善于监也而洞究四圣人书以人生年月日时手布策衍先后天之数凡大官小吏或通或塞或夀或夭极论于未至之前而悉徴于嵗月之后非神之通于造化者乎然敬岂灵于通塞夀夭爲神也神固在于一而不戾乎数也噫瞽而至明虽不见其所同见而见天下之所不见如此彼有目而昧于见者何其多也吾因之而有感焉故书以赠之
　　敬説
　　抑尝观夫操舟者乎其器既备其工既习以运万斛之舟济天下之险若可恃也而有不可恃者焉葢险不在于险畏险之匿于无形也泝洞庭上三峡出龙门过滟滪卒遇洪涛震荡日晦无光又束于乱石利侔白刃茍失毫厘辄从而溺于是志必壹力必齐复号呼神明以求其庇幸而获所止薄焉则椎牲酾酒更贺大噱以爲脱命于沈冢之鬼已然其所以能济者知险之当戒虽洞庭之广三峡之怒龙门之峻滟滪之深若履闱闼之近欤及其既出而放乎平波细流天风不作可以一日千里奚待夫善操者而后能也或覆而不救内餍鼋鼍鱼鼈者器非不备也工非不习也病于玩肆纵佚不知遇险于至安也使如向之所经凛乎若险之在前而无时不戒焉又焉及于是哉由是观之敬与怠之分而得失之形如此天下莫不知之矣惟人之常情慎于险阻不通之际而忘于寻常无事之时明于忧患困辱之中而昧于得志安乐之日故无以善始而善终者非止一事而已此余歴考古今而深悼之也四明胡庄字敬徳求余説至六七而不勌夫敬者徳之聚求诸经可见余何説以复吾子也嗟乎事无巨细一以敬爲主不徒谨于所难而忽于所易其有不济者乎敬徳在刑曹三年爲太学典膳二年日观礼仪之讲法度之施敬可知矣尚毋蹈操舟之过吾知其处髙位享厚禄无疑也其朂之哉
　　説玉赠乐君玉
　　论天下之物莫上于玉众皆知而好之而圣人亦不废也孔子曰君子比徳于玉温润而泽仁也缜密以栗知也亷而不刿义也埀之如坠礼也叩之其声清越以长其终诎然乐也瑕不掩瑜瑜不掩瑕忠也孚尹旁达信也气如白虹天也精神见于山川地也圭璋特达徳也茍有其一莫不以爲异矧兼众美如此而魏文帝区区以色差上下恶知玉哉古者朝聘用玉祭祀用玉至于无故玉不去身使白如截肪黄如蒸栗而其徳不足称且同乎珞珞之石弃于抵鹊而已君子奚取哉文帝于玉葢有所未尽也然余又有説焉仁也智也义也礼也乐也忠信也皆徳之在我廓之而配天地者所以可尊可贵也岂玉之一物所能比而同之邪玉备是徳故贵于天下之物人或病焉仁弗类温润而泽也知弗类缜密以栗也义弗类亷而不刿也礼弗类如坠也乐弗类其声也忠弗类瑕瑜不掩也信弗类孚尹也恶得爲君子则可尊可贵者在玉而我枵然不及一物已其天之钟于人者啬而不足抑物之无知而全其质人或敚于外而不能全也乎呜呼彼产于荒逺之地深山乱石之中翳而弗章閟而弗发而万金十城之贾定于未遇之先矧絶伦拔类之才爲人所求者殆过县黎结緑矣徒知好玉而不知自反孰非惑欤余观孔子之言窃衍其义以自厉临淮知县事乐侯君玉粹然玉也擢于紫垣乌府无施而不可也洪武八年春秩终朝京师考其绩爲诸邑最上复命还抚其邑人逺近悦之余辱与之交廼书此爲侯厉庶知已至而愈不至其进何可量哉
　　黄国华传
　　黄国华字叔文处州丽水人性方严好礼终日衣冠危坐而施舍无倦宗族赖焉嵗歉必贱直粜粟以活民或大雪有不举火者辄遗之里中争者多从直其辞宋徳祐间恶少年羣聚爲盗包氏族最彊号包家洞林某能搏虎号林大将刼掠旁郡吏莫能制惟惮叔文不犯境一日杀牲盟里桥图爲变叔文适过之众惊散曰长者得无闻之乎叔文知之乃召与饮喻以祸福因出金帛于庭曰汝以贫爲不义以此助汝众惭弗敢取而去廼追与之元兵下处州诸爲暴者率改行老于田里嵗时相率诣门罗拜曰向非长者吾属且尽宁复有今日邪所居之地曰弱溪初大家右族争辟患其中重货山积及闻兵猝至委之而走居人欲乗时畧所有叔文叱止之命左右收贮一室事定召其主悉归无遗有何通判者其装无算子孙至今犹徳之数与人道其事后年八十六终
　　贝先生曰昔余预编元史凡朝廷大臣下至岩穴隠逸无不备録爲传一言一行虽小必见若叔文者仁以周约义以革暴方乱离中屹然爲一境所恃岂不足方古之王彦方乎时有司弗能访其事上之使纪载有阙惜哉后七年其五世孙梦池擢秦府纪善见余成均言其始末故私笔于册庶备异时太史氏采择云
　　怡怡堂铭
　　庐陵郭惟琛氏唐汾阳忠武王后也与其弟献琛同居共事和奏埙篪名其堂曰怡怡乃爲之铭曰
　　翼翼髙堂兄弟居之兄弟孔宜穆乎春熙有酒在壶有琴可鼓靡朝靡夕唱余和汝惟花有跗鲜鲜敷荣其俯若覆其仰若承惟木有枝郁郁交布或屈而辟或拱而附吾有兄弟实类于斯我奚弗如感彼无知弗恭厥兄弗念厥父俾亲作讐曷异豺虎嗟郭琛氏忠武之孙上下怡怡余庆犹存勿间于外勿惑于内彼之听谗徳由而败我作铭诗匪以言爰继鹡鸰薄者宜敦
　　吾友防稽楼文渊常持诚敬谦谨四字诚敬所以存乎心谦谨所以施之事也因作箴以贻之
　　昔熊渠子夜行道逢伏虎引弓射之没镞饮羽金石之坚惟诚可通矧乎有知何逺弗从故事神则必假治人则必化嗟时益偷每设机而尚诈是知治心之要在乎不欺茍内外如一吾又何爲
　　右诚箴
　　知伯五贤寔祸之基蓝台一防戏康子而侮段规卒爲韩魏禽遂贻千载之讥是以古人必敬爲主茍忽乎秋毫所丧奚补亦有冀缺夫妇如宾遂举于陇畆以佐晋君得失之防荣辱之大一出一入勉哉无懈
　　右敬箴
　　凌人者恒爲人尤下人者恒寡吾讐故善有不可争劳有不可伐处于朝则国和处于室则家悦噫盈必招损惟卑益尊大易之言守而勿谖
　　右谦箴
　　陟彼太行羊肠九折防其衔辔遵其轨辙既及乎坦途乃骋而驰车偾马惊吾伤亦宜呜呼祸恒伏于至防必致谨其所事匪险之爲虞无虞吾焉可恃爰作斯箴永爲人规式戒其怠长乐公是师
　　右谨箴
　　跋陈白云家乗后
　　汉王恢议击匈奴韩安国爲不如和亲便时附安国者众帝遂从之宋绍兴间秦桧议与金平而胡铨上疏请击之后敷文阁直学士陈宪肃公良翰恳恳论其失策以汉之强而言击者不便以宋之弱而言和者爲失余切惑焉葢匈奴之爲边患久矣髙皇帝尝困于平城终不与较至武帝慨然有开拓四之志遂与之絶中国之民始骚然不得休息矣安国之议岂不以固本爲事而合王道之正哉若契丹之于宋造其国虏其主以肆虎狼之毒神人共愤非若匈奴之冦掠而已也爲人臣者当练卒选将誓雪大耻以慰天下不得偷生于朝夕也铨良翰之议爲得春秋之义矣故汉用兵而海内凋耗几至于危主和者岂不愈于贪功之算乎宋既通好纳币徒下穹庐之拜而二帝之梓宫不返疆土日削委靡不振遂讫于亡则桧之卖国事讐人类灭爲禽兽可胜诛耶呜呼胡铨欲斩桧既斥于前而良翰劾汤思退等复不容于后余故以爲宋之人物殆过于汉特屈于大奸而智畧不伸耳朱子状其行而极称之公论之不可冺如此及来中都识其五世孙公完一日抱家乗见余求志于后因得以论之云公完兄弟八人以先府君命举命【阙】同里之王氏且不忘所出而详其世次藏之于家以示子孙其贤于人何如邪君子于此尚有所考


　　清江文集巻二十二
　　钦定四库全书
　　清江文集巻二十三　　　　明　贝琼　撰中都稾
　　书理斋巻后
　　百年之木震于雷霆厄于霜雪而盘根错节状若龙虎宜不易攻也必有理焉茍得其理则斵之削之刳之剡之刚者失其刚坚者失其坚或者弗察纵横而欲以力胜焉至缺折其器而终亦不能克也由是观之天下之事未有出于理之外者奚待私见妄爲反其所当然而强其所不顺也哉大抵因于天者易出于人者难爲其易者成事其难者敝奈何代之曲士曽弗若梓人之智也余方唶此而燕府长史理斋朱公其能以是爲的乎公之爲人自少至老得丧一致平居无事则取中庸大易二书读之恒语学者吾无大过人者惟一主于诚而已非所造之精而能之乎初公以事至崇徳余尝遇之于途及余爲国子助教始获数见之京师则相距已四年矣今年公扈从亲王度江而余亦分教中都生相与盍簪累日且八年之中所与游者十无一二惟公岿然独存尤足感者一日持巻求理斋之説故举其所见如此呜呼是理也塞天地亘古今泥物而求之不知先乎物也舍事而言之不知贯乎事也余特以一端论之若夫极其无形以合中庸大易者亦无假于余言也尚从公而质之
　　书九歌图后
　　右九歌图淮南张叔厚所作以赠番阳周克复者越二十年而神气益新其一冠服手板见三素云中二史左右掖之而从以玉女一举旄一执箑东皇太乙也其次冠服如太乙有牛首人身者执大纛飞扬晻暧自空而降旁一姬执杖者云中君也美而后饰飘飖若惊鸿欲翔而冲波相荡石上江竹斑斑者湘君其后风裳月佩貌甚闲雅俨乎若思者湘夫人也一叟髯而杖左执巻二从者俱稚而异饰大司命也秀而丰下冠服甚伟执葢者猛士拥劒者处子一翁舒巻旁趋少司命也擐甲执弓矢眦裂髯张欲仰射者东君也一乗白鼋水中者河伯也而山石如积铁大松偃蹇皮皆皴裂成鳞甲一袒裸骑虎行者山鬼也甲而执刀者一甲而执矛者一先后出乱山林木间惨无人色者国殇也叔厚博学而多艺尤工冩人物咸称李龙眠后一人而已巨家方族以厚直购之是图凡二十一人有贵而尊严者有魁梧竒伟者有枯槁憔悴者有绰约如神仙者有诡怪可怖者有创而墨者旁见侧出各极其妙余在三吴时所见凡二此葢其晚年笔也克复既寳之不翅金玉而先左丞玉雪坡翁又以大篆书九歌之辞于各图之后可谓二絶已间持以过余求志其左方按荆楚在中国南其俗好鬼自东皇太乙而下则皆所事之神莫详厥始然太乙爲天之贵神司命爲上台与北斗第四星文昌礼有不可防者而东君爲朝日之义亦岂闾巷所得而僭乎云中君者恐以其泽名云故指泽中之神爲君谓之云神以附汉志未知是否而河伯又非在楚之封内如湘君湘夫人也蛮荆荒逺之域民神杂糅私创其号以罔上下者亦或有之而嵗时祀之必用巫作乐其来尚矣屈原九歌因其旧而定之比兴之间致意深矣又岂惑于荒唐如人人之徼福哉其见之山鬼者辞虽甚廹至大司命一篇卒曰固人命兮有当孰离合兮可爲信所谓顺受其正者君子深取焉顾説者未之能察朱子爲辩之千载之下志亦白矣余之寓于九峯三泖也壹郁无聊命酒独酌辄歌以泄其愤今叔厚又即其辞以求其象使玩其象以求其心岂徒效马和之辈之于诗哉且惧不能不朽腐磨灭于既久而文则传之天下后世得考其彷佛也故书以志之观者又可并其象而忘之云
　　跋彩烟杨氏家乗后
　　士知重其宗者必有谱而属之逺近咸得通而维之其废也恒由子孙日降而卑遂至忘其所出无足怪者间有修之散佚之余近及三四世而止或五六世而止彼崛起闾阎间者又逺求往古不别其类而强附之岂非诬且僭乎隋之苗裔有越彩烟杨氏上考文帝之前下推荣王之后凡若干世録其可知而缺其不可知者既不失于忘亦不失于诬且僭矣杨太史既爲之序因书其后云
　　跋坚白先生传后
　　右坚白先生传番阳周公伯温所自作而其髙风峻节畧见之于此葢公博学工文尤善篆初入太学月试季考恒出诸生上以荫授南海簿四转至宣文阁监书博士兼经筵官升崇文监丞出佥广东福建二道廉访司事寻除翰林待制崇文少监又陞翰林直学士转兵部侍郎至正十二年除监察御史扈驾滦阳二年多所建白声名益起再除崇文大监以母忧去官起复爲江东道廉访司使歴兵部尚书由兵部爲淛西道廉访司使十七年除江浙行省参知政事时淮冦张士诚转掠江南遂据姑苏其势尤盛累征不下公单骑而往直抵城中喻以逆顺祸福士诚大悟即称臣入贡继除太常礼仪院同知未上改江淛行省左丞又改南台侍御遂升中丞而年已七十矣以荣禄大夫集贤院大学士致仕公始与宣城贡公泰甫同时而才名亦相伯仲自元有天下南士之居台谏者实繇二公始海内翕然望其有爲而二公亦以正君自任特遭时之变不得究其所施使前十年用之则其事业章章又何如哉伏观辞翰叹息久之谨识于后以致髙山景行之思云
　　中星解
　　中星见于作厯之法尚矣天有定星星无定位各于四时考之南方而尧典言象言次言星之不同何也永嘉郑氏本于孔注互见之説诸家无以易之葢南言朱鸟则知东爲苍龙西爲白虎北爲武矣东言大火则知南爲鹑火西爲大梁北爲枵矣西言虚北言昴则知南爲星东爲房矣余求之经而参之考亭所论岂特以互见爲文哉夫道至幽至逺而圣人察之至精至密春言星鸟以二十八宿各复于四方而星鸟适见于昏中故举而言之至于仲夏则朱鸟转而西苍龙转而南而大火适见于昏中不可以象言亦不可以星言矣秋之中星则武七宿之虚宿冬之中星则白虎七宿之昴宿故于此独举一宿焉大抵天以星爲体而有广狭逺近明暗早晚惟中者则载之故月令仲春昏弧中旦建星中余月皆举二十八宿而此独非者以弧近井建星近斗井斗不可的指而举弧建以定昏旦之中则知尧典所载岂非以其中之所见而言乎圣人考中星以正作讹成易之事析因隩之宜所谓术不违天政不失时者如此然尧时冬至日在虚昏中昴至朱子之时则日在斗昏中壁此见嵗差之由而嵗差之由恒于中星知之茍以爲互见其法无乃甚疎邪吁差之毫厘缪以千里而学者不之详也故表而着之
　　卜洛辨
　　余读洛诰周公献卜之辞曰余惟乙夘朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食陈氏释之曰卜乃召公而周公曰我卜者召公之卜即周公之卜也学者皆喜其説遂至舍经用注以爲周公未尝再卜也何其惑欤按召诰召公三月戊申卜宅乙夘周公至洛苏氏曰是日再卜其言是矣葢作邑大事也所当详考夫天而定鼎土中岂以召公既卜而遂不卜乎且召公卜以戊申周公卜以乙夘相距七日恶有周公不卜而言我卜以欺其君哉忽大事而欺其君吾知圣人决不如是也由是观之谓二公之心既一故二公之卜亦一则可谓二公不卜而遂用其卜则不可陈氏务爲好竒之论不知何以必其不再卜邪其误学者深矣或曰董鼎集诸家之説以附蔡传必以陈氏合于经而取之曰鼎于苏氏陈氏二家无所折衷前録其再卜之説后録其不卜之説以待学者审而择之今当直据经文岂不白乎而二家之异同不必论者然苏氏犹本之洛诰直而不谬陈氏则曲而费辞矣使主陈氏而斥苏氏岂其丧心瞽目而弗之察欤大抵陈氏于书固多乖戾而此章虽非大义所关亦不可不辨
　　学校论
　　学校合子弟而教之折其气而约于礼收其心而进于道刚者矫而巽邪者正而中钝者攻而鋭昏者发而明戅者变而通入焉有孝弟之行出焉有忠信之言岂非由于教而然邪然所以教人者非强之以其所无也因其性而爲教也性之出于天者本一则无不可学而至恶有过不及之相逺哉茍弃而不教则刚也邪也钝也昏也戅也囿于气质之偏一定而不移也此圣人之所深忧而学校之设其亦有所不能已岂非爲政之急且重者乎故天子之都则有辟廱诸侯之国则有泮宫下至一乡一遂莫不有庠序之制自上而下自外而内其导之也有方其选之也有序可谓至精至密矣汉之学校兴于孝武唐之学校盛于太宗虽未及乎三代而一时之效有可论者奈何后世视爲弁髦势恒屈于有司遂岐政教爲二人才风俗益不逮古呜呼制乎外曷若全乎内治其末曷若求其本而有国者或未之思欤洪惟国朝混一之初首及学校府置教授弟子四十员县置教谕弟子二十员两京之地则立国子学有官有师教之既勤廪之既丰将陶一世之人复于虞夏商周之盛非徒茍且以徇名也然或惧而不乐何邪葢天下兵争久矣礼乐废而弗讲中原数千里无歌声而耳目濡染不过操弓矢事锄耰而已夫安肆放逸之余一旦束之使诵诗读书往来有禁出入有时此仁之以爲祸之劝之以爲强之亦其情也虽然吾既因其性而爲教辟之于水导之则行不患其塞而爲害疏之则下不忧其激而反流亦惟寛以俟其成和以使之复耳而复诱其勤以惩其怠进其能以耻其愚则皆奋然用力而不懈矣抑闻之子弟之趋向在于师师不尊则教不行教不行则道不明必择博学洁脩之士以爲仪表焉余承乏助教五年睹其得失故爲説以责其下而重于得师如此作而新之正在于今日
　　与杨秉哲书
　　奉书秉哲録事左右相去只尺久病不得数见前幸少闲辄造幕府获覩史约序文甚竒义甚正方厌今人之文腐熟无足观者忽遇班固马迁之在前如寐而觉如酲而醒何其快也然尚有所论者欲再往而不果敢以书布之左右焉古之史官据事直书而已司马文正公约旧史之文作通鉴一书而其义则大正于朱子之纲目焉上下数千年间未尝不爲之叹曰周之有秦汉之有魏晋之有宋周之有隋唐之有梁何前后之相袭同一辙也且彼不顾而爲之者莫不以爲厯数之当然所赖秉笔君子明大义于后世使监者知力可逞于一时而不容于百代如此茍曲笔以徇其所爲亦岂畏之而然邪将爲当然而然也考之朱全忠事至今五尺童子皆知爲唐之大盗甚于汉之曹操操不急于受汉禅全忠敢于受唐禅朱子书曰梁王朱全忠更名晃称皇帝犹书魏王曹丕称皇帝之例恶之已甚斥之已明而与上书昭烈皇帝章武元年下书汉中王即皇帝位者万万不同矣且当是时王建称帝于蜀契丹称帝于幽州王延钧称帝于闽纷纷僭窃朱子皆存而书之书晃称皇帝以见朱氏之簒唐书闽蜀称帝以见四方之幅裂其伤中国之无主爲何如也若其细注梁太祖皇帝朱晃开平元年与后注蜀髙祖王建武成元年亦同终晃之弑至后唐毁梁宗庙追废朱温及友贞爲庶人备録而不杀着其始终之实如此今因通鉴之疵并责朱子失予夺之权衡则过矣宜更裁之矧将发乎前而传于后不可有一毫之戾者敢进其瞽説病愈当与商确之
　　铸钟祝文
　　曰惟皇帝受命于天既广幅员乃建中都地大物盈鼓钟之设政令攸存必审其音匪华以文警彼遐迩以觉晨昏范金在冶功同大钧爰告明神歴千万春敢告
　　畣陈恭
　　友人陈恭告余曰吴门金生以声年才二十有四而颖悟絶人遇人辄举濓洛之学众皆非之甚者怒而讪之而先生独与之者何也余曰余之所与者与其能举濓洛之学也彼非之讪之者耻其不知而忌人之知也呜呼欲求圣人之道者必自濓洛始然在当时有斥程子偏而不正者有斥朱子迂而不通者使二子生于今亦必非之讪之矧于生邪生之言固众人之所惊而怪矣众人之所惊而怪由其不知也君子笃于求道奚人言之恤乎生之至否余固不可必而独与其能举濓洛之学耳无多疑



　　清江文集巻二十三
　　钦定四库全书
　　清江文集巻二十四　　　　明　贝琼　撰中都藳
　　芦轩记
　　天台李廷铉之谪颍上也日读书一室中泰然自足复题之曰芦轩客有过而诘之者则曰吾所居无嘉木异卉出门四顾际天连海悉弥亘以芦而不可限也故以名吾室客又何怪乎客曰嘻江图纪芦洲至樊口三十里大抵縁江之地宜芦未闻颍产之饶也且河南诸郡素称汝阴而西湖在其境内宋欧阳文忠公诚乐其胜概即老于颍不复出时苏黄门尝从公游银缸画烛之诗至于今人能诵之则当时人物富庶甲第相望连樯巨舰与波上下者概可想已今既刳于兵千里萧条一芦洲而已欲求如公擅西湖之风月恶乎而可邪呜呼东西都之壮丽计相万于颍也紫渊丹水奄爲狐兔之区而金城五千歩与连昌绣岭之相蔽亏亦堕而不存此古今盛衰之变奚独兴叹于颍之芦也哉然芦爲物之微者薪之而不惜伐之而不禁使有嘉木异卉如向之可玩又孰取之表其陋乎其取之者以时之所见特此耳抑观夫既苞既体至霜干雨折之余散花如雪阵粉糅交错沙鸥落雁莫辨其所止固有无穷秋思不翅在潇湘洞庭间也视彼争荣于春腾芳交荫曽不及乎一瞬何以过吾之所谓芦欤廷铉必有得诸心矣因以其説来告余深善客之知道遂书以爲芦轩记
　　东轩记
　　淮之南居人咸筑土爲垣覆茨爲屋无髙甍巨栋丹漆黝垩之饰非惟凋瘵而然葢其风土俗尚犹古也方文敏者作东轩于所居之偏亦未始求侈于人客至辄席其中行酒赋诗连昼累夜至忘羁旅忧间尝求记于余余观一时鸿生硕士之所述发其义者殆无余蕴矣然方氏越大姓也在元季时有捍海功优以名爵一门金紫气焰赫然文敏在羣从兄弟中谦冲自厉莫不贤之国朝革命徙诸豪于濠上遂由海滨来受一防之地即其所名盍求趣之所在乎尝读陶靖节诗有啸傲东轩复得此生之语窃爲之叹曰江左人物其能知道而超然物外者靖节一人而已夫治百里邑固愈乎南邨之宅食五斗固愈乎潠下之田顾束带之烦甘心荷锄至乞食至止酒初无一毫怵于中者岂不以爲得此生爲至乐邪茍以得此生爲至乐孰可以易吾东轩之所处哉由是攷晋宋诸臣渡江之初王导庾亮以区区一方经纬天下未暇论也谢安大难树大功而谗毁随之殷浩卒废而书空又能一日啸傲东轩有靖节之髙乎其于生已病矣刘穆之佐武帝崛起于后任兼内外不足论也王欲辟盈居损何尚之既老复起用智将迎乌能一日啸傲东轩有靖节之髙乎其于生亦病矣今文敏去富贵而安贫贱乐焉而游疲焉而休外无所求内无所尤可谓获全吾天于干戈格鬬之余且将希靖节于千载视冒进不已之徒违已从人汲汲营营以至于败而后止者相去何如也余故推而爲之説如此异时尚当径造东轩迎海月之宵升览云霞之朝鲜酒酣兴发援笔爲赋云
　　荐福草堂记
　　呉门秦彦昭氏既葬其亲郡西十五里之荐福山又筑室以奉其主而题之曰荐福草堂因其地也间求记于余乃爲之叹曰自中古以来人之死者有墓以藏其体魄固异乎不葬者矣然数十年后草树已深蛇虺之所蟠狐兔之所残或恝然莫之一顾则亦委之鬼而已夫孝子仁人有所不忍于其亲而忍委之鬼可乎于是建祠其旁四时朝暮谨而守之庶几慰夫冥冥者岂非事死如事生事亡如事存之道乎其于古制合否弗暇论也且荐福之在姑苏尤特竒峭状类虎踞一名踞湖山五代时钱氏有国尝建荐福寺于上中有五坞宋皇祐间节度推官马云求其林壑之美因别以名曰芳坞曰飞泉曰修竹曰丹霞曰白云歴今五百年而絶境犹可想见于寒烟白草之外也彦昭用阴阳家言得其葬地遂翦荆棘而立栋宇其南则上方穹窿其西则爲天平又西则天池环拱旋顾如防列屏峙而穹窿之南则太湖三万六千顷皆在指顾之中是知荐福尽姑苏之形胜草堂复据兹山之胜矣虽废兴之迹相寻于无穷此理数之当然吾能有之一时之境因人而益胜焉初秦氏之先居淮东之髙邮业医非一世矣后徙于苏而彦昭之先君子明徳处士尤深于黄帝雷公问答之书叅以张仲景刘守真李东垣诸论切脉用药往往起人于阽死而多不责其报由是苏人之有疾者咸走其门而谒之处士不以贫富贵贱悉应其求可谓树徳于无穷者至彦昭克守其业弗堕秦氏之名由是益大逮国朝平呉迁民五百家于临濠而彦昭亦与焉时处士已没越七年始克归葬斯堂之作可见凄怆怵惕之心不待春雨秋霜之降而发已故不辞而记之俾刻诸石以示来者尚嗣之而弗忽可也
　　杏田记
　　吴门陈敬夫客隠濠泗间辟室若干楹广不逾寻丈深与之等中可坐客五六人余尝造焉因觞其所而请名于余按临濠古钟离国而晋董奉尝居之奉有神仙术托于医以治人病不责其报惟令种杏一株及成林又令以谷一器易杏食之而积谷施贫无食者今敬夫蓄善药应人之求抑亦有奉之风乎请以杏田名之然不谓之林而谓之田者葢祖于李长庚之诗余固有其説矣凡人所依以爲养者莫过于田上者畆一钟此秦阳遂雄葢一州而火耕水耨终嵗不得休其爲劳苦何如也使不业田而有其地利者惟医近之医必宗于奉故目杏爲田奚不可也呜呼奉之爲神仙若沦于荒唐诡诞儒者所不取而特取其有及人之仁焉夫享厚禄柄大权视人之转徙沟壑不翅秦越人之不相恤区区穷山絶谷之士无民社之责乃能恤人之濒死不救而有术以济之全而活者不知其几千百矣可谓失之此而得之彼宜其没已久而人犹称之也世之庸医又特假其名而渔利一时曰吾奉也人亦信其皆奉也乌有奉之治人且不有其利也哉敬夫虽无神仙之术如奉疾病者仰其药而不夭其天年则其施也博与奉之杏何异邪徳之所积殆不可以町畦而有杏田之实奉不足以专美于前矣是爲记复系之以诗诗曰
　　田彼夕阳时耕时艺庶竭吾力以私其利猗与董奉树杏千株地无肥硗有花纷敷既花而实又易以谷猛虎守之盗者斯逐惟敬夫氏蓄药满家乌喙昌阳空青丹砂取直孔亷厥施孔博何殊杏田不稼而获我作我诗爰揭座隅益封殖之孰匪菑畬
　　四清堂记
　　凤阳单公宁山之居京师也筑室若干楹既茨而墁中寘竹牀一楮帷菊枕以时休息焉葢丰而能约约而能安者合而名之曰四清见于鸿生硕士之咏歌亦既富矣复徴记于贝琼至于三四而不倦琼因论元之季华靡无节而在位贪墨民穷怨积胥起爲讐讫亡天下当是时人主非不图治中外之臣茍有一节之清者旌而厉之使皆有所劝而守令得以货之边将得以货之六察得以货之宰相任天下之重者得以货之苞苴盛行曲直弗当法从而败理从而堕矣彼且爲虎狼爲淘河累赀钜万犹不餍其求孰计国家之安危也哉公自少砥砺名节爲郡功曹人莫敢干以私可谓絶无而仅有已遭时之变尝率乡兵保境濠泗之间众恃以安及归皇明遂见知于上爲按察使歴工部兵部尚书位尊而禄厚被服必锦绣也玩好必珠玉也娱乐必声伎妇女也有不足怪者乃斥而不近而以四清爲尚等于儒者信其中无一物之累介然表乎波流风靡之余者欤昔齐晏子一狐裘三十年君子以爲俭汉公孙脱粟布被而汲黯以爲诈夫之曲学阿世其僞可知而晏子虽不合于礼抑亦病其奢而矫之者或者犹称其爲知礼也若公之四清故近于晏之俭的非公孙之诈矣区区举物爲言而不求其心又恶知所存有大于是者向使人人爲其所爲则身名俱荣以及于后世何其愚闇不知如此而公所以独髙也故乐道其善而书之览者尚惩彼之失而监此爲法云
　　惜阴轩记
</div>
    <div class="pagination">
<a href="清江诗集清江文集_page18.html">上一页</a><span>...</span><a href="清江诗集清江文集_page14.html">14</a><a href="清江诗集清江文集_page15.html">15</a><a href="清江诗集清江文集_page16.html">16</a><a href="清江诗集清江文集_page17.html">17</a><a href="清江诗集清江文集_page18.html">18</a><span class="current-page">19</span><a href="清江诗集清江文集_page20.html">20</a><a href="清江诗集清江文集_page21.html">21</a><a href="清江诗集清江文集_page22.html">22</a><a href="清江诗集清江文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
