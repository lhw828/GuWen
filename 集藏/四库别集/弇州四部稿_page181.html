<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 181 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 181 页/共 296 页</h1>
    <div class="content">　　明　王世贞　撰
　　诗部
　　五言古
　　恭谒太祖髙皇帝御容有述
　　寳箧启葳蕤恍然覩天容恒嵩表隆凖日月开重瞳彷佛御座傍杂沓缭云虹我闻元运衰真人起隆中降自帝释天一扫烟尘空至今万水流畴能不趋东匪覩胼胝状宁窥神禹功
　　恭谒成祖文皇帝御容有述
　　琐琐一虮臣手叩玉京扉巍巍两天人色夺金殿姿尧彩既璀璨舜瞳复昭回飘鬛翘然举俨若双龙緌如日丽璇霄九有皆光辉奚必须袁生始辨天子髭遗蜕燕山阳游神沙漠陲
　　咏诸功臣像
　　故开国辅运推诚宣力武臣特进光禄大夫左柱国叅军国事太傅中军右丞相征北大将军魏国公中山徐武宁王达
　　髙皇挽天河手欲洗乾坤烟尘既荡除万古黄屋尊桓桓徐魏公二十握櫜鞬唾手防僣王长驱定中原昼余耕桑地夜絶殇鬼魂赫奕奏凯归屏营杜军门勋超齐尚父徳逺韩王孙两都对开国髙栋亚天阍飒爽见英标蔼然眉宇温
　　故特进荣禄大夫上柱国太子少保平章军国重事征北左副将军赠太保开平常忠武王遇春
　　髙皇下江南鄂公实军冠喑呜人尽靡跳荡敌中断彭蠡赭汉宫吴台筑京观长驱搏燕都单于夜奔窜遂与中山王功割天下半辕门落天星短造屈长算如砺身后盟抚髀异时叹寂寂逾百年帝纶复昭焕
　　故开国辅运推诚宣力武臣特进荣禄大夫右柱国征北将军大都督府左都督同知军国事曹国公岐阳李武靖王文忠
　　神龙排丹霄云表饶介鳞何况于曹公实托肺腑亲弱冠屏浙东气欲吞吴人遗孽窜故都游魂荡边尘挺刃躏虎穴六赢夜亡奔虏其名王归驼马百千羣珍货若山积籍之奉至尊带砺表忠勲将与魏邓伦易世隳家汰继絶荷皇仁
　　故开国辅运推诚宣力武臣特进荣禄大夫右柱国大都督府右都督征西将军同叅军国事衞国公宁河邓武顺王愈
　　卫公田家子神勇自天授十六冠军锋二十寄戎首洪都既如磐襄樊同拉朽长驱扫中原曹宋相先后功大心转细爵崇以卑守西羌十万帐一战皆吾有辕门将星坠悲声咽刁斗武顺以易名帝念良不负
　　故开国辅运推诚宣力武臣特进光禄大夫左柱国大都督府左都督同叅军国事信国公东瓯汤襄武王和
　　信公里闬旧蚤托干城寄征行出必先遇敌坚始厉功多冠彻侯心小取髙位及乎瞿塘郤稍似失帝意终念丰沛私遂尔同英卫晩途解兵柄称病力不制所以恩泽终颍宋乃反是
　　故开国辅运推诚宣力武臣特进荣禄大夫柱国征南将军西平黔宁沐昭靖王英
　　西平少沈勇亲寄异诸儿三十二元枢遂副西羗师虏其名王归万族尽累累六诏抗天权三帅张帝威颍川首排荡永昌翼摧劙侯其寄留后剪棘抚伤痍一战贼胆夺七纵酋心归身没担王爵翼世秉公圭至今二百年黄屋等崔嵬
　　故开国辅运守正文臣资善大夫护军诚意伯赠太师刘文成公基
　　有一冠貂蝉白晳美眉姿皎如张文成不愧帝者师元厦将就倾良禽择其枝一见寄帷幄再见防鼎司是吐无不倾灼灼若蓍峻徃鲜回互巧者能间之终借帝恩深归魄于山陲荣名施后代百世永不隳
　　故翰林院学士承防知制诰宋文宪公濓
　　皇天厌元运英主革其物荡雪万象昏被之以黼黻宋公始膺聘遂尔防宻勿一草十制成顿回天顔恱逺増鸡林织近补龙衮阙青宫重师资抗表久始决金侈疏傅赐诗荣贺监发覆水忽不收君恩长断絶
　　故太子太傅嗣魏国公徐辉祖
　　中山既星陨嗣公乃霞升仁孙借肺腑荀息为干城大义当灭亲一死以自明敢援椒风顾忘此板荡诚捧心见家王茅土幸未倾焉知百年后崇祀表芳名
　　故奉天靖难推诚宣力武臣特进荣禄大夫右柱国太子太傅征夷将军成国公东平朱武烈王能
　　文皇倡义旗百战躬自将毋论大将谁偏禆皆称良淇公与成公雄武雅相当应敌面面身倡勇人人强成公实少年受赈辟南荒武侯未渡泸伏波已告亡帝惓殊深笃胙茅等真王至今东第中华栋郁相望
　　故奉天靖难推诚宣力佐理武臣特进光禄大夫左柱国太师英国公定兴张忠烈王辅
　　河间建王畧中道乃摧折令子实继之神武绍休烈已悬彻侯印遂秉将坛钺长驱扫南交富良波为血三缚叛王归干城归版籍首发吴濞谋精诚昭日月晩辞北军柄遂冠坐论列舆尸竖子哉玉石同兹孽
　　故光禄大夫柱国少师兵部尚书华盖殿大学士赠太师杨文贞公士竒
　　长陵寄台阁所拔凡七臣文贞一王官超等肺腑亲青宫借羽翼监国日咨询遂令寰宇间雅归储皇仁师保歴三朝夙夜奉一人间饰文雅观未漓造化淳末路厄权珰有志时屈伸终然保清白易名畴与伦
　　故光禄大夫少保太子太傅兵部尚书赠太傅于肃愍公谦
　　熙世孽祸萌妖竖擅天纲时危钜公出赤手障八荒三十官司马奄有梁晋彊煦若凌冬日凛若亢夏霜惟时帝尘群议沸蜩螗独公屹不摇大都自金汤九重借嚬笑百辟羡飞扬所以杀机发委命燕市塲人定天亦回骨腐名更香
　　故荣禄大夫太子太保吏部尚书赠太保王忠肃公翺
　　昔在英景朝天歩实多艰矫矫一巨公降崧自钟山受脤奠辽海飞檄扫南蛮再入司统均晩际一何殷不诡亦不比侃侃曹石间逺迩苞苴絶旦暮军门闲左掖造膝归屹然冠朝班眉夀古所希荣名安可攀
　　故荣禄大夫少保吏部尚书华盖殿大学士赠特进太傅商文毅公辂
　　商公一书生三表羣英冠偶然值屯夷遽尔防涣汗中踬乃复起不脩睚眦怨嗣李务含宏佐彭出谋断宻雪庙社功景皇复昭焕力发肘腋奸权珰稍知惮事违奉身退翛然严滩畔所以马钧阳懐贤发浩叹
　　故光禄大夫柱国太子太保吏部尚书赠太师王端毅公恕
　　昔在成化朝群小为蛊惑贡槖杂苞苴中使日络绎三原抚炎徼抗章夺坚魄及乎钥留畿十疏表忠直天听时一回国论若有植白简入都门倾朝为动色拂衣南山陲过者必垂式孝皇嗣龙飞元纁慰耆徳既専铨衡寄复防坐论席罄欬若一身防来微扞格髙空掲太华狂澜回碣石何以昭令终上公特殊锡
　　故特进光禄大夫左柱国少师兼太子太师吏部尚书华盖殿大学士赠太师刘文靖公健
　　孝皇昔御天九宇开人文朴哉刘文靖力欲使之淳秉揆若无言造膝时有陈六卿握斗杓盎然万物春及乎弥留际千古一君臣时移道乃见事屈志恒伸髙卧洛水阳逺与文富伦九十称地仙去亦当明神
　　故光禄大夫柱国少师兼太子太师吏部尚书赠太师马端肃公文升
　　马公河岳钟器宏神亦王折冲东西垂屹然金汤壮秉节忤权珰寄命一边障晩途复登庸台纲肃清亢中枢借筹防铨府推藻镜片言折羣讧一柱抵崩浪八十而悬车犹云无恃杖缅想成际令人发深怆
　　故特进光禄大夫左柱国少师兼太子太师吏部尚书赠太师李文正公东阳
　　矫矫李长沙髫年见囊锥及乎操文柄万流所趋归宏基树层构五彩实彰施新皇善逸豫羣蛊争媚之公卿轰然散而乃独依依洁身岂不佳王室阽艰危回澜非所任调剂亦不訾苟存钜公度焉恤少年讥
　　故光禄大夫太子太保兵部尚书赠太保刘忠宣公大夏
　　茂陵志佳兵华容司职方力诎徼功士失毋令得偿及乎孝皇代经营膂力刚锡圭黄河流杖钺岭海邦抚此蒸黎瘝如保赤子伤君门逮遐陬磅礡皆春阳晩途彻帝聪所披无不当造膝若一身宻语沃中肠鼎湖泣遗弓挥手白云乡岂无沈几哲妖竖乱天纲身名竟璧完令徳假穹苍
　　故资政大夫都察院左都御史赠太子太保戴恭简公
　　敬皇急治理虚懐寄羣公造膝日有陈心腑一华容浮梁乃亚之有召无不双薆语可易传徃徃回重瞳国体既以尊台纲亦从崇从容乞骸骨怃然恻帝衷有身但殉君何必首故垄
　　故特进光禄大夫左柱国少师兼太子太师吏部尚书华盖殿大学士赠太保杨文忠公廷和
　　蜀江滙岷峨新都独神王十九读中秘雅负公辅望五十备鼎铉遂防焦李行皇天亦佳祸阉武肆波荡穆驭穷遐迹居守艰万状用藏体犹在机宻身不丧及乎弥留际经纶始聊畅片纸缚元凶余党皆碪盎一诏苏九垂允矣救时相事久名始易危身以奉上
　　故特进光禄大夫左柱国少师兼太子太师吏部尚书华盖殿大学士赠太保杨文襄公一清
　　杨公少頴脱所职在文墨倐然受边寄颇多殷褚惑战守境外専安危幄中画逆竖擅天权王公俱辟易振落股掌间于中出竒防黄金若流水出入恣所适颇采名流誉兼收死士力老惫术亦穷良为智者惜
　　故奉天翊运推诚宣力守正文臣特进光禄大夫柱国南京兵部尚书兼都察院左都御史总督四省军务新建伯赠新建侯王文成公守仁
　　明有两文武新建尤卓荦少多宏竒藻而抱纵横畧抗疏得投荒精神始收着时清出竒遘才真任恢拓唾手收逆王易如秋振落虚懐绥叛酋蔼若春磅礴信心见良知千古开絶学頫仰宇宙内卓然负先觉却顾素王宫堂庑殊龙蠖
　　故光禄大夫柱国少师太子太师吏部尚书华盖殿大学士赠太师张文忠公孚敬
　　永嘉天人表渥顔飘其须濩落湖海间垂艾荐公车属当帝初元尊亲意未舒一疏帝心动再疏皇览俞片喙折众咻五载拜三孤维时颇用壮物情或不愉中收大珰权万姓赖以苏旋表开国侯戚畹从削除人主固明断公实賛厥图笑彼富民侯安足称庙谟
　　故特进光禄大夫柱国少师太子太师吏部尚书华盖殿大学士赠太师徐文贞公阶
　　华亭湖泖英秀发自眉宇弱冠取髙第儁声菁华圃珥笔侍丹螭横经进白虎师道万古隆焉惜君相忤折腰非所论察眉良独苦秉铎两巨藩赐环歴华膴佐铨复掌礼以至入政府开济触巨僚勤诚结英主彼僚以败归公始大摅吐万里却苞苴黄金尽为土载观轮台诏防内皆鼔舞始收遇巷功不虞若濡雨
　　谒表忠祠有述
　　表忠祠者祠故死难诸臣若徐魏公辉祖齐司马泰铁司马铉黄太常子澄方学士孝孺景中丞清陈宗伯迪暴司寇昭练中丞子宁凡数十曹者也于乎何忍称革除哉万厯之诏伟矣其于植伦常表忠愤光圣徳鼔士气宁浅浅也祗谒之余不胜感叹斐然成章
　　圣皇肇贻厥元孙嗣绳其武略或不竞文治所优为诸王擅国封分布若置棊称诏行罚赏匠意创车旗是时上威令颇不出京师黄齐托肺腑力以身任之周叔既逺窜齐谷复长羁北平有髭王属尊功不卑望气若龙虎养卒皆熊貔削地错已愚夺国宁所宜谋泄汉使僇渔阳动征鼙横驱属国胡席巻燕南垂庙谟太草草名使乳臭儿蹀血白沟河肉骨蔽陵坻盛侯颇能军平保壮偏禆一此或一彼天心讵能知桓桓铁尚书矫矫六出竒东昌不茅靡济南汤其池有斐天台生宻勿主所葵肆赦赦不行用间间不疑大厦既将颠一木焉能支飞檝渡大江羣情遂乖离三辅拟勤王姚守已俘累朱邸献重闗将相请宻期举宫为煨烬谁辨真龙尸魏公元勲后不以宻戚移甘作请室囚竟终首阳饥始祸复何言纵体任刲天台乃甚口五宗悉参夷铁公气犹劲慷慨了不悲自余诸名俊卿尹暨曹司俱懐吠犬忠不识尧为谁而彼景中丞趋朝独逶迤荆卿术未讲豫让心空驰噀血喷北风捐胫付东馗如闻九原辙故主未可追长寝事已毕何烦论安危笑彼崩角者次第死胥靡拂郁二百年身碎节不亏君王沛明诏彷佛异代思加恩录后人所在为致祠建康殉节地羣灵当格斯故主犹若敖焉能不攅眉侑食懿园席行当待来兹
　　金陵懐古
　　金陵古都会天堑横称固夭矫诸苍山龙虎相盘踞所以定鼎占殊叶明度仲谋志分割羣英为之辅晋元保东迁亦以多才故宋武挺雄杰中原振天步晩途急鼎革狼狈沮内顾绍伯窃国权畴当永其祚梁髙感家难稍近君子怒事佛不止贪讳杀反滋蠧兴国名却敌其究乃自树昪也惭君亲苟得延旦暮千秋夸帝居偏安非所慕汉兵既东出明师仍北渡世有真主生宁为形势误
　　同内外守备防賛诸公大阅有述
　　髙皇荡八荒金陵为帝畿带甲五十万寓宇摄神威军实虽徙燕师名故不移留守握中权今晨大合围矛刃相戛札四牡何騑騑炮火击迅霆旭日煜旌旂壮夫前献伎丸钩纵横飞射士不虚发一镝贯两豨酒酣方陈赏缯彩溢陵坻念当承平世胆勇不获施頫仰金汤固焉用封侯为
　　与羣公恭阅都城有述
　　恭承帝嘉命春秋阅重闗逶蛇羣公后迤逦万雉颠青盖拂流云鸣吹沸苍烟宫阙何参差车马日骈阗踞虎苞石城蟠龙表钟山髙皇御六师决江荡烽烟于兹首定鼎万防悉来旋南标指铜柱北碣立阗顔嗣圣虽迁殷亳顾可不颛盛徳为金汤千祀永无骞
　　恭谒孝陵有述
　　元运昔告衰真人起淮甸车书际畨落日月光防县久道化乃成耄期驾方晏飞龙太清表蜕骨钟山巘佛锡让甫成玉瑞先现紫气昼夜腾祥云蔼千变恍惚列圣朝趋跄百僚见乾纲既北振坤维永南奠衣冠不出游樽俎时勤荐
　　恭谒故宫阙有述
　　髙皇御朱邸草创业未备南郊甫三让北阙雄五位是时李韩公实当萧何寄虽谢茅茨陋终靡未央丽黄屋屹然尊青宫从鳞次钟岳旦夕来千扉腾紫气业移众星拱犹表宸居制彷佛殿陛间如闻清跸至
　　后湖
　　炯炯澄湖色濯濯堤栁姿云水相荡潏洲屿正参差六季日寻兵元武集舟师防樯蔽秋空组练射晨曦髙皇重民数坚墉四周之自非负版吏有檝不敢窥鲂鲤忘所惊悠然各扬鬐天鹅白于雪鸣声一何怡鱼鸟自相骄游子安所之可怜水如镜无分照蛾眉
　　游燕子矶即事
　　遥望北郭门逶迤带崇墉东峰矗灵祠西岭梵音宫双阙排云上表里瞰大江竒石縁其阯磈怪含玲珑呼觞慰登顿语笑方从容隂云翳白日四起不周风防樯交凌乱号呼莫可从挥金募篙师飞檝挽危篷起者十二三余已鲛腹中人命在须臾万变靡不同夜草乞骸章晨兴附征鸿休沐归里值大旱山池坼募工徙河满之有述
　　弇中故饶水澄潭连曲渠今年旱暵甚魃鬼娆吾庐窟洞走饿獭园丁焚枯鱼未论水不足陡惊地有余幸逢八月潮滚滚入城闾五昔桔橰声此潭仍湛如小舫媚夕阳清光来望舒停云相映带纎鳞欣故居余本泽国人焉能与之疎
　　广心池中有小岛颇碍目境适旱涸募工去之殊更快然
　　壶公对文漪中为一小屿石笋四五株垂杨两三树有之固不恶无之更成趣极目増浩淼轻舠辞抵牾譬彼太清表纎云絶防污游者或不然请为明其故
　　有瘦瘠比丘拖丈八铁链防防行街市间不从人问衣鉢而日余冀得一言之赠悯而应之得一百廿字
　　有一苦行僧鹄形尼干面丈八铁锒铛项锁复腰纒胡跪合掌言沙门有深愿不爱摩衲衣不乞伊蒲馔公是白尚书灵山旧法眷为我施片语欲作西归传我已堕疑城地狱急如箭斗大青莲花对眼未能见汝缚汝自解无缚汝从便有言添汝缚无言当汝荐何烦贤圣偈况乃凡夫谚勿学文畅师生买昌黎饯
　　侍御京山孙君既以绩最赠其二尊人矣尚以不及终侍为永思之图以志感王子歌以寛之
　　御史台中栢哑哑乌夜啼返哺既以乖风木不宁栖子心安可穷物理故难齐峩峩京山阡上有黄金题丹纶标徳彤管写青闺谁云二枯骨忽若吐云霓我诵孝终篇不为御史凄
　　题鳯麓图为姚使君赋
　　消摇朱雀桁栖托乌龙宫下有百顷筠上有千尺桐彩翮西北来丹霞蔽长空宁非希世瑞阿阁不见容感作嶰谷鸣鸣声何雝雝俗耳故寡谐伶伦安所从我欲谱此曲此曲不忍终
　　耿大夫入为司徒领太仓事时余方上书乞骸赋此赠别
　　白日丽中天氛翳浩纵横饥虎欲齧人何必避豪英夫子邦司直焉能不持衡抗疏排九阍天听时未恒徙公大司农欲以平两争伊余非良璧委路任青蝇但令识者怜甘为忌者憎公其振霄路余当返岩耕
　　其二
　　大道无町畦万类时并育苟非日相齧焉在伤局促余岂工宦人逝当返空谷嗟此尧汤世三嵗谷不熟所患已剥肤岂惟仅蒿目矫矫耿夀昌常平初见属涣汗今大号屯膏古明朂窃因有氏言君以百姓足【时余方避言】章丘张虞部子发考绩便道归夀其父母为成古体应之
　　我昔游阳丘其土秀而丰近有女郎山逺有丈人峯蒸为芝与兰扬芬于帝宫鳯皇从北来口衘紫泥封云霞光照耀山峯对巃嵸堂上双龢鸣音声何雝雝制锦为防衣割禄充朝饔俱称千金夀行乐浩无终
　　不佞故尝为冡宰杨公歌桃花岭矣复以郡丞王侯请得五言古体一章知公梦寐兹岭当不厌余言之凟也
　　仙人至东海遗此瑶台核谁云下土薄种之不遽植二月三月来千枝万枝拆悬旭恒炫昼蒸霞仍烂夕雨过媚紫琼风回碎红珀四皓岂避秦偶如武陵客攀条掇其英乐与同顔色何必结实成然后生羽翼却指上林春春光渐狼籍
　　吴子故泰伯之后思追至徳自名曰守让而别号吴荆余为赋之
　　泰伯让天下窜迹在荆蛮虞仲表从兄文身志亦全季子让其国归耕梁溪田当其欿然时自制造物权奈何后代人役役锥刀间仰惭神明胄俯愧夜气専吴生感至徳千载思齐焉无欲道恒尊不竞心故闲吾闻之孔经当仁在师先
　　由太平堤诣省作
　　辰出太平门褰帷太平堤不知身上下苍山时髙低右鉴渺平湖左玦滙清溪残緑稽芰荷小白散鳬鹥是时秋始暮风物繁以凄迤逦贯索垣愀然念圜冥冥天就寒冉冉日沈西首领且不顾焉问母与妻比屋苟可封咎繇亦易齐
　　小泛入三台洞
　　浩荡万里流屹立万古壁下有鲛人居沈冥不可识真宰欲献竒冲波为洗剔恍尔日御来呀然坤维坼云去挟飞樯涛来溅坐席磵隈涸细鳞雪乳县伏翼四顾若已穷傍有梯空石与客倾一卮呼童进双屐陋矣三台名此岂五丁力
　　别留都诸公卿大夫
</div>
    <div class="pagination">
<a href="弇州四部稿_page180.html">上一页</a><span>...</span><a href="弇州四部稿_page176.html">176</a><a href="弇州四部稿_page177.html">177</a><a href="弇州四部稿_page178.html">178</a><a href="弇州四部稿_page179.html">179</a><a href="弇州四部稿_page180.html">180</a><span class="current-page">181</span><a href="弇州四部稿_page182.html">182</a><a href="弇州四部稿_page183.html">183</a><a href="弇州四部稿_page184.html">184</a><a href="弇州四部稿_page185.html">185</a><a href="弇州四部稿_page186.html">186</a><span>...</span><a href="弇州四部稿_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
