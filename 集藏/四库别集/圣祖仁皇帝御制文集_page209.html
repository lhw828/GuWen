<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 209 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 209 页/共 217 页</h1>
    <div class="content">　　同声相应
　　回子多元子孙
　　阿霸垓盐
　　絫黍
　　温泉
　　熬水
　　朝鲜纸
　　飞狐
　　马口柴














　　钦定四库全书
　　圣祖仁皇帝御制文第四集巻二十八
　　杂著
　　康熙几暇格物编
　　文章体道亲切惟有朱子
　　朕自冲龄留心载籍嗜读古人之文选秦汉以及唐宋诸名作彚为一书逐篇亲加评论名曰古文渊鉴旋授梓颁赐以广其传于天下迩年来常置案头以备温习兹于避暑山庄万几之暇繙阅经史性理诸书复取古文披览一过其中气韵古雅辞藻典赡各擅所长固极文章之能事至于体道亲切说理详眀阐发圣贤之精微可施诸政事騐诸日用实裨益于身心性命者惟有朱子之书驾乎诸家之上令人寻味无穷久而弥觉其防此朕读书嗜古阅歴数十年之后有得于心特为拈出善读书者当必能知之
　　回子地产丝
　　西北回子地方产丝绵以之制甲其坚固胜于中土大约四十层可敌浙江之丝八十层向来不知外国出丝也
　　防古居处有定
　　塞外情形不可臆度必亲履其境然后能知之古称蒙古迁徙无常但逐水草而居似乎无一定之所可以任意栖止矣不知塞外地虽空旷亦有水草不能相兼者若有草无水虽欲驻牧于此其势断有所不能是知氊庐毳幕常有不定之形而其实则不越乎平日所居之故址也又古人尝谓春月防古马瘦朕北征时正值春月未见防古不能移动倘遇寒风雨雪内地所骑马骡之类在京中毛已换尽故有倒坏口外地寒其马冬毛犹在所伤者皆内地之马防古之马依然无恙此亦古人未亲履其地而论之也
　　白龙堆
　　白龙堆古沙碛也汉时为楼兰姑师地今防古部落敖汉奈曼等居其东阿霸垓阿霸哈纳尔鄂尔多斯等居其西巴林等居其北四十九家半界于龙堆考邉卫志云龙堆沙形如土龙身髙者二三丈卑者丈余东倚三危北望蒲昌为西极要路朕时北廵亲履其地见所谓龙堆者长者十数丈短者亦三四丈形蜿蜒如龙非可以髙卑论也土人云龙形皆头向东南尾朝西北騐之信然又其形无定处今日隆然而起者明日已为平沙而或左或右之间又隠隠聚成龙形矣是非仅风力所能聚葢其灵气凝结变化无方真似龙耳史志所记未能详也
　　水多伏流
　　尚书疏言济水三伏三见水经注言黄河三伏三见桑干黒水亦伏而再见以为水之脉逺性厚者乃然不知天下之水伏流者甚多不足异也朕每见口外诸小川流而忽隠隠而复流者在处有之故杜甫诗云塞水不成河言其断续不成通川耳今京师畅春园之万泉庄平地涌泉汇于丹棱沜循沜而西至西勾注为小溪又南为陂者五六至东雉村【东雉村今名慈家务】水入地中伏行至六里河重源濬发合圣水龙泉东注拒马此可按地脉而求者也世人不能随地考騐故少见多怪眀王嘉谟海淀记但云丹棱沜水忽显忽隠而未究其隠归何处魏土地记述当时谚云髙梁无上源清泉无下尾夫有本之水放乎四海寜有一发即竭有源而无委乎是知凡渟而为渊潴而为泽必有经流潜通暗注故能久而不涸也以类推之海西所谓地下有海亦理之所有者
　　同声相应
　　审音之道理极平易而闇者不识皆由习焉弗察耳即以人声论之喜怒动于中声音达于外当其情动声发聼者不必观气采色可以知其情之为喜为怒也又两人对语其发声髙者则应之者亦髙其发声卑者则应之者亦卑反是则不和矣此即同声相应自然之至理也惟乐亦然发于何音止于何音为某调为某宫为某字是犹闻人声而辨其情之何属也取琴瑟之类置二噐均调一律鼓此器一弦则彼噐虚弦必应推之八音之属皆然庄子所谓以阳召阳以隂召隂鼓宫宫动鼓角角动音律和矣是犹人声相感髙卑相应也夫天地精微之理皆在现前而人不能格物穷理朱子所谓愚者不及智者过之也至若清池之方响应蕤宾而跃光宅之塔铃应姑洗而鸣志籍所载或惊为怪异或疑其虚无此虽皆耳食者然亦因前人之说过于髙逺也朕故以人声之感应明之亦近取诸身之一端耳
　　回子多元子孙
　　西北回子种类甚多当日元太祖征服回子诸国悉有其地因命诸子分统之是为部落之主嵗月既久语言行事及服食噐用遂习回子风俗无复防古之旧而其实皆元之苖裔也
　　阿霸垓盐
　　盐之种类不一南方所用海盐井盐皆湏煎熬烹炼山西觧州盐池如耕者之防为畦陇引水灌其中俟夏秋南风一起即结成盐印故昔人以为海盐井盐资于人觧盐资于天也独阿覇垓部落及张家口外牧圉之地有盐一种出水泽中不待煎熬而自成亦不待南风而后结土人就近取之其块大小不等色青黒味甚佳不减于中土所产者始知天生百物以备民用随在各足礼记所谓天时有生地利有宜也
　　絫黍
　　絫黍之说羣儒辨论纷纭而终无定凖李照以纵黍絫尺而太长胡瑗以横黍絫尺而太短房庶以实千二百黍为黄钟之长而马端临讥其非通论是皆止言黄钟为九寸而不知此九寸为何代之尺也朕亲絫黍测騐今营造尺适符纵黍一百之数而横黍一百止当纵黍八十一而以千二百黍实之黄钟亦无不合特古者二十四铢为一两今二十四铢仅半两耳此犹古之一石乃今之五斗也是知所谓黄钟九寸者乃周尺之九寸若以今尺九寸求之则失矣而后人各以时尺论之不亦谬乎又古者论黍以上党羊头山产者为贵而犹疑嵗有丰歉则黍有大小必求一稃二米者是大不然朕今随地取黍检择大者絫尺为纵为横为铢为两不爽毫厘葢得其根本则自无差忒因知昔人之定分寸度空径独有取于黍者五谷惟黍粒均齐余则不能无大小之故也
　　温泉
　　温泉可以疗疾蠲疴人尽知之而不知尤宜于年长之人若四十以内者初浴汤池时反觉气弱必久而后复葢人至四十以外筋骨少衰气多收敛得温和之助自然情神怡畅若少年血脉方刚更以纯阳之气蒸逼之汗液越泄精气外不无少损李时珍曰入浴后当大虚惫此未分老少之论也又浴汤池必以七日为期汤之功力始到再静养七日调摄心志导和引元则一身之气脉充足诸疾自愈张说温泉箴云若入温泉居食失节动出轻躁莫之或益伤之者至矣故君子慎微此至言也
　　熬水
　　泉水所发其源流清逺及色味少异者下必有金石之物而温泉尤显而易见者也然古人徃徃不能辨如泉志所载云新安黄山是硃砂泉春时水即微红故也或云硃砂虽红而不热当是雄黄临潼骊山是礜石泉或云礜石不香应是硃砂本草云温泉下有硫黄气味虽恶而可愈疾然有一种砒石者与硫黄相似浴之有毒不可不慎夫以一二有名之温汤千百年来尚不能确指为何泉若遇荒山穷谷之中又何以辨乎是盖未得熬水徴騐之法也朕每遇温泉即以银椀盛水隔汤用文火収炼俟椀水干观水脚所积或为礜石或为鹻卤或为硫黄等皆判然分晓且视所积之轻重而水性之清浊及浴人之损益皆可知矣较之昔人悬虚拟议辨之于色香味而究无捉摸者不实可据而足凭乎
　　朝鲜纸
　　世传朝鲜国纸为蚕茧所作不知即楮皮也陆玑诗疏谓之楮桑又曰江南人以为纸光泽甚好葢以其形似桑也朕询之使臣知彼国人取楮树去外皮之麤者用其中白皮煮造为纸乃绵宻滑腻有似蚕茧而世人遂误传耶
　　飞狐
　　飞狐产于口外宻树林中形似狐肉翅连四足及尾能飞但能下而不能上续博物志云飞狐亦名飞生今山陜有飞狐岭飞狐口当时必以物产得名而名胜志曰有狐食五粒松子遂成飞仙其说荒诞皆因未知天下有所谓飞狐也口外又有飞防与飞狐相类特头尾似防形体小于狐荀子所谓鼯防五技而穷也此种荆楚间亦多有之惟飞狐独西北乃有耳
　　马口柴
　　眀时宫中用马口柴俱取给于山西蔚州广昌直昌平诸州县其柴长四尺许整齐白净两端刻两口以绳缚之故谓之马口柴康熙初年炊防还用此今惟天坛焚燎用之故近世人见之者甚少且有不知其名者












　　圣祖仁皇帝御制文第四集巻二十八
　　钦定四库全书
　　圣祖仁皇帝御制文第四集巻二十九目録
　　杂著
　　康熙几暇格物编
　　黄河九曲
　　老人星
　　赵孟頫命名
　　九河故道
　　杨柳
　　风随地殊
　　风无正方
　　水底有风
　　人依土生
　　定南针
　　两尺脉属两肾

　　钦定四库全书
　　圣祖仁皇帝御制文第四集巻二十九
　　杂著
　　康几暇格物编
　　黄河九曲
　　始訚图曰黄河自昆仑来凡九曲入于渤海每曲千里河图以黄河九曲配上天权势距楼等九星谓二曲在荒外七曲在中国又自积石以下分为四大折此特举其大者言之耳朕自寜夏横城登小舟顺流而下至湖滩河所二十一日其险不可胜言河势之汹涌与内地相同其性迁徙无定摄东则西岸涨摄西则东岸涨沙滩洲渚随水变更互出错列又两涯或有髙山大谷纡余盘折以挟束之河岂能直行千里乎如山西之蒲坂古谓之河曲春秋秦人晋人战于河曲是也而太原府又有河曲县舆地志云以河曲得名即潼闗之河亦正当其曲处唐人张祜潼闗诗云地势遥尊岳河流侧譲
　　关可证也而皆非千里一曲之处是知河之曲处多矣水经注曰黄河千里一大曲百里一小曲庶几近之史记曰黄河如带则当时河形正自折旋环抱也况自南徙以后自孟津而下久已非九曲之旧矣其随地廻屈又何可胜数哉
　　老人星
　　偶阅辽史穆宗纪应厯十二年春二月萧思温奏老人星见乞行赦宥夫星辰虽随天运行而其隠见却有方隅老人星在今扬州地方于二三月时每每见之若北方则不能见惟于天球上可指而知耳故名南极老人言是星之属乎南也史记天官书张守节注云老人一星在弧南常以秋分之曙见于丙春分之夕见于丁丙丁皆南方此明证也辽都临潢府地处最东北安有老人星见之理乎
　　赵孟頫命名
　　赵孟頫取名孟頫之义考之诸书皆无据证按说文长笺云頫从兆从页氏言得兆必敬頫低头聼也有敬意又按宋史宗室世系表凢太祖十一世孙皆名孟某是孟字乃其世系排次而孟頫同产十人其名上字从孟下字皆从页旁如孟頫孟吁其著者也或取頫字之义或取敬字之义耳又孟頫一辈皆字子某如孟頫字子昂孟吁字子俊孟坚字子固似上一字取孟子二字相连下一字取頫昂吁俊坚固二字相连之义亦未可知
　　九河故道
　　九河故道汉唐宋诸家之说不一或谓在济南境内或谓逺界永平而郦道元谓九河苞沦于海以朕揆之其九河入海之处在今天津之直沽而九河故道不出沧景二三百里间也葢水性就下今南北之水以天津为尾闾地最洼下虽数千百年中或陵谷变迁而其髙卑大势南北定位有必不可易者即以禹贡之文考之可以断矣禹贡曰至于大伾北过洚水至于大陆又牝播为九河防云大伾属魏郡黎阳洚水在信都大陆泽名夫黎阳今之濬县信都今之深州大陆泽在今之束鹿界而河间在濬县深州束鹿之北故曰又北也又九河既道防云平原以北平原今徳州境言徳州以上也汉书沟洫志许商云九河之名有徒骇胡蘓鬲津在成平东光鬲界中此三地今皆属河间杜氏通典云钩盘在景马颊覆釡在赵郡景即景州赵郡今涿易南古所谓燕南赵北也舆地记云简河在临津金史地理志云南皮县有洁河太史河传志所载九河故道之在河间境也又岂不彰明备着乎则天津为同为逆河入海之道无疑矣河自周定王时已南徙九河故迹亦渐湮废后人不能深究地势多穿凿传防其指在济南者既失之过南其指在永平者又失之过北而郑康成据纬书谓齐桓公填塞八河以拓疆界其说益滋譌谬耳凢人读书能正据经文考以古今形势则诸家之说自有折夫河间古郡称名已久其所以谓之河间者以其在九河之间也顾名思义又可知矣
　　杨柳
　　古今物防于草木之名皆不能区别如杨栁本二木二木之内柳又有十种余杨亦有数种注释家徃徃合称之即有分之者于杨则曰似栁于栁则曰似杨不知二木迥然不相似也杨之叶厚而濶色深而光其枝粗硬而白枝头结蕊累累如悬铃春尽时则四拆中落白花如氊柳之叶狭而长色浅而黯其枝柔细而緑叶间着花如葚花后则成絮而飞二木之不同如此易曰枯杨生稊诗曰东门之杨又曰折栁樊圃经传所载原未尝合一也即小雅所称杨栁依依是言春时杨与栁俱依依然也周礼膏物注曰谓杨栁之属之属云者犹言某某类耳自毛传注杨栁为蒲栁而后人遂合为一不知蒲柳生水泽中可为箭笴别是一种诗人骚客承袭词章不能精求物类然其于杨花则祗曰花于栁花则曰绵曰絮是亦不能掩其异矣至李时珍注本草谓杨枝硬而扬起故曰杨柳枝弱而垂流故曰柳是又以直柳垂柳指为杨与栁之分其谬益甚多识之学不亦难乎
　　风随地殊
</div>
    <div class="pagination">
<a href="圣祖仁皇帝御制文集_page208.html">上一页</a><span>...</span><a href="圣祖仁皇帝御制文集_page204.html">204</a><a href="圣祖仁皇帝御制文集_page205.html">205</a><a href="圣祖仁皇帝御制文集_page206.html">206</a><a href="圣祖仁皇帝御制文集_page207.html">207</a><a href="圣祖仁皇帝御制文集_page208.html">208</a><span class="current-page">209</span><a href="圣祖仁皇帝御制文集_page210.html">210</a><a href="圣祖仁皇帝御制文集_page211.html">211</a><a href="圣祖仁皇帝御制文集_page212.html">212</a><a href="圣祖仁皇帝御制文集_page213.html">213</a><a href="圣祖仁皇帝御制文集_page214.html">214</a><span>...</span><a href="圣祖仁皇帝御制文集_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
