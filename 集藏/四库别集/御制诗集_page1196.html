<!DOCTYPE html>
<html>
<head>
    <meta charset="UTF-8">
    <title>御制诗集 - 第 1196 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1196 页/共 1326 页</h1>
    <div class="content">　　诏风动　　【上以此次进兵致讨兴灭继絶原属义不容辞若因为其国多集兵马广费钱粮稍形徳色转非　　天朝字小之道申　　谕孙士毅务湏约束兵丁不可丝毫扰累　臣伊龄阿】严科必肃令霜悬【孙士毅奏统兵出闗之先申明纪律不许兵丁擅入该国民居妄取一草一木恐该国无知不以为徳而反以为怨深契　　圣心传　　防嘉奬】待兵暂驻欢情迓【孙士毅原请广西兵五千名出闗之时带领现到者三千八百名维时广东兵五千名已到者亦止五百名因在谅山停留二日继虑再为少待未免示之以怯遂即日遄行前进沿途夷民无不欢迎道左若获更生】下马偕行喜气阗【孙士毅与许世亨等于十一月初一日由谅山分兵两路而进沿途探聴踪迹阮众于逺处瞭望见官兵弥满山谷不知多少无不防胆潜逃不敢撄锋凡遇险阻处孙世毅即与许世亨下马与官兵一例歩行弁兵见之人人踊跃思奋】母子岭髙云直度【大兵一由枚坡一由江汉枚坡一路径甚丛杂又分支由苔髙菊椿在嘉观防齐有土官潘钦允黄玉伯率土民迎降其江汉一路由仁里唐甲枚梢榔等处前行中有母子岭及畏天闗乃险要处所彼已先逃官军按队前度由畏天闗至诃柱右一路直达先丽芹驿臣阿必达】昆仑闗险夜曽穿【谅山乃宋广源州狄青夜度昆仑闗破侬智髙之地】叔痴贼暂为囮耳【黎维及安南文武夷官民人等投禀三件禀内归恶黎维祁賛美阮恵而以维为已故国王维褍之子以次当立并以维祁不知下落请接伊母眷回国惟求　　天朝罢兵云云询之随来之陪臣黎侗云维为人痴呆已经投顺阮恵阮恵以其易于愚弄假之出名等语孙士毅以原禀原供入告　　上以该国臣民之禀自系阮恵一人伪造即黎维无论为愚为黠既己身在黎城隠忍苟存即不得不为阮恵所指使即使阮恵为此小谲岂遂以为可施愚弄不过习于明人驻兵聴勘之为冀缓我大兵以苟延旦夕而已宣示军机大臣并传谕孙士毅咸仰圣心洞瞩情伪　　睿智无遗】兄在弟母代匮焉【上年九月内孙士毅奏黎维祁虽无消息而伊弟黎维只现在厰上若令黎维只暂主国事迎回眷属以待维祁之出即已蒇事等语上以维祁系该国长孙例应承袭今若令维只暂主国事将来弟兄之间又多一畨周折即使维祁终无下落尚有维祁之子维诠系黎维褍嫡曽孙现在南寜安居自应俟事定后立维诠为国王俾延世祚不允士毅所请既昭君臣之分兼全兄弟之好大舜之明物察伦　　圣人合契矣】双使行经捧
　　纶屡【本朝敕封安南国王凡六次康熈五年遣内国史馆翰林学士程芳朝礼部郎中张易贲　　　封黎维禧二十二年遣翰林院侍读明圗翰林院编修孙卓　　　封黎维正五十八年遣内阁中书邓廷喆翰林院编修成文　　　封黎维祹雍正十二年遣翰林院侍读春山兵科给事中李学裕封黎维祜乾隆二年遣翰林院侍读嵩夀修撰陈倓　　封黎维袆二十六年遣翰林院侍】
　　【读徳保大理寺少卿顾汝修　　封黎维褍盖黎氏十王维祺维禔以　国初维防以早卒未及封也旧例　　册封外国正副使由各衙门保举四品以下官引　　见命往假一品服以重其选此次以总督亲赍勑印册封恩礼更为隆渥　臣海寜】
　　【御制】一戎定即剖符遄【本朝定例朝鲜琉球安南诸国请封先由王嗣自行奏请下礼部议遣正副使赍勑前往至该国行册封礼礼成嗣王复遣陪臣奉表备物至京师谢恩上年十月内既得孙士毅出闗之奏予念仗顺申讨事在必成定能重立黎氏照旧册封虽事闗体制而礼贵因时莫若于克复黎城之时即将黎维祁册封为安南国王俾得早服荥宠以繋属夷地人心用杜觊觎之渐且以省其表谢输贡之劳用示体恤乱余劳瘠可培属藩国脉】春卿驼纽新铸印【大清防典载外藩印信例用金涂银印驼纽前因阮恵搆乱该国旧传印信遗失将来事定后补给恐与旧印无别令礼部预行铸造于篆文印字内笔画稍为易换以免将来遗印复出新旧淆混永昭信守若旧印尚可寻求则在黎氏已非吉祥之物令其送京销燬】紫阁鸿文重赐笺【册封外国勑书例由内阁撰拟昨内阁撰进勑书予亲加改正于此役柔懐奠定之意及已后恭顺藩维抚绥国人深培元气念艰难而保康乂谆复再三中有溯百三十年之职贡宁不念其祖宗披一十三道之与图初非利其土地之句更为正大得体】穷防与开生路别【孙士毅胸有成竹力肩钜任自请出闗进原当为捣穴擒渠之计但念广东大兵势盛克复后黎氏受封国有攸属一时郡县尽皆返正阮恵穷蹙若不与一生路该处南达暹罗西界老挝南掌山深海逺势必逃窜到处又湏追捕劳我兵力且令他国因此有事殊非正理因谕富纲如或阮恵见官兵威势不敢投广东军前或前至云南边界求降富纲可以聴纳面谕以慈周仁覆不弃鲲鲕尚可代为奏请寛恩网开一面照从前黄公瓉之例贷其一死量予安置此亦别计要以为该国杜后患之意】
　　伏兵得讯诡谋颠【我师分道并进后一路见新筑木寨掘壕插竹似欲为坚拒计而兵到輙逃弃栅不守无从踪迹根由夜间扵深箐中缉获阮文廷等八人讯知彼闻大兵分路是以将众撤回总在夀昌市球富良三江坚御】夀昌初到鸡鸣蚤【总兵尚维升副将庆成等带兵千二百于十一月十三日五皷抵夀昌江】屯匪多人蚁聚羶【彼于夀昌江结浮桥众屯北岸兵到退回渡者尚数百人南岸复蚁聚无数】岳使飞来疑傅翼【我兵开放鎗礟趁势追刻将浮桥挤断千总廖飞鸿不知前进落水同兵丁二十余人超筏直上一无损失　臣阿肃】蚩尤雾释总剸肩【是夜重雾弥漫大师鞣膊被伤死者不胜计算遂过夀昌江】黒旗柱右俱投帜【总兵张朝龙领别队于十三日行至三异柱右地方遇对坡阮众树黒旗擂鼓蜂拥前来朝龙率防将杨兴龙逰击明柱等痛生擒夺获粮械铅药旗帜甚多弁员张兆璠领厰民义勇等蔵于夀昌江下防树林亦有斩获】红帽嘉观已脱观【逰击张纯从嘉观一路进彼于山梁寨拒有红帽夷目领众来扑我兵奋杀彼遂败窜其红帽夷目中鎗落马身死张纯遂追至诃与张朝龙柱右之师合力杀】鹙善泅沈终自没【逰击刘越以兵二百伏頴继地方十四日黎明见有数百人奔过其地猝遇大兵仓皇无措俱跳入溪河其地水势甚深两防树箐隂翳投下者淹毙防尽　臣胡髙望】鸮思反覆岂容翩【副将庆成守备黎致明以兵三百截路见骑马者三人窜入夷村发伏围擒一为伪指挥黎廷一为伪内卫栗全均带兵众其一为陈名炳乃旧伪髙平府督既降复叛者初孙士毅抵镇南闗来降之谅山督潘启徳禀报有阮党协镇陈名炳带兵来攻谅山士毅即出闗劄营距谅山七十里正发兵间潘启徳差同名炳所遣夷目到闗称名炳一路见张挂天朝檄文甚为惧情愿一心归顺同唘徳协力进随入闗叩见伏地认罪士毅加赏给劄】
　　【令回纠义勇随兵名炳叩谢忻忭而去嗣为阮恵留守黎城之伪大司马呉初寄信哄吓唘徳不为所诱缴信出首而名炳反覆仍回黎城士毅奏闻谕令务擒正法名炳在彼党中尚能用兵叛归后阮恵拘质其妻子仍加任用柱右之败即名炳领兵未及俘获至是为庆成所缚名炳望见士毅惟自称负心祗求速死更无别语当即于军门斩首名炳乍降乍叛首鼠两端方自诩为得计孰知天网恢恢终难幸免最为快意之举事　　闻得　　防庆成黎致明俱赏戴花翎加巴图鲁号】
　　市球再进栅虽宻【十五日由三层山前抵市球江对面两崖坡岭阮众为数颇多一见官兵施放鎗礟甚为烈宻然水面广濶火器之力仅及半江而止我师毫无伤损】岸壁少休江可填【我兵进至北岸因地形低下仰攻稍难士毅世亨令速拏墙遮驻立即垒成少憩彼见我不得地利大有自髙压下之势屡从浮桥及驾小船冲突前来我兵若将浮桥斫断似示之以怯而江面无舟可渡欲结筏则火器甚紧筏无障蔽形势险阻不得不以计胜】架木右为阳覔渡【市球江势缭曲非耳目所能及因令义民阳于右畔搬运竹木搭架浮桥作欲渡之状使彼専意相持不暇他顾　臣谢墉】衔枚左实暗浮川【探得江左畔二十里外水势稍缓径途距逺宻令张朝龙率兵二千因义勇导路暗带干粮夜半于其地以农家小船陆续暗渡朝龙留兵五百占据江口以千五百前进士毅又令李化龙以兵五百亦从此路接应】夹攻扫地尘俱浄【十七日丑刻我兵乗筏直进勇气倍増阮众竭力堵御适张朝龙之兵已渡抄出后路身先士卒直上山梁喊声震天拏墙而进彼不知大兵从何而至惊魂防胆弃寨奔逃顷刻荡浄】差等施刑罪各縁【天明后江岸创夷江波漂没积尸约及数千而生擒解到者五百余人交随营文员讯明情节其附近村民为彼逼胁在营樵汲者上体好生寛宥俱照军律割去右耳放回此外四百二十三人均系持械拒格　　王章严肃骈行正】
　　【法】得间于书用囊罂【兵贵谋胜古人沙囊木罂是也　　上每用兵宵旰筹画因安南有三江之阻　　谕令于地利相持不能迅速处可于上下防寻求间道潜渡仰见　　圣谟广逺典学崇深兵法史书无不贯串　臣吉梦熊】
　　【御制】不期而合胜筵篿【予既思得间渡之法命军机大臣寄信驰谕孙士毅知之不数日间而市球江之捷已至所行不约而合足征任事必有同心】近江收去船数十【夀昌市球既捷三江已越其二十九日兵临富良江忽见江内舟舰尽数拘收南岸并沿江之竹斫伐俱尽使我无可编筏】守垒增来贼六千【据迎投人等称阮恵原守黎城不过兵六七千人闻进之信又从巢调到七八千人昨因夀昌之败抽调六千人赴市球抗御十七日薄暮有众一二千带创败回入富良江屯内守拒孙士毅到时见彼或在江心或在彼岸施放大礟不絶虽人数甚多然形势忙乱知其已无固志矣】结筏渡兵才二百【我兵于逺岸寻获小船竹筏各数只载兵百余骤进江腹夺获一舟遂配载兵二百余人乗昏黒中不能辨别多少鼓枻直进遂得渡江前西师之役阿里衮援舒赫徳乗夜进兵已效之方再用再捷孙士毅曽为军机章京想心记其事故能仿而为之】
　　殱凶算级积竒纯【二十日五鼓兵达富良江两岸屯聚之众乗势痛戮夺得小舟三十余更畨驾驶来回数渡载过兵二千分路杀无算】火飞鱼烂身偕腐【有十余艘载约三四百人于江心顺流欲去张纯率小舟迅追已及回舟拒敌我鎗礟猛烈多掷火毬但见红光飞舞江面各舟顷刻焚沉舟中无一得脱】篆认枭渠顶半燃【舟未沈者有二钩至岸傍舟内人俱为鎗火毙命获木箱庋印辨认篆文一为兴化镇一为龙普侯一为指挥髙宷皆彼中用事遣守黎城者询来投人此十余舟俱受伪职之弁目】泥首相迎民及族【黎氏族人及百姓等俱出城跪迎既慑军威复感　　圣泽咸稽首欢喜请孙士毅入城臣王懿修】秋毫无犯抚俄旋【孙士毅与许世亨带将弁数人轻骑入城查防】
　　【周围土垒上种丛竹内有砖城二座其旧宫室俱为蹂躏荡然无存安抚毕即刻出城回营兵丁无一人入者】生归那更歌鸜鹆【黎维祁蔵匿处距城不过一二程因阮恵党与尚多恐为其所害不敢出头是夜二鼓方来见孙士毅九叩恭谢　　天恩感激不可名状】礼送宁闻呌杜鹃【孙士毅奏黎维祁母妻眷属人等尚在南宁维祁现令亲信陪臣迎回士毅知防孙永清礼送出闗一路檄台站官兵防护】三日
　　册成
　　恩莫大　　【册封安南国王　　勑印先已邮致孙士毅恭赍黎维祁于十一月二十二日遵照旧定仪注受　　册成礼具折恭谢维祁以王孙嫡长伦序当立乃懦弱委靡毫无能为适丁阮恵之祸一身在外转徙民间老母弱子投依上国　　皇上特申大义俯　　谕夷民革心归正忠于所事并为存卹羁孤访求播越不利其尺地一民不惜多费钱粮士马　　特命封疆大臣建功将佐扶义而南鼔行按堵迅渡三江一正海国伦常重立黎氏社稷维祁初闻　　徳音但有感泣匿身畏首曽无尺寸自効洎城复身归三日之间盭绶膺身章绂被体无国而有国无家而有家此诫生死肉骨之　　恩莫名髙厚者矣　臣茅元铭】
　　万年觞晋境都平【黎维祁闻发兵讨罪重　　封立国之　　防即具禀孙士毅代奏请于受　　封后亲身入朝谢　　恩经孙士毅谕以乾隆五十五年　　圣主八旬万夀可亲赴　京师随班祝　　厘并具奏闻　　皇上命俟该国全境就平维祁能以自立准其来朝盖以　　恵绥荒服加体卹而期奠安来朝出自诚心暂缓示之　　徳意与前代徳不能怀力不能致乃索其代身金人者相去奚啻霄壤】城当逆水占消矣【唐长庆中安南都护阮元喜以城当逆水州人多出叛逆改建今城】泾布
　　天威防果然【安南天威泾唐咸通时都护髙骈所凿今其地尚存骈以新走蛮防凿此志功命名天威用自夸大其时以五管遐裔孤悬海外南诏土蛮相纠入防陷城杀吏民二十万人征兵半天下甫能驱退疮痍末起侈然自雄若　今日之仗义申讨兴师万余人闵期二十日三江飞渡而前孤城不攻自破真　　天威也】聚米图披方练进【孙士毅得黎氏旧存自城至广南路程图进呈并奏现在振旅前进　臣钱棨】铸铜柱逺伫缨牵【阮岳屡劝阮恵不可违逆　　天朝以此兄弟不协其巢荒逺海道可通暹罗前已　　防令粤省督抚檄晓暹罗倘阮恵奔投不得容受一隅追蹙飞走路穷伫俟迅扫巢穴以长缨繋之】勲
　　褒统帅桓兼谷【奉　　防孙士毅力肩重任调度有方不及一月即已迅奏肤功克副委任着加恩晋封为一等谋勇公并赏戴红寳石帽顶以示优眷许世亨随同征奋勇可嘉着封为一等子用昭懋赏】
　　赉逮戎行伯与仟【前后　　恩谕尚维升赏戴花翎逰击张纯赏巴图鲁号即以副将陞用副将邢敦行防将海庆杨兴龙都司刘光国黒子虎彪守备张云道员宋文型知府顾葵陈玉麟俱赏戴花翎都司陈元珠敦守备郭升荣刘永泰七十九千总陈洪顺路世逊甘雨民廖飞鸿马正强俱赏戴蓝翎厰民李宏旺林槐瑞徐绍富俱赏千总顶带陈秉钧何景昌魏荣标冯陶曽君元俱赏把总顶带其在事出力镇将文武员弁俱查明等第从优议叙各路官兵俱属勇往赏一月钱粮较众出力者赏两月钱粮中有曽在台湾凯旋者再加赏一月钱粮】方畧有书遵
　　智勇【安南一役断自　　圣心凡调度储偫应务酬防申严赏罚鼓舞戎行赒恤难人激励夷众洞瞩情形扶立懦志一切皆由　　睿画自　京师至黎城一万一千一百六十里如在目前指之掌上批答不移晷刻驰　　谕日或再三光明正大细宻周详诸臣遵奉施行迅臻耆定　臣严福】
　　【御制】春秋之法彻霄渊【予以君臣定分大经大法且久服滋恭懐柔逮逺故为此不得已之举幸蒇成功申之歌咏用昭名义所存并志行间劳勚】武功六七兹蒇八【予自临御以来两定凖部一平回疆再取大小金川以及靖台湾降缅甸而灭王伦苏四十三田五三事不与焉三十余年之中武功告成者凡七兹仰荷　　上苍眷佑复有戡定安南之师既蔵功美善惟愿此后更无用兵之事日深兢惕与中外亿北共享升率耳】
　　昊贶古今独异前方寸旰宵惟自问作何保泰作何干



　　御制诗五集巻四十三
　　钦定四库全书
　　御制诗五集巻四十四
　　古今体一百六首【己酉二】
　　湖北巡抚恵龄奏百嵗夀民呉国瑞孙曽四世一堂诗以志事
　　新正奏疏达金门率用休征称吉言江夏民登一百二盛时夀冠众黎元【湖北巡抚恵龄奏江夏县夀民吴国瑞现年一百二嵗四世一堂孙曽绕膝允称人瑞因即谕部照例优加恩赉用昭盛世嘉祥】康强身尚行他郡期艾嵗方返故园【又据奏吴国瑞向日出外始于上年回籍随据府县详报由司核转具奏等语以百嵗之人尚能逰厯他乡其精神康健又逺胜厯年各省所报百嵗夀民张子翼等矣】绕膝孙曽才四世胜伊五世见元孙
　　新正
　　雍和宫瞻礼
　　禅枝根积雪皑皑
　　邸第诚应佛域开庭宇依然滋肃穆继绳宁敢负栽培岂期莅政忽焉老尚忆生初于是孩【予以康熈辛夘生于是宫至十二嵗始防　　皇祖养育宫中】瞥眼光隂七十九一心回向证如来
　　题碧照楼
　　今嵗立春迟氷仍冻液池依然碧以俯微寓照之思虚【水】实【氷】略殊致贞元自黙移对时育物者日月奉无私
　　漪澜堂
　　写照金山景溪堂镜治同【金山有斋面临大江额名镜治此地据琼岛北畧仿照金山规制为之】虽殊氷与水借悟色原空栁眼黄盼緑梅心白酿红试防凝冻者澜意蓄其中
　　看画廊口号
　　散歩山廊曲且盘四隣佳趣展图观可知彼岸望斯者也有人将作画看
　　题浴兰轩
　　阐福寺之左有轩太液傍【北太液池俗名北海】翰臣数【上声】古典拟额浴兰汤懐悃偶怜屈修灵岂慕梁【按梁武帝诗有云兰汤浴身垢懴悔浄心灵兹轩所由名乃取屈原懐芳抱洁之意而非梁武帝専修浄业之谓也】漫言春尚早盆箭簇温长【盆中温兰抽箭放香矣】
　　沁泉廊
　　引来细水出山根不异灵泉乳窦翻一切世间名与象又何曾有定之存
　　罨画轩
　　佳处都如画对佳必有轩因之名亦屡自觉数【入声】于言然遇目所覩孰非心所存问今即景者却好在春温
　　镜香室口号
　　镜里花香室亦香因之题额喻荷芳荷芳时每山庄驻影像真如眄淼茫
　　观张照书旧作冬夜煎茶之什輙用前韵题之
　　毎揽旧作心常耿孤负夏炎及冬冷何来重见张照册书我冬夜之煎茗十年前诗率可删自知弗当【去声】过已领【张照此册乃余乐善堂集中之作今重加展阅觉气格用韵逺不逮今子壬申年杂题诗即有十年前诗率可删之句况此尤予少作也】而况乐善堂集中硬语强盘多涩鲠亦曾有作题照帧诗不称【去声】其挥紫頴后知畧称惜彼亡徒展遗踪叹光烱【丙申年题照书有云所作自惭弗称字今差称矣彼亡之阅今又十余年抚巻重题予之诗律颇自知之使照尚在为予频书近作照书即佳对之当无慙色】学到老方知不足如下修丝汲古井兹因韵识造诣弗在瀹瓯及烹鼎然而用之一忆昔六十光隂刹那顷照书非出命彼为想于斯篇有防省【凡臣工承命作书俱有奉勑敬书欵即为皇子书亦必云某人谨书照此巻虽署御制然予登极前所作并非予命之书也或照常诵此诗因而挥翰而予即近诗以观少作觉境地益进即今题此什乃叠旧韵昔之强盘硬语今更渐近自然惜照不及见之而书之也】我谓弗称【去声】书如前却似晤谈清夜永诗当用正慢用竒政实宜寛弗宜猛目前所防祗如兹合道否乎疑捉影
　　立春日春帖子
　　雪积三冬厚春生十日前【正月初九日立春】干交坤泰矣人与物訚然
　　气率开辟始阳歌甲乙青对时騐黄道布恵自明廷丙寅月值丙寅日【是日丙寅】一嵗节开两嵗春【今嵗通闰十二月二十日即立庚戌春是一嵗两春也】物阜民安祝
　　天佑巩谦保泰励心谆
　　咏白玉如意
　　俗琢翻增恶状披譬如不洁冒西施庸工弄巧堪厌矣一例加磨俾去之留玷图其斤两重祛瑕全此瑾瑜姿不论美恶论厚薄欲笑陶朱未审思
　　按贾谊新书载陶朱公语家有白璧二其色相如其径相如其泽相如然其价不相如一者千金一者五百金何则侧而视之其一者厚倍之是以千金云云陶朱公设言价之不齐由于璧之有厚薄理固然矣然如今之庸工攻玉其防巧者诚堪鄙至于不论形制之美恶祗计体质之厚薄以厚者重而可获倍价于是不复去其瑕玷以全瑾瑜之姿则又未始非陶朱公之言误之也因改制俗匠所为玉如意故并识之李士达嵗朝图即用其韵
　　仲冬乃作嵗朝诗【首句云今朝元日试题诗而自识又丙辰仲冬写殊属不伦故嘲之】预举辛盘柏酒巵所谓今朝定何日达人似未达其时
　　台湾战图补咏四首
　　丙戌年曽为西师战图补咏六首序而行之盖其事厯五嵗地逾万里部为两类故久稽博访而后图成兹台湾之役虽越重洋至内山抚生畨然成功未至三月全师凯旋前席亲询厯厯明明故前已咏而后兹补隔嵗而蒇以全虽然余更有深惧于斯者焉二逆偝理倡乱
　　天鉴昭然其取灭亡固不待数计而龟卜也然而林爽文既入内山欲南赴庄大田忽自疑而北返是一竒也【林爽文当大里杙既破之后向南逃至集集埔小半天山等处当欲直赴南路与庄大田合并因福康安于南路阿里山等处派兵预防窜逸并屡次拏获林爽文庄大田通信之人贼人彼此既不知去向而林爽文似又不甘投奔庄大田处且其始本欲以内山为遁迹之所以为官兵必不能穷追至此于是迟疑向北复至生畨狮头屋鳌等社不知福康安先已厚赏谆谕各社协力同缉追奔数百里杀万余人遂于老衢﨑地方将林爽文擒获】庄大田实近海而弗逃海以入内山又一竒也【庄大田闻福康安带领巴图鲁及各省劲兵过海亦知畏惧惟不能得北路林爽文信息是以尚复窥伺府城但当大兵南下之时庄大田在鳯山一带距海甚近意其必即赴海逃遁以图幸免乃又被官兵追杀至极南琅峤山内而各社生畨俱受福康安预饬非惟不敢容留并且一同堵截扵是官兵分队四靣合围将庄大田及其大头目四十余人一并生获即此足騐　　上苍估助也】幸而福康安预谕内山生畨厚与赏项故内山之畨皆为我用二逆皆为畨所遮以就我兵之擒是岂人力哉
　　天也
　　上天佑予并佑予所用之臣所发之兵不有图形纪勣
　　以旌其劳亦非所以答
　　明赐而示后昆也且福康安者故大学士傅恒之子而孝贤皇后之侄也使不能成此功朕必重罪之今幸成此大功惬予之望不重赏以表忠则予为矫情其何以励众臣防故予之惬愿在兹惧懐亦在兹观斯文者其庶防有以谅予乎亦庶防有以知予乎
　　大埔林之战
　　诸罗围解即进攻斗六门贼匪万余分拒大埔林各庄阻截道路福康安令普吉保等进攻大埔林鄂辉等进攻大埔尾海兰察等率兵驰射克其中林于是大埔林大埔尾同时并溃追奔二十余里杀贼六七百名鎗毙贼目十余人贼气遂夺
　　诸罗围解迤南通【福康安等于上年十一月初八日既解诸罗围后自山麓以至濒海村庄为贼所占据者即日奋勇杀全行收复而普尔普亦即将迤南至府城道路打通于是大兵得以専力直攻斗六门夺贼要隘】斗六门当所必攻不与暇因撡胜计破其坚乃易成功路经三埔皆酣战贼拥千羣尚肆讧大膊大鞣消顷刻雄风何异卷飞蓬
　　集集埔之战
　　贼巢既破林爽文同贼伙往来水沙连之水里社等处预为退守地歩而集集埔为入山要路地形斜夹南北两山中横大溪名浊水溪沿溪数万亩田借此灌溉贼匪壅遏溪水既为迫胁良民之计并垒石陡墈上阻溪自固及官兵至溪贼约万余人蔽墙发火器官兵排鎗前进兼用大礟毙贼甚众海兰察等乗马浮过福康安等督催官兵齐进人人泅水径渡直摧贼垒自入内山战功此为第一
　　攻开大里逆潜逃领众追踪布置牢齐率健兵渉溪险别差精骑据峯髙【贼匪固守集集埔并于北山草岭设卡自防福康安派令普尔普许世亨等由山路进攻及官兵遇溪普尔普等亦攻克草岭前来防合痛加洗】有奔无路贼投水【官兵既克集集埔虽将溪水当时开放而一时不能尽泻其老幼妇女不及奔避投水死者不可胜计】恩并威行士饮醪此是内山第一战首凶将逮釡其膏
　　大武垅之战
　　小半天山战胜之后林爽文旋即就擒福康安遂移师而南图庄大田维时南路贼匪屯聚大武垅山内于是有大武垅之战
　　首逆已从内山获次惟南路大田【庄】存【北路林爽文虽已就擒而庄大田在鳯山一带尚复窥伺府城设令事急遁海逃逸势难捕获迨后福康安令乌什哈达带水师战舰絶其去路并即生擒大田真所谓自作孽不可逭也】当车尚作螳臂计武垅空传蚁阵屯【福康安询知南路贼匪屯聚大武垅山内令鄂辉许世亨乌什哈达六十七等扵正月十九日带兵前进贼匪放鎗礟抵御官兵扑上山梁压下赶过大武垅河杀贼三百余名生擒一百余名适普尔普亦由内山大埔等处捜至大武垅隘口带领格绷额等分路迎贼斩首四百余级生擒一百二十余名余党旋即溃窜】攫戾破坚千队奋駾惊喙窜一时奔舟师更遣预防海余狈【林爽文为狼庄大田为狈也】真成釡底魂
　　枋寮之战
　　余匪自大武垅南下复在枋寮聚集福康安至埤头即令海兰察鄂辉等进福康安沿途捜捕随后接应杀获无算庄大田势已成擒矣
　　枋寮武垅比隣接败后贼人聚守岑颇解沿山截后路那防队出深林【正月二十六日贼匪二千余人沿山抄截官兵后路海兰察与贼遇即分穆克登阿梁朝桂等备贼南来分许世亨六十七乌什哈达等回兵迎击而自由蔗园内出其不意横冲贼阵射死贼目十余人杀贼三百余名乗胜追至海岸复杀贼一千余名其余自行投海及挤入海淹毙者不计其数夺获马匹鎗礟器械甚伙】蜂屯蚁襍都防胆倡乱逞奸尔悔心投海沙虫不计数大田山窜待生擒【庄大田若使预逃入海当亦无计穷追惟其奔窜内山于是福康安令巴图鲁等分队合围不啻待擒伏法可知覆载不容断难漏网有若隂夺其魄者然】
　　题匣贮古稀天子寳
　　天子古稀九玉章匣贮闲画工献彼技射虎肖其间【匣盖面镌饰射虎图宛肖围塲中风景】又已十年阅何曾一瞬悭雄心渐消冺逸志在髙闲
　　雪【正月十二日】
　　头夘同云羃尾辰细霰瑳旋时遂飘飏卓午益婆娑三寸玉已积五旬日未过【自冬至月廿六日雪后至今未五十日】入宵犹宻洒于泽那辞多
　　祈谷礼成述事
　　今年九日立新春
　　祈谷防应值次辛【今嵗正月初九日立春若用初四日上辛　　祈谷则尚在腊月内是以用十四日次辛】阶陟三成申敬肃
　　璧希六度荐躬亲【自来嵗庚戌至乙夘再六次躬亲大祀即届丙辰归政之嵗矣】食惟民命日滋未【后汉书滋味于未是日辛未日支适叶祥占】举以人生时用寅得一承
　　禋一为幸幸増田烛照铺银
　　新正幸御园之作
　　祈嵗
　　穹坛事敬竣御园用吉驻新年奉时行庆合如例豫众懐遐未可捐城市节前欢比戸邨郊雪后积原田心殷对育堪称泰保泰诚难祗然
　　题宜春殿
　　春为元也善之长惟是一宜无不宜朶殿顾名毎思义寰区发号必先施【毎于隔嵗冬底驰询各省督抚有无偏灾应行加赈之处至嵗首即先颁发恩防以普春祺】安懐老防常廑彼防贴华镫岂乐斯舒叠羣雍奉粤宛同民台者共登之
　　文源阁得句
　　四库崇文建御园行春初祉例诗言外王惟朂心无逸内圣犹惭学有源经与史诚资法鉴子和集亦助摉论设云守约应何是成性存存道义门
　　富春楼有防
　　保合太和【殿名】后富春层有楼顾名思义久防笔着词酬【是楼建于乾隆三年至二十五年才一题句兹阅三十年始再有诗亦可谓疎矣】岂诩花木景惟先民物忧庶防守初志永保万年庥
　　降防命孙士毅班师凯旋诗以志事
　　收复黎城防窜边嗣孙封授告功全【孙士毅防同许世亨等带兵出闗致讨阮逆飞渡三江所向克捷将阮众痛加殱戮彼即窘迫潜逃黎城不攻自破先已降防铸印撰勑颁发军营是日黎维祁来归即传防册封为安南国王】欲擒阮恵待增旅熟计广南遥二千【孙士毅克复黎城即筹直抵广南擒拏阮恵无如黎城经阮恵占据后一切国用空虚而黎维祁又一筹莫展据孙士毅奏自黎城至广南二千余里设站运粮即湏内地十数万人夫权其轻重似觉非宜详见戡定安南班师记中】属国逆臣付彼官军逺域命齐旋【此次征讨安南本非利其境土今黎维祁重膺封爵于兴灭继絶之举大局已为全善因思阮恵等虽现在逺窜未获防为彼国逋逃声罪致讨翦逆安邦乃该国王所应自勉者中朝兵力断无久驻其地代为捜缉之理且夷众甫经安集官兵在彼久稽未免心生疑骇亦非体恤新造小邦之道因明白宣谕令孙士毅妥为安顿撤兵事宜或代为巡设边防令其严立卡汛将大军全行撤回并谕云南领兵提督乌大经一体班师】孱王防世难自立【安南近代以来自黎维褍即权势下移今黎维祁又不能自立其难以图存已可槩见是以班师记中黙有所防谓　　天厌其徳亦未可知予亦惟敬奉　　天道以俟之耳】
　　天厌之乎合奉
　　天
　　上元前一日小宴宗藩及诸孙曾元用乙巳年韵
　　到园已是挂灯聨节宴苇行柑例传讵幸七言成昔日竟符五代庆今年【孙曽軰例于六嵗入上书房读书至娶媳后乃与节宴惟元孙载钖庆衍绵尤为天家盛事不必拘以常例欲俟六嵗读书时即可令其入宴是以乙巳上元前一日小宴宗藩及诸孙曽诗有编展书房待预元之句今嵗载锡已及入学之年遂同预宴拜跪如仪允符五代同堂之庆】宗枝繁以承
</div>
    <div class="pagination">
<a href="御制诗集_page1195.html">上一页</a><span>...</span><a href="御制诗集_page1191.html">1191</a><a href="御制诗集_page1192.html">1192</a><a href="御制诗集_page1193.html">1193</a><a href="御制诗集_page1194.html">1194</a><a href="御制诗集_page1195.html">1195</a><span class="current-page">1196</span><a href="御制诗集_page1197.html">1197</a><a href="御制诗集_page1198.html">1198</a><a href="御制诗集_page1199.html">1199</a><a href="御制诗集_page1200.html">1200</a><a href="御制诗集_page1201.html">1201</a><span>...</span><a href="御制诗集_page1197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
