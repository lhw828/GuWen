<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 106 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 106 页/共 256 页
  </h1>
  <div class="content">
   诔太学生程生镔文 
　　
　　维嘉靖己亥十月三日，谢生显告太学程生镔之疾且革矣。守南京兵部尚书甘泉翁，亟以苏合丸使速疗之，不苏而死矣。翌日戊辰，若水遣官以纻衾往赙之，且哀之而诔之以词曰：嗟乎！程生；嗟嗟乎！镔，昨廿日新泉之讲，知好与乐，何其温而文也！方将期子以求仁也，以不坠先君之思，以如存也。何嗣续之未有其人，而一旦归化而神耶？岂或疾之未谨，以亡其身耶？世之积恶於百千，而享福寿者比比，又何言也？岂天地之不仁，为人之君子，而天之小人耶？嗟乎！嗟嗟乎！天亦已焉哉！ 
　　
　　祭亲家彭芝田先生文 
　　
　　维嘉靖十九年，岁次庚子，十一日戊子朔，越二十四日辛亥，忝戚南京兵部尚书致仕湛若水谨以洁牲束帛清酌庶羞之奠，敢昭告於故亲家大奉常芝田先生之灵。其词曰：於乎！芝田，哀乎！芝田，惜也！芝田，伤乎！芝田。夫以聪慧如芝田，明敏如芝田，才如芝田，孰如其贤？相彼凡羽，群飞刺天，以彼其贤，往遭迍邅。岂实命之？不犹抑所。比之匪人，匪我比之，以才以贤，人自比焉。亦复侃侃，亦复谆谆，回邪为正，亦庇缙绅，亦擸虎须，为人解纷。履虎既咥，以怨化恩。视将廷鞫，公在支持。张公就语，可知其概，非其豫谋，嘱令勿悔。夏公亦言，匪芝田之意，嫁祸倾人，若人之自幸。吾曰：「如是，何不上闻？」光明峻伟，人畴不钦！贷嬖及公，代朔是行，安土为家，坎利屯亨。明明我一圣，沛此大恩，间关万里，归乐园林。乃复冠绶，乃复旧衔。维公发科，二十四寅，天曹翰苑，大常岩岩，中更罗织，在人何惭！仲子缔亲，道义以兼，莫直公屈，寔戚我心。丙丁南还，获与语言，矢以遂归，同游江山。岂谓中途，闻公讣音，使我哀伤痛惜，而不觉叹息之深。於乎！芝田，兹陈薄奠，敬侑斯文，庶几其鉴之。於乎！尚飨！ 
　　
　　归休祭告先师石翁墓文 
　　
　　维嘉靖十九年，岁次庚子，十二月戊午朔，越初二日己未，门人前南京兵部尚书湛若水，谨以洁牲束帛庶羞清酌之仪，敢昭告於先师翰林院检讨白沙先生之墓曰：水也言念在昔，欲归未归，惟其时矣。言孙行危，哲其机矣！欲行夫子之道，溥其施矣。然而仅以明夫子之道，折群疑矣。淹留无成，今兹其归矣。君亲师一道矣，昔者曾子，战战兢兢，临终而启手足，惧亏体辱亲矣。□□□事君，亦战战兢兢，临归而自省厥躬，惧失身□□□。今也既归，犹战战兢兢，而自思以不亏体失身□□□子之门矣。天心陈词，奠告墓下，自兹以至於未死，亦战战兢兢，扩充素学，毕吾年矣。惟夫子其启佑焉！尚飨！ 
　　
　　祭县丞刘应言文 
　　
　　维嘉靖十九年，岁次庚子，十二月戊午朔，越初二日己巳，前南京兵部尚书湛　、南京刑部主事冼桂奇，敬束帛□□□□□□□□□□於□城县县丞命庵刘应言之灵，告之曰：於乎！□□□遽至於是！子生而早慧，家学有自，志学南雄，从闻道艺，谒选天官，□□□□□□□□□□□□□佐吾邑，小民称惠，群吏称[治]。士夫称贤，翕然罔异。子又何修而能卒致也？及乎恪勤乃事，□□□日，殚精毕力，□□陨坠。□□不周，俯仰称匮。然□子之守身正终，又何□也！水等於子，恩义师友，父子兄弟，哀痛不足。奠告以意，子其归矣！无忧严侍，尚其歆之！ 
　　
　　告天关土地文 
　　
　　维嘉靖十九年，岁次庚子，十二月戊午朔，越二十一日戊寅，前南京兵部尚书湛　谨以牲醴□□□昭告於天关土地之神曰：□天□□□天开□关□□□□□□□闲曷居匪仁？曷处匪义？□□君子，曷立匪礼？吉□□时，栋宇斯栖。敛时五福，维神庇之。尚飨！ 
　　
　　祭赠刑部主事冼君文 
　　
　　维嘉靖十九年，岁次庚子，十二月戊午朔，越二十三日庚辰，前南京兵部尚书湛　敬以牲羞果酒之仪，遣门生李公秀祭告於赠南京刑部江西司主事履斋冼君之灵曰：忆昔与君，一日亦雅，语默意志，知为贤者。伊贤曷征？亦征趍庭，亦征正阃。外训内贞，其训维何？伯也倜傥，放达自慕，知过勇改，鼎新革故。仲也敏文，愤世解组，入山相从，一变至道。以二能子，知君能父。其贞维何？中居不户，柏舟自矢，自崇俭素。伊昔三迁，不离尘土，母以子隐，罗浮高蹈。知君刑於，维以能母，於子尽父，於妇尽夫，夫义父慈，乡党作孚。敬寓一奠，式以陈词，幽明感应，勿替引之。尚飨！ 
　　
　　泉翁大全卷之五十九 
　　
　　文集 
　　
　　门人江都沈珠等校刊 
　　
　　墓志铭 
　　
　　赠承德郎刘公配安人王氏合葬墓志铭 
　　
　　赠承德郎刘公卒之十有一年，而嫡室黄氏安人卒於京师之官邸，距贰室王安人之卒十有九年矣。其子驾部主事文焕，谋以黄安人之丧归，而合葬於兰家左之原。介其友黄门马君敬臣以状求铭於甘泉子，乃诵公之世系曰：「公讳杰，字世英；祖曰聚，世为山西怀仁人。考曰忠，应戍大同中护卫，调定州卫，遂为定州人。有子四：一曰芳，二曰顺，三曰俊，四则公。公生於正统三年十一月十五日，终於弘治十三年十一月十一日。黄安人乡闻人俊之女，生於正统六年正月十三日，卒於正德六年十二月十五日。王安人元显官浩后之女，生於天顺三年，卒於弘治六年八月二十日；生子一人，驾部主事文焕也。孙男曰堪，女曰兰、曰桂。」又曰：「与安人之赠，以文焕贵也，正德辛未上两宫徽号之恩也，黄嫡而王生也。」甘泉子曰：「可以考世矣！」乃又诵公之懿行曰：「公生不从儿弄也，语必不妄也，丧其父母三兄，必竭力也，抚其兄之遗孤以有成也。」甘泉子曰：「可以昭孝慈矣！」乃又诵公之贫也，力作成家而菲於自奉也。语人曰：「各一尔业，食尔力，无暴殄尔天物。富人之子，暴若物以败厥家者，往往可戒也。」甘泉子曰：「可以昭勤俭矣！」乃又诵公之不遗故旧子弟也，必问曰：「汝何营而足？」曰：「不足。」必济之。必且教之治生，有称贷者，必不问其息；有不能偿者，必毁其券。又曰：「客有醉遗囊金者，公藏而待之，遗囊者至，尽还之。请中分焉，公不可。」又曰：「尝岁凶，人冻馁死者相藉，公出金痊之，是则可以铭乎？」甘泉子曰：「可以昭厚德矣。」乃又诵公之严以治家也，家人有饮酒者，不敢见公面；里中人有酒失者，不敢过公之门。人有过，公面折之，公亦罔有后言。故富而人不嫉，直而人不怨，与之游而人不斁，是则可以铭乎？」甘泉子曰：「可以昭德化矣！」乃又诵公之教驾部也，幼即令学书习礼焉，无少假之。长即择师教之，严督每至夜分，公亦至夜分焉，无少假之。曰：「惩我之失学，欲尔之成，博尔学，明尔理，莫我之若。」又曰：「吾欲尔之成，独富贵乎哉？尔之弗成，独不富贵乎哉？」甘泉子曰：「可以昭教矣，教义方矣。」乃又诵公之疾大渐也，出其公资，命某侄掌理之，某尝曰：「若乾。」及公出焉，则又「若乾」，溢其数焉。无少私其子，私其子者以勤学，曰：「汝孟子书成诵否？」言讫而绝。湛子曰：「可以昭公矣，正终矣。」乃又诵黄安人之归公也，佐公以起家，公实赖之。其事舅姑以至孝，舅姑实赖之。甘泉子曰：「可以昭妇道矣。」乃又诵安人之出入有度也，弗事饰也。甘泉子曰：「可以昭女德矣！」又曰：「驾部，贰室王安人出也，黄安人抚之如己生焉，王安人卒，黄安人哭之几绝焉，而抚驾部益笃焉。」甘泉子曰：「可以观逮下矣，又以见王之良矣。王之弗良，则黄不哭，哭不哀；虽哭不哀，则王之良未至，未至若此也。」又曰：「公既没，黄安人尝诲文焕曰：『勤尔业，卒尔父志，吾有以报尔父於地下。』乃泣。文焕亦感泣，益自奋励，故举乡荐，举进士，以有今日，黄安人成之也。是则可以铭乎？」甘泉子曰：「可以观母道矣，且以成妇矣。」是皆可以铭诸！铭曰：「恢恢著姓，其源孔邈，刘子言中，乃显其国。断断承德，如(王)[玉]出璞，孝谨传家，施及闾郭，有闻其风，亦足敦薄。观厥贻谋，孰曰未学？婉婉安人，女中先觉，诲成厥嗣，弗惭顾托。耿耿小星，光於帏幕，孕毓贤秀，荣及冥漠。永归同藏，亦大其域，维石不朽，我铭有确。」 
　　
　　明故翰林院检讨白沙陈先生改葬墓碑铭 
　　
　　惟明宣德戊申岁十月二十一日，白沙陈夫子诞於新会，惟育成於妣旌节林氏，惟生於考琮乐芸之既卒。乐芸生於渭川，渭川生於东原，东原生於判，惟乃高祖。惟夫子有生乃异，始读孟子，志於天民。二十年举於乡，二十有七年罢於礼闱，从学於吴聘君，闻伊、洛之绪，既博记於群籍，三载罔攸自得；既又习静於春阳台，十载罔协於一，乃喟然叹曰：「惟道何间於动静？勿助勿忘何容力？惟仁与物同体，惟诚敬斯存，惟定性无内外，惟一无欲，惟元公、淳公其至矣。」故语东白张子曰：「夫学至无而动，至近而神，藏而后发，形而斯存；知至无於至近，则何动而非神！故藏而后发，明其几矣；形而斯存，道在我矣。夫动已形者也，形斯实矣，其未形者，虚而已矣。虚其本也，致虚所以立本也。」语南川林生曰：「夫斯理无内外，无终始，无一处不到，无一息不运。会此，则天地我立，万化我出，而宇宙在我矣。得此把柄，更有何事？上下四方，往古来今，浑是一片。自兹已往，更有分殊，终日乾乾，存此而已。」甘泉湛生因天壶梁生以见，语之曰：「噫！久矣！吾之不讲於此学矣。惟至虚受道，然而虚实一体矣。惟休乃得，然而休而非休矣。惟勿忘勿助，学其自然矣。惟无在不在，心其无忘助矣。」问体认天理，曰：「惟兹可以至圣域矣。」问参前倚衡，曰：「惟子是学矣。」问：「东所张生敏也，子何不之讲？」曰：「弗问弗讲，且顺其高谈，然而禅矣。」甘泉生曰：「夫至无，无欲也；至近，近思也；神者，天之理也。宇宙，以语道之体也。乾乾，以语其功也。勿忘勿助，一也，中正也，自然之学也。皆原诸周、程至矣。惟夫子道本乎自然，故与百姓同其日用，与鬼神同其幽，与天地同其运，与万物同其流，会而通之，生生化化之妙，皆吾一体充塞流行於无穷，有握其机，而行其所无事焉耳矣。惟夫子学本乎中正，中正故自然，自然故有诚，有诚故动物。」惟岁丁亥，游於太学，祭酒邢公为之彰誉，一峰罗子、定山庄子为之左次，辽阳贺子为之从学。惟岁壬寅，方伯彭公、督府朱公为之荐其才，夫子疏於朝曰：「臣母贫贱早寡，俯仰无聊，殷忧成疾，老而弥剧，使臣远客异乡，臣母之忧臣日甚，愈忧愈病，愈病愈忧，忧病相仍，理难长久。臣又以病躯忧老母，年未暮而气则衰，心有为而力不逮，乞归养。」钦授翰林院检讨，不辞；自尔荐书岁至，不行；或劝之著书，不答。夫不辞，以尝系仕籍也，恭君命也；不行，达可行志也；不答，著述之精寓诸诗也。夫道，知语默动静而不失其正焉耳矣。惟弘治戊午遘疾，弥留弗兴，越二年庚申二月十日乃卒。方伯周公葬之於圭峰。越二十有一年，惟正德辛巳，胤子景云谋及门下晋江知县梁生景行、翰林院编修湛若水、庠生邓生、德昌汤生□、太学生赵善鸣、处士梁生景孚、黄生昊曰：「惟予家中否，惟予兄弟二人，景昜也先折。惟诸子弗振，惟我显考之藏卜罔知吉至，以累子。」若水等乃以邓生、汤生，具以十一月十二日改葬皂帽峰下。闻於宪长汪公鋐，以闻於巡按谢公珊，下於府太守简公沛，为助之白金。总镇韩公庆闻而先助之，吏部方公献科益助之，府命县典史贺恩、义官邓南凤、士人马国馨董葬事。乃襄事余，置祭田，买其前湖，湖曰「自然」，昭至学也。昔者水也闻诸夫子曰：「天下未有不本於自然，而徒以智收显名於当年，精光射来世者也。」夫自然则诚矣。是故夫子之生也，人荣之；其死也，人哀之；其诚之所为乎！铭曰：混沌既凿，源远益分，分乃支离，体用弗原。孔孟而后，若更一门，门各为户，竞出异言。浑浑濂溪，有沿其源，一为圣学，示我大全。学绝道丧，千载棼棼。天笃夫子，握会之元。泝程而周，再复浑沦。何名浑沦？溥博渊泉，直指本体，挽漓而淳，孰惑寓言？孰惑其禅？惟此天理，二途判然。师於救世，可谓元勋，念功考德，永护兹坟，毋毁支木，以伤其根。嘉靖元年正月 
　　
　　明孝义处士程君用衡墓志铭 
　　
　　嘉靖甲申，甘泉子莅教南雍，开观光馆，以延四方游学之士。祁门有儒程生镐肇来从游，问圣贤之学。乙酉丁亥居观光者逾半载，志行确确尔，甘泉子贤之。其明年戊子，复游於新泉精舍者三阅月，前之确确尔者，廓廓尔！於时甘泉子已贰天官之卿矣。既退修於维扬之行窝，三月而复来，誓若不可反焉，又益贤之。问曰：「子之世德，岂有自乎？」对曰：「吾祖用衡府君讳枢保，号燕巢夫者，世所谓孝廉也。九岁而孤，不嬉戏，好读书，励廉耻，敦礼义，力孝友，睦族党，赈饥贫，弃举业之习，不诡於俗，独追古人而从之。给事中汪庶民、王等上其孝行於朝，以孝义貤之官，诏有司优礼焉。篁墩学士修统宗谱以贻之，不受，曰：『不可。不同而强同之，是乱宗也。』」甘泉子曰：「吾知其有所自也。夫然而祖之上，又有自乎？」镐曰：「燕巢府君考载熙公而祖还春公，曾祖於仪公、高祖仁山公。仁山公乃奉皇祖诰敕，保障番昜。诏封功臣，弗就而逃之淮西，世所谓明哲者也。」甘泉子曰：「是宜其有是孙也夫！」镐曰：「夫镐非能然也，乃伯父寿官景，仲父义官昺，克嗣祖德。吾家君晟也，隐德业儒，遣镐游学，必如孟子数载无归，以成大贤者。」又曰：「吾祖生於　　年　月　日，卒於　　年　月　日，寿七十三。初葬於下村，改葬於还村。嘉靖乙酉，又与配於氏改葬於东坑象鼻之原，石未有铭，敢以丐於先生。」甘泉子曰：「吾不轻铭人墓，以若子暨孙有若祖，得无铭乎？」孙男七人，自镐之外，曰錧、曰镜、曰镌、曰针、曰锜、曰鏻。铭曰：祁门善和，有伟一贤，脱去凡俗，独进古人。古人维何？维孝维义，不苟不诡，言行毅毅。生勿儿嬉，孤鞠母氏，形影相吊，为命一致。维孝於亲，维义乡闾，维以温清，维以恤饥，维执不求，维公不私。母节未表，徒步京师，精诚感动，遂以孝闻。天子有嘉，诏貤之官，家政克施，外内服从，人亦有言，司马之风。维土有蕃，维木有根，世而不信，请厥孙。 
　　
　　明中奉大夫江西布政使司右参政项公墓铭 
　　
　　刑部貴州清吏司主事屠君應?狀其岳翁江西布政司右參政項公之行，以公之季子刑部主事錫來請銘於金陵新泉之館。状曰：「公讳经，字诚之，别号怡庵。其先洛阳人也。九世祖宏度，宋乱避地家嘉兴。宏度生仪甫，仪甫生伯通，伯通生达卿，达卿生永原，永原生邦，邦生衡，世有令德，阏而弗施，遂生子忠。忠举进士，为刑部主事。土木之变，从英宗皇帝北狩，归而进郎中，累迁至兵部尚书，有大功於西边，还定荆襄，卒谥襄毅。性刚果，身数犯难，以能保功全身，既卒，诏录其子若孙为千户，世世弗绝。配鲍夫人，生二子，长即公，次曰绶，惟先生幸畀之铭，以光於前文人。」又曰：「公生而哲灵也。八岁学记诵，即善记诵；少长学文辞，即善文辞。比弱冠，以荫为太学生，即又试右太学诸生。成化辛卯，举顺天乡试，越七年丁未进士。」又曰：「公始授南京福建道御史，奉命简阅内库，循固实，稽羡余，内库豪贵无敢冒利者。又视南城，而南城无敢夜聚。按江表而江表宁。上章论利害者凡十有一，皆曲尽事理。升知太平府而太平理。曰：『惟时建康之南屏，实惟国家之股肱，独不可使彼民贫。』乃身?循之，流亡来归者万计。彭中丞礼、邢御史凤交荐於朝。惟先生幸畀之铭，以光於潜德。」又曰：「公奔襄毅公之丧，太平民留者塞道，公泣而谕之，乃稍稍引去。公乃兼程驰回，悲殒号极，几不生，凡六日，而后食饮。即食饮，人弗强之，犹弗食饮也。其孝有如此者，惟先生之铭是祈。」又曰：「起复，移治临江。临江壤接袁、筠诸郡，土寇出没其间，前有司率玩暍养患，民无休居。公悯曰：『夫临江与太平异也，寇弗击，民弗宁。』乃立捕诸豪贼百八十人按之，一郡肃然，夜户不扃。逾年，临江大饥，米石千钱。有司方请赈，公曰：『民饥就死矣，必请而赈，毙将何待！赈而弗请，罪在太守，太守宁以一身活数万人。』於是发府库金数千，建和籴之法，民赖以存者无筭。时监司督赋方急，公入诤曰：『化理民命为重，民惫矣，以杖驱之，是束羊加石而沉之渊，直速死耳。民尽死，赋从何出？太守死不奉命，太守死不奉命。』监司怒。继而岁大稔，民感之，各思报德称赋，洒洒然入恐后矣！卒为诸郡先。其仁爱感格如是，亦足铭矣。」又曰：「方逆瑾擅权，吏多入赂，公弗赂瑾也，瑾怒。或以告公，公曰：『乃人各有志也，彼乌怒？即怒，吾命耳。』卒弗赂瑾，然心知祸之将及也。寻又移治汀州者期月，政尽举。瑾怒甚，乃卒檄致仕。公致仕，汀州民留之又犹临江也，已乃夜遁去，瑾怒益甚。时公弟绶为千户者，进指挥矣，又从征广右有功，於是矫诏缚绶编戍辽阳。居无何，瑾诛，诸赂瑾者皆败。台谏荐公抗直可大用，公曰：『吾乃今可休矣！夫人处世，倏若飘风之过耳，吾五十余矣，吾宁千里为吏，俯仰人作强壮态，吾孰若林皋自怡也！』乃自号怡庵翁。具疏请老，上允之，授江西右参政。盖致仕又十年而今上登极，又七年，大礼书成，俱推恩天下，诏两进阶至中奉大夫。其节介恬退若是，又可以铭矣！」又曰：「公教子严而有方，尝曰：『夫起家者，犹治田尔也。吾先有厚畜矣，至我襄毅公辟之树稼焉，而守於予。夫善守未必有终也，小子识之，其毋忘尔祖矣！』」又曰：「襄毅公遭谗屏居，公时虽少，亦夙夜抑畏，惧贻襄毅公忧。比为御史，而弟绶以指挥署苏州卫。公令绶奏署嘉兴，所以侍襄毅犹己在。绶亦善事襄毅公，无弗若公在也。襄毅公卒时，又有幼子矣，公周悉抚爱，讫有成立。襄毅公廉无所遗，即少有遗，公尽分授之，弗私也。初公为举人，居鲍夫人丧，比又居襄毅公丧，皆善执礼不随俗，其子弟无敢弗执礼、居丧随俗者；乃昏娶不论财，其子弟无敢论财者；居常不私谒郡邑，其子弟无敢私谒郡邑者，是宜若可铭也。惟先生幸畀之铭焉？」甘泉子曰：「予观於状，而知参政之贤，贤於人人矣。是故本襄毅以达宏度，表世德也；本之学艺，昭才异也；简阅按视，爰有章奏，明经济也；纪太平临汀，彰政理也；赈济而以身易民命，仁之发也；奔丧表孝，诚也；三郡之民遮道以留著，遗爱也；遇祸滨死而莫以赂免，节介也；起废引退，可为而不为，廉也；谨事父兄，成化子弟，文知武勇，以裕於后昆，善作述也。足以铭矣！」公生於景泰壬申，卒嘉靖己丑，享年七十有八。娶赵氏，继田氏、王氏。男三，长镛，千户，今从征交南，次铠，鸿胪序班，次即锡。女三，长适南京左府经历吕言，次即适屠主事应?，次适太学生沈惟[锷]。孙男四，元淳、元深、元淙、元涍。孙女七。墉等以　　年　月日葬公於　　山之原。铭曰：奕奕项氏，右於嘉兴，有宋宏度，避地来宁。仪甫、伯通，乃生达卿。永原、邦、衡，遂发忠生。七叶令德，德蓄而植，植久以深，厥果乃硕。忠寔襄毅，仕功永锡，帝褒世官，以报显绩。是笃参政，生则灵颖，曾荫太学，遂举两省。爰擢柱史，三州是领。上旌下欢，赫赫整整。救民发廪，维以身任。监司有尤，天与大稔，民争入租，报德孔牣，我哺我苏，父母我轸。罹时孔艰，逆瑾煽权，弗从众赂，竟以祸延。公曰：『去已！又何难焉？』即以夜遁，民莫攀辕。邪诛正厘，台谏荐之，公曰：『可休，林皋自怡。』上疏陈乞，遂获所私。厥胤文武，余庆是贻，庶美具有，厥自奚取？克施有政，君臣孝友，孝友於家，式训善守，以子弟材，罔有间口。维山有原，维水有源，维公幽宅，以千百年。 
　　
　　明赠吏部郎中鄠南苏公配封太宜人赵氏墓志铭 
　　
　　志曰：父子之爱，天性也。以天性相感，岂有穷哉！故父母之生子也，爱其生矣，必欲长养之；既生而长矣，必欲教成之，以达於贵显。夫然后父母之慈爱以尽。人子之报其父母也，既温清定省以安其体矣，又必欲怡颜承志以欢其心。体志安矣，必欲备物显扬以尊崇之，夫然后人子之孝爱以尽。是故慈孝相感，皆天性也。吾於苏母赵太宜人者，其有征哉！其有征哉！赵太宜人，故河南鹿邑望也。曾祖为福建参政，至祖斌隶戎於陕西西安前卫，父逸庵升，母刘氏太宜人。生而静贞温穆，端凝自持，不逐群女嬉笑，力女红以为常。笄而言动益谨，暗合女诫，父母选择以归赠吏部郎中鄠南苏公文通为元配，生一子，工部侍郎民。谨蒙养，勤训以义。能食，则曰：「以礼食。」能言，则曰：「毋妄言。」及就外傅，则曰：「若日何学矣？」必曰：「必若古之人某也，必若古之人某事也，必若古之才子弟某也，某事也。」弱冠举於乡，而鄠南公卒，则曰：「毋扰尔以家事，予其宰之。夫学以志先，毋以事夺尔志。尔志於学，以振尔业，用光於尔早世考。」故民肆厥学业，荣举进士，知榆次。榆次健讼且善谤，则谓之曰：「儿，尔无剧之患，患公与清耳！惟不私可以息讼，惟不贪可以弭谤。」乃邑大治，大著贤能声。起为兵部主事，忤权奸，谪播州桐梓驿丞。太宜人则谕之：「尔毋以我弃官。臣之事君犹子事父，父命不可违，矧君命乎？其勿我系念也。」及权奸诛，召还为工部，更吏部，由主事历员外郎、郎中，处铨曹地以嫌，然而无间言，皆宜人谨扃钥、察内外所致。以故及民为太常、为太仆、为光禄、以登侍郎，辄有清誉，非所谓生长教成以达於贵显，慈爱之至者耶？自民之令榆次、为主事、员外郎、郎中，历兵工吏之曹、太常、太仆、光禄公卿之陟，未尝不迎养左右，晨昏不离。故由太安人晋太宜人，服命、服享，禄养几三十年，志意谦谦，人曰：「贤哉！母也。」己丑秋，病胃矣。蹔止复作，作止无恒。民更医尝药，祈哀於天子，欲假晨昏须臾，就养母疾。既母疾不可以远归，且留医於京师，冀日愈。期明年得三品诰命致尊荣，以报生成之恩，遽意再期不起，卒卒於官邸，命也。非所谓既安其体志，而欲尊崇显扬之，孝爱之至者耶？非所谓天性慈孝之相感者乎？非惟天性之相感为然尔也，人合之亲亦有之。方太宜人之归鄠南公，鄠南公性严急，尚俭勤，又好宾客，太宜人课僮作，督女事，警惰节费，以适鄠南公之心，饮燕之馔，如夙具，又丰约中礼节，鄠南公曰：「吾得相矣！内助顺而良。」又推鄠南公之孝，以孝苏翁、潘姑焉。既结缡即事中馈，晨昏起居，缝纫烹调，柔暖以适其体，甘脆以适其口，候颜色，知嗜乐，以适其性。舅姑咸谓曰：「孝而恭。」潘卧病三年矣，太宜人躬致食饮汤药，毋或弗虔，潘感焉，临终执其手曰：「吾病良自苦，且苦吾新妇，新妇甘苦久不衰，真孝哉！真孝哉！愿天畀新妇，得孝妇如新妇。」及太宜人视侍郎之妇王如己女，王严妇职，则亦如太宜人然。至其孙幼平之妇，王则亦如王之式法赵宜人者，非所谓人合之亲，夫妻姑妇之相感以爱者耶？非惟夫妻姑妇人合为然也，至於上下主仆之相感亦有之。太宜人既宰家务，臧获男女之指众矣，推恩抚育，轸其寒饥而食衣之。男女之仆咸尽心力作，弗怨弗惰，比终之日，咸哭尽哀，如子丧父母然，非所谓上下相感以爱者耶？同乡太仆许子以状告天秀之同年甘泉子，甘泉子曰：「甚哉！予观於家，姻戚上下之相感以其心，而知王道之易易也。谓国天下之难治平，岂不谬哉？岂不谬哉？」乃为之铭。太宜人生天顺己卯六月五日，卒庚寅八月十七日，享年七十有二。某月日归葬某山。有女一，适士人何江云。铭曰：曷观乎母？以慈以教。曷观乎妇，以顺以孝。奉上逮下，勖乃家道。尊荣后延，其弗少延以待也。於乎！匪天，求安尔阡，以表其贤，於千万年。 
　　
　　明封宜人刘宪副配周氏墓铭 
　　
　　呜呼！惟兹同年广右宪大夫督学刘子介夫节之配敕封宜人周之藏，甘泉子铭之。或曰：「妇行不出捆，子之铭之也何居？」甘泉子曰：「吾有征矣！吾有征矣！吾上以征诸其夫子，下以征诸其胤嗣，是故上征尽妇矣，下征尽母矣。如其铭！如其铭！」铭曰：大庾周，周司马胤，以伪汉来归顺孝文，显祖时昌。丁酉春，宜人降?。惟宜人，范母易，生柔淑，惟贞默。闲内则，迪婉从。择好逑，督黉公。俨如宾，射俭勤，致孝敬，太宜人馔，必躬食。祀丰洁，簠簋饬，睦而姻，及娣姒，趋尔荣，让厥美。相督黉，力尔学，凡捆内，咸予托。亲馔饮，腆奉宾，御妾媵，恕以仁。教男鲁，爰及妇，有义方，闲女道，惟督黉。发省解，登乙丑，声始大。爰筮仕，司马曹，载迎养，谒妇劳。以直出，令宿松，将母祝，舟反风。助政理，严内外，杜幸门，赫声誉。守庆德，侍姑从，佥宪川，母归荣，副云南，宜人养。念垂白，无遐往，婴奇疾，既诀面。迁广右，不期见，子鲁音。适夙肖，命择师，阳明教，闻养心。亦暝坐，原喜怒，知心过。朝闻道，可夕死，卒庚辰，四月朏。兆杨　，天竺山。孟冬望，称高坟。 
　　
　　明东园林君配郑氏合葬墓铭并序 
　　
　　莆田林子守新会教谕，有雅於甘泉子，因汤生□以状告曰：「?也不肖，幸少成立，舉於鄉，以至今日，先考妣成之也。惟吾考熥弥睿东园翁也，生於正统之己未五月六日也，卒於正德癸酉七月之廿八也。惟吾妣郑氏锦有章也，生於正统戊午二月廿九也，卒於弘治戊申仲冬之十七也。妣之葬也，在甲寅；考之葬也，在乙亥，其同茔在常泰里仑山[之]麓也。咸有潛德，久而未銘，?與伯氏在，足恥也。盖若□待子之笔而后快於心也？」甘泉子曰：「是孝子仁人之心也。吾与之善类也。」乃视状而铭之曰：维林氏，甲於莆，詹事披，居澄渚。产孔子，牧九州，端州裔，徒城都。及五世，乌石徂，瀛岳准，进士髦。三进士，出同胞，及洪弟。洪武初，辰遗爱，悬靴楼，生完孝，闻乡闾，终不仕，曰潜夫。再世隐，东园高。惟东园，少业儒，弃举业，称士豪。孝继养，念劬劳，事继母，爱敬俱，丧致毁。六十孤，弟少则，友兄模。直道行，秉礼居，谨暗室，斥佞徒。非宾饮，绝公庐，屏玩好，淡自娱，惟诗礼，传厥家?。工吟咏，三千余。厥配郑，胤南湖，闲女德，性淑柔，寡言笑，动则姝。相夫子，家理敷，致妇道，孝舅姑，事继乳，针澣澡，睦娣姒，恤有无，或少失，辄引辜。理中馈，洁酒餔，奉宾祭，自竭输。内政举，外德孚，严母训，教二雏，成厥季，翀、云、衢。主捆内，阈不踰，病且革，却像图。生并美，死同区，仑山高，埋双瑜。有考德，铭斯诹。 
　　
　　月林陈君配湛氏墓志铭 
　　
　　辛巳四月二十二日，圣主龙起藩邸，入继大统。五月二日，部檄以钦命起取若水於西樵山，予往告别县大夫，因过石滩，哭从姑母於陈氏。姑丈月林居士哭之哀，予益哀，予辍哀饮泣，慰之勿哀，愈慰愈哀，愈哀且病。予告曰：「病矣，勿哀。」犹益哀益泣，言曰：「而姑负矣，无及矣！若得子之铭，虽死犹生也，虽哀可慰也。而姑自十七而归於予，归予以而家迍难也，无所利於一财。吾念之，相敬爱益笃者，徒以而姑克勤俭、孝舅姑、和妯娌、恤(藏)[臧]获，且与予相接宾敬，生平无有悖戾，如斯而已矣。」又泣曰：「若得子之铭，死安而生慰矣！予将以嘉靖改元正月　　日，葬於肖塘头石井山祖墓之侧，予死将同穴焉。庶乎生顺而死合矣。」姑生天顺四年七月十七日，卒正德十六年十月二十四日，享年六十。有二子男，天与、天瑞。女一，许龙门功武廖氏子。姑乃伯祖汶之季女，出於元德庆路总管府治中露。月林，乡善士也，讳耿，字克明，世居石滩，洪武初郎中某之后。若水乃拜而铭之曰：惟夫哀慕，惟妇尽道，生死爱敬，可谓无负。传云「夫妇，与知能行」，考於斯道，其足有征。 
　　
　　明莒州守杨君配汤氏宜人墓志铭 
　　
　　宜人姓汤氏，讳淑，字淑先，嫁为莒州守杨君舫弘载元配，生明景泰四年癸酉正月一日己未卒，嘉靖五年丙戌八月二十日辛未，享年七十有三。以嘉靖七年戊子闰十月二十二日庚寅，葬於邑城西一十五里虞山之下湖村之原，与莒州居同穴。宜人无子，抱叔奠次子育之，名曰似。卒而别室生子曰仪。女二，适周氏、沉氏。仪槁形疏服走白下，跪告於甘泉子，愿丐之铭曰：「吾母汤也，自十世祖均莹赘常孰唐浦之瞿而家焉，而曾祖景德，而祖铭，而考礼，世传诗礼，而兄滋发身大学，而溯於五世祖镐避兵以家江阴，而Y於观察使左迁宿州司户公育也。以极於上党之宗，世有积善，是故吾母亦逑世德焉。吾母之归我杨氏，我祖安州守东溪府君为我考莒州府君择配，必以世德之家，如吾邑之汤乃可，且吾杨自唐叔虞而后伯侨，而东汉之华阴，今吾邑陈墩太尉伯起之祠，实号余庆。吾曾祖贻谷先生福、谷堂先生宗，积德以发於集，始举进士，后必将益大。今吾子舫也，有异质，事业未可量，其可不慎为择配耶？及吾母汤既归，吾母能畏慎孝慈，克修内教，不以家世财雄，而加我俭朴之族，乃尽去华靡，以就儒素。至於烹饪纫缀，虽既贵犹身任之，年踰七十，纺织或至夜分。每事必有常度，未尝以盛衰为丰俭，虽事变仓卒，而不见有烦劳惊窒之容。帏服整洁，兴居闲静，虽至亲爱子姓，莫不望而畏，君子谓之俭矣！勤矣！盛德矣！」又曰：「莒州府君未第时，或有讲习之会，典籍之费，上既不敢渎吾祖考妣，而下又恐汨吾莒州府君之心，纺织不继，至尽脱簪珥以资其用，故上下两不烦而事举。自少至老，凡交游手札、往来文籍悉藏之，虽隔数载，求之无有遗者。平居与莒州府君处，若对大宾然，未尝有戏言惰容。君子谓其妻道之顺矣。」曰：「安州府君治家有法，祖妣李宜人性复严重，而汤宜人为之冢妇，旦暮必率诸妯娌谒候起居。岁时祭祀燕享，率先趋事，礼文既著，而上下各安，家庭斩斩，无有违言。」又曰：「弘治庚戌，莒州府君会试礼部，李宜人忽构疾，吾母汤也，亲供汤药，左右扶持，衣不解带者两阅月，忧劳憔悴，人不能堪。诸女妇或欲趋代者，悉遣之，李宜人谕令少休，则曰：『诸妇皆夫在，能分外忧，服劳多矣，吾为妇，夫远游，未知姑疾苦，小小勤劳，皆妇职之常，尚谁让耶？』比疾革，李宜人执吾母手，仰天而叹曰：『吾昔奉先姑缪宜人颇尽心，缪宜人谓曰：「吾愿新妇，复得贤孝妇如新妇以相报。」今果然矣！』泫然泣下，就怀中出金珥一双，令付莒州府君曰：『若相吾面也。』自后每一见之，与莒州府君辄相对悲泣，凡十五载如一日。莒州府君卒，痛不自胜，遂以石匣盛珥，埋於墓下，君子谓其妇道之克孝，虽死如生矣。」又曰：「仪，别室子也，自脱襁褓，与诸女兄处，凡服食抚弄，必以先於仪。人或疑之，宜人笑曰：『非谓嫌於嫡庶，男女之分固当尔尔。』莒州府君谢世，仪也时方弱冠，犹未知向学，且事迷缪，家日屯蹇，无所聊赖。吾母汤叹曰：『无财而有人，束皙且不以为忧，人所虑无良后尔！』戒仪谢绝杂宾，屏居城南耕舍，尽发祖父所遗典籍，程而课之，视进退为喜怒，以有今日，幸不为废子。君子谓其教子之爱，而知劳其克慈矣！」又曰：「先宜人处娣姒僮婢，极加恩顾，勉其善者，而惩其有过，俾咸有成，无或弃坠也。昔先大夫莒州府君，尝建道端堂於邑城南，为耕读之所，僮婢聚千余指。吾母悉身先，为务本之业，衣食未尝不均，有力勤者必劳之，曰：『此衣此食，皆出汝辈也。』尤厚恤之。君子谓其御下之严且仁矣乎！」甘泉子闻之曰：「宜其铭诸！宜其铭诸！夫闺捆之言不外闻，吾孰征信哉？信子而已尔。若吾子者，岂有美而不述乎？与非其美而述之乎？弗仁弗孝，君子弗为也。且妇人德罔由见，见於厥子。嗟嗟梦羽，昔从予游南雍，吾视之，见其衣缟悬鹑，及登进士而不改。以能脱其靡俗，知其母教之俭矣。励志学古，不移於气习，虽及贵，犹进进而弗自满焉，知内教之素勤矣。视其爱汤宜人，如生己者之孝矣，又以知汤宜人之爱之如己出者，其慈矣。视梦羽之迎养其二寡姊之悌，而知宜人之爱女若子无贰心之所感，信甚慈矣。视其既登进士，卑卑而与士者齿焉，知宜人之教以谦矣。夫是五德者，予於汤宜人之美有考信焉。予虽久不作铭文，其能勿铭乎？铭曰：匪蠙也以孕珠，惟蜾也以气化，而肖之。生之难，孰与成之难？谓生成一本，而又何间焉？考信厥成。如其贤！如其贤！戊子九月　日 
　　
　　明赠承德郎刑部河南清吏司署员外郎主事卢君易庵配赠安人俞氏合葬墓志铭 
　　
　　君讳和，字廉夫，姓卢氏，别号易庵。其先涿人。宋治平间有曰实者，为吴县簿，始自台郡迁居东阳之邪溪。七传曰大振、大成者，联姻宋室，为郡马。廉夫，大振之八世孙也。高祖松斋，德者还珠，曾公鹤龄为作传，载在实录。曾祖元定以仲子贵，累赠中议大夫，赞治尹，都察院右佥都御史。祖讳章，父讳洙，皆潜德弗耀。易庵生正统庚申二月初六日，卒正德乙亥七月十七日，，寿七十有六。配俞氏，讳玉，生正统庚申九月二十四日，卒正德甲戌七月十一日，寿七十有五。越厥三年戊寅正月三日，合葬兴贤之桐山，祔先茔也。又三年，以其子湖广参议煦贵，赠易庵承德郎、刑部河南清吏司署员外郎主事，母俞为安人。又五年丙戌，煦俾其子尧俞拜状於甘泉子曰：「先君人品高，豪岩不羁。少游南都，与鲁都谏诸公同从罗公崇岳习举子业，为文尚理致。既将有成，遂弃去，遨游四方，历览名胜，以大所见闻。归而志气益高，遂轻世肆意，漠乎不知天下有外物。以先大父误毙於庸医，自愤激，旁通内难，究极旨归。由是医道闻於海内，以是全活者众。所著有州溪纂要、食物本草、儒门本草，行於世。游姚江，见海塘高仅寻丈，叹曰：『一旦海啸，居民其皆鱼鳖乎！』后正德壬申秋，海水暴涨，溺死者数万人，人始服其先见。邑中患火，先君曰：『盍砖其墉乎！』遂砖其厅事之墉，得免患者再，由是邑人及旁邑人皆效之以免患。交游遍海内，至名公卿多折节下焉。惟孤煦也举进士，由长垣令迁刑部云南司主事。先君两寓教曰：『人孰不愿高，福则有分。吾见之真矣。且尔以进士差者二年，一毫无犯。为县三年，家不自随，冰玉自清，保全万姓。受旌七八，而仅得此升。人为戚戚，我独坦坦。夫司事愈繁，独不可愈著政声乎？汝其最尽厥职哉！』孤谨奉以周旋，用能保其终。尝上书论时弊於谬令樗，几六千言。一曰：量田土，均赋役，返水夫。二曰：禁盛畜婢。三曰：革吏奸。四曰：急救荒，兴水利。五曰：正风俗。六曰：听讼先乎其大者。七曰：尊礼耆贤。八曰：检例以附律。九曰：崇丹溪医学，革永宁巡司。十曰：宽征科。缪侯多所从可，而量田之利至今赖之。又笃孝友，财产悉以委诸二弟，独拳拳以赒恤为念。自幼习郑氏家范，慕而叙梓之。欲聚同堂而下为同居，遭回禄而寝。又欲效范文正公为义田义学，未就而卒。」又曰：「吾妣俞也，宋待制献可之裔。世居邑之石潭，迁竹园。性贞静勤俭，自奉甚薄，不喜华靡。凡有馈遗，辄不苟取。自孤之领乡荐，登进士第，及拜尚书郎也，未尝喜动颜色。事姑以孝，遇下以恩，处妯娌以和，庭无间言。先君游居，内助赖焉。遇祖曾高之祭，祭必洁，忌祭必为素服蔬食。子姓守之，遂为定规。生不肖孤与女弟敬，适县西金权。孙男三，尧俞、尧亮、尧工。曾孙男仲文、仲武。会孤以湖广参议奉敕提督太和山，并分守下荆南道，廉管抚民，奔走於外，墓久未有铭，惟先生念俞也亮也之在门下，幸畀之铭焉。」甘泉子曰：「可铭也。吾闻古有卢医扁鹊者，受诀於神人，能视垣一方，人以神其医。廉夫岂非其俦耶？何其子勇退全节，其孙好学，向上古人耶？夫土之厚者，其生物必蕃。今以其子若孙如此，可以知君之所蓄矣。可铭也。」铭曰：医有阴德，矧兹众懿。以懿而家，宜家而媲。而党而里，而孙而子。土厚而蕃，天地则尔。不弛厥蓄，以求多祉，於千万。戊子十月　日 
　　
　　明故封宜人吴嫔何氏墓志铭 
　　
　　惟兹封宜人吴嫔何氏之墓，以玉?陆侍御状来恳甘泉子铭之。或曰：「曷氏焉？」曰：「明本也。家故仁和之唐栖也。」曾大父源也，大父铨也，父瑛而母卫也。敦本乐常，家用阜康。」「曷嫔焉？」曰：「明归也，从夫也。何之生也，厥讳妙清，禀兹淑质，庄顺贞静，习於女诫，工於纂组。及笄，闲於姆训。厥父母爱焉，必择所归，曰：『惟时邻邑德清慈孝之里，吴氏子庠生江者，英声隐隐，弱冠也，庶可与为匹乎！夫吴，巨族也。且承其先考大夫礼部司务君之懿，先祖承事府君之绪。』遂昏姤焉，以归从岷。从岷者，领弘治乙卯之乡荐，登丙辰之进士，即吴氏子江也。」「曷封诸？」曰：「以夫贵也。有内助於江，江以进士拜刑部主事，壬戌考绩也有封。及迁员外郎，甲子覃恩也，再有封，由安人以进宜人焉。」曰：「夫妇言不出捆，曷铭诸？」曰：「以其状也，以其夫也，以其子也。曷谓以其状？状曰：『宜人来归中壶，雝肃爱敬，匹休为顺，重闱且庆，咸得欢心。四丧哀致，罔踰情文，为孝。群从妯娌，外内仆御，以安以乐，为睦为惠。敬姻党，为礼，施乡邻，为义。衣必澣敝纽缀，食必素虀，为俭。业必女红，弗替寒暑；为勤。』曷谓以其夫以其子？其夫子莅政於内外，声则赫赫然。其嗣子游於庠雍，学则饬饬然。从岷曰：『吾非独能尔也，夫有所助之也。吾自刑曹出佥江西之宪，再补河南，参议山东，副宪山西，而参河南之政。宜人或从任，或留居所，至扃钥肃严，言笑不闻，亵俚不出口。听读书史，则识其嘉言善行。及为政，必举以相勖。闻政事之疑，必曰：「得失当如是。」临利害，决去就，曰：「义当如是。」以致规讽。故江之居官，获保无大戾者，宜人之内助也。』同庆曰：『吾非自能尔也，夫有所教之也。昔我母子阻於巨寇，不获从我家君於山之西东，奉母以居。母戒曰：「制家之用，惟家之量。勿婴父念，以败厥官。」故於吾三孤也，恩不弛教。曰：「爱也、庆也，颖而悫，请俾学文焉。恩也幼而?，请姑学礼焉。」饬而勿弛。爱也、庆也，惟是先世不坠之绪而加谕焉。所与贤，则曰：「汝不如若人耶？」所与否，则曰：「汝复与若人耶？」所业勤，则为欣欣焉。业或惰，则为戚戚焉。故兄弟凛凛自效，至於今幸不大坠家法者，母宜人之教。』」宜人生五十有七年，始於成化辛卯之正月二十七日，终於嘉靖丁亥之十一月十七日。子同爱，儒学生；同庆，国子生；同恩早夭。孙男：期大、期义、期友、期典。以某年某月某日葬於其里灌泽之原，祔大参之寿藏云。甘泉子曰：「夫天地之间，物必有所本，有本然后有所归，有所归然后观其华，观其华然后可以考其实，考其实然后可以究其终始。是故氏以明其本也，嫔以明其归也，状以明其实也，夫以明其妇也，子以明其母也，夫然后有生之道备矣。故志而铭焉，以章其幽也。」铭曰：观尔本支，敦与尔归。与观尔归，敦与尔貤。於夫观妻，於子观慈。谁其状之？众懿思齐，玉?来遗。为女者师，我观铭诗。戊子十月二十日 
　　
　　明故礼部精膳清吏司主事臧君墓志铭 
　　
　　惟兹故礼部精膳司主事臧君贤征应奎之墓，其弟应璧，以其友德安推官韦希尹、庠生蒋雷卿状来请铭焉。甘泉子曰：「於乎！吾忍铭吾贤征哉？於乎！吾忍才铭吾贤征哉？於乎！斯道之在宇宙，何其得之难而丧之易也？孔氏之门称德行者数人，颜渊短命死，冉伯牛则以疾死，闵子骞不死，则亦孤而不禄，何耶？岂所谓天之小人耶？而当其时，盗跖横行天下，日杀不辜，而幸老死，岂所谓天之君子耶？天之於善恶人，其有意耶？其无意耶？余求志圣人之学者於天下，仅百数人，得其门者几人。其在湖州，自吾贤征之外，有若评事韦希尹商臣，有若刑曹唐子正枢，陈忠甫良谟，其在广之顺德，则有若仪制主事张景川澯。澯与应奎以诤礼跪门，同死於杖；商臣以言礼刑落职靖江丞；枢亦以论大狱禠职编管；良谟虽不死，亦病且去二年，濒死乃不死。然则天之於善人，何其恝然耶？而世之人有生而积恶，日惟不足，以至公相，而老死牖下，又蒙身后之泽者，何耶？天果有意福之杀之耶？其无意耶？於乎！若臧张二子者，其偶自死耶？其天死之耶？天耶人耶？然则吾之於吾贤征，其忍铭之哉？若贤征者，其果可以死之也。」韦子曰：「奎也少禀天聪，丙子举乡荐，丁丑举进士，以父丧去。及授南车驾，寻以庶祖母丧求去，例不得承重，犹执私丧三年，以重所自出。其孝如此，可以死之乎？」蒋生曰：「贤征之事亲也，吾尝偕出焉。归不过期，途不废业，曰：『家君所程也。』母氏病痰，忧形於色，旁求名医，疗必亲焉。前母之墓，过必瞻拜凄然，乃去，可谓孝矣。是未可死也。」又曰：「同泊邑城，见旁郡之流民老稚过者，倾粟与之，不顾晨炊。其仁如此，可以死之乎？」韦子曰：「贤征恭俭不踰，见人之善，惟恐不及，色为?然。其惠宗族，虽患难孤嫠弗遗焉。其贤固未可死之也。」蒋生曰：「贤征为之车驾留都，愤中官以进贡索多船，利私载，则为裁抑。遣卒哗焉，则叱左右执之，乃遁去。势力者谋造舟之利，以糜金害民，则出身拒而沮之。其正直刚方若此，顾可以死之乎？」又曰：「贤征心地光明而义气充实，尝过文庙庑下，慨然叹曰：『吾辈殁亦当俎豆其间乎！』及官礼部，学於甘泉先生，得知行并进、体认天理之说，而惓惓於雷卿之未闻也。如其无死，所至可量耶？」韦君曰：「贤征闻先生之学，曰：『吾欲终身得所宗，执弟子礼而受学焉。』」甘泉子曰：「於乎！若贤征者，岂易得哉？使假之年，以其忠信不欺之心，笃其志以往，扩同体之仁而全归焉，且为天之孝子矣。其可死之哉？其可死之哉？天之意固不可得而知矣，吾独忍不铭贤征也乎？」贤征号损斋，生弘治三年四月二十五日，其不幸而死，为嘉靖三年八月四日也。世居兴城。曾大父和，赠工科给事中。大父瓛、父维，副千户，赠如其官。母黄氏，封太安人。妻严氏，封安人。严尝割股和药以疗贤征之疾云。临绝，其从父太学生志观视之，索笔书云：「不当与弟应璧异居。」可以观弟友矣。子二人，长继英，次继荩。女二人。铭曰：大道浑浑，胡生之难而觉之难？成之又难？胡三十五年，以身殒损？胡然其人？胡然其天？亦已焉哉！死而知性，不亡者存。戊子十月三十日 
　　
　　苏母朱氏孺人墓志铭 
　　
　　苏母朱氏讳大娣者，新建令尹朮之母，阳朔明伦坊庠士钰之女，云南阿弥州守钺之侄，义官启亮之孙也。早尖父母，育於祖母张。启亮以大娣慧而贤，甚钟爱之。及其长，则曰：「此孙聪敏，言文而动矩，贞於为道。配惟其贤，不惟其族。吾族虽富甲吾邑，此孙不宜与富而庸者。苏氏虽中贫，而世家，庠士昌，其才可妻也，宜与之。」及归苏氏昌，脱去富习，翼翼小心，以奉翁姑。敬以事上，恩以遇下。族之妯娌，以及邻里之妇女，罔不和睦，咸称曰：「贤富而能贫，独古有孟光哉？」遂佐昌业儒二十余年，不倦益虔。弘治丙辰岁，家遭回禄益窘。乙丑，值九溪土兵讨思恩岑俊之乱，道经阳朔，放纵掠杀居民。母从昌将避之於姻家，行四十里，逢其冲，一时夫妻子女各鸟兽四散，匿山溪间奔命，幸而保全，又益窘。昌遂权为计利之术，货殖於岭之南，失利，又益窘。祖业倾尽，无立锥之地。翁丧不能葬，假资於外叔父钺、铎以襄事。姑黎年七十，子女皆未婚娶。母则为亲操井臼以为养，纺绩以为衣，苦节甘贫不少屈。教子朮读书，必伴至二鼓乃息。五鼓亲为起，然灯使之兴读，以为常。日禁其出，曰：「汝同富子游则惰，同荡子游则废，汝出何为者？」课其长子朮与女子，皆以勤俭。少有怠肆，则挞之流血。常曰：「富贵勤俭致，贫穷懒惰生，可不鉴诸！」於巨家有子皆来求婚，必有愿嫁归焉。曰：「此人家贫而行不可及，安知其异时不复富乎？」正德丙子，朮中乡试，皆母教诲之力也。朮为广东英德教谕，迎养於官。时督学庄渠魏公移文取朮居书院，讲论道学。拜辞而行，母戒之曰：「敬谨便是道学。」嘉靖乙酉，母归阳朔，朮赴会试，得进士第。陈情归省，不允。观政户部，差往南都勾当，便道而归，父母相欢也。朮欲终养，弗从。拜江西南昌府新建令，莅任四月余，母讣至。终於嘉靖戊於十月十三日，距生成化丁亥十一月二十九日，享年六十有二。葬於东岸上水龙洲，实嘉靖己丑十二月初三日也。男二人，长曰木，三十三而先卒；次即朮。女三人，大姐配邑庠生林瀚；曰二姐，配朱邦麟；曰三姐，配葛兴。男孙二人，曰小狗，曰京狗，朮出。女孙二人，曰黑老，配童生王守约，朮出；曰英姐，朮出。葬明年，坟之左右产芝三十本，长尺许者一，如盘大者三，连理者二，皆紫色云头云。嘉靖壬辰二月，朮起复，诣都下，部廉以充会试受卷官。日见甘泉子於文场；以状告曰：「朮也幸游门下有年，而母墓未有铭，愓若不可以为人子者，敢以乞铭於先生。」甘泉子曰：「铭也。予未知母之贤，知母之贤者，其惟子也。夫朮也夙从吾游，学圣贤之道，笃志力行，以达於政。尹新建，学以淑其士，德以化其?，隐然有循良之风焉，则母之贤足征也。而况瑞芝之应，其见报之异又如此哉！」铭曰：曷以观母之贤？吾征诸其子之贤。子曰：「非敢谓然。」有瑞芝焉，吾以征诸天。嘉靖壬辰二月　日 
　　
　　明故封文林郎太常博士(闲)[间]翁陈君配封孺人吴氏墓志铭 
　　
　　金溪陈子惟浚以其妹婿吴君镔之状来京师曰：「吾考封文林郎太常博士间翁府君不幸以嘉靖壬辰二月三十三日卒，距生天顺戊寅十一月十六日，寿仅七十有五。吾妣封孺人吴也，亦不幸以壬辰正月二十九日卒，距天顺辛巳十一月初五日，寿仅七十有二。吾母卒仅二十五日，而吾考继卒。九川终天之戚，其若之何？」若得仁人君子闵焉，志而铭诸墓，托以不朽，则吾考妣虽死犹生也，庶乎可以解忧焉。」甘泉子叹曰：「於乎！铭哉！铭哉！昔予既已闻之矣！昔者甲乙之岁，予丧母陈夫人於京师，陈子相焉。予扶柩而南，陈子告病从焉。由齐鲁之墟以及鄱阳之涯，讲其世，因吾母以获闻其母之贤。予曰：『非此母，莫生此子。』又因其母以及其父之贤，予曰：『必有是父，乃有此子。』或曰：「父之贤，则德何德矣？」曰：「父为乾，乾为刚，其刚德矣乎！」「母之贤，则德何德矣？」曰：「母为坤，坤为柔，其柔德矣乎！」状曰：封君讳昆，字献璧。厥考曰溥，厥妣曰聂，厥祖曰敬和。封君之贤也，人或莫知之。器度宽弘，静重醇谨。其接人则有温容，其待宾则有敬容，其事亲则有婉容。祀事思孝，忌事思哀，兄弟思让，五十同居，罔思私蓄，蓄则思散，饥则思赈。厥在正德，济活旁郡，犹其乡人也。老而分财，遍於姻族，犹其子弟也。御仆思宽，教子思严。幼学举业，以为不足事也，弃去。学三尺法，为方镇掾，又以为不足为也，又弃去。教四子，乃先气质，后乃文艺。尔静处尔塾，母妄尔交接。故长子九章学成，辞廪侍养。而次子九皋作，九皋后通判君，而叔子九川作。九川既显而厄，而季子九思作，补弟子员，通春秋矣。公不悦而退处，先孺人卒。九章以执孺人之丧，病毁而卒。九川始三录而后就学官，惟公之教，空同子之强。既举进士，则召之归山，静学以图大业。尔毋乾於城府，三载乃行，其忠尔君事，和尔僚友。故九川由大常博士历主客郎中，执正罔攸顾忌，以忝家训，惟封君之贤。捐赀命之立祠，合族以终通判君之志，惟封君之贤。非所谓刚德矣乎！然而刚不偏於刚也。配孺人吴，金溪世族之雄曰松之女也。其贤也，人或莫之知。内相以义，故外德以孚。侵我田者，则曰：「盍让诸！曾闻有千岁人乎？奈何以土地伤人和乎？」故恤邻族之贫病，必周馈以广公德。慈惠静贞，雅素性成。厌尔绮罗，乐尔布褐，甘尔井臼，勤尔绩纺，俭尔食饮，精尔宾祠，其在老犹其在壮也。勤励诸妇以肃；慈训诸子，诸子以循。崇尔仁厚，戒尔刻虐，母损尔阴德，母伤尔家祚。有小过，则必呵必挞。其在强壮犹其在孩提也，其在显荣犹其在穷约也。子告远游，则必遣，曰：「尔从尔师友乎？」子告以复召而起，则必不遣，曰：「尔以身易贵富乎？」及九川以严直罹玉石之诬，逮海滨之戌。封君曰：「吾外教非耶？何以致之？」或曰：「非也，大吏之移也。」孺人曰：「吾内教非耶？何以致之？」或曰：「非也，严莅之咎也。」则安之。是惟封君孺人之贤，非所谓柔德矣乎！然而柔不偏於柔也。是故封君孺人合德并福，以及九川。嘉靖壬午，并拜封命，潜德发光，以荣乡饮之宾。其生也，人莫不知敬且慕焉；其没也，人莫不感而伤焉。以是年十二月十六日，合葬於临川某山之阳。女一，即适吴氏镔。铭曰：临川之原，峨峨双坟。如璧斯联，如媲美并媛。匪之子之贤，吾何以知其然？明故广东按察司佥事潘君宗节墓志铭甘泉子曰：伟哉！团山潘子之为人也。正德乙亥，予自翰林衔恤南归，闻团山子佥臬事，政行卓卓，官不满岁，拜疏拂衣而去，士人犹传其风流不绝。予以不及见为憾。后十年，予司成南雍，开观光馆以延来学者，而团山之子子嘉首来问圣贤之学，遂得其门以入。予因得属璧焉，岂非神交之感应邪？团山名镗，字宗节，祖御史岳，庐之六安人。成童侍父布政入京冠带养疾。及弱冠而娶，甫四十日，坚请侍父以往，防蜀道之险，三岁而后反。举丙辰进士，尹满城，以父忧去，哀毁如柴。事继母许如生母王，疾必亲，珍必献。肇祀立春，忌祭惟谨。吁嗟其孝乎！再尹於滑，犹其在满也。去满束装不及一车，被征而去滑，或私赆金二百，峻辞却之，民立石以识焉。吁嗟其廉乎！治满去厉政，恺悌子育，民视之如父母，化巨猾而不杀。其初莅滑，断滞狱，理逋赋，解棼剔蠹，疏导如川，民争输租，化奸为良。册胥呈弊，遂以厘正。吁嗟其惠乎！拜为四川道监察御史，首论四事，审大势，权时宜，重将权，倡士气。劾阉宦高凤荫侄侍从之非，而斥其罪。劳军辽阳，公而有威，边将敛手。上备边五策，酌戍守，悯戍卒，处备用，戒未然，革科敛。及以许夫人老，乞改南道就养。逆瑾作威，矫制削籍，下诏党恶，诬罪罚粟，鬻产供命，唯恐或后，罔有怨悔。吁嗟其忠乎！诏复冠带，起授佥事，莅於广臬，持法平恕，人以不冤。杨丞见黜，心服感泣。黄尹遗金，自咎不德，弗暴尹罪以自章，黄为惭谢。吁嗟其厚乎！广猺为患，诸司首鼠，君奋兵直前，夜捣其穴，不遗一矢。吁嗟其勇乎！韦氏兄弟争财不决，开喻义利，自相引伏。吁嗟其信乎！年踰五十，上疏请老。铨司慰留，再章而去，不待报命。吁嗟其恬退乎！谈圣贤之道，如啖饴蜜。学有源委，不事枝叶。以古人之学惟在此心，今外心为学，故汗漫无归。吁嗟其知要矣乎！其笃乃志，以燕翼子也乎！事详顾东桥廉宪璘状，文在团山集。卒正德庚辰八月二十八日，年五十有六，葬於望江之原。提学御史萧君鸣凤因诸生之请，升其神於乡贤祠。配单氏，封孺人，继黄氏。男二，曰：子嘉、子寿。女四人。铭曰：惟祖子孙，三世御史。岳不迁官，至辖使，而大显於团山子。盖君子有至显，而官爵不与焉，寔为道学起家之始。生不及六十，秩不过五品，而九德咸诣备具。人道之纪，以贻厥嗣。 
　　
　　明故正议大夫资治尹兵部左侍郎赠兵部尚书竹涧潘公墓志铭 
　　
　　於乎！竹涧，而遽而化耶？化者之寂灭，孰乐耶？生者之哀，孰妄耶？抑理固有常而非常，而谓乐与哀皆妄耶？未可知也。於乎！昔在壬癸之岁，偕公奉节，诰封於安南，历齐鲁徐扬之墟，乱於江淮，达於吴越，惟余与公偕，惟时公则先趍而归，余独登越王台，观会稽，窥禹穴，访阳明之洞，然后返钱塘，过严濑，以会公於金华。抚赤松，观王初平化羊石，然后浩然偕南沂浔横之江，以出凭祥，两崖之山，夹江插天，奇怪百出，目眩心悸，笑歌相答，忘乎其为行旅矣。凡相与岁月之间，无有几微相逆於心者，然后知公之为盛德人也。及还朝，无何，余以忧去，继以病不起，离索者八九年。及今上改元，余奉召至京师，见公无几，而余为祭酒以南。及余方北，公亦治水还朝，历贰冬夏卿，未及三年，而公一日勿病而化。於乎！人生离合无常，死生亦无常，余安得不动今昔之悲乎？其子徽以其子婿文德之状，来请志铭，余揽涕勉为志而铭之。志曰：竹涧公，潘其姓，希曾其名，仲鲁其字，竹涧其号，金华其里，彦亨其高祖，文华其曾祖，洪其祖，璋其考。彦亨应洪武贤良聘，使江右，有专对之才，未官而卒。文华以洪贵赠山东道御史。洪以御史累官广西按察佥事，又以璋贵赠奉政大夫。璋由水部郎司榷荆湘有声，为佥事，督学於蜀有声，官至陕西副使督学，卒，食俎豆於蜀之名宦、婺之乡贤祠，后洪、璋俱以公贵赠中宪大夫、南京太仆寺卿。祖妣吴氏封孺人，母姜氏封安人，俱累赠淑人，其世德之积累也。公生七年能诗文，十有四年丧宪副公於陕，奉淑人以丧归葬，读礼如成人。弱冠，补郡弟子员，经学迥异，督学者必器重焉！弘治辛酉，举乡试，壬戌，登进士，皆居上第，选翰林院庶吉士。秋，迎母淑人就养，淑人以疾终，则扶柩还葬，如丧宪副公。服除，授兵科给事中。武庙登极，恩诏赠宪副公中宪大夫，母恭人，兹其出身之履历也。天性孝友，简默惇悫，接人和夷，未尝作谐谑语，有德於人，未尝自言，人有不礼，未尝见其非。口不言人过，有言人之短者，则为默然。又不乐趍时进取，尝私著大礼论，不以上闻，若嫌附合避荣宠然，人亦终不知之。居三品者比三考，至滞也，人问之，则笑曰：「难说！难说！」此其德性也。沉默不露，外视之若愚，及临大事，决大疑，若庖丁之理牛，无不迎刃而解者，兹其材能也。有汪钰者，故太监汪直义男也，乞升锦衣卫镇抚，带俸守茔，公即首疏，以为世禄以及子孙，鬼神不歆非类。内臣本无后，而强求世禄之恩义；男本异姓，而欲冒他鬼之荫。疏上，中官皆切齿侧目。又上疏劝上隆大孝、勤圣学、节游乐、远佞幸八事。逆瑾遂谋中伤之，以发前愤，乃差公湖、贵二省计处边储。至，则有司为备千金以请曰：「今瑾虐焰日炽，凡差者以赂免祸，时也，势也。」公毅然却之，曰：「我谏官也，未能为朝廷除恶，奈何复尔乎？」瑾因大怒，矫诏下狱拷讯，欲寘之死。杖於阙下，晕不知人，瑾决曰死矣。左右负以出，不知公之复苏也，然且除为民。归则杜门深居，宅傍有水，水际有竹荫可息，闲招亲友觞咏，悠然自得，因自号竹涧居士。庚午，瑾伏诛，明年，诏复其官刑科右给事中。壬申，奉诏持节往使安南，赐一品服以行，寻由吏科右给事中升礼科左。入其国，远近皆来瞻仰其仪度，以为从天而下，莫不起敬，且为中国重，非徒不辱命而已。途中述作有南封录。反命，升工科都给事中。时内官监奏请修太素殿、天鹅房诸役，费累钜万。公抗疏力争之曰：「方今边储告匮，冗食日繁，山东、河南，近经兵燹，江西、四川，疮痍未起。凡营建清、宁二宫，大木采及於远方，工料派遍於天下。若复别兴土木，诚恐民不堪命。」疏上不报。丙子，迁南京太仆寺少卿，奏易买马为折色，宽滁和之民困，而马课视昔尤易完，遇灾沴则请蠲贷以苏之，长淮南北之人咸德焉。今上御极，迁本寺卿，复遇恩诏，是以有祖考之赠。癸未，迁南京太常寺卿。期月，改提督四夷馆。乙酉，晋都察院右副都御史，督南赣、汀、漳等处军务。先是，招抚新民，或多以诈杀之，是以往往复猖獗为民害。公鉴其弊，务驭以诚信，惟於自相告讦者亦听之，而其党以离，有功未赏者，悉令赏之，以示恩信。惠州黠寇赖贵聚众肆虐，则进兵剿之，空其巢穴。凯奏，赐金币慰劳之。浰头余贼曾蛇仔七巢?兴，流毒江、广，发诸路兵夹攻之。贼计穷，袭通判董鸣凤以要我抚。公曰：「不可堕其计中耳！」乃佯曰：「通判自偾事，不足恤。」督兵益力。战数合，贼大败，生擒渠魁，余党奔窜，通判卒获全。遂犁其庭，籍其田，以业贫民；廉其胁从者分配内地，上功多归之人，弗以自伐，曰：「臣子效劳，常事耳！」俘获涉疑似者，不以报奏。会召入为工部侍郎，故论功竟弗及，人益高之。及还朝时，黄河溢淤漕渠。任事者方兴新河之役，费且数十万，死者数千人，人心汹汹欲为乱。岁运又不继，廷议必得公往代乃可。赐玺书兼宪职，以往莅事，公还甫三月也。於是誓殚虑毕力，以济大事，夙夜思惟，廉知沛漕之淤塞，因黄河之旁冲；黄河之旁冲，因上流之未疏。今宜疏支河以杀其势，筑长堤以防其冲，然后凿通沛漕，自无复淤之患。乃上疏谓：「河流故道非一，其大而要者，若孙家渡、赵皮寨乃上流之支河也，沛县飞云桥乃下流之支河也，弘治以前，三支分流会於淮而入海，故徐、沛不受其害。迩来上流二支俱就湮塞，全河东下，并归飞云桥一支，下束徐吕二洪，上遏闸河，流水溢为游波，茫无畔岸，於是决堤壅沙，大为漕患。」人以为探本之论。既至济，即达观徐、沛险阻，而得其利害，乃复上疏，以为：「济、沛间漕渠忽淤者，盖由决河西来横冲，并掣闸河之水，东入昭阳湖，故闸水不复南流，而飞云桥之水时复比漫，故沙停而淤也。今宜加筑东堤，以遏入湖之路，更筑西堤以防黄河之冲。臣愚不敢求新奇之功，不敢为苟且之计，惟欲因旧以为功，从省以济事。故舍新河而修旧漕者，图其易也；沿黄河为堤百四十里者，防其溢也；停概派夫十数万，仅用河夫二万余者，恐民劳也；罢顾募而行犒助者，虑继费也。」上并嘉纳之。不期年而成功，以公有令策也。己丑秋，河溢境山西，徙三百步，乱石绝流，流下射高数仞，虽虚舟不能上。有冒险而下者，十覆三四。公乃命穿故河，广十步以通水，稍截徙河逼之东，仍於徙河两涯下埽，以渐相属，埽渐逼，河流激荡，因决入故河，奔放冲涤，一夕河广一倍，二三日尽复其旧。人曰：「今人未见禹之行水，未知於公何如耳。」役之初兴也，有风公终新河之绪者，有风公条新河之害以闻者，公一弗从。盖公之忠，不欲徇人之非，以偾国之是；而其厚不欲扬人之短，以彰己之功。故功卒成而人弗病。於是傅御史炯、章尚书拯，各疏公费省而成速，画一而有序，坐收累年难就之功，宜加升赏。诏升尚书俸，总理如故。然而公自此婴疾矣。盖由鞠躬尽瘁，有所不顾焉耳。己丑冬，上疏乞骸，温旨慰留。辛卯春，诏改兵部右侍郎，五日而部署灾。时堂属多被逮，上察公任浅，特贷之。公益感奋，以一身当众务之剧，收拾图籍於散毁之余，厘革宿弊而复之旧章，则其事业也。是年秋，迁左，寻奉敕督理仁寿宫工役。力疾趋事，壬辰三月十九日，上御正殿，传制赐进士。公朝服侍班，退朝，同省迎进士，合主宾百余人，冠盖济济，宴会尽欢，比日昃始归。又延接宾客，罢则如卧内少休。有顷，则气微微逝矣。明日讣闻於朝，朝绅皆惊愕，以为神异。天子赠公兵部尚书，赐祭葬。所著有竹涧集若乾卷，又尝作潘氏家乘以联属族人。公生成化丙申，距卒享年五十有七。娶叶氏，累封淑人，前壬辰进士知和州梅溪公第三女，性慈孝，事姑姜淑人，得其欢心，又能逮下。男子三人，女子一人。长男徽，登己丑进士，任南京刑部主事。女粹，适程内翰文德，俱淑人出。庶子绍，邑庠生，章氏出；绶，葛氏出。孙男四人，长承佑，以公荫为大学生；次承祥、承禠，俱徽子，承禋，绍子。公卒三十有三日，徽来奔，自南都扶榇而归，将以嘉靖十　年　月　　日葬於　　县　　之原。铭曰：嗟公行己，如公行水然，顺而因应，莫为之先。大服於於焉，朝而朝天。日中游宴以周旋，是刻不息而化，吁其仙！嘉靖壬辰夏五月一日 
　　
　　贞烈谢妇戴氏墓碣铭 
　　
　　贞烈谢妇戴氏者，祁门谢生惟仁显之妇也。父冕，休宁人，初以女许聘显，显父兰，家后益贫，冕悔，欲阴谋以女改许富人，且得多赀，而买一女以为己女与谢氏。女闻之，知谢父馆於戴所，稍出面视谢父，所以志不得以他日易己也。后数年，冕亦贫，益欲以女改婚他富人，设言需多礼赀以难谢氏，谢氏不能赀，自停婚耳。女闻之，泣而不食，曰：「吾闻古女不二醮，吾当不二心，二心不如死，死亦为谢氏鬼耳。」遂闭门自缢，亟救，得不死。冕又绐女以适外祖母家，实嫁之也。女窥见里门非外祖家，乃欺陷己也，以头撼轿柱欲死，舆人惧，乃为返途。然冕改议之意不已，又许大富人汪氏，得聘财若乾矣。汪后乃闻女屡自杀不肯贰许，义之曰：「此女两誓自死，不肯从再议，吾若再议促之死，是吾杀之也。杀贞烈不详，宁弃聘赀，不可为不义事，愧此女也。」事闻於官，官断之，不得已遂与谢氏子显成婚焉。谢氏无甔石之粟，妇曰：「吾宁甘贫，吾不宁二吾心。」执妇道益恭，水菽为欢以孝，奉翁姑和顺，妯娌皆化之克孝焉。勖其夫显以成君子之行。显好读书，至夜分，戴绩纺供粥，亦至夜分。闲则道古贞节之事，显尝谓：「梅圣俞言：『吾出与朋友游而乐，入则见吾妻，怡怡而忘其忧。故得不以贫窭自累，而致力於学。』吾亦有之矣。」显从甘泉子游於白下，戴大喜，夫子将有成行矣。归，见问心性图，即知心体之广大而保守之，饥寒自甘，卒无怨言，虽古孟光於梁鸿何愧焉！显随甘泉子至广东，登罗浮，穷南海之涯，戴携二女，侍翁姑益敬以顺。翁坠堑伤足不能支，戴以身扶负之，不以小嫌忘大爱。姑病，视汤药六月，不少懈，忧形於色。姑殁，显未归，则脱己衣敛之。显归途病甚，至则又以母丧痛哭致毁焉，水浆不入口者三日，戴亦三日不食；显仅食，戴亦仅食。显犹居丧次，卧枕苫块，戴曰：「病势如此，恐不礼，请权就别室便汤药，俟少愈，惟君之志可也。」显不肯，由是哀病相乘，益笃且革。谢父诊之曰：「事危矣！」他医诊之，亦曰：「死证矣，当在今夕。」戴恸哭曰：「吾身与夫为存亡者也，吾初不贰心以从他人，吾其可后夫子死乎？是亦贰心也。且吾闻有代君之死，而果得不死者。」遂拜告於天，以身死代夫，密辞其姒吴氏。吴守之，守怠，会夜大雨雷电，遂自缢而死。姒氏穴阁救之，气犹奄奄。众相与扶其夫显往视，欲宽之，戴但举手若辞诀然，遂绝。戴死后，显病益沉迷，阳阳然若见戴来曰，「吾告天帝，许以身代夫子矣，夫子病瘳矣。」以巾为抹其体之汗，觉则汗津津，爽然而渐愈。幽明感通之理，有如是哉！甘泉子闻之叹曰：「彼所谓女之圣人也，始终生死不二其心，无所为而为，非圣人之心乎！推斯志也，将与日月争光，天地合德矣。嗟夫戴氏妇女耳，使为男子，以其不二之心，若当大变，为人臣，其肯后君以死乎？为人子，其肯后父以死乎？为人弟，其肯后兄以死乎？为人朋友，其肯不赴之难而一朝与之同国乎？若戴氏女者，可以立教於天下后世矣。」予哀而贤之，既为作诔词，谢生来告铭焉。乃为志而铭之曰：「嗟嗟贞烈，不二其心，不二其天，不二其所天，何用不圣善以贤！」 
　　
　　浠川程母孺人袁氏墓志铭 
　　
　　孺人姓袁氏伯迪之长女，为蕲水程上舍文远讷庵之配，乡进士程辙子健之母也。孝舅姑，睦妯娌，相夫子。讷庵於邑庠以及太学，咸谨以顺，敬戒无违。讷庵养高不仕，退居於风竹亭，孺人相随以隐，不悔。有古儒仲妻莱之风。辙中正德丙子乡试，屡举进士未第，亦不屑仕。孺人乐焉，亦不强之。孺人性谨醇，寡言笑，对所狎如宾客，每朔望必衣冠谒家庙，舅姑忌日，必素服蔬食以从夫子，言则必称先德为子妇训。勤於纺绩，未卒前一刻，(尤)[犹]督女工。疾病不祈於神鬼，卒戒勿作佛事，平生动必以礼，有送道箓必火之，以从夫子。子男四人，长曰轼，次即辙，次曰輗，早世，次曰辂。女一，适邑庠生周明易。孙男十二，若砥、若规，邑庠生，若砺、若矩辈，俱就外傅。曾(县)[孙]生、庆等在襁褓。孺人生於成化丁亥四月十三日，卒於嘉靖丁酉八月二十二日，寿七十一。辙久从甘泉子游，所谓立身行道，扬名以显父母者，其在斯乎！乃来请铭。铭曰：「蚌有珠，渊则有光；捆有贤，户则有祥。蕲水之浒，生此淑女，上观之妇，下观之母，慈顺之武。」
  </div>
  <div class="pagination">
   <a href="泉翁大全集_page105.html">
    上一页
   </a>
   <span>
    ...
   </span>
   <a href="泉翁大全集_page101.html">
    101
   </a>
   <a href="泉翁大全集_page102.html">
    102
   </a>
   <a href="泉翁大全集_page103.html">
    103
   </a>
   <a href="泉翁大全集_page104.html">
    104
   </a>
   <a href="泉翁大全集_page105.html">
    105
   </a>
   <span class="current-page">
    106
   </span>
   <a href="泉翁大全集_page107.html">
    107
   </a>
   <a href="泉翁大全集_page108.html">
    108
   </a>
   <a href="泉翁大全集_page109.html">
    109
   </a>
   <a href="泉翁大全集_page110.html">
    110
   </a>
   <a href="泉翁大全集_page111.html">
    111
   </a>
   <span>
    ...
   </span>
   <a href="泉翁大全集_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
