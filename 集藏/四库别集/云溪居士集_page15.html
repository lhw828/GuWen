<!DOCTYPE html>
<html>
<head>
    <meta charset="UTF-8">
    <title>云溪居士集 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 15 页/共 17 页</h1>
    <div class="content">　　右某启逺劳专使曲致荣题稔闻声实之华亟列封章之荐庶有光于公道敢圗谢于私门愧戢増深叙宣罔既
　　代贺吏部林尚书启
　　右某启伏审显膺帝制荣正天官冠六典以经邦统百寮而掌治伏惟欣抃吏部尚书声猷夙茂望实弥隆久参侍从之华歴着藩宣之效入陪西掖既润色于王言进陟中台复増光于邦治行拥丝纶之诏茂登鼎鼐之聨某属使江湘冗将刍粟莫趋陪于贺客徒结想于台闳
　　代谢发运侍郎启
　　右某启叨奉纶言出将使指虽在三湘之裔地未逾六路之提封聨事有光依仁可赖制置发运侍郎声华朝右器洽世资贰卿列以分曹冠文章而腾实茂膺眷注丕总输将坐登邦计之丰余行预国钧之调燮分封有地怀刺无阶跂行府以甚遐念揺旌而第切
　　代谢和州知府王侍郎启
　　右某启叨防恩防荣假使权顾单浅之何堪实吹嘘之有自欣愉弥至感篆惟深知府侍郎觉在民先望居朝右乃敭歴髙华之选发挥肤敏之猷总计漕台分三路之剧部飞英省闼贰六卿之近聨雅推鼎铉之资寜久江城之守某方遥台屏阻造铃斋欣桑梓之有依跂氷玉而系想
　　代贺内翰启
　　右某启伏审拜命治朝陞华内相承制诏之宻防预军国之深谋盛世所崇清涂莫二允当公论庆洽舆情恭惟内翰道传孔孟之醇文擅渊云之丽早登法从歴践雄藩毓声闻以弥休畴事功而益茂卓有髙华之器必居清切之聨使寄久居士论未厌属圣人之有作收旧德以圗勲首还西掖之资旋进北门之选银台秘直方资顾问之竒玉铉具瞻快覩燮调之用某量依桑梓窃觇旌麾侍台座以尝亲听金声而时预比将使事言逺门墙想厦燕以难追效海鳌而増抃
　　代贺蔡内翰启
　　右某启伏审拜命治朝陞荣内相兼纶闱之要职总金匮之信书伏惟驩庆内翰閤下挟竞爽之资济该明之术词华备于制作论议达乎古今天府浩穰剸裁多暇边隅控制指顾有方防逄圗旧之辰浸被惟新之命分曹民部总计邦财既登丰羡之勳益茂倚毗之眷玉堂视草式资宥宻之谋金铉调元行着燮和之绩某属将使指逺在湘源莫修庆蠲之仪徒积倾瞻之意
　　又
　　右某启伏审拜命治朝陞荣内相伏惟欣抃内翰閤下淳深毓德敏济凝资夙蹈英躔雄飞要路天府之声华借甚师垣之望实蔼然民部列曹克奏羡余之绩金銮进贡益亲宥宻之机伫载备于丝纶茂入当于钧轴某属将使指逖在湘濵欣颂増深瞻依第切
　　代谢顾内翰启
　　右某启近者述职皇州荐登賔席分麾楚裔旋去门墙跋龙阪以弥遥倾葵心而第切恭惟内翰閤下秀分岩壑美毓东南陂量汪汪星华皓皓蔡义经术允惟天子之师陆贽辞章居然内相之任行司钧轴方在埏镕骤披郇国之朶云如对鲁山之眉宇仰惟卑牧退切惊荣感篆増深序宣奚既
　　代贺邵州知郡陈朝请启
　　右某启伏审显膺宸检荣剖郡符式涓刚吉之辰肇布中和之政伏惟庆慰知郡朝请性成懿德世济令猷浸更表着之崇夙蔼藩宣之誉拘文有限未舒披雾之勤望履非遥切喜依云之便欣瞻第切敷叙奚殚
　　又代贺邵州知郡张朝请启
　　伏惟庆慰知郡朝请业茂宗儒名光世德浸陞华于朝着稔腾实于麾符何幸属城亲承善政顾庆言而未致辱华翰以先临感篆増深言陈奚既【原注上半同陈朝请启】
　　又代贺衢州知郡黄朝请启
　　右某启伏审光被纶言荣分麾守察风謡而问俗敷条教以宜民伏惟欣抃知郡朝请识济强明政光恺悌浸陞华于表着稔驰誉于藩维千里牧民侧听中和之颂三月报政跂观褒表之书某属逺崇闳阻修贺礼欣瞻第切叙致奚殚
　　又代上宰相乞移淮浙一郡启
　　右某启伏念去国嵗久造门迹稀恋德虽勤瞻顔未逮恭惟仆射相公儒林博硕先朝老成茂协庭佥进陪国论秉至公而待物展素蕴以济时海角天涯既悉归于化笔鹤长鳬短当不弃于元功一将使指两昜嵗华期已逾匏系未解松楸不扫羔雁失时无补公家虚堕私计比敷短奏上干清朝匄淮浙近郊或宣庐便郡倘防矜恤曲赐陶成荷德之洪举族知愧
　　代邵郡谢知郡蓝皇城启
　　右某启祗服训词进膺睿渥总五管之遐服陟三章之外台顾已分以有逾惧佥言而未与知皇城成人惟美执德思谦过形粉泽之辞首致缄縢之贶铭言第切叙意奚殚
　　代贺侍从冬至节启
　　恭惟某官瑞应明昌彚征清切焕髙文而华国经逺业以宜民气有斡旋万物当从于天统道该消长大人斯介于神休某叨使遐陬属遥台屏莫致捧觞之礼徒倾望履之诚祈祝増深名言罔既
　　代贺湖南提刑冬至启
　　右某启伏以圭影迎长葭灰肇律亚嵗仪而展礼对天运以承休提刑某官视逺因明好生协德履阳来之令序宜神介之繁禧属此拘文阻前爲夀倾依第切颂祝惟防
　　代贺东府冬至节启
　　右某启伏以爱景迎长新阳来复探三防而肇律观五物以书云恭惟某官玉铉调元槐庭论道协赞惟几之务弼成于变之勳贤业无前耸民赡而有赖天元资配对时序以承休某叨使湘源属遥钧屏徒跂翘材之馆莫陈亚嵗之仪欣颂惟防名言罔既
　　劄子【三首】
　　乞东封劄子
　　某輙有管见上渎钧听某窃惟皇天上帝以盛德妙道付畀圣君贤相非徒以善一人之身将托以成天下之民也惟庶民不能以自治故作之君以治之惟一人不能以自爲故作之相以辅之受天锡之勇智得斯民之先觉君臣相遇或以大功定防内或以至德善天下者皆定职于天底功于世功成治定礼当告成故治世盛时莫不登封泰山登封泰山所以告也其君则皇帝尧舜禹汤文武其相则风后力牧臯防伊周海内之事自李唐遭安史之变成尾大之衅陵迟頽靡二百有余载生灵涂炭神祗厌乱天乃笃生艺祖太宗真宗三圣相继以神武平僭窃以仁义宠生齿付畀之功既成海内之治既定故真宗皇帝栉风沐雨东幸岱宗钦脩大典不敢怠忽所以昭事上帝也帝王之道自成周失文武之绪困强覇之説浇漓失坠千有余载人不见德法度散亡天乃笃生神考哲宗暨今上皇帝聪明睿智继继承承熙寜中神考以神尧之道文武之法责成于先正文公文公以孔孟之学周召之业革旷世之弊相熙丰之政大功未既横议有作纷更沮坏天下切齿绍圣脩复未及者多崇寜之初爰立贤辅同心一德协谋大政经营讲论内外并作脩纲修纪小大不遗六年于兹功德明茂人安物阜时和嵗丰政举刑消礼制乐作羌戎欵附人神绥和珍符嘉瑞近自圻辅逺及边陲日月进献者无有虚嵗窃以爲圣人之能事既备帝王之功业着矣讲修东封告成于天宜在今日伏惟钧慈特赐留神申明朝廷振举大典天下幸甚
　　乞颁降州军大乐劄子
　　某闻孟子曰仁言不如仁声之入人深也三代盛时雅颂之乐皆自都圻达于邦国故诗序曰用之乡人焉用之邦国焉是以道德纯一而风俗大同国无异政而家无殊俗近者伏见朝廷下大乐局制造三都四辅大乐将以播越仁声通流善教鼓舞都圻跻之粹和此大惠也某窃以谓今之三都四辅即古之乡遂矣今之州郡即古之邦国矣诚以国家之盛大乐既作颁之州军俾嵗时以祀享学社讲修乡射使四海之内皆得稔闻仁声服熟善教孝恭益明而人伦弥厚无有内外逺近之异斯民曷胜幸甚防惟钧慈特赐采择
　　湖南转运司申明茶事劄子【代运判曹辅作】
　　某尝谓天下之事有存之无补于公家而有害于细民去之无损于公家而有德于细民者理之所当必去者也某幸赖朝廷职擢备位部使者部有弊事不敢不言而使朝省闻焉湖南一二嵗以来年谷登稔盗贼衰息蛮猺妥安边境不惊上赖朝廷威德镇抚贤相燮调之赐甚厚百姓幸甚幸甚惟嵗科本色大方茶一十五万斤民犹受其弊辄条具利害上浼钧听潭民有茶园者十无二三每嵗纳茶则凡在税籍例皆纳无茶园者迫于期防既以髙价买茶受纳之所茶商舟子诸色公人复多方邀阻乞覔钱物不与则毁坏退换与之则资陪无艺每茶一斤尝费数百钱民力不便深苦其弊唯停塌揽纳之家与茶塲公人市廛游手之民以此爲便元祐初朝省以京库茶数有余权住科纳三四年只令送纳价钱每斤三百七十二文省人户欣然咸以爲便遂有茶塲角子安庆徃京师计搆旧日市昜司买茶勾当人户陈介令弟陈愈诈爲潭州人户投状乞纳本色省部不知遂下潭州依旧科纳元祐八年湘隂县人户陈讲探知上件情节经州陈论潭州备録申本司前任转运判官张琬遂具劄子乞依旧折纳价钱寻奉圣防听从人户情愿推行以来一二年间人尽纳钱无有一户情愿纳本色茶货者以此观之民间便于纳钱不便于纳茶灼然可见矣昨来本司遂申乞今后京库遇缺茶货即令预降数目下本司于采造时月置塲收买去年四月间虽准省部令科纳一十五万斤如过采造时月即限至今年秋季纳毕縁至去年十二月间却准省部指挥称京库茶已有一年及一次大礼支给准备所有绍圣二年茶货权住科纳令本司封桩起发折茶价钱并縻费钱本司遂便不科纳至四月间虽却准省部指挥令科本色茶货本司爲已过采造时月遂再具京库有备及本路续起去茶数因依申省至六月间省部专委转运副使柯述催督科纳是时民间所有茶货散卖已尽人户送纳价钱亦已过大半矣虽欲科纳茶货已无徒爲搔扰已申省部乞限来春科纳今来省部奏勘本司官吏故违勅防不肯科纳税茶縁有上项情节理合申请非敢故违勅防庶防听纳则有利细民耳茶塲公人官司非不钤束小人趋利不顾宪禁侥幸茍免肆爲欺弊剥刻细民置塲和买非无勾当诸般公人縁买纳两端事体不类投官中卖者不售则持而之他与私爲市矣何所系累复有求于公人小人知其然自亦不敢故爲阻节一行科纳则理势相辽科之有数纳之有限缺数违限追呼督责费用百出虽有良货或遭黜退则门户之事未得了足纳茶人户岂容无求于茶塲公人小人知可以乗事势而邀厚利则肆爲奸巧无复顾忌此本司所以欲人户纳钱而官自买茶也茶数不缺与科纳无异折价有数与纳茶不同此前所谓无损于公家而有德于细民者也伏惟经国之余少留神虑傥防采録画爲定论则一方之民岂特身受其赐世世子孙防被德泽幸甚幸甚
　　小贴子【附】
　　况潭州方茶每一大斤权以省秤得九斤之重嵗科一十五万斤则爲茶一百三十五万斤矣水磨茶所嵗得増卖一百三十五斤爲利不赀伏乞照防本路今嵗起发过上供见钱六十六万七千五百余贯米七十余万石银锡絁布茶蜡杂物共二十一万九千三百六十斤两条匹任职所在敢不自励更乞钧严少赐寛假庶效尺寸圗报万一幸甚幸甚












　　钦定四库全书
　　云溪居士集巻二十七　　宋　华镇　撰
　　表【九首】
　　贺兴隆节表
　　臣某言伏以律徧四时蓂华八叶实诞弥之谷旦属丕赫之昌期防祷无疆敷同有截臣某诚懽诚抃顿首顿首恭惟皇帝陛下圣心天纵俊徳日跻继述先猷缉熙成业迈文声而遹骏道武烈以増华舟车所通声教咸暨属临诞节罄率土以同欢环仰清光指南山而献祝臣逺违北阙久使西湘望日表以天遥跂鹭庭而地逺第防颂祷永固明昌
　　又
　　臣某言伏以玉烛导和当四气告成之月电枢呈瑞逢一人庆诞之辰文轨所同欢欣交至臣某诚懽诚抃顿首顿首恭惟皇帝陛下缵休圣绪遹骏皇图配雨露以涵濡体乾坤而覆焘东渐西被既尧道之无偏鱼跃鸢飞得周仁之有作丰功不宰懿铄难名每逢诞圣之期咸庆后天之祷臣属将使指适逺班聨汉殿称觞莫预在庭之列华封祝夀徒倾傃日之诚
　　又
　　臣某言伏以嶰管宣和导二阳之卦气阶蓂纪敷八业之祥符光标出震之期允属乘干之旦车书所至玉帛交驰臣某诚懽诚抃顿首顿首恭惟皇帝陛下笃实辉光聪明睿智体一徳以嘉靖总万邦而协和天施地生运神功于无外雷声渊黙藏妙用于难名爰临星电之辰均效封人之祝臣属将使指逖在湘西莫陪北阙之朝但切南山之祷
　　又
　　臣某言伏以夜明合朔序徧四时冬日周天经纒八度本社鸣之谷旦协绕电之灵休嘉节垂芳幅员同庆臣某诚懽诚抃顿首顿首恭惟皇帝陛下缵戎丕绪继述先猷稽古道以増华图旧人而熙载有政有事恵康小民不识不知灵承上帝混夷夏以懐保达神人而协和四海驩心尽倾驰于兹日千龄景算咸颂祝于昌期臣属奉恩辉叨分漕事抚三湘而地逺仰防阙以天遥汉殿称觞莫缀鹓鸿之列尧封献祝第倾葵藿之诚
　　代湖南监司贺正表
　　臣某言伏以璿玑端始玉律回春行夏正以示人协汉仪而献嵗臣某诚懽诚抃顿首顿首恭惟皇帝陛下克明俊徳率由旧章能持盈而守成善继志而述事惟馨可享幽有格于鬼神常善不遗明克成于人物肇因月正丕御治朝享万国之欢心备三元之庆礼琛珍在烈知声教之无方图籍盈庭见幅员之既庶臣叨分使节限守官聨莫陪鹓列之趋徒効嵩呼之祝臣无任
　　又
　　臣某言伏以嵗月更端乾坤交泰备汉仪而讲礼罄禹迹以来王臣某诚驩诚抃顿首顿首恭惟皇帝陛下正位居中体元建极迈文声而继志扬武烈而増华神化难名尽帝王之能事天临无外得夷夏之欢心丕御治朝肇修元防万邦玉帛光昭侯伯之勤四海图书奄有山河之大臣叨分使指属逺朝班莫趋魏阙以称觞徒効尧封而祝夀臣无任
　　代汾州知州董左司谢到任表
　　臣某言臣解官省闼分土西河荣兼师帅之严重有兵民之寄防恩逾望揣分増慙臣某诚惶诚恐顿首顿首窃念臣迹本孤生人惟卑品偶縁末学获齿清流徒更积久之嵗时曽无可书之名实夤縁论荐叅预详延密奉威顔愧乏髙明之论亲承温诏猥叨训奬之私遂以卑平骤阶识擢掌分部司府二卿虽任使之屡更卒涓埃之无补将命北狄仅逃亏辱之尤承乏都司未着弥纶之效罔孚士论果致人言忝冒既多投逺是分敢谓斗筲之噐尚尘符竹之权兹葢伏遇皇帝陛下日月照临乾坤容覆灼见隠幽之逺不遗纎介之防念此空疎尝加防励付之郡寄俾懋官成臣敢不勤抚吏民祗宣诏令究心戮力外式典彛顾后瞻前内滋明知俯免矌癏之责仰酬生育之恩
　　代湖南诸监司奏乞故知兖州程博文致仕恩泽表
　　臣某等言臣等伏见故朝请郎新差知兖州程博文志力精敏笃于公家知无不为至有成绩在熙宁间先帝脩明法度王安石荐其才首当条例司选任裁处牛羊司利害经画纲纪革絶冗费先帝知其可用后因开封府阙推官遂擢任之由是歴兵部郎中太府司农少卿权大理卿周旋省寺二十余年颇着劳效昨因使事北廷在路遇疾比及湖南服勤二年失于治养近防恩差知兖州行次江宁府遂以不救道路之间不及以时致仕虽尝于江宁府附奏陈乞一日之后即至捐馆有碍奏荐恩泽欲望朝廷察其平昔宣力最多以其生前尝曽陈请虽已身亡特赐指挥许令奏荐臣等知其本末今兹奉使在其前所治部故敢冒昧奏闻臣无任
　　漳州谢赐政和三年纪元歴日表
　　臣镇言伏以书成歴正知天道之有常赐及海隅见帝猷之无外拜恩既渥抚已知荣臣镇诚惶诚恐顿首顿首恭惟皇帝陛下日月并明乾坤合徳履三元而端始协五纪以明时视民无内外之殊与物尽阜成之利臣叨逢圣日权奉郡条夙夜颁宣敢失彛伦之叙雨旸时若庶来蕃庑之休仰奉宸慈俯熙逺俗臣无任
　　防问【六首】
　　问歴代巡狩制度因革防
　　问巡狩者前世之大经百王之通法也书传所载其详可考故舜有天下五载一巡狩嵗徧于四岳夏商因之其典不废虽周监二代郁乎有文六年五服一朝而申之以谕言语聴声音同数噐脩法则足以协和天下至于十有二载王亦时巡考制度于四岳汉魏而下中智之君粗安之世犹或射蛟江流耀武朔漠存问耆艾赒赐疾苦作盛典于当年追髙风于治古而况圣徳日跻王业祗固礼制乐作兵销刑措之世乎则斯礼也在所当讲国家因五圣之丕绪绍百年之治迹法度脩举庶绩熙凝四陲无犬吠之警中原蔼休和之气斯可以振清跸于岱宗觐羣后于太华协时月于南岳同律度于朔方东脩白云之故封西申汾隂之典祀扬艺祖之大烈觐神宗之景光方驾商周并驱虞夏垂训后昆永永无极岂不伟哉然舜用五载虽数而不费周十有二年虽疎而不缺其出有时其适有方其所以告神只之礼觐羣后之仪同乃制作一乃度数览观风俗之变而考察治忽之故庆以旌善削以黜幽有政有事载在方册诸君考古之制度今之宜孰在所因孰在所革幸详言之有司将以献焉
　　问汉宣孝元王伯之道优劣异效
　　问昔汤居亳地方不过七十里徳茂于内淑闻四驰天下望之若云霓之在旱嵗遂及其身享有大宝传五六百载其遗统余绪防而不絶武丁因之朝诸侯有天下犹运之掌周文王之治岐也亦百里之国端本正始载于闺门徳教道化逺渐江汉虽大勲未集而三分天下有其二武王绍兴克承丕烈后世厉王失道天下板荡幽王荒废褒姒灭之然而徳泽之美风俗善人心者犹未卒斩故风雅之变尚知止乎礼义民之允懐未能弭忘子孙相承复五百余年然后已何其懋哉五伯桓公以元侯之重据十二之地挟王室以令诸侯周旋数十年而功名止乎九合刼辱于曹沬见欺于陶涂智力之强盛年有所不伸宁足以传无穷而庇嗣续乎王伯之道优劣异效甚矣汉宣帝持杂伯之说鄙成周之政元帝言之愤然不以为是其为论駮矣考之前史宣帝之起实继昭帝强明俊发汉道复兴为政之效优于文景孝元承中宗之后尊儒重道有意乎商周之为卒之优柔纵防纲纪弗振汉之衰防乃自此始王伯之效何其悖于昔耶诸君试详言之庶有以质前世之事
　　问列爵经界五刑
　　问帝王之道尽于尧舜天下之法备于成周是故仲尼祖述二帝而宪章文武恭惟朝廷深明先圣之防防体尧舜之达道修文武之良法以幸天下繇熙丰以来至于兹三十余年显谟承烈有继述而无遗美是故分曹设官六卿之典也保甲武卒伍之政也农田水利沟洫之制也嵗考月试庠序之教也居养以厚无吿漏泽以及渊泉皆岐镐之所行王政之先务罔不毕举难徧以一二数兹可谓千载一时大有为之世矣武成曰列爵惟五分土惟三孟子曰仁政必自经界始经界既正分田制禄可坐而定也吕刑曰墨罚之属千劓罚之属千剕罚之属五百宫罚之属三百大辟之罚其属二百五刑之属三千此三者四代所共由三王之不改王者之政莫大于此今庙堂之上将议之不轻为之有序神明之用藏于妙防不骤以示于人欤抑古今异宜通变不一师其心不胶其迹矜其治不矜其同一代之制等其名实自足以比隆前王贻训后世欤此承学之士所知也诸君详言之毋隠
　　问井田肉刑封建
　　问昔者三王相承而起质文迭用或损或益不相沿袭至于建侯世守井地肉刑虽封域异制助彻殊号刑罚轻重与世升降而三者大法未尝昜也圣人之法有盛有衰必至之理岂夏商之季百度皆弊而此独未壊哉必其法尽善而百世不可改也杨子云曰井田之田田也肉刑之刑刑也夫鲁人什二而孔子有盍彻之谈秦人罢侯而汉世有孤立之戒孝文用鞭笞代刀锯而当时议者已谓名为轻刑而实重之由是以观先王之法此殆不可变已何新室为王田而天下怨叛东汉议肉刑而孔融异词贞观复世封而郑公不然岂复之者未得其道耶殆议者不达先王之法耶今国家蔑视汉唐茍简之政无小无大必师成周顾此三者法之大要为今之务在所宜讲诸君究明其术葢有日矣试述先王之时所以用之得其利汉唐之世所以复之非其道若孔融肉刑之议郑公封建之论皆一时之伟人必有可观其悉陈之母有所畧有司将以献焉
　　问宅都
　　问葢闻尧有冀方舜都蒲阪禹宅安邑成汤居亳咸因起兵之地体国经野以统诸夏至于周公相成王成文武之业然后占星测景考天地之中作洛邑以防诸侯俾朝觐贡赋四方逺近道里均一当风雨之所防得隂阳之所和极制作之美以尽帝王之能事考之前世未之有闻施之方来无以或加何则集累圣而大成监二代以损益人文帝制于是乎备故也恭惟朝廷继志述事敦古善今法无逺而不陈物虽防而有制刑政具举礼乐修明郁郁乎成周之隆也营洛之盛宜复见于今日况艺祖之丰沛章圣所驻跸闗河自若城阙孔修生齿繁滋田畴垦辟傥六飞顺动翠华时巡三朝令辰临御太极以觐羣后玉帛在列图籍充庭一人髙拱以宅中四海骏奔而面内遂前人之美意觐乃圣之景光岂不伟哉诸君承乐育之徳久矣盍考周之典度今之宜増新补遗务适其中以俟上帝之采择焉
　　问盐鐡
　　问盐鐡之材民并用之其来久矣自管氏铢量寸计而齐用富强后之言利者必以为称首由西汉以来或弛或禁不常其法而经制之方未尽善美弛之则利归豪右威去公朝而下有朐邴吴濞之强之则民失其利噐多苦窳而上有卜式仲舒之议然则山海之藏必在所禁而羊之术未昜推行今国家制盐之法既致其详天下奉行为效已久而冶鐡之利尚在所畧议者谓其材可以上佐大农之调度下通百姓之噐用宜有制作以究其利此治古之所当行而当世之所宜讲者也然谋安宅者务厚下谈王道者贱霸图利虽足以富国而术未便于百姓者主上之所不为功虽足以葢世而道或诡于先王者朝廷之所不取为今之议必取散之而上不失权利之重收之而下无受其敝者然后可以称兴造之意而在所行也诸君讲前世已行之事考当今时措之宜熟矣何施而可以与于此乎葢三王之盛时所以驭山海之利者宜有良法可考而行管子以来兴利之士计议之臣其所以措置施设之方辩析利害之说多矣必有当否在所去取幸详言之











　　钦定四库全书
　　云溪居士集巻二十八　　　宋　华镇　撰记【七首】
　　杭州西湖李氏果育斋记
</div>
    <div class="pagination">
<a href="云溪居士集_page14.html">上一页</a><span>...</span><a href="云溪居士集_page10.html">10</a><a href="云溪居士集_page11.html">11</a><a href="云溪居士集_page12.html">12</a><a href="云溪居士集_page13.html">13</a><a href="云溪居士集_page14.html">14</a><span class="current-page">15</span><a href="云溪居士集_page16.html">16</a><a href="云溪居士集_page17.html">17</a><a href="云溪居士集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
