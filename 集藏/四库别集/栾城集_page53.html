<!DOCTYPE html>
<html>
<head>
    <meta charset="UTF-8">
    <title>栾城集 - 第 53 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 53 页/共 114 页</h1>
    <div class="content">　　敕具官某：尔以医从仕，始以不验失官，终以有劳获叙，功过相除，固法之所许也。既复尔旧，益懋乃术，以答恩宠。可。

　　【克仲并磨勘改正任防御使】

　　敕：唐始以防团领四方之戎事，中以刺史持节兼治兵民。国朝参其旧章，因其爵秩，以录亲报功，恩礼尤重。以尔具官克，力行孝弟，著于闺门，具官仲，服勤诗礼，信于朋友，皆董司环卫，兼领遥州，积劳之久，岁月应格。俾正使名之重，益隆磐石之宗。夫富而能约者可以保家，贵而知降者可以安职。服是恩命，思予训言。可。

　　【蔡确改知安州】

　　敕：朕体貌大臣，务全终始，有善则藩饬褒显，以风励天下，有过则迁就讳避，以曲全旧恩。至于用法，盖不得已。具官某，卓以才力，奋于下僚，旋蒙器使，致位元宰。弟硕不类，贪冒有素，而溺于私爱，以废公议，曲从举吏之请，遂成黩货之辜。其骄奢淫纵之状，理无不知，而涵养蒙蔽之甚，殆非体国。致烦言之并作，虽欲宥而不能，黜守小邦，仍褫旧职，往自修省，尚体至恩。可。

　　【吕公孺知秦州】

　　敕：秦故重镇，统制西戎。乃者肇复河湟，边候浸远，虽复号称近地，而实据其本根，用人之难，与昔无异。具官某，故相之后，风流未亡，旧德之重，出入见纪，临民有宽厚之美，治兵知节制之方。偃然长城，可托西顾。朕方包裹甲兵，以怀柔异类，督厉将帅，以完整边防。盖非靖重无以为安，非缮治无以持久。只率朕意，勉成厥功。可依前件。 
　

　



　

　
●栾城集卷二十九
◆西掖告词六十一首
　　【仲鸾等六人磨勘防御使】

　　敕：朕于族属之尊，思极富贵之奉，至其进秩之际，必由考绩之详，盖所以示出爵之非私，勉修身于在位，典章之旧，朕何敢忘！具官仲鸾力行孝恭，闺门称顺。具官仲隗，服勤诗礼，朋友攸嘉。具官仲癸，恭俭自将，有缙绅之度。具官仲卿，修饬匪懈，号宗党之良，具官仲聘，信厚之深，居有闻望。具官仲霜，威仪之谨，动无过忧，皆领职遥州，分董右卫，既积劳于累岁，宜正命于前官，尚能以约保家，以谦守位。服此新命，思我训言。可依前件。

　　【张之谏知德顺军】

　　敕具官某：守土之臣，皆欲久于其事，矧夫边吏，内抚军旅之政，外御夷狄之情，非习其故，何以能称？尔以材勇谋略，出入边鄙，安定之治，绰有令闻。是用就易符竹，往施旧政，盖所以安静疆埸，非独便尔私也。可。

　　【寇诵覃恩改朝请大夫】

　　敕具官某：朕绩嗣丕业，思与士大夫只奉遗训，同济于艰难。尔久服官政，有劳于位，登进爵秩，非予尔私，亦惟先圣之德泽不泯于下。可。

　　【郭时亮通判海州】

　　敕具官某：朝廷之法，无言不酬，无德不报。尔昔在定武，首发奸谋而义不受赏。岁月久矣，大臣犹以为言。东海名郡，往贰守事，益勉于政，将以观尔。可。

　　【安宗说知利州】

　　敕具官某：益昌之民，山居而谷饮，控二蜀之要，耕桑不足而商贾有余，不得安靖之吏，民将有不堪命者。尔昔以选用，所至有闻，不由吏部，复典兹郡。其益勉于从政，以报恩命。可。

　　【范子奇河北转运使】

　　敕具官某：河决而西，汗漫千里，听其西流则堤防未立，郡县受害，塘水堙塞，导之东徙则功费极大，民殚于役，水未必听。顷者议论纷纭，未知适从，人民流散，靡所戾止。朕中食叹息，思救其患。以尔任寄之久，才力有余，顷将北漕，尝讲兹事，是用申锡前命，责之成功。夫使水不润下，民不宅上，则徵赋靡弊，帑廪耗竭，漕事尽废，尔将何以尸此？其往悉乃心，博谋于众，详究利害，以时上闻。朕将考而施之，尚勉无忽。可。

　　【吴安持司农少卿崔公度将作少监】

　　敕具官某等：朕用人之广，实惟其材，上自公卿之家，下迨山泽之俊，一有可任，不论其世。以尔安持，贤相之子，所见者大，历试烦剧，风力有余。以尔公度，奋自东南，文采自表，用之诸寺，职业不废。递加进擢，以慰勤劳，或勉兴九农之功，或益修大匠之政。朕将考察其实，以观成功。可。

　　【王兢湖南提刑】

　　敕具官某：朕俾士大夫人治省曹，出按州部，非特以宠禄厚其身也。内则习知朝廷政事之体，外则审察吏民情伪之变，践历既久，奖用亦重。尔总督仓庚，才力有闻。惟是湖湘之遐民，习险陋之故，犴狱所寄，得人则安。其尚悉乃心，罔以内外之殊而不尽其力。可。

　　【钱奂知真州】

　　敕具官某：五代藩镇之家，惟吴越之后冠冕相属。岂惟朝廷宠绥之厚，亦其子孙忠孝之笃。扬子重地，据江浙之会，守土之吏，未尝不选也。尔以奉使之勤，还领其事，治民之余，得以瞻望祖父之故国，岂不休哉！可。

　　【王渐知阶州郭逢知德顺军】

　　敕具官某等：朕以恩信御夷狄，以严整治边鄙，常使我直彼曲，彼乱我治，庶几兵民底叙安靖。凡守边之吏，皆当知朕此意。尔等咸以才谋见纪，习于疆事，往只厥官，肃戒无怠。可。

　　【萧士元石州李昭叙忻州李诜隰州】

　　敕具官某等：河东诸郡犬牙相错，皆密迩邻国，有兵有民。凡与兹选，其任惟一。尔等咸以谋略才勇，所临治办，或告亲嫌，许以易地，将使吏卒无送迎之苦，而边鄙获安靖之便。各勉于事，以称朕意。可。

　　【致仕马充等以登极恩改承奉郎】

　　敕具官某等：尔以耆年知止，退安丘樊。顾予缵服，均霈多士，进秩之宠，隐显同之。往服异恩，以介眉寿。可。

　　【燕若济知东明县】

　　敕具官某：古者大邑，必使学者制之，矧维畿甸，四方观法于此。大臣以尔才堪治剧，命以东昏，耳目所接，得失可考，可无勉哉。可。

　　【陈向知楚州】

　　敕具官某：尔为部使者，荐士失当，以致人言。朕不忍废，付尔山阳。淮南之民，荐经水旱，流亡未复。勉修政事，劳徕安集，俾民宜尔，以盖前咎。可。

　　【士磨勘转右监门卫大将军】

　　敕具官某：凡予五宗之属，皆有十年之叙，勤劳非在廷之比，而爵禄居庶姓之右，所以示亲亲也。尔能孝恭，内外无怨无恶，坐阅几月，以陟门卫。苟知以进秩为惧，日务克己，则宠禄之至，何止于是！可。

　　【黄好谦知濮州】

　　敕具官某：尔齿发虽衰，而风力犹在，惮于朝谒，亟请外官。朕惟民政之难，不惟其力，而惟其才。俾朕得循良，以牧养细民，俾尔得暇豫，以攻治衰疾，夫亦何所不可。濮阳之治，尚能勉以图报。可。

　　【张修驾部郎中】

　　敕具官某：马牧之政，归于西枢，则司驾之治简矣。以尔才力之优，历使诸部亦既劳止，还总车乘之政，试于内服，益以观尔。可。

　　【王瑜京西提刑】

　　敕具官某：官宿其业，则民安其政。方今吏溢于额，朕虽欲行之，而有所未暇。以尔按刑于淮甸，历年之久，民无怨言。兹复命尔督视许、邓，地虽不同，而职事如一。庶几练习之故，以无旷弛之虑，只朕新命，益勉无怠。可。

　　【康识权发遣州今落权发遣】

　　敕具官某：朝廷急于用人，故士有以资未应格进摄事者。尔以才智足用，擢守，岁月既入，治办有闻。俾正厥官，益思所报。可。

</div>
    <div class="pagination">
<a href="栾城集_page52.html">上一页</a><span>...</span><a href="栾城集_page48.html">48</a><a href="栾城集_page49.html">49</a><a href="栾城集_page50.html">50</a><a href="栾城集_page51.html">51</a><a href="栾城集_page52.html">52</a><span class="current-page">53</span><a href="栾城集_page54.html">54</a><a href="栾城集_page55.html">55</a><a href="栾城集_page56.html">56</a><a href="栾城集_page57.html">57</a><a href="栾城集_page58.html">58</a><span>...</span><a href="栾城集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
