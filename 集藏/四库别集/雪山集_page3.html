<!DOCTYPE html>
<html>
<head>
    <meta charset="UTF-8">
    <title>雪山集 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪山集 - 第 3 页/共 11 页</h1>
    <div class="content">　　东坡先生祠堂记
　　先生以元丰七年别黄见诗桑下岂无三宿恋尊前聊为一身归者是【案聊为苏轼集作聊与】见词好在堂前杨栁应念我莫剪柔柯者是今载集杨元素起为富川闻先生自黄移汝欲顺大江逆西江适筠见子由令富川弟子员李翔要先生道富川满庭芳序所谓防李仲览自江南来者是【案江南集作江东】今藏下雉李氏先生自临皋渡武昌见诗清风度水月衔山者是【案度水集作弄水】今载集见词高安更过防重山者是今藏磁湖陈氏先生至富川见诗吾曹总为长江老者是今传富川见词緑槐高栁咽新蝉者是今载集且藏下雉李氏先生自富川趣高安与元素浓醉解别不及石田已暮见诗惟见孤萤自开阖者是今载集见词过湖携手屡沾襟者是【案高安更过防重山吾曹总为长江老过湖携手屡沾襟之句今集中佚之】今传富川前三十年一妪尚及见修躯黧面衣短緑衫才及膝曳杖谒士民家无择每防醉辄浪适驩相迎曰苏学士来来则呼纸作字无多饮少已倾斜高歌不甚着调薄睡即醒书一士人家壁云惟陈季常不肯去要至庐山而返若为山神留住必怒我书一民家户云今日借得西寺法华经其僧欲见遗吾云汝须得我不须得今传富川先生至京师入禁林犹不忘此土见书都下全无佳思坐念公家水轩蒲莲岂可复见今藏下雉李氏吾庐切与蒲莲相邻以小词从事钦惟元丰矫揉琢磨先生于江湖之间五年不如是奚以为先生先生去齐安以四月一日至富川以七日去以十日至庐山以十五日至高安以五月一日去以十一日至吴楚梁宋河朔交广又十七年不必攷亦不忍攷吁
　　富池昭勇庙记
　　昭毅武惠遗爱灵显者王爵号也昭勇者王庙号也富池者王庙所也甘氏者王姓也巴郡之临江者王乡里也某为秦丞相王逺祖也某为吴尚书某为防稽令者王子也某为吴太子太傅某为晋镇南大将军某为散骑郎者王孙也镇南者死王敦之难于襄阳晋忠臣也吴王所仕国也大帝王所事主也西陵太守升城督折冲将军前部督王所厯官也破曹公于乌林于濡须获朱光于皖城遏张辽于合肥走关羽于益阳解曹仁于南郡禽黄祖于武昌者王生而在吴之功也捍寇贼保城邑兴雨泽救生灵于元丰于建炎于绍兴于隆兴者王没而在宋之功也王生而事刘表事黄祖皆弗克终而其际防建功立业者吴也王没而厯晋厯宋厯齐厯梁厯陈厯隋厯唐皆无所宠嘉而其尤大彰明较著者宋也宋有天下追録前代忠臣义士死而能有隂功密泽者于是以王为襃国公开宝五年太宗皇帝锡之也以王为襃国武灵公者元丰五年大旱祷雨有应郡以状闻神皇帝锡之也以庙为昭勇者政和二年部使者以王功闻诸朝徽宗皇帝锡之也以王为武惠王者宣和五年道士臧归真以王功上公车徽宗皇帝锡之也以王为武惠昭毅王者建炎二年以灵卜惊张遇郡以状闻太上皇帝锡之也以王为昭毅武惠显灵王者建炎四年以隂兵镇金人御营使刘光世以状闻太上皇帝锡之也以王为昭毅武惠遗爱灵显王者绍兴二十一年部使者以王功闻诸朝又太上皇帝锡之也王太守将军于吴公于开宝增号于元丰王于宣和一再増号于建炎又增号于绍兴呜呼吴于王厚宋于王尤厚也顺佑柔懿凡两夫人小君若女也绍威绍灵凡两侯尚书若防稽也建炎四年刘光世之请也呜呼吴于王厚宋于王尤厚也吴所以兴有五人也不能退曹公使曹公顺流而下吴必亡其退之者周瑜也不能擒闗羽使闗羽卷襄汉而上吴必亡其擒之者吕防也不能郤汉先主使先主顺流而下吴必亡其郤之者陆逊也不能取黄祖使黄祖据中而立吴弗兴其取之者王也鲁肃也肃之言曰汉室不可复兴曹操不可卒除惟有鼎足江东以观天下之衅除黄祖进伐刘表竟长江所极据而有之然后建号以图天下此高帝之业也王之言曰汉祚日防曹操弥骄终为篡盗南荆之地山陵形便江川流通国之西势也刘表虑浅子劣不可后操图之宜先取黄祖进据楚闗渐规巴蜀此二防者吴所以兴也汉高帝之兴韩信坛上之辞也汉先主之兴诸葛亮庐中之辞也吴大帝之兴王所建取武昌并荆州之谋也周瑜吕防鲁肃陆逊班也陈武凌统董袭蒋钦非班也后王之没千余年始与史氏辨正而着王之等夷为高非诸公之品也呜呼其亦有数也已按图经王尝为偏将领阳新下雉县今在郡西大帝取以为武昌郡者也按传王为西陵太守领二县阳新在隋为富川又为永兴去西陵千余里疑传未安也或者为西陵之后易领阳新下雉上接武昌下控浔阳未可知也按图经王尝侯溧阳镇富池按传王之卒也未侯尝屯当口屯半洲不及富池疑图经未安也今下雉去富池二十余里或者富池即故下雉未可知也呜呼校合山川道路于千载之上难也可以阙书而王之丰功茂烈则不可以阙书也受吴之恩报之如此受宋之恩报之又如此则王之忠义又不可以阙书也宋祚无极王心亦无极隂殄北敌永清中原共跻登兹王之威灵诚足以及此也词曰陵谷兮迭为高深草木兮秋春明月兮不沦金支翠旗兮常新波涛沸兮箫鼓龙吟兮蛟舞瑶簪兮琼琚江妃兮汉女巵动兮星流袂举兮云浮格泽欃枪兮播落踧踏虚空兮百万之貔貅厉鬼惊兮疾走沙飞兮石吼玉劔兮不鸣天河兮无声亿万年兮元功生死兮哀荣谷我兮丝我淮之右兮江之左缭荆阳兮提封惠泽兮穹窿赤县风尘兮防笼掲龙旂兮在大宫谈笑泛扫兮正帝位于天中有诏臣某兮女其为王颂之拜手稽首兮曰臣其敢辞
　　压波亭记
　　湖今以洮名者是亭今以压波名者是以名斯亭者丹阳陈希顔识后湖苏公语也【案苏庠着有后湖集见陈振孙书録解题】或曰公之行世困于言语之波涛寝老矣其将靖之惧之云乎抑愤之云乎有是哉公之隘也公闻道最早其视波涛均于皋壤矣奚其惧奚其愤夫以力御物为压与物无竞养力不形其相忘于道术者乎何以压为然则公意安在吾不能追蹑特以所见明之水之本性湛也波涛其变非本性也风摇之否则石激之风石之势或缓或急而波涛从之有所使而然故曰非本性也变也本性则无所使亘古穷今常若是而已矣吾观于天下之水环三蜀数千里之壤与夫西戎南蛮数十百国之幅防三十三江与夫数百万之壑谷而走诸瞿塘他吾弗知自夷州达夷陵名滩四百二十有五极天下雄竒而其无闻者亦且骇神坠胆鬼神将郤避之石使之也至荆州水得平衍而纵横大肆以彻于海穷诸才辩不足以发明其博大雄豪之趣防风乍起万波随兴瞬息颦伸天地为之变迁蛟龙为之掀舞陵谷山川弗主故常风使之也风石之力亦大矣而骚人墨客一觞一咏可使妥伏安帖文章之力滋大矣韩退之于南山杜子美于洞庭玩名山大川于股掌之上推此类具言之岂足以当文章之锋哉公于文万人之敌而有余者也初定交于后湖春秋甚富也周行天下熟阅世故自芽蘖拱把而千霄梢云后湖不及见也洮湖之波涛少时足以镇之后湖已服其竒矣今三江五湖横放之四海不足容也而况于洮湖哉后湖当有以处之吾未尝登斯亭也而预观于斯文想亭下之风烟凝逺鱼鸟不惊草木水石幽暇澄穆翛然有道之场尘中无有此也后湖之语其然哉后湖之语其然哉吾晚出于后湖后湖之意未究者犹可辞乎作止一如喧寂并遣无波涛亦无无波涛无所压亦无无所压万物之自然而相为徜徉此之谓逍遥而天下之至乐蔑以加于此矣谓予不信作后湖于九原试以问之
　　游无穷室记【为姚明之作】
　　子王子问于子姚子曰子好游乎吾将与子东絶大河跨龙门厯砥柱而穷其源之与牛斗接者登岱宗望沧海而观日出泝汧渭略咸阳访秦汉之故都而而想像夫阿房五柞露寒宜春之壮丽子能强而从我乎曰能吾将与子南浮大江陟九疑酹虞舜之瓦棺而吊英皇北传长城数饮马之窟而眺望三闗阻阨之形势子能强而从我乎曰能吾将与子防手相对近不离几逺不逾阈而相与神游八极之表朝发轸于苍梧夕弭节于昆仑声气不接筋力不顿子能强而从我乎曰不能王子曰子云所以不能者有所碍也今夫织蒲以为屦斵栁以为履伐檀以为轮豢驷以为服合木以为舟缉竹以为筏此六者世之所谓致逺者也而卒有所穷何者之齐则违楚向秦则背越非齐楚秦越之病子也吾将使子不屦不履而能行不轮不服而能驰不舟不筏而能浮也如是则无齐无楚无秦无越是岂不在子耶昔者子列子之御风也徐行不见屦履疾行不见轮服而川行不见舟筏也蓬蓬乎与风俱高寥寥乎与风俱卑迢迢乎逺而不疲翺翺乎澹而不白善矣而犹有所待也风行则行风止则止是行止系乎风也行止系乎风则不在我故飘然而升薄乎云霄我不能使之降委然而降坠乎川谷我不能使之升非天下之至游者也黜肢体堕聪明与化俱流与妙俱冝而后能游于无穷今吾子之室间函丈席间容尺人以为隘也而达者视之不然千仞之高生于目也万里之逺生于足也超然越乎目与足之外则千仞乌能为高万里乌能为逺哉函丈之室容尺之席其间盖有无穷之游乎吾子盍归而求之敢命之曰游无穷而为之记
　　达磨大师行龛记
　　江陵张君孝芳事菩提达磨大师作行龛与俱以示某曰为我记之达磨自竺干来震旦过建康见梁武弗旋踵遁去终其身于高山之间夫事佛之力他帝王未有加梁武者借此足以有为矣而去之何也梁武缴纒名利之末固不足以领达磨所付而魏明者亦何足以知之魏明见之三达磨郤之三此非有所可否于梁魏也孟子曰舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余嵗得志行乎中国若合符节大哉中土圣人驰骋之地也所谓天下之广居者乎如长江巨河下万斛之舟而巨风翼之如平原大川以絶足之驷而驾轻车其力易施志易展也英雄好为事业者固与道异趣所成如汉高帝斯已竒乎其王汉中也曰吾亦欲东耳安能鬰鬰久居此乎圣人虽无心于择土而势所便气所合者多在夫七曜五行纯全融结之所自慕功业者言之所谓建瓴水于高屋之上者也文王迁镐而太公来达磨至洛而慧可出风虎云龙此岂偶然也哉南印来东土越海逾漠为法求人见赤县神州有大乘气象达磨固自云耳

　　雪山集卷七
　　钦定四库全书
　　雪山集卷八
　　宋　王质　撰
　　书
　　与张都督书【案此书当是孝宗隆兴元年所作】
　　某自四月离扬州今至南陵三日而行四百里劳苦之状不言可知独是隂以观聴求诸道涂荟蕞见闻或可以补助万一前书略以某人御下无状之迹告之钦夫持兵劫属官之书拟刃临总领之舆纵火焚编民之草乘酒撞纳妇之居甚不祥也某在相公左右未尝闻之某犹不闻也计不复至于相公之前矣然则相公平日所闻惧有非其真也夫居人之上者下之颦笑屈伸无所不当知之故能得其隠防而为之潴泄古之为君也或出入南亩之间曾孙来止是也为吏者或防否馌食之际田畯至喜是也凡为此者无所不知之道也后世之民视君如帝视大吏如神视小吏如龙麟虎豹可见而不可近也故上之人耳目寝狭而下之人肝肠寖壅幸而达也未有无所厯且无所托而能也对面之间犹有乖隔况涉数传之后乎相公之尊其得见者有数矣见而敢言言而敢尽者又有数矣故某惟相公平日之所闻有非下情所诚然者古之君子以苦言为良药以甘言为美疢何者苦言之多出于情而甘言之或浮于实也虽不皆然要十之八九矣前侍相公因言赵沂来告吴璘之师复振西人之归不絶近见冯时行移书唐立夫深病璘而危蜀赵子之论是冯子犹不失忧时爱国之贤者冯子之论是赵子可胜罪乎然则冯子非欺人者也赵子虽不欺人为人所欺则未可知也某亦安知某人为能与否有不令子弟足见其无贤父兄矣然此言难信者此事非某之素习也耕织当问奴婢军旅当问武夫书生非其业也问佛于僧其知之固也至于饮酒茹荤为僧之病者其徒未有肯自列也问他人则知之矣相公重以军旅之事而问士大夫亦重以士大夫之议而言将帅岂不以非其业故耶古之豪杰部賔客以军法是灭秦抗汉之规也勑儿曹为部曲是驾魏陵吴之势也近见陈阜卿云始谓御军为难今又措置民兵府卒乃知不过如此某云天下本无难事意解便了然兵非士大夫之所常习亦非士大夫莫能深知此物与鬼神造化相通非庸人所能轻解故某前书略谓钦夫军旅之权当使渐入士大夫之手只陈阜卿张晋彦之流使居兵间戈鋋刀槊之下便有古人之风今数大卒为之没世不能有美绩也败壊五家军政职是数大卒而又灯灯相传源源不絶态度殊不甚逺尚有加焉有陈金而置庑者必无宿城之奔有素服而殿师者必无徳顺之效此岂过误哉相公以此知诸将之才矣早晚还归庙堂维新宪度若不易今日之军政亦不过今日之武功而已相公之诚通天地而开金石盖有余也然精神寖改于前时功业未满于初心徒使相公深悲浩叹之不足前日临分之际相公忽动山林之兴退与钦夫道而伤之谚云指望张三作王大争奈王大是张三蹉跎相公至此者则此曹为之也岂独诸将之罪哉张晋彦闻已得祠必过维扬谒相公试留与语观之偶动懐抱不觉宣泄尚惟钧恕
　　与汤相书【案此书亦似隆兴元年所作】
　　某于四月二十八日尝以劄子诉相公以家贫亲老之状乞一官职为养伺侯二十七日不得报廼五月二十五日再以劄子申前恳益切伺侯又二十日犹不得报某窃自疑相公前后再当国天下之才超轶惊迈如张孝祥诸人皆弭耳下心聴命効力而不辞不独相公有以服之殆有以致之也故近世宰相之门多人物者无如相公诗不云乎有卷者阿飘风自南阿卷则风至礼尽而士附某以身试之而未然岂有所得罪于相公穷思深维不可谓无罪然不得为罪也敢为相公陈之天下之人苟非园公绮里之流谁能无求于宰相受其求者尊则求之者卑惟其习为卑也故擎跽曲拳促缩喘吁犹以为不足某今未尝一涉相公之门移书而求官阅月而狎至夫为天子之宰而匹夫可遥令且可趣得耶此其罪则近乎傲羣天下之士而敎养之于都其名曰太学以博士正録五七辈相与董治乎其事其名曰学官其人虽未精选而间亦颇有所择故金银伏猎稍不至其间而某骤出草莱未尝为朝廷试用虽以舍选进士发身又乌知其非金银伏猎之流而遽有所求乎此其罪则近乎僭傲与僭某不敢有所加饰独念前日幕府之废亟欲解归而未能忘懐于相公犹侥幸夫一见而庶几乎有成则归且有辞以白大人而少慰其心是以匍匐奔走而来至东林而婴疾有故人者馆之盖将调防以待其平而自致相公之前又虑夫延日淹月不能以卒安而蕴结含蓄之情有所留滞而不得疾吐如茹物于其咽而不下是以出此迫切率易之为而不知其非夫江淮去行都千里而逺东林去行都百里而近不惮千里之行而辞百里之役夫岂人情形近乎傲而心非傲也某入太学一年而校外舍二年而升内舍三年而中上舍季攷月书苟以事而不至盖未有至而弗获者厯数前后或者以为某积累之颇多而步骤之最速且以为其人能自别于其徒略无场屋销落尘滞之气而其为文无所大戾于绳检虽间有所不与亦以其取名之太多而躐等之太亟曳裾其后者不能无不平于其心至数某不肖之迹则亦不过布衣平时之常态滕甫冯京反以得声而取重于世者也今之为学官者率出于进士之髙科宏辞博学之异选三舍之闻人而三舍所居且多于其他某有其一而又居其多则亦不可谓全无涉也五年之积虽无一日之厯盖尝用大臣之荐得册府之召近年召试而报罢不旋踵而物故者许必胜也经年而为学官者刘度也四年而漠无他授者某也某似必胜则犹有喘息苟存于明时似度则嵗月邅回殆或数倍过之某之负衅也则以某人密授之某人而隂嗾以某人某人之怒某则以某为主坐而不往见某人之怒某则以某辟属官而不肯行而某人则奉之行之者也夫某人某人之为人自有公论某人死而某人废凡其所排弃者无不奋迅光明而有以自伸而某独流落栖迟未解某人某人之冤幸未至于与必胜同科犹可以援度而为例名近于僭而实非僭也相公渊博超明岂不孚乎其心而疑乎其形察乎其实而牵乎其名犹宛转迟囘于此非相公有所靳吝而不肯予特欲矫揉顿挫使知官爵之不易得而世事之难期也相公敎诲之情甚至某感服之心甚深然而相公所以迁延者至再而某所以哀鸣者至三相公矫揉顿挫之功不可以有加而某急切恳迫之辞亦不可以有进上之不可以有加而下之不可以有进其势皆将穷于此方其未穷也犹有所待也至其穷也而不囘而后可以絶望而无所待天地之为秋冬也风戕霜剥而物不怨形槁精干而物之望不絶何者秋冬于今而春夏于后也使万物知天地惟秋冬之専而无春夏之继其望絶矣望絶则天地之造化亦穷故天地于万物相资而至于无极者吾之造化不穷而彼之望不絶是以能久伏惟相公推天地造化之心畧去其傲僭之罪而深察其至切之情度其势之穷而无使其望之絶也是用刳心沥辞重足聴命
　　与虞宣机书【案此书当是孝宋乾道五年所作】
　　某乍去恩门忽忽若有所失如诗人所谓静言思之不能奋飞瞻望弗及泣涕如雨若非恩义相闗岂复滞情如此伏想贤父子之间所以钟意不肖者若合符节山老禅有云已到岸人休忘后未曾渡者要须船盖记録可见其详者一佛三十三祖五十二世一千七百余尊宿无他事业止是岸岸相济舟舟相渡到岸自已事了度人佛法事了达磨谓神光云吾从南印来东土逾海越漠为法求人此圣贤传心付印之急要至劳至苦至痛至辱而不辞载在诗书扬善推贤亦是法也在出世界法则为报佛恩在世间法则为报国恩不独是学人身分上事自是尊宿性命上事学人委命以求师先觉捐躯以求嗣西来之初达磨腐舌烂肠甘天下之至毒而神光断臂立雪极天下之至惨与后世儿孙辈立本来面様今世有堪为法嗣而不遇引接之人有收为子息而不堪付授之寄岂惟禅门士大夫亦然某于恩门委身投诚如须弥山永无退转如恒河沙永无穷竭于是恩门于某未知肯与一指头禅三顿棒法否若谓果然则野水无人渡孤舟空自横又未知其説也老子问于常枞曰何以敎我常枞曰过故乡而下车子知之乎非谓其不忘故耶常枞曰是已人情逺则疏疏则忘今某逺矣疏矣愿毋相忘而已
　　与虞相书【案此书当是乾道六年所作】
　　某以凛冬之严厯马嘶饶风之险以盛夏之烈犯瞿唐巫峡之暴以期年之间而行数万里之逺以一介之防而当鹦鹉之愤可谓天下之至危至苦幸而死脱遂此生归凡身体髪肤父母妻子皆相公再与之余置勿复道也某心雕意谢无意从官固与相公有言矣自师友亲戚交谒更諌皆不以为当以义相感者以为自秦汉以来王公不复下士宜少除豪以相迁就庶授受之间两得其理此一论也以利相者以为知己当位时难得而易失过家宜亟去无留不可迁延持俟命之説此又一论也前者之论谓之宜除豪盖自无豪可除其説非也后者之论戒其勿俟命命者受之于天人若之何其説益可羞矣某之所以自处者甚确其自知者甚明也顾情有所迫义有所当然不得不为相公陈之父母既老兄弟未立全家所望惟某而已今既不能强行其所不欲则俯仰所以责任者未有以当之也伏念家君好学守道亷介勤畏两任六年麤为统莅者所知今夷陵法掾垂满若至行在谒铨部不惟数千里之役非老者所宜而三五年之次亦非穷者所易守也某省罢固法之所优而同列已各有处又以例之所当得者愿以此移之于亲惟相公哀之祖宗之朝有乞以已官予父者有司以法而格祖宗以情而从着在昭陵之録可覆视也伏望相公攷祖宗之宪推父子之情且念某既不能立身行道以显亲又不能腼容就録以养亲将无所容于天地之间矣相公傥从此请则某虽死之日犹生之年虽不仕犹仕也窃度相公之心亦未能于某忘懐或有耿焉故嵗所赐诲言所谓如坐针毡之上者意可知也是举可以释相公之恨而满某之愿今而后相公可以恝然而某无所望矣某宦情既销归志已决山林之士固不当与宰物者相通此刘噐之所以絶书于司马文正而文正重之者也然不及已而及亲虽私犹公也相公虽擕而白之上出而示之朝议者亦无以罪某矣恭惟莆田丞相与某有十五年之雅同悲欢于患难之际共死生于兵戎之间一灯青荧对牀而聴夜雨两骑萧条竝辔以行秋风丞相之书所谓江淮幕府之契无如公者是也又谓毎得公书辄媿见顔面此其心不可谓不知慙矣使某皮焦肉枯穷天下辛苦之情心碎胆裂受人生危辱之极何冤何负而至于此异时丞相将何顔以见天下之士然此私情耳而有公议焉修谨寡过谅直自信谓之贤则不可诬也今其去矣为之慨然规模一旦雄张多士羣论不无傥若之叹台庭既未竝建则相公独任其责矣富彦国营北事开端而谗已集范希文韩穉圭理西事中道而毁肆兴异意者本以害诸公诸公之身既危而国家之事亦败矣冦平仲收澶渊之功而骰子之谮继起文寛夫防贝州之勲而灯笼之谤始作幸成乃尔而况于未必成哉惟冀保严自任之躯峻极维垣之品某稽首遐瞻倾心防祷
　　与虞相书【案此书亦是乾道六年所作】
　　某伏以即日凛秋恭惟一徳享天万年永相钧侯起居万福某乃七月二十日以书彻于相公时则在武昌今八月一日以书达于相公时则在兴国入蜀半期而无一字出蜀一旬而致二缄有嫌无嫌之异也某之作蜀视景偷生杜门避死之不给矧敢通宰执之讯以重危疑之嫌哉相公可以嘿喻矣今以父子迫切之情虽有嫌且不惮况无嫌乎伏念家君好古専经老犹不勌居家临官介然自守其勤畏亷纯异常虽当世独行立节之士未易及也惟是屈于不遇之命少困场屋老沈下僚虽家君处之夷然而为子之职当无所不用其至今夷陵之掾垂满异时之计不知所以裁之涉数千里而调官固非老者所宜待三五年而得禄又非贫者所能守私窃自念某省罢在法所优而一等差遣在朝廷所当予而难郤者也今同官王亢子苍自干办而升治中省罢不一月而被命到官未十日而获迁此虽非某孤寒懒退者所当援以为例而议者不能无羡亢而嗟某也伏覩朝廷均视亲疎决无彼此愿以所当得而移之于亲此亦朝廷所乐为而易从足以厚风俗而非啓侥幸也具在别牍敢蕲鸿造某之自视良亦甚明固有欲抑之者矣安在其为抑之也梁武帝作浮山堰遏长淮以灌北道或曰四渎天所以宣泄其气不可塞也浮山一败而淮南皆海矣故人之负英气与物之抱俊具者皆不可抑也吕夷简抑羣贤而庆厯之党论兴王安石抑羣贤而元祐绍圣之党事炽蔡京抑羣贤而宣和靖康之党祸极矣故不可抑而抑之抑者受名抑之者受谤甚则受祸岂不悲夫孙沔上封事诋吕夷简以柔而易制者升为心腹以奸而可使者任为羽翼不进贤才但用不如已者自为之计仁宗遣中使持书即第示之夷简读而叹曰善哉元规之言恨不早闻十年耳盖申公是时逼老将退虽知悔已无及矣惜莆田丞相之在位未尝闻斯言也今虽去矣尚可告之庶有济哉相公恢宏洪博善与人同天下所以系望而知归者以相公之大也文潞公欲引恬退之士谋于其客张子平潞公曰宜莫如韩维张瓌也子平曰王安石以静退著名其可遗乎潞公不答子平曰岂以瓌事相公加勤而安石无所加乎潞公瞿然乃并荐之愿相公勿以事我之疏数为轻重则天下之贤无遗矣王文公数荐寇莱公真宗曰准屡言卿过而卿力荐之何也文正曰臣备位宰辅政事多阙他人相顾不言准独能攻臣之短纳忠陛下此乃臣所以重准也愿陛下亟用之愿相公勿以于我有毁誉而为去取则天下之贤归心矣今某乃独以龌龊而不能有所开拓取人主之轻受天下之责则相公可不辟至公之路开众正之门上广天子搜揽贤豪之心下恢士大夫驰骛当世之气哉某此生永已无路报恩惟望相公以道事君以徳泽民以公纳士以正保身若乃势位极乎钧鼎勲业溢乎旂常此自所当有而未足道者也不敢摭以为献云
　　与李处全殿院书【案此书当是乾道七年所作】
　　某比者浃月叠贡二书揆日彻聴久矣第一议之传大哉言乎天之气候世之风俗也五日一候至十五日一节来此隂阳所以分春夏秋冬所以序也今是非混淆而君子小人易位风俗不正故也欲正风俗当先从亷耻始嗟夫亷耻道丧未有甚于此时者也诞慢之风盛佞谀之俗昌而亷耻扫地狂生孺子敢窃借韩信诸葛亮以干时庸夫腐儒敢假托管仲范蠡以欺世执事者公受其欺莫能以理正之及其败也又为之持调防之説下分解之令小人何惮而不为欺乎汉髙在广武械系言匈奴之不可击者归自彭城断言匈奴之可击者此令不行真登坛真顾庐之言永不可进真夷吾真计然之防永不得闻而防假三分影戏贪十万贯贴子者出矣殿院明目张胆当变天下气候使寒暑分明则白露不得为寒露小雪不得为大雪而况大冬之为大夏乎昔人有戏语两转极有味元祐谓元丰法不便即复嘉祐之法又虑其后患大率新书之法竝用时人谓之对钩法或云岂惟法令年号亦对钩矣今明知某事之非显见某人之败公议所攻不可得而已则调停和解可否并用贤否两存岂所谓对钩者乎近者发运之事似闻正衙露章甚切既朝廷讲解乃已其事防损而其章卒不出韩魏公尝云君子业履要须精防放过一事便为小人所窥前此天下未尽知殿院也数月以来深山穷谷无不以手加额何其速且广也公议所在若有雷风播之鬼神传之古今殿院取亿兆之望于俄顷之间此物至灵常坚持力防犹惧其不留若造次放过开小人所窥之路某虑有倐然而逝也某与殿院陈义定交非苟然者平时无所可为或放懐冩意于诗酒之间今殿院立于国家命脉生民咽喉之上当以道相与以义相律非泛舟焦山凭栏需亭无与于世者之时也某抱影荒寒絶意休显好不必已出殿院能不负所学以济斯民在晋犹在楚也瞻望无期惆怅不已
　　与赵丞相书【案此书当是孝宗淳六年所作】
　　某伏以季春正时恭惟咸有一徳克享天心如伊尹之暨成汤佑我烈祖格于皇天如传説之廸髙宗明灵降佑亿兆知归钧候起居万福某伏读十一月八日制书咨禹之辞亮采惠畴之训甚切命毕之辞正色率下之谟甚勤某所知者神州之境将复上道之日将行其闗诸度数协诸隂阳天之所为不可得而知也虽管窥蠡测窃知其土苴绪余亦不能言也非独管蠡不能言虽仪秦之辩深析万宇之情亦不能言也虽庄列之机普观六合之表亦不能言也虽佛祖之慧洞照万劫之初亦不能言也徳山禅师有云穷诸辨若一毫致于太虚竭世枢机似一滴投于巨壑攷之吾儒所谓太仓之稊米大泽之礧空此某所以不敢重缄叠幅致赞咏揄扬之辞自知其绘画之无益也然有一言敢述万分自艺祖以来与国同姓而登庸举其尤彰明较著者凡三人焉运属建隆时则有忠献赵公削平九牧混一万殊有宋之业开创灵长者由此之故也运属绍兴时则有忠简赵公【案忠献赵普諡忠简赵鼎谥原本讹简为愍今改正】扶颠持危拨乱反正有宋之业复兴再昌者由此之故也运属淳时则有我公有忠献公削平应变之略而守天下之大经有忠简公元镇持正之操而达天下之大权有斯人生斯世遇斯时宅斯地此孟子所谓兴王名世者以其数则过矣以其时攷之则可矣其可谓非天乎其可谓非天乎窃独未知相公经纬错综四海九州之度固已指掌于前孰为先孰为后孰为缓孰为急孰为第一议孰为第二议孰为推毂孰为合尖相公必有以处之矣而某未之或知也兹事姑止某有至危至迫至哀至穷之情敢冀相公试垂聴焉相公应期乘运实在己酉而老父生于庚寅某生于乙卯揆之常情事相公之日甚长事老父之日差短兴念及此莫知身世之所存迫世垂年仕于遐邑欲挽而留之少安温凊之养而老父之宦情未衰欲胜而上之稍进优清之位而某之力不足将若之何将若之何昔丞相仙井虞公盖尝造化老父以湖北之帅属又尝造化老父以江南之帅属非独以不肖子而埏埴老父也虞公笃孝于老太师某尝为之画赞有云五桂芬芬流香如水今茂其一尚余其四三槐森森成隂满庭其一属子其二及孙大略云尔不独兴公之击节又动公之伤神所以某之肺肝及于老父之间而公不忍拒也伏观先太师克襄大事之时相公不鄙状其行赐之俾制挽章为灵輀之先驱相公尚亦记之乎其词盖云叩阍凛凛疏三通归社萧萧酒一钟龙卧南阳呼不醒鹏飞北海去无踪无年及见安车召有子能荒大国封想见功名心未死亦随江汉去朝宗其辞虽陋而已有騐矣可谓先见乎今老太师端居上清俯视尘寰未必慨然于功名之语也某辄敢凭此良縁仰于洪造相公其动念于老父耶其不动念于老父耶虞公之旧恩可援以为例耶不可援以为例耶皆惟相公之命锡类之仁圣贤之盛徳也方相公期运未至从容于红莲緑水之时彼此为之嬉笑者弥日今某可谓困矣呜呼使之困者天也使之不困者相公也相公亦天也王仲淹云使如晦而得志于万民其犹天乎天下皆戴相公之天而某戴之尤深天未尝有私覆也某之情私也人之所欲天必从之天未尝拒私情也顾其情如何盖有似私而实公者某之所陈老父之辞是也相公哀之相公怜之嗟夫仙凡之路异云泥之分殊可以目覩而不可以迹亲可以声彻而不可以足至惟相公厚防栋梁永毗箕翼伟绩塞乎鼎彛茂勲溢乎旂常某未毕余生尚庶防见之无以报効相公者独公之所不能形容某能发而为文着而成章徂徕庆厯之诗所谓维仲淹弼一防一契壮哉崇二老之炜煜也某则不然近取诸身则有赓歌之元首股肱逺取诸物则有干之风虎云龙参天两地而倚数则有禹皋陶五百嵗之运幽赞于神明而生蓍则有传説吕望梦卜之祥庶合于圣人之遗意而为不负于相公也徂徕复生傥以为然乎相公裁之
　　与周枢密益公书【案此书当是淳十二年所作】
　　某伏以季春之月在天为中和之候在世为清明之辰于易应泰于诗应颂于书应典而大贤皆乘之钧侯起居万福某戴天不知天之恩惟知其一曰予我以善根戴相公亦不知相公之恩惟知其一曰举我以言语妙天下盖十有三年之前相府賔次骤见而骤语五字才出一语才已而雍公已降阶相公已升堂矣古人以不见授意儒门有之荷篠丈人之类是也他门亦多有之以一字两字授意儒门有之曾参之答唯孟懿子之得无违之类是也他门亦多有之立见一而揖三立语一而字五虽甚遽已亦足矣而某犹不知所谓则是土木也则是蛙蚓也嵗月朝推暮移而此五字不推不移形骸日迁月化而此五字不迁不化然某窃有不安者近时可谓于斯为盛矣言语俊而庄则有薛公叔云此一妙也言语秀而丽则有李公粹伯此一妙也言语淡而雅则有吕公伯恭此一妙也言语严而健则有尹公少稷此一妙也言语约而肃则有刘公文潜此一妙也言语粹而明则有洪公景卢此一妙也大槩如此可略举不可尽述也某何人斯言语之妙已不足以当之惟有数种各具一妙自惟妙天下者此也敢惟相公陈之某病僻平生不能曲随簧鼔以唇吻为公论旁联钩锁以党援为良朋以为男子不能自立门庭而依人藩篱不能自守魂魄而附野草木每见古人特立独行不为路人移转脚根者明目张胆慕之故人以某为好异此一病甚大而自以为妙也某又有痴病平生嗜古过于嗜刍豢好书甚于好顔色才遇得意忘饥忘渇而身世兼忘或经月或经年亦有经月经年不事此者故人以某为无常此一病甚大而自以为妙也某又有狂病平生耽江山悦林泉有意无传则寄夫山水之乡常绕湖百匝自卷雪至灵仙一夕而成百咏尝榜江千里自兴国至池阳顺流而不知故人以某为抱恙此一病甚大而自以为妙也某又有懒病平时闭门郤扫佛来不着祖来推出虽未为息交絶游然賔朋亦稀轮鞅亦寡书疏不能为苛谨礼重必简情真必切如是而已故人以某为轻物此一病甚大而自以为妙也又有拗病有蠢病不可胜言啖土炭为珍羞岂非受疾之竒哉今幻妙皆除惟相公所言真妙者始绪正而卒成之且如谈诗自知音始世之知音者少而古声不复传于世隋唐之际河汾之区犹歌某诗和某诗而宣政之间乡人窦氏尚间能以诗入律则其废亦未甚云久既不可复攷姑且正音正训正章正句正字正物正用正迹正事正人而为十正吴公才老得其一节而不得其大方要可以推其他矣少使讹舛稍归于次第而后因情求意皆吾心腹肺肠之事此某欲妙而未能妙者也又如谈易自知数始世之知数者少惟康节以此遗后人为入易之门而人多因辞生理惟其意之所欲不知圣人一字不虚发寓理于数寓数于理旁通曲贯数理竝行所谓吉凶悔咎皆有自而生故以邵意邵辞邵数邵理邵诀邵騐而为六邵稍见康节之绪余而不为艰深尽属平易非如张公文饶之有所泥而不当世以通津此某欲妙而未能妙者也兹事且置过此以徃时和嵗丰使米贱帛低上恩流及于下民得以销日度年此燮理之妙有望于相公者也盗销贼寜官不为贪吏不为酷金木稀文符简而安静于田闾此康济之妙有望于相公者也王子渊贤臣之妙陆士衡功臣之妙吕化光勲臣之妙至于韩退之元和一表妙之又妙石守道庆厯一范一富之颂妙之更妙必有任此者而某未之知也既老且衰卒有不胜洒扫之职不得谢一语之恩于数仞之下生有余辜死有遗恨是以言此某惶恐惶恐死罪死罪










　　雪山集卷八
　　钦定四库全书
　　雪山集卷九
　　宋　王质　撰
　　啓
　　代通王制置啓
　　奠坤轴于西维蔼着金城之誉奉云章于北阙遄归玉笋之班停鹢首于江干望斗标于天末双鲤惊传于尺素五云喜近于三台恭惟某官千载伟人万夫重望大圭不琢质涵天地之纯黄钟为宫气韫隂阳之正文彩步汉唐之上风流及晋宋之间峙冰玉于螭坳见之属目演丝纶于鳯闼闻者动心四方于申伯之宣九命作周官之牧幅员万里欢喜一辞身留玉垒之偏声彻劔闗之外版图尽入见黄河天上之源钲鼓不惊下滳博云间之戍总蜀部才几于再闰兼武侯仅数于两人尚韬游刃之余未及叩囊之防戎行小驻镇昆仑万国之西册拜殊荣将特进羣公之表某久沦潮海絶望盛明偶叨半竹之分符适际介圭之入觐见紫芝之眉宇昔尝覩于英资望芙蓉之旌旗今再逢于仙驭
　　代张守谢张都督啓【案此啓当是孝宗兴隆二年张孝祥守江州时所作】
　　持部使者之权弗能将命视古诸侯之秩遽起为州悼擢髪之罪盈感嘘枯之徳厚伏念某智非语上才不逮中曽大道之弗闻致危机之数蹈徃堕司刑之密网实防太上之深恩寛其九死之诛赐以再生之路用之礼乐惟难称于光华畏此简书粗服劳于奔走终坐才疏而意广弗知福过以灾生至身挤渊谷之危殆天夺神明之鉴置尊拳于鸡肋何以当之厝烈火于鸿毛必无事矣顾惟么麽安用诛锄既偶逭于严科苟自存于余喘尘凝满席秖图饭饱以从容门设常闗不问客来之剥啄聴苍狗白衣之改变任双凫乘鴈之去来防手旁观已断不谈于世事缨冠徃救未能絶念于乡邻但虞覆辙之车几作伤弓之鸟敢谋更始犹使治民惟九江据水陆之冲当一面受襟喉之任时维东晋视荆豫以分权嵗纪绍兴兼舒蕲而授节岂容重寄乃付陈人此盖伏遇某官道大无方功髙不伐充徳量以乾坤之广霈仁恩于河海之深怜不諌之前非规未来之后效钦惟旧徳载遇荣期镃基不如待时正饥食渇饮之日天地亦各从类乃风虎云龙之辰兼收羣才共集大事自揣不堪于一障何能有补于万方某敢不运甓苦形饮氷厉志提封千里当抚摩凋俗以安居飞櫂百艘更鼓舞壮夫而効命
　　上晁制置啓【案此啓当是孝宗乾道四年后所作】
　　十年而受坎殊无宦情一旦而得依归顿有生意以半生之齿髪与百指之妻孥寘在并包之中托为生死之所某之平素公所照知无内美与修能有灵均与正则日遒尽而羲和不容于弭节路曼修而望舒不亟于先驱伏念某神交吴下之一书心醉汉中之数面以此决防翻然委身恭惟某官纲维鼓舞之神而应以无方负荷英豪之气而御之有道宏知驰骛于鬼神天地之表博学经纬于帝霸皇王之间三代有其人至秦汉而不闻六经有其事更荀扬而弗着岂谓当代乃生斯贤虽祖宗积累之使然亦期运推移之至此顾两宫未满之愿与四海同然之情有大功名终落公手凡今人物谁同此心傥不鄙夷愿相料理恐事于此去矣庾征西至迫殷浩以见从其肯为我来乎乌大夫犹虑石洪之不至凡今日全家而求托盖平时慕义以来归惟所控提以之奔走颇有如此客固未足以满懐乃能驾驭卿亦何患于无势行将敛板豫达空函逢迎有主人都无遗恨跪起如子侄曷敢不恭南楼夜月之据牀北地秋风之分檝老子有兴之际痴儿了事之余咏红莲緑水之风流望黄色赤云之气象容司马之狂于方外敢以此施于严尊志书记之名于壁间庶来者得以观览
　　谢四川制干到任啓【案此啓当是乾道五年后所作】
　　万里中州之宅曾无隙地以少留数仞宫墙之门夫何窘步之得入某赘疣昭代露电半生与其放浪形骸而溘死于江湖曷若收召魂魄而来归于豪杰依魏国者半载事虞公者期年若问所从之谁足以无憾于此惟我三朝之彦友于二老之间无日不可无公托为司命在晋亦犹在楚敢有他肠恭惟某官负斡旋乾坤之才而损至于无挟笼络宇宙之志而空诸所有故能折节下士至曲拳擎跽以服劳推诚育才与无故俱存而同乐惟来归之本意久属慕于先声欲遗以芳馨怅莫知美人之何许欲赠以瑶玉恐不称君子之所思虽一再面以相逢盖千万心之未吐来期官守甘作庭趋过防绸缪缱绻之私顿解踯躅沈吟之抱优渥之恩足以融物使穷涂有更生之欢恢洪之度足以感人使防躯有轻死之决念平昔艰难之多阻坐此生偃蹇之好修荃不察兮余忠荪何似兮愁苦登白苹而聘望则嫋嫋秋风之不可禁搴素华而习芳则迟迟春日之不可度倚结轸而太息揽騑辔以徜徉方四顾动泣岐之悲忽三匝得依枝之所蜀道有时而或易岂复兴青天之嗟王孙何事而不归未能忘萋草之恨暂违幕府往访庭帏乐莫乐于新相知虽于义颇伤于去速怨复怨兮逺山曲然所亲久念于来迟尽家室以相携托门阑而终老成都万事之好未免吾庐之少归巴东三峡之长谁劝北人之莫上
　　贺晁侍郎敷文阁直学士啓【案此啓当是乾道六年所作】
　　地开井络肆畴镇抚之庸天丽奎躔増重邃严之直窃以弓剑归于永固训谟秘于敷文既已有山君海王裒对以防昭回之光又当有地灵人杰典领以镇神明之蔵伟五百年之名世统十六郡之提封雨润松州不覩夕烽之到云浮玉垒常观春色之新升华河洛之上游改观岷峨之福地去天尺五低迷接云汉之章在殿西南宻勿近山龙之象恭惟某官羣公事而弗友万乗学而后臣莘渭尚有英灵惊九原之复作汉唐岂无俊彦觉千载之无光过周公居东之年而不归比山甫徂齐之役而差逺安知上意葢有渊谋嶓冢之荡东流将以据襄阳而防操剑门之石北向将以率益州而出秦古今未了之功名豪杰难成之事业渭上杂耕之志既格于徃日富平大举之勲复隳于近时谁留啐啄之机付在经纶之手把命珪兼相印胡可无桃林贺捷之诗蹑区落焚龙庭胡可无燕然勒功之颂自量不敏未敢轻辞既适当泛水以依莲寜不愿攀鳞而附翼有如此客于公固未足深夸问所从来在某亦可为幸会防生多难薄命少逢精神丧于言语之风波意度靡于饥寒之汤火寄百指梦魂之外山川修阻而音希过平生道路之间风雪创残而力竭磨成老态雕尽宦情今兹自力以上来所望乞骸而归去虽进退岂不在已但当师心以行然死生既以托人敢不惟命是聴政使处山林之下何尝隔造化之中惟期早定于中原俾遂生还于东国白摧朽骨掩累累先世之阡红皱晒檐剥纂纂故园之枣姑因赞喜少控由衷继此有陈期于得请
　　上王参政啓【案王参政名炎此啓当是乾道六年后所作】
　　南极一星厯荆扬而西上长城万里防江汉以东流冠两班文武之崇分万乘旌旗之半繙路朝之显册卿士从而大同灼太庙之元鬼神依而协吉时际君臣之防情均骨肉之亲二人同心洽金兰之契一日不见觉嵗月之深暂命徃厘亶非得已大禹征苗之役未防而伯益已赞其班师仲山徂齐之行无何而吉甫式遄其归觐想二臣濡辔驱驰之际使两君驰神寤寐之间钦惟列圣之相承益重大臣之出使文潞公之帅河北及阙下亦正大昭文之班韩康公之莅陜西即军中而颁左仆射之诏于皇太上既及今王亦遵令猷以待元老忠献张公之至即次赵公而秉钧仁夀虞公之还行与陈公而竝位【案以上言文彦博韩绛张浚赵鼎虞允文陈俊卿原本忠献之献讹作宪今改正】公居此地前有成规恭惟某官以伊尹之一徳而阐幽以周公之多才而应变照临四海以羲仲之日鼓舞万物以老子之龙多厯年所而囘翔不终日间而契悟我见魏徴自比于匠之砺金孤有孔明不啻如鱼之得水山云之出有开必先谷风之生同声相应五百年必兴王者有名世焉而居其间九五爻利见大人有亲上者而从其类尽闗天数非出人谋总二火以制名符国家之运气赋一壬而定命合主上之天元上帝赉之以泽生灵圣祖遗之以贻孙子恢洪百度疆理四方文法技巧之精有黄龙之象车马噐械之备有东都之风忽千载一时之相逢将三光五岳之复合祖宗有训宰相当用北人周汉以来太平多从西起惟桑梓之名邦曰相而衮绣之先达有韩载生我公益懋其美实河朔英豪之彦有雍梁形势之区人与地以相当古至今而莫竝渭上杂耕之志既格于前代富平大举之谋复隳于近时留此功名付公掌握刘当兴而李为辅时将至则人随之来秦易并而羽可图谋既定则事从以济才覩行台之建即知昌运之开盍使孤生预观盛事岂无他人不如同姓偶受氏列宗盟之中既见君子实获我心愿终身依门墙之下
　　通宣州许侍郎啓
　　绣幢画防占大藩鼓角之雄缃帙缥函通宝殿图书之秘鬰五云之多处居千骑之上头敢掣铃绦载驰书牍恭惟某官量涵海岳气塞乾坤孕楚东山水之灵为天下搢绅之选宏图甚逺抟九霄鹏翮之风独力不摇扛万斛龙文之鼎虽未见紫芝之眉宇固尝闻夫子之文章月斧风斤驱英辞于笔下籖牙轴锦落佳制于人间数端事业以兼全近代人才之未有惟叠嶂双溪之形胜有一王二谢之风流不忝此邦亶惟今日控赤鲤之驾行趋觐于天皇踞白之城暂镇临于郡防某素无竒操喜慕英游周旋诸彦之中奔走盛名之下四海习凿齿蹒跚絶望于亨涂一识韩荆州晼晚终酬于素愿麦秋清淑棠防靓深愿调六气之宜用慰羣伦之望
　　代通邓安抚啓
　　元戎十乘遥尊节制之雄列国一同仰庇帡幪之大曽未遑于守屏敢先达以空函恭惟某官识贯羣宗才周数噐大圭不琢质涵天地之纯黄钟为宫气韫隂阳之正九命作周官之牧四方于南土之宣养以雨风春入穷之暖去其蟊贼霜侵奸胆之寒刑徳竝流武文兼济观所谓滕王阁暂看孤鹜之飞趣驾之未央宫行从六龙之御某仰韩北斗頼楚余波弓服矢房阻聴命旌幢之下物华天宝第驰神翼轸之区
　　通司马守啓
　　风闻上彻亟辞芸馆之清班天度隆寛尚畀芹宫之旧物适期之已及望棠舍以非遥行修敛板之恭豫贡空函之贽伏念某闇而多蠢疎以近狂始縁画饼之虚名旋致索瘢之巧谤舟离蓬岛怅紫芝丹草之难逢路失桃源想流水落花之故在望千门而驻马岂一饭以忘君紫陌寻春敢避红尘之扑面青衫独往翻愁白首之闗心虽衔去国之哀未替忧时之虑每切缨冠而往救何曽防手以旁观自怜牛马走之防谁念虮虱臣之意园蔬未鞠幸叨倚席之闲茅舍虽荒且缓来归之赋益逺长安之日徃依刺史之天楚客悠哉久恨佳人之隔鲁侯戻止将陪采藻之游恭惟某官学诣真源才周数用继元祐宗臣之辙为绍兴循吏之师锵鸾伫聴于来归外服岂容于越在紫宸戸外即观淑景之移云梦泽南姑借长城之重及锋车之未至尚賔阁之可窥得所归依忘其流落自身罹于坎弥念切于氷兢耳喧牀蚁之牛音目杯弓之蛇影仰凭徳度俾逭官评傥防长者之知甘受欺予之笑本无怪事曽何咄咄之敢书但乏酒钱所頼时时而频与
　　代回晁知郡啓
　　人生五马方伛偻以辞荣客遗双鱼仰辉光而拜赐虽重私心之媿亦増老眼之明伏惟某官共谓通才亶惟佳士必复其始是为天道之常能世其家未斩君子之泽岂有海涵之噐即安斗大之州合殿春风行玩紫宸之淑景谯门森防寜须燕寝之清香某衰谢穷途欹危小器双凫乘鴈本何系于沧溟错贝文羁偶复加于病颡惟兹冒宠定自嘘枯曾不崇朝将快争先之覩安知为政更资乐告之忠
　　代回钟知府啓
　　已受二毛难胜五马之寄遽传尺素逺致双鱼之勤目为增明心知自媿恭惟某官受才肤敏禀噐浑成学术研精已诣渊源之极吏能絶俗亦推土苴之余攷所至之能声实今时之良士清华髙选冝居元都雨露之邉劳佚相均暂憇庐阜烟云之下某从游惟旧托契最深聮伯氏以防名因感在原之急代淮壖而丞郡更嗟防面之难中更多故之百罹行对故人而一笑擕河梁之手久漂泊以离羣共灯烛之光幸从容而道旧
　　代通王总领啓
　　序诸侯之上仰瞻礼乐之华摄大国之间幸转输之部入谒尚遥于賔榻修辞敢后于斋铃恭惟某官徳广无津才全不器斵鼻有运斤之巧解牛无游刃之难六路提封居海内幅员之半三军宿饱盖胸中经济之余共安枕席之行师岂虑樵苏而后爨留闗中之丞相果成髙祖之功用范蠡之计能终雪防稽之耻行膺渥宠入践崇班某滥分铜虎之半符遥跂绣衣之直指虽风便不逾于一日然云从徒望于三台方当公私竝立之时难图近效傥有洒扫不胜之咎愿赐隆寛
　　回李知録啓
　　一衣带之水方驰想于修途双鲤鱼之书遽惊传于尺素无以下体先于匹夫邻里耸观子孙用宝恭惟某官维时吉徳为世闻人略无瑕疵粹然操履之迹具有本未卓哉践扬之勲尚窘步于修门肯卑飞于下国天子命我参卿事勿言州县之徒劳宰相安得失此人但患富贵之来逼某随縁林下絶意世间野渡舟横屈指数济江之日公家事了放懐为同社之游
　　回严敎授啓
　　王文公之故里常预瞻于万蚁战之场甘将军之旧封幸相望于一牛鸣之地星移物换十有六年目击道存百无一恨惟慙客遗于尺素重叹身先于匹夫恭惟某官道韵闳深文机妙密学问出汉唐之上风流在晋宋之间将飞举于木天稍低囘于芹水范模多士坐进百能之千敎育英才是居三乐之一凡兹同志自以得师某防宇俱空书痴未暇既已得见君子斯可矣未必尚论古人而友之动春酌于灯前时赴郑老同襟之约立诸生于馆下愿聆韩公进学之辞








　　雪山集卷九
　　钦定四库全书
　　雪山集卷十
　　宋　王质　撰
　　铭
　　章德茂破砚铭
　　广汉章德茂出砚示余絶佳虽中断墨位犹全且道所来云戊子某月日得于昭化传舍初癸酉水壊某甲归锄某地见此砚误碎之驿吏善某甲求得以行邮书居十有六年昏翳汚塞无砚矣以缗钱千故砚一易之吏不为难刮剔营治灿然端产也以示今紫薇张公直父公为之铭又以要余余辞不可铭曰
　　锢于石藏不密遭刳剔垫于江沈不极受括击虽有眼弗能鉴欲避不能婴此憾虽有趾弗能履欲去不能防此耻呜呼四皓来而复归不如两生止而弗来【音离】两生止而弗来不如渔父莫知所之
　　棠阴阁铭
　　耽耽新堤有截中流卧铁千寻弗震弗芤崇崇其阁以时以作不疾其符维民是若公来祝尧冠佩锵锵拜稽以兴万鳞洋洋维帝之恩如川之长维公之贤导帝之滂率俾我民近天子之光公来燕喜既多受祉振振其鼓民奔来趋公醉升舆翼者溢涂维公之泽如水之渊维民之归视公其天苇以秋繁莲以炎滋公则去矣维公之思鱼泳于潜鸟集其茂望公于京道阻且右谓抚此邦公实临之嗟民之心公其知之公则去矣无我或遗
　　简轩铭【并序】
　　古以永兴为壮县今未必古之如然亦壮矣君来为政弗以壮为病从容闲暇酬之必有道焉而人莫之或知也简轩之建略呈露圭角出谈笑而挥浩穣也固宜君居东越识晦庵此理其知之矣铭曰
　　敬居简行奚太之云简不属境实在此心四壌百里边淮接湖事至物来与云烟俱求简弗简则有阙遗我简尔繁殊途同归莫富于坤坤以简能易从有功其大亦宏旁多嘉山亦伙竒水意举目到简即其理一寸湛然七窍灿然随叩随应湛者弗迁人嘻君劳我莞君佚秋乗凉风春翫华日何必抚弦乃堪怡神谷音泉声皆君之琴
　　暎带亭铭【并序】
　　上饶周君某介施君某求斯亭之名于汶阳王质施所赞咏略与山阴兰相符焉于是以暎带掲之右军语也铭曰
　　崇山峻岭茂林修竹清流激湍厥妙维六兰亭已尘右军如烛人有渭泾地亦瓦玉于粲攸跻众甫咸足吕曾尹汪上征不复山君水王安得俯伏有懐斯人而立于独错综烟月斡旋谿谷虽无此手亦不鹿鹿不能奋飞徒有遐瞩白云东南托两黄鹄
　　赞
</div>
    <div class="pagination">
<a href="雪山集_page2.html">上一页</a><a href="雪山集.html">1</a><a href="雪山集_page2.html">2</a><span class="current-page">3</span><a href="雪山集_page4.html">4</a><a href="雪山集_page5.html">5</a><a href="雪山集_page6.html">6</a><a href="雪山集_page7.html">7</a><a href="雪山集_page8.html">8</a><span>...</span><a href="雪山集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
