<!DOCTYPE html>
<html>
<head>
    <meta charset="UTF-8">
    <title>涧泉集 - 第 30 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>涧泉集 - 第 30 页/共 48 页</h1>
    <div class="content">　　己御祥琴又一年忍因初度醉宾筵为君煑饼邀朋旧容我寻诗话古先信义自应如皎日功名谁不上凌烟宗盟祖业非他比长夏相期玉水边
　　看士人应举
　　六年不到秋场屋防低回强自寛本谓有縁居上第可令无分作觕官小来勇徃痴心在老去羞将冷眼看笑杀杜陵纨袴句只知多误是儒冠
　　访耿运干不值
　　束结新楼挟带湖月台凌厉雪晴初主人不见望犹美客子空归兴亦舒支径草黄飞野鸟露洲莎緑下舂鉏梅梢过腊花争城里分明物外居
　　二十一日治园成季过
　　满地霜风吹晓色荒寒犹有菊枝香不知篱外舆篮入正尔亭前扫叶忙急取绳牀坐夫宻旋寻酒琖引而长老懐老眼老谁语闲处闲人闲自伤
　　昌甫约过施仲益
　　章泉常为诵清诗今日山行又见之新辟轩窻知雅玩更拈书帖佳思杯深防酒留连夜炉拨寒领畧时信道人间好甥舅不妨酷似有襟期
　　巩仲至到浙江急徃见之继而以诗来乞次韵
　　相从我自慰无聊物换星囘又斗杓近市少霜梅欲动长沟无雨水全消几年冠盖东南防逐日舟防上下潮见説公来便寻覔老懐何更得诗邀
　　过常山魏寺丞
　　潇洒薫风佚老堂溪山围绕水云乡髙懐不与凡情杂胜槩全无时世忙须信贞元朝士在应怜元祐故家荒余生来徃奉谈麈商略吟边饮最长
　　灯夕颇盛郡中相招不能徃也
　　满城歌舞事元宵溪外苍山雪乍销红日渐迟花信动银蟾初上烛光摇幽人自笑居空谷游子从教徃丽谯一盏青灯对编简旧欢如梦壮心凋
　　过傅骥院竹间
　　竹深留客南山下只许幽闲话晚凉酒尽更须酩酊诗来犹可共徜徉无端薄俗从它转有防浮华不自忙意气如君天地在牀头书大且韬藏
　　欲过履道庵不果因以诗送饼饵
　　乗晴欲过雨岩去草木空疎霜后寒老苦疮疡行又止闲将饼饵问平安夜炉挟册应三复晓径舂禾可一餐蕙帐藜牀同梦寐试囘头作去年看
　　十九日过耿运干
　　春风池馆水溶溶杏浅梅深栁意浓拄杖横臯穿麦垅倾壶中沚见云峰有来好事能同适尽把闲吟不自供莫道涧湖相去逺要惊心赏毎难逢
　　寄耿运干
　　霍庙湖深淛水边雪村来徃定翛然薫风六月上塘路得雨九秋东坝田酒政应縁因禄仕诗家拔俗在吟篇翩翩银笔经年别岩壑风流想后先
　　送耿运干当湖酒所
　　一自西风散芰荷殷勤风雪更婆娑经年谁谓酒边少此日我云林下多才俊荣亲当折桂时清禄仕且嘉禾论交论契无余语收入离筵入短歌
　　闻孟使君到子顔庐次韵余安叔所赋
　　祝家山映一荒途霜满晴空树色虚太守去寻髙士宅比隣只道野人居朱轮不碍檐前橘白屋惟堆案上书想见猿惊鹤飞走袁安卧雪画堪如
　　王寺簿过山园
　　小园才放一枝梅便有传呼别驾来领略风光归草木经行野路踏莓苔人间襟韵须吟笔花底风流入酒杯公亦暂时相赏识诏囘天上肯重陪
　　昌甫约诸人茶山病不能徃次韵其所赋
　　幽人何许不懐贤忍把清诗与世传可惜吕曾祠宇地独留香火寺僧縁入林去踏山头月裹茗来烹井防泉病着偶辜城北约尚吟余意得同焉
　　山中上巳宋六成甫见过留饮
　　风光流转景常新且乐林泉自在身曲水流觞知上已落花啼鸟近残春快倾座上一壶酒莫染人间半防尘兀兀篮舆好归去路平防雨草如茵
　　铅山徐子融茅斋留饮次其韵
　　茅山从此占西湖须信髙人徳不临水未能忘汝颍爱山还肯羡匡庐眼前劲竹尊者世上浮名松大夫浩气己充真乐地宁论实相与虚无
　　尹一留饮次其韵
　　冬来何意酒杯寛旧话新愁转转难落叶满城吹薄暮浮波夹岸清寒方斋留客情无己上郭归人兴若防天地之间是襟谊淋浪赢得洗悲酸
　　曾广漕见过
　　舟车亦过水村来猿鸟无惊自不猜化雨江西贵先觉宣风广右属行台诗书冢人千里桃李成蹊酒一杯雪岸舣蓬春动处寻诗野老亦清哉
　　次韵仲至至日相过
　　防官谁复肯来过名胜凋零己不多忍为故人疎酒盏漫将佳节付诗歌闲情只道山林好老态其如嵗月何静夜小楼相对乆盈编新语但摩挲
　　谭南恩见过
　　正在山前防木犀儿童惊报故人来急扶藜杖过桥去喜见朱轓作牧回岭外山川多瘴疠江南朝市有尘埃经行又泥冰溪水且折清香荐一杯
　　斯逺入吴就春官试因相过偶成
　　春风闲日小楼居门外欢迎长者车道旧秪如前日事别来不觉近年余烟花帝里冝同酔杖屦湖山可自如趂取好懐寻好句人生何必爱吾庐
　　八月六日伯臯见过
　　华髪秋来忽满梳故人相见意何如强亲杯酒欢无几尚觉篇章兴有余世事纷然随野马吾生老矣信籧庐林间己下萧萧叶雨过空山木影疎
　　昌甫携渭南诗见过
　　长笛残星赵楼吟边供断一生愁渭南作尉诚微宦江上逢人忆逺游风景不因今古异琴樽寜与是非休章泉传到涧泉上凉意满天河影秋
　　张以道见过
　　霜檐明日晓晴天忽有骚人到眼边煑饼漫留寻旧话烹茶还得冩新篇旅懐但且官天地世道全凭酒圣贤囘首山鸣钟暮起水浮桥外耿墟烟
　　十二月初九日雪尹子潜来
　　九峯庵上雪中眠夜半寒枝落枕前虚旷益知身老大静深惟觉梦清圆山围漠漠无通路田缺幽幽有暗泉雅志能来得同榻雨嵓人必为吟传
　　弋阳徐宰见过
　　幽深终日冷清清谁肯乗春过水行杂踏轩车虽逹宦从容杯酒信豪英静看声利身何绊闲惜芳华意转倾相对歌有余咏苦遭风雨也冝晴
　　送赵余干宰允中
　　梦寐湖山同雅集溪篷还送宰余干苍忙冩句求诗律邂逅持醪得笑欢花事纎浓春又过麦天清淡雨初干琵琶洲畔歌地一上乗风眼更寛
　　潘徳久置酒栁洲小楼
　　几年九日西湖酒此际从公把菊花酬唱不知留客舍登临无奈得诗家水舟又掠空潭浪山屐经行两岸沙白髪清尊乃如许数株杨栁傍楼斜
　　初六日民瞻古梅下留饮
　　眼到梅花便有诗园居支迳入踈篱崔嵬自与人髙古烂漫谁知我笑嬉烟湿逺荒吟不尽雨收幽醉为冝新年陡觉新愁少坐对南枝更北枝
　　过杨解元看古梅
　　春风晴日草家城北坡陁一径斜逺以云山供境界静惟书籍是生涯敲门忽有醉吟客隔屋初无桃李花天矫龙蛇饶古意芳真足对年华
　　亨中送梨枣
　　年年梨枣西风近喜豅嵓一笑同坐石弄笻泉汩没望云搜句月朦胧经时话着犹疑画尽日来思又若空珎重交情两相望鹿门深处见厐公
　　雪后昌甫将归章泉斯逺诸兄偕来留饮因咏林逋诗约同赋
　　风烟溪觜转山腰起觉清寒坐拥貂林薄晓光吹蔌蔌水流暮色下潇潇相期胜士来推户更想归人逺度桥防取试寻诗句写还鸣髙树许由瓢
　　年来闲得傲山林肯怪连天雪作阴苏武不眠身自健袁安髙卧兴何深嬾穿东郭先生履细和西湖处士吟无限目前今古意嵗华如许老骎骎
　　竹边松外最清新烟敛风回净辟尘江濶逺分垂钓叟山空时过采樵人摩挲望眼寻幽径抖擞闲身访近隣三白防须能一饱茗盂聊且寄吾真
　　诗谢文显兄弟载酒并简子畅二首
　　几椽牢落依僧住二妙慇勤载酒来名节似君真有道交游着我定怜才谭髙屡激清风起归近何嫌落日催苦忆平生溧阳尉驱车政尔犯黄埃【子畅出迓客】
　　柱杖敲门借竹看歩随纾曲转林端架边緑蔓阴成幄桥下清流春有湍君作屋庐嫌近俗我因岩谷遂深盘傥思出郭少尘事或命巾车初不难【文显颇乐山居之胜故云】余计院父子以我乏酒连以一壶为饷
　　冷坐楼窻欲雪天空掻华髪泥尘编不嫌酒尽西湖上安得诗如南涧边剥啄故人还饷我开甞余味信能贤公家父子何多事今日碧香犹卓然
　　酒尽
　　连宵风月颇堪看酒尽端怜赏咏难岂但街头沽苦贵更縁秫早酿多酸萧萧陶径栁将落吴江枫欲丹安得酒船数百斛拍浮长遣一生欢
　　访吴推官津亭因唤船小酌而归
　　防洄舣泊更跻攀好事来寻小艇闲却忆武昌游赤壁可怜姑熟醉青山岸凉崦霭知空谷水逺汀沙见浅湾惜别且同幽兴熟鳣鱼泼泼鸟关关
　　昌甫分瓢泉继而辛卿遗一壶来以诗为谢
　　章泉分饷瓢泉酒己洗牢愁万马空重拜书题如夏日便开瓮盎防春风时闻水石云山主世数文章翰墨功且道嵗寒梅雪好僧窻闲有几人同
　　饮横碧轩
　　僧舍頺檐屋一间吕曽南渡此看山风光流转人虽逺诗句磨镌景自闲好事肯同携酒至青春又见隔年还坐中野老醺然醉指防梅花亦可攀
　　谢户曹载酒见访
　　闭閤烧香正寂寥忽看结客过衡茅溪山有味真防乐松竹无心肯絶交老树枕流倾社瓮凉风吹月上山殽浮梁饮散各归去夜静水明摇栁梢
　　喻伯经推官约施翔甫父子载酒涧上
　　丽泽同窻不一人是时文物动簮绅年来此话谁能问老去知君我独亲天下传闻难见道世间来徃易知津持醪野路江梅底后防相逢意转真【赠喻】
　　嵗晩寻梅又一年南山岩下涧溪边雪残古路初何似诗到前村更然邂逅襟期元拔俗从容宦逹自登僊奉亲携防人之乐赢得朋来棹酒船【赠施】
　　留客煑饼因过山寺煎茶
　　旋扫荒凉喜客来胡牀随处坐徘徊野亭汤饼谈方透山寺茶香望转开风近凛秋多落叶雨收残照少飞埃大都识赏非难事莫被旁人富贵催
　　方斋子潜留瀹茗【案此诗四首其一见五言古其一见七言絶句】
　　东吴南楚江湖外城郭方斋尚得朋意象古人无索寞谭锋尔汝有凭陵花开檐卜疑非俗林拥旃檀祗欠僧梅雨未收吾欲醉山桥归路髪鬅鬙
　　蕙亩分青长复低菊梅连緑宻仍稀墙阴未午风声急窻外从朝雨力微坐待酒杯来肃肃案翻书册净晖晖几年来徃徒多感今是那知较昨非
　　叶侍郎乌石茶昌甫诗谢之次韵同赋
　　瓶茶逺自水心寄缄诗又谢章泉分拣芽为赠信灵物囘味有功非世勲降伏睡魔庶永日不居酒圣须乘云何时幽讨共仰止乌石冈头煮此云
　　奕棊
　　水竹光中戯奕棊棊中妙处有谁知对人不到一盘满信手拈来几着奇活法要须能自悟危机何用苦寻思此心虚静元无物莫使颠冥胜负时
　　新火
　　香浮椽烛散新烟阊阖沉沉辇路边寳蜡分擎初拜赐锦衣飞步竞传宣栁阴未晓明妆镜花气笼晴趂巻帘莫怪荒凉问榆火午炊犹待死然
　　蕨菜
　　春华满眼倦寻诗蕨菜才来又赋之雷雨动山应偪塞风云垂地正奔驰僧盘何苦分荤素鼎食那能问瘠肥珍重方斋家送似为加餐饭亦何其
　　谢人遗藷
</div>
    <div class="pagination">
<a href="涧泉集_page29.html">上一页</a><span>...</span><a href="涧泉集_page25.html">25</a><a href="涧泉集_page26.html">26</a><a href="涧泉集_page27.html">27</a><a href="涧泉集_page28.html">28</a><a href="涧泉集_page29.html">29</a><span class="current-page">30</span><a href="涧泉集_page31.html">31</a><a href="涧泉集_page32.html">32</a><a href="涧泉集_page33.html">33</a><a href="涧泉集_page34.html">34</a><a href="涧泉集_page35.html">35</a><span>...</span><a href="涧泉集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
