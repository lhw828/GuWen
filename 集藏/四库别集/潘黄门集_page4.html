<!DOCTYPE html>
<html>
<head>
    <meta charset="UTF-8">
    <title>潘黄门集 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潘黄门集 - 第 4 页/共 10 页</h1>
    <div class="content">嗟嘉卉之芬华，信氛氲而芬馥。既蓊茸而萎□，且参差而橚矗。已郁郁而冬茂， 亦离离而夏熟。至如广命宾客，历览游观，三清既设，百卫星烂，炫□乎玉案，照曜于金盘。故成都美其家园，江陵重其千树；既见称于陆言，亦标名乎马赋。
　　
        秋菊赋
　　
    垂采炜于芙蓉，流芳越乎兰。林游女望荣而巧笑，□雏遥集而弄音。若乃真人采其实，王母接其葩；或充虚而养气，或增妖而扬娥，既延期以永寿，又蠲疾而弭痾。
　　
表
　　
        上《关中诗》表
　　
    诏臣作关中诗，□奉诏竭愚作诗一篇。案：《汉记》孝明时护羌校尉窦林上降羌颠岸，以为羌豪。岸兄颠吾复降。问事状，林对后两屈，坐诬罔下狱死。齐万年编户隶属，为日久矣，而死生异辞，必有诡谬，故引证喻，以惩不恪。
　　
书
　　
        诈作愍怀太子书
　　
    陛下宜自了，不自了，吾当入了之。中宫又宜速自了，不了，吾当手了之， 并谢妃共要□期而两发，勿疑犹豫致后患，茹毛饮血于三辰之下，皇天许当扫除患害，立道文为王，蒋为内主，愿成，当三牲祀北君，大赦天下，要疏如律令。
　　
议
　　
九品议
　　
天生蒸民而树之君，使司牧之，勿失其性。君不独治，于是乎建牧立监，陈其辅佐，故曰：“天工人其待之”。然则高官厚禄，非明崇贤，所以兴治。卑为下役，非为鄙愚，所以供职。虽或开荣辱之门，有争兢之弊，而百王莫之能易者，此道不可以二故也。方今天下降平，四海攸同，荐贤达善，各以类迸。夫观民宣化， 为治之本，虽实小邑，犹须其人。又中正之身，优劣悬殊 茍知人者智，则不知者谬矣。莫如达官，各举其属；方岳九列，朝所取信；郡守虽轻，有刺使存，举之当，实司其事；考绩累名，施黜陟焉。进贤受赏，不进贤甘戮。沮劝既明，则人自为，谋庶公道大行而私谒息矣。
　　
上客舍议
　　
    谨按：逆旅久矣其所由来，行者赖以吨止，居者薄收其直；交易贸迁，各得其所。 官无役赋，因人成利，惠加百姓，而公无末费。语曰：许由辞帝尧之命 而舍于逆旅。《春秋外传》曰：晋阳处父遇宁戚于逆旅。魏武皇帝亦以为宜，其诗曰：“逆旅整设，以通商贾”。然则自尧到今，未有不得客舍之法， 商鞅尤之， 此固非圣世所言也。乃今四海会同，九服纳贡，八方翼翼，公私满路，近畿辐辏， 客舍亦稠。东有温庐，夏有凉荫，刍秣成行，器用取给；疲牛必投，乘凉近进； 发福写鞍，皆有所聒。又诸劫盗皆取于迥绝而止乎人众。十里萧条，则奸轨生心， 连陌接馆，则寇情震慑。且闻声有救，已发有追；不救有罪，不追有戮，晋暴捕亡，恒有司存，凡此接客舍之益，而官离之所乏也。又行者贪路，告籴炊爨，皆以昏晨。盛夏昼热，又兼星夜，既限早闭，不及离门；或避晚关，迸逐路隅，祇是慢藏诲盗之原。茍以客舍，多败法教，官守棘罹，独父何人。彼河侨，梦津，解券输钱，高第贤察，数入校出，品郎两岸相检，犹惧或失之，故悬以禄利，许以功报。今贱吏疲人，独专离税，管开闭之权，藉不校之势，此道路之蠹，奸吏所殖也。率历代之旧俗，获行留之欢心使客舍洒扫以待，征旅择家而息，岂非众庶颙颙之望？
　　
       许由颂
　　
邈哉许公，执真履贞，辞尧天下，抱朴隐形。川停岳峙，澹泊无营。七持高山， 与世靡争。虚泊忝任，来军斯城。愧无惠化，豹产之政。峨峨治所，乐慕景明，登基逍遥，来过墓庭 逼于时宪，倾筐不盈。恨无旨酒，奠公之灵，死而不朽，公其有荣。聊述雅美，扬公馨声。
　　
 
　　
赞
　　
故太常任府君画赞
　　
堂堂我君，鉴象开度。逸德宣猷，含真履素。味道无闷，守终纯固。弓舆爰集，抚翼清举。翰飞公庭，龙升天路。初长方国，流化千里。遂管秘籍，辩章旧史。入登常伯，出作卿士。外内惟允，庶绩咸理。中节日新，令闻不已。济济儒林，翼翼国子。
　　
箴                                                    
　　
答挚虞新婚箴
　　
先王制礼，随时为正，俯从企及，岂乖物性。女无二归，男有再聘。女实存色，男实存德。在居正色，色在不惑。新旧兼弘，义申理得。然性情之际，诚难处心，君子过虑，爰献明箴，防微测显，文丽旨深，敬纳嘉诲，敢酬德音。
　　
训
　　
两阶铜人训
　　
言之有臧。托乎多士；言之不臧，绝之由己。无曰莫传。宣于四海；无曰莫闻，响震万里。枢机之发，荣辱之征；怨岂在大，纤介是兴。
　　
碑
　　
司空郑衮碑 
　　
陈谟台阶，翼和鼎实，显绩成于台省，清风畅于所莅。故能老安少怀，远至迩亲。凡厥缙绅之士，所以挹酌洪流，含沮英芳者，犹旱苗之仰膏雨，湛露之唏朝阳也。铭曰：
　　
于铄元侯，则天垂象。弘操岳峻，宇量深广；允恭克让，宣哲清朗。有始有卒， 可大可久。言由忠信，行履孝友。光光金貂，再冠其首。赫赫皇符，仍折其部。义格皇穹，德冠群后，清风显烈，没而不朽。
　　
荆州刺史东武戴侯杨使君碑
　　
肇宇季初，荥阳人，封东武伯，薨，谥曰戴。君诞保灵和，继期载德，宣晢清朗，直道高尚。若乃嘉号推贤，博爱济众。邦党服其义，而缙绅慕其风。于时文后，历数在躬，相国幕府，实允华夏，九德咸事，俊义在官。成君名器，纳字参军。宏略被于南国，美化行乎江汉。西陵之役，悬军深入。亲薄寇垒，躬行天诛，继而救兵不进，粮尽道穷，因乃怃然回虑，殿其众而返。虽为法受黜，勋庸未崇，而天下服其勇，世主思其忠。
　　
哀文
　　
  景献皇后哀策文
　　
于穆先后，俪皇协运，世宗之胤，德博化光，用俭礼峻。任姒隆周，后亦母晋，终温且惠，其仪淑慎。既慎其仪，克明礼教，抚翼齐藩，训成弘操。其慈有威，不舒不暴，乃家乃邦，是则是效。嗟余缄屯，仍遭不造。靡恃为妣，景命弗保。心之云痛，痛贯穹昊。袭龟筮之良辰，启幽房之浅璲。整武驾之隆牡，结龙辀之缟驷。望旗常而崩摧，披辒辌以增欷。口呜咽以失声，目横迸以洒泪。邈两绝于宫闱，长无觌于彷佛。
　　
    哀永逝文
　　
启夕兮霄兴，悲绝绪兮莫成。俄龙軨兮门侧，喈俟时兮将升。嫂侄兮慞惶，慈姑兮垂矜。闻鸣鸡兮戒朝 ，咸惊号兮抚膺。逝日长兮生年浅，忧患众兮欢乐鲜。彼遥思兮离居，叹河广兮宋远。今奈何兮一举，邈终天兮不反。尽余哀兮祖之晨，杨明燎兮援灵輴。撤房帷兮席庭筵，举酹觞兮告永迁。凄切兮增欷，俯仰兮挥泪。想孤魂兮眷旧宇，视倏忽兮若彷佛。徒彷佛兮在虑，靡耳目兮一遇。停驾兮淹留，徘徊兮故处。周求兮何获，引身兮当去。去华辇兮初遇，马回首兮旋旆。泠泠兮入帷，云霏霏兮承盖。鸟俛翼兮忘林，鱼仰沫兮失濑。怅怅兮迟迟，遵吉路兮凶归。思其人兮已灭，览余迹兮未夷。昔同途兮今异世，忆旧欢兮增新悲。谓原隰兮无畔，谓川流兮无岸。望山兮寥廓，临水兮浩汗。视天日兮苍茫，面邑里兮消散。匪外物兮或改，欢哀兮情换。喈潜隧兮既敞，将送形兮长往。委兰房兮繁华，袭穷泉兮朽壤。中慕叫兮擗摽，之子降兮宅兆。抚灵衬兮诀幽房，棺冥冥兮埏窈窕。户阖兮灭灯，夜何时兮复晓。归反哭兮嫔宫，声有止兮哀无终。是乎非乎何遑，趣一遇兮目中。既遇目兮无兆，曾寤寐兮弗梦。既顾瞻兮家道，长寄心兮尔躬。重曰：
　　
己矣！此盖新哀之情然耳。渠怀之其几何，庶无愧兮庄子。
　　
为杨长文作弟仲武哀祝文
　　
悠悠上天，我独何辜，祖考早世，昆弟幼孤，备尝艰毒，同集蓼荼。父兮生我，过庭靡闻；母兮鞠我，宁一苦卒。日顾日复，我弟我身；并自垂发，越于成人。浚哲聪朗，纯粹温良。烈烈清风，邦族之望。母氏劬劳，庶尔之报。彼苍者天，子何不吊。歼我令弟，穷泉是造。无父何怙，无弟何友，茕茕此身，哀哀慈母。烦冤痛毒，抚心思咎。哀尔薄佑，逢家多阻，弱冠未室，盛年绝绪。丧庭寥廓，卢位无主。冥冥长夜，窈窕玄宇，当复何时，见我仲武。于以祔之，于其王父，魂而有灵，神其宁处。   
　　
哀陵公主女王氏哀辞
　　
猗欤公子，季女惟王。生自洪冑，禀兹义方。盻倩粲丽，窈窕淑良。如彼春兰，吐葩含芳。葩以霜陨，芳以歇尽。彼苍者天，胡宁斯忍。曾未弱笄，无疾而陨。官朝震惊，靡人不愍。嗟尔母氏，劬劳抚鞠。恩斯勤斯，是长是育。帷屏媚子，奄离顾复。哀无废心，涕不辍目。于以祖之，于掖庭闺。于以送之，陵岗崔嵬。仆马回春，旗旐旋飞。夕阳失映，晴鸟忘归。皎皎霄月，载盈载微。冥冥公子，一往不追。长夜无旦，孤魂曷依。
　　
阳城刘氏妹哀辞
　　
鸟鸣于柏，鸟号于荆。徘徊以躅，立闻其声。相彼羽族，矧伊人情。叩心长叫，痛我同生。诞育圣善，发奇稚齿。如彼名驹，昂昂千里。刘氏怀宝，未曜隋和。伊羽轻弱，弗克负荷；禄微于朝，贮匮于家，俾我令妹，勤俭备加；珍羞罕御，器服靡华。抚膺恨毒，逝矣奈何。哀哀母氏，蒸蒸圣慈。震动擗摽，何痛如之。魂而有灵，岂不慕思。嗟哉往矣，当复何时。
　　
金鹿哀辞
　　
嗟我金鹿，天资特挺。鬒发凝肤，蛾眉蛴领。柔情和泰，朗心聪警。呜呼上天，胡忍我门。良嫔短世，令子天昏。既披我干，又剪我根。块如痿木，枯荄独存。捐子中野，遵我归路。将反如疑，回首长顾。
　　
伤弱子辞
　　
予之长安，次于新安千秋亭而弱子夭。感羸、博之哀，乃伤之曰：
　　
奈何兮弱子，邈弃尔兮丘林。还眺兮坟瘗，草莽莽兮木森森。伊邃世之遐胄，逮祖考之永延。咨吾家之不嗣，羌一适之未甄。仰崇堂之遗构，若无津而涉川。叶落永离，覆水不收；赤子何辜，罪我之由。  
　　
悲刑生辞
　　
</div>
    <div class="pagination">
<a href="潘黄门集_page3.html">上一页</a><a href="潘黄门集.html">1</a><a href="潘黄门集_page2.html">2</a><a href="潘黄门集_page3.html">3</a><span class="current-page">4</span><a href="潘黄门集_page5.html">5</a><a href="潘黄门集_page6.html">6</a><a href="潘黄门集_page7.html">7</a><a href="潘黄门集_page8.html">8</a><a href="潘黄门集_page9.html">9</a><a href="潘黄门集_page10.html">10</a><a href="潘黄门集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
