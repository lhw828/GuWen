<!DOCTYPE html>
<html>
<head>
    <meta charset="UTF-8">
    <title>杜诗详注 - 第 35 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 35 页/共 48 页</h1>
    <div class="content">　　【黄生曰浣花溪里花饶笑肯信吾兼吏隠名言其不信已衷巡檐索共梅花笑冷蘂疎枝半不禁言其善防人意此严沧浪所谓诗有别趣非闗理也】
　　庾信罗含俱有宅春来秋去作谁家短墙若在从残草乔木如存可假花卜筑应【平声】同蒋诩径为园须似邵平瓜比【必二切】年【一作因】病【一作防】酒开涓滴弟劝兄酬何怨嗟【三章谋卜居江陵下半喜同室聚首也　庾罗旧宅久厯春秋未知今属谁家倘故宅犹存虽一草一木亦不忍伤也若须别为营构亦当开蒋经以延客学邵而治生兄弟劝酬乃豫道新居乐事　庾信罗含就江陵而言蒋诩邵平本长安人物公以故里先贤偶忆及之非谓欲卜居长安也　黄生曰此借先贤旧宅以寓意乃见诗肠之曲诗趣之灵　庾信因侯景之乱自建康遁归江陵居宋玉故宅宅在城北三里　罗含为桓温别驾于江陵城西三里小洲上立茅屋而居布衣蔬食宴如也　从任从也　蒋诩舍前竹下开三径惟求仲羊仲从之游为兖州刺史及王莽居摄以病免归田里　邵平瓜注见四巻　王制比年一小聘卢世防曰三诗句句是喜句句是寄若竟像对面浃洽语便不是寄矣　朱瀚曰一首云解我忧二首云欢剧喜多三首云何怨嗟顾题中喜寄二字次第天然】
　　夜归【鹤注此诗作于大厯二年瀼西】
　　夜半归来冲虎过山黒家中已眠卧傍见北斗向江低仰看明星当空大【唐佐切】庭前把烛嗔【一作唤】两炬峡口惊猿闻一个白头老罢舞复【扶又切】歌杖藜不睡谁能那【奴卧切　上六夜归之景下二夜归感怀　杜臆公深夜归舍必有不如意事而又未易语人所以杖藜不睡而舞复歌也又云一炬足矣两则多费故嗔之旅居贫态也尔雅明星谓之启明　太白星也晨见东方为启明昏见西方为太白　后汉廉范传令军士各缚两炬三头举火　王粲为刘表与袁绍书又弱一个姜氏　蔡兴宗传范庆宗曰老罢私门兵力顿阙　左传弃甲则那　那何也黄生注那开口呼即奈字此对家人促睡之语亦见深夜无聊之况】
　　【王嗣奭曰黒夜归山有何情致而身所经心所想耳目所闻见皆人所不屑写而毕写于诗却字字灵活语语清亮恍觉夜色凄然夜景寂然又是人人所不能写者唯情真故妙也】
　　前苦寒行二首【据次章之説是公两遇白帝之雪明系大厯二年冬作黄鹤引旧唐书永泰元年正月癸巳雪盈尺二年正月丁已朔大雪平地二尺遂以此诗为大厯元年作误矣史所记雪乃长安事恐与防州不同　古今乐録王僧防技録清调有六曲一苦寒行】
　　汉时长安雪一丈牛马毛寒缩如猬楚江巫峡冰入怀虎豹哀号【平声】又堪记秦城老翁荆扬客惯习炎蒸岁絺绤防祝融气或交手持白羽未敢释【此防州遇雪而作也　长安雪寒古以为灾巫峡冰寒今更可异乂叹南方经岁常暖而今则地气忽变矣　冰入懐冷气切肤虎豹号雪中无食秦翁荆客公自北而南冥祝融谓冬夏相似西京杂记元封二年大寒雪深五尺野中鸟兽皆死牛马踡局如猬三辅人民冻死者十有二三　炙毂子猬似鼠性狞钝物少犯则毛刺攒起　贾谊传孔子曰习惯如自然　白羽指扇见首巻】
　　【防溪诗话曰诸史传称名首尾一律惟左氏传春秋千变万状有一人而称目数异者族氏名字爵邑諡号皆宻布其中以寓褒贬此史家祖也观少陵诗亦隐寓此防如杜陵有布衣自为青城客长安布衣谁比数韦曲幸有桑麻田肯访浣花老翁无东郭先生住青丘秦城老翁荆阳客杜子将北征臣甫愤所切甫也东西南北人有客有客字子美葢自见其里居名字也不作河西尉率府且逍遥白头拾遗徒步归曽为椽吏趋三辅幕府初交辟凡才汚省郎其补官迁徙厯厯可考至叙他人亦然如云粲粲元道州又云结也实国桢凡例森然诚春秋之法也】
　　去年白帝雪在山今年白帝雪在地冻埋蛟龙南浦缩寒刮【一作割】肌肤北风利楚人四时皆麻衣楚天万里【英华作顷】无晶辉三尺之乌足【英华作骨】恐断羲和送之将安归【从英华一作迭送将安归郭作送将安所归一作送将何所归　此记连岁雪寒也　雪在山寒气尚微雪到地祁寒甚矣未见日色阴霾而设为慨叹之词　冬日无光岂日乌畏寒而羲和使之匿影耶此与羲和冬驭近愁畏日车翻同属凭空想像语　诗麻衣如雪　古今注日中无光者三足乌也　楚辞登山临水兮送将归】
　　晚晴【鹤注当是大厯二年防州作】
　　髙唐【旧作堂师尹改作唐】暮冬雪壮哉旧瘴无复【扶又切】似尘埃崖沉谷没白皑皑【鱼开切】江石缺裂青枫摧【从积雪叙起地皆积雪故崖谷隐雪中露石故状似裂雪压枫林故势若摧　刘歆遂初赋漂积雪之皑皑】南天三旬苦雾开赤日照耀从西来六龙寒急光徘徊照我衰顔忽落地口虽吟咏心中哀未怪及时少【去声】年子扬睂结义黄金台汩【音聿一作洎】乎吾生何飘零支离委絶同死灰【此晚晴有感　冬晷短则寒急夕影斜故落地伤暮年故心哀未言老少意气不同对景而自伤也　此章上叚四句下段九句　舞鹤赋严严苦雾　六龙日驭也　汉髙后纪徘徊徃来　卢思道集抵掌扬睂髙视濶步　摰虞答杜育诗好以义结友以文防　燕昭王筑黄金台以礼郭隗　离骚汩余若将弗及兮　汩去貌疾若流水庄子支离既乆又心可使如死灰】
　　【杜诗歌行前半段多隔句用韵后半段多叠句用韵此篇前俱叠韵后反隔韵又另一变体也】复【扶又切】阴【此与上章同时作】
　　方冬合沓阴塞【先则切】昨日晚晴今日黒万里飞蓬映天过孤城树羽扬风直江涛簸【一作欺】岸黄沙走云雪埋山苍兕吼君不见防子之国杜陵翁牙齿半落左耳聋【此为既晴复阴而作也上六冬阴凄惨之象下二老年作客之感　卢注齿落耳聋欲付之不议不闻矣　谢惠连雪赋阴疑不昧其洁　鲍照诗苍兕号空林】
　　后苦寒行二首【蔡氏编后苦寒在晴阴二诗之后次第时清诗云天兵新斩青海或大厯二年吐蕃寇邠灵州故云然黄鹤指永泰元年者非也】
　　南纪巫庐瘴不絶太古以来无尺雪蛮夷长【子两切】老畏【一作怨】苦寒昆仑天闗冻应【平声一作欲】折猿口噤不能啸白鹄翅垂眼流【一作出】血安得春泥补地裂【此章冩雪寒之苦末句寒极思春乃道其常　旧注巫庐二山南国之纲纪也唐天文志李淳风撰法象志以天下山河分为两戒北纪所以限戎狄南纪所以限蛮夷　鹤注巫庐合二山而言然庐山在大江之南未若巫山之廹于炎瘴长杨赋云顺斗极运天闗横巨海溧昆仑李善注天官星占云北辰一名天闗今按昆仑天闗欲折言天上地下皆冻也杜臆谓天闗当是天柱之别名引山海经为证天不足西北烛龙衔火以照天门天门即天闗也梦弼云昆仑山为天柱崆峒山为天闗　世説南州谓之炎方地温无雪　乐府飞鹄行吾欲啣汝去口噤不能开　月令仲冬之月氷益壮地始坼荀恱汉纪序天开地裂】
　　晚【一作晓】来江门【一作间一作边】失大木猛风中夜吹【英华作飞】白屋天兵斩断【英华作新斩】青海戎杀气南行动坤轴不尔苦寒何太【一作其】酷巴东之峡生凌凘【一作澌非】彼苍回斡【乌滑切旧作轲一作轩】人【一作那】得知【次章写风寒之苦末言峡水生冰乃虑其变　兵临青海杀气南行此想其现在巴峡生凌苍天难测此患其将来中间不尔句极抑扬顿挫之情是年五月杨子琳袭成都崔寛攻破子琳果有兵戈之事知变不虚生矣　朱注谓巴东冰解知彼苍有旋转之机却与上章结语同意且诗云生凌未尝言解冻也　呉志孙坚谓张温曰明公亲率天兵　凌冰也说文凘流冰也】
　　【张溍曰合前后苦寒四首观之命意用笔善于转换无一重复处此可悟诗文活法】
　　元日示宗武【黄鹤编在大厯三年正月元日　据次章言十五男儿志时年葢十五岁矣】
　　汝啼吾手战吾笑汝身长处处逢正月迢迢滞逺方飘零还柏酒【一作浆一作叶】衰病只藜牀训谕【一作喻】青衿子名惭白首郎赋诗犹落笔献夀更称觞不见江东弟【原注第五弟漂泊江左近无消息】髙歌泪数行【户郎切　首章叙元日情事首言父子末及兄弟中皆触景而伤怀　杜臆啼手战见子孝笑身长见父慈诗落笔应前手战故用犹字献夀称觞因上柏酒故加更字世说桓公读诏手战流汗　宗懔嵗时记正月一日进椒柏酒凡饮次第从小起　庾肩吾诗聊用柏叶酒】
　　【且具五辛　管宁家贫坐藜欲穿　诗青青子衿注青领学子之所服郑笺礼父母在衣纯以青　王粲诗冯公岂不伟白首不见招潘岳赋称万寿以献觞】
　　【此诗皆悲喜并言啼手战是悲笑身长是喜逢正月是喜滞逺方是悲对柏酒是喜坐藜牀是悲子可教是喜身去官是悲赋诗称觞又是喜忆弟泪行又是悲只随意序述而各有条理】
　　又示宗武【与上章同时作】
　　觅句新知律摊书解【五买切】满牀试吟青玉案莫羡【一作带】紫罗囊暇【一作假】日从时饮明年共我长应【平声】须饱经术已似爱文章十五男儿志三千弟子行【戸郎切】曽参与游夏达者得升堂【次章专言训子之意　觅句摊书武知学矣饱经术以发为文章此进一层语法先贤之孝行文学又进一层语　青玉案谓古诗紫罗囊指戏具暇日方饮戒其母纵酒以旷时　呉论末句即所云学无先后达者为先也　张衡四愁诗美人赠我锦绣段何以报之青玉案　晋书谢少好佩紫罗香囊叔父安患之而不欲伤其意因戏赌取之遂止楚辞聊假日以媮乐兮贾逵国语注暇闲也或为假师氏云假是休假之假　焦仲卿妻诗新妇初来时小姑如我长　孔融书朝士益重经术　十五句暗用孔子十五志学语　史记孔子以诗书礼乐教弟子葢三千焉　后汉郎顗疏通游夏之艺履顔闵之仁　家语卫将军文子问于子贡曰入室升堂者七十有余人】
　　【胡夏客曰诗云觅句新知律又云试吟青玉案或疑公有誉儿癖非也宗武定是有才若宗文则但使树鸡栅耳后宗武之子嗣业能塟祖乞志不坠其家声云】
　　【胡应麟曰云仙杂记云甫子宗武以诗示阮兵曹阮答以石斧一具并诗还之宗武曰斧父斤也欲使我呈父加斤削耶阮闻之曰欲令自防其手耳不尔天下诗名又在杜家矣此事甚新然史传不载宗武诗诗亦竟不传岂三世为将道家所忌哉杜尝命宗武熟精文选又作诗屡令其诵友人之言宜有可信者惜无从互证之】
　　逺怀舎弟頴观等【张逺注此诗亦元日所作因前诗不见江东弟句故又有此诗观落句旧时元日防可见】
　　阳翟空知处荆南近得书积年仍逺别多难【去声】不安居【从頴观叙起　頴在阳翟仍逺别矣观赴荆南不安居矣二句分承　唐书阳翟县贞观元年属许州龙朔二年洛州　多难谓遭防乱】江汉春风起冰霜昨夜除云天犹错莫花萼尚萧疎对酒都疑梦吟诗正忆渠旧时元日防乡党羡吾庐【下乃元日感怀　风起霜除新正气云天言异地花萼比兄弟对酒疑梦忆弟难见也错莫谓纷错防莫旧时元日伤今而思昔　此章上段四句下段八句　梁范静妻沈氏诗神徃形返情错】
　　【漠　鹤注渠犹言伊葢陈梁以来语庾信诗无事教渠莫相失】
　　续得观书迎就当阳居止正月中旬定出三峡【此亦大厯三年岁初所作唐书当阳县属荆州府】
　　自汝到荆府书来数【色角切】唤吾颂椒添讽咏禁火卜欢娯【一作呼　首记续得观书　颂椒属正月禁火属寒食此接来书而计欢聚之期　世说谢安谓谢万曰汝为元帅宜数唤诸将宴防　颂椒注见本巻　周礼司烜氏仲春修火禁于国中　为季春将出火也荆楚岁时记寒食禁火三日】舟楫因人动形骸用杖扶天旋防子峡【一作国】春近岳阳湖发日排南喜伤神散北吁飞鸣还接翅行【户郎切】序宻衔芦【此叙出峡之意　天旋阳和初转发日发行有日排舟而南则离散于北矣接翅喻随肩而行衔芦喻旅中防患　杜臆公本北人以江陵为南方喜而忽吁即下文觊皇都意　岳阳湖在巴陵　魏畧孙权称臣太子与钟繇书曰得报知喜南方　诗题彼鹡鸰载飞载鸣　淮南子雁顺行以爱气力啣芦而翔以避矰弋】俗薄江山好时危草木苏冯唐虽晚达终觊在皇都【末及当阳风土而终思北归也此章起结各四句中间八句】
　　【陈辅之曰柳迁南荒云愁向公筵问重译欲投章甫作文身李白云我似鹧鸪鸟南迁懒北飞皆褊忮躁辞非畎畎惓惓之义杜诗冯唐虽晚达终觊在皇都又愁来有江水焉得北之朝赋张曲江云归老守故林恋阙悄延颈其乃心王室可知】
　　太岁日【鹤注此是大厯三年正月初三日作　旧书是年正月丙午朔则戊申乃初三日也潘鸿曰太岁日疑当时以是为庆故诗有阊阖衣冠等句】
　　楚岸行将老巫山坐复【扶又切】春病多犹是客谋拙竟何人【此抚时有感　陆机云吾将老而为客　竟何言不得比于何人祖延年诗存殁竟何人】阊阖开黄道衣冠拜紫宸荣光悬日月赐予【上声一作与】出金银愁寂鸳行【户郎切】防参【初金切】差【此兹切】虎穴隣西江元下【去声】蜀北斗故临秦【此伤不与朝班也　上四思朝事下四念归京　楚辞吾令帝阍开闗兮倚阊阖而望予大人赋排阊阖而入帝居　汉天文志日有中道中道者黄道一曰光道晋志黄道日之所行也半在赤道外半在赤道内　宋之问诗清跸喧黄道乗舆降紫宸　后汉书朱晖家世衣冠　鹤注唐紫宸殿正殿之名李锐上疏紫宸殿者周之路寝汉之前殿也尚书中帝尧之时荣光出河休气四塞江淹诗青云浮洛荣光四塞齐书永明中天忽黄色照地王融上金天颂王摛曰是非金天所谓荣光武帝大悦　易悬象着明莫大乎日月　蜀志先主取蜀城中金银钱赐将士　北齐乐曲懐黄绾白鸳鹭成行　楚辞憭兮栗虎豹穴　赵曰防州近虎狼之穴楚人谓蜀江为西江　旧注秦城上直北斗】散地逾髙枕生涯脱要津天边梅柳树相见防囘新【末叹流滞防江也髙枕谓多病脱要津不得仕朝天边指楚岸防囘新应坐复春　此章起结各四句中间八句　王弼明爻通变例投戈散地旧注散地闲散之地　张良传君安得髙枕而卧也　古诗先据要路津】
　　【诗家采用成语有増字减字法而工拙不同如庾信诗地中鸣鼓角天上下将军骆宾王赋云隐隐地中鸣鼓角迢迢天上出将军此增五字为七字而精警不及王维诗漠漠水田飞白鹭阴阴夏木啭黄鹂李嘉祐诗云水田飞白鹭夏木啭黄鹂此减七字为五字而风韵不如王维诗九天阊阖开宫殿万国衣冠拜冕旒杜云阊阖开黄道衣冠拜紫宸则节去二字而语更清劲薛据诗省署开文苑沧浪学钓舟杜云独当省署开文苑兼泛沧浪学钓舟则増加两字而句便流逸用语入化全系乎作者身分也】人日二首【鹤注此大厯三年作　蔡绦诗话都人刘克穷该典籍尝与客论云子美人日诗元日到人日未有不阴时人知其一不知其二起就架上取书示客曰此东方朔占书也岁后八日一日为鸡二日为狗三日为豕四日为羊五日为牛六日为马七日为人八日为谷其日晴主所生之物育阴则灾少陵意谓天寳离乱四方云扰人物岁岁俱灾岂春秋书王正月意耶　申涵光曰此诗首二句纪实也旧注引东方朔占书以证天寳乱离人物俱灾凿之极果尔则八日为谷较余日尤要独不言阴何耶】
　　元日到人日未有不阴时冰雪莺难至春寒花较迟云随白水落风振紫山悲蓬鬓稀疎乆无劳比素丝【首章感人日阴寒而作也　上四写阴惨气象下乃触景而増忧杜臆昔此素丝蓬鬓犹在今又稀疎愧于素丝矣山海经白水至蜀而东南注江入江州城下江州县属巴郡　后汉地志紫岩山绵水之所出】
　　此日此时人共得一谈一笑俗相防【平声】樽前柏叶休随酒胜里金花巧耐寒佩劎冲星聊暂拔匣琴流水自须弹早春重【平声】引江湖兴【去声】直道【去声】无忧行路难【次章当人日而思出峡也　人共得举世同此人日俗相看流俗相沿为乐柏叶休随言元日巳过金花耐寒见人日尚阴杜臆琴劎乃作客随行之物醉后拔劎鸣琴则江湖兴动直谓行路无难矣　直道句旧引忠信可涉风波解作直道而行者非是直道处世固属正理但用之此诗却非本意当时一救房琯十载流离尝云薄俗防人面又云全生狎楚童艰难险阻备尝之矣岂敢自矜其直与世无患哉李梦阳诗中年独觉沧洲稳直道谁非行路难是翻用杜句却是错看杜句　崔实四民月令元日进椒柏酒椒是玉树星精服之令人却老柏是仙药能驻年却病尊卑次列以年少者为先各饮毕遂献尊长夀庾信诗柏叶随铭至椒花逐颂来　荆楚岁时记人日剪防为人或镂金箔为人以贴屏风亦戴之头鬓贾充李夫人典戒人日造华胜相遗像瑞图金胜之形又像西王母戴胜也汉书注胜妇人首饰汉代谓之华胜杜臆胜取人胜人之意沈佺期诗百福香奁胜里人晋舆服志自天子至百官无不佩劎　晋书牛斗之间有紫气雷焕曰宝劎之精上彻于天　吕氏春秋伯牙鼔琴志在流水钟子期曰善哉汤汤乎若流水　行路难古乐府曲名】
　　【两诗本同时所作前见咎征有悯时之意此对习俗有玩世之情他注照上章作慨叹语者太拘】喜闻盗贼总退口号【平声】五首【吐蕃之退在大厯二年冬诗作于三年之春观末章可见】
　　萧闗陇水入官军青海黄河巻塞云北极【晋作阙】转愁【一作湥】龙虎气西戎休纵犬羊羣【首章喜王师能御冦也萧陇军入路嗣恭歼卤于此也河海云巻塞外之风烟已静矣时宦官典兵内忧方切故云北极转愁吐蕃暂退而祸根未除故曰西戎休纵　按逺注龙虎军葢禁旅也此时鱼朝恩掌禁兵中外受制公故深愁之此从来无人注及者　鹤注萧闗与灵州相近正指吐蕃冦灵州西路嗣防破之也赵曰萧闗在灵州之傍陇水则陇州之水　又曰青海在西蕃之地黄河则自积石而往】
　　赞普多教【平声】使【去声】入秦数【音朔】通和好止【一作尚】尘朝【音潮】廷忽用哥舒将【去声】杀伐虚悲公主亲【此追咎边将之起衅者　当时吐蕃请和正可息兵自哥舒翰迎合上意纵兵恣杀而边衅从此开矣　据此章则哥舒翰当服善战之刑前赠哥舒翰开府诗又盛夸其武功能免谀词乎　唐书开元末金城公主薨吐蕃遣使告哀因请和明皇不许天寳七载以哥舒翰节度陇右攻拔石堡城収九曲故地】
　　崆峒西极【一作北】过昆仑驼马由来拥国门逆气数年吹路断蕃人闻道【去声】渐星奔【此记吐蕃叛服之不常也驼马入贡徃时归顺自逆命数年而今乃奔散喜之也　赵注崆峒在西郡之西昆仑又在崆峒西极之西言其从化之地逺也　谢瞻书裹粮擕弱匍匐星奔广絶交论靡不望影星奔】
　　勃律天西采玉河坚昆碧盌最来多旧随汉使【去声】千堆寳少【一作小】答胡【晋作朝】王万匹罗【此忆徃时和戎之有道也　勃律采玉坚昆碧盌来多答少此朝廷羁縻逺夷之法惜今不可复见耳唐书大勃律直吐蕃西与小勃律接小勃律去京师九千里而赢距吐蕃牙帐东八百里　酉阳杂俎天寳初安思顺进五色玉带又于左藏库中得五色玉杯上怪近日西賮无五色玉命责安西诸蕃蕃言比常进皆为小勃律所刼上怒欲征之羣臣多谏独李右座林甫赞成上意且云武臣王天运谋勇可将乃命将四万人兼统诸蕃兵伐之及逼城勃律君长恐惧请罪悉出寳玊愿岁贡献天运不许即屠城掳二千人及其珠玑而还勃律中有术者言将军无义不祥天将大风雪矣行数百里忽风四起雪花如翼风吹小海水成氷柱起而复摧经半日小海涨涌四万人一时冻死惟蕃汉各一人得还具奏帝大惊异即令中使随二人验之至小海侧冰犹峥嵘如山隔冰见兵士死立者坐者莹彻可数中使将反冰忽消释众尸亦不复见　师氏曰晋平居海为张邺使于阗判官作行程记云其国采玉之地玉河在于阗城外其源出昆山西流一千三百里至于阗界牛头山乃流为三河一曰白玊河在东二曰绿玉河在城西三曰乌玉河在绿玉河西其源虽一而其玊随地而变每嵗五六月大水暴涨则玊随流而至至秋水退乃可采人谓之捞玊　唐书坚昆国在康居西葱岭北寰宇记黠戛斯西北荒之国也本名结骨又名居易又谓之坚昆酉阳杂俎坚昆部落其上代有神与防牛交而生其人发黄目绿赤髭髯其髭髯俱黒者汉将李陵及其兵众之后也　碧盌琉璃盌】
　　今春喜气满乾坤南北东西拱至尊大厯三【一作二】年调玉烛元皇帝圣云孙【末章备述喜庆之意　南北东西喜皇图无外玊烛云孙喜太平有象　封演闻见记唐高祖武徳三年晋州人吉善行于羊角山见白衣老父呼谓曰为吾语唐天子吾是老君即汝祖也今年无贼天下太平高祖即遣使致祭立庙其地　唐书高宗干封元年幸亳州诣老君庙追尊为元皇帝开元二十九年制两京诸州各置元皇帝庙天寳元年陈王府叅军田同秀上书元皇帝降于丹鳯门之通衢告锡灵符在尹喜故宅上遣使就函谷闗尹喜台西发得之乃置元庙于大寜坊东都于积善坊临淄旧邸亲享新庙　黄鹤曰天寳二年三月壬子亲祀元庙改西京元庙为太清宫东京为太微宫天下为紫微宫鳌按唐以老君为圣祖封元皇帝也　尔雅孙之子为来孙来孙之子为晜孙晜孙之子为仍孙仍孙之子为云孙注言轻逺如浮云也】
　　【诗以絶句记事原委详明此唐絶句中另辟手眼者】
　　送大理封主簿五郎亲事不合却赴通州主簿前阆州贤子余与主簿平章郑氏女子垂欲纳采郑氏伯父京书至女子已许他族亲事遂停【送大理至通州三句诗题已尽下数句申明亲事不合之故　此诗鹤注编在大厯三年正月未出峡时作　唐书大理寺主簿二人从七品上通州通川郡属山南西道　太平广记天寳中范阳卢子梦谒其从姑姑访卢未婚曰吾有外甥女姓郑甚有容质当为儿平章据此则平章唐人通好语也】
　　禁脔去东床趋庭赴北堂风波空逺渉琴瑟防【音洎】虚张【首段叙事还题　风波句承北堂琴瑟句承东床　晋谢混传孝武帝为晋陵公主求婚谓王珣曰主壻但如刘真长王子敬便足珣曰谢混虽不及员长不减子敬未防帝崩袁崧欲以女妻之珣戏曰卿莫近禁脔初元帝始镇建业公私窘罄毎得豚以为珍膳项下一脔尤美輙以荐帝呼为禁脔故珣因以为戏混竟尚主　王羲之传郄鉴使门生求女壻于王导子弟咸自矜持唯一人在东床坦腹卧乃羲之也　士昏礼妇洗在北堂注房半以北为北堂者房室所居之地总谓之堂朱曰赴北堂封至通州省毋也　诗琴瑟友之又妻子好合如鼔瑟琴防及也】渥水出骐骥昆山生鳯凰两家诚欵欵中道许苍苍颇谓秦晋匹从来王谢郎【此记封郑约婚之事骐骥阆州子鳯凰郑氏女苍苍指天以誓也秦晋王谢比娅相敌　东京赋鸣女床之乌鸟舞丹穴之鳯凰　繁钦定情诗中情既欵欵　庄子苍苍者天之正色耶　左传秦晋匹也何以卑我　晋江左以王谢为胄族尝通婚姻】青春动才调【去声】白首缺辉光玊润终孤立珠明得暗藏余寒拆花卉恨别满江乡【此惜其停婚而去也　青年负才而白首未谐在封郎则孤立无耦在郑女则暗藏失所矣花折记别时江乡记别地此章四句起下二段各六句　晋史论王接才调秀出见赏知音　晋史乐广人谓之冰镜壻卫玠时号玊人议者以为妇公冰清女壻玉润　汉书邹阳传明月之珠闇投于道】
　　将别巫峡赠南卿【一作乡】兄瀼西果园四十亩【鹤注此大厯三年正月作　仲长统曰场圃筑前果园树后】
　　苔竹素所好【去声】萍蓬无【一作不】定居逺游长【子两切】儿子防地别林庐【首述行踪　防地自秦而蜀又自阆而防也杜臆苔竹萍蓬凑合生新　海赋萍流而蓬转】杂蘂【黄生曰蘂当作菓】红相对他时锦不如具舟将出峡巡圃念擕锄正月喧莺未兹辰放鹢初雪篱梅可拆【之舌切】风榭柳微舒【此叙果园之胜　果红如锦忆从前秋色雪梅风柳写现在春光莺未喧而鹢初放记临别时公于此园有不胜低徊缱绻之意焉】托赠卿家有因歌野兴【去声】疎残生逗【一作逼】江汉何处狎樵渔【末赠园而兼叙情　离园则林泉兴少恐无复渔樵之侣矣　此章首尾四句中间八句　洛阳伽蓝记山情野兴之士游以忘归　说文逗投合也阴鉴诗行舟逗逺树】
　　【赵次公曰果园四十亩公直举以赠人此一叚美事而古今未尝揄扬其美可叹也　钟惺曰以果园赠好友全写出一片爱惜郑重之意方见诗人情趣若说作轻弃所有反觉寻常肤浅矣　胡孝辕曰八韵诗除梅柳一韵外并语对意不对极贯珠之妙　陆放翁有野饭诗自注云杜氏家谱谓子美下峡畱一子守浣花旧业其后避乱成都徙睂州大垭或徙大蓬云今按当时若畱子在防应见于诗章集中既无或谱説未可信耶】
　　巫山县汾州唐使【去声】君十八弟宴别兼诸公擕酒乐相送率题小诗留于屋壁【鹤注此大厯三年正月作　唐书巫山县属防州九域志县在防州东七十二里朱注唐十八先为汾州刺史时贬施州】
　　卧病巴东乆今年强【丘两切】作归故人犹逺谪兹日倍多违接宴身兼杖听【平声】歌泪满衣诸公不相弃拥别借光辉【首二经巫山县三四别唐使君五六宴时酒乐七八诸公送别　黄生曰称唐为故人其余以诸公槩之笔下自分泾渭对故人语极悲凉对诸公语如欣荷悲凉者情眞欣荷者意泛公诗言取别随厚薄其此之谓欤　拥别防别者多人也】
　　敬寄族弟唐十八使【去声】君【鹤注前有唐十八使君宴别诗葢下峡时与唐相别于巫山此是既别之后唐寄书而公赋诗以简之时犹未出峡也　公万年县君杜氏墓铭其先系统于伊祁分姓于唐杜师古曰唐太原晋阳县也杜京兆杜县也　左传豕韦唐杜与刘氏皆出陶唐后故于唐使君刘判官皆称为弟而各叙渊源】
　　与君陶唐后盛族多其人圣贤冠【去声】史籍枝派罗源津在今气【一作最】磊落巧伪莫敢亲介立实吾弟济时肯杀身【首叙唐之世谱人品　圣贤承盛族枝派承唐后磊落气防不羣介立节操过人济时谓其能忘身救世鹤注唐宰相世系表杜氏出祁姓帝尧裔孙刘累之后在周为唐杜氏成王灭唐以封弟叔圉改封唐氏子】
　　【孙于杜城京兆杜陵是也然则唐与杜葢同族也　文心雕龙慷慨以任气磊落以使才　荀恱汉纪伪生于多巧　顔延之陶徴士诔物尚孤生人固介立　论语杀身以成仁】物白讳受玷行【去声】高无汚【去声】眞得罪永泰末放之五溪滨鸾鳯有铩【所拜切】翮先儒曽【音层】抱麟雷霆劈长松骨大却生筋【此叙其到防之故　行髙无汚言素能自守知五溪放逐非其罪也铩羽抱麟言遭时不幸长松筋骨言穷而益坚　诗白圭之玷尚可磨也　汉黄琼疏皦皦者易汚　五君咏鸾翮有时铩　刘琨诗宣尼悲获麟西狩涕孔丘】一失不足伤念子孰【蔡云与熟同】自珍泊舟楚宫岸恋阙浩酸辛除名配清江厥土巫峡隣登陆将首【去声】途笔札枉所申【此记其徃施情事　自珍言穷当爱身酸辛谓去不忘君贬清江悯流离之迹枉手札感念旧之情　王僧孺书除名为民幅巾家巷　配乃流配　禹贡厥土惟白壤九域志施州清江县北至州界一百里自界首至防一百二十五里　朱注首涂言将赴贬所　茍恱汉纪尚书给笔札】归朝【音潮】局病肺叙旧思重【平声】陈春风洪涛壮谷转颇弥旬我能泛中流唐突鼍獭嗔长【子大切】年已省柂慰此贞良臣【结出赠诗之意病中思友方将徃惜为风涛所阻耳今泛流触险将理柂而行矣先寄此以慰故人也　此章四段各八句　刘琨诗弃置勿重陈　顔延之诗春江风涛壮　江赋涡谷转诗泛彼中流　任昉牋惟此鱼目唐突璠璵　洙曰长年操舟者视柂则将行矣省视也】
　　春夜峡州田侍御长【子两切】史津亭留宴【得筵字鹤注此大厯三年正月作津亭在峡州又诗云津亭北望孤即此】
　　北斗三更【平声】席西江万里船杖藜登水榭挥翰宿春天白髪烦【一作须】多酒明星惜此筵始知云雨峡忽尽下牢边【上四留宴之事下四惜别之情　三更留席为饯长行也水榭指津亭挥翰同赋诗也峡尽下牢从此分手矣　崔湜诗水榭宜时涉山楼向晚看　诗明星有烂　杜臆前诗有上牢下牢语注未详其处读是诗知下牢设关峡州而巫山之峡亦尽于此也峡州本冶下牢戍又夷陵县有下牢鎭】
　　大厯三年春白帝城放船出瞿唐峡乆居防府将适江陵漂泊有诗凡四十韵【鹤注诗言舟行所经之地至宜都而止则此诗作于宜都也　按诗本四十二韵目四十者举成数言耳】
　　老向巴人里今辞楚塞隅入舟翻不乐【音洛】解缆独长吁【从防州放船叙起　公乆欲出峡及登舟后仍不乐而长吁者感懐在于身世翫末二段可见　左传巴人伐楚修可曰防为中巴　江淹诗奉诏至江汉始知楚塞长　谢灵运诗入舟阳已微　又解缆乃流潮】窄转防啼狖虚随乱浴【一作落】鳬石苔凌几杖空翠扑肌肤叠壁排霜劎奔泉溅水珠杳防藤上下浓淡树荣枯神女峰娟妙昭君宅有无曲留明怨惜【一作别】梦尽失欢娱【此言放船佳景　峡窄船转时闻猿狖啼防虚舟随水毎见浴鳬惊乱二句山水并言石苔若凌几杖空翠直扑肌肤二句舟行傍岸峭壁排劎飞泉溅珠藤垂上下树间荣枯此舟中近见者神女之峰云雨梦杳昭君之宅琵琶留恨此舟中逺望者　杜臆神女峰在目故云娟妙昭君宅未经故云有无多恨少欢借二女以自慨也　陈后主诗石苔侵緑藓　空翠山中阴寒之气病人畏其侵肤谢灵运诗空翠难强名　鲍照诗奔泉冬激射　谢朓诗离离水上蒲结水散为珠　江淹诗白云上杳防　陆游入蜀记过巫山凝眞观谒妙用眞人祠即世所谓巫山神女也祠正对巫山峰峦上揷霄汉山脚直入江中神女峰最为竒峭盛之荆州记巫山有神女峰　寰宇记归州巴东有王昭君宅　神女赋序寐而梦之寤不自识惘兮不乐怅尔失志】摆阖盘涡沸欹斜激浪输风雷纒地脉冰雪曜天衢鹿角眞走【一作趋】险狼头如跋胡恶滩宁变色髙卧负微躯书史全倾挠装囊半压濡生涯临臬兀死地脱斯须【此言放船经险盘涡之沸轰若风雷激浪所输白如氷雪过鹿角狼头宁免变色诚恐猝罹水患负此残躯也倾压防危故以死地得生为幸　摆阖欹斜舟行簸荡之象日知録鬼谷子有捭阖篇摆捭古今字　输送也　江赋流风蒸雷　闗令尹内传地脉亦如之一统志鹿角狼头虎须三滩在夷陵州最险　左传徳则其人也不徳则其鹿也铤而走险急何能择　水经注江水又东流狼头滩其水并峻激奔暴鱼鼈所不能游其歌曰滩头白浡坚相持倐忽沦没别无期　诗狼防其胡　跋躐也胡颔下悬肉　江淹诗揆日粲书史　易困于葛藟于臲卼广韵臲卼不安也通作臬兀　史记致之死地而后生　曹植诗变故在斯须】不有平川决【作快】焉【于防切】知众壑趋乾坤霾涨海雨露洗春芜鸥鸟牵丝飏【去声】骊龙濯锦纡落霞沉绿绮残月壊金枢泥笋苞初荻沙茸出小蒲雁儿争水马燕子逐乌絶岛容雾环洲纳晓晡前闻辩陶牧转盻拂宜都县郭南畿好【原注路入松滋县】津亭北望孤【此出峡所见景物　起二句反接陡健峡过则川平矣因水行之快故知众流所趋霾涨海形其渺茫洗春芜言其嫩绿鸥鸟羣飞有类牵丝骊龙出水丽如濯锦落霞映于绮波残月没于金枢皆平川中变幻也荻笋舍泥蒲茸出沙雁争水马燕逐乌平川中生动之致也絶岛之中能容烟雾环洲之外常纳晓晡平川之大观尽此矣陶牧可辩江陵近也宜都将拂夷陵至也出宜都县郭则南畿在前登峡州津亭则长安在北　希曰荻笋蒲茸皆仲春时物而雁燕去来亦不同时葢放船在正月而作诗在二月公以三月至江陵故前后所见如此何逊诗平川看逺鸟　宋之问诗天香众壑满　汉书陈茂常渡涨海　列子千金之珠必在骊龙颔下沈懐逺南越志蟠龙身长四丈青黒色赤带如锦文　谢朓诗余霞散成绮　周王褒诗残月半山低　木华海赋大明防辔于金枢之穴注金枢西方月没处　诗维笋及蒲尔雅笋竹之初生者陆玑云薍或谓之荻其初生三月中其心挺出其下如箸以锐而细扬州人谓之马尾其萌为虇郭云今江东人呼芦笋为虇　许慎说文云蒲水草也泽陂传云蒲草柔滑　茸乃芽之初出者朱注以为蒲花恐非是谢灵运诗初箟苞绿箨新蒲含紫芽　雁儿争食水马葢虾防之类子瞻二防诗云君不见水马儿步步逆流水大江东流日千里此防趯趯长流此或引江赋之防马或引竞渡之水车或引本草之海马俱非周篆曰宋巴长卿妻李氏诗池中罗水马庭下列蜗牛水马对蜗牛疑即水靣四足防方以智物理小识云水马能化蜻蜓则水鼈防耳非四足之水秀才也一名虾扒防蜻蜓入水生子所化故复变为蜻蜓阴铿诗亭嘶背枥马樯转向风乌赵曰樯乌船樯上刻为乌形以占风者朱云此处樯乌当从旧注与西阁】
　　【诗不同　谢灵运诗环洲亦玲珑　晓晡犹言朝夕淮南子日至于悲谷是为晡时杜臆纳晓晡即所谓日月出入其中此用三字括之简妙　登楼赋北弥陶牧注陶乡名郭外曰牧荆州记江陵县西有陶朱公冡　赵眞景书从容转盻　杜臆宜都即夷陵在州东九十里而东抵江陵尚二百五十里诗成于将到宜都时也水经注夷道县汉武帝伐西南路由此出故曰夷道刘先主曰宜都唐书宜都县属峡州　肃宗以江陵府为南都故曰南畿　水经注江津戍南对马头岸北对大岸谓之江津口朱注此云津亭疑即江津之亭公有春夜峡州津亭留宴诗王勃诗津亭秋月夜　庾信诗蓟门还北望】劳心依憇息朗咏划昭苏意遣乐【音洛】还笑衰迷贤与愚飘萧将素髪汩没听洪鑪丘壑曾【音层】忘返文章敢自诬此生遭圣代谁分【去声】哭穷途卧疾淹为客防恩早厠儒廷争【义从去声读用平声】酬造化朴直乞江湖灔滪险相迫沧浪可逾浮名寻已已嬾计却区区【此自叙漂泊苦情　憇谓舟泊宜都衰迷谓老年混俗返故丘而着诗文此应前北望意穷途作客目前流落之感廷争朴直前救房琯之事身到沧浪而奔走区区此应前南畿意　丘壑曽忘返文章敢自诬是慰心语此生遭圣代谁分哭穷途是痛心语廷争酬造化朴直乞江湖是惬心语　天台赋朗咏长川　划昭苏谓忽然开豁记蛰虫昭苏　王粲传鼓洪鑪以燎毛髪　谢灵运诗昔余游京师未尝废丘壑　曽忘谓不曽忘　谁分犹云谁料　厠儒身列儒官也　前汉王陵传陈平曰面折廷争臣不如君　酬造化言不负天地　杜臆武当县有川曰沧浪禹贡所云汉水东流为沧浪也　字书寻俄也　已已本楚狂已而已而羲之书俯仰悲咽实无已已世说何扬州曰使人情何能已已　古诗一心抱区区】喜近天皇寺先披古画图应【平声】经帝子渚同泣舜苍梧【上文厯叙中途情景下文又写到荆心事此四句乃上下关键　近寺披图想古迹依然经渚泣帝伤圣治难逢　原注此寺有晋王右军书张僧繇画孔子及顔子十哲形像　厯代名画记张僧繇呉人梁武帝崇饰佛像多僧繇画江陵天皇寺明帝置也内有柏堂僧繇画庐舎那佛及仲尼十哲像帝怪问释门之内如何画孔圣僧繇曰后当赖此耳及后周灭佛法焚天下寺墖独此殿以有宣尼像得不毁拆　九歌帝子降兮北渚　帝子尧二女湘夫人也　同泣欲与二妃同哭　记舜塟于苍梧之野而二妃未之从焉】朝【音潮】士兼戎服君王按湛卢旄头初俶扰鹑首丽泥涂甲卒身虽贵书生道固殊出尘皆野鹤厯块匪辕驹【自此至末皆申明不乐长吁之故　此为生遭世乱而思救时也　戎服按劎臣主俱忧总以吐蕃俶扰而长安涂炭耳此时武夫得志儒术不尊岂知出羣厯块吾道固堪济世乎公之自负仍不浅矣　孔融书朝士益重儒术　赵国策武灵王好戎服　吴越春秋越王允常使欧冶子作名劎五一曰湛卢允常以献之呉呉公子光弑呉王湛卢去如楚　晋天文志昴为旄头　书俶扰天纪　晋天文志自东井十六度至柳八度为鹑首于辰为未秦之分野属雍州　淮南王安书甲卒不下数十万　世说嵇绍在稠人中昻昻如野鹤之在鸡羣　王褒颂过都越国蹶如厯块　前汉灌夫传局趣作辕下驹】伊吕终难降韩彭不易【音异】呼五云髙太甲六月旷抟扶回首黎元病争权将【去声】帅诛山林托疲【一作蒲非】未必免﨑岖【此慨致治无人而忧叛将也　朝无伊吕大臣以故韩彭难驭今者五云之下鹏搏南徙将借江陵以托迹矣但恐生民罢敝而将帅争权又未免﨑岖迁播耳然则漂泊将安止耶卢注谓伊吕指李泌归隐张注谓韩彭指藩鎭跋扈争权将帅如成都之郭英乂崔旴互相杀伐襄阳之来瑱裴茙谋夺节鎭皆是未防湖南有臧玠之乱公之明炳防先如此　此章起首四句中腰四句前二段各十二句次二段各十八句后二段各八句　汉书赞履伊吕之列　史记淮隂韩信建成侯彭越期防而击楚军至固陵信越之兵不防刘庭芝诗近取韩彭计　胡夏客曰降用诗维岳降神呼用史记呼大将如小儿朱注京房易视四方有大云五色具而不雨下有贤人隐五云当用此太甲或出纬书未可强解是时公适荆南故用鹏徙南溟事　杨徳周曰汉封禅书乃作画云气车索隐曰画青车以甲乙画赤车以丙丁画车以壬癸画白车以庚辛画黄车以戊己宋书五色安车五色立车名五乗即五云车也庾信诗北属五云车即指此西方毕宿晋分野正属益州王勃碑文言华葢西临髙望五云之车于太甲之象木车色青既以甲乙画之又以甲寅之实五车之首故云太甲甲乙皆天神之名太者尊之之至也太甲犹云太乙　庄子鹏之徙于南溟也抟扶揺而上者九万里去以六月息者也司马云抟飞而上也上行风谓之扶揺沈佺期诗弱羽遽抟扶　前汉谷永传天下黎民咸安家乐业　史记张耳陈余据国争权卒相灭亡】
　　【按五云髙太甲注家凡数说王伯厚困学纪闻云杜诗五云髙太甲注不解五云之义尝观王勃益州夫子庙碑云帝车南指遁七曜于中阶华葢西临藏五云于太甲酉阳杂俎谓燕公读碑至此四句悉不解访之一公一公言北斗建于七曜在南方有是之祥无位圣人当出华葢以下则不可悉晋天文志华葢在旁六星曰六甲分阴阳而配节候太甲恐是六甲一星之名然未有考证耳严沧浪诗话云太甲即太乙甲乙相近而误用也董斯张曰此与庙碑华葢西临语不甚合考隋书天子有所游徃其地先发天子气故如华葢在雾中或有五色苍帝起青云扶日白帝起白云扶日黒帝起黒云扶日孔子周素王故子安以天子气比之华葢五云之说当本于此鲁分野在戍之奎娄奎为沟渎娄为聚众皆在西宫故曰华葢西临戌后天干方也京氏易纳甲以甲属干宫甲为岁阳首故曰太甲乃借尔雅太岁在甲字面也华葢之气一临干甲五帝五云皆逡巡不敢方驾所云贤于尧舜也是之谓藏若杜公引用五云太甲正用苍帝起青云扶日意苍帝盛徳在木太昊厯起甲寅代宗于壬寅岁即位而改元之春实唯甲寅是时国虽多难而五云犹扶翼苍帝也六月旷抟扶冀其将来一奋干断如乗扶摇而上黄生谓五云句申上伊吕终难降六月句申上韩彭不易呼今按诸说异同董说可谓苦心思索矣然辗转凑合终觉晦僻不如从朱长孺之说以京房易为证而姑阙太甲之疑】
　　行次古城店泛江作不揆鄙拙奉呈江陵幕府诸公【此亦大厯三年春作　水经注江水又东迳陆抗故城北　荆州图记夷陵县南对岸有陆抗故城周十里即山为墉四靣天险】
　　老年常道路迟日复【扶又切】山川白屋花开里孤城麦秀边济江元自濶下【去声】水不劳牵风蝶勤依桨春鸥懒避船【首叙途中景物　一二叙行三四城店乃岸上景下四泛江乃舟前景　杜臆白屋孤城一聨写得景象萧条风蝶春鸥一聨写得物情亲切　陶开虞曰此数语开阖防次在有意无意之间　臼屋旅店也王莽传延士不及白屋　箕子歌麦秀渐渐兮】王门髙徳业幕府盛才贤行色兼多病苍茫泛爱前【此呈幕府诸公　原注卫伯玉为江陵节度时封阳城郡王故云王门黄生曰结句隐动诸公盻睐苍茫二字舍许多难言之情　此章上八句下四句　陆韩卿诗王门所以贵自古多俊人　蔡邕荐边让文幕府初开博选清英　荀悦汉纪观其温良泛爱赒急殷仲文诗广筵散泛爱此指幕府诸公也】
　　泊松滋江亭【鹤注当是大厯三年三月作　唐书松滋县属江陵府　舆地纪胜江亭在松滋县治后杜子美孟浩然俱有诗】
　　纱帽随鸥鸟扁舟系【音计】此亭江湖深更白松竹逺微【一作还】青一柱全应【平声】近髙唐莫再经今宵南极外甘作老人星【首二泊江亭三四亭前景下四泊舟感怀　黄生注前诗言生涯临兀臬死地脱斯须防有性命之忧今幸而获免则虽老人星亦甘为之矣　邵寳曰公大厯五年卒于湘潭道中岂此诗为之谶与　杜臆一柱观即在松滋县其观犹在县东丘家湖故云全应近史记天官书狼星北地有大星曰南极老人老人见治安不见兵起常以秋分时之南郊正义老人一星在弧南　防州诗云南极青山众南极指防州此曰南极外去防至江陵也但玩诗意乃取南极老人而折用之】
　　乗雨入行军六弟宅【鹤注分大厯三年春抵荆南是时卫伯玉为节度使故位为行军司马行军六弟即杜位也　唐志元帅府节度使大都督府皆有行军司马掌弼戎政居则习搜狩有役则申战守之法】
　　曙角凌云乱【朱作乱旧作罢】春城带雨长水花分堑【七艶切】弱巢燕得泥忙令弟雄军佐凡才汚【去声】省郎萍漂忍流涕衰飒近【去声】中堂【上四春时雨景下四入宅有感　角声齐起故曰乱雨气连城故曰带分堑弱荷初抽叶也得泥忙燕急营巢也　省郎公自谓中堂位聴事　潘徽诗潮落水花翻　羊祐与弟琇书凡才而居重任】
　　上已日徐司録林园宴集【鹤注大厯三年三月三日在江陵作　旧唐书开元元年改录事叅军为司録叅军　周礼三月三日为上已女巫掌岁时以袚除疾病修祓褉者洁也故于水上盥洁之　按每月天干三换故经史所用如先甲先庚上丁上辛皆主天干不主地支上已亦其类也宋周公谨癸辛杂识谓是戊己之巳顾炎武曰季春之月辰为建巳为除故用三月上巳为祓除不祥古人谓病愈为巳亦此意也吴才老韵谱辰巳之已如已矣之已说文已已也四月阳气已出阴气已藏据此则辰巳之巳不当音仕】
　　髩毛垂领白花蘂亚枝红欹倒衰年废招寻令节同薄【一作荡】衣临积水吹面受和风有喜留攀桂无劳问转蓬【上四林园宴集五六上已之景七八司录之情　杜臆髩白花红彼此相左衰年到园以令节见招也上截悲中有喜临水受风修禊乐事暂留攀桂而莫问转蓬下截喜中有悲　卢注谓薄衣与吹面相对是侵薄之薄非单薄之薄又引髙适诗水气薄行衣为证今按上已御单袷之衣故云薄衣若说水气薄衣更不得用临字矣还依旧解为当　秋兴赋斑髩彪以承弁兮素髪飒以垂领　花亚见十八巻　刘安招隐士攀援桂枝兮聊淹留　曹植诗转蓬离根本】
　　【赵汸曰邵康节诗梧桐月向怀间照杨栁风来面上吹僧志髙诗霑衣欲湿杏花雨吹面不寒杨柳风意本于邵亦为朱子所赏老杜吹面受和风句已先道之矣乃知子美无所不有也　刘逴曰唐诗霜重柳条疎刻画固佳不如秋深万木疎浑然无迹又如芙蓉露下落杨柳月中疎有何深意但视月到梧桐上风来杨柳边气象自殊薄衣临积水吹面受和风有何深意视吹面不寒杨栁风已殊视杨柳风来面上吹愈殊愈逺能辩此方可言诗】
　　宴胡侍御书堂【原注李尚书之芳郑秘监审同集得归字韵　此大厯三年春江陵作】
　　江湖春欲暮墙宇日犹微闇闇书籍满轻轻花絮飞翰林名有素墨客兴【去声】无违今夜文星动吾侪醉不归【上四侍御书堂下四李郑同宴　闇闇句贴日微轻轻句贴春暮翰林指李郑墨客公自谓文星兼宾主言徳星聚也　呉论书翰文墨俱防书堂　法书闇闇在上　长杨赋序借翰林为主人子墨为客卿以风　后汉陈仲弓从诸子过荀季和家其夜徳星聚左传吾侪小人】
　　书堂饮既夜复【扶又切】邀李尚书下【去声】马月下赋絶句【此与上章同时之作】
　　湖月【杨慎作月一作水俗本作上】林风相与清残樽下【去声】马复【扶又切】同倾乆【一作已】野鹤如双【罗大经作双诸本皆作霜】鬓遮莫隣鸡下【下字重出当作不】五更【平声　周珽注风月既清酒兴未防饮当垂白逹旦何妨钟情自道气味宛然少陵七絶老健竒瑰别成盛唐一家　史记留侯世家汉王下马踞鞍而问　杜臆野鹤如霜鬓倒语以协韵野鹤注见本巻　赵典传大仪鹤髪注白髪也　鹤林玉露诗家用遮莫字葢俗语所谓尽教也杜诗已判】
　　【野鹤如双髩言髩如野鹤已判老矣尽教隣鸡下五更言日月逾迈不复惜也艺苑雌黄李太白诗遮莫枝根长百尺不如当代多还徃又遮莫亲连帝城不如当代自簪缨姜氏曰唐郑綮传信记云刘朝霞献明皇幸温泉词直撄得盘古髓掐得女娲娘遮莫儞古时千帝岂如我今日三郎此是俳谐正合俗语杜臆遮莫恐即今俚语怎麽　庾肩吾诗邻鸡声已传　洞防记有司夜鸡随鼓节而鸣从夜以至晓一更为一声五更为五声亦谓之五时鸡】
　　奉送苏州李二十五长【子两切】史丈之任【鹤注当是大厯三年公在江陵作唐书苏州吴郡属江南西道】
　　星拆台衡地曽【音层】为人所怜公侯终必复经术竟【一作昔】相传食徳见从事克家何妙年一毛生鳯穴三尺献龙泉【首叙李文家世才华　朱注长史父必以宰相得罪故云星拆台衡但未详其人或云是适之胡夏客曰明皇时李适之为左相罢后仰药死此恐是适之之子但适之子季卿史不载为苏州长史或另是一子也张华传华为司空少子韪以中台星拆劝华逊位华不从未防被害　汉成帝歌謡故为人所羡今为人所怜左传公侯之子必复其始　汉书韦贤号称邹鲁大儒少子成复以明经厯位至宰相　易讼六三食旧】
　　【徳贞厉终吉或从王事　防九二子克家　曹植表终军以妙年使越　南史帝谓谢庄曰超宗殊有鳯毛抱朴子丹穴之山其上有鸟焉名曰鳯凰　汉髙帝纪提三尺取天下注三尺劎也　越絶书欧冶子铸劎三枚一曰龙渊】赤壁浮春暮姑苏落海边客间头最白惆怅此离筵【此送其赴任苏州　此章上　句下四句　黄希曰赤壁有三一在汉水之侧竟陵之东一在齐安郡之步下一在江夏郡西南二百里间按魏武纪及周瑜传操自江陵而下刘备周瑜由夏口徃逆战则操所败之地乃在江夏之西南今属汉阳县李长史自江陵徃姑苏正经汉阳也　越絶书阖庐起姑苏台三年聚材五年乃成髙见三百里吴郡志姑苏山连横山之北古台在其上旧图经云在吴县西三十里　九域志苏州东北去海一百八十里　头白自谓】
　　暮春江陵送马大卿公恩命追赴阙下【鹤注大厯三年三月作】
　　自古求忠孝名家信有之吾贤富才术此道未磷缁【首将朝命马卿总提　后汉韦彪议求忠臣必于孝子之门　未磷缁谓忠孝无亏】玉府标孤映霜蹄去不疑激扬音韵彻籍甚众多推潘陆应【平声】同调【徒吊切】孙吴亦异时【此备言其道术过人　玉府比其操洁霜蹄比其才敏激扬二句言诗名独震潘陆二句言文武兼优亦异时前后相符也　穆天子传天子至于羣玉之山四彻中绳先王之所谓防府梁简文帝集神峰标映北山移文髙霞孤映明月独举范蔚宗论激扬名声互相题拂文选音声凄以激扬前汉陆贾传贾游汉庭名声籍甚　南史江右称潘陆江左称顔谢　谢灵运诗谁谓古今殊异代可同调梁简文帝诗少解孙呉法家本幽并儿　赵曰潘岳陆机孙武呉起】北辰征事业南纪
　　赴恩私卿月升金掌王春度玉墀薫风行应律湛露即歌诗【此记其承命赴阙　事业可征则赴召非虚徃矣南纪记地卿月纪官王春纪时金掌谓内擢玊墀谓陛见应薫风而歌湛露预道入朝后事　前汉天文志北辰一名天闗一名北极　诗滔滔江汉南国之纪鲍照诗结主逺恩私　洪范卿士惟月　上官仪诗金掌露初稀　春秋春王正月　宋袁伯文诗玊墀滴】
　　【凄露　陶开虞曰卿月春王二句工致正在典雅中吕氏春秋东南方曰薫风　记八风从律而不奸　诗湛湛露斯序湛露天子燕诸侯之诗】天意髙难问人情老易【音异】悲樽前江汉濶后防且深期【末叙送别之情　天意人情自述贫老凄凉　此章首尾各四句中间各六句】
　　【刘克庄曰杜送马卿云天意髙难问人情老易悲送惠子云皇天无老眼空谷滞斯人唐诗送山人处士五言多矣似此二聨刘随州鲍溶辈精思不能逮】
　　和【去声】江陵宋大少【去声】府暮春雨后同诸公及舎弟宴书斋【鹤注此大厯三年季春作　顾注宋少府于春雨后宴诸公及杜位席上必皆赋诗公闻而和之也】
　　渥洼汗血种【上声】天上麒麟儿才士得神秀书斋闻尔为棣华晴雨好防服暮春宜朋酒日欢防老夫今始知【汗血麒麟所谓神秀也此称诸公及弟才士指宋少府尔为言各赋诗棣华比其弟防服兼诸公两句并防暮春雨后今始知不得与宴而遥和其诗也　渥洼马汉天马也汗血马大宛马也麒麟儿用徐陵事注各别见　嵇康琴赋厯世才士并为之赋　诗序棠棣之华宴兄弟也　防服有职者之服　诗朋酒斯飨注两樽曰朋】暮春陪李尚书李中丞过郑监湖亭泛舟【得过字韵　鹤注湖在峡州公徃江陵时过此而同游也】
　　海内文章伯湖边意绪多玉樽移晚兴【去声】桂楫带酣歌春日繁鱼鸟江天足芰荷郑庄宾客地衰白逺来过【首聨叙二李才思三四泛舟之事五六春亭之景七八美郑监而志陪游　意绪谓赋诗之意　杜臆用移带两字说舟宴生色　洙注唐文三变而王杨为之伯此比二李　郑当时置驿马以邀宾客此比郑审】宇文晁【尚书之子】崔彧【司业之孙】重【平声】泛郑监【审】前湖【此当是大厯三年初夏作　唐书宰相世系表崔彧官太子少詹事　同游当是三人尚书之子司业之孙当是小注原本孙字下重出尚书之子必题内脱一姓名今依杜臆并削去】
　　郊扉俗逺长幽寂野水春来更接连锦席淹留还出浦葛巾欹侧未回船樽当霞绮轻初散棹拂荷珠碎却圆不但习池归酩【音茗】酊【音顶】君看【平声】郑谷去夤缘【首二郑监湖亭三四泛舟同饮五六前湖晚景末则归美郑监也　郊居俗逺而又春水接连写得野趣悠然淹留亭中先酌欹侧舟中醉容霞绮暮天景荷珠雨后景结乃借古形今言不但习池醉归昔着风流还看郑谷频来今成韵事矣习池因地近而用之郑谷因姓同而用之酩酊昬醉貌夤缘连络之意　一说后二句是结重游意谓不但前游见其酩酊今来更觉夤缘矣一说结出游人踵至意言不但同舟醉归而后来者又杂沓矣　海赋羣产接连　沈约诗归海流漫漫出浦水溅溅　谢朓诗余霞散成绮　梁元帝诗荷珠漾水银谢朓诗风碎池中荷梁武帝诗坠露散珠圆　习池郑谷口注见首巻　吴都赋夤缘山岳之岊泽州陈冡宰注夤缘本诗家常用字孟浩然诗沙岸晓夤缘公诗萍泛苦夤缘俗语以潜通贿赂为夤缘与此不同】
　　【申涵光曰樽当霞绮轻初散补缀不成语棹拂荷珠碎复圆景眞而近俗矣】
　　归雁【唐防要大厯二年岭南节度使徐浩奏十一月二十五日当管怀集县阳雁来乞编入史从之先是五岭之外朔雁不到浩以为阳为君徳雁随阳者臣归君之象也朱注诗云闻道今春雁南归自广州正是三年春所作又云是物闗兵气何时免客愁葢浩以为祥公以为异耳】
　　闻道【去声】今春雁南归自广州见花辞涨海避雪到罗浮是物关兵气何时免客愁年年霜露隔不过五湖秋【上六记其异下二道其常　辞涨海言今春之去到罗浮遡去秋之来南方地气忽寒故北雁乗秋而至此杀气之可愁者在徃时则瘴暖无霜雁飞原不过湖也　衡山一阳峰以内有霜自此峰以南有露无霜矣故曰霜露隔今询之粤东人却云有霜有雁岂地气自北而南始于大厯问耶　杜臆禽鸟得气之先明年潭州果有臧玠之乱桂州又有朱济之乱此与邵子洛阳闻杜鹃无异可谓具前知之见矣　谢承后汉书交趾七郡士献皆从涨海出入南史扶南国东界即大涨海海中有大洲洲上有诸薄国　罗浮山记罗山浮山二山合体谓之罗浮在増城博罗二县境一统志罗浮山在今惠州府连广州境　后汉唐檀因南昌妇生四子古云京师当有兵气祸发萧□　地志衡山一阳峰极髙雁不能过遇春北归故名雁　朱注雁至衡阳则囘此五湖当指洞庭湖言史记索隐具区洮滆彭蠡青草洞庭共为五湖则洞庭正得称五湖耳】
　　【黄生曰事起景接事转景收亦虚实相间格　又曰五六本属结意却作中联七八本是发端翻为结语前半先言归次言辞后言到终乃言不过章法层层倒卷矫变异常】
　　短歌行赠王郎司直【朱注此诗仲宣楼中二句乃在荆南时作诸本误入寳应元年成都诗内独草堂本编在大厯三年最是前汉萧望之为丞相司直唐书百官志司直掌纠劾官】
　　王郎酒酣拔劎斫地歌莫哀我能拔尔抑塞【先则切】磊落之竒才豫章【一作樟】翻风白日动鲸鱼跋浪沧溟开且脱劎佩休徘徊【此慰司直哀歌之意　醉酣拔劎歌声甚哀公劝其莫哀而激厉振拔之翻风防浪言竒才终当大用何须抚劎悲歌乎　卢注首句歌莫哀王郎之歌后面青眼髙歌公自歌也即题中所云短歌须见分别　世说王昙首年十四五便歌谢灵运出东府土山王往土山下庾家墓中作一曲歌卒曲便去妓自谢公曰此是王郎歌　后汉齐武王传张卭拔劎击地　后汉郭泰传振拔士人皆如所鍳此防字所本史记公孙鞅年虽少有竒才　陆贾新语楩相豫章天下之名本】西得诸侯棹锦水欲
　　向何门趿【先答切一作飒】珠履仲宣楼头春色【一作已】深青眼髙歌望吾子眼中之人吾老矣【此送司直赴蜀之情　王赴西蜀将谒侯门今楼头赠别注眼髙歌惟望知已遭逢以慰我衰老之人也此章二段各五句分截　字书棹揺动也　说文趿进足有所撷取也　朱注荆州记当阳县城楼王仲宣登之而作赋一统志仲宣楼在荆门州即当阳县城楼按方舆胜覧仲宣楼在荆州府城东南隅此乃后梁时髙季兴所建或引之非也　记望吾子之教之也注吾子相亲之辞　陆云诗髣髴眼中人　国语中行宣子谓赵文子曰惜也吾老矣】
　　【卢世防曰两短歌行一赠王郎司直一送卭州録事一突兀横絶跌宕悲凉一委曲温存防通蔼润一则曰青眼髙歌望吾子一则曰人事经年记君面待少年人如此肫挚直是肠热心清盛徳之至耳　全诗皆赠司直语单复将上截作王郎劝公者非是诸侯指成都节镇黄氏谓司直刺蜀中者非是仲宣楼乃送别之地蔡氏谓公欲依司直者非是髙歌望子葢望司直遇合朱氏谓望其早还江陵者非是诸说纷纷总未体贴本文耳　此歌上下各五句于五句中间隔一韵脚则前后叶韵处不见其错综矣此另成一章法　孔颖达诗正义云诗以申志一字则言蹇而意不防故诗之见句少不减二即祈父肇禋之类也三字者绥万拜屡丰年之类也四字者关关睢鸠窈窕淑女之类也五字者谁谓雀无角何以穿我屋之类也六字者昔者先王受命有如召公之臣之类也七字者如彼筑室于道谋尚之以琼华乎而之类也八字者十月蟋蟀入我牀下我不敢效我友自逸是也其外更不见九字十字者挚虞流别论云诗有九言者泂酌彼行挹彼注兹是也徧检论本皆云洞酌三章章五句则以为二句也顔延之云诗体本无九言者将由声度阐缓不协金石仲治之言未可据也句字之数四言为多杂以二三七八者将由言以申情唯变所适播之乐器俱得成文故也　懹麓堂稿云国初人有作九言者谓昨夜西风摆落千林梢渡头小舟卷入寒塘坳以为可备一体不知九言起于髙贵乡公鲍明逺沈休文亦有此体唐人则李太白蜀道难然后天梯石栈相钩连上有六龙回日之髙标下有冲波逆折之回川杜集中炯如一段清冰出万壑置在迎风寒露之玊壶又何时眼前突兀见此屋吾庐独破受冻死亦足此九言之最妙者诗又有十字成句者太白黄帝铸鼎于荆山链丹砂丹砂成骑龙飞上太清家又有十一字成句者杜诗王郎酒酣拔劎斫地歌莫哀我能拔尔抑塞磊落之竒才李诗紫皇乃赐白兔所捣之药方韦应物诗一百二十鳯凰罗列舍明珠若坡公诗山中故人应有招我归来篇似可读作两句矣】
　　忆昔行【鹤注当是大厯三年出峡后作】
　　忆昔北寻小有洞洪河怒涛过轻舸辛勤不见华葢君艮岑青辉惨么麽【亡果切】千崖无人万壑静三步囘头五步坐秋山眼冷魂未归仙赏心违泪交堕【首忆初入山景事　洪河怒涛水行之险千崖万壑山行之艰曰不见曰魂未归时华葢君已亡矣惨么麽谓山色无光仙赏心违求仙之志不遂也　御覧名山记云王屋山有洞周回万里名曰小有清虚之天王君内传三十六洞天之第一在河内沁水县界　梁简文帝诗洪涛犹皷怒　广雅南楚江湘凡船之小者谓之舸　艮岑东北之山　麽汉书作防通俗文不长曰么细小曰麽　曹公祭桥文车过三步　李陵别苏武诗五步一徬徨　陆机诗中心若有违】弟子谁依白茅【一作石】屋卢老独启青铜锁巾拂香余捣药尘阶【一作前】除灰死烧丹火圃沧洲莽空濶金节羽衣飘婀【于可切】娜【奴可切】落日初霞闪余映倐忽东西无不可【次忆入山后景事　上四言物在人亡下四言游魂无定　卢老华葢君弟子药尘余香沾于巾拂丹火死灰防在阶除此身后荒凉之状　巾拂是二物舞鹤赋巾拂两停阶除是庭除景福殿赋阶除连延或云巾以拂尘阶上除灰恐非　葛仙传昆仑一曰圃沧洲十洲之一　洙曰以黄金为节鸟羽为衣汉武帝拜栾大为五利将军使衣羽衣立白茅上　谢朓诗叶生既婀娜叶落更扶疎　苕溪渔隐诗话王屋山中日西落而人影或在西日东出而人影或在东不可致诘故曰落日初霞闪余映倐忽东西无不可　王粲诗山冈有余映梁元帝纂要日在午曰亭在未曰映　蔡琰曲人生倐忽兮如白驹之过隙】松风磵水声合时青兕黄熊啼向我徒然咨嗟抚遗迹至今梦想仍犹左【一作佐】秘诀隐文须内教【平声】晚岁何功使【一作收】愿果更讨【一作覔】衡阳董錬师南浮【一作游】早鼓潇湘柂【从华葢君而及董链师乃全诗归结　松风二句触耳増悲遗迹即药丹旧处内教谓传授宻谛　杜臆公泛舟潇湘时董錬师在衡阳欲乗便访之因而追忆华葢君也其词笔超真带仙灵之气　此章三段各八句　谢灵运诗荧荧非向我　王粲诗先民遗迹　左思诗梦想骋良图　陶景传既得神符秘诀以为神仙可成御覧玊清石刻隐铭曰佩玉帝隐文者得为上仙梁武帝立神明成佛义记早念身空栖心内教　楞严】
　　【经偈愿今得果成寳王　舆地纪胜董奉先天寳中修九华丹法于衡阳栖朱陵后洞　六典道士修行其徳髙思精谓之链师　真仙通鉴东楚董链师周游三湘名山混迹于衡阳后洞尝以咒术治人病苦后尸解如蝉蜕　晋庾阐扬都赋青雀飞舻余皇鼔柂】
　　【范元实诗眼云昔尝问山谷耕田欲雨刈欲晴去得顺风来者怨山谷云不如千崖无人万山静三步囘头五步坐葢七言诗四字三字作两截也此句法出黄庭经自上有黄庭下有闗元以下多此体张平子四愁诗句句如此雄健稳惬至五言诗亦有三字二字作两截者老杜云不知西阁意肯别定留人肯别耶定留人耶山谷尤爱其深逺闲雅　今按杜诗有两字作截者如雪岭独看西日落劎门犹阻北人来有三字作截者如渔人网集澄潭下估客舟随返照来有五字作截者如五更鼔角声悲壮三峡星河影动揺有全句一滚不能截者如松浮欲尽不尽云江动将崩未崩石又陆务观诗有六字作截者客从谢事归时散诗到无人爱处工】
　　惜别行送向卿进奉端午御衣之上都【鹤注当是大厯三年在荆南作】
　　肃宗昔在灵武城指挥猛将【去声】收咸京向公泣血洒行殿佐佑卿相【去声】乾坤平逆胡防寞随烬卿家兄弟功名震麒麟图【一作阁】画鸿雁行【音杭】紫极出入黄金印【首叙向卿上四述其扈从之功下四称其家门俱显　王彬别传佐佑皇业累迁侍中　逆胡指安史　按卢注云向】
　　【公向卿是两人故曰卿家兄弟　世説郗超谓傅瑗曰保卿家终当在兄又谢太傅谓戴安道曰卿兄弟志业何其太殊　陆机诗奕世台衡扶帝紫极鹤注紫极比王居为北极紫微垣　汉丞相金印紫绶】尚【平声】书勲业超千古雄镇荆州继吾祖裁缝云雾成御衣拜跪题封贺【一作向】端午向卿将命寸心赤青山落日江湖【一作潮】白卿到朝【音潮】廷说老翁漂零已是沧浪客【此记送别　进奉御衣者卫伯玉也以节鎭而加尚书代卫将命者则向卿也其赤心如悬白日　卢注公昔在朝曽叨端午赐衣故逢进衣端午有老客飘零之叹　此章上下各八句　朱注旧书广徳元年卫伯玉拜江陵尹荆南节度使寻加检校工部尚书封阳城郡王故曰镇荆州继吾祖者杜预以镇南大将军都督诸军事也　江总山水衲袍赋裁缝则万壑萦体针缕则千崖映日　李义府堂堂词裁云作舞衣　云雾谓衣上织文　汉陇西行却畧再拜跪　世説桓公发厨取画封题如故】
</div>
    <div class="pagination">
<a href="杜诗详注_page34.html">上一页</a><span>...</span><a href="杜诗详注_page30.html">30</a><a href="杜诗详注_page31.html">31</a><a href="杜诗详注_page32.html">32</a><a href="杜诗详注_page33.html">33</a><a href="杜诗详注_page34.html">34</a><span class="current-page">35</span><a href="杜诗详注_page36.html">36</a><a href="杜诗详注_page37.html">37</a><a href="杜诗详注_page38.html">38</a><a href="杜诗详注_page39.html">39</a><a href="杜诗详注_page40.html">40</a><span>...</span><a href="杜诗详注_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
