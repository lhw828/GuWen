<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 290 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 290 页/共 296 页</h1>
    <div class="content">　　书牍
　　荅吴明卿
　　在金陵接足下书剧称道友王君得叅同悟真之妙且云欲俨然临之及抵家而来教复云云知足下之倾倒于王至矣弟素不解度世家言自奉昙阳仙师法诲始谓天地大矣神仙于其中亦一事之小渉竒者要当有之于是颇亦好焉而十年以来所接见卓然称名家者亡虑数十若小道傍门却微微有所证而无益于大道然其道逾大则愈无实其说逾则愈无效其贬剥愈精则其受擿者愈幻而不可诘苏长公猪龙肉之辨政谓此也迩年道人灾朱青霞死叶仙死任少海死皆了无竒独阎希言死而无疾且不腐云仙中尉虽未死两目盲矣去死何几且仙师以弟与元驭世縁尚未断故不示以大道恐生泄慢弟至来春决恳乞骸骨归归则王君当过我与噱语而别亦未敢便伸外防之诺也弟以六月二日满四日出金陵十二日抵淮而有新命即移铨部以先大司马及先太夫人之诰命请而脱身归矣所以不亟乞骸骨而至来春者以上恩重不拟遽负之残嵗或亦有所为故也迩者九卿两疏皆弟具草虽俱留中而后一疏上似小有所悟今附去欲足下知我之不徒出也王行父集得足下一序便足不朽复何俟狗尾之续乎且其文秾厚深至感恩知己俱有之仆或不能然也刻手闻已有之若善书者即为作数行从章仲玉覔之初归感暑河鱼之疾颇防不复能手具草不一
　　又
　　麻城之价往有一书及薄物附报计当已彻记室不揣兹有恳亡弟太常敬美之殁忽逾期矣弟梓其诗甫毕工而从子骃騄辈继梓其文合之得六十余巻念此子甫成进士而遘先君子之大故于幽忧荼苦之余强自力为诗尝以荐之于鳞于鳞大赏异之称为小美自是始自爱益工诸体而傍及古文序记志传之类垂三十而大就辱足下及徐子与汪伯玉咸见收为友其后宦日益通逰道日益广与不佞忝有二王之目敬美业复工行楷其乞文而以书偕请者户屦恒满不似乃兄之防墓而已也所心仪虽于鳞然与之同调而异裁若用事冩致似小胜之盖七言近体为最矣古文辞尤长于记记尤长于逰诔赞则彬彬焉临殁治命以风素气谊托元驭相国名其藏伯玉碑其垅赵汝师司成别为之传而集叙则奉恳足下以足下方握千古文柄能使一言之华衮殆无足下若也唯弟深以为然故使骃騄等洁先篚之遗币而具集与弟所草状以请唯恵然而授之叙死者不朽死者之子孙亦不朽弟抵家忽忽逾一月为谳审事迫拟仲秋之抄履任承欲南走金陵相访木落之江山尽出即苦旱饥有薄俸可博长干酤不从儿辈乞残沥也服食求神仙多为药所误吟啸适意以竟天年相与共勉之不一
　　又
　　凡三得老兄书皆为王君而最后其人来矣其所谈是张紫阳薛道贤之遗绪而于陈上阳之说颇熟是弟初入靖所闻者不知其几矣盖其理实有其事亦实有而行之甚难故多变其辞而有借紫阳之说更驳紫阳者以为身中自有龙虎自有铅汞黄庭所称真人在已莫问隣是已然弟以为此就先天之未琢者而言若先天既琢不能不取之西隣苐此法不得真师口诀亲指毕竟亦影响而已盖行之败名次败家最后败身吾辈既忝衿裾无故聚羣少女而与道人尘聚必败名聚羣少女必丰其食用筑大厦居之环以髙垣闭以重门费且不赀必败家筑基不固临敌不审即紫阳亦知其危矣行之而不得流而为三峰采战必败身是故先师所以致恳于黄白男女之戒也此君面少神气似无所得骨相甚凢似无所成而以大言盖头小有不合则悻然作色不谦虚不沈静似无可受鍜链处兄但少读丹书少接方士故轻为所动耳弟则不能也拙诗奉酧具别纸不一
　　又
　　弟以八月廿六日至金陵卒卒酬应兼有谳囚发疏及作都下书甫一月拟小息肩而南牀之白简下矣其意以弟违例考满铨部违例见许俱属欺罔不知弟之始移咨乃以侍郎系迁官之俸非调官之俸且以荐起非由调除为问而吏部回咨则直引例内有偶遭诖误无玷公评者不据此例为荅且谬加饰许而弟始成行俱未尝有毫发欺罔也计兹时部已覆寝但弟不得不一辩明因而乞骸骨耳物忌太盛亦戒多取弟半嵗间一子登第一子廕録身忝八坐赠及尊慈取亦多矣盛亦过矣知止知足我犹龙公之训前者欲遂坚卧又恐非人臣之节故勉强来此拟献嵗即请告然已晚矣计唯有一归而已吴刘二子人来得兄数行则从子所遣求亡弟文集序人尚未达盖中途为盗所憎重遣之故迟耳王生所学陈上阳之长语于事实有而于势极难慎之慎之吴子欲求二妇墓表本非体念其意故应之此子状甚古苐钩棘牵缠太甚于鳞之所以不甚快人意者也左马先秦有是乎哉余不一
　　又
　　犹子之奴相归得手教及亡弟之集序已成诵之不觉悲感丛来覆涕至襟足下文章家董狐也亡弟之华衮重矣前一日而伯玉之墓碑至次日足下文亦至乃信范张元白生死之交故不诬也奴相言足下肤甚腴神甚王方治第太守衙斋右可以无击柝矣而数里之外湖庄为盗窥丧其资斧僮仆乃闻盗公然搆讼此何说也弟奏三载绩自奉上新例得部咨而后发横罹猘口虽事例已大明然复何心请金陵米已决归计矣故园未芜此身尚在何所不可独不能从王羽人演石杏林陈上阳伎俩兄言弟恶其简傲不深探其精微则误矣但望兄与之并驾翺翔云路弟亦不能顺风而拜称天师也张子文光便附此子文虽未成就却自汗血脉脉髆孔中出其抵掌谈笑一一类足下虽优孟不过也一笑
　　荅邢知吾
　　昨者从陆成叔便仅一通起居并附所闻此不足溷髙聴乃犹置之臆膆间耶猘口狺狺只以夷陵君一事相累其他妆饰之辞所谓本无此事但图对偶亲切者何足道也寄来新诗宛宛有情致俊而且丽自足名家公所示北人难雅语而寡叶声自诡差长大都已得之诚不愿公为敖辟骄志之齐风也唯寓思稍加研深耳大小文尤更古雅冷语散辞出入东西京间采世说读之令人心折仆所以差能赤帜一方者政为能舍吴装耳公能不为北所束何所不佳胡元瑞诗薮亦见否其采可谓愽而持论可谓精尚不免有偏枯处公宜一覔之亡弟已矣近为梓其遗诗文将五十巻尚未成成则当寄览也拙草行状附去公能不斳一些诔否仆比健饮噉精神差胜去年但思恬澹五尺地邈若胡秦上疏再乞骸不可得近与南杨太宰感时事之不佳累欷长叹者累日太宰合九卿极论之而仆具草太宰若得罪仆请附同日可以成归不然未免褦襶北上还当奉叩髙斋一晤即掩闗故里矣虽建业水亦不复饮也所谕觅山师张姓者用石多而天趣少又善索工直无锡吴老之子却佳公若遣一介来当为致之陆成叔故有才情而多口过又好作青楼记室是以饶蝇防终自飞鸟依人俞仲蔚肓子死血絶矣可怜可怜适右手腕间一疮不能手书亮之亮之
　　俞华麓
　　昨者草次以莆田尉从曽孙养志徼恵于门下则辱门下拂拭之得免第下中矣乃复厪教币逺存启椷读之十年契濶宛然在目使人南望兴懐仆老矣匹夫之节不固腼顔小草苟冐一迁自失家弟来形影相吊年逼桑榆意趣索莫八坐谬迁一息叨第自世法视之若可以补贴老境如白香山所云者要之真嚼蜡耳公盛年膴宦声实并鬯为世名臣勉旃自爱承欲得手笔以报得无污茧乎知不以换羊恐不免覆酱瓿也一笑
　　荅邹孚如
　　仆以九月四日发金陵十二日抵淮而有叨转之命盖皆赖太宰及诸曹贤之力得免于盛暑竭蹷道路褦襶京辇且于报政恩泽不废亦云幸矣归哭亡弟抚孤嫠病妇在床仆夫告嵗忽忽无复生趣大审期迫强之留省仅二十日而有审疏便匆匆作数语投邮中亦不自忆其为何也独记得尚能问邹尔瞻司勋未补之故盖一日而得邸报司勲补矣至暮而两苍头使至篚实盈庭启函则为赤牍凡四牍各有致集韵四篇便是曹刘陶谢羣坐一堂出俊语相搏若所纂成诗文集灿然备矣草次不得卒业苐觉其精光射人古法森森至于云梦志格新而调古语劲而意髙是诸志之冠仆所不能也集名临云楼亦自鲜雅序辞不妨品隲若所以名楼之防故当有记阐之兹不必也览足下书执礼恭而所以寄托不佞甚至苐再读之觉足下之心未甚虚而悬格于咸阳之市以待人之増损也仆卤莽而誉者诚有之或一时之偶合或异时之过期诚不自觉其言之过也若小示不足于笔则大有不足于心者足下于文可谓有大力矣将来当自名世仆亦何庸寘其所不足也所欲删改诗文数字谨如教迩来时事渐异盆池盎沼骤起颷浪青天白日忽现魑魅仆尝戒儿子以无竞之心处不争之地然只小小休粮法耳于世道无补也迫则捐身以明节缓则先几以完志仆义尚在缓旦夕当力请骸骨以归耳损饷过渥非清郎所宜恐孤来美故勉拜嘉以献缟之义附焉秋深眠食自爱不悉
　　又
　　自仆中南台白简忽忽具一疏为辨所敢小自安者得之贵部之咨许与明例之可据而已其生平大概往往在毁誉中堕人齿颊虽使仆自作中正亦不能定其品而不谓宰公于覆覈之外谬加奬饰而老丈复特疏申辨盖不特许其雕虫之技而复涤其素丝之染至于出处之际尤人所难知今不唯使区区抗顔于一时而尚可有辞于后世管敬仲有云生我者父母知我者鲍叔执事仆之鲍叔也苐鲍叔之才不能如敬仲而执事实髙于仆数倍以此言之则执事之见知更难而仆故当百其感矣虽然朱家一博徒耳为德不自名而乃使执事名之乎哉宰公为国怜才必不欲仆去以成其上臣之操故为删削疏草之愚戅而又勒勿再上仆亦粗有血性者何至箝口结舌生吞金陵之米而又奴顔婢膝以日媚言路诸少年求苟容而已耶今天下苦旱灾者十而八九腹心之脂膏则已尽矣国是未定伏莽实繁青天白日时出魍魉盆池盎沼亦起风波执事试论之仆尚可留乎防胡防尾所余无几计必有归耳大泽归而有可以奉报者必不敢自弃也佳集希世之珍必当一效丹铅且献糠粃幸少缓之不知者将谓我为标榜不然则用以报恩也邹尔瞻命久不下如何我朝有此事例否一叹
　　荅郭太史美命
　　吴广文来拜手教捧读再周不觉霍然若洗已而涊然汗下也公命世之英飞声秇苑者盖有年矣既金马射防白虎横经长扬之赋流布人间动为世则而乃过垂饰奬若以仆为可与语者夫以北地之雄强信阳之秀儁新都之宏博尚不足以当公中正之条而盟坛牛耳乃见委于邾莒之赋不佞则何敢言三楚故多异材仆牵丝之日即获与吴明卿下上而识魏顺甫李本宁又既而识陈玉叔晩途乃识周元孚邹孚如明卿成矣本宁次之顺甫玉叔又次之明卿顺甫诗胜文本宁玉叔文胜诗所谓晋楚齐秦匹也元孚以气胜孚如以思胜二子之于李陈其犹在季孟之间乎哉若行谊志节卓荦竒伟则固超乗而上矣不谓未死之年复得一当公诗草三编沨沨白雪之调大而未化时或有之文在西京彷佛董贾经国手也要在无倦而已楚之先辈辞权尚在台阁长沙之广通黄冈之偏至蒲圻博而寡要茶陵健而少情自仆有识以来此权乃稍外移勉之今当复归台阁矣适承公有家艰欲致生刍未有防鲤今以张子文光便聊尔布忱承念尊大夫之与先大司马场屋之雅不胜悲感如公有所委不敢不尽也张子有俊才风度谈谑全类明卿少年时渠语至公輙俯首称服识故有真哉不腆二律不足以报绣叚聊志相念而已余惟节哀自挹以全大孝为恳
　　毛侍御
　　伏承逺使以大教恵存披示肺腑副以如天之贶且愧且感贞六月初以报政北上抵淮而叨冐新命艗首遂南得用其间归哭亡弟抚病妻然孤嫠横目呻吟满耳加以南畆告灾舍中儿刺促不已属谳审事迫仓卒就道竟无有瞬息舒眉处既之任未几而南牀见龁谓于报政事例有碍与铨部俱属欺罔仆于报政先有咨于铨部实以前例有疑谓后任之俸非调官之俸而仆系起用之人非调补之人取铨部决之铨部回咨却以十四年题准见行事例偶遭诖误无玷公评命仆亟行乃敢行耳彼此实不敢毫髪有所欺罔也特仆名行不立衰老无用且物忌多取半嵗之中躐叨八坐一子忝第一子冐防其来憎口固所甘心计铨部已有覆疏谊不容黙且辩且乞归凢老丈之所见贺者皆造物与羣情之所见忌者也已令人刈弇园草矣初谓老丈资望深重自宜留任内台旦夕乔擢而暂借绣斧按行中州谓当轴者亟欲为彼地士民造福然老丈揽辔之后斥阉复召人情变迁为鬼为蜮如虺如蛇不可揣测乃知天所以黙佑盛德不浅也吾州所恃者花耳复为防所蛀若髙低稻禾稿死之余俱受风秕计其初穿防之费十不酧一虽圣恩浩荡且折且停而米贵转甚明春之祸恐不减昨嵗老丈所云进则忧国退则忧家固有位者皆同之也若伏机隠祸恐又有甚于此者如何如何使旋聊此附谢尚不敢修筐篚之报统容嗣布不宣
　　荅张梦夔
　　仆蠖伏草莽十五年所于世之贤豪长者一切沈简昨偶失意作白门小草则自所亲接外逺迩之诗章竿尺往往麇集至不能徧读而所觏未有如门下之盛者门下自云十嵗而楞严圆觉十五而道德南华二十而屈为制科之业三十而复寻伊洛之宗则门下固三教圣人之上足也蜀地相如子云不足拟矣何论近时用修然而折节见推以仆雕虫之业许窥一斑者何也岂太山之穹嶐而有资于培塿耶嵩岳防极闳丽之致与二室并雄矣岳忠武志窃窥门下之志节焉博而裁良史也钓台集则尊公之隠德着矣述节编则公家之内则隆矣承念谨成三节五言乐府一双梅七言歌一然不能有所裨于崇深也初秋当诣都门一领教先此附不一
　　荅殷无美
　　前朱郎去有数行及后复致一纸计俱达记室矣赍武録人来得手教累数百言叙致所以不能见存之故且谓仆若有意督过之者非仆指也仆年已迟暮生平故人相隔数载岂不欲得片纸只字以当千里之面然夔蜀勾吴道里险逺于鳞羽甚艰太守拮据案牍计吏扶服期防及入曹之后酧酢尚未能徧何暇议此且执事一作书必欲绸缪倾倒娓娓訾訾而更破郎官月俸如今者事又何疑于寂寥也仆自丙戌腊尽遘老姑之变明年四月荆妇猝中风五月瞻美感噎六月敬美亦如之日忧懑万状七月得先司马祭葬赠官诏九月有事先垄虽心腑小纾而悲感交集十月阿瞻死十一月防恩起佐留枢出阿敬于奔牛即上疏力辞不允相知者咸谓上恩深矣即不能为身出独不能一为逝者出有所効耶故勉与病弟割明嵗之二月出抵郡而少女之归汝南者物故矣闰六月得弟讣五内俱裂病卧久之强出视事足下谓此光景与太原公何异耶彼尚有天下事可易心有老母可解顔而仆尚碌碌恋金陵太仓粟者何也白简言之故当独不当擿及考满事欲破壊明例以表能触铨府耳仆中心之愧已被拈出且前路已极余日几何于此而更不求去非人也倘过太原公与日峯考功一从防之君子爱人以德幸毋为我留地狱种子承示与骐儿及二三君子为兄弟尔汝交甚美事也儿近稍觉老成亦知事但本性既疎僻其忽详忽略或厚或薄尚未有定则兄幸时有以规之寄亡弟吊仪及与骃侄书即发去矣但骃病甚不知能作报启否此亦区区一种归思也见日峯石岩希致声不一
　　丁元父
　　自公之被尺一征也时方絶淮而南休沐故里忽忽公私之冗无繇一附问讯然至于私心未尝顷刻而忘左右也迩者杜门待罪稍出即得青琐之报不胜浣慰苐所虞者公刚肠直气既当言责欲抒所欲吐不复濡忍今天下大者君德圣躬而言之如水投石了无所济唯士习民瘼此二端所不宜缓然民瘼显而易见不难于言难于处耳士习幻而叵测要湏洞究其肯綮深中其要害痛说一畨纵不即行使此曹知所愧畏可耳老成之臣皆数十年所培养即成之际三老六卿孰匪黄髪而今动輙驱除之但为慓锐喜进之地吾不知其何意也目前立名易持大体难愿公思之仆失足一出致贻悔尤为故人玷业已再上疏矣苟不得请献嵗后即移疾矣唯公见悯与主爵者从防而放之归大恵也小儿想当得奉顔色余不敢赘
　　荅常博士
　　迩者部役自京回拜手教满纸仆之爱公重公实秉彛一念之好耳于髙明岂有所效而过劳郑重致谢若以为公之有今日仆之力居多则岂仆之所敢任也向者公欲就南而仆谓公宜北岂以北为公荣盖声问易流考选甚便诚欲公之大展其醖借也公练达老成仁心为质一时国器目中无两苐于慷慨恻怛之际不免微露英发幸小韬晦之以防忌者仆考满至淮而有南司冦之命得借便一抵家哭亡弟焚黄先人之垄于私计便矣欲遂坚卧不出但既入手而遂袖之似非人臣之节故欲于季秋孟冬间暂之官了大审事入春即上章乞骸骨矣治行之际极匆冗中乃得公去思碑亦一快心事也余不一
　　荅龙君善
　　刘将军至复得所恵手教及扇头诸篇把翫不忍释手永嘉故饶山水弦诵多暇不妨防屐以一觞一咏消之大足生活刘将军沾沾得奉足下末席自诧生平希絶之遇永嘉东道主若阳德大防园林供张声伎事事不乏所乏者百觚量耳足下但对之独酌亦无妨仆荏苒忽及满考意得至春明门与诸公酧酢忘其小草为岩栖如伯玉迁客如足下辈一小吐气而行抵淮隂輙有南司冦之报返棹南矣归哭亡弟抚病妻按行弇中陂池皆圻舍家儿讼嵗絮不已都不知有生人之乐且未免以官曹为逋薮数月间更决归计也足下幸自寛六月暂息扶揺非逺加飡为故人慰不一











　　弇州续稿巻一百九十八
　　钦定四库全书
　　弇州续稿巻一百九十九
　　明　王世贞　撰
　　文部
　　书牍
　　王辰玉
　　前者草率以闻见轻陈之左右意从容为尊公达之不谓相闻致勤五岳方寸也大槩中人而姑为名髙者负知负德古今不乏小人怨汝詈汝皇自敬德反而有礼禽兽奚难兄之恳恻宛转代尊公别白即仆寡昧宁至有胸无心者为簧鼓所诱也嗣后尊公信耗亦絶岂易所谓浚恒之凶耶然以先君子大事不得不忍訾仰干惟兄朝夕从防使仆得借手以见地下足矣圣主英断非凢仆陈情之疏亦不敢必上一聴贤乔梓进止祭塟之外希及赠諡区区人子无已之情岂以望陇遂及蜀也吾州韩大夫佳甚八十老人谓生平未尝覩此贤守尊公上为宗社下为桑梓当一展眉头矣
　　又
　　前者小奴行以先君腐心事奉告寻又奉数行于浦进士所计已达矣昨得家弟留都信云尊公复有书托先事于旧抚公事虽无及而见为之切真逾肺腑且可以卜按君之疏之济矣仆闇于事机又不能识人纵笔信臆语语棘矜而足下推尊公之爱以亲兄弟呼我以良医目我令人惶汗无地仙师示现诸方之迹兄得之必真即尊公处已觉两相闻矣而仆则杳然盖自甲申一偈以名动之根为戒顶门鍼膏肓药即非木石草芥宁不动心摄魄者苐仆数年来虽是暴弃于淫贪险鸷粗不至染而前誓顿乖后期转邈再诠未语似在隔生以故两嵗之间忧心如醉又无可披豁者翻借碌碌以支吾邑邑譬之呼酒解酲酲终作祸耳九月中所遘喻君其人姑勿论而遇师却真授方却的三日之间真气一动徧身周流诸所谓交任防入泥丸击铁皷开天门细至于手足指甲皆应期而达甚细甚详一月之后气若小微而时时脑中作补状此君不自秘惜苐受之者十不能三四应耳徐孟孺陈仲醇飘然方外周氏子似不及前然圣狂尚未可测也当发心时凡夫菩萨当退心时菩萨凡夫仆未敢便认退心迹得无似之乎兄且无慕二菩萨可也
　　又
　　自前一书附足下伸肺腑之感嗣后不能数凟览尊太夫人及母夫人以下俱清胜尊公晋擢宫保兼领秘殿诚为髙门盛事然此自一年前物耳唯闻后庭有熊罴之兆乃足慰心幸加慎爱足下比索居须覔二三佳友为防文思乃大发骏儿比屈绍兴胡茂才与贤叔共笔砚胡竒士也毋乃太竒何更不如贤叔之自然精采耳仆半年来无小疮痏脾胃渐健肤肉亦腴此气之助也儿女病者皆有起色差慰目前苐卦数行尽消息转更杳然读兄石堂钟磬语尚有生趣至尊公画虎之诮意气都尽矣奈何兄有宻闻幸垂示毋若尊公之秘之必待激而后发也近颇闻相府之仆用事者极驯谨而依草附木不能无作怪贤叔祖处尤甚或云微纵之徐君小似寂寂但与吴尚作梗耳幸宻发之过庭万勿轻露春和珍食自爱
　　又
　　得尊公与足下书俱极肺腑语致先君子事尊公之用情极矣赠官一节本不甚系轻重但使有祭葬先君子可以慰地下仆可以称人地上亦已足矣岂借一阶半级为荣哉但此阻似亦有因盖仆于隆庆初伏阙陈情独髙新郑与华亭公有隙修余讁于先君子而辛襄城为腹心据琐垣当时亦曽露异议于同事者仆久已忘之今则豁然而悟矣蒲坂嗣新郑之意而山陜河南又广二相之意以故腾谤于家弟而致阻于我宗伯太宰不能坚持以有此然仆之有推除大是蛇足必不能出而目下多一畨扰扰儿辈无能资槖装又无能受笔札者尊公之知我反不如太宰之爱我也辱问喻君所传初唯黙知其处以静坐为主忽一得之则此气周身流行殆徧在我则无意无必彼则至巧至信一月后却归脑中修补惜有酒食酧应之累不免作辍耳喻传后名大着颇闻好货乃好色盖其人不必佳而其术佳其师不必仙而师之师仙也闻兄家姙身者乃正配尤可喜将慎保惜在足下耳其详具尊公书中兹不赘
　　又
　　昨有一书附舍人子上相公度所欲告兄者无以异耳故不复别赘昨周三哥人归得手书语语皆肺腑大声之警自谓必身当之故促老斡制一容身之具以俟期至凢十二日而山妻病大作又七日而气絶矣赖汤药之力复苏今纵未便作异物牀褥间一朽株耳仆虽愚不及情亦不至作抟沙观料理医卜治身后三儿孥皆如洗蓬垢扶掖无縁与之谋事日瞆闷欲以少酒豁之了不知放杯处家弟近縁浮言不平偶触烦致痰火于喉咽间作祟却不似渠兄之顽健也人所大患为吾有身一妇一弟皆从身得到此不免作众生相如何三儿穷达付之天公大者渐老小可念耳苐不忍其忧惶仲以一病躯加瘁尚不知将来结局唯赖君相恩先人获沾恩防稍有辞于地下前所上疏不知得达宸聴否计尊公在事当不他也张司训生还故里感恱不可名状常君已息心除目矣而尊公意若犹许之者何也韩侯转自佳十囚失一此不足为累相府车门若畏垒余颇寂然徐郎疾亦未至剧【阙】　所坐目口防耳而闾里之怨丛积遂不减宫允台牒时下【阙】　惴惴有余警焉不闻伤类惩辙者何也周三哥便似更得一儿坚吾少子一昔而逝却非疹也沈氏人便附此不悉
　　又
　　自得先君子赠官报及奴賔归拜尊公手书及吾兄一札中间委曲用情无所不极而愚兄弟未死之念亦无所不满适有两信便然仅能为尊公作一书道区区之感而不能尽却以地方水灾异常必须大加蠲贷尚恐资生之防茫然小民至冬不免流移逃窜深知尊公与元老忧国忧民之切必无俟于吾辈之喋喋者苐长淮以北中原山陜无不饥馑上之所倚唯在江南而内费益侈司农告匮必非其所乐闻者岂唯不乐闻将谓台臣借此以媚二老而二老借此以结乡里之心必不能无捍格以故迫欲各台及道府纷然上疏以请辞危事迫庶几可以上回天聴下挂计臣之口而尊公得以斡旋于间顾一时诸公之畏事甚于畏乱动輙以例为疑民且死矣乱且作矣尚何例之可言适徐簿便附此簿与尊公有世契当无俟鄙言也河鱼疾甚手颤且眵惙惙中不次
　　又
　　近者两承手教具仞念存之切尊公道体清胜兄德学益竒进新举英物成长深慰遐思仆三月来脾气充健神观渐足苐日为病弟刺促此心无顷刻安近得医药力始示起色老荆沈沦牀蓐譬之长系者袁氏女则旦夕人耳骐儿春时犹有笔研兴今则索然日寻土木骕为巫祷所苦骏为贴屋所困加以嵗荒两地征输食指繁众不知作何结局小疏可得请否出处之计至今犹在触藩唯视病弟痊否而已三年前防先师训励似在隔生此念未尽死妄期消息而尚杳然尊公上所寄心膂也岂得自遂其洁唯有放眉头展肚皮慨然担当一畨不可而后止魑魅魍魉既多岂能以符力驱摄唯示青天白日使之自消耳草草附此详具尊公书中不一
　　又
　　得手教累纸具仞肝腑之爱尊公所以见诲者尤更药石敬当比于韦仆十年前在千迷道中名姓堕猪觜关几被嚼碎然此衷却不甚惭惶故依稀为上真所许今赖尊公夹持月旦稍升物论见趣而尤悔实多矣病弟虽见半减而食饮尚小妨痰涎时壅浊气上升每一念之心如猬磔病妻不敢称半人延嵗月而已兄既谓此人可出出又可久毋乃非情耶今嵗荒甚而大儿急于兴工小者贴之俱竭仲儿故贫而淹没更甚所授三儿书画之类入人质库今亦尽矣公私逋负茫茫无一长防一冬至春隂雨连绵人情恟恟念且无嵗唯是嵗朝谷日上元风气美淑差可保耳袁了凢条议虽有可行与不可行者仆力劝兵公请之两台或题请或咨部事不宜缓毋为人任怨不知其意云何想当不大异也今秋兄必大防坚吾与騄侄分数故多骏儿却少然不至如骕之杳然也二陆亦可望苐当有出于意外者山东诸生杨烈者异人也此人他日得第必为国珍今则未可中耳尊公所欲用人甚当兄须为从防之匆匆不暇甘寝懐抱恶剧先师恬澹待之亦似可过王尉台便附此不悉
　　又
　　仆以十三日离家三月朔抵任病弟病妻割念而别尘劳满体世情满眼虽未敢于恬澹之念有所变迁而回想初盟则地狱刀剑森森矣此官幸不作坑堑但不免伴食之诮如何如何其诸事体备尊公书中兹不赘两儿在宜兴试小者笔胜而首篇大穿凿二儿此畨颇胜数次俱可望科举坚吾騄侄则皆一二名中人也袁氏小女竟成异物荼苦已不可言而新得子又殇造物之无情如此道情世法两地茫茫如何如何今嵗兄必首掇騄之附骥仍似舍弟之与尊公却倒转南北耳前见尊公信云欲用徐贞明何以不见除目外议尚以艾【阙】之不起邓【阙】　之不补为觖然清燕之暇幸一达之冗极不一
　　又
　　昨有任后题知疏去草数行奉计已达矣官中颇无事但五城日报饿莩及缢溺者闻吾乡更甚麦秋虽似可望而隂晦不恒人情尚汹汹吾乡案到贤叔坚吾与从子騄俱领批而两儿失利骏此畨文意逞而气不畅语疵而理不切虽微有风气得不胜失宜其尔也骕比之两次差通而遘此厄要是詹君用意崇雅黜浮耳骏方杜门思諐有孟明焚舟念然急切岂能便改手况工夫全乏纵得观场亦无益也骕直要入监槖中无一钱而谋此不切事可怪可笑要之二子俱不宜出试且用三年功力或尚可希觊病弟殊未见收功春事可无他却甚忧其八九月仆既入樊笼求脱不可业老矣造物所以优我者不过一南省卿所以抑我者不过一白简即极不过一大梦皆非所萦懐唯作此行迳恐日渐一日无面见我师真耳太夫人万福佳儿长成阖宅平善兄复藻思猋发所以慰尊公而纵之一意国是者足矣童生案尤有可笑者【阙】
　　若騄与坚吾尾兄之骥尚不失通家一段縁也余
　　不次
　　又
　　迩不数闻问知方与诸友相切劘风气日遒上一战而覇此其时也仆在此与影相对开巻弄笔亦不知有离索之苦譬之一比丘移别寺住持耳祗是偶值试嵗五日輙徃太学拜上舍更少时诸茂才益坌集矣征文之役殆甚里居心甚厌之而不能拒然此二端皆自作之孽实无可怨尤也儿辈喜事时刺促欲仆有所陈说不知日覩邸报事事强人意若掇拾旧谈以了事过为可骇以钓名皆非吾分也目下旸雨小时米价亦稍落闻长淮以北禾麦皆收儿曹皆赤身丐儿耳仆毫髪不以累之月俸尚堪度日故不敢遽言归过秋入冬便力求尊公放还故山与病弟相守人言我为贫而仕当无不笑者要之脱此窠臼不得也骕儿稍就格而才气索然骏犹时杂庄列语纵得与观场必无可望骃騄辈倘一获儁即病弟延年药也兄俯作胄子不足为贺苐便于入场免弄此间司成口舌亦佳耳九卿贺启出仆手文俳俗不足言或于尊公心事小见一分兄试观之李吉士于前月十七物故矣行时见其病小愈神亦清朗闻好色如故此是其命短处周三兄已有圈书之役剧可喜中石事必济但须待六省人完此间桂玉极艰相累不浅如何如何
　　又
　　得兄书具悉三老之云云盖过疑羣不逞之妬口而误出添足之下计仆故不以为然然有所闻而不告似非骨肉之谊今兄之巻一出则三老啧啧叹赏而妬者亦自心服觉得尊公微伤动气耳坚吾书述贤叔祖身后事极详乡失善防族失师表真足酸鼻人但知其遗帑之厚而不知其薄若此南畆既不多新举之儿似太少未谂其故苐恐昆石尚不能无血气之累下人生事或有之兄家斡仆又逝良为可虞令姊丈又在都下仆以为劝令尊公以一札托坚吾令暂钤束之何如仆迩来亡弟之外骨肉渐尽知已零落以故迫欲乞归诚知归之无益于亡者归之不能即死与归之但深其痛且兾杜门息嚣或觊聆师真之謦欬于万一不意不获请而博一温防又博兄之力挽过饰使我作一虚套子如何孔庙疏诚知其不见行要世间人留此议论耳见李掌科一疏似为礼折衷又似为仆解淡一笑骐儿感尊公与兄情谊刻骨苐能法兄为文不至落节法兄为人不至落魄足矣家门衰悴之余诚恐折乃公福不敢有过望也周元孚已到此虽意气如故而渐尔老练可喜颇与倪郎中忧及船政之不能久得渠一揭甚明録以呈尊公唯燕间致之张仲立生子大可喜辛为道意骃騄两孤适在此商略作行状毕日専求尊公及兄如椽之笔也不宣
　　又
　　前月卄八日得尊公手教具悉独不及仆考满及陞迁事而骐儿一信云与太宰议代陆司冦又于考满无阻及后征之了不异盖尊公议定而不泄恩施而不居大臣之道固如是也闻旧规既领新命身不必入京但以南铨部咨往即得题请复职而恩典亦随可得且获以其间归哭亡弟抚病妻焚黄先人之垅又免酷暑驱驰之劳褦襶伏谒之累秋毫皆尊公赐也此归欲遂坚卧但叨窃已过甫入手而即袖之似非臣节且揆神理不免九月间驰入留都了大谳事献嵗即决归计此时却恳兄为尊公从防之勿作前逗遛也故乡之旱极矣禾苗之不及种者十八种而萎枯者又十八其存者固无几也目前可恃者麦而夏至秋冬之际靡论赋税何所衣食明春单赤之苦恐不下戊子而中产以上其苦又非特戊子而已大司农方下书勒停有司奉俾完旧逋是何枘凿之一至此耶尊公与元老又当作一番极难事今万姓之命待苏于二相而二相皆吴人上恐未必信左右恐不能不相沮大司农恐不能便担当中夜为尊公思之计无所出适覩邸报有乞假调理之章非以渐作归计耶上之所以待尊公至矣尊公之所以报上者犹未可言尽也一不宜去乱有征矣宰相之难未有甚于此时者二不宜去仆非不欲尊公出热海而超然于清凉之境谊与势俱不可也小儿欲求一差归视其母不审应否坚吾复有母之丧且妨试事室如悬罄而又遘此凶嵗医药丧葬之费复不訾可叹可悯兄之曹氏姑得竒疾而卒太夫人闻之何以聊日唯秘而勿宣可也因念髙门自贤叔父母变后徐氏姑之夫继之贤叔祖继之令姑姊又继之岿然者唯太夫人及令尊公与兄及两儿耳岂邓林之一枝独茂而余皆枯萎耶仆兄弟姊妹亦遒尽孑然一身缺防世界无足言者袁嵩阳贫甚不能具饘粥意欲得北迁仆谓此官非贫于南而饶于北也周中石亦将有北行盖穷而无所之耳朱五舍大病初起欲与仆偕北幸不成行须秋凉可也薄物将不一
　　又
　　前自遘龁之后屡有书上尊公时方在抢攘又计所以欲告兄者已悉之矣故不复赘乃兄贻我一札不唯五岳方寸白虹缭绕而中间描冩小人情状洞究事体机闗详且覈矣彼御史者自去嵗以来颇露悃愊示殷勤每读一诗片札未尝不对人津津嗟赏也近因台规之疏触忤其二长恐铨部见斥急欲摭其隙以塞之而防有力言仆之不当考满者与曽见台之不曽考者故锐然而登白简更以无玷公评一语遂肆及我之行检当时辩颇出一时激发故令骐儿请正于尊公去其甚者足矣何至使太宰删削至尽也此人已出按部闻欲移疾外论羣然不平仆对人唯言防典不载致有纷呶渠本非有他也世路险巇物情变幻若此而尚可夷犹其间骫骳阘飒苟窃升斗之禄耶不归何待仆履任不三月而闭门待罪几三之二法曹多有防疏以故强出视事而一面乞休得兄与尊公鼎言谋之元相不下部覆得批休致万幸也不然于来春二月必请告矣家间信来骃侄疟愈之后胸腹间或结一块痛不可言昼夜不能就枕日啖米饮仅瓯许肉消至骨大热不止医药未效念先弟见弃诸羣从中唯此儿最贤孝而忽狼狈至此使人何以苟活书及涕泪涔涔前见有史馆冠带之疏周三兄必当预其列朱郎武第亦足助尊公解頥不知何时可得选也太夫人比康胜尊堂阖宅安善为慰不一一
　　又
　　兄毎一书来字字肝腑若深知仆之当去而又不忍其去者宛然天真流溢令人感叹无已今江左与中原不得志之徒多结好名负气者以伸其所欲又各自为党掊击不止使国体荡尽陈君之见攻想是于史李之际微有偏主耳然御史台风纪之地吏科言路之长为人跆借不直一文可叹可叹黄御史之外迁与我何毫髪与而其党举以为言盖借我以钤吏部也如此世界如此光景尚可一日恋此腐防耶昨骕儿书付之骐儿亦曽送兄看否赖此逋者得获送官闾井不根之谈自息然所谓江左不得志之徒未尝一日而忘异日地也仆之在此日如坐罏炭上若不获去只得覔雒廷评行迳耳与尊公从防千万放之归便是一杨枝露洒也骃侄得遗腹男庶几为善之报想兄知之必为称快贱体日来渐觉衰弱只好收拾残身以了余日检摄余念以期隔生余无可言者手疮甚不能作书奈何
　　又
　　前有便信之都皆匆促而计所以告兄者尽尊公书中故不复措意乃屡承手札拳拳皆肺腑语令人感愧无地区区衰病已入膏肓顽儿致一服当归而国手益之以王不留行刀圭入口九窍皆快闻报次日即发归即卧弇中风气清淑花竹鱼鸟争来相媚暇则呼儿子辈侍匕箸贤叔坚吾二三知已相与较隂晴谈风月时进酒筹欣然忘其数也承尊公见诲杜门却轨自是请告故事将来唯笔研债未能尽除盖比嵗水旱三儿之蓄如扫所有书画酒鎗首装之类悉入典库国赋茫然未知所处骐骕私负约各近千食指众多往往枵腹仆不能复责其供养槖得少余俸可以支持至冬若不借此小润笔明年立稿矣骏笔向苦鬰塞支离近觉充畅且课与其兄骕及两犹子防习时业诚知得陇望蜀神理所忌然于世法中不容已也五日前曽梦乡间故居水大涨溢溪池皆满顺流而归甚畅私谓骐或可得都水见尊公教欲为之计一差归省似亦近也毎过亡弟所见骃棺老泪横流退抚遗息长大端正有气骨差为之解骃之死逺迩大小人人痛惜其志行兄所素悉幸为草一传不至冺冺同草木亡弟志铭亦望过庭之暇一怂恿尊公百世之感也钱孙二进士居乡为乡人所称重钱尤淳防可爱近时浇风为之一洗计兄已知之贤叔祖坚吾自是明达君子不负留后昆石患疽恙颇重发不当背可治也道印之徒少而老成且各与半给俾奉香火若何可达尊公裁之不宣
　　又
　　朱壻归得兄手教具悉颇以尊公所苦为忧寻得六月初九日信则前苦已尽平而兄复有弄璋之喜此德门大庆事也主上英明能信爱尊公若此岂得便遂雅尚不若且不挂口亦不置之念今视朝聴讲已成虚文唯得小节豪饮大减威刑使肘腋之地稍安意外之祸不作则尊公归亦得不归亦得气之效已为尊公详言之矣伎俩只如此无大益也承欲为两儿谋令就北试非骨肉深爱何以有此骕儿不能赍一月粮与其母不能作三月别骏儿之槖索然岂暇办贤闗行径耶防考两次觉骕颇有神色騄与陆仲鸣虽不竒进终利场屋骏则尚须罏锤也申相公为先君子神道碑纎悉不遗而文特精雅有大力必传之作也亡弟更得尊公一志铭区区亦可以死矣千万留神从防坚吾日苦刺促文思几至茅塞故乡旸雨稍调秋事可必如去嵗独东海之傍大熟租入亦倍有以为有天又有以为无天者见郁轮袍声调古雅开拓得元人三昧云更有别作不知可寄示否达观莲池俱法门龙象达观更脱洒然结习未尽除不敢便谓悟境也毒热兀兀祼袒偃卧益感尊公见就之深不一
　　又
　　前使者去方在病中仅以一书附尊公于兄处不能复作此病几遂成不起之证幸觉之早而盛后和来诊脉知其无他用药粗有次苐今噉粥甚调畅惟元气弱耳自此戒杯勺疎笔研将来尚可作一木石鹿豕也尊公所请不允当更焦郁圣上以元老之礼礼之以腹心之寄寄之今边事孔棘举朝劻攘兄度此理势可得请乎纵得请于臣子之心安乎仆之急尊公归殆不减尊公诚知其未可也故乡嵗事甚佳亲故无恙贤姑贤叔俱安静坚吾颇加整摄亦俱收敛惟吴佥宪喻利而敛合州之怨陆行人负气而逞匹夫之勇陆以能治吴为义举少年附之日閧不已识者快吴而甚陆二子皆有官不作而树牙吻之戈防可惜可惜仆垂死之人而及闲事苐发兄一笑耳余不尽

　　弇州续稿巻一百九十九
　　钦定四库全书
　　弇州续稿巻二百
　　明　王世贞　撰
　　文部
　　书牍
　　屠长卿
　　始家弟归自都下津津道所新知尽豪贤文士也而独称屠长卿者尤瑰竒不伦既沈嘉则一言之而此间有曹生亦于行巻一再见长卿诗而言之仆自念且老矣幸尚得当生安能缩地成倾盖之故而亡何使者至矣启椷读之累数千言舌为燥而不忍乙且畏其尽也雕龙绘辞碧鸡宏辨鞭霆掣雷摐金拊石一扫千里前无留行即使庄生谈天季子论人尤且捧盟盘而让牛耳况其他哉足下虽雅言二李先生而其许不佞独至念不佞独切甚谓不佞辞有于鳞有献吉有往哲而又自有元美广大变化所以极斯言也岂不佞所敢当然不敢以不佞故而掩足下之鍳也文章大观竒正离合瑰丽尔雅险壮温夷何所不有此数言者执事所独造精理之言也平生辛苦虫鱼自况出竒间道终属偏师子云十六字狱案也然其为太法言则然诸赋及谏单于入朝疏不尽尔也于鳞居恒谓富有之谓大业日新之谓盛德拟议以成其变化为文章之极则余则以日新之与变化皆所以融其富有拟议者也间欲与于鳞及之至吻瑟缩而止不意得絶响于足下也至足下稍有疑于仆夫足下岂惟仆疑也将仆子箴也夫仆之病在好尽意而工引事尽意而工事则不能无入出于格以故诗有堕元白或晚季近代者文有堕六朝或唐宋者仆亦自晓之偶不能割爱因而灾木行当有所删削也嘉则雄于文与张大司马之宏博稍加以深沈不惮绳剪其传后何疑沈冯二君非足下精言之即仆知之亦豪举耳沈君归尤大气色太史异世尚思为之执鞭况乃今日哉佳集诗语秀逸有天造之致的然大厯以前人文尤瑰竒横逸诸子两都而持论破窽胜之苐足下之年与结撰日升川至今以姓氏称集似小未宜也或寓别号或斋名称稿何如扇头一诗不足当旗皷苐区区莫助之爱倘不以人废也方困客数就草数起而使促报甚迫不一
　　又
　　公五言絶复佳甚仆似小优于七言然亦不免为事防耳嘉则至复得手教及扇头诗再读之觉芳兰袭人中有与太白少伯抗衡者苐二子恐不能作多多许多亦不能无出入也大抵在情事间不防不离乃为佛法上乗要与公共勉之嘉则谈公不絶口仆生平愧文人无用一言今日赖公吐气曹子念须髯如防亦解作情语奋然携所作请正想亦当针水契也
　　又
</div>
    <div class="pagination">
<a href="弇州四部稿_page289.html">上一页</a><span>...</span><a href="弇州四部稿_page285.html">285</a><a href="弇州四部稿_page286.html">286</a><a href="弇州四部稿_page287.html">287</a><a href="弇州四部稿_page288.html">288</a><a href="弇州四部稿_page289.html">289</a><span class="current-page">290</span><a href="弇州四部稿_page291.html">291</a><a href="弇州四部稿_page292.html">292</a><a href="弇州四部稿_page293.html">293</a><a href="弇州四部稿_page294.html">294</a><a href="弇州四部稿_page295.html">295</a><span>...</span><a href="弇州四部稿_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
