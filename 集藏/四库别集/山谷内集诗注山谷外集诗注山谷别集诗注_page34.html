<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 34 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 34 页/共 39 页
  </h1>
  <div class="content">
   山谷外集诗注巻十三
　　钦定四库全书
　　山谷外集诗注巻十四
　　宋　黄庭坚　撰
　　史　容　注
　　夜发分寕寄杜涧叟【山谷居双井分寕县】
　　阳闗一曲水东流【渭城朝雨浥轻尘客舍青青桞色新劝君更尽一杯酒西出阳闗无故人此王维送元二使安西诗遂为歌曲】灯火旌阳一钓舟【寰宇记旌阳山在分寕县东一里旌阳诗君曾游故以为名】我自只如常日醉【欧阳公别滁州云我欲秪如常日醉莫教管作离声】满川风月替人愁【杜牧诗爉烛有心还惜别替人埀泪到天明王介甫絶句只有明月西海上伴人征戍替人愁】
　　题杜槃涧叟防鸿亭【亭在庐山】
　　少陵杜鸿渐颇薰知见香【唐杜鸿渐传以宰相兼成都尹性畏怯无他逺畧而溺浮图道畏杀戮释氏书有解脱知见香】风流有诸孙结屋庐山阳借交游侠窟【郭璞诗京华游侠窟杜诗萧条游侠窟】猎友少年埸【汉书游侠传郭解以躯借友报仇尹赏传安所求子死桓东少年埸】光怪惊隣里收身反摧藏【收身见前注选诗扶风歌云抱膝独摧藏】江湖拍天流【退之诗海气昏昏水拍天】罗网盖稻粱安能衎衎饱【易渐卦饮食衎衎不素饱也】遂欲翔【见前注】畏影走万里不如就阴凉【见前注】亭东亭西烟水稻田衲子交行李【稻田衲见和稚川诗注又僧祗律云佛住王舍城帝释石窟前经行见稻田畦畔分明语阿难过去诸佛衣相如是从今依此作依相王摩诘诗乞饭从香积裁衣学水田左传若舍郑以为东道主行李之徃来共其乏困】古灵庵下倚寒藤莫向明窻钻故纸【古灵禅师云钻他故纸去】
　　过家
　　络纬声转急【炙毂子杂録云莎鸡古今注一名促织一名络纬一名蟋蟀促织谓其声鸣如急织也络纬谓其鸣如纺绩织纬也】田车寒不运児时手种桞上与云近舍傍旧佣保【司马相如传与佣保杂作】少换老欲尽宰木郁苍苍【宰木见前注】田园变畦畛【周礼遂人沟上有畛】招延屈父党劳问走婚亲归来翻作客【唐刘长卿诗旧业今已无归来反作客】顾影良自哂一生萍托水【刘伶酒徳颂俯观万物扰扰焉如江海之载浮萍】万事雪侵鬓夜阑风陨霜【陨霜见前注】干叶落成阵灯花何故喜【杜诗灯花何太喜酒緑正相亲】大是报书信亲年当喜惧【见论语】児齿欲毁龀【周礼司厉未龀者不为奴注毁齿也男八嵗女七嵗初观切】系船三百里去梦无一寸
　　上冢
　　自公返蓬荜【诗自公退食礼记荜门圭窬蓬户瓮牗荜家语作荜】税驾上邱垄【李斯传吾未知所税驾也后汉岑彭传有诏过家上冡】霜露此日悲【祭义曰霜露既降君子履之必有凄怆之心】松楸千年拱【退之诗深思罢官去毕命依松楸】养雏数毛羽初不及承奉康州防肠猿【山谷父庻字亚夫甞摄康州世説新语桓公至三峡有得猿子者其母緑岸哀号遂跳上船即絶破视其腹肠寸寸防李白赠武谔云吾爱子伯禽在鲁许为冐胡兵致之其诗云爱子隔东鲁空悲防肠猿】风枝割永痛【一作风树终日痛家语邱吾子曰树欲静而风不停子欲养而亲不待】少年不如人【左传僖三十年烛之武曰臣之壮也犹不如人今老矣无能为也巳】登士无前勇髪疎齿牙摇【韩文而髪苍苍而齿牙动摇】鲸波怒号汹【徐陵江行鲸鲵涌波鼍蛟作浪】愿为保家子【左传昭二年非保家之主也】敢议世轻重称觞太夫人鱼菜赡庖供【岑彭传大长秋以朔望问太夫人起居退之诗呼奴具盘餐饤饾鱼菜赡】
　　明叔知县和示过家上冢二篇复次韵【郭明叔名知章治平二年进士元豊中知分寕县诗中云去国二十年盖自太和还家赴徳平所作】
　　敝邑荷佳政【文选曹子建书在彼自有佳政】耕桑及时运【渊明有时运诗】令君平生欢逺别喜相近【汉邹阳传而求亲近于左右】吾友徐光禄死战万事尽【徐禧熙寕五年与沈括等建议城永乐城成虏骑围之禧及李舜举李稷阖城俱没】不见东陵侯惟见连畛【阮嗣宗诗见前注】且当置是事椎牛防宾亲百年共如此破涕作嘲哂【破涕见都下见八叔父诗注又李白送侄耑序申悲道旧破涕为笑】枯荷野塘水照影惊顔鬓功名黄梁炊成败白蚁阵【吕公邯郸道上炊黄粱事巳见饯薛乐道诗注此事与南柯事相类皆出异闻集大槩言淳于棼梦入槐安国其王妻以女使为南柯太守十年有檀罗国来伐王命棼征之败绩及觉见蚁穴云云山谷多以此二事为一事事虽不同其义一也又按古今五行记后魏显宗事有黒蚁与赤蚁鬬赤蚁断头而死东魏孝靖帝时邺下有黄蚁与黒蚁鬬黄蚁尽死】少时无老境身到乃尽信【曲礼六十曰耆指使音义曰耆至也至老境也渊明诗尝闻长者言掩耳毎不喜奈何五十年忽巳亲此事盖用此意】此来见抱子【诗云亦既抱子】别日多未龀夜防如梦寐寒烛泣余寸【杜诗夜阑更秉烛相对如梦寐】
　　女萝上杉松【尔雅唐防女萝菟丝诗茑与女萝施于松柏文选古诗与君为新婚菟丝附女萝注引诗传云女萝松萝也草木疏曰今松萝蔓松而生菟丝蔓聨草上与松萝殊异】野葛蔓畦垅【诗葛生防楚蘝蔓于野】蛛丝网祠屋芝菌生画拱【老杜新楼成诗云朱拱洪浮细细轻太白登掦州西灵塔云霞运绣拱张】去国二十年雪涕夙严奉【杜甫八哀不知万乘出雪涕夙悲鸣李白诗有言不可道雪涕惜兰芳】更厯饱艰难【左传楚子入居于申日晋侯在外其九年矣而果得晋国险阻艰难备尝之矣】抑搔知痒痛【内则问衣燠寒疾痛苛痒而敬抑搔之】闻道下士笑【老子云下士闻道大笑之】转物大人勇【楞严经一切众生从无始来迷已为物失于本心为物所转若能转物即同如来】平生随风波归来梦犹汹特此寸草心【孟郊诗谁言寸草心报得三春晖】负荷九鼎重【史记平原君传使赵重于九鼎大吕】柔嘉无牛羊保身以为供【诗仲山甫之徳柔嘉维则又云既明且哲以保其身供为供养其母也汉班媫妤传求供养太后长信宫退之作欧阳詹哀辞其序云父母老矣舍朝夕之养以来京师其心将以有得而归为父母荣也在侧虽无离忧其志不乐也在京师虽有离忧其志乐也所谓以志养志者欤其词曰以志为养兮何有牛羊又按晋周顗母络秀传尝置酒举觞赐三子曰吾本渡江托足无所不谓尔等并贵列吾目前嵩起曰恐不如尊防伯仁志大而才短非自全之道嵩性杭直不容于世惟阿奴碌碌当在母目下耳保身盖用此事】
　　次韵郭明叔长歌【山谷真迹云谨次韵上答知县奉议惠赐长歌邑子黄庭坚再拜上其间不同者何如髙阳郦生醉落魄作都不如蚓食而蝎跧蝎跧作蜗跧自可老斵轮作自竒老斵轮公直起作公且起黄花零落作零乱此帖见藏泉江刘廌家亦太和还家时作】
　　君不见悬车刘屯田骑牛涧壑弄潺湲【楚辞观流水之潺湲白乐天诗搴芳蹋翠弄潺湲】八十唇红眼防漆金钟举酒不留残【谓刘涣凝之也详见送刘道纯诗注晋杜乂传眼如防漆廋信诗饮酒那得留残】君不见征西徐尚书为国捐躯矢石间【徐禧字徳占洪州分寕人与山谷同乡死于永乐之祸巳见过家上冡诗注赠吏部尚书諡忠愍文选曹子建诗云谁言捐躯易杀身良独难】龙章鳯姿委秋草【稽康事见前注唐李揆传龙章鳯姿士不见用麞头防目子乃求官耶】天马长辞十二闲【周礼校人曰天子十有二闲马六种王平甫诗海鹏未击三千里天马湏归十二闲】何如髙阳郦生醉落魄长揖辍洗惊龙顔【郦食其传陈留髙阳人落魄无衣食业为里监门沛公畧地陈留麾下骑士适食其里中子从容言食其食其入谒沛公方踞牀令两女子洗食其长揖不拜沛公辍洗起衣谢之汉髙纪隆凖而龙顔】丈夫当年倾意气【太白豪士歌意气相倾山可移】安用蚓食而蝎跧【孟子夫蚓上食稿壌蝎音□又音曷犹蛴也】古人巳作泉下土风义可想犹班班【后汉五行志童謡曰车班班入河间】郭侯忠信如古人荐书飞名上九関【楚辞虎豹九関啄害下人】诗书自可老斵轮【轮扁行年七十而老斵轮见荘子】智畧足以解连环【荘子言惠施之辩曰连环可解也】铜章屈宰山水县【铜章见前注退之诗出宰山水县读书松桂林】友声相求不我顽【诗求其友声】鹏翼埀天公直起【荘子其名为鹏翼若乘天之云】燕巢见社身思还文思舜禹开言路【杜牧诗文思天子复河湟字本出尧典思息嗣反又如字】即看承诏着豸冠【汉官仪御史四人持书皆法冠一名柱后一名獬豸冠】尚趋手板事直指【手扳见前注隽不疑传胜之为直指使者】少忍吏道之多艰【汉薛宣传吏道以法令为师】黄花零落一尊酒别有天地非人寰【太白诗问君何事栖碧山笑而不答心自阑桃花流水窅然去别有天地非人间】
　　咏清水岩呈郭明叔【并序】
　　清水岩号为天下胜处去县庭才二十里一山空洞如覆青玉盎也寒泉在其间甚壮急至岩口伏流入石鼻中岩下有石钟鼓磬其声清越不敞衮衮跑跑能警动人世间金革声亦不足道也岩前平衍畧可坐千人不审旌斾尝因公事一游否【山海经河水其源浑浑泡泡注云水濆涌之声】
　　尝闻清水岩空洞极明好虎狼迁部曲【仙传舍遗郭文字文举隐余杭天柱山虎尝驯扰于左右亦可抚而牵之文出山虎必随焉俛首随行如羊犬耳晋书有传事亦畧同李广传行无部曲行陈】钟鼓天撃考【唐风子有钟鼓弗鼓弗考注考击也释文曰鼓本或作击】云生卧龙石水入炼丹灶【李白谒老君庙诗流沙丹灶灭関路紫烟沉】有意携管【李白诗明朝有意抱琴来】山祗应洒扫【文选顔延年诗山祗跸峤路李善曰山祗山神也】
　　次韵清水岩
　　西安封域中【太平寰宇记洪州分寕县云西安县故城在县西二十里古今志云汉献帝建安中置隋开皇元年废山谷所君双井分寕且在邦域之中矣见论语】清水岩泉好金堂荗芝术【晋许迈传采药于桐庐饵术渉三年移入安西山登岩茹芝遗王羲之书曰自山阴南至安多有金堂玉室仙人芝草左元放之徒汉末得道者多在焉】仙吏书勲考【刘向列仙传刑子者上山山上有台殿宫府仙吏侍卫】桃源人巳徃千古遗井灶【陶渊明归田园诗云徘徊丘垅间依依昔人居井灶有遗处桑竹残朽株借问采薪者此人皆焉如桃源事亦见渊明集已见前注】双凫能来游俗子迹可扫【双凫谓郭令也事见前注诗岂弟君子来游来歌老杜雨过蘓端云诸家忆所厯一饭迹便扫又诗苦之大药资山林迹如扫】
　　题章和甫钓亭放言
　　斩木开亭却倚石壁寒潭百雷【文选西京赋复陆重阁转石成雷】古木千尺观鱼乐而相忘【鱼乐见荘子】聼鸟啼而自得去而之京洛之间数年犹常梦崭岩之石【家语孔子谓弟子曰违山十里蟪蛄之声尚犹在耳】
　　铜官县望五松山集句【西清诗话云集句自国初有之至石曼卿始大着下防诗云一生不得文章力欲上青云未有因圣主不劳千里召嫦娥何惜一枝春鳯凰诏下虽霑命豺虎丛中也立身啼得血流无用处着朱骑马是何人至元豊间王荆公益工于此人言起自公非也】
　　北风无时休【退之诗十月阴气盛北风无时休老杜诗烈风无时休】崩浪聒天响【渊明诗崩浪聒天响长风无息时】蛟鼍好为祟【老杜诗舟楫无根蔕蛟鼍好为祟】此物俱神王【老杜诗天寒大羽猎此物俱神王】我来五松下【太白游五松诗我来五松下】白髪三千丈【太白云白髪三千丈縁愁似个长】松门闭青苔【太白诗】惜哉不得徃【退之诗惜哉不得徃岂谓吾无能】今日天气嘉【渊明诗今日天气嘉清吹与鸣弹】清絶心有向【老杜云殊姿各独立清絶心有向】子云性嗜酒【渊明云子云性嗜酒家贫无由得】况乃气清爽【老杜八哀诗】此人已成灰【太白诗吟咏思管乐此人已成灰】懐贤盈梦想【太白诗日夕聴猿愁懐贤盈梦想】衣食当湏几【渊明诗衣食当湏几力耕不吾欺】吾得终疎放【老杜诗中原未解兵吾得终疎放】弱女虽非男【渊明诗弱女虽非男慰情良胜无盖山谷时未有男也按遗文有乞奏补侄朴状云今过明堂大礼臣子相才六嵗明堂乃元祐四年逆数至元丰七年嵗甲子相始生前一年十二月自太和移徳平集句盖经途所作】出处同世网【老杜八哀诗】搔背牧鸡豚【太白诗闲时田野中搔背牧鸡豚】相见得无恙【退之诗怜我窜逐归相见得无恙】
　　自咸平至太康鞍马间得十小诗寄懐晏叔原并问王稚川行李鹅児黄似酒对酒爱新鹅此他日醉时与叔原所咏因以为韵【咸平太康两县皆开封府】
　　诗入鸡林市【唐白居易传最工诗当时士人争传鸡林行贾售其国相率篇易一金】书邀道士鹅【王羲之传山阴道士好养鹅羲之固求市之道士云为写道徳经当举羣相赠羲之欣然写毕笼鹅而归】云间晏公子风月兴如何【晋陆云传云曰云间陆士龙荀隐曰日下荀鸣鹤】
　　春风马上梦樽酒故人持犹作狂时语邻家乞侍児【元注云稚川醉时在傍知状○侍児婢也见袁盎传】
　　忆同嵇阮辈醉卧酒家牀今日垆邉客初无人姓黄【黄公垆见前阮籍传邻家少妇有美色当垆沽酒籍尝诣饮醉便卧其侧】
　　对酒诚独难论诗良不易人生如草木臭味要相似【并见前注】
　　春色挟曙来【韩诗威风挟惠气】恼人似官酒酬春无好语懐我文章友
　　红梅定自开有酒无人对归时应好在常恐风雨晦【诗风雨如晦定自好在并见前】
　　东南万里江緑浄一杯酒王孙江南去更得消息否【退之诗水容与天色此处皆緑浄又云瞰空阔绿浄不可唾乐天诗澄鲜浄緑表里光】
　　献笑果不情【荘子大宗师篇造适不及笑献笑不及排唐鱼朝恩传释莱执易升坐言鼎有覆餗象以侵宰相王缙怒元载怡然朝恩曰怒者常情笑者不可测也】貎亲初不爱【礼记情疏而貎亲在小人则穿窬之道也与】谁言百年交投分一倾盖【投分倾盖见前】四十埀埀老【山谷生于庆厯五年乙酉至元豊七年甲子盖四十矣时自太和移监徳平镇集中有代其母祭陈氏女云我徂江南三年摇摇元豊甲子汝兄还朝可见是嵗过汴京故在咸平太康之间作此诗僧贯休诗一瓶一鉢垂垂老】文章岂更新鼻端如可斵犹拟为挥斤【斵鼻挥斤见前】
　　土气昏风日人嚣极鴈鹅【众口极鹅鴈见前注】寻河着【斫】绳墨诗思畧无多
　　寄家
　　近别几日客愁生固知逺别难为情【文选王昭君诗传语后世人逺嫁难为情退之诗人间有累不可住依然离别难为情】梦回官烛不盈把【后汉巴祗与客暗坐不然官烛杜诗何湏把官烛似照鬓毛斑又云浩歌泪盈把又云盈把那湏沧海珠檀道鸾续晋阳秋日陶潜九月九日无酒于宅边菊丛中摘盈把望见白衣人送酒】犹聴娇児索乳声【退之诗娇女未絶乳念之不能忘怱如在我前耳若闻啼声】
　　古风次韵答初和甫二首【诗云道人四十心如水山谷生于乙酉至元豊甲子年四十凡五诗皆徳平作】
　　饥思河鲤与河鲂【诗岂其食鱼必河之鲂岂其取妻必齐之姜岂其食鱼必河之鲤岂其取妻必宋之子】渴思蔗浆玉盌凉【楚辞招魂云胹鼈炮羔有柘浆前汉礼乐志歌防尊蔗浆析朝酲注取甘蔗汁为饮可解酲老杜诗蔗浆归厨金盌冻】冬愿纯绵对阴雪【王褒颂云荷旃被毳者难矣道纯绵之丽宻】夏愿绉絺度盛阳【国风防被绉絺是绁袢也洪范五行传盛阴雪凝滞而冰寒阳气薄之不相入则散而为霰盛阳水温暖而阳热隂气胁之不相入则转而为雹】万端作计身愁苦【王莾传所以诳耀媚事太后下至旁侧方故万端】一事不谐鬓苍浪【后汉宋传帝顾谓主曰事不谐矣苍浪见前】调笑天街吟海燕【文选诗调笑辄酬答嘲谑无慙沮李白诗手把一枝菊调笑二千石晋天文志昴毕之间谓之天街梁呉均燕诗一燕海上来一燕高堂息】藜脱粟非公狂【孔子在陈藜不糁王褒颂云藜藜唅糗者不足与论太牢之滋味脱栗见公孙传】
　　君吟春风花草香【杜诗春风花草香】我爱春夜璧月凉【陈书后妃传其曲云璧月夜夜满】美人美人隔湘水【杜诗美人胡为隔秋水贯休善哉行有美一人兮婉如清掦久不见之兮湘水茫茫岑参春梦诗洞房昨夜春风起遥忆美人湘江水桞子厚赠呉武陵美人隔湘浦一夕生秋风】其其怨朝阳【国风其雨其雨杲杲出日阮借诗其雨怨朝阳】兰荃盈懐报琼玖【左传声伯梦渉洹或与巳琼瑰食之泣而为琼瑰盈其懐歌曰济洹之水赠我以琼瑰归乎归乎琼瑰盈吾懐乎国风木报之以琼玖韩文公送灵师诗逐客三四公盈懐赠兰荃】冠缨自洁非沧浪【沧浪之水清兮可以濯我缨见孟子及楚辞白乐天诗莫唱沧浪曲无尘可濯缨】道人四十心如水【孟子我四十不动心汉郑崇传臣门如市臣心如水】那得梦为胡蝶狂【蝶梦见前注】
　　次韵荅和甫卢泉水三首【并序】
　　和甫作卢泉之水不求于古乐府而规摹暗合余为和成三叠自余官河外罕得逆耳之言于朋友和甫爱我也居有药言吾不欲其思卢泉也故作其一父母之邦有如仲尼桞下惠而懐安之以吾之乐双井知和甫之不忘卢泉也故作其二坐进此道者于物无择清漳之浊波河之流卢泉之水求其异味而不得也亲乐之身安之斯可矣故作其三夫三言者虽不同惟知言者领其不异也【初虞世字和甫善医有必用方行于世卢泉其所居也在东平府湏城县卢泉乡】
　　初不能六尺长【史记晏婴传云其御之妻谓其夫曰晏子长不满六尺身相齐国名显诸】少日结交皆老苍【杜説脱畧小时辈结交皆老苍】垫利不可更炎凉【汉张耳陈余赞势利之交古人羞之老杜诗且复过炎凉太白诗荣枯异炎凉】觧缨从我濯沧浪【解缨见前注】与君论心松栢香【取后凋之义乐天祭崔相羣文玉徳弥温松心不凋】何为独忆卢泉之上多緑杨卢泉如练照秋阳【谢朓诗澄江浄如练】泉上之人犹谤伤【退之诗不知羣児愚那得故谤伤】此邦虽陋有佳士勿厌风沙吹茫茫愿君不负上池水【史记扁鹊传长桑君呼扁鹊与语曰我有禁方年老欲传与公乃出其懐中药与扁鹊曰饮是以上池之水三十日当知物矣其后扁鹊过虢虢太子死扁鹊能生之故天下尽以扁鹊为能生死人扁鹊曰越人非能生死人也此自当生者越人能使之起耳】嚢中探丸起人死【汉尹赏传长安闾里少年相与探丸为弹得赤丸者斫武吏得黒者研文吏借此以为丸药杜诗嚢中药未陈又戏答赵伯充劝莫学书章懐中探丸起九死才术颇似汉太仓诗意亦谓药石之言】
　　卢泉之木百尺长下荫泉色如木苍苹荷风雨泗面凉倒影摇荡天沧浪【汉郊祀志登遐倒影则日月返从下照于上孙绰天台赋序或倒影于重溟乐天诗倒影咫尺如千寻杜诗影动倒景摇潇湘】网登锦鳞蒲荇香【李白诗鲁酒若琥珀汶鱼紫锦鳞杜诗渚蒲芽白水荇青】何以贯之桞与杨【石鼓文其鱼维何维鱮及鲤何以贯之维杨与桞】古来希价入咸阳【见前注】贪功害能相中伤【文选李陵答蘓武书妨功害能之臣尽为万户白乐天诗自贤夸智惠相紏鬬功能】君今已出纷争外但思烟波春茫奉亲安乐一杯水【啜菽饮水见前注李白诗万言不直一杯水此摘其字】卢泉之濵可忘死【説苑楚昭王欲之荆台司马子綦谏曰荆台之游左洞庭右彭蠡其乐使人遗老而忘死】
　　舍后钟梵炉烟长【杜诗梵放时出寺钟仍殷牀】舍前帘影竹苍苍事亲暖席扇枕凉【东观汉记曰黄香躬执勤若尽心供养冬无被袴而亲极滋味暑即扇牀枕寒即以身温席陶渊明黄香赞其序云九嵗失母思慕骨立事父竭力以致养暑则扇牀枕寒则以身温席】中有一士鬓苍浪同心之言兰麝香【易系辞同心之言其臭如兰】与游者谁似姓杨朝发枉渚夕辰阳【屈原九章云朝发枉渚兮夕宿辰阳】懐瑾握瑜秪自伤【左氏握瑜而懐瑾九章又云懐瑾握瑜兮穷不知所示】东有浊河西清漳【汉髙纪田肯曰夫齐西有浊河之限】胡为搔头卢泉思茫茫【搔头见前注】清明在躬不在水【礼记清明在躬气志如神】此曹狡狯可心死【神仙传王逺谓麻姑曰吾老矣不复作此狡狯变化也列子云心死形废荘子心若死灰杜诗心死着寒灰】和甫得竹数本于周翰喜而作诗和之
　　初一亩宫【礼记儒有一亩之宫环堵之室】风雨到卧席前曰筑短垣【国语晋人谓呉曰君有短垣而自逾之】昨日始封植平生嵗寒心乐见嵗寒色【见论语】翩翩佳公子【史记曰平原君翩翩浊世之佳公子也】为致一窻碧忆公来相居筮吉墨食【洪范相恊厥居洛诰云召公既相宅又云惟洛食注云卜必先画然后灼之兆须食墨周礼春官卜师扬火以作致其墨】人言陋如何我自适其适【庄子适人之适而不自适其适论语子欲居九夷或曰陋如之何子曰君子居之何陋之有栁子厚诗我自适其适非愿为世儒】白眼对俗徒【晋阮籍传见礼法之士以白眼对之】醉帽坐攲侧【北史独孤信在秦州尝因猎日暮驰马入城其帽防侧旦而吏人有戴帽者或慕而侧帽焉】人爱知酒耳不解心得得【庄子曰所谓聪者非谓其闻彼也自闻而巳矣非谓其见彼也自见而巳矣夫不自见而见彼不自得而得彼者是谓得人之得而不自得其得者也】阿堵絶往还【晋王衍传衍口未尝言钱晨起见钱谓婢曰举却阿堵物葢言将此物去耳后人遂以钱为阿堵顾恺之传云传神冩照正在阿堵中葢谓目睛也然则目睛亦可称阿堵乎葢相传承误耳】此君是賔客【王徽之传徽之指竹曰何可一日无此君】清风吹月来【韩诗清风吹空月舒波】懽甚齿折屐【谢安传既破苻坚有驿书至过户限心喜甚不觉屐齿之折】有节似见圣【书凡人未见圣若不克见既见圣亦不克由圣左传成十五年前志有之曰圣逹节】无言谅知黙【扬雄解嘲云知知黙守道之极】数回长者车【见前注】犹恨地未僻【杜诗地僻嬾衣裳又曰幽栖地僻经过少】阴雨打叶时【白乐天诗秋雨梧桐打叶时】曲肱自宴息【曲肱见论语易君子以向晦入宴息】心游万物初【庄子田子方篇老子曰吾游于物之初】何处寻辙迹【老子云善行无辙迹刘伶酒徳颂云行无辙迹居无室庐】从来修行林乃是逸民国【晋阮咸传与叔父籍为竹林之游论语逸民乃夷齐下惠之属后汉逸民传盖隐士耳】寄耿令几父过新堂邑作乃几父旧治之地【堂邑博州】
　　呼船大河驱马踏平沙【退之诗遂大江极东陬】道傍开新邑千戸有生涯四衢平且直【尔雅四逹谓之衢】緑槐映县衙【古诗县古槐根出官清马骨高】问谁作此邑蓍旧对予嗟前日耿令君迁民出坳窊【退之聨句采月漉坳东坡重九诗惟有黄茅浪堆垅生坳窊窊乌反一髙一下也】始迁民懐土异端极纷拏【论语小人懐王又攻乎异端汉霍去病传汉勾奴相纷拏】既迁人气和草木荗萌芽桃李虽不言【见前注】春风满城花陵陂青青麦【见前注】烟雨润桑麻【杜诗桑麻深露】自非耿令君大泽荒蒹葭【汉髙帝纪尝息大泽之陂秦国风蒹葭苍苍毛云蒹葭葭芦也诗硕人云葭菼揭揭毛云葭芦菼薍也陆玑云薍或谓之萩至秋坚成则谓之佳】白头晏起饮襁褓语呕哑【见前注】自非耿令君漂转随鱼虾岂弟民父母【诗岂弟君子民之父母】不専司敛賖【周礼泉府敛市之不售贷之滞于民用者以其贾买之凡賖者祭祀无过旬日】令君两男児有徳必世家问令今安在解官驾柴车【韩诗外传齐子曰臣赖君之赐驽马柴车陶诗日暮中柴车】当时舞文吏【汉张汤传舞文巧诋】白壁强生瑕【蔺相如传曰璧有瑕请指示王】今君袖手去不忍试虎牙【见前注】人往惜事废感深知政嘉我闻耆旧语叹息至昏鸦【见前注】定知循吏传来者不能加今为将军客轩葢湛光华幕府省文书【汉李广传幕府省文书】醉归接防斜【晋山简传童儿歌曰山公出何许往至高阳池日夕倒载归酩酊无所知时时能骑马倒着白接防】懐寳仁者病【论语怀其寳而迷其邦可谓仁乎】偷安道之邪【左传闵元年宴安酖毒不可懐也僖二十三年懐与安实败名】勉哉思爱日赠言同马檛【并见前注】
　　放言十首【论语谓虞仲夷逸隐居放言】
　　废兴宜有命【论语道之将行也与命也道之将废也与命也】得失但自知踽踽众所忌【诗独行踽踽孟子曰古之人行何为踽踽凉凉】悠悠谁与归【诗悠悠我思檀弓云死者如可作也吾谁与归范文正岳阳楼记防斯人吾谁与归】吾义苟不存岂更月攘鸡【孟子曰月攘一鸡以待来年然后巳如知其昨义斯速已矣何待来年】风清闻鹤唳想见南山栖【晋谢传苻坚余众弃甲宵遁闻风声鹤唳皆以为王师至此借用】
　　匣中緑绮琴【文选张孟阳诗云佳人遗我緑绮琴注云传休奕琴赋序云齐桓公有琴曰号钟楚庄王有琴曰绕梁司马相如有緑绮蔡邕有焦尾皆名器也】欲抚己絶问何时絶钟期谢世年【见前注】正声不可闻千载寂寞间未有颜叔子安知栁下贤【小稚哆兮侈兮成是南箕毛公云哆大貌南箕箕星也侈之言是必有因也斯人自谓避嫌之不审也昔者顔叔子独处于室邻之妇又独处于室夜暴风雨至而室坏妇人趋而至顔叔子纳之而使执烛放乎旦而蒸尽缩屋而继之自以为避嫌之不审矣若其审者宜若鲁人然鲁人有男子独处于室邻之妇又独处于室夜暴风雨至而室壊妇人趋而托之男子闭户而不纳妇人自牖与之言曰子何为不纳我乎男子曰吾闻之也男子不六十不闭居今子幼吾亦幼不可以纳子妇人曰子何不若栁下惠然妪不逮门之女国人不称其乱男子曰栁下惠固可吾固不可吾将以吾不可学栁下惠之可孔子曰欲学栁下惠者未有似于是也】
　　轻肥马上郎【论语乘肥马衣轻裘老杜云马上谁家白马郎】枯槁林下士【屈原渔父篇顔色憔悴形容枯槁】声名斵自然【自然见此章华胥注】势利焚和气【庄子外物篇利害相摩生火甚多众人焚和权载之序无耗气无焚和】智人不骇俗同朝皆用事物外有华胥时时梦中至【列子黄帝篇黄帝昼寝而梦游于华胥氏之国葢非舟车之所及神游而巳其国无帅长自然而巳其民无嗜欲自然而已】
　　兰楫桂为舟【九歌云木兰为楫桂为舟】大江可逺游坚车无良马【西汉食货志乗坚防肥后汉邓太后诏温衣美食乗坚驱良】出门败吾辀【论语出门如见大賔栁子厚愚溪对云吾荡而趋不知太山之异乎九衢以败吾车吾放而防不知吕梁之异乎安流以没吾舟】一身交万物用我未易周安得柳下惠穷年与之游微云起肤寸大防弥九州【公羊春秋云触石而出肤寸而合不崇朝而雨徧乎天下者惟泰山尔弥字取弥天之意晋习凿齿传时桑门释道安与凿齿相见道安曰弥天释道安凿齿曰四海习凿齿石林诗话曰旧不解四海弥天为何等语因读梁慧皎高僧传载凿齿与道安书云夫不终朝而雨六合者弥天之云也宏渊源而润八极者四海之流也因摘其语以为戏耳】至仁虽爱物用含如春秋【孟子云是故孔子曰知我者其惟春秋乎罪我者其惟春秋乎】晴空不成雨逺岫行归休【渊明归去来辞云云无心以出岫曹子建诗云朝云不归山暮雨成川泽此反其义】何疑陶渊明一去如惊鸥【渊明去官如海上之狎鸥人欲取而玩之则舞而不下鸥鸟见列子】
　　黄鹄送黄鹄中道言别离【汉西域传乌孙公主作歌曰愿为黄鹄兮归故乡文选蘓子卿答李少卿云黄鹄一逺别千里顾徘徊又云愿为双黄鹄送汝俱逺飞】送君不惮逺愁见独归时【退之送李员外云饮中相顾色送后独归情】罗网翳稻梁【杜诗君看随阳鴈亦有稻梁谋】江湖水弥弥行行不相见勉哉飞【扬子云鸿飞弋人何慕焉】
　　蝉声已纾迟秋日行晼晩【宋玉九辩云白日晼晩其将入兮】长年困道路驱马方更逺从事常厌烦【诗黾勉从事后汉书闵仲叔世称节士注引高士传云周党遗之生蒜仲叔曰我欲省烦耳今更作烦耶】归心自如巻旨甘良未丰安得懐息偃【诗我心匪席不可巻也又云或息偃在牀】
　　月满不逾望日中为之倾【孔子易传曰中则昃月盈则食天地盈虚与时消息蔡泽传语曰日中则移月满则亏李文饶攲器赋序月满而亏日中而昃彼天道而常然欲乆盛而焉得】天地尚乃尔万物能久盈【李白诗天地有泰否日月有盈亏况尔悠悠人安得久世间】明徳忌煜煜【韩文公知名箴勿病无闻病其煜煜】高才贵【顔延年祭屈原文云物忌坚芳人讳明洁冥见前注】勿解扁舟去懐哉张季鹰【晋张轮传字季鹰齐王冏辟为大司马束曹掾因见秋风起乃思吴中菰莱莼羮鲈鱼鲙曰人生贵得适志何能覊宦数千里以要名爵乎遂命驾而归谢朓诗懐哉谢欢宴懐哉懐哉本出诗】
　　榨牀在东壁【榨玉篇作醡又作反射反切韵云压酒具也】病起绕壁行新醅浮白蚁【白乐天诗香醅浅酌浮如蚁杜诗蚁浮仍腊味】渇见解朝酲【刘伶传五斗解酲】小槽垂玉筯【李贺云小槽酒滴真珠红】音响有余清疾风春作静夜山泉鸣【雨作及泉鸣以喻槽牀滴声也】安得朱丝为我写此声【礼记朱疏越一唱而三叹有遣音者矣史记乐书卫灵公将之晋至于濮水之上夜半闻鼓琴声召师涓曰为我聴而写之】想知舜南风正尔可人情【礼记舜作五之琴以歌南风正尔见前注】弄水清江曲采薇南山隅【诗陟彼南山言采其薇史记伯夷传隠于首阳山采薇而食之及饿且死作歌曰登彼西山兮采其薇矣索隐曰薇蕨也】当吾无事时此岂不我娱乔木好鸟音【诗伐木丁丁鸟鸣嘤嘤出自幽谷迁于乔木】夭风韵虚徐【诗其虚其邪邪音徐】遐心游四海【诗毋金玉尔音而有遐心陆机文赋精骛八极心游万仞】万里不须臾回首古衣冠荆樊老邱墟【文选月赋曰臣东鄙幽介长自邱樊注引尔雅樊藩也郭璞曰藩蓠也回视古衣冠者皆老于荆棘之篱丘壑墟落之间古衣冠谓背时也不随时俯仰在熙宁间皆斥逐也】欲付此中意归翻虫蠧书【退之诗岂殊蠧书虫生死文字间】短生忧【前注】不足此道乐有余
　　送伯氏入都
　　贫贱难安处别离更增悲【老杜诗乃知贫贱别更苦孟郊诗人言贫别易贫别愁更重】经营动北征【诗经之营之杜诗杜甫将北征】慈母待春衣【言母欲令待缝衣就乃行孟郊诗慈母手中线游子身上衣行密密缝意恐迟迟归】短棰驱瘦马青草牧中嘶送行不知逺可忍独归时【已见前篇送君不惮逺愁见独归时注】太华物华春【案句疑有误】街桞啭黄鹂【王维诗隂隂夏木啭黄鹂】九衢生紫烟【退之诗子云祗自守奚事九衢尘三辅旧事云长安城中八街九陌】到家使人迷知音者谁子【老杜诗伐木者谁子退之诗訏谋者谁子又聨句暍道者谁子】倦客无光辉王不可谒【易不事王侯战国防蘓秦之楚三日乃得见乎王谈卒辞而行曰楚国之食贵于玉薪贵于桂谒者难得见如鬼王难得见如天帝今令臣食玉炊薪因鬼见帝】秣马兴言归【诗之子于归言秣其马又云兴言出宿又云言旋言归】岂无他人游不如我壎箎【诗岂无他人不如我同父又云伯氏吹壎仲氏吹箎】陈书北窻下【陶渊明高卧北窻之下】此自有余师【孟子子归而求之有余师】
　　渡河
　　客行岁晩非逺游河水无情日夜流去年排堤注东郡【汉东郡治濮阳今澶州所治县也】诏使夺河还此州忆昔东行河梁上【文选李少卿诗擕手上河梁游子暮何之】飞雪千里曾氷壮【杜诗交河几蹴曽氷裂又云安得赤脚踏曾氷葢取东方朔神异经云北方有曽氷万里】人言河源冻彻天氷底犹闻沸惊浪【汉书赞张骞穷河源】
　　送吕知常赴太和丞
　　我去太和欲朞矣【山谷在太和三年至元丰七年移监徳州徳平鎭是年三月过泗州僧伽塔有发愿文八年四月以校书郎召今言去太和欲朞犹在徳平也】吕君初得太和官邑中亦有文字乐【韩诗不觧文字饮惟能醉红裙此反其意】惜不同君涧谷槃【见前注】观山千尺夜泉落快阁六月江风寒【观山快阁在太和白乐天喷玉泉诗练垂青嶂上珠防緑盆中溜滴三秋雨寒生六月风】往寻佳境不知处扫壁觅我题诗防【退之诗曲江山水闻来乆恐不知名访倍难愿借图经将入境亦逢佳处便开看渐入佳境见书顾恺之传】
　　别蒋頴叔【蒋之奇字颖叔新法行为福建通判迁淮东运副母丧服除为江西运副改河北入奏计神宗奬谕之移陜西官制行移淮南转运使擢江淮荆浙等路运副使元丰六年五月奏计神宗劳问甚偹赐三品服此据实録也此诗云三品衣鱼人仰首当是六年以后作山谷移监徳平镇过泗州僧伽塔作愿文时元丰七年三月也别蒋颖叔当是此时】
　　金城千里要人豪【张良传此所谓金城千里天府之国贾谊过秦论金城千里子孙帝王万世之业也】理君乱丝须孟劳【左传犹治丝而棼之汉龚遂曰冶乱民犹治乱丝不可急也北史齐文宣帝纪神武尝使诸子各理乱丝文宣独抽刀斩之曰乱者当斩老杜大食刀歌云得君乱丝与君理孟劳者鲁之寳刀也见谷梁僖元年】文星合在天东璧【杜诗北斗避文星天文志东璧二星主文章天子图书之秘府也】清都紫微醉云璈【列子曰穆王以为清都紫微钧天广乐帝之所居汉武帝内传上元夫人自弹云琳之璈】荆溪居士傲轩冕胸吞云梦如秋毫【司马相如子虚赋吞若云梦者八九中曾不芥】三品衣鱼人仰首【见题下注又李翺撰韩文公行状赐三品衣鱼】不见全牛可下刀【见前注】秦州渭水森长防【言为陜西转运也续本事诗韦蟾题驿亭云渭水秦川豁眼明】方壶蓬莱冠巨鼇【列子无底之谷有五山曰岱舆员峤方壶瀛洲蓬莱五山之根无所连着帝使巨鼇十五举首而戴之五山始峙而不动诗意言其负荷重也】万钉寳带雕狨席【隋杨素传赐万钉寳带国朝侍从跨狨鞍】献纳论思近赭袍【文选两都赋序云朝夕论思日月献纳杜诗献纳思存雨露邉又献纳纡皇眷唐王建诗曰日色赭袍相似不着红鸾扇遮杜光庭诗曽上云天侍赭袍】连营貔虎湛如水【尚书如虎如貔】开尽西河拥节旄【谓移陜西漕也时巳复河湟】何时出入诸公间【汉晁错传云显诸公间】淮湖阅船今二毛【左传不禽二毛】凿渠决防与天合【颖叔在南始凿泗州股渠以避淮长淮之险舟行自是无覆溺下诏褒赏】支祈窘束缩怒涛【异闻集载古岳渎经云禹治水至相柏山淮涡水神曰巫支祈善应对辨淮之浅深源之逺近禹鏁于龟山之足淮乃安流至唐有渔者钧得一古鏁牵出其末有狝猴即支祈也】衣食京师看上计【汉武纪令与计偕注计者上计簿吏也】陛下文武收英髦【退之诗三公尽是知音人不荐贤陛下圣】春风淮月动清鉴白拂羽扇随轻舠【诗谁谓河广曾不容刀注小船曰刀】下榻见贤倾礼数【陈蕃下榻详见前注王勃滕王阁序云徐孺下陈蕃之榻】后车载士回风骚【诗命彼后车谓之载之文选魏文帝与吴质书云从者鸣笳以启路文学托乗于后车】斲鼻于郢【郢人垩漫其鼻端使匠石斵之已见前注又按扬子云觧难云钟期死伯牙絶破琴而不肯与俗人弹□人亡则匠石辍斤而不敢妄斵服虔曰□古之善涂塈者也施广领大防以仰涂而领防不汚有小飞泥误着其鼻因令匠石挥斤而斵知匠石之善斵也师古曰塈即今之仰泥也□□拭也故为涂者为□人□乃高反又音乃回反此段与庄子意同而事异又非寓言山谷喜用斵鼻事故具列之】观鱼于濠【濠梁见前注】小夫阅人葢多矣【唐房乔传髙孝基曰仆观人多矣未有如此郎者汉葢寛饶传此如传舎所阅多矣】几成季咸三见逃【庄子应帝王篇郑有神巫曰李咸知人之死生祸福若神列子与之见壶子出曰子之先生死矣列子入涕泣以告壶子壶子曰是殆见吾杜徳机也尝又与来明日又与之见壶子出曰幸矣子之先生遇我也有瘳矣列子入以告壶子壶子曰是殆见吾善者机也甞又与来明日又与之见壶子出曰子之先生不齐吾无得而见焉列子入以告壶子壶子曰是殆见吾衡气机也尝又与来明日又与之见壶子立未定自失而走又家语季羔谓刖者曰今吾在难正子报怨之时而逃我者三因并记之】
　　平原宴坐二首【蜀中刻山谷真迹题作平原郡斋而诗句小异云平生浪学不知株江北江南去荷锄窻风文字翻叶叶犹似劝人勤读书成巢不处避岁鹊得巢不安呼妇鸠金钱满地无人费一解明珠薏苡秋平原郡徳州也山谷元丰七年在太和移监徳州徳平镇此诗题下注公泽二字诗意殊不相渉葢本注于旧集谢送宣城笔而后人误寘于此今去之】
　　老作儒生不解事【文选杨徳祖牋修家子云老不解事强着一书唐娄师徳传云解事仆射】江南有田归荷锄北窻风来举书叶犹似劝人勤读书【谓风吹叶子册如劝人读书也】
　　黄落委庭观九州【月令草木黄落杜诗黄落惊山树】虫声日夜戒衣裘【谓促织】金钱满地无人费【谓黄叶】一斛明珠薏苡秋【以薏苡比明珠葢马援传南方薏苡实大援欲以为种军还载一车谮之者以为所载皆明珠文犀】
　　同刘景文游郭氏西园因留宿
　　人居城市虚华馆秋入园林着晩花落日临池见蝌斗必知清夜有鸣蛙【刘景文有西园和韵絶句云雨过西园物物佳栁风竹日映葵花更无人迹宜清睡柰此池头一部蛙元符三年七月山谷自戎州至青神省其姑有和青神士人蒲志同字防亨诗其序云伏承防亨先辈和示东坡之友刘景文同不肖宿城西郭氏园七言小诗且推不肖当与岭南数公同时鹏搴鳯举非所拟伦辄用元韵土答并序东坡伯仲方来之意其诗云我已人间无可用鬓飘霜雪眼生花东坡兄弟来虽晩折箭堪除蚀月蛙东坡海上无消息想见惊帆出浪花三十年来世三变几人能不化鹑蛙玉座天旋北斗清班鸟散落余花有人难立百官上不为庙中羔兎蛙栽竹养松人去尽空闻道士种桃花昨来一夜惊风雨满地残红噪暮蛙又谢泰亨送酒云风扫三峩山外雨霜催五柳宅邉花非君送酒添秋睡可耐东池到晓蛙此诗真本尚存而遗文不载因附见于此城西郭园不知何处案前集有次韵刘景文登邺玉台见思五首云何时郭池晩照影写闲情时正在徳平也案徽宗实録元符三年九月上谓辅臣韩忠彦曰章惇求去朕不欲以定防贬惇秪縁防哲宗灵驾不职累有弹章惇于是遂出故和章云有人难立百官上不为厢中羔兎蛙霍光传霍山曰丞相擅减宗庙羔兎蛙可以此罪也言章丞相之罪不独如此耳】


　　山谷外集诗注巻十四
　　钦定四库全书
　　山谷外集诗注巻十五
　　宋　黄庭坚　撰
　　史　容　注
　　奉送刘君昆仲
　　游子归心日夜流【汉髙祖纪谓沛父兄曰游子悲故乡】南陔香草可晨羞【束广防补亡诗云循彼南陔言采其兰又云馨尔夕饍洁尔晨羞】平原晓雨半槐夏汾上午风初麦秋【杜诗麦秋晨气润槐夏午风凉欧阳公诗话云赵学士师民诗思尤精如麦天晨气润槐夏午隂清前世名流皆所未到也】鸿鴈要须翔集早脊令无憾急难求【诗鸿鴈云鸿鴈于飞集于中泽常棣云脊令在原兄弟急难论语翔而后集】欲因行李传家信姑射山前是晋州【刘君兄弟当自徳州归晋故称平原汾上时山谷在徳州徳平也按寰宇记晋州所治临汾县有平山一名壶口禹贡所谓既载壶口治梁及岐也今名姑射山在县西八里庄子藐姑射之山有神人焉即此】
　　和答莘老见赠
　　往嵗在辛丑【嘉祐六年辛丑山谷时年十七有溪上吟清江引二诗】从师海濒州外家有行役【外家谓母家见汉书】拜公古防沟【防沟谓扬州也唐曰防州左传吴城防沟以通江淮取此义也】儿曹被鉴赏【晋王戎传鉴赏先见如此】许以综九流【见前注】仍许归息女采苹助春秋【后集黄氏二室墓铭云庭坚之初室曰兰溪县君孙氏故龙图阁直学士孙公觉莘老之女初庭坚年十七从舅氏李公择学于淮南始识孙公孙公怜其少立以兰溪归之息女见汉髙祖纪采苹见诗】斯文开津梁【世説庾公见卧佛曰此子疲于津梁列子体道穷宗为世津梁江文通诗道防渉千载津梁谁能了】盛德见虚舟【虚舟见前注杜诗对君疑是泛虚舟】离合略十年【文选陆士衡诗离合非有常譬彼与括杜诗人生有离合岂择贵贱端】每见仰清【魏志陈登曰清疾恶有识有义吾敬赵元达】久次不进迁【杨雄赞以耆老久次转为大夫此言莘老】天禄勤校雠文武脩衮职谏垣始登收【实録治平四年正月丙子秘书丞馆阁校勘孙觉直集贤院昌王府记室熙宁元年四月癸亥太常博士直集贤院孙觉为右正言杨雄赞校书天禄阁上诗衮职有阙维仲山甫补之】身趋邺公城【邺当作叶传写误耳山谷初仕为汝州叶县尉叶本楚地楚惠王以封沈诸梁谓之叶公】逐臣旣南浮【实録熙宁元年八月癸邜以太子中允直集贤院同知谏院孙觉通判越州以言事得罪也诗意自言方之叶县而莘老已为逐臣南往矣到官与莘老窜逐同是元年汉髙祖纪云南浮江汉以下】娈彼丞中馈【诗泉水云娈彼诸姬易家人无攸遂在中馈】家庭供百羞【周礼天官内饔选百羞酱物珍物以俟溃】堂堂来问寝忽为云雾休遗玩犹在箧汝水绕坟丘【二室墓志云孙氏年二十而卒殡于叶县者二十二年文选潘安仁悼亡云流芳未及歇遣挂犹在壁】南箕与北斗日月行置邮【速于置邮见孟子】相逢辇毂下存没可言愁【元丰八年四月山谷以校书郎召时莘老为秘监】当年小儿女【杜诗遥怜小儿女未解忆长安】生子欲胜裘【胜衣见前注】瓯越委琴瑟江湖拱松楸【文选谢灵运游方山诗云指期憇瓯越越州春秋时为越国所都史记东瓯王徐广曰今之永宁也当是莘老在越州悼亡返葬于江南墓木拱矣故有存没可言愁之句诗云妻子好合如鼔瑟琴按秦少游集中与参寥简云莘老夀安君竟不起子实遂丁忧逺方罹此祸故殊可伤也莘老悼亡于此可见越州今为绍兴府】持节转七郡【莘老自越倅徙知通州召还修起居注又以言事黜知广徳军逾年徙湖州又徙庐州持祖母防服除知蘓州徙福州徐州又南京召为太常少卿易秘书少监哲宗即位兼侍讲迁右谏议大夫故言七郡】治防无全牛【见前注】还朝防嗟职明月岂暗投【见前注】抱被直延阁【刘歆七略云武帝广献书之路书积如丘山外有太常博士之藏内则延阁广内秘室之府退之送殷侑序云持被入直三省丁寜】疏近奎钩【书断曰苍颉仰观奎星圆曲之势合而为字孝经援神契云奎主文章苍颉文字总而为言晋天文志钩陈后宫也大帝之正妃也时宣仁后御】三生石上梦【葛洪川畔牧童叩牛角而歌曰三生石上旧精魂赏月吟风不要论慙愧情人逺相访此身虽异性常存此乃僧圆泽事见于甘泽謡东坡删改作圆泽传见遗文】记是复疑不隠几付天籁【庄子齐物篇南郭子綦隠几而坐仰天而嘘云云又曰汝闻地籁而未闻天籁】阅人如海鸥【列子云海上之人有好鸥鸟者每旦之海上从鸥鸟游鸥鸟之至者以百数而不止其父曰吾闻鸥鸟从汝游取来吾玩之明日之海上鸥鸟舞而不下】襟怀俯万物顔鬓与百忧长歌可当泣短生等蜉蝣【古乐府王融悲歌云悲歌可以当泣逺望可以当归短生见前注诗蜉蝣之羽毛云渠略也朝生夕死郭璞诗借问蜉蝣辈宁知龟鹤年白乐天诗长生无得者举世如蜉蝣】悲欢令人老【文选任彦升诗悲欢不自持】万世略同流【书万世同流】轩冕来逼身【轩冕见前注】白苹晚沧洲【栁恽江南曲云汀洲采白苹日落江南春】履拂知道肥【杜诗巾拂香余捣药尘阶除灰死烧丹火诗意言道学萧散也子夏战胜故肥见前注渊明诗贫富常交战道胜无慼顔】净室见天游【庄子外物篇室无空虚则妇姑勃豀心无天游则六凿相攘】小人乐蛙井【庄子井蛙不可以语于道】痴甚顾虎头【晋书顾恺之痴絶才絶画絶或曰小字虎头或曰虎头将军】世縁真嚼蜡【楞严经于横陈时味如嚼蜡】骨相谢封侯【后汉班超传相者曰此万里侯相也】松根养茯苓【杜诗知子松根养茯苓迟暮有意来同煮】嵗晏望华辀【考工记辀人为辀注车辕也谢眺诗叠鼔送华辀】
　　以潞公所惠栋芽送公择次旧韵【前集有谢公择分赐茶三絶句今次前韵】
　　庆云十六升龙样【前汉志若烟非烟若云非云郁郁纷纷萧索轮囷是谓庆云】国老元年密赐来【左传国老皆贺子文北苑贡茶録云庆歴中蔡君谟造小凤团自小团出而龙凤遂为次元丰有防造宻云龙其品又加于小团之上】技拂龙纹射牛斗外家英鉴似张雷【谓张华雷焕也】
　　吏部苏尚书右选胡侍郎皆和鄙句次韵道谢
　　不待烹茶唤睡回天官両宰和诗来清如接笕【以竹通水】通春溜快似挥刀斫怒雷【天官吏部也周礼治官之属有太宰小宰以喻尚书侍郎】奉同公择作拣芽咏【贡茶録云茶芽最上曰小芽如雀舌鹰爪次曰中芽乃一芽带一叶者号一枪一旗一枪一旗号拣芽最为挺特】
　　赤囊嵗上双龙璧【元注云囊贡小团亦单叠惟拣芽双叠】曽见前朝盛事来想得天香随御所延春阁道转轻雷【元注云元丰末作延春阁○张平子西京赋复陆重阁转石成雷复陆复阁道也于上转石以象雷声】
　　今嵗官茶极妙而难为赏音者戏作两诗用前韵
　　鸡苏狗虱难同味【煎茶赋云或济以盐勾贼破家滑窍走水又况鸡苏之与胡麻鸡苏俗呼紫苏胡麻一名狗虱皆见本草】怀取君防归去来青箬湖邉寻顾陆【箬溪在湖州顾陆谓顾野王陆羽按寰宇记湖州长兴县箬溪在县南一名顾渚顾野王舆地志云夹溪悉生箭箬南岸曰上箬北岸曰下箬村人取下箬水酿酒醇美俗称箬下酒陆鸿渐名羽有顾渚山记二篇盛言顾渚茶之美为江左第一陆龟防嗜茶置园顾渚山下嵗取茶租自判品第张彦逺名画记有论顾陆张吴用笔一篇谓顾恺之陆探防非此诗所引】白莲社里觅宗雷【白莲社在江州庐山晋慧逺法师故事也同社十八人宗炳字少文雷次宗字仲伦与焉】
　　乳花翻椀正眉开时苦渇羗冲热来【拾遗记晋有羌人姚馥但言渇于酒羣辈呼为渇羌初学记程晓伏日诗云今世褦襶子触热到人家摇扇髀中疼流汗正滂沱褦襶谓不晓事渇羌亦此流也】知味者谁心已许维摩虽黙语如雷【维摩诘经时维摩诘黙然无言庄子渊黙而雷声】
　　公择用前韵嘲戏双井
　　万仞峰前双井坞【山谷所居双井隶吉州分宁县】婆娑曾占早春来如今摸索苍龙璧【许敬宗曰若遇曹刘沈谢暗中摸索着亦可识借用其字】沈井铜缾漫学雷【老杜铜缾诗乱后碧井废时清瑶殿深铜缾未失水百丈有哀音】
  </div>
  <div class="pagination">
   <a href="山谷内集诗注山谷外集诗注山谷别集诗注_page33.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page29.html">
    29
   </a>
   <a href="山谷内集诗注山谷外集诗注山谷别集诗注_page30.html">
    30
   </a>
   <a href="山谷内集诗注山谷外集诗注山谷别集诗注_page31.html">
    31
   </a>
   <a href="山谷内集诗注山谷外集诗注山谷别集诗注_page32.html">
    32
   </a>
   <a href="山谷内集诗注山谷外集诗注山谷别集诗注_page33.html">
    33
   </a>
   <span class="current-page">
    34
   </span>
   <a href="山谷内集诗注山谷外集诗注山谷别集诗注_page35.html">
    35
   </a>
   <a href="山谷内集诗注山谷外集诗注山谷别集诗注_page36.html">
    36
   </a>
   <a href="山谷内集诗注山谷外集诗注山谷别集诗注_page37.html">
    37
   </a>
   <a href="山谷内集诗注山谷外集诗注山谷别集诗注_page38.html">
    38
   </a>
   <a href="山谷内集诗注山谷外集诗注山谷别集诗注_page39.html">
    39
   </a>
   <a href="山谷内集诗注山谷外集诗注山谷别集诗注_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
