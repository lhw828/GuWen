<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 293 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 293 页/共 296 页</h1>
    <div class="content">　　执事行窃谓除目只在旬日内方拟治一杯于花径祗而蹉跎遂成数月别野人不能问世事但尔时迁除大有不可解者达士大观正当不满一笑耳兴国士民似饶余福明卿尤觉縁胜想当于真宰前祝留公张羽王落魄可悯金陵之行或足少畅郁悒苐一觞一咏间不无又树矛防如何如何仆近为疟鬼所侮浸淫不已几遂委顿然自此万念俱扫尽旦夕作有发头陀矣使旋附此不一秋气向深加飡自爱
　　又
　　春时乡人周茂才归则称公有霜露之恙尚未己而明卿大叅为言勿药伏惟小畏风自消息无他也襄阳久借公作羊开府上佐即岘首汉江之思将来并深永矣苐除目久未下吾郡楼台颇称近水而坚贞自信者乃不蕲得月耶仆非敢以不出为名懒病苟活迹于逃禅耳元驭学士犹在禅而遽膺夫爰立之命为国家培真气为善类树赤帜吾曹借桑榆之暎以自暖抑何幸也所喻尊公夀言仆忝葭莩之末覩兹盛事即防公托宁不欲小有效于管椠苐以数月来有笔研戒而明卿本宁为之前茅更难称继恐重虚仁人孝子之至心不获已谋之曹子念而润色之或有当也大币具仞逺臆谨拜嘉并附不腆之报希照纳初春向和惟厚自节宣以迓眷祉不宣
　　欧桢伯
　　久不闻问寤寐劳思传两制之擢执政悬待而除目尚尔寂寂岂国子先生未成进学解乎梁舍人来得惟敬书知旦夕北首愁未办装耳仆老此山镇粗飰浊醪翰墨自寛了不知其薪之积也春来作梦无非故国遂与春明门絶矣舍人便聊附此贵僚吴君者材甚髙步武台垣而出倅逺郡其说可得闻乎余不具
　　又
　　春时得兄一札及寄雝馆集诵之令人洒然清光入懐不能己已弟汩没尘海中荷先师援拔不至为六贼钩牵入阿鼻狱于分已过岂敢妄有希觊如髙令公王恒山也若言路齮龁则固甘心受之诸凢詈我辱我者皆代我懴诲宿憯耳正郎之迁比之少陵检校己超此不足为兄贺于操觚之士少一吐气乃足贺也惟敬髙坐羊城跌宕诗酒且在世法中光景殊佳足慰晚途曽侍御按吾吴其人寛大长者而于出处一念尤当作物表观惜以病去不获相防承兄有使风二君为一布区区可也寻兄往札有托赵汝师语未审何事汝师凢三见不暇叩之兹殷无美行附数行扇头二律破例见鄙仰吴翁晋客金陵诗甚竒幸物色之初暑骤溽强饭自爱
　　又
　　虽甚念足下而不能作金陵问亦以凿坏之人与世末杀者例固如是耳适刘计部一札来云足下已请告旦夕当发此何必减二疏即少赐金何害蔬食水饮哉都门供张啧啧填道弟不如钟山一片秋色寓无声之情独至耳惟敬虽厌世足下遽归文星之在百粤分者欲移当复停五羊顿不落莫矣金陵将无复人如何欲作一诗赠足下而刘氏人去迫且年来有苦吟戒以是且止然终亦不敢负也昨戚少保去曽托致惟敬奠文一章又托访求岑绍兴遗诗文鄙意欲梓而行之生平不受人恩特此君一剡出意外小欲报之地下足下防少保幸从防焉山中白云不待分供彼此共之自爱自爱
　　又
　　仆乞骸见格其说穷不得已而以病告杜门却埽俟命曵尾而故人尚有剥啄者吴明卿见过仅少平原两日酒戒文戒破我殆尽幸此中无染着不至作谢公离别恶耳昨秋见临淮诸君子送兄散髪海隅之什日夜想像聚寳雨花饯别冠盖不减二疏而竟尔寂寂乃知疏至公车而止当是一时庙廊意不欲去面上眉耳区区齿吻余息处亦无所成名特以初心不拟负且自顾老矣安能脂色软语事言路少年诚不欲重贻盖棺玷非敢借手西行符繻也佳章见赠理事无所不畅苐以文成贞白见拟非吾任耳小俟兴到当勉倚和俟兄一成行即上之充艖符压载仍托五牟使者寄罗浮主人使于大庾傍也前周生所附去像赞方愧抛粪佛头何劳郑重此复
　　又
　　与兄西闗夜别即走乡落蔬食禅栖者匝嵗为病所窘不免食肉为盗所憎不免入城为故人所强不免复亲笔研自是碌碌一故吾无足道者唯见岭南人问得兄起居状知尚徤饭豪吟虽防商异境犹是一天仆小于兄十嵗齿落殆尽髪无数茎黒者姑作逍遥观待期而已秋间荷主上恩德宰地见怜先人得赐祭葬赠官自此可以下见泉壤若山公一启便为蛇足少不自揆当作小草兄无用见美也朱提举人将致手教及扇头大章怳如覩紫芝眉宇喜剧欲枉輙成小律附上并薄有所侑殊不敢当玉案亮之
　　又
　　夏时曽有一书附去不知达否三见南海偕计者问足下起居云食履神明不衰吟咏益王且传有壮防之兴令此江山生色苐仆自强起以来忽忽无复是处此邦名胜虽足畅防目小小篇什差亦厌讐然既成而中愧之矣为得亡弟耗食寝都废三秋九十日眼眶无一日干生理遒尽何况宦情己上书乞骸下铨部得覆允便可买扁舟而东于墓田丙舍稍一饬理刘伯伦云死便埋我故是达生要亦恒事耳张肖甫遂为异物今嵗不堪龙蛇指不能尽屈也相嘱无多谈加餐鬬徤而已郭学宪寄兄全集读之于眉峰得小展不一
　　寄瞿汝立
　　闻己束装将西首矣白葛黄粲充衣鉢费谨悬拂子俟公一口吸尽西江水当借余润潄肺腑也
　　荅况吉夫
　　用晦使来承贶书及诗读之了知微意所属令人悚息不敢当然起色未尝不浸淫满大宅也仆固不佞兹意蓄之久矣虽防出入朝野未遑息肩然所以不敢轻举笔者说有二其一尝笔之巵言以为千古而有子长亦不能成史记何也西京以还封建郡邑官师宫殿名不雅驯不称书矣其诏令辞命奏书赋颂鲜古文不称书矣其人有籍信荆聂原尝无忌之流足模冩者乎诗有尚书毛诗左氏战国防韩非吕不韦之书足荟蕞者乎窃恐未能继也其二则当有罪我者史记千古之竒书也然而非正史也如防侠刺客货殖之类或借驳事以见机或发已意以伸好今欲仿之则累体削之则非故且天官礼乐刑法之类后几百倍于昔矣窃恐未可继也虽然执事之知我深矣其属我切矣不佞焉敢终自弃以孤君子之明恵意者其自东京建武始乎执事卧家逾十载岂其己有所撰述姑欲借仆以自证耶即有之幸毋作帐中秘可也仆生世不谐终老毁誉间今获假微谴偃息泉石为幸己苐春来花竹日新苦酒食见迫卒卒无须防之间草次奉报不一
　　荅张羽王
　　昨杨大夫行时偶患眼疾不能事笔札而大夫自意迁可以无入境且云足下亦旦夕除目下矣以故不及草报书然亦野人懒慢常习足下何督过之深也扇头新作令人怳焉如觏七年前面西征注文极尔雅便觉郦道元江文通为赘知复沿檄金陵稍与其山水人物相接差足舒吐毎读柳河东集叹其所负挟衅甚大而谪止司马移地止柳州其郁悒忧懑之极至有不可以为生者足下之不遇过河东何啻倍蓰然而无一字半语之怨何也人之度量大小相去逺矣仆己授家儿辈束身入茅舍不将一物自随觉胸次湛然然尚能成一诗书扇头奉赠自此焚弃笔砚矣
　　荅王龙溪
　　自辛未夏获一奉顔色于今七改嵗朔矣毎见张守君道翁饮食步履耳目之用不少衰方在仰羡以为钱塘一衣带水懒废自阻无由侍几杖而聆德音忽拜大诲及新刻数种捧诵之余不胜感服此道理在孔门若五百白牛乳阳明先生于内防出醍醐然服之既久仍以为酪自翁再一防破使人咽喉间作甘露快世人不问罗什之啖针而防疑其有室无怪宣律师未晓三车菩萨地位也守君甚念翁春和一命扁舟防吴中诸山水观万物一体之妙且令后进有所启发何如余不具
　　荅凌绎泉
　　昨自吴兴还情事黯然得接清论防别业评隲名画法书网鱼荐酒便是出苦海登四禅天解维之后梦境亦爽归欲作一诗纪其胜并题仲君盟鸥馆旋为俗事所夺万姓类纂史记纂二序亦未及命笔方拟杜门养疴于汤药之暇完此诺而使者以手教至矣栖贤笋是竹中第一品当令玉版师避坐谨以恵山泉独荐之作禅恱味供不敢轻待也谢去咎姓纂附上或可少助博洽湖山清晓四字钩上手疮不能执笔亮之亮之
　　胡观察伯安
　　公明德君子也歴官二十五年不改初服不求速化杨文懿公所自拟以青裙白髪之节妇非公孰当之然而文彩烂然五色若滇中之赋与文见一斑矣笃生贤子则丹穴之雏一和鸣而畅昭代之盛诸所以黼黻泉石娱快性灵者种种来谕谓髪尚纯鬒徤噉雅步虽受禀之厐淳亦内外二境之美有以凝成之也惟麟趾已征而含饴未遂然亦只在早晚间耳仆未老而衰无意人世防上真见喻薄晓去来于分粗满今者之迁真为蛇足已恳疏力辞兾必获请伏承饰奬兼贲大贶非所敢当但恐孤千里逺意勉尔拜嘉不腆附于献缟仰祈鍳纳不宣
　　司文选泽民
　　伏审门下明德宏猷久重铨地迩者晋握大柄登选贤哲以黼清时甚休休世贞衰劣过时之人跧伏草莽不堪拂拭加以亡弟骨肉深痛陈情乞骸门下特垂勉留过饰奨重増惭汗惟是报书猥及先君子事则旷若发朦五内俱震縁往时宗伯覆台臣之请仅予祭葬贞已冥心引分无复觊觎止是具疏为先妣乞并祭而已乡衮太原公为改疏辞得以移咨贵部荷明公与太宰二山公赠覆得叅八座太原公误示覆自选部以故贞有不腆之启仅达之选君子不复知自明公大造于先君子即世世犬马不足为报而乃懵然无所识知明公固不以为德如不佞有胸无心何谨此附陈感私然不敢以筐篚累盛德也亮之亮之
　　荅帅膳部
　　世贞里居若瞆而偶传有帅君者自北曹乞分司白下尝以片言拄宗伯饰勤口私心壮之又传帅君工为古文辞初秋病疟愦愦中而南昌胡生以尺椷介我启之则读一诗一衮而皆藻其语隽永其味又若以贞为可教而降心者起色骤上满大宅念留司无他帅向所传帅君必执事也世贞抱膏肓之疾防不齿之谤其龂龂自白下而操刃者又执事之省人执事尽汰之而以过褒饰即不肖感恩狥知之无已白下诸君子得无疑执事有偏驭之嗜耶执事古文辞鲜所不宏丽而拟古其巨擘也乃见赠之篇精博老苍惜令不肖当之辱耳世贞乆堕讇语业近荷师真见戒行且入闗塞兊黜聪焚弃笔硏而执事之见厪若此亡已则妄进一言大抵有韵与无韵语其轴一也庀材宜博师匠宜古入思宜深篇主脉句主眼勿庸勿晦勿促勿碎凢数者执事之所饶辨也而复以此进吴札之献缟献所贵也拙诗书扇头不能酧来美当青女时屏之箧笥而已
　　孙文选
　　贞不佞尝从燕中事先文恪公又一再接伯氏叔氏诸先生而至于门下则若疎濶者然门下之贤与文学节防天下莫不知而其于铨部之政则尤脍炙人口家弟相见能啧啧道之而赵汝师宫赞毎一书来輙称服不已谓羣贤虽满朝当无出门下右者不佞固自放世外然不能不熟知有门下也门下秉铨政来嵗余矣所推毂中外及岩穴几尽然类多忠信亮醇瓌竒儁特之人而猥劣如贞乃亦滥尘启事此则所未喻也贞一疎狂士耳往年先君子难不能从死而又轻出虽欲有所为不获遂而归家仆见误治园圃食酒买书籍有豪声为白简所中虽不必尽实要非无谓晚途虽稍若有征块处穷约而实自放名教之外妄希出世之业此岂有毫髪足当于门下者毋亦门下惜其本志不甚污滥薄晓铅椠之业为足收録耶将二三同年故旧在事者稍一防扬之不欲峻拒耶仆于出处至微细出固无益处不为髙特以疾病连绵衰朽侵迫欲苟保半残之躯以毋为门下知人之累唯此一念则甚真且决乞骸疏上幸即为处覆赐归则门下大恵也干冐尊严无任悚仄
　　万兵部
　　自往者得效一言之敬于公之先人于今四阅嵗矣盖犹惴惴焉以不文为愧山中不能数承起居惟从邸报见公有尺一征而又见拜司马部盖当事者欲以腹心干城寄公非漫浪除目也区区自废成癖日与世左蔬食草衣灯火一龛以终其身足矣儿子谫陋不文误玷贤书遂使贱名复齿人间而公至举以称贺得无重仆之愧且惧耶野人见传呼而惊诚惊之也大司马挞伐之威无所不加而江南嵗屡侵闾阎展转尽矣公亦尝一念及否儿子便附此以报草草不竟所懐统祈照亮









　　弇州续稿巻二百三
　　钦定四库全书
　　弇州续稿巻二百四
　　明　王世贞　撰
　　文部
　　书牍
　　应黄州在明
　　招提握手垂三十年萍梗江湖无复理値然至西曹借躯缓颊以为赴义者其在耳目间犹信防也公治郡一不称时趣即脱屣之因山为林莳药酿酒隠然仲长乐志之风比之柴桒殊不寒俭闻贤器复继武更足慰目前仆自废蓼莪一丘一壑蜗涎足润而誓墓不坚腼顔强出身在人手名在人口如堕苦海无复出期庚辰以来始能痛割去之生平嗜翫不挂一丝诵白马之遗编抽牝之秘防长斋六时忏悔防憯以此了余生粗觉具少味耳恨无能分供也教授俞先生自诡与公莫逆因其归聊尔附并有所刻两藏经典数种呈览不一
　　唐滁州
　　不佞王父司马之获从文襄公后也世父藩幕君且同塾师矣而先御史大夫在散署时又获奉文襄公拂拭不佞又于班行中一再接状元公顔色则辱公世讲之后非一日矣不佞有雕虫之好且好称説循吏业而执事工诗工文章工为州邑则不佞之称神交又非一日矣张令君又亟称令先君之有隠徳也执事谆谆赐之书重之以币防追为志铭不佞纵能辞地上乌能辞地下苐卒卒少须臾间俟长夏无事当敬具草以俟后使来可取也新诗多爽朗有致八咏之章所谓不虚美贤于上韦左丞哥舒开府多矣寄明卿而宠灵及于不佞知执事之见存又非一日也
　　范司理
　　得执事报书具金丹大指此更数明师歴数十读而不能决者执事一览了之逺则僧一行近则程伯子不是过也仆似亦有管中之窥粗与执事合然而不敢从者同类有情终属污防恐异日不免天宫驳放一也未免于人小有所损损人以益己非造化心二也筑基之际少不如式不能无决撒三也临敌之际万一不胜则败随之四也取之而不得则必他取其势流而为彼家五也广有采择滛声外闻得罪名教六也后读黄庭真人在已莫问邻何处逺索求姻缘始豁然若有悟以叩师真亦遂脗合执事从容涵咏之久当必自防也赐环故有説惟荆老亦同之或水或土皆蓄深意此时未敢为执事道尽杨生非忠臣后非有文行王生非工诗非贫仆不敢与还往亦不敢以闻执事执事意果不异敬服敬服使琉球二书拜教后却奉纳也
　　张司理
　　衰嬾杜门苟简一切即君子之至于斯或有不克见者属明公按部则首沐干旄之枉嗣后一奉酒语三接茗谈不意垂尽之年获覩海内伟人归与儿曹及之且诧且幸明公虚受若万斛之舟链事若百煆之金而查滓融冶襟度超豁尤出意表至于折节文士傍撷艺林不逐物情讳世忌文举彦升之伦不足多也信使逺驰致手教累纸倾倒之懐彼此无异少公翩翩丽藻机圆语妙自是当家稍一涉猎泠然心赏惟于仄韵叠句小妨吟咀盖中原之音多以平入仄若献吉于鳞茂秦则无此累矣其他名家少有能避者俟从容当为一一铨出所命拙序固不敢辞苐未免佛头抛粪奈何卒卒口授不次为罪
　　曽长洲
　　仆以谷日谢亲交应酧而笔研旧逋尚未及洗拟至暮春始得一切放下从辟支禅了此生四日前忽有以除目至者怳然莫知所繇当是庙廊搜括陈人殆尽因而竽及耳仆向者匹夫之节不固腼顔朝列见憎白简即今日不出岂能于卞田充隠弟不欲负庚辰香火一念以此上孤赐环之恩下拂推毂之谊有所不恤兄谓动静原无去来皆一心所造此是造极语仆之不动心是本无出意非闗学力也旬后不免走苍头上乞骸章小损儿辈槖他无足言者使回附谢不一
　　又
　　承损饷新茗领讫喻及出处具见超脱仆尝与陈雨亭银防言有应迹而无住心则居士之与宰官何别但庚辰初念不可负耳邢侍御长者故不惜为一倾倒然未尝为击唾壶何由窥我千里也黄图解元再相防否亦有所告否大抵吴民易感亦易怨士大夫易誉亦易毁惟信我之不可夺者余则采物情而酌之可也末世断断避嫌之事贤者为之矣
　　又
　　儿子軰初自吴归云防意似不佳流言籍籍殊为悬情旋闻已消释甫自慰而家弟驰信来谓得之王中丞所则白简有所指摘矣足下心事如白日中天唯是小不避形迹然亦何足相染家弟又谓所拟量移于一方施绛帐审尔亦不至出恶声也足下但自反照追省于此际加涵飬琢磨却是一番功力毎读孟子称四十不动心而又曰动心忍性同此心也而又有动有不动此公案不可放过大抵吾人未到圣贤地位不怨不尤则可不愧不怍则不可仆老矣木食块处于一切世事皆末杀无能为足下鸣聊致莫助之爱而已前月末将断笔砚觉得于胡庐山先生未了一念捉笔成衡齐序既脱稿而读之殊不能有所发挥以此灾木不如覆瓿也两日计当移疾请假聊此奉慰加飡自爱
　　又
　　清上人来得兄书跫然之音令人耳开若聆大吕兄之爱我深矣念我切矣独所谓三喜者于仆未之有契也仆卧弇中粗自蜗殻特为乡亲友所娆不胜其烦寻得留都一大老书极夸省防静胜而防副枢之命尘念一起遂成地狱种及至此间为试士困以酧酢兼苦笔研之繁种种魔境盖未防而有亡弟之变矣肺腑中裂形神不亲以故恳上乞骸之章而不蒙赐允且未敢再上支吾至来春当图一决平湖丹阳慷慨有志行人也麻城广大教化主也若谓其禅谓其理学谓其飬生则愚固未敢信也兄谓世果能用仆耶仆尚可用耶迩来小建白微窥其兆矣孔庙一疏自谓独见诸公中亦有以为信然而卒见寝夫焉能用仆也兄试读之以为不然则仆不可用也今年阎希言去境极佳肉身至今不壊闻罗近溪去亦自潇洒潇洒仆或可自信不壊吾不能也清上人幸一二接语福徳僧也学行俱入大乘境但未知透悟何如耳此二门各有人独吾儒太牢落【阙】
　　朱之格物
　　王之致良知故自匪同若致得尽格得尽终自成一局靣不狼狈也兄明年得一南清曺可乎仆且归恐不能待耳余不次
　　徐推官桂
　　公以一轻刀破臈而访我知寄悰良厚夜谈虽小畅然以老病畏寒不能步履而从弇中尚是小缺防新诗有学有才情有字有句必名家必传后无疑也唯在乎熟之而已李杜沈宋王孟诸贤百年而后岂以品山定名代次第耶小间能成一诗以壮公意兹则未及耳新刻三种附览
　　徐嘉定
　　刘介徴雅士也坐间觉温风时时袭人与小语虽未际极亦有诣防恨仆方困河鱼不能多盘桓耳乃用郑重为谢使我愧陈孟公梅雨周洽讴歌溢耳其波入娄者则练之余也公方劝农省敛而念及方外病叟损饷种种新荈薫柑敢不拜嘉窰洗初启封光彩溢射虽叔夜鎗元常玦美寜过之苐仆夙有此好聚亦不少庚辰嵗偶感其累心屏付儿辈不置眼久矣静室中洼尊坏饮竹牀木几无直一镮物何敢溷此珍器乎却附使上之幸寛其不恭也殷无美豪饮剧谈故自足赏徐茂才者竒士久困辕下非公焉能使之骧首长鸣也余不具
　　傅司训
　　公入剡余五载矣经术行谊为诸生表仪仆虽土室如夏甫亦窃耳之而复从邸报中覩荐剡则益大慰惟是长器见顾亦云已有百里之除而尚何寥寥也从政者新矣岂尚欲持久任之旧耶仆夙障不能扫除见陵二防老态种种而辱存念过深餙奨非当损饷皆广文斋中物挟以烟霞色令子猷意爽尚恨不能为扁舟之造也杜武库左氏癖者千余年而得公砭之昔人仅能通鉴纪事本末留第一义以属公皆大快事所委穅秕之引不敢辞苐受役笔研方苦而病益甚幸少寛之冬中必不敢负宗伯公即取去作中郎帐头物且云欲有效于门下仆尚未获卒业也秋气向深加飡自爱不一
　　又
　　公以学行渊着表表人口荐剡再腾实张司马与直指使之识也仆何力焉而猥用相谢毋乃使草莽之人得窃朝市权乎以公之材入长六馆出宰百里少足展骥而当事者仅用常调量移虽复匡山彭蠡之胜日供几席如摅吐不令尽何行矣除目且继下矣左传属事仅一见之而荆老即秘为帐中物如蔡中郎之于论衡再叩之苐云尚有欲商防者仆愧穅秕导精粱翻足相辱以故不敢再请也麋鹿之性与丰草长林狎特欲脱覊络以保余年耳非敢偃蹇朝命袭髙洁名今幸得请矣食物种种皆烟霞味谨尔拜嘉厚币却纳并有杂刻侑览不一
　　吴断事
　　天骤寒伏团焦中踡局如猬方取榾柮煨之而使者冲风雪来以种种山味见饷染指之余饭及妻子此感何如承示病目大抵中年以后精神不甚在阿堵唯清心断欲节饭勿食煎炙五辛及他浓味静以俟之不可责效攻治也春事殷时公病愈扁舟见访仆尚能破例一出瓠壶盛浊醪荷叶裹蔬糗为公作弇园主人也一笑
　　吴詹簿
　　入霅中哭故人几失公幸免题鳯一作罗浮梦然至侵晨出则仙舟已发矣怅仰间更辱报谢九畹道人与玉版师皆阳羡山中髙品屈作弇园供为辱矣輙以东海三醉胄相报尤辱也或公拍浮酒舩时更以为佳耳腕疮草草极不恭亮之
　　又
　　冲寒抵阳羡遂造亭忽忽如梦声伎供张之盛都已忘之唯孟公髙情与叔夜酒态依然可想耳新构一轩枕白莲池颇幽洁得公所惠竹牀竹墩置其中佳客至可坐八人更以公瓿中菇佐酒便増一叚潇湘色小簟疎帘此间故不乏也像賛几作箧笥物检出并二扇污讫奉上殊不足录所命振始堂记堂在何园园何地何名中何亭馆卉树竹石以何年他属以何年归幸一赐示庶笔底纵横且不落寞也余不具
　　文子騑
　　应门者至团焦出公刺惊唤小篮舁竭蹷抵河口则僊艗在缥缈间矣无威明之疾而有季长之慢如何可解家弟言公遂焚牒不出昔陶公去彭泽尤以束带见督邮故今河南防郡也同守贵是督邮以上官何所感而飘然弃之令人想见千载箕颍间色公如有意和归去来乎请具子墨客卿以俟间与家弟言先待诏公在玉京当拍手叹呼佳儿或博士先生鼻息不能无小咈然耳一笑
　　凌际叔
　　仲夏辱公枉驾而应门澷拒遂成题鳯以故于陆生便致其不自安而公不以为罪逺厪教存副以隆贶愧感何如世人好言太史公而于班氏遂成卤莽譬之习书者归右军而忽忘大令不知父子家法纵有小乖不能以寸公此书行所谓班氏朽骨得蒙荣造矣苐往往令小鸟抛粪佛头殊不为雅业已相许旬后可令人见取不免为公作蛇足
　　凌郡丞
　　季君之使至复拜手教惓惓念我年来正得顽悍力耳所谓山神伎俩有尽老僧不见不闻无尽也家弟移防防甫上即弃繻出闗于前月七日抵家矣赏心者谓其好道雠迹者以为吊诡不知其自倦防一念借之归作老农老圃耳生平于故人竿尺殊卤莽前嵗始晓令侍笔者录得数纸及检子与明卿子相书百之一并仆近稿录去姑塞白耳屠青浦处为作一纸公可令苍头别持索之家弟亦令检得少许后附上也不知公所梓合今古人或颛本朝否鄙意以长书论事理若望之少卿子长之类小简叙寒暄如晋人致语分作两部庶为全璧唯公自裁之
　　又
　　前谓交逰翰墨尚当有数种故作此报既令儿辈检则多失之今仅上二巻聊以存姓名可也仆比来百事俱灰冷菜豆藿一饱后即兀兀枯坐而千里故人以笔札见役意软不能作白眼郤之诚有如公所笑宿障者若序吴朝卿文则坐陆生见迫以贫病老儒可悯寂寂数言聊用塞白殊不闗方寸也王百谷善竿尺仲蔚意不能新却善守陈调亦可收采否汉书评林序应于难弟所见之是了前嵗诺亦公所笑宿障也不一不一
　　刘子威
　　忽承教札修礼过共非弟鄙劣敢承弟本无所受亦无所证止是蒙师真度引于苦海中一掉头耳去彼防殊自辽邈也来喻此形已久生无乐王道者亦言吾丈精进之甚至厌此四大便拟割之夫厌恋等耳如来所谓众生相夀者相也四大诚幻造然欲借此修持异日有身外身不妨舍此皮囊兹则未可也继首坐香烟未絶倐尔脱去尚为防侍者所笑以其落隂耳勿助勿忘毋欲速毋见小敢以为吾丈告二诗虽降格而精诣之意故在白香山见之当击节纯阳老僊或便未荐如何王道者见亦无大谬徐验其定力耳
　　又
　　季秋之朔为儿子苟忝名场报者羣噪匿避一室两日而应门以尊刺见示则僊舟已西迈矣念仆非皇度辽公非鴈门守何敢偃蹇称疾得罪左右乃公不以见尤手书缱绻有加于昔至新集之贶恍如被穆如而聆钧天也弟本毫髪无所得状若可以捐俗者迩为乡里麋集勉强趣承今始一弛肩忽忽如梦追唯获者皆幻累者独真欢喜之障殆重于忧苦障矣公自是晨下谪此缘犹在绮语一扫而空之为望所需诸经刷装都未及却从家弟所覔得一部附览不一不一
　　又
　　昨嵗杪得张幼于一札来云公猝中末疾不良于行已复得一札云有起色矣已又闻之人曰平矣故不敢通讯问以凟阍者而私心之为忧为疑为愈则亦三也乃乐天和尚至则于锡头得手教满纸公之念我笃矣九月遘喻少君与受静坐诀三日而真气动不着意想而法门所称开闗交脉者畧尽得之周身殆徧今则归脑中了不竒且时时为杯酒徴逐所夺无足为公道者笔研一途少时肠肥脑满勇于构思浮名见被时亦热中今老且厌倦矣而嬲者不止譬之嵗计入不千缗而日食且万钱胡以应之又志表之类虽称为防墓尚是仁人孝子一念至于后进少年偶得一二隽语便欲据西京超大厯居官仅考中下輙称韩冯翊黄颍川老而不死多作诳语畏入地狱公何所见而翻赐艳且公之才髙于仆仆固知之亦公所知也大集已付剞劂毋论海内及后世即眼底已有俞君房吴瑞糓郁人文王少卿四钟期矣何至作伯牙嗟也所示颠倒凌厉者为何人弟处絶无相间公者于公处当亦不间仆纵有之何足挂耳人生不满百长懐千嵗忧当是有情痴也使有身后名不如一杯酒此则安乐法也乐天者与之谈时时诣防后知其坐天池以片语挂塔托鉢者虽薄业作瓯脱聊尔应之防辞似宜稍益华实恐见者以为杜徳机少损施心也如何如何
　　殷无美
　　昨承足下见示君典学士书知不以不肖而弃之且许春时垂访海上甚感足下道君典新筑所谓伊人宛在水中央令人洒然如梦醒记仆副山东宪时故吴中丞峻伯为学宪尝与诸贤酒间戏言志峻伯谓宦辙不必中土即滇蜀闽广须尽歴之饱其山川风物最后亦须坐尚书省押尺一乃告老耳仆谓鄙愿不及此愿得二顷陂四围列植梧竹垂杨芙蓉之属陂中飬鱼数千头中搆一岛筑髙阁三间其下左室贮书籍及金石古文右室尽贮美酒傍一小室具茶灶灊釡兼畜少鲑脯菜阁上一榻两几读书小倦即呼酒数行醉輙假息岛傍维两蜻蜓艇客有问竒善觞咏者以一艇载之来一艇网鱼佐酒不问朝夕饮倦则相对隠几兴尽便复载去若俗客见挠者虽呌呼竟日了不酧应以此终身足矣峻伯问谁可当俗客仆谓坐尚书省押尺一者公即是也众大噱笑而罢峻伯谢贵州节归病死竟不得如愿而防幸有园林山池之属然在城市中自贵防以至田父野孺皆得狎之不能拒也不意君典一诣便尔苐闻其垂槖恐不能究仆语中境且朝望甫殷寜容于东山坐啸耶前送足下诗方醉极偶成即以付书房不复能记何语后检出始知叠用韵真倒弸孩儿也已改押矣今再书一扇呈览倘寄君典亦佳余不赘
　　又
　　泥金至练川者初似不在足下与子念軰叹咤移晷及得足下信而后喜可知也以足下才寜复终老公车然数受造物侮仓皇不能不寘欣戚其间如子念所传儿子岂不闗痛痒政谓其尚堪防防耳一贺札在袖中垂磨灭恐野人姓名堕长安便作齿颊间物次且久之而足下之诲已先我矣中间见饰过情仆何能为徳于足下足下名故髙于仆非若东野少防之有借于昌黎眉山也金马褎然髙第旦夕步武木天比之菑川生则殊少精彩奕奕足暎射后生数辈拜相封侯故不为晚唯在沈深其智勇俟时而发之耳虎榜几四百人足下固多长者防同志者为何同调者为何防虽老尚能呼子墨以俟也春来羸病几至委顿頼药饵扶持渐有起色贝锦之余乃复有齿及者真画蛇之足也宗伯知我哉曵尾以泥途为快久矣诚不慕太卜之寳藏也儿子憨甚何地无三余于千人口头揑怪亦任之而已中夏尚凉北土当益加飡自爱
</div>
    <div class="pagination">
<a href="弇州四部稿_page292.html">上一页</a><span>...</span><a href="弇州四部稿_page288.html">288</a><a href="弇州四部稿_page289.html">289</a><a href="弇州四部稿_page290.html">290</a><a href="弇州四部稿_page291.html">291</a><a href="弇州四部稿_page292.html">292</a><span class="current-page">293</span><a href="弇州四部稿_page294.html">294</a><a href="弇州四部稿_page295.html">295</a><a href="弇州四部稿_page296.html">296</a><a href="弇州四部稿_page294.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
