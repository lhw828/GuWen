<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 9 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 9 页/共 28 页
  </h1>
  <div class="content">
   蓝田十月雪塞关我兴南望愁羣山攅天嵬嵬冻相映君乃寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲称多量少鉴裁宻岂念幽桂遗榛菅几欲犯严出荐口气象硉兀未可攀归来殒涕揜关卧心之纷乱谁能删诗翁憔悴斸荒棘清玉刻佩聨玦环脑脂遮眼卧壮士大弨挂壁无由弯乾坤惠施万物遂独于数子懐偏悭朝欷暮唶不可解我心安得如石顽
　　送僧澄观一首
　　浮屠西来何施为扰扰四海争奔驰构楼架阁切星汉夸雄鬬丽止者谁僧伽后出淮泗上势到众佛尤恢竒越商胡贾脱身罪珪璧满船寜计资清淮无波平如席栏柱倾扶半天赤火烧水转扫地空突兀便髙三百尺影沉潭底龙惊遁当昼无云跨虚碧借问经营本何人道人澄观名籍籍愈昔从军大梁下【孙曰贞元十二年公佐宣武军幕】徃来满屋贤豪者皆言澄观虽僧徒公才吏用当今无后从徐州辟书至【孙曰十五年公从事徐州节度张建封幕】纷纷过客何由记又言澄观乃诗人【又言一作人言】一座竞吟诗句新向风长叹不可见我欲收敛加冠巾洛阳穷秋厌孤独【孙曰十六年建封卒公西归洛樊曰公贞元十六年五月十四日题李生壁云是行也予黜于徐州将西居洛阳故此云洛阳穷秋厌孤独也】丁丁啄门疑啄木【祝曰诗伐木丁丁啄木鸟名丁丁中茎切疑一作如】有僧来访呼使前伏犀挿脑髙颊权【孙曰伏犀谓骨当额上入发际也韩曰伏犀贵相后汉李固顶角匿犀后为太尉即此祝曰权一作颧辅骨也选靥辅承颧颊面颊也○颊古恊切颧亦音权】惜哉已老无所及坐睨神骨空澘然【睨斜视也○睨五计切澘音删】临淮太守初到郡【孙曰临淮太守谓泗州刺史】逺遣州民送音问好竒赏俊直难逄【直一作实】去去为致思从容【孙曰为致思从容者公令澄观致其意于泗守思欲与之从容也】
　　山南郑相公与樊员外醻荅为诗其末咸有见及语樊封以示愈依赋十四韵以献
　　【樊曰梁州在唐为山南西道治所徳宗兴元元年改为兴元府郑相公名余庆字居业以元和九年为山南西道节度使樊绍述为副绍述志传不书而见于公荐状及此诗荐状云摄山南西道节度副使朝议郎前检校水部员外郎兼殿中侍御史赐绯鱼袋樊宗师云云绍述其字也惜乎二公之诗不得而见矣李肇国史补曰元和以后为文竒诡则学于韩愈苦澁则学于樊宗师公此诗及绍述墓铭语竒而澁皆所以效其軆也一本题无与字】
　　梁维西南屏【孙曰屏蔽也诗大邦惟屏余见题注】山厉水刻屈【孙曰厉峭防也刻屈谓刻削屈曲也屈一作窟】禀生肖勦刚【孙曰勦刚刚劲也言人生其间皆肖似山水有勦刚之性祝曰勦轻防也吴録闻卿能坐跃勦防不常○勦音巢一作劲者非】难谐在民物【孙曰人性勦刚难谐和也】荥公鼎轴老【孙曰余庆荥阳人贞元中再为相鼎谓鼎鼐轴谓当轴荥一作荣】烹斡力健倔【孙曰烹谓烹击斡谓斡旋犹言宰制也斡或作鲜韩曰取老氏治大国若烹小鲜之义倔壮貌祝曰强也选假倔强以攘臂注倔强夷狄恶性梗戾○倔渠勿切】帝咨汝予往【孙曰帝咨者谓帝咨询于人而得余庆也汝予徃者言汝为予徃也取书云帝曰俞汝徃哉之义予一作俞】牙纛前坌坲【坲尘起也祝曰楚辞埃坲坲兮孙曰牙纛皆谓旌旂坌尘也前坌坲者言旌旗之多皆飞起尘土也○纛音导坌蒲闷切坲音拂一作拂者误】威风挟惠气盖壌两劘拂【祝曰劘削也前汉贾生自下劘上劘古磨字拂一作刜斫也断也左氏苑子刜林雍断其足○刜亦音拂孙曰言荥公之治梁威风惠气二者相须劘拂于天壤之间盖谓天也】茫漫华黒间【樊曰华黒今作华墨或作笔墨误矣禹贡华阳黒水惟梁州孔注云梁州东据华山之东西距黒水茫漫谓其疆界广大也】指画变怳歘【祝曰歘暴起也选歘从背见孙曰言荥公治梁指画之间便能变化如神鬼怳歘言甚也○怳许徃切歘许勿切即忽字】诚既富而美章彚霍炳蔚【韩曰易大人虎变其文炳也君子豹变其文蔚也孙曰章彚文采也言荥公治梁既富庶文章之工皆炳蔚而至也扬子圣人虎别其文炳也君子豹别其文蔚也炳蔚文采之貌○彚音胃】日延讲大训【孙曰日延者谓日日延此炳蔚之人使讲大训大训古训也书曰赤刀大训是也】判错衮黻【孙曰定八年公羊传宝者何璋判白弓绣质青纯何休注判半也半圭曰璋白藏天子青藏诸侯故白判谓玉也诗衮衣綉裳衮谓尽龙于衣上也尔雅黒与青谓之黻黻者刺綉为两已相背谓刺之于裳上也判言其所执衮黻言其所服也言日延讲大训者之多错杂如此】樊子坐賔署【署馆也】演孔刮老佛【刮或作乱方云字见剧秦文】金舂撼玉应厥臭剧蕙鬰遗我一言重跽受惕斋栗辞悭义卓濶呀豁疚掊掘【疚或作疾方云疚劳也】如新去耵矃雷霆逼防【新或作初方云耵矃耳垢也从目非或作防或作防防字书未见或与防同】缀此岂为训俚言绍庄屈
　　奉和武相公镇蜀时咏使宅韦太尉所养孔雀一首
　　【武元衡韦臯也诸本无奉字】
　　穆穆鸾鳯友何年来止兹飘零失故态隔絶抱长思【孙曰谓隔絶故山也】翠角高独耸金华焕相差【孙曰钟防孔雀赋云戴翠髦以表弁即此云翠角也下云垂緑防之森纚五色防注华羽参差鳞交绮错文采陆离即此云金华焕相差也】坐防恩顾重毕命守堦墀【孙曰恩顾谓为太尉恩顾故毕命守此堦墀而不去也】
　　感春三首
　　【韩曰诗作于元和十一年三月为中书舍人时也】
　　偶坐藤树下暮春下旬间藤隂已可庇落蘂还漫漫【祝曰蘂藤花也漫漫多貌○漫谟官切】斖斖新叶大【孙曰斖斖翠色貌○斖音尾】珑珑晚花干【孙曰珑珑花落声】青天髙寥寥两蝶飞翩翩【一作翩翻】时节适当尔懐悲自无端
　　黄黄芜菁花【孙曰方言云蘴荛芜菁也陈楚词谓之荛闗西谓之芜菁赵魏之间谓之大芥芜菁即蔓菁也】桃李事已退强风簸枯榆【榆木名孙曰释木云白枌也郭璞云先生叶却着夹圆如钱故曰榆钱也○榆音俞】狼籍九衢内春序一如此汝顔安足赖【一作春序一如顔去去安足赖】谁能驾飞车【孙曰飞车仙驾韩曰山海经竒肱之国其为人一臂注云其人善机巧以取百兽禽能作飞车从风逺行汤时得之于豫州界中】相从观海外晨游百花林朱朱兼白白栁枝弱而细悬对垂百尺【对一作树】左右同来人金紫贵显极【一作剧】娇童为我歌【孙曰娇童妓女】哀响夸筝笛艶姬蹋筵舞清眸刺剑防【孙曰言眸子清朗如剑防之刺甚称其俊快也补注张文潜云东坡言退之诗不解文字饮惟知醉红裙疑若清苦自饰者至云艶姬蹋筵舞清眸刺剑防则如此老子个中兴复不浅】心懐平生友莫一在燕席死者长眇芒生者困乖隔【生者或作生存】少年真可喜老大百无益早赴街西行香赠卢李二中舍人一首
　　【卢汀李逢吉】
　　天街东西异祗命遂成游月明御沟晓【御沟或作沟水】蝉吟堤树秋老僧情不薄僻寺境还幽寂寥二三子归骑得相收【寥或作寞】
　　晚寄张十八助教周郎博士一首
　　【张籍周况也或无郎字】
　　日薄风景旷【薄或作落方云薄追也国语今防日薄矣恐事之不集今详语势但如白乐天所谓旌旗无光日色薄耳方説非是】出归偃前檐晴云如擘絮新月似磨防田野兴偶动衣冠情乆厌吾生可携手叹息岁将淹【方云淹当作殗残也淹延之义不可通用今人书殁作没殂作徂多互用李白诗东溪卜筑歳将淹又逺行歳已淹字皆讹○今按古字通用者多不知方何以知此独不可通用也】
　　题张十八所居一首
　　君居泥沟上沟浊萍青青【诸本上句作浊沟下句作泥浊】蛙讙桥未扫【讙或作喧】蝉嘒门长扄名秩后千品【秩最卑也】诗文齐六经端来问竒字【孙曰汉书刘歆子棻尝从扬雄学作竒字注云竒字古文之异者王莽使甄丰刋定六軆一曰古文二曰竒字三曰篆书四曰书五曰缪书六曰虫书】为我讲声形【孙曰周礼保氏掌教国子六书注云一曰指事二曰象形三曰形声四曰防意五曰转注六曰假借形声如江河之类】
　　醻韩庻子诗　　　　　　　　张　籍
　　西街幽僻处正与懒相宜寻寺独行逺借书常送迟家贫无易事身病是闲时寂寞谁相问只应君自知【樊曰王莽投刘棻四裔辞所连及便收不请时扬雄校书天禄阁狱使来欲收雄雄恐从阁上投下几死盖棻尝从雄学竒字雄不知情有诏勿问时人曰惟寂寞自投阁爰清净作符命公诗落句用竒字籍诗落句用寂寞皆扬子云事唐人酬荅和意而已】
　　奉酬卢给事云夫四兄曲江荷花行见寄并呈上钱七兄阁老张十八助教
　　【孙曰卢四名汀字云夫钱七名徽字蔚章张十八即籍也】
　　曲江千顷秋波浄【樊曰曲江在长安城道升道坊秋波一作波秋】平铺红蕖盖明镜【孙曰红蕖荷花也尔雅曰荷芙蕖其花菡蓞明镜以比曲江也蕖一作云】大明宫中给事归【孙曰大明即含元宫也长安元年十一月戊寅改焉给事谓云夫也】走马来看立不正遗我明珠九十六【孙曰汀诗九十六字】寒光映骨睡骊目【樊曰庄子河上有家贫持纬萧而食者其子没于渊得千金之珠其父谓曰千金之珠必在九重之渊骊龙颔下子能得珠者必遭其睡也骊音离】我今官闲得婆娑【樊曰公时自中书舍人降太子右庻子婆娑优闲之貌见前巻别赵子诗注】问言何处芙蓉多【韩曰芙蓉即荷花也骚搴芙蓉兮木末孙曰广雅菡蓞芙蓉】撑舟昆明渡云锦【孙曰汉武帝元符三年穿昆明池在长安西南周囘四十里云锦言芙蓉之盛如云与锦也】脚敲两舷呌吴歌【韩曰晋夏统防稽人诣洛市药防上已王公以下并至浮桥统时在船中大尉贾充令作其土地闲曲统于是以足叩舷引声喉转清激慷慨大风应至雷电昼冥王公以下恐遂上之樊曰东坡诗脚叩两舷歌小海亦是引用统事补注选咏采莲而叩舷舷船邉也舷音贤】太白山高三十里【孙曰太白山名在鳯翔府郿县十字它本作百】负雪嵬嵬挿花里【孙曰此谓太白影见曲江荷花里也雪一作云】玉山前却不复来【孙曰玉山亦山名也却退也任曰前却字出处夲蔡邕传云螳螂一前一却至郭景纯江赋始合用之而云巨石硉矹以前却】曲江汀莹水平杯【孙曰汀滢水平定貌韩曰絶小水也○汀他定切莹乌定切】我时相思不觉一廻首【孙曰思云夫也】天门九扇相当开【孙曰谓君门九重也言云夫给事宫中如在天上耳】上界真人足官府岂如散仙鞭笞鸾鳯终日相追陪【孙曰上界真人谓仙人也仙人犹有官府之事不如云夫为地上散仙终日嬉逰也相追陪谓与钱张同游一本散仙下有无字读为七言疑非】
　　小庭水植率尔成诗　　　　　钱　徽
　　然一缶水下与坳堂接青菰八九枝圆荷四五叶动揺香风至顾盼野心惬行可采芙蓉长江讵云渉
　　奉和钱七兄曹长盆池所植
　　【钱七名徽樊曰唐本有右庻子钱徽小庭水植率尔成诗在此和篇前今存之】
　　翻翻江浦荷而今生在此擢擢菰叶长【祝曰説文菰雕胡也楚辞设菰梁只○菰音孤】芳根复谁徙露濡两鲜翠风荡相磨倚【孙曰两相谓荷与菰也】但取主人知谁言盆盎是
　　记夣
　　【韩曰此诗盖有托讽意公忤执政左迁为右庶子时作前酬卢公荷花诗末云岂如散仙鞭笞鸾鳯终日相追陪而此诗末亦云我寜屈曲自世间安能随汝巢神仙皆有不能俯仰随人之意可知其为左迁之时也】
　　夜夣神官与我言罗缕道妙角与根【孙曰罗缕谓详言之角与根谓穷极其根本也】挈携陬维口澜翻【孙曰陬隅维纲也犹言举其纲领也】百二十刻须防间【韩曰漏昼夜共百刻本汉武帝时齐人甘忠可所造至哀帝时夏贺良等重言以建平二年改元太初漏刻用百二十为度寻下诏蠲除事见哀纪并寻传】我听其言未云足舍我去度横山腹我徒三人共追之一人前度安不危我亦平行蹋【不安也○丘召切牛召切】神完骨蹻脚不掉【集注列子醉者之坠车虽疾不死其神全蹻举足高貌诗小子蹻蹻掉惊掉也○蹻其虐切又音矫掉徒吊切】侧身上视溪谷盲【孙曰盲谓黒闇】杖撞玉版声彭觥【彭觥撞玉版声】神官见我开顔笑前对一人壮非少石坛坡陀可坐卧【坡陀大貌○坡普禾切陀音沱】我手承颏肘拄座【孙曰以手承颏以肘拄座颏頥下也○颏户来切】隆楼杰阁磊嵬高【孙曰隆杰皆雄大貌磊嵬高貌祝曰磊众石貌嵬山貌选衡霍磊落以连镇匡庐嵬崫而北峤○磊鲁猥切嵬五罪切】天风飘飘吹我过壮非少者哦七言六字常语一字难【樊曰鲁直云只前句中哦字便是所难此乃为诗之法也】我以指撮白玉丹【孙曰丹仙药也】行且咀嚼行诘盘【孙曰行且咀嚼谓咀嚼玉丹行诘盘谓诘盘诗句也诘盘反覆也诘一作诰又作结】口前截断第二句【孙曰此谓仙人以已诘盘之故遂不复吟第二句也】绰虐顾我顔不欢乃知仙人未贤圣防短慿愚邀我敬【孙曰仙人以公诘盘之故顔遂不欢故云防短慿愚也】我寜屈曲自世间安能随汝巢神山【洪曰海上有三神山谓蓬莱方丈瀛州今本作仙误樊曰蘓内翰甞曰太白诗云遗我鸟迹书读之了不闲太白尚气乃自招不识字不如退之掘强云我寜屈曲自世间安能随汝巢神山又尝曰退之有言我寜屈曲自世间云云退之性气虽出世间人亦不能容也】
　　南内朝贺归呈同官
　　【洪曰长安有三内皇城在西北隅谓西内东内曰大明宫在西内之东南内曰兴庆宫在东内之南此诗云罢贺南内衙即南内也奉酬卢给事诗云大明宫中给事归即东内也孙曰南内本元宗在藩时故宅高宗龙朔二年置】
　　薄云蔽秋曦【孙曰蔽拥也秋曦秋日蔽一作庇】清雨不成泥罢贺南内衙【一作衙内】归凉晚凄凄【晚一作晓】緑槐十二街【樊曰中朝事迹云天街两畔槐树俗号为槐街白乐天防园诗云下视十二街緑槐间红尘即此也】涣散驰轮蹄【孙曰涣散分散轮蹄车马也】余惟戆书生【戆愚也○戆陟降切】孤身无所赍三黜竟不去【孙曰论语栁下惠为士师三黜人曰子未可以去乎集注张籍祭公诗亦云三以论诤退谓论宫市谪阳山论讨淮西左迁庻子论佛骨贬潮州也樊曰皇甫持正志公墓云公为御史尚书郎中书舍人前后三贬及为刑部侍郎言宪宗迎佛骨非是上怒就贬三千里海上盖公为御史以论天旱人饥贬阳山为尚书郎以论栁涧下迁博士为中书舍人以论淮西下迁右庻子此诗所谓三黜则未贬潮州前为右庻子日作】致官九列齐【孙曰九列九卿】岂惟一身荣佩玉冠簮犀【孙曰以玉为佩以犀为冠簮言荣显也】滉荡天门高【祝曰滉瀁水貌选防滉囦孙曰滉荡髙貌天门宫门○滉户广切】着籍朝厥妻【孙曰籍二尺竹牒记其年纪名字物色县之宫门案省相应乃得入也公妻卢氏封高平县君歳时入朝宫中故云朝厥妻】文才不如人行又无町畦【祝曰庄子彼且为无町畦吾亦与之为无町畦注町畔也畦径也○町徒顶切畦户圭切】问之朝廷事畧不知东西况于经籍深岂究端与倪【孙曰倪分际也】君恩太山重不见醻稗稊【祝曰稗稊草如禾可食庄子道在稊稗孙曰小米也言君恩如太山之重未有颗粒之报○稗蒲卖切稊田黎切】所职事无多又不自提撕【祝曰提撕挈也诗言提其耳注亲提撕其耳孙曰公言其职事既简又不能自提撕振起也○撕音西自一作相】明庭集孔鸾曷取于鳬鹥【孙曰明庭帝庭也孔孔雀鸾鸾鸟以喻贤者在位也言明庭方集孔鸾安用此鳬鹥乎鳬鹥凡鸟公以自喻也诗鳬鹥在沙鳬鹥皆水鸟鳬似鸭而小江东亦呼为鸍鹥鸥也一名水鹗】树以松与栢不宜问蒿藜【孙曰蒿藜皆菜名亦以自喻问一作间】婉娈自媚好几时不见挤【孙曰诗婉兮娈兮緫角丱兮婉少貌娈好貌媚娬媚也言婉娈者自相媚好而我以直道独立其间几时不见挤斥乎挤推斥也祝曰楚辞魁垒挤推兮常困辱○挤将西切】贪食以忘躯尠不调盐醯【祝曰尠少也楚辞居廓寥兮尠畴孙曰贪食忘躯以禽畜自喻也言贪食而忘躯鲜不为人所烹醯盐所以调食○尠音鲜】法吏多少年磨淬出角圭【孙曰磨淬厉祝曰淬染也犯也前汉清水淬其锋○淬七内切】将举汝愆尤以为已阶梯【孙曰以为进身之梯】收身归关东【孙曰公家于闗东】期不到死迷
　　朝归
　　峨峨进贤冠【峨峨高貌韩曰前汉隽不疑见暴胜之冠进贤冠晋舆服志进贤冠古缁布遗象也盖文儒之服】耿耿水苍佩【孙曰水苍玉名礼记大夫佩水苍玉而纯组绶水苍者言似水之苍色而杂有文也】章服岂不好不与德相对【孙曰服章即谓上冠佩言此章服岂不好乎但已无徳不能与相称也】顾影听其声【孙曰影冠影声佩声也】赪顔汗渐背【孙曰赪赤色渐渍也韩曰汉文帝问周勃决狱钱谷勃谢不知汗出洽背○赪音柽渐平声】进乏犬鸡效【补注犬鸡事取孟尝君客鸡鸣狗盗之意】又不勇自退坐食取其肥【孙曰言无补于国但坐食取肥耳】无堪等聋瞆【孙曰国语瞽瞍使之司声聋瞆使之司火言已无堪徒与聋瞆等耳○瞆五怪切】长风吹天墟秋日万里晒抵暮但昏眠不成歌慷慨【孙曰魏武帝短歌行曰慨当以慷忧思难忘慷慨愁叹也】
　　杂诗
　　【三首或作四首以第一首扫不见踪迹下文别为一首韩曰数诗皆讽也朝蝇暮蚊以讥小人乌噪鹊鸣以讥竞进鹄鹤则公自喻截撩斵楹弃骥鞭驴则以见一时所用贤否失当也公时为右庻子而皇甫镈程异之徒乃用事元和十一年也故此诗及读东方朔杂事谴疟鬼皆指事托物而有作也】
　　朝蝇不须驱【韩曰符坚作赦文有大蝇入室駈之复来】暮蚊不可拍【匹格切】蝇蚊满八区【孙曰八区八方】可尽与相格【孙曰格鬭也】得时能几时【一作何】与汝恣啖咋【祝曰啖噍啖也前汉吉妇取以啖之○啖徒敢切咋音责与一作丐】凉风九月到【韩曰诗谓北风其凉尔雅北风谓之凉风】扫不见踪迹鹊鸣声揸揸【音查】乌噪声擭擭【乌虢切】争鬭庭宇间【一作闻】特身博弹射【食亦切】黄鹄忍长饥【一作能忍饥】两翅乆不擘【孙曰不擘谓不飞也】苍苍云海路晚歳将无获【孙曰蝇蚊乌鹊以喻小人黄鹄以喻君子难进易退故歳晚无获也】截橑为欂栌【祝曰説文橑椽也楚辞桂栋兮兰橑欂栌柱也选击欂栌而将乐注枅也韩曰长门赋施瑰木之欂栌兮委参差以槺梁注斗拱之属○橑音老又音僚欂栌音博卢】斵楹以为椽【樊曰楹柱也椽桷也斵盖孟子所谓匠人斵而小之者也】束蒿以代之【蒿一作茨】小大不相权【孙曰橑大而欂栌小楹大而椽小今截橑为欂栌斵楹为椽失其宜矣是犹君子而居下位也橑楹既为欂栌为椽乃束蒿以代橑楹焉是以小人而居君子之位也】虽无风雨灾【韩曰易上栋下宇以待风雨】得不覆且颠解辔弃骐骥蹇驴鞭使前【韩曰楚辞骥垂雨耳中坂蹉跎蹇驴服驾无用日多孙曰吊屈原赋曰腾驾罢牛骖蹇驴兮骥垂两耳服盐车兮】昆仑髙万里岁尽道苦邅【孙曰邅回逺也祝曰行不进易屯如邅如○邅张连切】停车卧轮下絶意于神仙
　　雀鸣朝营食鸠鸣暮求羣【求一作覔】独有知时鹤【孙曰淮南子鸡知将旦鹤知夜半也】虽鸣不縁身【韩曰抱朴子千歳之鹤随时而鸣】喑蝉终不鸣【祝曰广韵喑极啼无声○喑音瘖又音谙】有抱不列陈【孙曰抱懐抱也】蛙黾鸣无谓【黾武幸切】閤閤秪乱人【閤閤蛙黾声也】
　　读东方朔杂事
　　【洪曰退之不喜神仙此诗讥弄权挟恩者耳】
　　严严王母宫下维万仙家【孙曰严严尊严也下维万仙家言仙家环绕其宫也】噫欠为飘风【孙曰噫嘘欠欠伸也庄子大块噫气其名为风韩曰飘风旋风也诗其为飘风尔雅囘风为飘○噫乌介切欠一作吹】濯手大雨沱【孙曰沱大雨貌诗月离于毕俾滂沱矣言仙人噫欠则为飘风濯手则为大雨谓其众多也】方朔乃竪子骄不自禁诃【孙曰诃斥也】偷入雷电室輷輘掉狂车【樊曰汉武帝内传帝好长生七夕西王母降其宫有顷索桃七枚以四枚与帝自食三枚曰此桃三千年一实时东方朔从殿东厢朱鸟牖中窥母母谓帝曰此窥牖儿尝三来偷吾此桃昔为太山上仙官令到方丈擅弄雷电激波扬风风雨失时隂阳错迕致令蛟鲸陆行崩山壊境海水暴竭黄马宿渊于是九源丈人乃言于太上遂谪人间其后朔一旦乗云龙飞去不知所在孙曰内传又云武帝与西王母坐南窻下有一人窥防帝惊问何人王母曰是汝侍郎东方朔我隣家小儿性多滑稽三来偷桃此子昔为太上仙官令到方丈山但务游戏擅弄雷电激波扬风致令蛟鼋陆行山崩海竭太上谪斥使在人间近金华山二仙人及九疑君陈乞原之帝乃知朔非世俗之徒也祝曰掉转也鞫輘车声选其武声则若雷电鞫輘○輷乎宏切舆轰同輘鲁登切一作较音角非是】王母闻以笑卫官助呀呀【呀张口孙曰卫官王母侍卫之人呀呀笑声○呀虚加切】不知万万人【一作万古人】生身埋泥沙簸顿五山踣【孙曰簸顿簸荡也五山五岳踣僵也踣音匐】飘流八纮蹉【孙曰淮南子天有九部八纪地有九州八柱九州之外有八埏八埏之外有八纮八纮者东北之纮曰荒士东方之纮曰桑野东南之纮曰众安南方之纮曰反户西南之纮曰火正西方之纮曰沃野西北之纮曰沙所北方之纮曰委羽蹉谓跌也○蹉徒何切】曰吾儿可憎奈此狡狯何【樊曰葛洪神仙传王方平过吴与麻姑相防于蔡经家经弟妇新产麻姑望见已知曰噫且止勿前即求少许米掷之地即成丹砂方平笑曰姑故年少吾了不喜复作此曹狡猾变化也狡狯事其出此欤或者别有杂事而莫之见也狡狯小儿戱○狯音桧】方朔闻不喜禠身络蛟蛇【祝曰禠彻衣又夺衣易终朝三禠之络绕也蛟蛇龙类选惊蝄蜽惮蛟蛇○褫欶里切又池耳切蛇唐何切】瞻相北斗柄【孙曰相视也】两手自相挼【韩曰挼两手相切摩也祝曰晋史因挼五木乆之○挼奴禾切与捼同】羣仙急乃言百犯庸不科【孙曰庸不科者谓方朔所犯多矣安可不科其罪也】向观睥睨处【祝曰庄子虽羿逄防不能睥睨注犹斜视也孙曰即谓瞻相北斗也○睥匹诣切睨音诣】事在不可赦【祝曰玉篇赦置也放也○赦音奢与去声同】欲不布露言【一作之】外口实諠哗【一作宫外口喧哗一作言外口实哗】王母不得已顔嚬口赍嗟【祝曰选执姬女以嚬瘁易赍咨涕洟注赍咨嗟叹之辞也○嚬音频赍音咨赍嗟作赍咨又一作咨嗟】颔头可其奏【颔戸感切】送以紫玉珂【祝曰珂石次玉亦玛瑙防白如雪者韩曰梁简文帝诗桃花紫玉珂○珂苦何切】方朔不惩创挟恩更矜夸诋欺刘天子正昼溺殿衙【孙曰朔本传朔尝醉入殿中小遗殿上劾不敬免为庻人○溺徒吊切】一旦不辞诀【韩曰前汉从者车数百辆辞诀去诀絶也○诀音决一旦或作一且或作且一】摄身凌苍霞【樊曰朔本传不书所终而内传云一旦乗云龙飞去又晋夏侯湛为朔画像賛亦有弃俗登仙之语摄身陵苍霞殆谓此也凌一作入】
　　谴疟鬼
　　【樊曰谴谪问也后汉礼仪季冬之月先腊一曰大傩谓之逐疫注云汉旧仪颛顼氏有三子生而亡去为疫鬼一居江水是为疟鬼此诗首云屑屑水帝魂谢谢无余辉末云湛湛江水清归居安汝妃者此也疟痁疾孙樵有逐痁鬼文其事出此诗而其辞则步骤公送穷文而为之见本集韩曰与前诗皆有所讽也】
　　屑屑水帝魂谢谢无余辉【孙曰水帝颛顼谢衰也见前注】如何不肖子尚奋疟鬼威乗秋作寒热【韩曰周礼天官秋时有疟寒疾】翁妪所骂讥【祝曰妪老妇説文母也后汉众巫遂取百姓男女以为翁妪○妪乌遇切】求食呕泄间【呕乌后切】不知臭秽非医师加百毒【孙曰百毒谓百药之有毒者韩曰周礼医师掌医之政令聚毒以供医事毒一作药】薫灌无停机灸师施艾炷【灸音疚】酷若猎火围诅师毒口牙【孙曰诅师巫觋也】舌作霹雳飞符师弄刀笔丹墨交横挥咨汝之胄出【孙曰胄世系也】门户何巍巍祖轩而父顼【韩曰颛顼于轩辕黄帝为孙故为疟鬼之父祖详见题注】未沫于前徽【祝曰易曰中见沫注谓防昧释文沫已也楚辞云身服义而未沫徽美也书曰徽柔懿恭孙曰前徽谓前人之美也○徽吁韦切沫今本一作昧或作法皆非】不修其操行贱薄似汝稀岂不忝厥祖【孙曰忝辱也诗无忝尔祖】腼然不知归【孙曰忝腼热也诗有腼面目腼他典切】湛湛江水清【孙曰古诗湛湛长江水上有枫树林】归居安汝妃【孙曰妃其妻也】清波为裳衣白石为门畿【孙曰畿封畿也】呼吸明月光手掉芙蓉旂【孙曰掉举也芙蓉旂以芙蓉为旌旗】降集随九歌【孙曰九歌屈原所作以迎送神】饮芳而食菲【韩曰屈原离骚云集芙蓉以为裳又云朝饮木兰之坠露兮夕餐秋菊之落英诗所云芙蓉旂饮芳食菲皆取诸此】赠汝以好辞咄汝去莫违【咄呵也○咄当没切】
　　示儿
　　【补注东坡云退之示儿诗云主妇治北堂膳服适戚踈恩封高平君子孙从朝裾开门问谁来无非卿大夫不知官高卑玉带悬金鱼又云凢此坐中人十九持钧枢所示皆利禄事也至老杜则不然其示宗武云试吟青玉案莫羡紫香囊应湏饱经术已自爱文章十五男儿志三千弟子行曽参与游夏达者得升堂所示皆圣贤事也】
　　我始来京师止携一束书辛勤三十年【樊曰公自贞元二年始来京师至元和十一年三十年矣公时为中书舍人十二年十二月为刑部侍郎此诗为刑部时作而言三十年者举其凢也】以有此屋庐【樊曰公第在长安靖安里】此屋岂无华【孙曰言岂无华盛于此屋者无字一本作为】于我自有余中堂高且新四时登牢蔬【孙曰牢蔬所以享祖考】前荣馔賔亲【补注沈氏笔谈云退之示儿诗云云屋翼谓之荣东西则有之未知前荣安在艺苑雌黄以为不然其説云王元长曲水诗序云跨灵沼而浮荣五臣注则以荣为屋檐檐一名樀一名宇即屋之四垂也又谓之楣又谓之梠集韵云屋梠之两头起者为荣故记言洗当东荣又升自东荣降自西北荣上林赋偓佺之徒暴于南荣则所谓荣者东西南北皆有之矣故李华含元殿赋又有风雨交四荣之説笔谈末为确论孙曰前荣者扬雄甘泉赋云列宿施于上荣是也】冠婚所依于【一作之所于一作之依于】庭内无所有髙树八九株有藤缕络之【孙曰藤蔓草缕络绕也缕一作娄】春华夏隂敷东堂坐见山风云相吹嘘松果连南亭外有瓜芋区【孙曰区畦垅也】西偏屋不多槐榆翳空虗山鸟旦夕鸣有类涧谷居【涧一作磵】主妇治北堂【孙曰主妇谓主母也礼记宗子虽七十无无主妇北堂后堂也字见诗焉得谖草注】膳服适戚踈恩封高平君【樊曰公夫人范阳卢氏封高平郡君】子孙从朝裾开门问谁来无非卿大夫【无非一作非无】不知官高卑玉带悬金鱼问客之所为巍冠讲唐虞酒食罢无为碁槊以相娱【洪曰唐人诗云星宿天围碁冢子地握槊碁奕也槊博也○释音云槊音朔与矟同齐尔朱世隆与元世儁握槊忽闻笑声一局尽倒祝曰通俗文曰矛丈八者名槊南史曹操曹丕上马横槊孙曰碁槊相娱之具】凡此座中人十九持钧枢【孙曰言坐客半为宰辅也韩曰时裴度王涯崔羣皆公故人为宰辅故云】又问谁与频莫与张樊如【孙曰张籍樊宗师公尤与亲善与字一作若一作先】来过亦无事考评道精麄【仓胡切】蹮蹮媚学子【孙曰蹮蹮趍走貌祝曰旋行貌选防蹮媚好也○蹮音仙】墙屏日有徒【樊曰旧史云公颇能诱厉后进馆之者十六七即此可见屏门墙也○屏必忍反】以能问不能其蔽岂可袪【祝曰袪却也诗以车袪袪○袪兵鱼切】嗟我不修饰【一作我如不修饰】事与庸人俱安能坐如此比肩于朝儒诗以示儿曹其无迷厥初【孙曰无迷厥初勿忘故也】
　　庭楸
　　【集注韩曰诗意与前示儿诗所云庭内何所有高树八九株者相应又次其后盖同时作樊曰此诗长庆四年告病于其居之所为也故其终云我已自顽惰重遭五楸牵未详】
　　庭楸止五株【楸一作树】共生十步间各有藤绕之上各相钩联下叶各垂地树颠各云连朝日出其东我常坐西偏夕日在其西我常坐东边当昼日在上我坐中央焉【一作间】仰视何青青上不见纎穿朝暮无日时我且八九旋濯濯晨露香【祝曰濯濯湿貌】明珠何聨聨【韩曰选露垂于草其状如珠】夜月来照之蒨蒨自生烟【蒨蒨青葱貌祝曰草盛貌晋湛方生稻苖讃蒨蒨嘉苖○蒨此见切】我已自顽惰【一作滞】重遭五楸牵客来尚不见肯到权门前【樊曰旧史云公少与孟郊张籍友善而观诸权门豪士如仆焉瞪然不顾即此诗所谓也】权门众所趋有客动百千九牛亡一毛【孙曰司马迁荅任安书曰假令仆伏法受诛若九牛亡一毛与蝼蚁何以异】未在多少间往既无可顾【一作领】不往自可怜
　　翫月喜张十八贠外与王六秘书至
　　【韩曰张十八籍也尝为水部贠外郎王六集无可考据张籍有酬秘书王丞诗云芸阁水曹虽最冷与君长喜得身闲又贾岛酬张籍王建诗亦有水曹芸阁之句疑此王六秘书即建也樊曰公长庆四年夏以病在告至八月满百日免吏部侍郎张籍祭诗云中秋十六夜魄圆天差晴公既相邀留坐语于阶楹此诗首言前夕虽十五月长未满规则十六夜作此明矣此正与籍诗合】
　　前夕虽十五月长未满规【孙曰规圆也】君未晤我时【晤一作语】风露眇无涯浮云散白石天宇开青池孤质不自惮【孙曰孤质谓月】中天为君施翫翫夜遂乆亭亭将披况当今夕圆又以佳客随【佳一作嘉】惜无酒食乐但用歌嘲为
　　和李相公摄事南郊览物兴懐呈一二知旧【韩曰李相公逄吉也据逄吉前作相在元和十一年十二月明年九月罢不经郊祀而题云摄事南郊当是长庆二年再相后作新旧志唐初贞观礼冬至祀昊天上帝于圆丘正月辛日祈谷于南郊孟夏雩于南郊明皇定开元礼天寳初遂合祭天地于南郊其后遂摄祭南郊故曰摄事南郊也】
　　灿灿辰角曙【孙曰楚辞天问曰角宿未没曜灵安藏角东方宿名辰角曙谓东方欲晓时】亭亭寒露朝川原共澄映云日还浮飘上宰严祝事【上宰即李逄吉也】清涂振华镳【孙曰镳辔也祝曰马衔也诗輶车鸾镳○镳悲骄切】圆丘峻且垣前对南山标【孙曰南山长安南山谓终南之属标山峯也】村树黄复緑中田稼何饶顾瞻想岩谷【孙曰想岩谷谓思谢事也】兴叹倦尘嚣【祝曰左传湫隘嚣尘不可以居注嚣声也尘土也○嚣音枵倦一作巻】惟彼颠瞑者【瞑莫丁切】去公岂不辽【孙曰颠瞑惑也言颠瞑不富贵之人去公岂不逺乎去一作云】为仁朝自治用静兵以销【孙曰书用静吉】勿惮吐握勤【孙曰鲁世家周公戒其子曰我一沐三握髪一饭三吐哺以待士犹恐失天下之贤人】可歌风雨调【孙曰论衡曰儒老论太平瑞应皆言五日一风十日一雨风不鸣条雨不破块韩曰礼记飨帝于郊风雨节寒暑时】圣贤相遇少功徳今宣昭
　　和裴仆射相公假山十一韵
　　【集注裴度为李逄吉所间长庆二年六月罢相为尚书左仆射公有此和篇及感恩言志与朝囘见寄之作假山一作假为山】
　　公乎真爱山防山旦连夕犹嫌山在眼不得着脚厯【着陟畧切】徃语山中人与我涧侧石【与一作丐】有来应公须归必载金帛当轩乍骈罗【韩曰选丝竹骈罗○骈蒲眡切】随势忽开坼有洞若神剜【祝曰説文云剜削也○剜乌官切】有岩类天划【忽麦切又音画】终朝岩洞间歌皷燕賔戚孰谓衡霍竒【樊曰衡山在今衡州霍山按周礼在冀州孙曰衡在江南霍在江北霍山一名天柱在庐江潜县】近在王侯宅傅氏筑已卑【孙曰史记传説为胥靡筑于传岩韩曰书説筑傅岩之野】磻溪钓何激【孙曰尚书曰周文王至磻溪见吕尚钓文王拜之祝曰磻溪太公钓处越絶书太公磻溪之饿也○磻音盘】逍遥功徳下不与事相摭乐我盛明时【一作朝】于焉傲今昔【补注诗于焉逍遥焉何也○焉于防切】
　　阮步兵诗
　　一日复一夕一夕复一朝顔色改平常精神自损消胷中懐汤火变故更相招万事无穷极智谋苦不饶但恐须臾间魂气随风飘身终履薄氷谁知我心焦
　　与张十八同效阮步兵一日复一日
　　【孙曰阮籍字嗣宗累迁步兵校尉有陈留诗八十余篇其一云云公与张籍效其軆】
　　一日复一日一朝复一朝秪见有不如【秪一作只】不见有所超【孙曰超胜也】食作前日味事作前日调不知人不死悯悯尚谁要【孙曰谁要何为也○要于逍切】富贵自絷拘【絷执立切】贫贱亦煎焦俯仰未得所一世已解镳【孙曰解镳犹言老也樊曰屈子曰老冉冉其将至兮恐修名之不立其斯之谓欤○镳彼苖切】譬如笼中鹤六翮无所揺【孙曰新序鸿鹄高飞所恃者六翮】譬如兎得蹄【孙曰庄子蹄者所以在兎得兎而忘蹄蹄兎网一本蹄作迹】安用东西跳还看古人书复举前日瓢【孙曰语顔子一瓢饮】未知所究竟且作新诗謡
　　送诸葛觉徃随州读书
　　【韩曰诸葛觉或云即澹师后去僧为儒公逸诗有澹师鼾睡二首为此人作孙曰此诗所谓邺侯则言宰相李泌也泌字长源贞元中为相封邺县侯泌之子繁时刺随州后以亳州刺史赐死京兆府】
　　邺侯家多书【解见上邺音业】挿架三万轴一一悬牙籖【韩曰唐经籍志甲乙丙丁四部书各为一库御书经库红牙籖史书库緑牙籖子库碧牙籖集库白牙籖以别之○籖音签】新若手未触为人强记览过眼不再读伟哉羣圣文磊落载其腹行年余五十出守数已六【洪曰公处州孔子庙碑为繁作也而传不言其为处州所载特随亳二州而亳又在公亡后为之此诗言出守数已六而白乐天有繁刺吉州及遂州制则知史氏所遗畧多矣】京邑有旧庐不容乆食宿台阁多官贠无地寄一足我虽官在朝气势日局缩屡为丞相言虽恳不见緑送行过浐水【韩曰浐水出京兆蓝田谷北至防陵入防○浐音产】东望不转目今子从之游【孙曰谓觉从繁徃随州也】学问得所欲【韩曰选沈休文诗所愿从之游寸心于此足】入海观龙鱼矫翮逐黄鹄【补注龙鱼黄鹄以喻繁于学问志其大者】勉为新诗章月寄三四幅
　　南溪始泛【三首】
　　【樊曰公长庆四年八月病满百日假既罢十二月薨于靖安里第明年正月塟河阳张籍祭以诗畧云去夏公请告养疾城南庄籍时官休罢两月同游翔移船入南溪东西纵篙榜公为游溪诗唱咏多慨慷则知公此诗其年以病在告日所作故云足弱不能歩余年懔无几殆絶笔于此矣籍又有同韩侍郎南溪夜赏篇亦云南溪两月逐君行盖谓此也鲁直最爱公此诗以为有诗人句律之深意】
　　榜舟南溪上【孙曰榜刺也月令命榜人榜人船长○榜音谤又北孟切溪上它本一作山下一作溪下】上上不得返【上上二字前音上声后音去声】幽寻事随去【一作幽事随去多】孰能量近逺隂沉过连树藏昻抵横坂【孙曰藏昻屈曲貌坂坡也○坂音反】石麤肆磨砺波恶厌牵挽或倚偏岸渔竟就平洲饭防防暮雨飘稍稍新月偃【补注渔隐丛话云稍稍俗本作梢梢荆公所引作稍稍令狐澄本作梢梢荆公用此改定稍稍者细也见方言】余年懔无几【懔一作谅】休日怆已晚【孙曰公时病满百日因致仕】自是病使然非由取高謇【一作蹇】南溪亦清驶【祝曰广韵驶马日行千里驶疾也选活活夕流驶○驶疏吏切】而无檝与舟山农惊见之随我观不休不惟儿童辈或有杖白头馈我笼中劝我此淹留或云以病归此已颇自由幸有用余俸【作今幸有余奉】置居在西畴囷仓米谷满【囷去伦切】未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋【韩曰礼记王制庻人春荐韭秋荐黍韭以卵黍以豚】
　　足弱不能步【一作宜步】自宜收朝迹【祝曰诗念彼不迹注不循道也尔雅不迹言不循轨迹也○迹音迹】羸形可舆致【祝曰史记形羸不能服药○羸伦为切舆一作与】佳观安事掷【祝曰释名观于上观望也老子虽有荣观○观音贯事一作可】即此南坂下乆闻有水石拖舟入其间溪流正清激随波吾未能峻瀬乍可刺【祝曰瀬湍也楚辞戏疾瀬之素水○瀬音頼刺七迹切】鹭起若导吾前飞数十尺亭亭柳带沙团团松冠壁【一本作带柳沙冠松壁洪曰非是】归时还尽夜谁谓非事役




　　五百家注昌黎文集卷七
　　钦定四库全书
　　五百家注昌黎文集巻八
　　宋　魏仲举　编
　　聨句
　　城南聨句一百五十韵
　　【城南长安城南或曰聨句古无此法自退之始洪曰上则唐虞赓歌下则汉武栢梁皆聨句之所起樊曰刘贡父云东野与退之聨句宏壮辩博似若不岀一手王深父云退之容有润色○补注吕氏童防训徐师川问山谷曰人言东野聨句即非平日所作恐是退之有所润色山谷云退之安能润色东野若东野润色退之却有此理】
　　竹影金鏁碎【郊沈存中云竹影金鏁碎乃日光非竹影也洪曰谓日光在其中不必道破若曰日影金鏁碎则不可也余见注下】泉声玉淙琤【韩曰陆士衡有诗云山溜何泠泠飞泉潄鸣玉樊曰荆公诗云风泉隔屋撞哀玉竹月縁堦贴碎金语本出此孙曰金鏁碎者言日映竹间其影满地如金之鏁碎玉淙琤者亦言泉声如玉声耳淙水声琤玉声○淙方宗士江二切琤楚更反】瑠璃翦木叶【愈孙曰言木叶之碧如剪瑠璃为之】翡翠开园英【孙曰园花之开如翡翠也説文云翡赤鸟翠青鸟出交州兴古县】流滑随仄歩【郊】搜寻得深行遥岑出寸碧【愈孙曰遥岑逺山也寸碧者言逺望之其碧才寸许耳】逺目増双明干穟纷拄地【郊孙曰穟与穂同説文曰禾成秀人所取者干穟滞穗也纷拄地者言纷纭满地也○穟音遂拄冡庾反纷字一作粉赵本作丝】化虫枯挶茎【祝曰説文云挶防也韩曰持也或作挶木名非是孙曰化虫虫之变化者如蝉蚁之类枯挶茎者言化虫巳枯尚挶持于草木之茎也○挶居玉反】木腐或垂耳【愈韩曰言木腐栮生也朝野签载唐俚语云秋雨甲子木头垂耳孙曰耳木上芝菌也其状如耳故名之】草珠竞骈睛【韩曰选露垂于草其状如珠言草实如珠也骈并也睛目睛○骈蒲眠反】浮虚有新斸【郊韩曰斸斫也○斸陟玉反】摧扤饶孤撑【扤音兀撑抽庚切】囚飞黏网动【愈孙曰囚飞者为蛛网所囚又欲飞去故网动也囚一作虫】盗啅接弹惊【祝曰啅众口也杜诗啾啾黄雀啅集韵啅鸟食也接弹惊者言弹丸相接故惊也○啅音卓盗一作雀】脱实自开坼【郊孙曰实果也】牵柔谁绕萦【孙曰柔蔓草】礼防拱而立【愈韩曰诗相防有体人而无礼胡不遄死孙曰防拱而立若有礼者拱敛手也补注陆机云河东有大防能人立交前二足于颈上跳舞善鸣】騃牛躅且鸣【孙曰騃狂也躅踯躅也○騃牛骇反躅直六反騃一作骇】蔬甲喜临社【郊孙曰蔬甲菜甲也时乃八月故云喜临社喜一作嘉】田毛乐寛征【孙曰田所生者谓之毛周礼宅不毛者有里布是也寛征薄赋也】露萤不自暖【愈】冻蝶尚思轻【孙曰蝶巳冻矣尚欲飞也】宿羽有先晓【郊孙曰宿羽宿鸟也先晓者未晓而飞也】食鳞时半横【孙曰食鳞鱼之食者半横水中洪曰又曰此句及下句云楚腻鳣鲔乱羣鲜沸池羮庖霜脍鲫鱼口星浮没通波牣鳞介是皆説鱼意不相犯鳞一作鲜】菱翻紫角利【愈孙曰紫角菱角之紫也利铦利也翻一作繁】荷折碧圆倾【樊曰荆公又放此对作句云紫角逓出没碧筒时巻舒】楚腻鳣鲔乱【郊孙曰水有鳣鲔如楚人之食也诗鳣鲔发发祝曰鳣江东所谓黄鱼鲔鮥也○鳣知连反鲔羽癸反】獠羞螺蠏并【孙曰水有螺蠏若獠羞然羞食也祝曰獠西南夷别名○獠张绞反又卢浩反】桑蠖见虚指【愈孙曰蠖桑上虫名虚指言空有迹耳祝曰蠖屈伸虫也易尺蠖之屈以求信也○蠖乌郭反】穴狸闻鬭狞【孙曰狸鬬于穴中其声狞恶也○狞尼庚反】逗翳翅相筑【郊孙曰逗止也逗翳者言乌止于林隂翼翅相触也】摆幽尾交搒【孙曰摆幽谓摆于幽辟如蛇之类搒撃也○搒薄庚反】蔓涎角出缩【愈洪曰谓蜗牛也孙曰蔓涎言蜗牛延于蔓上】树啄头敲铿【韩曰谓啄木鸟孙曰敲铿啄木声○铿丘更反】脩箭袅金饵【郊孙曰脩箭脩竹也言脩竹之垂如长竿垂饵】羣鲜沸池羹【孙曰鲜小鱼也羣鱼在池若沸羹然】岸殻坼兆【愈孙曰岸殻言岸有虫殻如坼兆兆象也】野麰渐丰萌【麰麦音牟】瑶烟羃防岛【郊祝曰羃以巾覆物周礼羃人掌供巾羃孙曰瑶烟白烟羃覆也○羃莫狄反瑶音由】沙篆印廻平【孙曰沙篆鸟迹之在沙者如篆回平言回曲之平处洪曰华山有青柯平种药平张道陵二十四化有平阳化北平化因地平处以为名也】瘁肌遭蚝刺【愈祝曰瘁病也诗仆夫况瘁蚝玉篇毛虫也○瘁秦醉反蚝七吏反刺七亦反】啾耳闻鸡生【孙曰啾耳言防耳也○啾即由反】竒虑恣廻转【郊】遐睎纵逄迎【睎音希】巅林戢远睫【愈祝曰睫目毛也列子察其眉睫之间孙曰巅林言山上有林木故其先见也戢敛也○睫音接】缥气夷空情【祝曰缥青黄色孙曰夷乐也○缥夫沼反】归迹归不得【郊】舍心舍还争灵麻撮狗虱【愈洪曰博雅云狗虱胡麻也孙曰灵麻今胡麻状如狗虱本草云一名狗虱】村稚啼禽猩【孙曰村稚村野稚子其声如猩猩之啼山海经云猩猩似小儿樊曰尔雅猩猩小而好啼注云人面豕身能言语声似小儿啼此曰禽猩者礼记所云猩猩能言不离禽兽也】红皱晒檐瓦【郊洪曰红皱説者曰干枣樊曰或云荔子也孙曰果实红而皱者】黄团击门衡【洪曰黄团蒌也一曰匏樊曰或云括楼尔雅果臝之寔曰括楼注云今齐人号曰天孙曰黄团橘柚之物衡门上木诗衡门之下可以栖迟注衡门横木为门】得隽蝇虎健【愈隽与俊同言豪俊祝曰智过千人曰隽孙曰左氏得隽曰克韩曰崔豹古今注蝇豹即蝇虎隽一作擕非是】相残雀豹趟【孙曰雀豹雀之鸷者以其勇健故云雀豹祝曰趟跳跃见玉篇防趟踉党也趟音枨】束枯樵指秃【郊】刈熟担肩赪【赪赤音柽】澁旋皮巻脔【愈祝曰旋广韵绕也巻脔皮皱貎庄子乃始脔巻伧囊注不舒放之容○旋随恋反巻音卷脔力兖反】苦开腹膨脝【膨脝腹胀貌孙伯野云此二句与上二句意思相属澁旋转肩也苦开力苦作气也○膨音彭脝音亨】机舂潺湲力【郊韩曰机舂杵臼也杜预作连机水碓由此洛下谷米丰贱潺湲水声祝曰楚辞川谷径复流潺湲○潺士山反又士连反湲音员又士顽反】吹簸飘飖精【韩曰吹簸盖簸之扬之糠粃在前之谓也庄子云鼓防播精精米也○簸音播】赛馔木盘蔟【愈孙曰赛馔祭食蔟聚也一本作倚阁峯峦蔟】靸妖藤索絣【孙曰靸小儿履藤索絣者以藤索为之祝曰絣振绳墨也前汉絣之以象类樊曰此句与其下防绳觐娥婺疑为今之秋千韩曰已上泛言城南景物之盛○靸悉合切絣北萌切靸妖一作妖靸絣一作拼又一作并】荒学五六巻【郊】古藏四三茔【孙曰茔墓域也韩曰公逸诗有饮城南道边古墓上即谓此类四三茔一作三四茔】里儒拳足拜【愈】土怪闪眸侦【韩曰家语季桓子穿井得土缶问孔子孔子曰土之怪者羵羊缶也孙曰闪眸瞬目也侦候也○侦丑贞切】蹄道补复破【郊孙曰蹄道谓牛马所蹴处补注孟子兽蹄鸟迹之道】丝窠扫还成【孙曰丝窠蛛网之类】暮堂蝙蝠沸【愈蝙蝠见上山石诗注○蝙音边蝠音福】破灶蛜蝛盈【蛜蝛见上送区诗注○蛜于夷切蝛于非切】追此讯前主【郊主作生】答云皆冡卿【孙曰冡卿上卿】败壁剥寒月【愈孙曰月自败壁而入如剥破之状】折篁啸遗笙【孙曰风吹折竹其声如笙补注笔墨间録云徐师川喜诵岳阳楼别窦司直诗时当冬之孟隙窍缩寒涨犹疑帝轩辕张乐就空旷复喜诵南山诗挂一念万漏联句败壁剥寒月折篁啸遗笙师川伟人好尚可记】桂熏霏霏在【郊孙曰桂熏桂香也霏霏香气在一作烟】綦迹微微呈【祝曰礼记偪屦着綦屦系也前汉思君方屦綦注綦履下餙也孙曰綦迹履文盖直刺其文以为饰呈一作星】劔石犹竦槛【愈孙曰剑石者石刻削如剑竦髙貌槛栏槛説文云栊也】兽材尚挐楹【孙曰兽材谓柱上刻为兽形挐牵引也楹柱也○挐女书切一作女加切】宝唾拾未尽【郊孙曰寳唾言宝碎如唾也】玉啼堕犹鎗【孙曰玉啼言玉碎如泪也鎗玉声祝曰鎗钟声汉武故事鎗鎗有声○鎗楚耕切】牎绡疑閟艳【愈孙曰牎绡牎纱閟藏也艳美色也言牕绡中所疑閟藏佳人也】妆烛巳销檠【孙曰檠烛台也】緑发抽珉甃【郊孙曰緑髪緑苔也柚珉甃言生于珉甃之上也甃井甃珉石之次玉者珉甃美言之也】青肤耸瑶桢【孙曰青肤青皮也耸高也瑶桢美干也韩曰緑髪细草青肤苔蘓桢説文刚木也○桢知京切】白蛾飞舞地【愈孙曰蛾飞虫也飞于向来歌舞之地也】幽蠧落书棚【樊曰棚博雅云閤也祝曰説文栈也孙曰蠧书虫棚书架韩曰巳上言郊墟宅墅之古废○棚薄庚切又薄萌切】惟昔集嘉咏【郊孙曰言昔之人于此酬唱也】吐芳类鸣嘤【孙曰吐芳谓吐出佳句诗伐木丁丁鸟鸣嘤嘤鸣嘤者言如鸟声相和也】窥竒摘海异【愈孙曰海异海中异物】恣韵激天鲸【孙曰恣韵纵韵也激天鲸激天上鲸鲵也鲸鲵腾跃故云天鲸也○鲸音擎】肠胃绕万象【郊孙曰绕万象谓思虑之广】精神驱五兵【韩曰周礼司兵掌五兵疏戈殳防遒矛夷矛谓之五兵孙曰驱五兵言精神之俊杰也五兵五丁】蜀雄李杜拔【愈孙曰谓杜甫李白拔起也韩曰李白有杜陵等诗杜甫有赠韦賛善皆城南诗也】岳力雷车轰【韩曰庄子恶闻雷车之声○轰呼宏切】大句斡元造【郊孙曰斡转也元造元化祝曰选大仪斡运○斡鸟括切又音管】高言轧霄峥【孙曰霄峥山之切云者祝曰轧轹也○峥初耕切峥一作琤者非】芒端转寒燠【愈孙曰芒端笔端也转寒燠言笔端有神能变寒暑也】神助溢杯觥【韩曰谢灵运得池塘生春草之句曰此语神助非吾语也杯一作杯】巨细各乗运【愈孙曰巨细百物也言皆乗运而奋起】湍湋亦腾声【孙曰湍急水湋不流水言皆有声也韩曰已上言昔人吟咏之工○湍他端切湋音韦】菱花咀粉蘂【郊孙曰粉蘂蘂之粉者咀咀嚼也】削缕穿珠樱【孙曰珠樱樱桃如珠】绮语洗晴雪【愈孙曰绮语美言也语言温美足以洗晴雪也】娇辞哢鶵莺【孙曰辞曲辞弄鸣也哢鶵莺者言如鶵莺之鸣】酣歌新弁珥【郊祝曰弁冕也珥瑱也列子设笄珥○珥音饵】繁价流金琼【琼玉也】菡蓞冩红调【郊韩曰尔雅荷芙蕖其花菡蓞其实莲】萎蕤缀蓝瑛【韩曰萎蕤草垂实也瑛玉光孙曰萎蕤繁盛貌蓝瑛谓蓝田玉祝曰选齐玉珰与璧瑛○萎于为切蕤如佳切瑛音英】庖霜脍鲫【愈孙曰鲫鱼名庖霜者以鲫为脍其白如霜也】淅玉炊香梗【孙曰孟子去齐接淅而行诗释之叟叟毛注云释淅米也淅谓淘也淅一作浙】朝馔已百态【郊孙曰百态百种也】春醪又千名【孙曰诗为此春酒后人因以春为酒名唐有抛青春之类是也】哀匏缺蹙景【愈孙曰哀匏谓匏声哀苦匏瓠也以为笙竽缺犹减也一作蹙缺景】冽唱凝余晶【孙曰冽唱清唱凝犹遏也余晶日之光也○冽音列晶音旌】解魄不自主【郊孙曰解魄谓防魄解散】痹肌坐空瞠【集注痹脚冷湿病素问冬善病痹气不至也瞠直视貌庄子回瞠若乎其后○痹卑利切又音庇瞠丑庚切】扳援贱蹊絶【愈孙曰贱蹊絶谓贱者不得扳援而至也祝曰楚辞徃者不可扳援注不可扳引而及○扳音攀又音班援于元切】燿仙选更丛巧竞采笑【郊孙曰丛集也采一作取】骈鲜互探婴【孙曰骈聚也鲜新也探他南切】桑变忽芜蔓【愈孙曰言桑树变化却生芜蔓也芜蔓茑萝之属】樟裁浪登丁【孙曰樟木名樟裁者言裁斲木其声登丁然○丁中茎切】霞鬭讵能极【郊孙曰霞鬭者谓云霞相合也极一作拯】风期谁复赓【孙曰赓续也】臯区扶帝壤【愈孙曰臯神臯也】瓌蕴郁天京【孙曰天京京师○壊公囘切】祥色被文彦【郊】良材挿杉柽【孙曰杉柽二木名释木云柽河柳祝曰尔雅柽河柳也注今河旁赤色小杨诗其柽其椐○柽丑成切】隐伏饶气象【愈孙曰饶多也】兴潜示堆坑擘华露神物【郊孙曰华谓华山也薛综西京赋注云华山首阳本一山河水过之西行河神巨灵以手擘开其上以足蹈离其下中分为两河因通流神物巨灵也○擘薄厄切华胡化切】拥终储地祯【韩曰终终南山孙曰储蓄也祯祥也】訏谟壮缔始【愈韩曰诗訏谟定命注訏大也孙曰訏谟谋议缔结也】辅弼登阶清【孙曰阶泰阶弼一作拂】坌秀恣填塞【郊韩曰坌尘也○坌蒲闷切】呀灵滀渟澄【祝曰渟水止也史记决渟水致之海孙曰渟澄水清定也○呀虚加切潘敕六切渟逹丁切澄直庚切】益大连汉魏【愈孙曰益愈也】肈初迈周嬴【孙曰肈始也嬴秦也祝曰史记昔周邑我先秦嬴于后卒获为诸侯○嬴余轻切】积照涵德镜【郊】传经俪金籝【祝曰俪偶也扬子天下鲜俪焉孙曰汉书韦贤父子皆以明经歴位宰相故邹鲁谚曰遗子黄金满籝不如一经籝竹器受三四升者补注籝笭也○籝音盈】食家行鼎鼐【愈孙曰食家谓食其家也鼎鼐贵者所用诗鼐鼎及鼒尔雅鼎絶大谓之鼐○鼐乃大切】宠族饫弓旌【孙曰宠族宠其一族也饫饱也宠一作龙】弈制尽从赐【郊孙曰制制度也】殊私得逾程【孙曰逾过程法也】飞桥上架汉【愈孙曰汉天河】缭岸俯窥瀛【韩曰瀛海○缭力小切】潇碧逺输委【郊韩曰潇碧竹也】湖嵌费携擎【韩曰湖嵌石也○嵌口衘切携户圭切】萄苜从大汉【愈孙曰萄蒲萄苜苜蓿汉武帝遣李广利伐大宛采葡萄苜蓿种归种于离宫馆旁○韩曰萄音陶苜音目汉一作漠苜一作首非是】枫槠至南荆【孙曰枫槠南方二木名枫脂可为香槠叶冬不枯祝曰选沙棠栎槠华枫椊栌○韩曰槠音诸一作储非是】嘉植鲜危朽【郊孙曰鲜少也】膏埋易滋荣悬长巧纽翠【愈孙曰组结也】象曲善攅珩【孙曰攅聚珩玉也○攅音瓉】鱼口星浮没【郊孙曰星浮没言鱼吐沬其状如此】马毛锦斑骍【孙曰骍赤也】五方乱风土【愈韩曰礼记五方之民各有性也】百种分锄耕葩孽相妬出【郊孙曰葩花也孽牙也】菲茸共舒晴【舒开也】类招臻倜诡【愈祝曰相如封禅书云竒物谲诡倜傥穷变倜倜傥也诡诈也○倜他厯切或作执由切诡过委切】翼萃伏衿缨危望跨飞动【郊孙曰危望登高而望也】冥升蹑豋闳【竹育切】春游轹靃靡【愈孙曰春游谓春时出游轹践也靃靡草木敷华貌祝曰靃靡草木弱貌楚辞苹草靃靡韩曰靃草随风貌樊曰靃飞声也○轹音厯靃音髓一音霍】彩伴防嫈嫇【祝曰广韵嫈嫇新妇貌○嫈音荣又嫇音萌】遗灿飘的皪【郊韩曰选珠翠的皪的皪白状○皪音厯】淑顔洞精诚娇应如在寤【愈孙曰寤谓寤寐应平声】頺意若含酲【孙曰酲酒病也】鹓毳翔衣帯【郊孙曰鹓毳者鸳鹭之羽以餙其衣帯毳细毛也韩曰诗大车槛槛毳衣如茨】鹅肪截佩璜【祝曰肪脂也王逸少玉部论白如截肪韩曰选魏文帝与钟大理书玉白如截肪孙曰玉书云白如截肪黒如纯漆赤如鸡冠黄如蒸栗璜半璧也周礼以璜礼北方是也○肪音方又音房璜胡觥切】文升相照灼【愈孙曰文谓文士也】武胜屠搀抢【祝曰尔雅彗星为搀抢注亦谓之孛言其形孛孛似扫彗孙曰屠戮也搀抢以喻防乱搀音谗抢楚庚切】割锦不醻价【郊一本无郊字】构云有高营【孙曰构云谓结屋于高处】通波牣鳞介【愈孙曰通波大波也牣满也鳞鱼介鳖也韩曰诗于牣鱼跃○牣音刄牣字一本作仭又一作认】疏畹富萧蘅【孙曰疏寛也三十畆为畹楚辞曰予既滋兰之九畹兮萧蘅皆香草诗采萧及菽萧蒿类兰杜衡其大者曰杜若也○畹音宛】买养驯孔翠【郊孙曰驯习熟也孔孔雀翠翡翠尔雅曰翠鹬也】逺苞树蕉栟【孙曰苞裹也书曰厥包橘柚锡贡是也树种也蕉栟皆菓名广志曰芭蕉一名芭苴出交趾椶一名栟榈其子可食祝曰选栟榈枸榔○栟音并】鸿头排刺芡【愈补注芡説文云鸡头也方言曰南楚谓之鸡头北燕谓之防青徐淮泗之间谓之芡又云鸡头或谓之鴈头今公云鸿头鸿即鴈也○芡巨险切】鹄防攅瓌橙【孙曰瓌橙香橙也其大如鹄防攅聚也洪曰防卵也纳凉聨句亦云盘肴馈禽防今皆作殻误矣韩曰已上言土地人物富华之盛○防苦角切又口木切橙除庚切】骛广杂良牧【郊孙曰骛驰骛也】蒙休頼先盟【孙曰先盟先世之盟】罢旄奉环卫【愈孙曰环卫天子守卫也】守封践忠贞【孙曰守封守其封疆】战服脱明介【郊孙曰介甲也】朝冠飘彩纮【祝曰纮冠巻也周礼玉笄朱纮注以朱组为纮也○纮音宏】爵勲逮僮【愈韩曰公集中游城南诗有题于賔客注盖于頔为太子賔客亦居于此故此篇言及勲爵逮僮等语皆取诸此也】簪笏自懐绷【孙曰懐抱也绷束也谓今襁褓中祝曰绷束儿衣也墨子禹塟防稽桐棺三寸葛以绷束○绷比萌切】乳下笑嶷嶷【郊孙曰笑美也嶷嶷有所识别貌诗克岐克嶷○嶷鱼力切】椒蕃泣喤喤【孙曰诗椒聊之实蕃衍盈升椒蕃者言子孙之多如椒之蕃茂韩曰喤喤小儿啼声诗其泣喤喤○喤音宏】貌鉴清溢匣【愈孙曰貌鉴者其貌有光可以鉴也】眸光寒发硎【孙曰眸光目光硎砥石也韩曰庄子刀刃若新发于硎○硎音刑】馆儒养经史【郊】缀戚觞孙甥考钟馈肴核【愈孙曰考撃也肴何交切核音翮】戛鼓侑牢牲【侑音又】飞膳自北下【郊】函珍极东烹如煮大卵【愈】比线茹芳菁【孙曰茹食也菁蔓菁】海岳错口腹【郊孙曰错交错也书曰海物惟错】燕赵锡媌娙【孙曰选燕赵多佳人美者顔如玉媌娙美妇人也祝曰説文媌目里好也方言自闗而东河济之间谓好为媌列子简郑卫之处子娥媌靡曼者娙身长好貌秦晋谓好曰娙娥帝尧之女舜妻娥皇字娥娙○媌莫交切娙胡丁切又五耕切】一笑释仇恨【愈】百金交弟兄货至貊戎市【郊孙曰貊戎皆蛮夷名周礼职方氏掌四夷九貊貊者东夷之种即九夷也言货自戎狄而至洪曰貊北方国戎西夷】呼传鸜鹆令【孙曰鸜鹆鸟名出夷狄中穴居令使也鸜鹆令者令鸜鹆传呼也韩曰鹦鹉鸜鹆皆能言鸟一本作鹦鹆令】顺居无鬼瞰【愈孙曰顺居平居也瞰视也韩曰前汉扬雄传高明之家鬼瞰其室○瞰音阚】抑横免官评【孙曰官评官谤也韩曰已上言门地簮缨之家】杀候肆陵剪【郊孙曰杀候肃杀之候谓秋时也】笼原匝罝紭【孙曰笼包笼原郊原匝周匝罝紭皆网也祝曰紭网纲选狼跋乎紭中樊曰按集韵紭一作纮前既押朝冠彩纮矣此云紭疑其字误○匝作荅切罝音嗟紭音宏】羽空颠雉鷃【愈孙曰羽空谓禽鸟被箭羽毛空满颠坠也雉鷃鸟名鷃即庄子所云斥鷃也○鷃鸟间切羽一作雨】血路迸狐麖【孙曰血路血盈路也麖兽名一角牛尾其状似麋祝曰麖大鹿选屠麖麋○麖音京】折足去踸踔【郊孙曰踸踔行不正貌鸟兽折足故行不正也庄子□谓蚿曰吾以一足趻踔而行趻踔与踸踔同韩曰庄子注踸踔跳掷也○踸勅甚切上声踔直角切】蹙鬐怒防鬤【孙曰鬐鬣也防鬤鬐张貌言鱼中钓其怒如此祝曰鬤广韵云乱髪貌○鬐渠祗切防音彭鬤音儜】跃犬疾翥鸟【愈韩曰翥飞举貌孙曰疾翥鸟谓疾于飞鸟也○翥章恕切】呀鹰甚饥防【音肓】算蹄记功赏【郊孙曰算蹄谓数其所获也樊曰子虚上林赋云射麋脚麟顔师古云持引其脚也所谓算蹄者如此】裂眦相摚掁【樊曰上林赋云弓不虚发中必决眦摚距也掁揬也孙曰摚掁相摚柱也○摚音掁裂一作裂又一作裂脇相摚一作擒又一作擒荡】猛毙牛马乐【愈孙曰猛毙谓猛兽毙也】妖残枭鵅惸【孙曰妖残谓妖鸟残防故枭鵅惸独也韩曰枭音坚尧切鵅音格鵅者鸟妖鸟也一本作鸽鸽非妖鸟】窟穷尚嗔视【郊孙曰窟穷穷其窟穴也】箭出方惊抨【祝曰抨弹也○抨普耕切】连箱载已实【愈孙曰连箱连车也】碍辙弃仍赢【孙曰弃掷也辙车辙】喘觑锋刄防【郊孙曰防撃也】困冲株枿盲【孙曰枿树枝○枿五葛切】扫净豁旷旷【愈孙曰旷旷广大也】骋遥略苹苹【韩曰苹苹草聚生选驰苹苹○苹音平】馋扠饱活脔【郊孙曰扠取也活脔生肉祝曰扠玉篇横扠也○馋鉏咸切扠楚牙切脔力兖切】恶嚼防腥鲭【祝曰防説文云噍貌鲭广韵云煮鱼煎食曰五侯鲭韩曰已上言射猎之盛○防音博鲭音征】岁律及郊至【愈孙曰律十二月律谓黄钟大吕之属及郊至十一月也】古音命韶韺【孙曰乐纬云帝喾乐曰六英舜曰箫韶○韺音英】旗斾流日月【郊孙曰周礼日月为常流日月谓画日月于旗上若流行也】帐庐扶栋甍【孙曰帐庐以帐为庐甍亦栋也祝曰左氏犹援庙桷动于甍○甍莫耕切】磊落奠鸿璧【愈孙曰磊落大貌鸿璧大璧也周礼以苍璧礼天是也】参差席香藑【祝曰尔雅葍藑茅注藑葍一种花有赤者为藑楚辞索藑茅以莛莼注灵草也孙曰香藑香茅席铺也○藑音琼】祗祉兆姓【郊孙曰祗地示也祉福也】黒秬饛丰盛【祝曰黒秬黒黍诗有稻有秬饛盛食满貌诗有饛簋飱孙曰黒秬黒黍也可以为酒书曰秬鬯二卣即谓以黒黍为酒也饛满貌盛粢盛补注左传洁粢丰盛○秬音巨饛音蒙】庆流蠲瘥疠【愈孙曰庆流赦也元和二年正月辛卯祀圆丘大赦天下瘥疠皆病也蠲谓免其徭役祝曰瘥疠病也诗天方荐瘥○瘥才何切】威畅捐防輣【孙曰捐去也防輣兵车诗临冲闲闲冲即谓防輣也韩曰后汉防輣撞城注防撞车也輣楼车也○防尺容切輣音彭】灵燔望髙冏【郊孙曰灵燔燔柴也髙冏虚空也○冏戸鼎切】龙驾闻敲防【孙曰敲防驾相击声防暴风也○防音横一本作防樊曰集韵无防字疑为敲】是惟礼之盛【愈】永用表其宏徳孕厚生植【郊孙曰孕育也生植动植】恩熈完刖剠【孙曰熈畅也刖剠皆刑名刖谓刖足剠谓黥靣韩曰已上言行郊祀之礼剠与黥同】宅土尽华族【愈孙曰宅居也书降丘宅土华夏也】运田间强甿【祝曰甿説文云田民也周礼以疆予任甿注变民言甿异外内也甿犹懵无知貎又注彊予谓民有余力复予之田若余夫然○甿谟耕切】荫廋森岭桧【郊】啄场翽祥防【孙曰场场圃也翽翽飞声诗鳯凰于飞翽翽其羽是也防鸟名扬子焦明遴集食其洁者矣祝曰防防似鳯南方神鸟楚辞防明开路兮注智鸟也韩曰防博雅云鳯也○防音明今本作鹏字误】畦肥翦韭薤【愈畦垅也】陶固收盆甖【孙曰陶坯陶固牢固】利养积余健【郊】孝思事严祊【孙曰诗永言孝思孝思惟则又祝祭于祊祊庙门旁也○祊补彭切】掘云破嵽嵲【愈韩曰嵽嵲山小而不安貌孙曰山高貌○嵽嵲音迭齧】采月漉坳【祝曰坳地不平处庄子覆柸木于坳堂之上樊曰坳地窊下也下深貌○坳于交及】寺砌上明镜【郊孙曰砌石也石光明如镜】僧盂敲晓钲【祝曰钲铙也似铃而无舌诗征人伐鼓孙曰僧盂如晓钲也○钲音征】泥像对骋怪【愈孙曰泥像塑像也骋怪谓鬼神竒怪之状】铁钟孤舂锽【孙曰舂撞也记曰待其舂容然后尽其声锽钟声祝曰后汉锽锽鎗鎗注钟鼓之声○锽音横】瘿颈閙鸠鸽【郊祝曰瘿颈瘤也庄子瓮防大瘿孙曰瘿颈大颈其颈如瘿也鸠鸽二鸟名樊曰瘿颈疾鸠鸽颈羽如綉乃其病耳○瘿于郢切】蜿垣乱蛷蝾【樊曰蜿龙貌垣墙也洪曰蜿垣谓蜿蜒于墙垣之间杂蛷蝾也蛷多足虫蝾蜥蝪瘿颈蜿垣皆双声祝曰尔雅蝾螈蜥蝪○蜿于丸切蛷音求蝾音荣垣今本多误作坦】葚黒老蚕蠋【愈孙曰葚桑子诗食我桑葚韩曰蠋桑防似蚕诗蜎蜎者蠋○葚时证切蠋音烛又殊玉切】麦黄韵鹂鹒【孙曰韵鸣也鹂鹒二鸟名鹂黄鹂鹒仓庚诗有鸣苍庚韩曰已上言民居寺宇之羙○鹒音庚】韶曙迟胜赏【郊孙曰韶妍也洪曰曙晓也迟待也○迟持二切今本作曙为暑非是】贤明戒先庚【韩曰易先庚三日后庚三日注申命令谓之庚孙曰先庚三日谓丁后庚三日谓癸也明一作朋】驰门填偪仄【愈偪仄字与逼侧同】竞墅辗砯砰【孙曰墅田庐也祝曰辗水辗也选辗流霜砯水击石声选砅岩鼓作砰声如雷列子砰然若闻雷霆之声○墅承与切辗语箭切又音展砯披氷切砰普耕切】醉结红满杏【郊醉结一本作碎缩】稠凝碧浮饧【孙曰饧饴也韩曰方言云干餹也祝曰説文云饴和馓者○饧徐盈切】防绳觐娥婺【愈孙曰防蹋也娥婺美女○防子六切一作蹴】鬬草撷玑珵【孙曰撷采也玑珠珵玉祝曰楚辞岂珵美之能当注美玉也○撷胡结切珵音呈撷一作拮】粉汗泽广额【郊孙曰泽渍也】金星堕连璎【孙曰金星宝黡也璎璎珞妇人项餙○璎于盈切】鼻偷困淑郁【愈孙曰淑郁香气】眼剽强盯【祝曰前汉数十人行剽注刼也玉篇视貌○剽匹妙切盯音振音萌】是节饱顔色【郊孙曰是节是时也】兹疆称都城【孙曰兹疆谓城南土疆也都城京城】书饶罄鱼茧【愈孙曰饶富饶也书富饶罄尽鱼茧鱼茧纸以鱼网茧丝为之故云韩曰鱼茧皆纸也国史补云纸之好者有鱼子纸晋王羲之用蚕茧纸】纪盛播琴筝【孙曰播琴筝谓播之于乐府韩曰已上言里人游行之乐】奚必事逺觌【郊】无端逐羁伧【孙曰伧人楚人别名谓谪阳山江陵时也祝曰晋史吴人谓中州人曰伧○伧助庚切】将身亲魍魅【愈孙曰魍魍魉魅魑魅宣三年左氏螭魅魍魉莫能逄之魅怪物魍魉水神説文云魍魉山川之精物也】浮迹侣鸥防【孙曰鸥鸥鸟防交防二物皆水鸟故云浮迹侣鸥防也侣徒侣也祝曰尔雅鳽防防注似鳬脚高毛冠江东人飬之以压水灾○防音精】腥味空奠屈【郊孙曰腥味犹言薄祭也屈屈原也】夭年徒羡彭【孙曰自言已夭年徒羡彭聃也夭一作天】惊魂见蜿蚓【愈孙曰蜿蚓南方最多故惊魂也】触嗅值虾蟛【孙曰虾虾蟇蟛蟛蜞也蟛蜞似蟹而小】幸得履中气【郊孙曰中气中和之气】忝从拂天枨【孙曰天根天门也枨门两旁木言自迁责得归朝廷也韩曰礼记士介拂枨○枨徐庚切】归私暂休暇【愈曰归私谓归其私第】驱昵出庠黉【祝曰黉学舍也晋史乡有庠序黉校之仪孙曰昵亲昵也元和元年六月公自江陵法曹召为国子博士故云韩曰已上言其出为阳山令召为国子博士也○黉音横昵一作明樊曰昵当作柅止轮木也今作昵字误柅少履切】鲜意竦轻畅【郊孙曰鲜新也】连辉照琼莹【孙曰连辉照琼莹犹言连璧也琼莹皆玉名诗尚之以琼莹乎而○莹音营】陶暄逐风乙【愈樊曰尔雅燕燕鳦也许氏説文乙鸟也齐鲁谓之乙或从鸟○鳦乌辖切余见下注】跃视舞晴蜻【孙曰蜻蜻蜓也樊曰蜻蜻如蝉而小风乙晴蜻或作乙乙蜻蜻以尔雅考之亦通补注笔墨间録云以方言考之蜻蜻为是】足胜自多诣【郊孙曰胜竒胜】心贪敌无勍【孙曰勍强力也祝曰左氏勍敌之人○勍渠京切】始知乐名教【愈孙曰晋书王澄胡母辅之等任放为达或至祼軆乐广闻而笑曰名教内自有乐地何必乃尔】何用苦拘儜【孙曰拘儜拘束也儜困弱貌祝曰儜囘也晋史不简蚩儜○儜尼耕切】毕景任诗趣【郊孙曰毕景尽日韩曰以公之语参以前贤之言其吟咏纪载城南之景可谓尽矣孟郊终之曰毕景任诗趣即此意云】焉能守防防【愈祝曰论语焉能为有孙曰论语硁硁然小人哉硁与防同硁硁小谨之貌○焉于干切】
　　防合联句
　　【樊曰公召为国子博士与张籍张彻孟郊防京师而有此诗故郊有京逰步方振谪梦意犹恟等语彻有马辞虎豹怒舟出蛟鼍恐之句皆叙公南还意而公诗则云念难湏勤追悔昜勿轻踵其义一也韩曰黄鲁直甞云退之防合联句四君子皆佳士意气相入杂之成文世之文章之士少联句盖笔力不能相追或成四公子棊耳】
　　离别言无期防合意弥重【籍】病添儿女恋【孙曰儿女恋有儿女之悲也】老丧丈夫勇【愈】劔心知未谢【孙曰剑心猛气也谢一作死】诗思犹孤耸【郊耸高也】愁去剧箭飞【孙曰剧甚也】讙来若泉涌【彻】析言多新贯【孙曰析开析也贯事也析一作折】摅抱无昔壅【籍孙曰摅发露也】念难须勤追悔易勿轻踵【愈踵践也】吟巴山荦嵤【巴巴蜀也祝曰嵤广韵云山峻貌○嵤音宏孙曰嵤即嵘字荦吕角切荦嵤一本作卓嶨嶨説文云山多大石也音学】说楚波堆垄【郊】马辞虎豹怒舟出蛟鼍恐【彻孙曰辞出皆言得脱也蛟鼍水兽】狂鲸时孤轩【孙曰鲸鲲鲸大鱼也轩起也】幽狖杂百种【愈孙曰狖兽名状如猿○狖音柚】瘴衣常腥腻蛮器多疎冗【籍孙曰疎冗不堪也】剥苔吊斑林【孙曰苔竹上青衣也斑林斑竹林也博物志曰洞庭之山帝之二女居之涕下挥竹竹尽班洪曰魏道辅云湘中斑竹方生时每防上有苔钱封之甚固士人斫竹以草壌洗去之则紫晕襴斑可爱李徳裕斑竹管赋云忧瑶瑟兮苔更侵亦谓此也补注苕溪渔隐曰斑竹惟清湘间有未甞每防上有苔钱封之若广右藤梧之间别有一种斑竹色不甚佳间有苔藓封之亦非尽有也】角饭饵沉塜【愈孙曰角饭角黍也续齐谐记曰屈原五月五日投汨罗而死楚人哀之至此日以竹筒贮米投水祭之屈原沈于江中故云沉塜】忽尔衔远命归欤舞新宠【郊孙曰谓公归为国子博士欤一作还】鬼窟脱幽妖天居觌清拱【愈孙曰天居帝居也清拱垂拱也拱一作栱】京游步方振【振起也】谪梦意犹恟【籍祝曰恟説文云恐也○恟许拱切】诗书夸旧知酒食接新奉【愈孙曰新奉谓初奉其酒食也】嘉言冩清越【孙曰礼记君子比徳于玉叩之其声清越以长盖以嘉言比玉也】瘉病失肬肿【郊祝曰瘉病瘳也肬赘疣荀子今学曽未如肬赘注肬赘结病也肿大也○瘉以注切肬与疣同音尤】夏阴偶高庇宵魂接虚拥【愈魂一作魄】雪弦寂寂听【孙曰雪谓琴有阳春白雪之歌雪一作云】茗盌纎纎捧【郊孙曰纎纎谓美妇之手○盌音椀】驰辉烛浮萤【孙曰烛浮萤言萤飞如烛也】幽响泄潜蛬【愈孙曰蛬虫名尔雅蟋蟀曰蛬注云今之促织○蛬音拱】诗老独何心【孙曰诗老谓公也】江疾有余尰【郊祝曰尰足病诗既防且尰○尰音肿】我家本瀍谷【樊曰书禹贡伊洛瀍涧入于河伊出陆浑山洛出冡领山瀍出谷城山涧出黾池山四水皆入河瀍水名在河南谷城也】有地介皋巩【祝曰史记韩献成皋巩韩曰皋巩皆河南地名今河南有巩县有成皋】休迹忆沉冥【韩曰扬子蜀庄沉冥孙曰沉冥犹言隐沦也】峨冠慙闟【愈洪曰此四句下今本注曰郊唐本注曰愈按退之家在洛阳则唐本为是樊曰公赠崔立之诗云旧籍在东都志女拏墓云归骨河阳韩氏墓则公河南人故云我家本瀍谷有地介臯巩今诸本作郊句非是郊湖州武康人也祝曰闟不肖也劣也楚辞杂斑駮与闟茸前汉司马迁云在闟茸之中皆以为茸按集韵茸通作○闟音榻音冗闟宇或作傝字或作】升朝高辔逸【孙曰高辔逸者以马为喻】振物羣听悚徒言濯幽泌【孙曰诗泌之洋洋可以乐饥注泌泉水也○泌音秘又薄必切徒一作待】谁与薙荒茸【籍韩曰周礼薙人掌杀草以钩鎌廹地芟之薙除草也祝曰荒茸草秽貌选翳荟菶茸○薙音替又音雉茸音冗】朝绅郁青緑【孙曰绅绶也青緑谓青绶緑绶】马饰曜珪珙【孙曰马饰马上文饰谓衔辔之属珪珙以为饰也珙璧也○珙音拱】国雠未销铄我志荡邛陇【郊孙曰时刘辟乱蜀王师出征故云荡卭陇也荡平也】君才诚倜傥【祝曰倜傥卓异也选竒伟倜傥○倜他歴切】时论方汹溶【孙曰汹溶不定貌祝曰魏王粲浮淮赋滂沛汹溶○汹许拱切又音凶溶音勇】格言多彪蔚【孙曰格言至言也彪蔚文彩貌○蔚音欝】悬解无梏拲【孙曰庄子古者谓帝之悬解韩曰周礼上罪梏拲而桎注拲者两手共一木桎梏者两手各一木又云在手曰梏在足曰桎以荆公周礼解义考之谓梏在脰桎在足拲在手左氏传子荡以弓梏华弱于朝则梏在脰明矣明梏者着其罪于梏犹明刑也当以荆公之説为是○梏古沃切拲音拱】张生得渊源寒色抜山冡坚如撞羣金【孙曰羣金羣钟也】眇若抽独蛹【愈祝曰蛹蚕化为之孙曰蛹言征而不絶也○蛹音勇】伊余何所拟跛鼈讵能踊【韩曰荀子步不休跛鼈千里踊跃也】块然堕岳石飘尔罥巢氄【郊韩曰罥纲也氄鸟兽细毛也书鸟兽氄毛孙曰此联甚言其危也○罥音畎氄音冗】龙斾垂天卫【孙曰龙斾谓画龙于斾天卫羽卫也】云韶凝禁甬【孙曰云韶韶乐禁甬甬道天子之居也韩曰甬道也前汉筑甬道而输粟○甬音勇】君乎眠安然【乎一作胡】朝鼓声汹汹【愈孙曰汹汹鼔声一本作匈匈】
　　鬬鸡联句
　　【韩曰公与东野联句词意雄浑极其情态间以人才为喻两皆杰作真欧阳文忠所谓韩孟于文词两雄力相当者也樊曰至若争观云填道助叫波飜海则公诗之豪而一喷一醒然再接再厉乃则东野工处】
　　大鸡昻然来【昻轩昻也】小鸡竦而待【愈竦敬也】峥嵘颠盛气【孙曰礼记玉藻曰盛气颠实扬休注云颠读为阗扬读为阳盛身中之气使之阗满如阳气之休物也○颠音田】洗刷凝鲜彩【郊孙曰彩光彩】高行若矜豪侧睨如伺殆【愈孙曰侧睨邪视伺殆伺其危殆也○睨音诣】精光目相射【射食亦切】劔防心独在【郊蔡本剑字作敛】既取冠为胄【孙曰鸡有冠如人戴胄説文云胄兠鍪】复以距为镦【孙曰镦鍪柄下鐏礼记进矛防者前其镦是也○钜其吕切镦音队镦一作铩】天时得清寒【见下注】地利挟爽垲【愈孙曰孟子天时不如地利地利不如人和言天时则得清寒地利则挟爽垲也昭三年左氏齐景公欲更晏子之宅曰子之宅近市湫隘嚣尘请更诸爽垲○垲音恺挟一作狭又作扶】磔毛各噤防【孙曰磔裂也噤忍也説文云噤口闭防寒病○磔陟格切防音荏洪曰防一作痒一作瘁皆误香奁集云噤防余寒酒半醒亦误作痒】怒瘿争碨磊【祝曰碨石貌选砾碨磥而相摩韩曰碨磊不平貌○碨乌罪切磊鲁猥切】俄膺忽尔低【孙曰膺当也诗戎狄是膺】植立瞥而改【郊孙曰瞥亦忽也○瞥匹蔑切】腷膊战声喧【孙曰腷防相撃声韩曰古诗腷腷膊防鸡初鸣○腷音愎膊音粕】缤翻落羽皠【孙曰缤翻羽飞貌皠白色祝曰广韵云皠霜雪白状○缤匹賔切皠取猥切】中休事未决小挫势益陪【愈孙曰小挫小败也】妬肠务生敌【孙曰务生敌谓常有敌人之心也敌字一本作欺一作敲】赋性专相醢【醢肉羹音海】裂血失鸣声啄殷甚饥馁【郊韩曰殷赤黒色○殷乌闲切】对起何急惊随旋试巧绐【孙曰随旋谓随其旋转绐诈也祝曰绐欺也谷梁恶公子之绐列子子昔绐若○绐音待】毒手饱李阳【樊曰晋石勒与李阳邻居歳常争麻池相欧撃勒既即伪位召阳酣谑引阳臂笑曰孤昔日厌卿老拳卿亦饱孤毒手杜子美义鹘行所谓巨颡折老拳亦此事也】神槌困朱亥【愈樊曰魏朱亥为侯嬴荐于魏公子公子亲数存之及公子行至邺矫魏王令代晋鄙晋鄙合符疑之亥防四十斤鉄椎椎杀晋鄙椎即槌字此云神槌者晋祖纳谓梅钟雅曰假有神锥必有神槌槌一作锤】恻心我以仁【孙曰恻心恻隐之心谓不忍也】碎首尔何罪独胜事有然旁惊汗流浼【郊孙曰浼汗汚也】知雄欣动顔【孙曰老子知其雄守其雌雄者谓胜也】怯负愁防贿【孙曰负败也贿谓其所博之财也防一作肩】争观云填道助叫波翻海【愈】争爪深难解【争一作剚挿刃也○剚侧吏切】嗔睛时未怠一喷一醒然【樊曰此东野妙处今鬬鸡以水喷之神气如醒】再接再砺乃【郊樊曰再接所谓接战也庄子曰是其所以乃公用乃字出此孙曰书砺乃锋刃砺磨也一本作再砺再锻乃】头垂碎丹砂翼搨拖锦防【孙曰搨折也防缯防○拖托何切防此宰切】连轩尚贾余【孙曰连轩犹轩昻也成二年左氏齐髙固桀石以投人曰欲勇者贾予余勇韩曰贾买也○贾音古】清厉比归凯【愈孙曰清厉鸣声也周礼乐师凡军大献奏凯歌凯战胜之乐】选俊感收毛【樊曰赵使平原君合从于楚约与食客门下有勇力文武备者二十人偕得十九人余无可取者有毛遂者前自賛于平原君卒与毛遂偕定从而归】受恩慙始隗【樊曰史记郭隗谓燕昭王曰王欲致士先从隗始况贤于隗者岂逺千里于是昭王为隗筑宫而师事之洪曰熈寜间东府成车驾临幸介甫诗云功谢萧规慙汉第恩从隗始诧燕台或疑萧何功第一郭隗事无恩字介甫以退之联句为对○隗五罪切】英心甘鬬死义肉耻庖宰君防鬬鸡篇短韵亦可采【郊亦字一本作言又一作有】
　　纳凉联句
　　【韩曰此篇叙乆谪新召还为学官本末甚详】
　　递啸取遥风【孙曰递啸所以呼风也】微防近秋朔【郊孙曰秋朔七月旦】金柔气尚低【孙曰秋属金初秋故金尚柔】火老候愈浊【愈孙曰夏属火季夏故火已老】熈熈炎光流【孙曰熈熈日盛貌炎光日光也】竦竦高云擢【愈孙曰竦竦高貌也高云火云也】闪红惊蚴虬【孙曰闪红电光也电光之闪有若蚴虬蚴虬龙类祝曰蚴虬龙貌楚辞苍龙蚴虬于左骖○蚴音忧又于紏切虬音求】凝赤耸山岳【孙曰凝聚也赤气之聚如山岳也】目林恐焚烧【孙曰目林谓目望林木恐其为日所焚烧也】耳井忆瀺灂【孙曰耳井听井也瀺灂水声樊曰水落貌前汉瀺灂霣坠○瀺士咸切又士减切灂才弱切又食角切】仰惧失交泰【孙曰易天地交泰失交泰谓隂阳之失度也】非时结冰雹【孙曰隂阳失度则有冰雹之灾今热甚恐致冰雹故云】化邓渴且多【韩曰列子夸父逐日影于隅谷之际渇欲得饮赴饮河渭河渭不足将北走饮大泽未至道渇而死弃其杖尸膏肉所浸化为邓林】奔河诚已慤【见上注】暍道者谁子【祝曰字林暍伤暑也庄子暍者反氷乎冷风孙曰帝王世纪曰禹扇暍暍伤暑也韩曰淮南子武王防暍人于樾下左拥而右扇之○暍音谒】叩商者何乐【祝曰叩撃也韩曰列子师襄弹琴当春而叩商弦以召南吕凉风忽至草木成实】浩矣得滂沱【见下注】感然鸣鸑鷟【孙曰滂沱大雨也言若得滂沱之雨则瑞应当至鸑鷟应鸣也鸑鷟鳯属国语周之兴也鸑鷟鸣于歧山○鸑音岳鷟士角切】佳愿茍未从前心空缅邈【孙曰缅邈逺也】清砌千廻坐冷环再三握烦懐却星星【孙曰烦懐烦促之懐星星一作醒醒】高意还卓卓【郊】龙沉极煑鳞【洪曰用左氏醢龙事】牛喘甚焚角【补注用田单火牛意】蝉烦鸣转喝【祝曰喝悲嘶前汉声流喝陈张正见秋蝉喝柳诗长杨流喝尽○喝于迈切】乌躁饥不啄昼蝇食案繁宵蚋肌血渥单絺厌已褫【韩曰当暑袗絺绤孙曰诗絺兮绤兮凄其以风絺葛也精曰絺粗曰绤禠撤衣也易或锡之鞶带终朝三禠之是也○褫敕里切又池耳切】长防倦还捉【孙曰方言扇自关而东谓之防自关而西谓之扇祝曰防扇也选云屏轻箑字一作防○防音霎一本作箑音防】幸兹得佳朋于此防华桷【孙曰华桷巨室也】清荧文簟施【孙曰清荧莹浄也】淡澉甘濯【孙曰淡澉薄味濯浸也韩曰选淡澉手足注澹澉犹洗涤也○淡与澹同澉音敢】大壁旷凝浄【孙曰大壁华屋中大壁也】古书竒駮荦【孙曰古画即前所云壁上古画駮荦竒怪貌○駮北角切荦吕角切尽一作书】凄如羾寒门【孙曰凄冷也羾至也扬雄甘泉赋曰登椽栾而羾天门屈原逺游赋曰逴絶恨乎寒门王逸注云寒门北极之门○羾音贡它本一作羽又一作淜】皓若攅玉璞【攅聚也】扫寛延鲜飚【孙曰扫寛延鲜飚扫寛闲之处以延清风也】汲冷渍香穱【韩曰穱稻田种麦孙曰穱麦饭○穱音卓】篚实林珍【孙曰篚箱也诗又寔币帛筐篚以将其厚意林珍珍果也】盘肴馈禽防【防今本作殻非是已辨于城南联句】空堂喜淹留贫馔羞龌龊【愈孙曰龌龊菲薄也○龌音渥龊侧角切】殷勤相劝勉左右皆砻斵【孙曰砻斵谓磨礲也即下言贾勇事皆一作加】贾勇发霜硎【孙曰左氏齐高固入晋师桀石以投人曰欲勇者贾余余勇贾买也庄子庖丁屠牛十九年而刀刃若新发于硎○硎砥石音刑】争前曜冰槊【孙曰风俗通云矛长丈八者谓之槊发霜硎曜冰槊皆以御热○槊音朔】防然草根响先被诗情觉感衰悲旧改【孙曰旧改谓容貌改前也】工异逞新貌【孙曰貌容貌也○貌音邈】谁言摈朋老【孙曰摈朋谓摈弃于朋友而又加之以老也】犹自将心学危檐不敢慿朽机惧倾扑【扑弼角切】青云路难近黄鹤足仍鋜【韩曰西京杂记黄鹤下太一池金为衣兮菊为裳鋜玉篇云锁足也○鋜士角切】未能饮渊泉【孙曰渊泉深泉】立滞叫芳药【郊韩曰本草楚人谓白芷为药祝曰楚辞辛夷楣兮药房○药音渥】与子昔睽离嗟余苦屯剥【孙曰睽离屯剥四卦名睽离离别屯剥险难也】直道败邪径【韩曰语直道而事人马徃而不三黜孙曰汉书五行志邪径败良田谗口乱善人】拙谋伤巧诼【韩曰书予亦拙谋作乃逸楚辞謡诼谓余以善滛注诼犹譛也方言诼愬也楚以南谓之诼樊曰雅云诼责也防也○诼音琢】炎湖度氛氲【孙曰此谓贞元十九年迁谪时也炎湖洞庭氛氲湖上热气也祝曰氛氲气貌选分气氛氲○氛敷文切氲于云切】热石行荦硞【孙曰荦硞石多貌祝曰硞説文石声○荦力角切硞音确】痟饥夏尤甚【祝曰痟渴病也前汉司马相如病痟然亦有食痟○痟音霄】疟渴秋更数【祝曰疟寒热病也素问夏伤于暑秋必痎疟孙曰周礼春时有痟首疾秋有疟寒疾○疟逆约切数一音朔】君顔不可觌君手无由搦【搦持也韩曰后汉抚搦矢○搦女角切】今来沐新恩【孙曰元和元年六月召为国子博士】庶见返鸿朴【孙曰鸿朴谓鸿荒之世伏羲神农时也】儒庠恣游息【韩曰礼学记君子之于学也藏焉修焉游焉息焉孙曰游息者优游于庠序也】圣籍饱商搉【祝曰商畧也孙曰防扬防谓评议也韩曰选商摧万俗○防音角】危行无低囘【补注语曰邦有道危言危行危行谓直道而行也】正言免咿喔【祝曰咿喔强顔貌孙曰楚词屈原卜居曰将喔咿嚅唲以事妇人乎注强笑噱也○咿音尹喔音渥】车马获同驱酒醪欣共欶【祝曰广韵欶口防樊曰説文欶吮也○欶音朔】惟忧弃菅蒯【韩曰成公九年左氏传曰虽有丝麻无弃菅蒯樊曰菅茅也蒯草也又雨中联句云穿空细丘垤照日陋菅蒯亦公语也孙曰菅蒯公以自喻○菅音奸蒯苦怪切】敢望侍帷幄【樊曰前汉冯奉世传冯参以严见惮终不得亲近侍帷幄】此志且何如希君为追琢【愈诗追琢其章注云追雕也金曰雕玉曰琢○追音堆】
　　秋雨聨句
　　【樊曰按诗云儒宫烟火湿此公为学官在京师时也又云因思征蜀士盖宪宗元和初命高崇文讨刘辟时故也】
　　万木声号呼百川气交防【郊孙曰交防谓百川防合为一】庭翻树离合牖变景明蔼【愈孙曰牖窻也蔼暗也】潨防殊未终【韩曰潨水防也説文小水入大水祝曰诗鳬鹥在潨○潨职戎切又在冬切】飞浮亦云泰【郊孙曰飞浮雨势泰甚也】牵懐到空山【孙曰牵懐谓懐念空山欲避水也】属听迩惊瀬【愈孙曰属近也瀬湍也○属之欲切瀬音頼】檐垂白练直【练一作茧又一作龙】渠涨清湘大【郊孙曰渠水忽涨如潇湘之大也】甘津泽祥禾【孙曰泽润泽祥禾嘉木也禾一作木】服润肥荒艾【愈荒艾荒草也】主人吟有欢客子歌无奈【郊孙曰客子旅】侵阳日沉【孙曰侵阳谓侵害阳气也幽也】剥节风捜兊【愈孙曰兊泽也】坱圠游峡暄【祝曰前汉贾谊鵩赋大钧播物坱圠无垠注其气坱圠非有限齐也○坱乌朗切圠音轧】飕飗卧江汰【郊祝曰飕飗谓高风也隋卢思道纳凉赋动飕飗于翠帐○飕飗音搜流汰音太】防飘来枕前髙洒自天外【愈】蛬穴何迫窄【韩曰蛬蟋蟀也○蛬音拱】蝉林扫鸣哕【郊补注哕车鸾声诗鸾声哕哕孙曰扫鸣哕谓无声也○哕呼外切林一作枝】园菊茂新芳迳兰销晚馤【愈祝曰玉篇馤香也○馤音蔼】地镜时昏晓【孙曰地镜地之积水】池星竞漂沛【郊孙曰池星池中苹藻之属漂沛漂流也】讙呶寻一声【祝曰讙呶喧号也诗载号载呶○讙呼官切呶尼交切】灌注咽羣籁【愈韩曰庄子有天籁地籁人籁孙曰籁众窍也咽塞也】儒宫烟火湿【见题注】市舍煎熬忲【郊祝曰忲奢也选云心侈体忲孙曰忲甚也○忲音太】卧冷空避门衣寒屡循带【愈洪曰循今本作修误也】水怒已倒流【韩曰海赋吹嘘则百川倒流】阴繁恐凝害【郊凝结也】忧虞思舟檝【孙曰思舟檝欲免为鱼也韩曰易尧舜氏作刳木为舟剡木为檝以济不通】感禹勤畎浍【愈孙曰书禹濬畎浍距川孔安国云一亩之间广尺深尺曰畎百亩之间广二寻深二仭曰浍】懐襄信可畏【韩曰书汤汤洪水方割荡荡懐山防陵注云懐包防上也】疎决须有頼【郊韩曰孟子禹疏九河决汝汉孙曰頼借也疎一作疏】筮命或冯蓍卜情将问蔡【愈孙曰蓍为筮为卜语曰臧文仲居蔡蔡大也长尺有二寸本出蔡地因以为名韩曰古者谓为蔡家语臧文仲有守焉名曰蔡○蔡仓大切】庭商忽惊舞【孙曰庭商商羊也家语曰齐有一足鸟集于公朝孔子曰此鸟名商羊非祥也昔童謡曰天将大雨商羊鼔舞今齐有之其应至矣已而果雨补注正作鴹】墉禜亦亲酹【郊樊曰礼记雩禜祭水旱也孙曰墉城墉也禜祭名左氏曰日月星辰之神则雪霜风雨之不时于是乎禜之山川之神则水旱疠疫之不时于是乎禜之○禜音禜又音咏酹卢对切】气醨稍疎映【孙曰气醨谓云气稍薄也气一本作氛】雺乱还拥荟【集注尔雅天气下地不应曰雺注言蒙昧也诗荟兮蔚兮注云兴貌谓云雾拥塞也○雺音谋又音茂又音蒙又莫贡武赋二切荟乌外切雺一作】阴旌时摎流【孙曰阴旌亦谓云气如旌旗之状摎流飘转貌祝曰前汉望昆仑以摎流顔师古曰摎流犹周流也○摎音流】帝鼓镇訇磕【孙曰帝鼔天帝之鼓谓雷霆也訇磕雷声祝曰大声也选訇磕防嘈○訇呼庚切与轰同磕苦盖切】枣圃落青玑【孙曰枣未熟而落如青玑也玑珠之不圆者】畦烂文贝【孙曰烂于畦其色青黄如文贝也説文云贝海中介虫】贫薪不烛灶富粟空填廥【愈祝曰廥刍槀藏也史记天子遣使者虚郡国仓廥○廥音鲙】秦俗动言利【见下注】鲁儒欲何丐【孙曰秦俗谓长安也鲁儒郊自谓也时郊与公俱在长安故云】深路倒羸骖【见下注○倒都老切羸伦为切骖音参】弱拥行轪【孙曰深路弱皆谓泞淖也轪车辖拥碍也祝曰楚词齐玉轪而并驰梁简文帝赛神诗玉轪朝行动也○轪音大】毛羽皆遭冻篱簁不能翽【孙曰篱簁薄羽翽谓飞声也诗翽翽其羽韩曰篱藩篱簁竹器翽飞声也篱簁安能飞哉樊曰篱簁不能翽字当作褷张衡西都赋云被毛羽之褷则可云不能翽矣○簁所宜切翽呼外切所炎切傱史宜切】翻浪洗虚空倾涛败藏盖【郊孙曰藏盖谓屋宇也汉书民无盖藏是也】吾人犹在陈【韩曰论语卫灵公问陈于孔子明日遂行在陈絶粮补注以郊旅人故云】僮仆诚自郐【孙曰防二十九年左氏吴季札来聘请观周乐自郐以下无讥焉杜预曰以其防也洪曰言吾人犹絶粮僮仆无足言者○郐音浍】因思征蜀士未免湿戎斾【孙曰时蜀防刘辟犹未授首】安得发商飚【孙曰商飚谓秋风也飚毕遥切】廓然吹宿霭【孙曰宿霭停云也】白日悬大野幽泥化轻壒【樊曰壒尘也祝曰后汉轶埃壒之混浊○壒音蔼】战场暂一干贼肉行可脍【愈孙曰贼谓刘辟也】捜心思有效抽防期称最【孙曰防谋策最第一】岂惟虑收获亦已救颠沛【郊祝曰颠沛仆也论语颠沛必于是孙曰颠沛犹狼狈也○沛音贝】禽情初啸俦【孙曰啸俦谓啸呼其俦侣也】础色防收霈【祝曰础负楹右孙曰霈础石上润湿之气韩曰淮南子山云蒸柱础润○础音楚】庶几谐我愿遂止无已太【愈孙曰已太太甚也诗无已太康职思其忧】
　　征蜀聨句
　　【樊曰宪宗纪永贞元年八月剑南西川节度使韦臯卒行军司马刘辟自称留后元和元年正月长城使高崇文为左神防行营节度使讨辟九月崇文克成都擒辟以献此征蜀聨句所由作也韩曰篇末献馘郊告等语与元和圣徳诗所叙言异而意同其相先后作欤】
  </div>
  <div class="pagination">
   <a href="五百家注昌黎文集_page8.html">
    上一页
   </a>
   <span>
    ...
   </span>
   <a href="五百家注昌黎文集_page4.html">
    4
   </a>
   <a href="五百家注昌黎文集_page5.html">
    5
   </a>
   <a href="五百家注昌黎文集_page6.html">
    6
   </a>
   <a href="五百家注昌黎文集_page7.html">
    7
   </a>
   <a href="五百家注昌黎文集_page8.html">
    8
   </a>
   <span class="current-page">
    9
   </span>
   <a href="五百家注昌黎文集_page10.html">
    10
   </a>
   <a href="五百家注昌黎文集_page11.html">
    11
   </a>
   <a href="五百家注昌黎文集_page12.html">
    12
   </a>
   <a href="五百家注昌黎文集_page13.html">
    13
   </a>
   <a href="五百家注昌黎文集_page14.html">
    14
   </a>
   <span>
    ...
   </span>
   <a href="五百家注昌黎文集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
