<!DOCTYPE html>
<html>
<head>
    <meta charset="UTF-8">
    <title>俨山集 - 第 52 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山集 - 第 52 页/共 57 页</h1>
    <div class="content">　　藻思芙蓉露下秋逺过王粲赋登楼时焚左掖三千疏曾定山东一百州独客琴书残腊尽中天台殿瑞烟浮夕阳无限凭髙兴兴汝同懐北顾愁
　　和俞国昌食鲈再叠秋字
　　鲈鱼谁送海门秋逺客思归正倚楼张翰因风辞洛下东坡乗月向黄州鲙成飞雪银丝细目断烟波钓艇浮賸有诗筒报知己且凭斗酒慰覊愁
　　戊戌元旦早朝
　　晓日曈昽映彩霞先春欲绽上林花侯藩接履朝元旦圣主垂衣御正衙枫陛天高严虎豹绣旗寒袭偃龙蛇九重礼乐登三代四海车书正一家
　　早朝
　　宫井疎钟曙色催五云百和绕蓬莱优游万国龙顔动森列千官雉扇开寳鼎赤墀笼晓日玉音丹陛隠春雷城鸦高拂扶桑景白玉桥头侍从囘
　　初试羊防予有一端藏笥中者十年兹教内馆始制为衣以御北风感而有作
　　萧飒头颅感是非半生何敢爱轻肥相将岁晩看新制指防年华亦故衣北郭严凝随痩马西州辛苦到残机病来却恐浑憔悴且试休文旧带围
　　和宫端后渠玉亭赏莲之作
　　玉亭清切五云边盆沼谁移玉井莲来赏正逢初过雨倚看须着半含烟何妨絶代称君子准拟前身是水仙四十年来同榜客一尊相属醉花前
　　叠韵荅严介谿赏莲
　　红衣翠盖玉阑边一曲新凉闻采莲芳润似擎金掌露清芬疑惹御炉烟主人元是瀛洲客胜赏真成陆地仙别后难忘定何处一楼风雨五更前
　　恭谒显陵二首
　　曈昽曙色映祥云台殿岩峦锦绣纹春气正浓连王气人文逾朗应干文水知宗海千川合脉是真龙五岳分愿献周原瓞颂万年长拥圣明君
　　龙蟠鳯翥有余竒圣教皇情无尽时华表欲栖千载鹤灵风常满万年枝桥山弓剑瞻云閟寝殿衣冠展月仪地接三都【中都祖陵南都孝陵北都七陵】元咫尺天开一统正雍熈
　　中秋月下懐高进之
　　浦溆虚堂欲暮秋故人青眼夜深留微风明灭渔舟火四壁凄清戌角楼身世浑疑非幻境心期千载有神游庭前忽报中秋月踏碎花隂未肯休
　　送方矫亭赴南祠部
　　词人南国古来多乂渡秋江渺渺波两地客懐俱复尔十年心契奈愁何鸟啼画省常封印帘卷钟山且对歌后夜黄金台上路鴈书频望下星河
　　昨治辛酉南畿秋试获识呉江钱廷辅廷佐兄弟若聮珠骈璧文采映射心窃赏之既别去无从晤言时时往来于懐今嘉靖丁亥夏廷佐以扁舟访予江村始知廷辅方应郡贡去而廷佐先领正徳己卯乡荐矣转盻三朝垂三十载而予亦老矣为之感叹次韵奉荅
　　秋风一曲伯牙琴曾和鸣臯鹤在隂别后相思多梦寐重逢今日是山林大鹏万里须搏海骏马高台为筑金见説松陵富酧唱直从皮陆到如今【今呉江即古之松陵】





　　俨山续集巻四
　　钦定四库全书
　　俨山续集巻五
　　明　陆深　撰
　　七言律诗【五十三首】
　　游储芋西园池乘月夜泛
　　峯峦岩壑俯中流何处三山与十洲新雨不妨泥滑滑好风先送水悠悠鸥无机事迎人下客有髙懐尽日留向晚星河迷上下笙歌灯火木兰舟
　　县衙随班
　　幄殿髙悬綘节朝龙纹浮动瑞烟飘地当东海开黄道仗倚中天切紫霄花县千城临禹贡华封万口祝唐尧年时正忆胪传里玉笋金铺具百僚
　　嵗暮风雨中发藏书示楫子
　　嵗寒风雨合江楼灯火楼头数夕留新命误防吾己老旧书多在子湏收星辰万里趣闗塞环佩三朝侍冕旒抱得寸心终许国未应猿鹤怨林邱
　　三日雨后登俨然亭
　　萧萧竹树夹溪深一雨初晴长绿隂真意倘违空老大野芳虽少亦山林好风似旧穿髙榻流水如知绕素琴东去大江知到海为谁烟浪送归心
　　寄黄希武提学
　　忆昔长安夹道居玉堂黄阁晚来初槐隂满院或共赋藜火隔时校书嵗月悠悠成浪迹烟波渺渺正愁予闻君咫尺骑骢马病卧扁舟限所如
　　夏日楼居
　　小楼长日转朱炎糚褁残书手自籖性癖真成文字蠧官清拟办水晶盐白云出岫来当户绿树揺风送入帘却喜到门尘事少始知吏隐信能兼
　　火花次杨东濵韵
　　巧凭铢两结根芽暗里机关顷刻花风火阵中疑带雨楼台影里半为霞催开始信由人力揺落宁须待嵗华文菊瓶梨俱烂熳好开怀处是还家
　　南溪
　　四面谿山如画里扁舟南下更悠防薰风五月常先到梅花一枝偏早开茅作小斋俱背水月临午夜独登台朝宗万派俱通海遥向鄱阳一脉来
　　九日山居客至以大风不遂登髙因次李空同集韵
　　泽国风涛郁未开长缘病骨懒登台无期逺客还能至有防重阳得再来黄菊自应篱下看清霜如为镜中催当年空负凌云气独把茱茰首重回
　　春日斋居对雪
　　尽日风云扫不开雪花如剪下髙台防家菜麦春犹浅何处渔樵晩正来去路欲迷南过鴈余寒尚阻北枝梅病来辞赋浑忘却惭愧梁园授简才
　　病中檐外石榴花盛开
　　病卧髙楼伤客心隔帘花发昼隂隂朱房宿露辉朝日碧叶穿云映逺岑大椀移栽今满地茂陵回首欲霑襟一枝为揷如年少愁鬓天涯不上簪
　　雨中宴庄氏东园留题山亭
　　洞中山石俯波光外林花荐野芳况有管弦相映发尽教风雨佐清狂虚疑四老烟霞地正是三江云水乡我欲卜邻酬望想自应团社寄篇章
　　二日过唐桥庄
　　画船如鹢水云遥闲过南溪五里桥行人渡口出复没急鸟沙头鸣更揺相携看菊留茅舍独往寻源随海潮无限髙情付江路林梢落日见渔樵
　　秋怀
　　斜风细雨满蕉芦花苹花绕大江潮上水痕鱼六六秋随天逺鴈双双破除俗累还髙卧韬巻谈锋愿竪降物色若教供指防青山合比鹿门庞
　　甲申元旦待漏入县斋随班
　　楼阁参差一水西揽衣犹自朝鸡葭灰巳应三阳转帝座遥瞻北斗低步入花封和雪动声传嵩祝倚云齐太平有象君王圣天保诗篇手自题
　　春晴登楼
　　新晴楼馆拂云开万瓦含风接上台短晷渐随阳漏长长江元傍海开来云山叠叠春千里世事悠悠日防回倚遍阑干思无限黄金谁筑最髙台
　　鳯冈书屋为寜波朱允升赋
　　鳯凰冈下结幽居能读先人万巻书手种碧梧深雨露谁题凡鸟到门闾楚狂空有歌相和阿阁曾传事巳虚见说上林工奏赋白头未必老相如
　　六日始晴
　　春日常隂到人日今年人日隔宵晴雍熈有象回天地鼓吹无能荅圣明江上旧便髙枕卧花间新办小车行东风又动呉波绿流过闲居独有情
　　有拳石类灵壁嵌谾可爱作盆池贮之庭中
　　湖上青山得共分映空揺漾绿生文下蟠或有蛟龙窟髙踞疑空虎豹羣雨后爱看封碧藓月明如见吐游云九华雪浪留题品愿附苍蝇次第闻
　　送何鴈峯郡伯入觐
　　六龙天上中兴年五马云间早着鞭台阁九霄圗画里衣冠万国冕旒前淮南卧治须台鼎宣室论才促御筵试向王正占纬风云日月满尧天
　　登南广福钟楼
　　百尺阑干围暮钟江流曲曲卧真龙望穷南亩栖禾黍天放西风吹菊松落日楼台俱渺渺浮云舟楫自重重凌空为尽悲秋兴一上髙楼兴转浓
　　晦日出城送曺啓东宪副
　　入云城堞俯危阑石磴沙隄路防盘满目山光无近逺一畨人事有悲欢聊生政可三杯酒进步何须百尺竿细柳幽花倍惆怅东风漠漠酿春寒
　　秋日无聊偶然作
　　问余何事每凄然尺璧光隂阅嵗年旧读书今存蠧宂新缝貂巳剰鹑悬常余孤枕还乡梦频乞东家买药钱自信英雄须到骨业身随处了尘缘
　　赠别尤宗阳还呉门
　　临岐莫恠恨喑喑投赠天涯纸半函泽国乡音三泖北江湖夜雨一灯南浮踪去住僧留偈世味寒温佛饱参归去若逢人问讯文章何用学春蚕
　　懐都下友人
　　梅蒸悬榻昼慵开徙倚堦除破碧苔短梦空随蝴蝶化尺书频问鲤鱼来迷人芳草偏留雨极目浮云忽送雷千里相思多少恨驱除无计且防杯
　　乔白岩太宰家山留题在迩亭
　　晋阳文物上卿家小作江山殿嵗华望到白岩明玉雪【相去十余里】由来绿野鎻烟霞云牕覆奕传仙谱石室藏书带相麻同是登临还在迩逺寻何用访丹砂
　　廿四日晓发平乐白岩追送山行数十里中途微雨有赠
　　山中秋色半隂晴上相肩舆许并行别有嵗年悲短髪【与白岩别廿三年矣谓予如昨但髯发有白者】老无文墨愧诸生细谈旧事兼新事遥聴松声共水声珍重桑榆最名胜龙光咫尺是神京
　　书院池亭忽有鹤下集因养于庭
　　横空一鹤下危阑隐隐丹砂变羽翰疑是归鸿须系帛莫将野鸟误称鸾青田到后云天逺北海从来嵗月寛【白鹤千年复化】饮啄渐驯宜试舞客衣偏感化长安
　　东阿道中对雪
　　天为山行借雪看路随天逺更漫漫诗成驴背偏如意病后狐裘少耐寒授简有才怀帝子折梅无使寄长安惟余一片郊原兴白马翩翩兎窟干
　　和陈中川秋燕东关寺
　　太原城畔东关寺合让元龙独倚楼回首风烟成隔嵗当时游赏正髙秋黄花破防寒犹恋紫塞浮云晩更稠今夜灯前闻古调三巴最苦若为酬
　　发平潭
　　流年如水客程遥又是王正第二朝关塞极天三晋国风烟入望五云霄名山有副藏迁史击壤无功颂帝尧千里不妨随騕褭一枝终自负鹪鹩
　　送胡汝载丞武昌
　　诗律从来彻骨清哦松端不负兹行星辰南斗占郎位江汉西来抱县城鹦鹉洲边芳草合凤凰台上逺山晴春眀门外冲寒别欲折梅花重有情
　　萧海钓文明先生挽诗
　　朝野名传翰墨余白头空有读残书南荒秋早逢揺落四海人多问起居塞下当年曾失马钓丝终嵗竟忘鱼八哀此日还成赋惭愧先生识面疎
　　连日迟李献吉不至有作
　　防日都门长者车风尘不见正愁予只今对面还千里何处相思有尺书秋色天涯催客暮山光楼外为谁舒空歌枤杜回长啸终愧缁衣叹索居
</div>
    <div class="pagination">
<a href="俨山集_page51.html">上一页</a><span>...</span><a href="俨山集_page47.html">47</a><a href="俨山集_page48.html">48</a><a href="俨山集_page49.html">49</a><a href="俨山集_page50.html">50</a><a href="俨山集_page51.html">51</a><span class="current-page">52</span><a href="俨山集_page53.html">53</a><a href="俨山集_page54.html">54</a><a href="俨山集_page55.html">55</a><a href="俨山集_page56.html">56</a><a href="俨山集_page57.html">57</a><a href="俨山集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
