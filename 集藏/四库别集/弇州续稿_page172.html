<!DOCTYPE html>
<html>
<head>
    <meta charset="UTF-8">
    <title>弇州续稿 - 第 172 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 172 页/共 228 页</h1>
    <div class="content">　　
　　题祝希哲诗后
　　
　　祝京兆好书自撰数律以其能得晩唐人三昧也亦好作此结法以其稍出眉山双井上也吾所见人间凡十余本此其最翘楚者聊为拈破
　　
　　汪禹乂与子书后
　　
　　汪禹乂与其最少子书凡十四虽小赫蹏必方幅随意数语必端雅有味结字虽草草必具真行法陈苏州德基拟之陶靖节示俨等疏靖节吾所不敢轻言贤于陈暄多矣尧卿其奉以寓羮墙之思哉
　　
　　书所作乞花场记后
　　
　　徐孟孺与陈仲醇偕筑读书处于小昆山乞名花实之目之曰乞花场而属余记自余之记成而颇有艳之者会孟孺葬母于天马山治丙舍依止之遂举以归仲醇而别筑室于锺贾山去小昆山五里而迩其室甚陋而地尤胜曰服除吾将以为鹿门率妻子居之仲醇意不能恝然于孟孺也扁其馆曰徐来孟孺亦不能恝然于乞花场也属陆茂才万里书余记曰吾且时寓目焉怳然若吾身之坐起斯场也昔韩退之还名画于独孤生而记其事今画不知所向而记烺然犹在人世间何况庐舍卉木之迹转眼而付之田更樵牧之手求之暮烟秋雨而不可得当不若求之于此记也孟孺能荐余言否
　　
　　屠长卿诗后
　　
　　屠长卿手书五七言古近体二十四章寄余金陵长夏读之令人忘暑其宏丽奔放真才子也若陆平原之材多张壮武之不实小所不能免耳诗语大半道情而夸特甚蕊珠宫所首禁者此不过英雄欺人第今后世视之如李青莲疑其仙去不死余报以一章欲其杜门壁观者十年玉京云軿长安蒲轮总当骈集长卿故不首肯余指聊识其后以自儆
　　
　　徐武功与诸贤送韩襄毅公总督两广卷后
　　
　　此韩襄毅公再起帅岭南而故相徐武功先生饯而叙之一时诸君子若夏太常■〈日上永下〉徐方伯瑄张大参颢刘宪佥珏钱方伯昕冯宪副定并徐先生为十人以少陵氏上哥舒翰开府勲业青冥上交亲气槩中诗语为韵而分赋之者也今独业字韵阙盖徐先生叙而不及赋故先生既以分韵而悔谓襄毅公之忠勲戡乱与哥舒之贪残起衅不可同日语奈何以哥舒拟公虽然亦仅取一时之致云尔以哥舒之不能当襄毅岂俟徐先生言之少陵氏异日不云乎寄语防边将慎勿学哥舒譬之韩昌黎之奉于司空书与实録顺宗纪故自为氷炭也是之则为诗与书非之则为史故文士恒例耳独怪玄宗委膈而付哥舒者十余年必使之尽耗河西陇右之财力以病剧不任而后暂已襄毅公之繇中丞而晋大夫繇提督而拜总督宁不隆寄渥锡哉公筚路蓝缕以开岭外百世之安然未能竟三载不病而强以病免嗟乎何幸将之久而贤将之弗克久也是二语也以哥舒则不可以襄毅公则可而是十君子也其名位词翰皆三吴一时选词组零落无异吉光之羽人且宝之而况为公之子若孙者哉
　　
　　书瓦官寺刻二记二诗
　　
　　金陵多古名刹其地又多据山水之胜然往往为声酒所污余甚厌之凡三过瓦官寺寺僧独具茗以嘉蔬起麫饼供余辄欣然为饱有载酒从者俾移庖万竹同春二园盖寺僧守梵网木义甚严不忍以口腹破之故也会僧刻余二记二诗因举晨钟午饭二语拈出题其后且戒游者慎毋以酒食下地狱种子也
　　
　　题寄渔卷
　　
　　人有不识王弘之者问渔师得鱼可卖否弘之曰吾钓亦不得得亦不卖此真所谓寄渔人也题额者陈道复亦玄真子之流序之者王敬臣则羊裘老翁上动星象第不可责之笔墨行径耳觉得两画不署姓名尤堪鼓枻屈大夫前新正杜门疏乞保守鉴湖一曲覩此殊更潇洒
　　
　　韩氏藏祝京兆所澹记及袁永之诗后
　　
　　嘉靖初韩襄毅公诸孙有号所澹者乞故祝京兆希哲记而希哲手书之一时以为二絶而是时袁永之兵部与君善后先记诗凡三十五首永之诗名噪一时无能举其书者而书却有风态可赏希哲大都不无枫落吴江之恨韩君之子懋赏合装为一卷偶令余题其后余谓当襄毅公时勲位隆重而韩君乃其亲孙又尝参督府佐都纲能汰膏腴于五鼎中而得不厌之味懋赏贫且浆酒藿肉之不给而又能守其先之训以此迹遗后人其于澹当更难也澹乎相与更勉之
　　
　　题陆中丞漕白粮疏草后
　　
　　余既以陆生之请传其尊公阜南大中丞事勒石于其赐茔之阳矣既而得公所上隆庆封事而叹曰陆公其犹有遗称乎哉是余之罪也夫公前后封事凡数十而此其最有德于三吴之人者何以知其然也凡漕卒之艘万其实粝六师食之民之艘千其实凿天子六宫食之卒怗其众而骄其民曰吾为官运也而私运也恣鱼肉之抑之不得先斥堠津梁之人亦抑之且鱼肉之曰而私运也于是民益损其橐至一锺而至一石又往不及期中贵人乘而侵牟之业挫产不能偿公乃与前督漕使者潘君谋疏其状上闻大司农酌之报可于是民漕不得名为私与卒分道而行毋所陪偿天子六宫亦遂早食新矣抑岂三吴之人德陆公大司农亦且德公夫一言而为百世利计孰有大于此者而余遗之嗟乎此非余之罪也陆生慡然别梓公之疏以行而俾余识其后且曰太史公传贾长沙其治安策不载载之新书世固急言其策而后及传有以哉
　　
　　游金陵诸园诗后
　　
　　余旧游燕吴诸名园多以诗纪之诗多七言律而今年二月自家抵郡过徐少参廷祼园得二首三月自郡抵金陵金陵之园不减李文叔所纪洛阳次第游之得十四首适武林卓澄甫光禄以素卷索近诗而冻笔不能应吾乡人章藻工呉兴结法令録以与之澄甫有园在塘西甚雅丽而余不获游有如异日蹑蜡屐相过能以家酿百斛润笔当更为澄甫园新诗并向者诸作悉手书之第澄甫之爱其酿甚于吾诗及书恐不能也
　　
　　题牛首诗文后
　　
　　余与姜宗伯陆李二司冦方司农参牛首及祖堂献花岩既毕而为记记之又为杂体诗咏之欲手书付山门而懒拙转甚展笔而复缩止者数矣会周公瑕自吴中来公瑕书法妙绝金陵缁白亡不爱其挥染者因以属之虽老尚能挥汗结此縁事也六季及唐以来释氏之文仅一王简栖头陀温子升寒山碑而已余皆托之伯施信本登善北海清臣诚悬以传孰谓书小秇山僧其善藏之
　　
　　题故昆山刘令画像碑记后
　　
　　刘侯之令昆山也属主上方嘉隆汉宣之效责吏治守令而侯独精心为之前后佹六载始以高第征拜台察又佹四载而士民益讴思之不忘相与伐石树之五父之衢而支学宪可大记其绩刻之以垂永永诸生归有祯既倡其事而又圗侯之像于绢素搨支君之文于后俾不佞为之题尾侯之在事则不佞贞跧伏田野间得窥侯之一二大较诚与明合其所近必先实而后名其获必先下而后上其指必先敎化而后刑罚所急必单赤而亦不废衿绅之礼以故侯之泽愈久而愈深其士民之讴思亦愈久而愈不忘也侯今晋为天子中执法自是而中二千石而九卿而三公故不至作黄颍川朱桐川厪厪班史一循吏而已也夫一循吏故不足名刘侯然为昆山人名刘侯又安能舍循吏哉蜀人勒文翁像石室至今尸而祝之归生其用蜀人故事俾侯像与支君并不朽可也
　　
　　莫愁湖园诗册后
　　
　　出三山门半里许得一弄颇閴寂其北街为莫愁湖园魏公之介子廷和所分受者也诸公子名园以十数皆奇峭瑰丽第天然之趣少目境亦多易穷而此园独枕湖带山颇极眺望之致游者逺车马之迹而与鱼鸟相留连诚故都之第一胜地也莫愁不知所得名若梁武乐府所称十五嫁为卢家妇十六生儿生阿侯不过状其闺中之絶而已及沈佺期古意则易为征人之妇宗词艇子难系则又易为北里之冶更误矣廷和治台榭亭馆以快游者又合许太常之记邢太常之额与羣贤之诗为巨册而属余跋之翩翩佳公子哉余游晩亦会园以大水故芜废不治然乔木修筠与斜阳逺浦菰蒲苹芡相暎带其趣亦自不乏也因检橐得近作一律四絶句书之而复徐君曰不佞归矣亟治之报我弇中当更成一诗寄君作神游可也
　　
　　题李佥宪墓志铭后
　　
　　李佥宪良材捐馆之第三年而其冡嫡胜任扶服走金陵谒余铭既应之复拜且泣出巻索以请曰是将摹之石而藏诸窆以慰我先君子地下矣毋若李之存者何幸手书此素留为我李家宝庶春秋飨祀出而展之以比于大训河圗乎性不喜书适病疮十指皆屈强姑令侍史録之而强题其后昔韩昌黎手书欧阳四门哀辞而识之曰余生平手书仅此二通而已以遗崔清河刘彭城然不闻其家请之也今李生乃能昌黎我乎吾文既乏二长书又不解八法李氏如有瓿覆其舍诸吾固知生之请误矣
　　
　　题彭公甫先生传后
　　
　　余读天台山人所撰彭公甫先生传不觉三乙三叹惜其早逝而不相及也先生崛起草泽之中年甫胜冠而能不为占■〈亻毕〉所绳即以圣贤之道自任其智崇而礼卑即取予微节辨晳不苟易箦之际绰然定见定力矣嗟乎先生之寿仅二十有九使得从吾夫子宫墙之末加以三载即不敢论入室希（阙）庶亦在堂庑间哉若天台山人此传盖曽子称吾友意也
　　
　　张应文诗跋后
　　
　　吾友张子始好葛稚川张平叔家言谓内外丹皆可成而神仙可立致余不荐者久之乃潜心葱岭之敎多所注释又久之复悟一切放下洒然无一丝罣今年仲冬寄余诗偈如干首则单刀直入葛藤斩断盖深得黄蘖赵州三昧而以游戏出之者使余舌吐汗浃不能收虽然余只是暂时岐路耳张子可留却鳌山顶上受用
　　
　　弇州续稿巻一百六十
　　
　　●钦定四库全书
　　
　　弇州续稿巻一百六十一
　　
　　（明）王世贞 撰
　　
　　○文部
　　
　　△墨迹跋
　　
　　右军鹘不佳帖
　　
　　鹘当是右军诸孙小字右军自誓墓后谓我卒当以乐死然间语凝之辈蓝田望不逾我而位遇辽邈当由汝曹不如坦之耶今又云鹘等不佳都令人弊见此辈吾衰老不复堪此曹公有云生子当如孙仲谋人于子孙虽豪贤不能忘情剧可叹也此帖连白石枕邺中战场诸迹为濮中李少师柬之家物米元章之父阿奢以奕胜获之遂为米氏物后有尊德乐道印见元章书史甚详今则割为一巻而有开成二年栁公权记一条岂全巻题字亦随之而割耶结体比它迹形势稍廓落而遒耸雄迈有威凤翔霄神骥追影势余老矣后先所见右军父子手笔唐临至八本譬之玄奘入五印度覩薄伽梵金光明相能不悲喜敬题于后
　　
　　王大令送梨帖
　　
　　敬美弟自燕中归得大令此巻后有栁诚悬文与可二跋考诚悬跋盖并右军思言叙卒何期但有长叹念告不二字俱误以为大令故有剑合延平珠还合浦语米元章鉴定之遂拆为二巻而子瞻所题家鸡野鹜同登俎春蚓秋蛇总入奁君家两行十二字气压邺侯十万籖盖右军思言帖尾也元章左袒大令故不谓为然而诚悬跋后细题又一帖十二字连之语皆为元章所削去恐后览者以诚悬跋语致疑备记于此若大令笔虽稍有剥轶而存者犹自煜煜射人眉睫间元章所称天真烂漫故不虚也诚悬构结淳古生平锋锷敛尽隐然有羮墙思吾弟其善有之
　　
　　虞世南汝南公主墓碑真迹第三跋
　　
　　余初阅此书以为视右军头眩方帖有入室之妙后见米元章书史谓头眩方即虞所书双钩本在鲍傅师家俗人添入羲之两字及考黄长孺记浔阳人入山得大石中空内有小石刻羲之头眩方比之绛帖字稍纵逸各有妙处然则绛帖头眩方盖永兴临右军笔耳余悬断之语似不减老米目击也米又言宋世大令永兴极不易得真迹虽好事家亦无之然则余之有此碑宁啻吉光半幅耶
　　
　　隋贤书出师颂
　　
　　史孝山出师颂系古章草法在宋时有两本天府志索幼安所谓银钩之敏而人间则盛推萧子云余旧于文寿承所见一巻上有佑陵泥金御题征西司马索靖书与宣和瓢印盖天府本也第黯■〈雨上黮下〉不甚可别细翫其行笔处亦似微蹇涩往往有枫落吴江之恨今年秋家弟敬美购得一巻其大小行模相彷佛而结法特加遒密古雅墨气如新又有大平公主胡书王涯仆射永存珍秘二印越国公锺绍京半印楮尾米友仁敷文鉴定以为隋贤书遂入绍兴内府余窃谓二迹皆自幼安临出特绍兴之所入者佳而宣和之所藏当小次耳小米不能别所以而槩以隋贤目之大似暗中摸索余良幸获再觏此希世之珍所小不满者子云竒迹遂以永絶令人慨叹
　　
　　褚临兰亭真迹
　　
　　唐人临右军褉帖自汤普澈冯承素赵模诸葛贞外其严整者必欧阳率更而佻险者咸属褚河南河南迹尤多米襄阳既于书史称得苏沂家第二本以为出他本上然考之是双钩廓填耳书史又云右军笔精大令日寒二帖薛丞相居正故物后归王文惠家文惠孙居髙邮并收得褚遂良黄绢上临兰亭一本乏赀之官约以五十千质之后王以二帖质沈存中而携褚书见过请售因谢不复取后十年王君卒其子居髙邮欲成姻事因贺铸持至髙邮以二十千得之此本藏深山民间落黄拾遗熊手以百三十金售余后有襄阳题署备极推与且云是王文惠公故物辛巳岁购之公孙瓛与书史语合按苏家本于崇宁壬午闰六月手装此则壬午之八月手装耳书法翩翩逸秀点画之间真有异趣襄阳所称庆云丽霄龙章动采庶几近之盖山阴之喆嗣而苏本则其仍孙何得甲彼乙此耶今年为万厯丁丑上距装裱之岁盖七甲子少三正朔耳安得不六倍其直也又有李伯时一跋虽真迹而似非题此巻故剔之以戒蛇足
　　
　　颜鲁公书竹山潘氏堂聫句
　　
　　唐太师鲁郡文忠公在吴兴日宴客于竹山潘氏堂聫句而手书之凡十九人如处士陆羽僧皎然李观房夔辈皆知名士而所谓粲颛须者于公为子姓皆有文行官爵具家庙碑中公此书遒劲雄逸而时时吐姿媚真蚕头鼠尾得意笔大较与家庙颉颃而此乃手迹又当逺胜之第宣和书谱实载之目録而考无佑陵御题及宣和瓢印前仅冠以缉熈殿章而后有米元晖鉴定按缉熈殿理宗朝所建也虽隆准宛然能无邯郸子舆之惑乎哉不知靖康之变玉盌金鱼散在人间虽以光尧悬勇爵饼金购募而应者拆洗去之小米能别书不能别所以或为讳其自至理宗日始加以秘殿章识耳此事与杨少师神仙起居法极相类晋府图书则当见收于恭王以永乐之籍入纪纲手而后佚之如髙克明雪霁山行之类不可胜纪余既书此人或笑余直当以八法定真赝不当琐琐出处令后人目以为黄长睿也
</div>
    <div class="pagination">
<a href="弇州续稿_page171.html">上一页</a><span>...</span><a href="弇州续稿_page167.html">167</a><a href="弇州续稿_page168.html">168</a><a href="弇州续稿_page169.html">169</a><a href="弇州续稿_page170.html">170</a><a href="弇州续稿_page171.html">171</a><span class="current-page">172</span><a href="弇州续稿_page173.html">173</a><a href="弇州续稿_page174.html">174</a><a href="弇州续稿_page175.html">175</a><a href="弇州续稿_page176.html">176</a><a href="弇州续稿_page177.html">177</a><span>...</span><a href="弇州续稿_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
