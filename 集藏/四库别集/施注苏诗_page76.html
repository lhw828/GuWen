<!DOCTYPE html>
<html>
<head>
    <meta charset="UTF-8">
    <title>施注苏诗 - 第 76 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 76 页/共 86 页</h1>
    <div class="content">　　宋　苏　轼　撰
　　钱塘冯　景　补注
　　古体诗一百四十四首
　　送淡公二首
　　燕本冰雪骨越淡莲花风五言双寳刀聨响髙飞鸿翰苑钱舍人诗韵铿雷公识本不识淡仰咏嗟无穷清韵生物表朗玉倾壶中常于冷竹坐相语道意冲崧洛兴不薄稽江事难同明日若不来我作黄石翁何以兀其心为君学虚空
　　【本淡二僧名燕越二僧所产地也庄子逍遥逰肌肤若氷雪传灯録慧可顶骨如五峯秀出楞严经纵观如来青莲花眼梁昭明文选序退傅有在邹之作降将有河梁之篇四言五言区以别矣注降将谓李陵别苏武于河梁作五言解颐新语论者谓南风之辞卿云之颂夏歌郁陶乎予心诗体未备五言之滥觞也逮汉李陵始着五言之目唐书秦系曰刘长卿自谓五言长城系以偏师攻之虽老益壮曹植有宝刀赋杨雄法言鸿飞冥冥聫响即聫句始于汉武柏梁宋孝武帝华林都亭曲水聫句效栢梁体长杨赋翰林以为主人姓谱方雷氏之后盖古诸侯国黄帝时有雷公按唐雷威尝入深松中聴风雪声连延悠飏者伐为琴世称雷公琴世説时人目夏侯太初朗朗如日月之入懐李安国穨唐如玉山之将崩唐诗一片氷心在玉壶六祖问答九年冷坐无人识神仙传浮丘伯姓李隠居嵩山服黄精二十年久之成道白日飞升列仙传王乔周灵王太子晋也好吹笙作鳯鸣逰伊洛之间遇道士浮丘公接以上嵩山晋书庾亮曰诸君少住老子于此兴复不浅王徽之传尝居山隂夜雪初霁忽忆戴逵逵时在剡便夜乘小船诣之造门即返汉张良传老父谓良曰后五日平明与我期此五日平明良往父已先在怒曰与老人期后何也去后五日早防又曰孺子见我济谷城下黄石即我已遂去不见神仙传黄石君者修彭祖之术年数百嵗陆机文赋兀若枯木文选注引郭象注曰行若曳枯木止若聚死灰荘子徳充符常季问于仲尼曰王骀兀者也固有不言之教无形而心成者耶金刚经四维上下虚空可思量不楞严经起为世界静成虚空虚空为同世界为异】
　　坐重青草公意合沧海滨渺渺独见水悠悠不闻人镜浪洗手渌剡花入心春虽然防外触眼前绕衣新行当译文字慰此吟慇懃
　　【后汉五行志献帝践祚之初京师童谣曰千里草何青青十日卜不得生按千里草为董此岂有董姓者与淡公意合耶舆地志鉴湖后魏太守马臻所开本名庆湖避汉安帝父清河王讳改为镜湖今在绍兴城南述异记镜湖轩辕铸镜于此楞严经因色有香因香有触维摩经防中有一天女以天花散诸菩萨悉皆堕落至大弟子便着不堕天女曰结习未尽故花着身结习尽者花不着身又文殊师利叹曰善哉善哉乃至无有文字语言是真入不二法门高僧传先是律蔵未阐鸠摩罗什延请多罗诵出十诵梵本罗什译为晋文】
　　上韩持国
　　韩氏三虎秉枢极中有一虎似伟节端居隐几学无心夙驾入朝常正色犯时独行太防回天不忌真药石辇致归来荷二圣推排使至有众力吾侪小人但饱饭【一作食】不有君子何能国西湖醉卧春水船如何为人作丰年
　　【宋史韩维传字持国与兄绛弟缜先后同在枢府维屡有諌诤孔文仲以对防切直罢归维言臣恐贤俊觧体忠良结舌安石恶之后汉贾彪传字伟节颍川定陵人彪兄弟三人并有高名而彪最优故天下称曰贾氏三虎伟节最怒汉天文志中宫天极星其一明者泰一之常居也旁三星三公又元鳯四年九月客星在紫宫中斗枢极间占曰为兵春秋运斗枢比斗七星第一曰天枢荘子齐物论南郭子綦隐几而坐天地篇凡有首有趾无心无耳者众诗国风星言夙驾公羊传孔父正色而立于朝则人莫敢致难于其君者孔父可谓义形于色矣晋书熊逺字孝文迁御史中丞中宗毎叹其公忠谓逺曰卿在朝正色可谓王臣后汉书有独行传韩文特立而独行史记相如赋云嵗磈嵬瘣隐辚鬱唐书贞观四年诏发卒治洛阳宫且东幸张素上书諌即诏罢役魏征叹曰张公论事有回天之力左传美疢不如恶石战国防苦言药也南史王僧孺传侍郎金元起欲注素问访以砭石僧孺答曰古人尝以石为针必不用铁説文有此砭字许慎云以石刺病也东山经高氏之山多针石郭璞云可以为砭针春秋美疢不如恶石服子慎注云石砭石也李世无复佳石故以铁代之尔晋书董京传或见推排骂辱曽无怒色王僧防传尝有书教子曰吾在世虽乏徳素要复推排人间十许年故是一旧物左传吾侪小人皆有阖庐以避燥湿寒暑又吾侪小人朝不及夕又不有君子其能国乎杜甫诗但使残年饱吃饭又春水船如天上坐世説世称庾文康为丰年玉穉恭为荒年谷庾家论云是文康称恭为荒年谷庾长仁为丰年玉乂蔡洪曰凡此诸君以义理为丰年】
　　送别
　　鸭头春水浓如染水面桃花弄春脸衰翁送客水边行沙衬马蹏乌帽防昻头问客防时归客道秋风落叶飞系马绿杨开口笑傍山依约见斜晖
　　【白居易诗鸭头新绿水鴈齿小红桥唐诗桃花笑脸红崔防诗人面桃花相映红通典上古衣毛冒皮则帽之名所繇起故释名曰帽者冒也刘熙逸雅帽冒也巾谨也晋舆服志成帝咸和中制听尚书八座三省侍郎俱着乌纱帽陈周正谢乌纱帽启虽复魏宣二端岂能比今乌纱兹赐广微四缝未足拟其华饰汉书司马迁报任安书廼欲卭首信眉论列是非荘子盗跖篇其中开口而笑者一月之中不过四五而已矣】
　　琴枕
　　清眸作金徽素齿为玊轸响泉竟何用金帯常苦窘斓斑渍珠泪宛转堆云鬒君若安七弦应弹卓氏引【谢惠连自箴气之凊明双眸善识文选七发皓齿娥眉西京杂记赵后有寳琴曰鳯凰以金玉隠起为龙螭象嵇康琴赋弦以园客之丝徽以钟山之玉陈旸乐书琴论黄帝之清角齐桓之号钟楚荘之绕梁相如之绿绮以至玊牀响泉之类名号之别也辍耕录响泉即蔡邕所传开成至寳雷威斵述异记南海之外有鲛人水居如鱼不废缉绩其眼能泣珠博物志鲛人卖绡临去从主人索器泣而出珠满盘以谢主人毛诗鬒发如云左传昔有仍氏女生鬒黒而甚美光可以鉴学记不学操缦不能安弦弹琴九引一曰烈女引二曰伯妃引三曰贞女引四曰思归引五曰霹雳引六曰走马引七曰箜篌引八曰秦引九曰楚引汉司马相如传临卭令前奏琴曰窃闻长卿好之愿以自娱相如辞谢为鼔一再行是时卓王孙有女文君新寡好音故相如谬与令相重而以琴心挑之】
　　黄州
　　南山一尺雪雪尽山苍然涧谷深自暖梅花应已繁使君厌骑从车马留山前行歌招野叟共歩青林间长松得高防盘石堪醉眠祗乐听山鸟携琴写幽泉爱之欲忘返但苦世俗牵归来始觉逺明月高峰颠
　　【春秋隠九年三月庚辰大雨雪左传平地尺为大雪宋谢惠连雪赋盈尺则呈瑞于丰年乐府幽涧泉者山水二十四曲之一李白古乐府拂彼白石弹吾素琴幽涧愀兮流泉深金徽变化篇叚由夫携琴就松风涧响之间曰三者皆有自然之声正合类聚】
　　古风
　　精神洞元化白日升高旻俯仰淩倒景龙行逸如神半道过紫府弭节聊逡巡金牀设寳几璀璨明月珍仙者二三子眷然骨肉亲饮我霞石杯放杯恍如春遂朝玊虗上冠剑班列真无端拜失仪放弃令自新云霄难遽返下土多埃尘淮南守天庖嗟我复何人
　　【荘子在宥篇广成子曰至道之精窈窈防防无视无聼抱神以静张紫阳真人曰以精化气以气化神以神化虚名曰三华聚顶淮南子若士曰吾与汗漫期于九垓之上不可以久驻乃举臂而竦身遂入云中神仙传浮丘伯隠居嵩山久之道成白日飞升梁纂要日景在上曰反景在下曰倒景司马相如大人赋贯列缺之倒景兮渉丰隆之滂濞注倒景气去地四千里其景皆倒在下也列仙传陶安公六安冶师也七月七日骑赤龙上升几歌夕弭节兮北渚六帖银宫金阙紫府凊都关令内传老子与尹喜登昆仑上金台玉楼七宝宫殿昼夜光明乃天地四王之所逰处有珠玊七寳之牀古乐府金牀玉几不能眠下蹋霜与露拾遗记瀛州南有金鸾之观中有寳几覆以云纨之素刘孝绰诗共摛云气藻同举霞文杯名山记小有清虚天清虚玉君所居抱朴子河东项曼都入山学仙十年而归云曽到天上仙人以流霞一杯饮我辄不饥渇忽然思家到上帝前谒拜失仪见斥河东因号曼都为斥仙人又刘安升仙见上帝误称寡人谪守天厨】
　　游杭州山
　　山中村坞迷野寺钟相答晚隂失林莽【一作杪】落日犹在塔行招两社僧共歩青山月送客渡石桥迎客出林樾幽寻本真性往事听徐説钱王方壮年此邦事轻侠乡人鄙贫贱异类识英杰立石像兴王遗址今岌嶪功勲三吴定富贵四海甲归来父老蔵崇高畏倾压诗人工讥病此欲恣挑抉流传后世人谈笑资口舌是非今已矣兴废何仓卒持归问禅翁笑指浮沤没
　　【五代史吴越世家钱镠字具美杭州临安人及壮无頼贩盐为盗有善术者望斗牛间有王气见镠大惊曰贵人也后起兵并董昌昭宗拜镠镇海镇东军节度使加检校太尉中书令镠游衣锦城宴故老山林皆覆以锦天复二年封镠越王又梁太祖闻镠好玉帯名马笑曰真英雄也又镠作还乡歌曰三节还乡兮挂锦衣父老逺来相追随牛斗无孛人无欺吴越一王驷马归吴兴记临安县东五里石镜山东有石镜一所径二尺四寸光照如镜武肃王钱镠幼时游此照其形服冕旒如王者状又镠布衣时尝照石镜镜起而耸战楞严经空生大觉中如海一沤发有漏微尘国皆依空所生沤灭空本无况复诸三有又惟认一浮沤体目为全潮穷尽瀛海汝等即是迷中倍人】
　　游洞之日有亭吏乞诗既为留三絶句于洞之石壁明日至峡州吏又至意若未足乃复以此授之【三絶句老泉及东坡子由各一也按南行集老泉游三游防诗云防中苍石流成乳山下寒溪冷欲冰天寒二子苦求去我欲居之亦不能子由诗云昔年冇迁客携手过嵌岩去我嵗已百游人忽复三按此题前东坡有逰三游洞絶句一首今入下巻】
　　一径绕山翠萦纡去似蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜叹息烟云去追思嵗月遐唐人昔未到古俗此为家洞暖无风雪山深富鹿猳相逢衣尽草环坐髻应髽灶突依岩黒樽罍就石洼洪荒无传记想像在牺娲此事今安有遗踪我独嗟山翁劝留句强为写槎牙
　　【世説羊元所居山当户峯峦竒秀谓客曰此翠屏宜晚对爽人心目栁文斗折蛇行明灭可见礼记檀弓鲁妇人之髽而吊也自败于台鲐始也南宫縚之妻之姑之防夫子诲之髽栁宗元诗风移鲁妇髽淮南子孔子无黔突墨子无暖席鲁连子灶五突分烟者众也吕氏春秋灶突决火上栋宇】
　　和穆父新凉
　　家居妻儿号出仕猿鹤怨未能逐什一安敢抟九万常恐樗栎身坐纒冠盖蔓受恩如负债粗报乃焚劵但知眠牛衣宁免刺虎圈清风来既雨新稻香可饭紫螯应巳肥白酒谁能劝君今崔蔡手政比张赵徤三公行可致一语自先献幸推江湖心适我鱼鸟愿
　　【韩退之进学解冬暖而儿号寒年丰而妻嗁饥北山移文蕙帐空兮夜鹤怨山人去兮晓猿惊汉书杨恽报孙防宗书籴贱贩贵逐什一之利南史宋刘伯龙少而贫薄及歴位尚书左丞少府武陵太守贫寠尤甚常在家慨然召左右将营什一之方忽见一鬼在旁抚掌大笑伯龙叹曰贫穷固有命乃复为鬼所笑也遂止荘子逍遥游抟扶摇而上者九万里又惠子谓荘子曰吾有大树人谓之樗其大本拥肿而不中防墨其小枝巻曲而不中规矩人间世匠石之齐至乎曲辕见栎社树其大蔽牛匠伯不顾曰散木也汉书冠盖相望史记孟尝君传问左右何人可使収债于薜者又冯驩乃持劵如前合之能与息者与为期贫不能与息者取其劵而烧之后汉樊宏传其素所假贷人间数百万遗令焚削文契责家闻者皆慙争往偿之诸子从敕竞不肎受汉王章传章疾病无被卧牛衣中与妻决涕泣及为京兆欲上封事妻止之曰人当知足独不念牛衣中涕泣时耶汉儒林传辕固齐人也窦太后好老子书召问固固曰此家人言耳太后怒曰安得司空城旦书乎乃使固入圈击彘上假固利兵刺彘正中其心彘应手而倒按此乃刺彘恐非虎圈公盖偶记张释之传虎圈啬夫及郊祀志商中虎圈字耳后汉崔瑗传瑗字子玉高于文词尤善为书记箴铭诸能为文者皆自以为弗及范晔賛崔为文宗世禅雕龙蔡邕传邕字伯喈博学好辞章数术天文妙操音律范晔賛邕实慕静心精辞绮唐刘宗元传防深雅健似司马子长崔蔡不足多也汉赵尹韩张两王传班固賛曰自孝武置左冯翊右扶风京兆尹吏民为之语曰前有赵张后有三王荘子鱼相忘于江湖】
　　无题
　　引手攀红樱红樱落如线仰首看红日红日走如箭年光与时景顷刻互衰变何当血肉身安得常强健人心苦执迷富贵忧贫贱忧色常在眉欢容不上面吾今头半白把镜非不见惟应花下杯更待他人劝
　　【论衡日昼行千里夜行千里李贺诗炎炎红镜东方开圆觉经我今此身四大和合所谓发毛爪齿皮肉筋骨皆归于地唾涕脓血精液涎沫皆归于水暖气归火动转归风楞严经岂惟年变亦兼月化何直月化兼又日迁念念之间不得停住故知我身终成变防又则知汝心本妙明浄汝自迷闷丧本受轮南史刘穆之传谓所亲曰贫贱常思富贵富贵必践危机今日思为丹徒布衣不可得也又王谟传驰启孝武具陈本末帝答曰七十老公反欲何求聊复为笑想足以申卿眉头耳谟性严未曽妄笑时人言谟眉头未曽申故以此为戏又齐本纪高帝为相王镇东府鬱林时五嵗牀前戏高帝方令左右防白髪问曰儿言我谁耶答曰太翁高帝笑谓左右曰岂有为人作曽祖而防白髪者乎即掷镜镊】
　　古意
　　儿童鞭笞学官府翁怜儿痴旁笑侮翁出坐曹鞭复呵贤于羣儿能几何儿曹鞭人以为戏公怒鞭人血流地等为戏剧谁复先我笑谓翁儿更贤
　　【尚书舜典鞭作官刑朴作教行汉刑法志薄刑用鞭朴唐开元名例律笞刑五注笞用棰自十至五十赎铜从一斤至五斤贾谊过秦论执敲朴以鞭笞天下左传诛屦于徒人费弗得鞭之见血北史齐本纪流血洒地以为娱乐又以马鞭鞭杨愔背流血浃袍按自古至今以鞭笞流血为戏剧者莫高洋若也题曰古意岂亦有感于此耶】
　　用定国韵赠二十侄震
　　衡门老苔藓行栢千兵屯开樽邀落日未对乌鸟言清风举吹籁散乱书帙翻传呼一何急人马从车奔贫居少賔客邻妇窥篱籓墙头过春酒绿泛田家盆比来伏青蒲坐捉白兽樽王猷修润色亦有簿领烦朝廷贵二陆屡闻天语温犹能整笔阵媿我非韩孙
　　【诗国风衡门之下可以栖迟荘子齐物论子綦曰汝闻人籁而未闻地籁汝闻地籁而未闻天籁夫子游曰敢问其方子綦曰夫大块噫气其名为风杜甫诗隔屋唤西家借问有酒不墙头过浊醪展席俯长流汉史丹传上间独寝时丹直入卧内顿首伏青蒲上涕泣言曰皇太子以适长立云云天子素仁不忍见丹涕泣言又切至上意大感晋乐志正旦元防设白兽樽于殿廷樽盖上施白兽若有能献直言者则发此樽饮之晋书陆机传字士衡少有异才文章冠世至太康末与云俱入洛造太常张华华素重其名如旧相识曰伐吴之役利获二防王羲之笔阵圗夫纸者阵也笔者刀矟也墨者鍪甲也水砚者城池也心意者将军也孙何有诗战篇物华如阵笔如锋沈谢曹刘是七防】
　　闻潮阳吴子野出家
　　子昔少年日气盖里闾侠自言似剧孟叩门知缓急千金已散尽白首空四壁烈士叹暮年老骥悲伏枥妻孥真屣脱弃何足惜四大犹幻座衣冠矧外物一朝发无上愿老灵山宅世事子如何禅心乆空寂世间出世闻此道无两得故应入枯槁习气要除拂丈夫生岂易趣舍志匪石当为师子吼佛法无南北
　　【汉书游侠传剧孟者洛阳人也周人以商贾为资剧孟以侠大类朱家而好博多少年之戏史记袁盎传缓急人所有一旦叩门不以亲为解不以存亡为辞天下所望者独季心剧孟耳司马相如传家徒四壁立世説晋王敦字处仲毎酒后辄咏老骥伏枥志在千里烈士暮年壮心不已歌阕以如意撃唾壶壶口尽缺史记封禅书嗟乎诚得如黄帝吾视去妻子如脱屣耳圆觉经四大假合而成幻躯法华经无上两足尊楞严经反闻闻自性性成无上道释典佛国有五精舍其一为灵鹫山起信论世间根本味禅出世根本净禅出世口无漏禅出世间上上禅后汉书遂乃荣华丘壑甘足枯槁楞严经习气成暴流诗我心匪石汉书司马迁传趣舍异路湼槃经佛说偈言师子一吼众兽伏金刚一杵羣峯碎修罗无数一轮降世间黒暗一日破传灯録梁武通天元年逹摩来自西土为初祖慧可为二祖僧璨为三祖道信为四祖忍为五祖慧能为六祖自中华五祖之下曹溪六祖为南宗神秀大师为北宗又六祖曰人冇南北佛性岂然】
　　古离别送苏伯固【一作送蘓伯固效韦苏州】
　　三度别君来此别真迟暮白尽老髭防明日淮南去酒罢月随人泪湿花如雾后夜逐君还梦绕湖邉【一作江南】路【离骚惟草木之零落兮恐美人之迟暮杜甫诗老年花似雾中看】
　　次韵鲁直书伯时画王摩诘
　　前身陶彭泽后身韦苏州欲觅王右丞还向五字求诗人与画手兰菊芳春秋又恐两皆是分身来入流【晋书陶潜字元亮为彭泽令唐韦应物河南人性高防工诗贞元中歴苏州刺史世称韦苏州唐书王维字摩诘官尚书右丞工草善画唐诗品彚总论开元天寳间则孟襄阳之凊雅王右丞之精致大厯贞元间则有韦蘓州之雅澹刘随州之闲旷烟花録炀帝曰春兰秋菊各一时之芳楞严经与佛如来同慈力故令我身成三十二应金刚经须陀洹名为入流而实无所入】
　　雷州八首【一统志雷州古粤地天文牛女分野秦属象郡汉曰徐闻梁隋曰合州曰海康唐曰雷州】
　　白髪坐钩党南迁濒海州灌园以糊口身自杂苍头篱落秋暑中碧花蔓牵牛谁知把锄人旧日东陵侯【后汉党锢传陈蕃为太傅与大将军窦武共秉朝政谋诛宦官故引用天下名士乃以李膺为长乐少府及陈窦之败膺等复废后张俭事起收捕钩党乡人谓膺曰可去矣对曰事不辞难睾不逃刑臣之节也吾年已六十死生有命去将安之乃诣狱考死邹阳书于陵仲子辞三公为人灌园左传以糊其口于四方汉鲍宣传苍头卢儿皆用致富注谓奴为苍头犹秦言黔首也史记召平故秦东陵侯秦防后为布衣种瓜长安城东瓜美故世谓之东陵瓜又云青门瓜青门东陵也杜甫诗縦冇健妇把锄犁】
　　荔子无几何黄柑遽如许迁臣不惜日恣意移寒暑层巢俯云木信美非吾土草芳自有时鶗鴂何关汝【广志荔支树青花朱实大如鸡子实白如肪甘而多汁似安石榴有甜酸者至日将中翕然俱赤则可食也一树下子有百斛风土记甘橘之属滋味甜美有黄者頳者谓之胡甘后汉方术传左慈走入羊羣操知不可得乃令就羊中告之曰不复相杀本试君术耳忽有一老羝屈前两膝人立而言曰遽如许即竞往赴之而羣羊数百皆变为羝并屈前膝人立云遽如许王粲登楼赋虽信美而非吾土兮曽何足以少留离骚经恐鹈鴂之先鸣兮使百草为之不芳】
　　下居近流水小巢依岭岑终日数椽闲但闻鸟遗音炉香入幽梦海月明孤斟鹪鹩一枝足所恨非故林【庄子逍遥逰鹪鹩巢于深林不过一枝】
　　培塿无松栢驾言此焉游读书与意防郤扫可防忧尺蠖以时屈其伸亦非求得归良不恶未归且淹留【左传部娄无松栢墨子培塿生松栢説文培塿小山也诗国风驾言出逰后汉杜密传刘胜自蜀郡告归乡里闭门扫轨无所干及又刘祐杜门絶迹周易尺蠖之屈以求信也刘安招隠士攀援桂枝兮聊淹留又心淹畱兮恫荒忽】
　　粤岭风俗殊有疾时勿药束带趋房祀用史巫纷若弦歌荐茧栗奴至洽觞酌呻吟殊未央更把鸡骨灼【周易旡妄之疾勿药有喜又巽在牀下用史巫纷若陈氏礼书其牲角茧栗汉书郊祀志粤人勇之乃言粤人俗鬼而其祠皆见鬼数有効廼命粤巫立粤祀祠安台无坛亦祠天神帝百鬼而以鸡卜自此始用师古注俗鬼言其土俗尚鬼神之事】
　　粤女市无常所至輙成区一日三四迁处处售鰕鱼青帬脚不袜臭味猿与狙孰云风土恶白洲生绿珠【汉扬雄传有田一壥有宅一区广志鰕鱼类土附而腮红若虎善食虾俗谓之新妇鱼一名鰕虎方舆记博白双角山下梁氏女绿珠生此石崇为采访使以珠三斛易之旧井尚存汲饮者产女必丽色干寳晋记石崇有妓人曰绿珠】
　　海康腊已酉不论冬孟仲杀牛挝鼓祭城郭为倾动虽非尭颁歴自我先人用苦笑荆楚人嘉平腊云梦【风俗通夏曰嘉平殷曰清祀周曰大蜡汉改曰腊腊者猎也因猎取禽兽以祭先祖也荆楚嵗时记谚云腊鼔鸣春草生村人并撃细腰鼔戴胡头以逐疫搜神记宣帝时隂子方腊日晨炊灶神见子方以黄羊祀之后遂钜富故后人腊日祀灶后汉陈咸传成哀间为尚书王莽簒位谢病不仕犹用汉家祖腊曰我先人岂知王氏腊乎】
　　旧时日南郡野女出成羣此去尚应逺东风已如云蚩氓托丝布相就通慇懃可怜秋胡子不遇卓文君【后汉郡国志日南郡注秦象郡武帝更名属交州刺史所部刘逸雅郡羣也人所羣聚也诗国风有女如云又氓之蚩蚩抱布贸丝列女传鲁秋胡洁妇者鲁秋胡之妻也秋胡子既纳之五日而去宦于陈五年乃归未至家见采桑妇美谓曰力田不如逄少年力桑不如见公卿今吾有金愿与夫人妇不受秋胡子还家奉金遗母母使人呼其妇即采桑者妇乃自投于河而死】
　　妬佳月
　　狂云妬佳月怒飞千里黒佳月了不嗔曽何污洁白爰有谪仙人举酒为三客今夕偶不见汍澜念风伯毋烦风伯来彼也易灭没支颐少待之寒空净无迹粲粲黄金盘独照一天碧玉防惨无辉玊露洗秋色浩瀚玻瓈琖和光入胸臆使我能永延约君为莫逆
　　【荘子怒而飞其翼若垂天之云鲍照诗三五二八时千里与君同李白诗对月成三人韩非子黄帝合鬼神于泰山风伯进扫云笈七籖风伯姓方名道彰吕氏春秋风伯曰飞亷荘子渔父左手据膝右手持頥以聼世説司马太傅斋中夜坐于时天月明净都无纎翳太傅叹以为佳谢景重在坐答曰意谓乃不如微云防缀太傅曰卿居心不净乃复强欲滓秽太清耶杜诗月落如金盆礼斗威仪玉衡北两星为玉防谢朓诗金波丽鳷鹊玉防低建章五经通义和气精液凝为露杜诗玉露凋伤枫树林李白诗秋露如白玉团团下庭绿荘子大宗师三人相视而笑莫逆于心遂相与友】
　　追和沈辽顷赠南华诗
　　善哉彼上人了知明镜台欢然不我厌肯致逺公材莞尔无心云胡为出岫来一堂安寂灭卒嵗扄苍苔【禅宗要覧瓶沙王呼佛弟子为上人内有徳智外有胜行在人之上故名上人传灯录神秀偈曰身是菩提树心如明镜台时时勤拂拭莫使惹尘埃卢慧能曰美则美矣了则未了和一偈曰菩提本无树明镜亦非台本来无一物何处惹尘埃陶渊明归去来辞云无心以出岫高僧传晋义熈闲僧惠逺居庐山与刘遗民等十八贤同修浄土中有白莲池因号莲社隋书经籍志湼槃译言灭度亦言常乐我净】
　　雪林砚屏率鲁直同赋
　　西山无时春巉巗锁顽隂分明倚天壁防缀无风林物固为人出兴谁于此深穷竒真自蠧诗句且娱心【世説微云防缀及老子于此兴复不浅皆注见前史记李斯传娱心意説耳目】
　　申王画马圗
　　天寳诸王爱名马千金争致华轩下当时不独玉花飞电流云絶潇洒两坊岐薛宁与申慿陵内廐多清新肉騣汗血画龙种紫袍玉带真天人骊山射猎包原隰御前急诏穿围入扬鞭一蹙破霜蹏万骑如风不能及鴈飞兎走惊开翠华按辔从天回五家锦绣变【一作遍】山谷百里舄珥遗纎埃青骡蜀栈两超忽【一作西趋急】高准浓娥散荆棘回首追风趁日飞【一作苜茫连天鸟自飞】五陵佳气春萧瑟
　　【杜诗朝来少试华轩下尽断唐宗所乘马有玉花照夜白唐书宗室世系恵文太子范嗣岐王珍恵宣太子业嗣薛王知柔杜诗肉騣碨礧连钱动西域传大宛国别邑七十余城多善马马汗血言其先天马子也杜诗霜蹏千里骏又汝阳真天人古今注秦始皇有七名马一追风二白兔三蹑景四追电五飞翮六铜爵七晨鳬瑞应圗飞兔神马名日行三万里顔延之马赋紫燕骈衡按鴈飞兔走皆指马言则鴈当作燕唐书后妃传毎十月帝幸华清宫五宅车骑皆从家别为队队一色俄五家队合烂若万花川谷成锦绣又遗钿堕舄瑟瑟玑琲狼籍于道香闻数十里原注明皇乗青骡入蜀后汉书苏伯阿望舂陵城曰气佳哉鬰鬱葱葱杜诗五陵佳气无时无】
　　奉和成伯大雨中防客解嘲
　　乐事难并真实语坐排用意多乖误兴来取次或成懽瓦钩郤胜黄金注我生祸患乆不择肯为一时风阻天公变化岂有常明月行看照归路
　　【王勃膝王阁序四美具二难并金刚经如来是真语者实语者李义山诗若信贝多真实语三生同聼一楼钟荘子逹生以瓦注者巧以钩注者惮以黄金注者殙其巧一也而有所矜则重外也凡外重者内拙酉阳杂俎天公姓张名坚渔阳人乗白龙振防登天】
　　和公济饮湖上
　　昨夜醉归还独寝晓来宿雨鸣孤枕扁舟小棹截湖来正见青山駮云锦须知老人兴不浅莫学公荣不共饮与君歌鼓乐丰年唤收千夫食陈廪
　　【诗小雅厌厌夜饮不醉无归世説刘公荣与人饮酒杂秽非类人或讥之答曰胜公荣者不可不与饮不如公荣者亦不可不与饮是公荣辈者又不可不与饮故终日共饮而醉又王戎弱冠诣阮籍刘公荣在坐阮谓王曰偶有二斗美酒当与君共饮彼公荣者无预焉或问之阮答曰胜公荣者不得不与饮酒不如公荣者不可不与饮酒惟公荣可不与饮酒按诗云不共饮盖主后説】
　　赠僧
　　道人自嫌三世将弃家十年今始壮玉骨犹含富贵余漆瞳已照人天上去年相见古长干众中矫矫如翔鸾今年过我江西寺病瘦已作霜松寒朱顔不办供嵗月风中蒿火汤中雪好问君家黄面翁乞得摩尼照生灭莫学王郎与支遁臂鹰走马怜神骏还君圗画君自收不如木人骑土牛
　　【史记王翦传为将三世者必败其所杀伐多矣其后受其不祥今王离已三世将矣居亡何项羽救赵撃秦军果虏王离庾信哀江南赋三世为将终于此防江左名士传杜治目如防漆一统志金陵长干里在聚寳门外有长干桥世説支道林长养数匹马或言道人畜马不韵支曰贫道重其神骏善信经明月珠摩尼珠多在龙脑中杜诗惟有摩尼珠可照浊水源旧注周泰擢新城太守司马宣王使钟繇调之曰君释褐登宰府三十六日而拥麾葢守兵马郡乞儿乗小车一何驶乎泰曰君明公之子有文采守吏职猕猴骑木牛又何迟也李白诗身骑土牛带东鲁】
　　周教授索枸杞因以诗赠録呈广倅萧大夫
　　邺侯蔵书手不触嗟我嗜书终日读短檠照字细如毛怪底昏花悬两目扶衰頼有王母杖名字于今挂仙録荒城古堑草露寒碧叶丛低红菽粟春根夏苖秋着子尽付天随耻充腹兰伤桂折缘有用尔独何损丹其族赠君慎勿比薏苡采之终日不盈掬外泽中干非尔俦敛蔵更借秋阳曝鸡壅桔梗一称帝堇也虽尊等臣仆时复论功不汝遗异时谨事东篱菊
　　【韩退之诗邺侯家多书架挿三万轴一一悬牙籖新若手未触又短檠二尺便且光楞严经瞪以发劳则于虚空别见狂华唐书陆防字鲁望居松江甫里时谓江湖散人或号天随子所居前后皆树杞菊以供杯案扬雄觧嘲客徒欲朱丹吾毂不知一趺将赤吾之族也后汉马援传初援在交阯尝饵薏苡实以胜瘴气军还载之一车诗小雅终朝采菉不盈一掬荘子徐无鬼药也其实堇也桔梗也鸡廱也豕零也是时为帝者也何可胜言】
　　次韵董夷仲茶磨
　　前人初用茗饮时煮之无问叶与骨寖穷厥味臼始用复计其初碾方出计尽功极至于磨信哉知者能创物破槽折杵向墙角亦其遭遇有伸屈嵗乆请求知处所佳者出自衡山窟巴蜀石工强防凿理疎性软良可咄予家江陵逺莫致尘土何人为披拂
　　【茶经其名一曰茶二曰槚三曰蔎四曰茗五曰荈郭璞云早取为茶晚取为茗天台记丹邱出大茗服之生羽翼茶谱歴代贡茶皆以建寜为上而密云龙品最高皆碾末作饼周礼考工记知者创物巧者述之守之世谓之工】
　　送公为游淮南
　　负米万里縁其亲运甓无度忧其身读书莫学流麦士挟防莫比亡羊人廼翁辛苦到白首汝今强勉当青春昔时管鲍以君霸此两士贾宁非贫
　　【家语子路曰昔由事二亲之时常食藜藿之食为亲负米百里之外亲没之后南游于楚从车百乗积粟万钟累茵而坐列鼎而食顾欲食藜藿为亲负米不可得也晋陶侃传侃在州无事辄朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类也后汉高鳯传字文通南阳叶人也少为书生家以农亩为业而专精诵读妻尝之田曝麦于庭令鳯防鸡时天暴雨而鳯持竿诵经不觉潦水流麦妻还怪问鳯方悟之其后遂为名儒荘子骈拇篇臧与谷二人相与牧羊而俱亡其羊问臧奚事则挟防读书问谷奚事则博塞以游二人所业不同其亡羊均也史记管仲曰吾始困时尝与鲍叔贾分财利多自与鲍叔不以我为贪知我贫也】
　　谢苏自之恵酒
　　高士例须怜麹糵此语常闻退之説我今有説殆不然麹糵未必高士怜醉者坠车荘生言全酒未若全于天逹人本自不亏缺何暇更求全处全景山沈迷阮籍傲毕卓盗窃刘伶颠贪狂嗜怪无足取世俗喜异矜其贤杜陵诗客尤可笑罗列八子参羣仙流涎露顶置不説为问底处能逃禅我今不饮非不饮心月皎皎长孤圆有时客至亦为酌琴虽未去聊忘弦吾宗先生有深意百里双罂逺将寄且言不饮固亦高举世皆同吾独异不如同异两俱得鹿亡羊等嬉戏决须饮此勿复辞何用区区较醒醉
　　【韩退之赠崔立之诗高士例须怜麴蘖荘子逹生夫醉者之坠车虽疾不死骨节与人同而犯害与人异其神全也又彼得全于酒而犹若是而况得全于天乎三国志徐邈字景山为尚书郎时科禁酒而邈私饮至于沈醉晋书阮籍传字嗣宗籍傲然独得任性不羁嗜酒能啸毕卓传字茂世太兴末为吏部郎常饮酒废职比舍郎酿熟卓因醉夜至其瓮闲盗饮之为掌酒者所缚刘伶传字伯伦常乗鹿车携一壶酒使人荷锸而随之谓曰死便埋我其遗形骸如此杜甫饮中八仙歌道逄麴车口流涎又脱防露顶王公前又醉中往往爱逃禅传灯録心月孤圆光吞万象晋陶潜传性不觧音而畜素琴一张弦徽不具毎朋酒之防则抚而和之曰但识琴中趣何劳弦上声列子郑人撃骇鹿毙之覆之以蕉俄而遗其所藏之处遂以为梦焉顺途咏其事傍人闻而取之告其室人曰向薪者梦得鹿而不知其处吾今得之彼直真梦者矣亡羊注已见楚辞众人皆醉我独醒】
　　戏和正甫一字韵【一字韵未详】
　　故居剑阁隔锦官柑果姜蕨交荆菅竒孤甘挂汲古绠侥觊敢揭钩金竿已归耕稼供藳秸公贵干蛊高巾冠改更句格各蹇【当作謇】吃姑因狡狯加间闗
　　【剑訚记梁山之俭蜀所恃以为外户大剑山与小剑山相属秦欲伐蜀而道不通廼造五石牛以金置尾下言能粪金将以遗蜀蜀主负力而贪令五丁开道引入之秦因架阁为栈道司马错由此伐蜀蜀志锦官城万里桥南一名锦里韩诗汲古得修绠世説头责秦子羽云此数子者或謇吃无宫商管子行年六十而老吃史记韩非为人口吃不能道説而善著书神仙传王方平谓麻姑云姑固少年吾老矣不复作此狡狯变化也】
　　池上二首
　　小池新凿防天雨一部鼓吹从何来有蟾正碧乱草色时泅出没东南隈井干跳梁亦足乐洞庭鱼龙何有哉能歌徳声莫入月清池与尔俱忘回
　　【南齐书孔稚珪字徳璋风韵清疎不乐世务门庭之内草菜不翦南有山池春日蛙鸣或问之曰欲为陈蕃乎稚珪笑曰我以此当两部鼓吹荘子秋水子独不闻夫陥井之鼃乎谓东海之鼈曰吾乐与吾跳梁之井干之上张衡灵宪羿请不死之药于西王母嫦娥窃之以奔月将往枚筮之于有黄冇黄占之曰吉翩翩归妹独将西行逢天晦芒毋惊毋恐后且大昌嫦娥遂托身于月是为蟾蜍】
　　不作太白梦日邉还同乐天赋池上池上新年有荷叶细雨鱼儿噞轻浪男儿学易不应举幽人一友吾得尚此池便可当长江欲榜茅斋来荡漾
　　【李太白诗闲来垂钓碧溪上忽复乗舟梦日邉白居易池上篇十亩之宅五亩之园有水一池有竹千竿有叟在中白须飘然云云】
　　赠仲素寺丞致仕归隐潜山【一统志皖山在潜山一名皖公山皖伯始封地按潜山在今安庆】
　　潜山隐君【一作居】七十四绀瞳绿髪方谢事腹中灵液变丹砂江上幽居连福地彭城为我驻三日明月满舟【一作船】同一醉丹书细字口传诀顾我沉迷真弃耳年来四十髪苍苍始欲求方救憔悴他年若访潜山居慎勿逃人改名字
　　【寰宇记潜山在潜山县一名皖伯台左慈常修炼于此上有二嵓三峯四洞太清炼灵丹经丹砂外包八石内含金精八素经司命着籍玉简丹书编以金缕纒以素丝韩文吾年未四十而视茫茫而髪苍苍荘子让王篇鲁君闻顔阖贤往聘之阖凿坏以遁永嘉郡记张廌隠居頥志家有苦竹数十顷廌为屋居其中王右军闻而造之廌逃避竹中不与相见后汉书孔嵩变名姓为佣】
　　鲁直以诗餽双井茶次韵为谢
　　江夏无双种竒茗汝隂六一夸新书磨成不敢付僮仆自看雪汤生几珠列仙之儒瘠不腴只有病渴同相如明年我欲东南去画舫何妨宿太湖【公自注归田録草茶以双井为第一画舫宿太湖北渚贡茶故事】
</div>
    <div class="pagination">
<a href="施注苏诗_page75.html">上一页</a><span>...</span><a href="施注苏诗_page71.html">71</a><a href="施注苏诗_page72.html">72</a><a href="施注苏诗_page73.html">73</a><a href="施注苏诗_page74.html">74</a><a href="施注苏诗_page75.html">75</a><span class="current-page">76</span><a href="施注苏诗_page77.html">77</a><a href="施注苏诗_page78.html">78</a><a href="施注苏诗_page79.html">79</a><a href="施注苏诗_page80.html">80</a><a href="施注苏诗_page81.html">81</a><span>...</span><a href="施注苏诗_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
