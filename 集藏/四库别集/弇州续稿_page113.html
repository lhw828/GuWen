<!DOCTYPE html>
<html>
<head>
    <meta charset="UTF-8">
    <title>弇州续稿 - 第 113 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 113 页/共 228 页</h1>
    <div class="content">　　皇明竒事述序
　　
　　余既有异典盛事二述矣异典者遘之自人主者也盛事者遘之自天者也盛事之遘无非媺已异典之遘媺居十九疵亦居一已乃复有遘之自天而不可言盛遘之自人而不可言典或人与事之巧相符者或絶相悖者为其稍奇而不忍遗之别录成巻以备虞初春明之一采故不敢称稗史也
　　
　　弇州续稿巻四十九
　　
　　●钦定四库全书
　　
　　弇州续稿巻五十
　　
　　（明）王世贞 撰
　　
　　○文部
　　
　　△序
　　
　　左传属事序
　　
　　昔者夫子春秋成而三氏翼之左氏尝及事夫子其好恶与之同而又身掌国史典故其事最详而辞甚丽公榖二氏私淑之子夏而以能创义例有所禆益于经学士大夫多习之其为左氏而显者汉丞相张苍诸王太傅贾谊京兆尹张敞大中大夫刘公子丞相翟方进之属贾谊至为之训故然终不得与二氏并重中垒校尉刘歆始笃好之至移书太常博士明其屈几用此获罪其后获并立于学官而晋征南大将军杜预深究晢其学复传之而称其或先经以始事或后经以终义或依经而辩理或错经以合义自杜预之传行而左氏彬乎粲然公榖反不得称并矣宋有胡安国者负其精识以为独能得夫子褒贬之微意衷三氏而去取之自胡氏之传行而三氏俱绌独为古文辞者尚好左氏不能尽废之而所谓好者好其语而已尔于是称左史者舍经而言史大抵史之体有二左氏则编年而司马氏乃纪传世家编年者贵在事而纪传世家贵在人贵在事则人或略而尚可征贵在人则事易详而于天下之大计不可以次第得然自司马氏之纪传行而后世之为史者亡所不沿袭当左氏时所谓晋之乗楚之梼杌以至魏之汲冢其简者若仿经而详者则为左其后夺于司马氏虽有荀悦袁宏之类然不甚为世称说而能法左氏之编年者司马氏之后人光也光所著史曰资治通鉴其文虽不敢望左氏之精凿要亦有以继之而上下千余年其事为年隔而不能整栗建安袁枢取而类分之名之曰纪事本末而左氏其祖穪也顾未有若袁枢者出而吾乡傅逊氏少为春秋以胡氏通显而心独仪左氏读之累岁而始与之融会乃用袁枢法而整齐之其大体先王室次盟主次列国次外夷取事之大者与国之大者比而小者附见焉不必如训家之所谓张本为伏为应一举始而终遂了然若指掌其它句为之故字为之考虽不能不资之杜氏舛僻者亦掊而正之必使无负乎左氏而后已故执杜氏以治左氏十而得八执傅氏以治左氏十不失一且也为杜而左者难为傅而左者易故夫傅氏者左氏之慈孙而杜氏之诤臣也汉之时左氏故不能大重如公榖而为之者如向所称三张贾生辈皆通达国体而公榖之学公孙弘用以绳下而张汤传为峻文决理又请用博士弟子治之者补廷尉史虽以董江都之贤而不能免于决事比之刻岂所谓属事者多达而柝义者易深耶使傅氏及是时而成此书令三张贾生者见之其有禆于汉治当何如也傅氏今虽尚墨墨守学官部使者已从守令科论荐矣于循吏何难焉
　　
　　胡子衡齐序
　　
　　胡子之书曰衡齐既成而长洲令曾鳯仪氏刻之属不佞贞序焉夫胡子何以称衡齐也衡者平也所以平低昻而使之当也齐者和也所以和诸味而使之成也胡子所以为衡齐也其大指曰吾儒与它道角吾处吾胜而求彼负以为异端彼亦处其胜以求吾负而讥吾之未至不平而后有争争而不能和则害彼所谓佛也老也杨也墨也申韩也彼皆有以自持之吾衡而平之然后剂而和之则皆为我用也洙泗之后而有濂洛濂洛之后则吾儒与吾儒角彼此不求是而求相胜曰尊徳性也道问学也主静也致良知也随处体认也体仁也源一而流渐异吾衡而平之然后剂而和之而其源湛如也故曰衡齐孔子之言纯者为鲁论而小杂者为家语有问答有自言皆门人纪之者也孟子之言有问答有自言皆身着之者也荀子杨子文中子亦身着之者也庄子列子身着之而间托之问答者也其后而为周子张子至明而为薛子皆身着之者也为二程子朱子至明而为阳明子皆门人纪之者也胡子之为衡齐也身着之而间托之问答者也身着之得无有意乎哉圣人立象以尽意意不尽则系辞焉以尽其言夫大者以道立言次者以言明道以道立言曰经以言明道曰传胡子之衡齐传也其所以衡齐之意则明道也其明道将以淑人而轨世也意在明道何害于意意不在明何益于道甚矣胡子之意之审也虽然其辞得无过修乎哉孔子之系易曰修辞立其诚诚立矣何修辞之足病且胡子之学心学也反之心而苟有协耶即葱岭苦县不讳同也其犹有扞耶即关洛闽越不惮异也如其羽翼乎即禆史巷议不辞采也可借而弹射乎即齐谐虞初不虞诡也是故辨若仪秦而非为强工若丘非而非为刻逞若蒙庄而非为纵博若侨向而非为淫故曰其指逺其辞文其言曲而中其事肆而隠胡子其将庶几乎哉余与胡子先后仕于朝而不相值第闻胡子倡道于东南天下之有志者慕趋之若流水而胡子顾不立门戸惟道之是明而己虽然吾终以胡子之辞修惧天下后世之以辞求之也然则治胡子者当如何反之心而协如胡子之于先喆可也是所谓衡齐之衡齐也
　　
　　刻注药师琉璃光本愿经叙
　　
　　此药师琉璃光如来也其称药师者何以药治众生疾为大医王也称琉璃光者何以其表里莹彻无所不暎照也今夫耆婆之木上池之水持之饮之则能洞肺腑烛膏肓以至汾阴之鉴奉以照疾若水月之沁肌骨亡不立愈亦可称琉璃光乎是物也物与人相待则犹有局也唯药师之琉璃光无待者也无待则无所不徧彻也虽然天竺古先生据莲花座转大法轮一音声而响三大千一白毫而镜无央界诸聋者瞽者躄废者寒者热者病臓肺者无不为之立起而何必药师也自愿成縁自縁生用自用证体故标而归之药师也诸佛皆药师也皆有此十二愿也诸佛界皆净琉璃也薄伽梵偶然而举之耳其说甚明浅而易晓而居士复为之注者引权而皈之实由显而导之微且以为庄义乎为郭义乎虽然吾闻之古四大非我有谁为受病者受病者心耳我无一切心安得一切病我无一切病安用一切药我即药师也我界即净琉璃界也此经亦筌蹄而已居士张姓其名应文于书鲜所不通晓尤精养生晩节始尽绌之而谈无生理
　　
　　山园杂着小序
　　
　　余治离薋园最先而又最小且不能逺嚣然以亡它适故时时托迹焉其后治弇山园乃始有山水观几徒家之半实之所与客咏酬十于离薋园已推离薋园于敬美弟已徙处昙阳观之丙舍己敬美治淡圃余间有所还往于淡圃弇园月不能一于离薋岁不能一乃各为之记它岩濑沼岫台馆亭榭之类亦各有标咏而弇独详最后为客所迹逐亡已转之村中故居而儿子骐筑培塿疏污邪而栖斗室其上强名之曰约圃而余亦姑为之记而咏之忆余在弇时客过必命酒酒半必策杖相与穷弇之胜而见质曰此某水此某丘余甚苦应接不暇今者业谢客客亦不时过即过无与为主无可质者故理此一编分巻为上下以代余答而已余老矣能后余存者诸园也弇最大饶石而广水能后诸园存者弇也弇即后存当亦竟废今世人不厌薄余文辞而时味之然则能后弇存者是编也夫兰亭之为亭也赤壁之为壁也其胜不能如其名然数百千年而有胜色者则会稽之书而眉山之赋也是编也吾不敢窃比于二贤以不遂冺冺若金谷緑野者则庶几哉
　　
　　大隠园集序
　　
　　故樊山温懿王伸大义于弘治间以有大造于荆盖积徳百余年而礼乐之效始见于今王升甫升甫夙禀灵异岐嶷成质舞象之日即多读经史百家自励为古文辞每抚几叹曰丈夫一当生不能珥簪槖笔佐明主上嘉下乐之治即惟有著书立言以显见于后世第令龌龊少年以仰面看屋梁见诮胡足恤也不然使我冠逺游蹑朱履而托于吏人之上日醉饱娥睩间以死死耳不亦虚捐哉于是悉谢诸王邸中之所谓乐者折节延操觚士而地僻客鲜所当指则曰吾其求之古乎盖先秦而后大厯前于书无所不窥亦无所不仿拟而不蕲尽合曰非吾心之是衷而谁与衷升甫今五十矣所结撰古文辞诸体悉备为巻若干凡再使使走三千里而授简不佞曰吾子一世龙门也以不榖之幸而获共此天以不榖之不幸而叨有宗祊寄不获从子于太湖之社虽然形用隔也神用通也向者窃衷之心矣而犹未安也非吾子之衷而谁与衷余读升甫书窃悲其气之拂郁而壮其志之果也已尽习其言而又微窥其诣也升甫之国曰荆今夫有荆璞于此甫就剖而工仅半之其器未遽成而光未尽发也然而不失为良玉及其就也而天下以连城享之珷夫之为器非不伟然观也天下能以器名而不能以玉名今夫世之不为珷夫者鲜也升甫之诣则璞也其器而已耶其玉而后器耶余因知升甫之志之不但为器也升甫之为古乐府光发矣工十而得五近体之工十而得八志传记序之工十而得六其琢劘易矣繇是而不已焉世不以连城享者吾弗敢信也余老且厌笔砚岂其能构三日火升甫之乡有陵阳君者试叩而质之盖升甫虽贵极人爵然意殊薄之居恒白帢单练步田里间谓客苐字我以山人目我则有所不敢辞余故称升甫云其所治园曰大隠而集因之亦兹意也
　　
　　刻如来密因修证了义万行首楞严经二十五圆通观世音菩萨证圣序
　　
　　我释迦世尊之御泥洹舍登狮子坐也盖诸大菩萨弟子人天慧福障业之薮也问悟则七大十八界俱通简圣则二十四地俱屈匪惟表清净音之真体实欲阐施无畏之权用是以我阿那婆罗吉低输菩提萨埵能黙际而仰契之始者同颜氏之如愚后则若点也之铿尔窃睹其叙致恒河沙刼前承观世音佛出世发菩提心从闻思修入三摩地间尘既亡内根旋尽繇三空智至灭谛理超越世间获二殊胜上合十方诸佛之觉心同一慈力下彻六道众生之异境同一悲仰慈悲既切胜解复圆是故入诸国土无刹不现所谓三十二应者自佛与独觉声闻而下繇摩呼罗伽紧那罗阿修罗而上愿就者就乐脱者脱方便说法刹那立应变化现身娑婆徧满所谓十四施者一切兵戈水火险盗狂鬼之害以至寿考贵冨子女之求其粗而去三贪嗔痴精而获四不思议莫不罄我愿力俯顺兆情探之若囷合之若契是以世尊嘿而许之为放五体寳光逺灌十方微尘如来及法王子诸菩萨顶诸如来亦放寳光来灌世尊及会中诸菩萨大弟子阿罗汉顶天雨莲花五色间错地成法界一等平正交光相罗如寳丝网梵呗咏歌胜钧天乐我世尊黙许之不足又命曼殊室利曳法王子为偈以别之而我阿那婆罗吉低输巍巍乎皦皦乎鹫岭之标众峰望月之夺列宿矣夫弟子如憍陈耶优婆尼沙陀辈亡论也菩萨如香严月光童子辈亡论也自憍陈辈而进之若舍利弗大迦叶大目犍连辈之智行尚亡论也自香岩月光而进之若持地琉璃光虚空藏之心力圆明尚亡论也以普贤之功行宏深等阿耨海药王之志愿精坚踰金刚石大势至者弥陀之右拂慈氏尊者释迦之嗣王岂伊异途可加轩轾况我世尊亲吐法音谓无优劣前后等别而法王子不少假借条柝事挫独谓三摩提繇闻中入谓观世音得大自在彼二十四圣贤者夷然而退居其所旁晲无愧色返照无诤心岂非用斥表留以劣显圣上顺世尊之密旨下开万刼之法门用是阶级不形町畦尽冺一会之中盖瞭如也又融融如矣嗟呼妙音观世音梵音海潮音倾耳而聆之亡闻也然而不敢以亡闻议也八万四千烁迦罗首八万四千母陀罗臂八万四千清净寳目抉睫而察之亡见也然而不敢以亡见议也无他承佛语也观不取色音不受听是故谓之观世音谓之观自在也菩提萨埵日现前而不知人人其之而不识者无他不得初所发之心也然则以佛语而证菩萨以菩萨而证观世音者抑末巳今自欲界圆颅方趾靡不能称此菩萨而印行持诵乃仅法华所载普门之一品盖简质易习也恒语易解也福田易向也若夫合体用备仁智彻上根下器而曲成之则于是经乎终始哉窃不自量倩善书婆罗门书之集工梓之以广示夫含识同志者
　　
　　宋太史诗集序
　　
　　友人新安汪道贯手一编而谓不佞此金华之老书生某以见遗者曰吾郡之宋太史诗也余种种指泽末且鱼烂矣苟永之梓必以郡邑之贤大夫而叙必以王先生余悯其意许之宋太史者故翰林学士承旨文宪公濂也髙皇帝既卜金陵鼎公首应辟当肺腑寄寻即大位诸典礼制作之事悉以寄之而天子又数称诏褒嘉风厉一代公亦自熹以不世遇不爱其所学尽出而应之上而明光温室之代草石渠木天之纂撰下而至于畸人红女之微节缁流黄冠之吊诡逺而雉裳鸡林之重译亡不以得公一言为重后先十余年间为文大小数千篇合之得三十余巻而独于诗若不能当其什一者即公之在胜朝山中之年凡再倍之矣而其文仅七巻余所为诗又不能当七巻之什一而又且就泯泯宜老书生之所以重叹而迫欲传也余不能识公诗亦不知公诗格所自第繇一斑而窃窥明之所以兴与公之所以大显于明者盖有在也今夫士一操觚翰而业诗即知有五七言近体业五七言近体即知有唐而不知唐之盛而衰孽之盖至于懿昭之际而极矣温韦韩罗诸君子不能有所救改而厪厪焉用其小给之才偏悟之识泛猎之学苟就之思以簧鼓聋虫之耳粗者快于事精者巧于情其萎薾飒沓之气不待词毕而小夫为鼓掌大雅之士有掩耳而叹息矣以故黄齐白马之祸浅者不见用用者不见免而唐遂瓜剖而为六七歴数世而弗能一宁非其征也今骤而诵公之诗若无以易诸君子者顾其于辞尔雅而不诡寛大而不迫窭处不寒俭歴乱无倾危委蛇雍纡俨然盛世大人之象有余地焉是故英主扫除乱氛云蒸龙变以傅于功名之会而天下之文归之夫岂偶然已哉汪生谓不佞论诗不当尔不佞曰非也所谓彼一时也夫论公诗而公之文亦思过半矣公集成于元至正十三年而揭文安曼硕序之矣其曰太史元官也盖尝以国史编修召而公弗就也梓之者兰溪令喻均也
　　
　　丘谦之粤中稿序
　　
　　谦之次其守潮时所为五七言古近体百五十七章而书寓余曰先生幸为我序之是时谦之已去潮而徙蜀之燕中所寓人迂回者数月而后书至则谦之复从燕北下徙矣盖皆用潮事訾也忆余游燕中而谦之数相过从当是时谦之以诗名司农署中而至是已六阅岁谦之诗日益髙其名与毁日益偕重而官日益拙吾不暇与谦之论他诗则且论潮诗夫潮自古为逐客地其吏所繇非公而罪即私而郄其所遘非瘴即冦其异日非死则窜故以昌黎之伉直矫倔能弃其身攻天下之所必救而触人主之甚忌讳疑其于潮若亡所罣于臆者然甫下车而牢慅忧悔之念乗之奏荐乐章侈国丰业以希人主之解卑辞大颠以谶讥佛之咎至其发之诗歌如恶水■〈风贝〉风涛泷之险人所狎者若不可以顷刻行蒲鲎蚝蛤马甲章举人所嗜者若不可以匕箸入口其萎薾沓拖之状使见者虽或怜而亦卑之然未几而征拜相继今谦之所治潮亡以异于古而其风物号为淳美商贾之所辐辏地若缩而近者遂一雄望名而谦之后先所为诗和平丽雅髙亮朗郁蔼然治世之音而通人之大观也其在郎署时属世治平无所表见然亦清白一节莅郡之政不至逺逊昌黎第未几而弹射相继嗟夫鳄鱼一狞顽物耳然犹识昌黎而甘下之今以右文不猜之朝其具耳目口舌者顾不能识一谦之何也虽然吾不能剧称谦之诗而仅以区区鸱食鸣谦之之不平亦浅之乎拟谦之矣谦之名某丘氏黄之麻城人
　　
　　邵弁庄子标解序
　　
　　今天下求工文章者无不闇习庄子而诵说孔子之徒见辄枇根之以为诪张吊诡而皆不得其朕其名能崇庄子者谓其旨往往超宇宙外土苴一世之伦物非孔子之徒所能窥而阴为之者谓庄子歴訾十二家之学而不敢及孔子所以尊孔子至矣之二端者皆又非也庄子达生者也而所以为生之理甚精盖至于天机嗜欲之深浅与真人众人之异息固渊渊如也其所别于君臣父子与六经之教则又皦如灿如矣夫庄子非不知孔子也而时时过之所以过之者才髙而不胜其无涯之智故也孔子不云乎索隠行怪后世有述焉吾弗为之矣孟氏有言仲尼不为己甚者是故孔子非不易过也然而过之不足以为孔子今夫渔父盗跖胠箧诸篇岂必尽于孔子诋而后疑之其词趣之曼衍肤薄公孙龙邹衍之所不道也而以诬庄子何也吾友邵弁氏用经术困诸生久晩而读是书若有会焉有所标解而因以名之其文不尽载取其粹然者而已其语不尽析取吾之犂然者而已夫简珠者汰其瑟而珠良攻玉者琢其瑕而玉完于乎此所以为邵弁氏庄子也始邵弁氏为诸生诸生咸推之而靡壮色既试渐以不利诸生窃或凌之而靡孱色其后复见推齿徳丈人行充乡祭酒而靡长者色突烟不时暖而靡藜藿色入其里畏垒然入其室蓬蘽然即妇孺不闻勃磎声人以为邵弁氏深于庄子也其行髙然不因而恣睢旷荡其文髙然务于简约条理而不敢逺于先喆之程若俱为庄子之所不契者夫为庄子不必为庄子于乎此所以深于庄子也
　　
　　有明三吴楷法序
　　
　　此有明三吴楷法也何以独称楷书之体九而楷居一焉曰大篆曰小篆曰八分曰古隶曰今隶曰正行曰行草曰章草曰大草楷即今隶也其称楷者何楷端木也夫篆分古隶楷之原也自行而行草楷之散也自章而大草楷之尤散者也书之有楷也犹室之有楝也其称明者何所载自洪武而至万厯其人则明也独称吴者何吴人良于楷者也称三吴者何举吾郡而云间附焉故也其犹陿于古之吴也为吴郡者人五十有八焉曰郡丞宋克曰侍郎髙启曰太子少师姚广孝曰太常卿夏■〈日上永下〉曰中书舍人卢儒曰尚书杨翥曰少詹事刘铉曰武功伯徐有贞曰太仆少卿李应祯曰大宗伯吴寛曰翰林孔目蔡羽曰应天通判祝允明曰翰林待诏文征明曰国子博士徐祯卿曰选部员外郎王榖祥曰右布政使陈鎏曰尚寳少卿陆师道曰国子博士文彭曰学正嘉曰太仆主簿许初曰少宗伯王锡爵曰按察副使杨仪袁尊尼余弟世懋曰指挥使张元凯曰乡进士张鳯翼沈昌期曰太学生王宠陈道复王穉登文肇祉王衡曰诸生文从先顾祖辰陆士仁周恭先娄孟坚王应宾曰山人钱绅杜琼陈绍先黄姬水彭年俞允文周天球周光程大伦王逢年陈尔见毛文焕张元举钱允治尤道恒王慎修僧二曰大林曰明因女一曰金用元宾妇为云间者人十一曰郡寮陈璧曰学士沈度曰大理少卿粲曰太宰钱溥曰南安守张弼曰太子詹事陆深曰少宗伯张电曰奉化令徐献忠曰布政使莫如忠曰太学生云卿也其它曰邑尉周鼎檇李人也而郡寓公曰诸生华之方无锡人亦吴属也夫楷而小者合已楷而不尽小者克之阁帖跋溥之陈氏碣寛之吕翁表羽之辞命议允明之赤壁赋约斋序征明之乞休疏稿深之二尺牍姬水之上黄御史诗也小而不尽楷者文东之急就有贞之哀册鼎之东原传跋也不尽楷与小者则应祯之兰亭叙允明之着思序劝农图梅谷成趣园三记宠之琴操也不尽楷而録之者何为其未离楷也楷之寓于行也犹夫骚之寓于赋也其质故犹在也吾郡八之云间二之凡云间以书贵而吾郡以书着度也粲也电也皆以书供奉至大官故曰云间以书贵也天下之灼然名书家者毋能舍吾郡之允明若征明若宠次之而克而有贞而应祯又次之而初而彭而嘉诸君子而皆无下驷也故曰吴郡以书着也然而不尽尔也云间之有璧而度而深也其着也则克征明伍也吾郡之有儒而■〈日上永下〉而应祯也其贵也皆以书供奉者也虽然■〈日上永下〉也应祯也其犹怅怅乎书掩之也嗟乎余盖有深叹焉当徳靖间而吾吴之临池者何寥寥也然而允明鼓之征明吹之宠舞之盖肩吴兴而越莆田双井矣今试号于郡而曰临池者尔来不崇朝而廓之内可千人也其明日而廓之外千人也其又明日而七邑可千人也然而不能抵掌三君子也斛律氏之射获愈多而其大父愈悲也夫书一小道也于何而纪之曰大篆深而近于理当其有以无之体也楷浅而近于用当其无以有之用也结绳不返畴能舍楷曰小道乎哉我未之前闻也
　　
　　周叔夜先生集序
　　
　　叔夜为诸生即以文义见推部使者而余不佞与偕歌鹿鸣又四岁所而偕聘公交车曹闬相联接甚洽也当是时余壮好从客豪饮叔夜独不饮而性善病骨立所乗羸马亦骨立三日一趣省瘦影陵竞日中而与之语时时及节侠则毅然有三军不可夺之色间从褎出所作小词若诗以黄庭结法书之或弄笔散草咸妩媚萧疎令人自亲余尝戏之以贤者不可测如此哉而叔夜出守平度州人谓叔夜病不任守寻病良已益自励冰蘖东方诸侯翕然以龚渤海王胶东不啻过也当入觐诸令长为同年醵直例三镮而叔夜仅一镮又尝偕之座主相臣所度诸门生出贽帛已不能当十之二逡巡从后匿迹己而过余言状余戏谓守岁奉不小隃令长耶叔夜谢曰吾奉尚寄之民不忍赋也自是叔夜以治行为天下最迁工部员外郎督清源陶其署治素号沃饶易染而叔夜持之益洁顾其贫与病益甚会予以使事过之得稍稍读其所著书而自是别去终叔夜身不相值夫叔夜与余后先忧居仅衣带水地余尝投以不腆之札一而得叔夜报札亦一当是时余困■〈谷丸〉意不能无望叔夜自今观之叔夜方蝉蜕污浊独立霄表而余巻蛤蜊而食之谁能若士我即叔夜不我弃我何以得当且其时县官急叔夜材为田间起拜二官投之以文秉而叔夜犹豫不及应以死乃余之落魄自放晩而见收再强为大吏竟不効而老于人齿颊间叔夜不死其尚以余非夫哉叔夜死后十余年余识其子绍元绍节因获尽读其所著书凡诗四巻文四巻其文吾不知所衷大较有三变焉家食以还出入眉山父子气溢而材横颷驰电击使人不能正视东秦清源忽敛而抚左史叶玉缕虫与造物争巧楚及归田舒而孟坚又舒而昌黎固不必尽孟坚昌黎然悠乎其味也森乎其矱也诗不必尽盛唐以错得之沨沨乎岑李遗向哉二子又出其所别撰曰学道纪言读之则见其多识蓄徳虚心从人庶几乎老氏之所谓贵其师爱其资者又时时出独至之见以参伍之岂唯一家言而已或谓人不可以无年藉令叔夜不果死其进而先秦邺中何间哉或又曰不然窥叔夜指其晩节将欲尽汰人间之有而归于太上所谓人且以为拙吾且以为超而何先秦邺中之足辱予乃谓之曰所不如子言而余跌宕于三寸管以比于刘勰锺嵘者于叔夜尚有当也如子言而余所构撰巵语若投石于崇丘而欲益其髙滴沥于秋潦之陂而欲益其广者子以为奚若或者退而绍元兄弟意未己也掇而弁其集之首学道纪言别有叙
　　
　　弇州续稿巻五十
　　
　　●钦定四库全书
　　
　　弇州续稿巻五十一
　　
　　（明）王世贞 撰
　　
　　○文部
　　
　　△序
　　
　　邹黄州鹪鹩集序
　　
　　邹黄州者吾中表彦吉氏也自尚书工部郎出守黄而其于郎时尝贽所撰诗数十百篇示余曰请洗心以受弹射焉当是时余甚困于贽诗者如雷同而不可择几令余目逃而得彦吉诗骤若豁而朗者业以苦采薪不能为彦吉效雌黄而姑缀数巵语报虽往往出心赏污不至阿而实未有以中窽也不三载而黄之属令沈黄冈请彦吉诗而尽梓之彦吉乃故抑之名之曰鹪鹩集而示余曰先生而忘不榖向者之请受弹射乎哉余读而笑曰余之枯杨产余肘矣而何以能弹射为且夫所可得效者璞也今子玉也而何所效也余束发而游于秇园获窃寓目作者于今垂四十年矣大约无盛于隆庆万厯间南戒而南稍一具眉目称男子从事觚管即仰面而视天诧以隋珠和璧之在我而其雄举者建牙树帜张茅劲表表成一家言苟其力足以矩矱往昔与近季北地歴下之遗则皆俨然若有当焉其不为捧心而为抵掌者多矣不佞故不之敢许以为此曹子方寸间先有它人而后有我是用于格者也非能用格者也彦吉之所为诗诸体不易指屈然大要皆和平粹夷悠深隽逺鈜然之音与渊然之色不可求之耳目之蹊而至味出于齿舌流羡之外盖有真我而后有真诗其习之者不以为达夫摩诘则亦钱刘然执是而欲以一家言目彦吉不可得也夫古之善治诗者莫若锺嵘严仪谓某诗某格某代某人诗出某人法乃今而悟其不尽然以为治诗者毋如乐记云治世之音安以乐乱世之音怨以怒亡国之音哀以思如是三者以观世足矣亡已而又有文中子者出于魏晋六季之撰辨其深而典者君子激而冶者小人碎者纎诞者夸淫者鄙繁者贪捷者残虚者诡急以怨者狷怪以怒者狂若饮上池而后脉之十不失一焉今试即彦吉集掩其名而号之识者其不以为君子鲜也毋论彦吉今黄州守以世叩之识者其不以为治世鲜也盖彦吉所与石友周（阙）氏为叙致甚悉而谬以善治诗推不佞虽然不佞言止此矣苟以千载之业而归一人以一人抨隲而轩轾一代之作者广用其抑以示扬巧伸其爱以逞抨则非不佞所敢任也其名集以鹪鹩有吴明卿氏阐之故不别赘
　　
　　吴峻伯先生集序
　　
　　予始从事尚书刑部而同舎郎吴峻伯先生与河中王丈学甫天台王新甫俱以精谳比经断主尚书章奏而峻伯新甫尤名能文章尚书以下有所撰者辄左右顾而非二子不以任诸公卿上事岳牧出镇以不得一言为耻会新甫与学甫相继迁去独峻伯留日益重而是时济南李于鳞性孤介少许可偶余幸而合相切磋为西京建安开元语它同舎郎弗善也而峻伯一见而内竒之因折节定交盖又数年峻伯始繇驾部郎拜臬佐视山东学政而余已忝佐臬于鳞亦自关中弃官归为其乡人而峻伯数使候于鳞辄谢病不复见余得交关其间以谓于鳞于鳞曰夫是膏肓者有一毘陵在而我之奈何为我谢吴君何渠能舎所学而从我峻伯不尽然曰必是古而非今谁肯为今者且我曹何赖焉我且衷之故峻伯卒而新都汪伯玉着状云济南以追古称作者先生即逡逡师古然犹以师心为能其持论宗毘陵其独造盖有足多者所谓毘陵则武进唐应徳也盖实録云然峻伯自是参政江右省长楚臬以至开府贵竹其踪迹半天下所至必游名山大川以广其思游必有诗诗必协情实调声气盖庶几髙蜀州钱左司之遗晩而稍务为严重称贵体至于才情之所发亦不能尽揜也其文尤善縁本经术中章程往往庀材班范而步武于庐陵南丰间嗟乎士得一当生号名家言足矣亡论毘陵即峻伯不亦彬彬哉且夫其欲衷二子固当峻伯为人清真恬简当其为郎而籍甚声誉业以旦夕异调时肉食者墨而以峻伯饶訾故风之不应偃蹇二十年而始有金绯之命其后娄迁且显矣而竟用不善事言路见阻归意泊如也峻伯每言令我以七寸管猎声誉市贵要外托以风雅而中躁狭即其言若沈宋若栁州终不以雕虫之技而升中正品固能践之哉峻伯集若干巻其所缺者骚赋古乐府所不多见者碑志盖晩而卧玉华之阳将以其余日极所未竟之意而补所未备而天遽夺之可惜也学甫余丈人行官最贵至少保大司马新甫至少司冦而峻伯少龃龉亦为御史中丞有四丈夫子皆才语云诗能穷人然乎否哉
　　
　　二顾先生集序
　　
　　二顾先生者九嵕先生某兀然先生某王子曰余少而游公交车则闻九嵕先生有声公交车间已余窃一第久而九嵕先生竟困公交车以死或曰先生于制科经义蹀躞千里步矣而中夺之古文辞故不能驯就羁笯以是屈至征其古文辞则又寥寥不指数也或曰先生不恒属笔古文辞一属笔而天下称之则所寥寥者夺之制科经义故或曰皆非也夺之酒王子又曰余所猖狂于笔砚之技者隃三纪矣知有九嵕先生不能悉至不知有兀然先生晩而始得之支硎深山中则九嵕先生子也少而诸生寻即弃之一廛数亩衣食其力所与还往仅一陆舒枝而已亡论它显者不知好先生言即好之亦无所踪迹而先生时独坐微吟兀兀若醉者故自称兀然子先生之为诗以徜徉媚已而已顾无制科义及酒足夺故所著视九嵕先生加多云余观九嵕先生流易自放天真烂如华不至靡劲不示骨其启兀然先生毋亦少陵氏之必简乎哉至于颂诔则潘左伦也若兀然先生诗出之悠然扣之铿然味之冲然庶几乎天动而神游者已其人酌乎元亮子光之间语即孟襄阳储光羲也而时时入青莲材小不称耳有沈生者迫欲行二先生言遂识之夫兀然先生业挫名当不以色得其或用九嵕先生而不余废耳沈生其谓何
　　
　　孙中丞登马鞍山倡和诗小叙
　　
　　礼称登髙能赋为大夫事夫三百篇即田畯红女亦比比能之岂其释寛博负仕版而不能当七寸管任而必待于大夫夫亦以顺风而呼之不加长而响应者其人也耶彼夫播之而闾阎则为风采之而清庙则为雅若颂若吉甫诸大夫之穆如者以视吏民故易易也大中丞孙公按部昆山登马鞍之颠慨然得三韵二十八字以属刘尹俾其勤恤民隠而加之袵席盖戚然有余思焉刘尹既拜诲则请得公手书勒之石而合诸荐绅先生步而和之谓不佞识其后夫马鞍之为山以竒峭尔雅甲吴中自唐贤之咏之而和者代相踵不乏然大要不过搜剔怪胜流连韶景达者状其旷适穷者志其牢骚眺逺而怀旧者出其所寓触于耳目而已未有一吐辞而不忘加恵元元若孙公者不亦休哉昔吴季子聴十二国之歌至唐而独曰思深哉其有陶唐氏之遗民乎不然何忧之逺也孙公唐人也其示刘君而所谓极目关忧者沨沨乎前旨矣非令徳之后谁能若是不佞不解称诗如吴季子乃孙公俨然临之亡竢西北其辙生而得窥唐风之遗幸矣幸矣遂姑以应刘尹
　　
　　州幕刘君四膺旌奬诗序
　　
　　刘君之佐吾州幕者二载所耳而四膺诸台奬诸台奬言人人殊则无不以廉首者余自束发为诸生忝朝籍积四十年而里居之日十之七所覩州邑自参佐而下其事上官多苛责办案牍逢迎间小不给则诟詈庾捽之不免而及其苞苴请托公攫于昼市则若不闻也者而过之甚或更用是得美言以沾沾骄于人夫上下之交相蔽欺若此以求吏道之理胡可得也今刘君寅而出酉而入一羸马青衫于兵使者之门间有所受事则务孜孜求当于单赤之情而不夺吾之操而已未尝脂一言工一步以希上之人颜色而上之人之信之不啻刘君之自信藉令诸州邑参佐尽得如刘君上之人尽得如为刘君上者吏道恶乎不秩然理也刘君之先有从靖难起而积文资至大司徒加太子宾客者丈夫子自光禄卿出行太仆孙为太宰大司马加太子少保卓然三世名臣刘君不自言毋由知之知之而为刘君言之乃刘君踧踖不欲闻曰公卿之后而为趋走小吏甚愧不佞则不以为然以陈太丘之后有拜司空大鸿胪者乃世人之目之则曰公惭卿卿惭长今刘君宦未几何即负循吏声拜娄奬且也以所赐金置馈而羞之先公曰不敢从民间荐一盂粥也吾知刘君之无色惭也已于是欣然从学宫博士弟子请为诗而叙之
　　
　　中泠馆集小叙
　　
　　楚王孙镇国将军仲和博古多通嗜秇若渴尝治圃武昌城中为髙楼俯瞰黄鹄矶其下有井与大江脉通仲和饮而甘之名之曰中泠其馆亦曰中泠馆夫中泠天下第一泉也在金山之麓修绠百尺引而出之或曰非也在郭璞墓之稍北中有旋涡蹙沸处余既从仲和得所称中泠馆与诸贤大夫士之篇且读且倦假枕而寐梦一道士霓裳蹁蹁揖余言曰吾金山君也自吾泉之品贵于陆居士羽而见嗜于李太尉文饶以太尉之舌不啻易牙其上流若金陵之石头城下水相距不二百里而能辨之且夫更自此而上流可二千里而始为武昌乃能辱我中泠之名者误矣傍一人解之曰非也自李太尉之嗜此水而入秉中书轴镇海之节使者月为致此水邮置苦之有水递之目一日有异僧来谒曰公毋溷此邮置为也长安其坊井与中泠脉正通太尉乃取此井及中泠杂它水十余器荐之僧独取此二器曰皆中泠也太尉为尝之亡以辨也而水递停矣今者安知武昌之不为金山而仲和之井不为中泠也耶余应之曰皆非也夫水未有不自天一化者也其性殊其味殊然而其源未始殊也吾不以甘苦别之而以恬澹受之通之于玄膺而纳之于玉池泠然太虚之渊而盎然太和之府天下之水皆中泠也毋论仲和得称之即金山君不得而擅之而又何哓哓焉醒而志其语且为诗一章以贻仲和
　　
　　净土羣书类选大成叙
　　
　　自佛教东被而仅以福田利益之说为众生媒髙明之士如法潜道林辈不能得其精而姑以庄老之绪言饰之其辞弥修而旨弥阔独逺公昆季能取如来之喻舍利弗者而创白莲社菩提流支又能取如来之喻韦提希者而授鸾法师净土之教遂大行于天下然如来大要欲以兼摄上中下智权实并显而下智者执其权而尽以为实则求佛于佛土而不求之心上智者悯之曰即心即佛而已如来盖尝曰随其心净则佛土净而为之徒者遂举（阙）而尽以为权曰无所谓净土也呜呼非无净土也自是二家之学更相诋排若聚讼而有能兼撮其标者永明寿之外盖寥寥焉当宋之障其文言训故毋论吾儒即奉西方之教者前后撰述亡虑数十万言往往枝蔓不根张皇过实其较欲以诋诃异见壮罔甚口噫嘻岂如来使之哉友人左冯王赐绂乃独能荟蕞诸说之精者而汰其复杂者又为之创例胪绎使人一展巻而涣然解跃然慕吾不知王君之视逺公流支功徳如何觉此报身挧挧莲花间矣虽然吾窃谓王君集此以利人则可以自利则不必也吾尝窃笑夫禅者之与奉净土者其流不能一而讥夫教典者之辞之漫则一也今禅之书为百千巻而净土之书亦百千巻然则何以谢教典者讥也君其反之心而已随其心净则佛土净此非禅者语也如来语也亦何以书为而况更百千巻哉君尝令二岩邑有声弃而学佛有三丈夫子其二子已应进士举不顾支一策编游五台少室东渡江访余于昙阳之馆被衲经行者三年不肯归出处约略如刘遗民陶靖节而精进过之余甚嘉其志行之笃也故为之僭叙其简端
　　
</div>
    <div class="pagination">
<a href="弇州续稿_page112.html">上一页</a><span>...</span><a href="弇州续稿_page108.html">108</a><a href="弇州续稿_page109.html">109</a><a href="弇州续稿_page110.html">110</a><a href="弇州续稿_page111.html">111</a><a href="弇州续稿_page112.html">112</a><span class="current-page">113</span><a href="弇州续稿_page114.html">114</a><a href="弇州续稿_page115.html">115</a><a href="弇州续稿_page116.html">116</a><a href="弇州续稿_page117.html">117</a><a href="弇州续稿_page118.html">118</a><span>...</span><a href="弇州续稿_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
