<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 116 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 116 页/共 166 页
  </h1>
  <div class="content">
   当云然世本岂得而出哉
　　格物以穷之多识前言往行以择之就有道以正之归诸心以居之
　　多识而择之乃所以格物不当分格物多识为二事而反以格物为先多识为后也格物就正固皆心之所为不待更归诸心而后可居也且归诸心者亦想象之而已矣未见其践履之实亦若之何而能居乎窃恐此语不能无病若论为学之序则中庸所谓博学审问谨思明辨笃行者尽之故程子以为五者废其一则非学而蓝田吕氏解释甚详其语皆慤实而有味也
　　察于天行【止】乐循理也
　　穷理者欲知事物之所以然与其所当然者而已知其所以然故志不惑知其所当然故行不谬非谓取彼之理而归诸此也程子所谓物我一理才明彼即晓此不必言观物而反诸身者盖已説破此病况又加所谓宛转者焉则其支离间隔之病益已甚矣
　　吕氏谓诚者理之实然
　　诚之为言实也然经传用之各有所指不可一槩论也如吕氏此説即周子所谓诚者圣人之本盖指实理而言之者也如周子所谓圣诚而已矣即中庸所谓天下至诚者指人之实有此理者而言也温公所谓诚即大学所谓诚其意者指人之实其心而不自欺者言也此条诚字援引不一使学者不能晓当稍分别之
　　吕侍讲论寡欲
　　此乃吕原明侍讲
　　安人安百姓则又扩而大之也
　　修己以安人以安百姓盖其积愈盛而其效益广尔广非有扩而大之之意也
　　致用者穷经之本
　　程子曰穷经将以致用也则其本末先后固有在矣今以致用为穷经之本恐未安也若曰求实用者穷经之本其庶几乎
　　推己及人者治道之本恕者待人之本
　　推己及人即所谓恕此两条不惟重复而别出恕字恐有流于姑息之病
　　程明道立门庭以慎独两字
　　前贤据寔理以教人初无立门庭之意慎独固操存之要然明道教人本末具备亦非独此二字而已
　　审势者平天下之本
　　此语未安下文亦多此类唯澄源节用立志守正四语为最穏耳
　　顺人情
　　人情不能皆正故古人治世以大徳不以小惠然则固有不必皆顺之人情者若曰顺人心则气象差正当耳井田肉刑二事尽有曲折恐亦未可遽以为非
　　知良心者去恶之本
　　此段意思未安封建之説与井田肉刑相类皆未易轻论也
　　赏罚者行师之本又曰师之道又贵乎以正耳
　　此二语似倒置
　　毅者任重之本
　　据曽子説主任重毅主致逺
　　伊川论守令【云云】康节论新法
　　此二事恐不类上下文意
　　原思为宰
　　衡麓之説其文义恐未安
　　知止
　　详下文所引【云云】至物我俱败矣是量力之事伊川元城及易三节是防微虑逺之事陈希夷以下乃为知止之事今槩以知止目之恐未尽也
　　和靖论语录【云云】
　　此语恐非通论孔门之教未尝専恃春秋而直废论语也
　　道之大本
　　程子论未发之中与无过不及之中不同恐更当详考吕氏杨氏中字之説
　　此二説恐有未安处
　　东学温公语常不及变
　　此语甚佳然终恐难持不若不论之为愈
　　学者于已发处用功此却不枉费心力
　　程子言存养于未发之前则可求中于未发之前则不可然则未发之前固有平日存养之功矣不必须待已发然后用功也
　　答或人
　　前贤之説虽或烦冗反晦经防然其源深流逺气象从容实与圣贤微意泯然黙契今虽务为简洁然细观之觉得却有浅廹气象而玩索未精涵养不熟言句之间粗率而碍理处却多有之尹和靖尝言经虽以诵説而传亦以讲解而陋此言深有味也近方见此意思若更得数年闲放未死当更于闲静中陶汰之庶几内外俱进不负平日师友之训但恐无复此日耳山立言却似有意于含蓄而不尽遂多假借寄托之语殊不快人意圣贤之言则本是欲人易晓而其中自然有含蓄耳
　　答或人
　　前书所论仁义礼智不记别有何语然其大槩今且是要识此四字之名件训诂而已如所示説似太高远反不的当也更检遗书论孝弟为仁之本及仁性也孝弟用也处及愽爱之谓仁又答心如谷种之説但看此三段更以前圣贤之言参之则自见无所疑恻隠不能贯三者向见何兄亦深以为疑竟不能决此不难晓更熟看孟子不忍人之心一章及外书中明道説谢子玩物防志之説则亦自分明矣夜气一章所示尤未安去年曾答顺之此可就取看有疑处却喻及大抵所论多未着实不周匝又时为险句奇语轩轾于其间尤觉不穏当似是看文字少又忽畧了平易处而専拣艰难高逺底看故其用力愈劳而为説愈杂可试更思之复以见示幸幸
　　所示多所未安别纸具报幸更平心详缓防绎令意味浃洽自然安顿穏帖不如此踸踔竒险也
　　答或人
　　知得如此是病即便不如此是药若更问何由得如此则是骑驴覔驴只成一塲闲说话矣诚敬固非穷理不能然一向如此牵连説过前头却恐蹉过脚下工夫也博文约礼学者之初湏作两般理会而各尽其力则乆之见得功效却能交相为助而打成一片若合下便要两相倚靠互相推托则彼此担阁都不成次第矣然所谓博非泛然广览杂记掇拾异闻以读多取胜之谓此又不可不知
　　惟后非贤不乂言人君必任贤而后可以致治也惟贤非后不食言人君当任养贤之责也高宗本意如此问者疑其成病固察之不详而答者亦无一人説破此意何耶
　　近思录本为学者不能徧观诸先生之书故掇其要切者使有入道之渐若已看得浃洽通晓自当推类旁通以致其博若看得未熟只此数卷之书尚不能晓会何暇尽求头边所载之书而悉观之乎又云少辍功夫取而详味不知是辍何功夫此语尤不可晓
　　义利之大分武侯知之有非他人所及者亦其天资有过人处若其细微之间则不能无未察处岂其学有未足故耶观其读书之时他人务为精熟而已则独观大防此其大者固非人所及而不务精熟亦岂得无欠阙耶若极言之则以孟子顔子亦未免有如此处故横渠先生云孟子之于圣人犹是麤者
　　以圣为志而忌立标凖者必有事焉而勿正也循循不已而自有所志者心勿忘勿助长也先难后获意亦类此
　　学者讲论思索以求事物义理圣贤指意则当极其博若论操存舍亡之间则只此毫厘之间便是天理人欲死生存亡之分至简至约无许多比并较量思前筭后也今问头自有病痛答者又不能一剪剪断直下剖判言愈多而道愈逺矣
　　问者所谓思虑边义理上者亦曰思所以处事之宜耳但其语不庄故正叔疑其误而直卿亦似未得其语意也
　　程子曰动静者阴阳之本况五气交运则益参差不齐矣赋形之类宜其杂揉者众而精一者间或值焉以此观之则阳一阴二之云恐亦未可以为非也盖理则纯粹至善即气则杂揉不齐内君子外小人凡所以抑阴而扶阳者乃顺乎理以裁成辅相而济夫气数之不及者也又何病乎
　　乡原是一种小防曲谨阿世狥俗之人今曰【云云】非其义也又云胸怀明爽一日千里者此为实曾用力之人与他説虽善而未必实有功夫者不同然其廹切之病骄吝之私亦非他人所及也又有谓堕于习俗之见释氏之善者杜门独善则可此亦非是更思之
　　见善明是平日功夫用心刚是临事决断二者皆不可阙而当以平日功夫为先不然则其所谓刚者未必不为狂妄激发过中之行矣
　　答刘公度
　　来书深以不得卒业于湖湘为恨此见志道之笃然往者以衒鬻之嫌而缓于请益亦太不勇矣彼自干名我自讲学彼亦安能凂我耶三千之徒岂皆确然为道而来若以自附为嫌则顔曾之流亦且不屑于孔氏之门矣岂不误哉所论主敬之説固学者之切务然此亦要得讲学穷理之功见得世间道理歴歴分明方肻如此着力若于圣贤之言有所忽畧不曾逐句逐字子细理会见得道理都未分明却如何捺生硬做得成如所谓斋心致敬于平旦之顷以求理之所在者亦恐徒劳而无补也古人之学欲其造次颠沛之不离今乃独求之平旦之顷则其他时节是勾当甚事耶所论濂溪见处亦恐未然濂溪所见正为与异端不同故立言垂教句句着实如此若如此论即是所见一般但此公而彼私此大而彼小耳且既有公私大小之不同则其所同者又何事耶凡此皆恐未易遽论要当降心逊志且就读书讲学上子细用功久之自有见处也义理细密直是使麤心看不得乍看极似繁碎久之纯熟贯通则纲举目张有自然省力处向见论事文字纲领不甚分明今乃知其病之在此也僣易及之千万照亮
　　胡文定春秋曾熟看否未论其义理且看其文字亦便见此老胸中间架规模不草草也直卿志坚思苦与之处甚有益此道不是小事须吃些辛苦方可望也
　　答或人
　　示喻为学次第甚慰所望果能充此圣贤门户真可防而进矣近世学者多是向外走作不知此心之妙是为万事根本其知之者又只是撑眉努眼喝骂将去便谓只此便是良心本性无有不善却不知道若不操存践履讲究体验则只此撑眉努眼便是私意人欲自信愈笃则其狂妄愈甚此不可不深察而逺避之也
　　答或人
　　仁者与天为一智者聴天所命与天为一者嘉人之善矜人之恶无所择于利害故能以大事小聴天所命者循理而行顺时而动不敢用其私心故能以小事大然此亦各因一事而言惟仁者能如此智者能如此耳非専以事大事小为仁智之分乐天畏天之别也仁者固能事小然岂不能事大智者固能事大然岂不能事小但其事之情则有乐天畏天之异耳保天下保一国以其徳之厚薄量之大小而言亦无一定之局畏天之威于时保之此智者畏天而保天下之事也所云忘私克已乃畏天之事乐天则无私之可忘无已之可克矣度势量力乃计利害之私智者知天理之当然而敬以循之所以为畏天也












　　晦庵集卷六十四
　　钦定四库全书
　　晦庵集卷六十五　　　　　宋　朱子　撰杂著
　　尚书
　　汉孔安国曰古者伏羲氏之王天下也始画八卦造书契以代结绳之政由是文籍生焉【陆徳明曰伏羲风姓以木徳王即太皞也书契刻木而书其侧以约事也易系辞云上古结绳而治后世圣人易之以书契文文字籍书籍】伏羲神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆是故歴代寳之以为大训【陆氏曰神农炎帝也姜姓以火徳王黄帝轩辕也姬姓以土徳王一号有熊氏坟大也少昊金天氏已姓黄帝之子以金徳王颛顼髙阳氏姬姓黄帝之孙以水徳王髙辛帝喾也黄帝之曽孙姬姓以木徳王唐帝尧也姓伊耆氏帝喾之子初为唐侯后为天子都陶故号陶唐氏以火徳王虞帝舜也姓姚氏国号有虞颛顼六世孙以土徳王夏禹有天下之号也以金徳王商汤有天下之号也亦号殷以水徳王周文王武王有天下之号也以木徳王揆度也】八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也【陆氏曰索求也倚相楚灵王时史官也】先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而修春秋讃易道以黜八索述职方以除九丘讨论坟典断自唐虞以下讫于周芟夷烦乱剪截浮辞举其宏纲撮其机要足以垂世立教典谟训诰誓命之文凡百篇恢至道示人主以轨范也帝王之制坦然明白可举而行三千之徒并受其义【程氏曰所谓大道若性与天道之説圣人岂得而去之哉若言隂阳四时七政五行之道亦必至要之理非如后世之繁衍末术也固亦常道圣人所以不去也或者所谓羲农之书乃后人称述当时之事失其义理如许行为神农之言及隂阳权变医方称黄帝之説耳此圣人所以去之也五典既皆常道又去其三盖上古虽已有文字而制立法度为治有迹得以纪载有史官以识其事自尧始耳○今按周礼外史掌三皇五帝之书周公所録必非伪妄知春秋时三坟五典八索九丘之书犹有存者若果全备孔子亦不应悉删去之或其简编脱落不可通晓或是孔子所见止自唐虞以下不可知耳今亦不必深究其説也】及秦始皇灭先代典籍焚书坑儒天下学士逃难解散我先人用藏其家书于屋壁【秦国名始皇名政并六国为天子自号始皇帝焚诗书在三十四年坑儒在三十五年顔师古曰家语云孔腾字子襄畏秦法峻急藏尚书孝经论语于夫子旧堂壁中而汉记尹敏传云孔鲋所藏二説不同未知孰是】汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻【汉艺文志云尚书经二十九篇注云伏生所授者儒林传云防生名胜故为秦博士以秦时焚书伏生壁藏之其后大兵起流亡汉定伏生求其书亡数十篇独得二十九篇即以教于齐鲁之间孝文时求能治尚书者天下无有闻伏生治之欲召时伏生年九十余老不能行于是诏太常使掌故晁错往受之顔师古曰卫宏定古文尚书序云伏生老不能正言言不可晓使其女传言教错齐人语多与颍川异错所不知凡十二三畧以其意属读而已陆氏曰二十余篇即马郑所注二十九篇是也孔頴达曰秦誓本非伏生所传武帝之世始出而得行史因以入于伏生所传之内故云二十九篇也○今按此序言伏生失其本经口以传授汉书乃言初亦壁藏而后亡数十篇其説不同盖传闻异辞尔至于篇数亦复不同者伏生本但知尧典臯陶谟禹贡甘誓汤誓盘庚髙宗肜日西伯戡黎微子牧誓洪范金縢大诰康诰酒诰梓材召诰洛诰多方多士立政无逸君奭顾命吕刑文侯之命费誓凡二十八篇今加秦誓一篇故为二十九篇耳其秦誓真伪之説详见本篇此未暇论也】至鲁共王好治宫室壊孔子旧宅以广其居于壁中得先人所藏古文虞夏殷周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已乆时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱磨灭弗可复知悉上送官藏之书府以待能者【陆氏曰共王汉景帝之子名余传谓春秋也一云周易十翼非经谓之传科斗虫名虾蟇子书形似之为古定谓用书以易古文二十五篇者谓大禹谟五子之歌征仲虺之诰汤诰伊训太甲三篇咸有一徳説命三篇武成旅獒防子之命蔡仲之命周官君陈毕命君牙冏命也复出者舜典益稷盘庚二篇康王之诰凡五篇其百篇之序文合为一篇共为五十九篇即今所行五十八篇而以序冠篇首者也为四十六卷者孔疏以为同序者同卷异序者异卷也同序者太甲盘庚説命防誓皆三篇共序减八卷又大禹臯陶谟益稷康诰汤诰梓材亦各三篇共序又减四卷通前减十二卷以五十八卷减十二卷故但为四十六卷也其余错乱磨灭者汩作九共九篇槀饫帝告厘沃汤征汝鸠汝方夏材疑至臣扈典寳明居肆命徂后沃丁咸乂四篇伊陟原命仲丁河亶甲祖乙髙宗之训分噐旅巢命归禾嘉木成王政将蒲姑贿肃慎之命毫姑凡四十二篇也今亡】承诏为五十九篇作传于是遂研精覃思慱考经籍采摭羣言以立训传约文申义敷畅厥防庶几有补于将来书序序所以为作者之意昭然义见宜相附近故引之各冠其篇首定五十八篇【今按此百篇之序出孔氏壁中汉书艺文志以为孔子纂书而为之序言其作意然以今考之其于见存之篇虽颇依文立义而亦无所发明其间如康诰酒诰梓材之属则与经文又有自相戻者其于已亡之篇则依阿简畧尤无所补其非孔子所作明甚然相承已乆今亦未敢轻议且据安国此序复合为一以附经后而其相戾之説见本篇云】既毕防国有巫蛊事经籍道息用不复以闻传之子孙以贻后代若好古愽雅君子与我同志亦所不隠也【陆氏曰汉武帝末征和中江充造蛊败戾太子○今按此序不类西汉文字疑或后人所托然无所据未敢必也以其所序本末颇详故备载之读者宜细考焉】
　　汉书艺文志云书者古之号令号令于众其言不立具则聴受施行者弗晓古文读应尔雅故解古今语而可知也【括苍叶梦得曰尚书文皆竒澁非作文者故欲如此盖当时语自尔也○今按此説是也大抵书之词语多竒澁而誓命多平易盖训诰皆是记録当时号令于众之本语故其间多有方言及古语在当时则人所共晓而于今世反为难知誓命则是当时史官所撰櫽括润色粗有体制故在今日亦不难晓耳】孔頴达曰孔君作传値巫蛊不行以终前汉诸儒知孔本五十八篇不见孔传遂有张霸之徒伪作舜典汨作九共九篇大禹谟益稷五子之歌征汤诰咸有一徳典寳伊训肆命原命武成旅獒冏命二十四篇除九共九篇共为十六卷盖亦畧见百篇之序故以伏生二十八篇者舜典益稷盘庚三篇康王之诰及泰誓三篇共为三十四篇并伪作二十四篇十六卷附以求合于孔氏之五十八篇四十六卷之数也刘向班固刘歆贾逵马融郑之徒皆不见真古文而误以此为古文之书服防杜预亦不之见至晋王肃始似窃见而晋书又云郑冲以古文授蘓愉愉授梁栁栁之内兄皇甫谧又从栁得之而栁又以授臧曹曹始授梅赜赜乃于前晋奏上其书而施行焉【今按汉书所引泰誓云诬神者殃及三世又云立功立事惟以永年疑即武帝之世所得者律歴志所引伊训毕命字画有与古文畧同者疑即伏生口传而晁错所属读者其引武成则伏生无此篇必是张霸所伪作者矣】
　　今按汉儒以伏生之书为今文而谓安国之书为古文以今考之则今文多艰澁而古文反平易或者以为今文自伏生女子口授晁错时失之则先秦古书所引之文皆已如此恐其未必然也或者以为记録之实语难工而润色之雅词易好故训诰誓命有难易之不同此为近之然伏生倍文暗诵乃偏得其所难而安国考定于科斗古书错乱磨灭之余反专得其所易则又有不可晓者至于诸序之文或颇与经不合而安国之序又絶不类西京文字亦皆可疑独诸序之本不先经则頼安国之序而可见故今别定此本壹以诸篇本文为经而复合序篇于后使览者得见圣经之旧而不乱乎诸儒之説又论其所以不可知者如此使学者姑务沈潜反复乎其所易而不必穿凿傅防于其难者云
　　虞书【虞舜氏因以为有天下之号也书凡五篇尧典虽纪唐尧之事然本虞史所作故曰虞书其舜典以下夏史所作当曰夏书春秋传亦多引为夏书此云虞书或以为孔子所定也】
　　尧典【尧唐帝名説文曰典从册在兀上尊阁之也此篇以简册载尧之事故名曰尧典后世以其所
　　载之事可为常法故又训为常也此篇古文今文皆有】
　　曰若稽古帝尧曰放勲钦明文思安安允恭克让光被四表格于上下【曰粤越通曰若者发语辞古人文字中多用之周书所谓越若来三月亦此例也稽考也史臣将叙尧事故先言考古之帝尧者其徳如下文所云曰者犹言其説如此也放至也孟子言放乎四海是也勲功也言尧之功大而无所不至也钦恭敬也明聪明也敬为体而明为用也文文章也思意思也文着见而思深逺也安安无所勉强之貌言其徳性之羙皆出于自然而非勉强所谓性之者也允信克能也常人徳非性有物欲害之故有强为恭而不实欲为让而不能者惟尧性之是以信恭而能让也光显被及表外格至上天下地也言其徳之盛如此故其所及之逺如此也盖放勲者总言尧之徳业也钦明文思安安本其徳性而言也允恭克让以其行实而言也至于被四表格上下则放其勲之所极也孔子曰惟天为大惟尧则之故书帝王之徳莫盛于尧而其賛尧之徳莫备于此且乂首以钦之一字为言此书中开卷第一义也读者深味而有得焉则一经之全体不外是矣其可忽哉】克明俊徳以亲九族九族既睦平章百姓百姓昭明恊和万邦黎民于变时雍【明明之也俊大也尧之大徳上文所称是也九族髙祖至孙之亲举近以该逺五服之外异姓之亲亦在其中也睦亲而和也平均章明百姓畿内庶民也昭明皆能自明其徳也万邦天下诸侯之国也黎黒也民首皆黒故曰黎民于叹羙辞变变恶为善也时是雍和也于是无不和也此言尧推其徳自身及物由近及逺所谓放勲者也】乃命羲和钦若昊天歴象日月星辰敬授人时【此兼命二氏四子作为歴象以授民欲其及时以趋事也若顺也昊广大之意也歴所以纪数之书也象所以观天之器如后篇玑衡之属是也日阳精一日而绕地一周月隂精一月而与日一会星二十八宿众星为经金木水火土五星为纬皆是也辰以日月所会分周天之度为十二次也人时谓耕获蚕绩之候凡民事早晚之所闗也其説详见下文】分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孶尾【此以下四节言歴既成而分职以颁布且考验之恐其推步之或差也或曰上文所命盖羲伯和伯此乃分命其仲叔未详是否宅居也嵎夷东表之地盖官在国都而统治之方其极至此非往居于彼也曰旸谷者以日之所出而名之也寅敬也賔礼接之如賔客也出日方出之日盖以春分之旦朝方出之日而识其初出之晨也平均秩序作起也东作春月岁功方兴所当作起之事也盖以歴之节气早晚均平其先后之宜以授有司也日中者昼得其中也盖昼夜皆五十刻春主阳故以昼言也星鸟南方朱鸟七宿殷中也仲春者春分之气盖以日晷中星验春之中也析分散也先时冬寒民聚于隩至是则以民之散处而验其气之温也乳化曰孶交接曰尾以物之生育而验其气之和也】申命羲叔宅南交平秩南讹敬致日永星火以正仲夏厥民因鸟兽希革【申重也南交南方交趾之地刘氏曰当云宅南曰交趾陈氏曰交下当有曰明都三字讹化也谓夏月时物长盛所当变化之事也史记索隠作南为谓为所当为之事也敬致周礼所谓春夏致日盖以夏至之日中祠日而识其景如周礼所谓日至之景尺有五寸谓之地中者也永长也日永昼六十刻也星火东方苍龙七宿火谓大火夏至之中星也因析而又析也以气愈热而民愈散也希革毛希而革见也】分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨【西谓西极之地曰昧谷以日所入而名之也饯礼送行者之名纳日方纳之日也盖以秋分之暮夕方纳之日而识其景也西成秋月物成之时所当成就之事也宵夜也比时亦昼夜各五十刻秋主隂且避春之日中故举宵以见日也星虚北方武七宿虚星秋冬之中星也夷平也暑退而人气平也毛毨毛落更生润泽鲜好也】申命和叔宅朔方曰幽都平在朔易日短星昴以正仲冬厥民隩鸟兽毛【朔方北荒之地谓之朔者朔之为言蘓也万物至此死而复蘓犹月之晦而有朔也日行至是则沦于地中万象幽暗故曰幽都在察也朔易冬月岁事已毕除旧更新所当改易之事也日短昼四十刻也冬亦主隂然无所避故直言日也星昴西方白虎七宿昴星冬至之中星也隩室之内也气寒而民聚于内也毛亦以寒而生细毛以自温也盖既命羲和造歴制器而又分方与时使各验其实以审夫推歩之差圣人之敬天勤民其谨如是是以术不违天而政不失时也今按中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适界于两次之间者则以象言如星鸟是也圣人作歴推考参验以识四时中星其立言之法详宻如此又按尧冬至日在虚昏中昴今日在斗昏中壁而中星古今不同者盖天有三百六十五度四分度之一岁有三百六十五日四分日之一天度四分之一而有余岁日四分之一而不足故天度常平运而舒日运常内转而缩天渐差而西岁渐差而东此即岁差之由唐一行所谓岁差者日与黄道俱差者是也古歴简易未立差法但随时占修改以与天合至东晋虞喜始以天为天以岁为岁乃立差法以追其变约以五十年而退一度何承天以为太过乃倍其年而又反不及至隋刘焯取二家中数为七十五年盖为近之而亦未为精宻也】帝曰咨汝羲暨和期三百有六旬有六日以闰月定四时成歳允厘百工庶绩咸熙【咨嗟也嗟叹而言之也暨及也朞犹周也歳周三百六十五日四分日之一而曰三百六旬有六日者举成数也厘治工官庶众绩功熙广也按天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初躔防是一歳日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一嵗月行之数也岁有十二月月有三十日三百六十者岁之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉故一岁闰率则十日九百四十分日之八百二十七三嵗一闰则三十二日九百四十分日之六百单一至五嵗再闰则五十四日九百四十分日之三百七十五十有九岁七閠则气朔分齐是为一章也故积之三年而不置闰则春之一月入于夏而时渐不定矣子之一月入于丑而嵗渐不成矣积之之乆至于三失闰则春皆入夏而时全不定矣十二失闰则子皆入丑而嵗全不成矣盖其名实乖戾寒暑反易既为可笑而农桑庶务皆失其时为害尤甚故必以余置闰而后四时不差而嵗功得成以此信治百官而众功皆广也】帝曰畴咨若时登庸放齐曰子朱启明帝曰吁嚚讼可乎【此以下至鲧绩弗成皆为禅舜张本也畴谁咨嗟若顺时是庸用也言尧谁何咨嗟而问有能顺此理者将登而用之也放齐臣名嗣也子朱尧之嗣子丹朱启开也言其性开明可登用也吁者叹其不然之辞嚚谓不道忠信之言讼争辨也朱盖以其开明之才用之于不善故为嚚讼禹所谓傲虐是也此见尧之至公至明深知其子之恶而不以一人病天下也或曰国子爵尧时诸侯也盖书有侯周书有之舞衣今亦未见其必不然姑存于此云】帝曰畴咨若予采驩兠曰都共工方鸠僝功帝曰吁静言庸违象恭滔天【采事也驩兠臣名共工官名盖古之世官族也方且鸠聚僝见也言方且鸠聚而见其功也静言庸违静则能言而用之则违背其言也象恭貌恭而心不然也滔天二字未详不可晓与下文不相似疑有舛误】帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成【四岳官名一人而总四岳诸侯之事也汤汤水盛貌洪大也孟子曰水逆行谓之洚水洚水者洪水也盖水涌出而未泄故泛滥而逆流也割害也荡荡广貌懐包其四面也襄驾出其上也大阜曰陵浩浩大貌滔漫也极言下民其咨其大势若漫天也俾使乂治也佥众共之辞鲧崇伯名叹其羙而荐之也咈者甚不然之之辞方逆也命上之令也言専任己意不从上令也圮败族类也言与众不和伤人害物鲧之不可用者以此也楚辞言鲧幸直是其方命败类之证也岳曰则四岳之独言也异义未详疑是已废而复强举之意试可乃已者盖廷臣未有贤于鲧者不若姑试用之取其可以治水而已矣言无预他事不必求其备也尧于是遣之往治水而戒以钦哉盖任大事不可以不敬圣人之戒辞约而意尽也】帝曰咨四岳朕在位七十载汝能庸命巽朕位岳曰否徳忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于嬀汭嫔于虞帝曰钦哉【朕古人自称之通号巽顺而入之也言汝四岳能用我之命而入居我之位乎盖丹朱既不肖羣臣又多不称故欲举以授人而先之四岳也否不通忝辱也明明上明谓明显之下明谓已在显位者扬举也侧陋防贱之人也言惟徳是举不拘贵贱也师众锡与也盖四岳与羣臣诸侯同辞以对也鳏无妻之名虞氏舜名也俞应许之辞予闻者我甞亦闻是人也如何者复问其徳之详也岳曰又四岳独对也瞽无目之名言舜乃瞽者之子也舜父号瞽瞍心不则徳义之经为顽母舜后母也象舜异母弟名傲骄慢也谐和也烝进也言舜不幸遭此而能和以孝使之进进以善自治而不至于大为奸恶也女以女与人也时是刑法也此尧言其将试舜之意也庄子所谓二女事之以观其内是也盖夫妇之间隐防之际正始之道所系尤重故观人者于此为尤切也厘理降下二女尧二女娥皇女英也妫水名在今河中府河东县出歴山入河汭水北一説亦水名一説小水入大水也盖山水皆自北来人可居处多在所交之北故舜所居在妫之汭也嫔妇也虞舜氏也谓其家也言治装而下嫁二女于妫水之北使为舜妇于虞氏之家也帝曰钦哉戒二女之辞即礼所谓往之女家必敬必戒者况以天子之女嫁于匹夫尤不可以不深戒也】
　　舜典【古文有今文合于尧典】
　　曰若稽古帝舜曰重华恊于帝濬哲文明温恭允塞徳升闻乃命以位【华光华也恊合也帝谓尧也濬深也哲智也温和粹也塞实也幽潜也升上也言尧既有光华而舜又有光华可合于尧因言其目则深沉而有智文理而光明和粹而恭敬信实而充塞有此四者幽潜之徳上闻于尧尧乃命之以官职之位也　今按孔疏梅頥奏上古文尚书孔传之时已失舜典一篇又自此以上二十八字世所不传故多用王范之注补之而以下文慎徽五典以下为舜典之初至齐萧鸾建武四年姚方兴于大航头而献之议者以为孔安国之所注也直方兴有罪事亦随寝至隋开皇二年购募遗典乃得其篇焉盖伏生以舜典合于尧典故其所传无此二十八字梅頥既失孔传故亦不知有此二十八字而慎徽五典以下则固其于伏生之书故传者用王范之注以补之至姚方兴乃得古文本经而并及孔传于是始知有此二十八字但未知其余文字同异又如何耳或者由此乃谓古文舜典一篇皆尽亡失至是方全得之遂疑其伪盖过论也】慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷【徽羙也五典五常也父子有亲君臣有义夫妇有别长防有序朋友有信是也从顺也左氏所谓无违教也此盖使为司徒之官也揆度也百揆者揆度庶政之官惟唐虞有之犹周之冡宰也时序以时而叙左氏所谓无废事也四门四方之门古者以賔礼亲邦国诸侯各以方至而使主焉故曰賔穆穆和之至也左氏所谓无防人也此盖又兼四岳之官也麓山足也烈迅迷错也史记曰尧使舜入山林川泽暴风雷雨舜行不迷蘓氏曰洪水为患尧使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤】帝曰格汝舜询事考言乃言底可绩三载汝陟帝位舜让于徳弗嗣【格来询谋乃汝底致陟升也尧言询舜所行之事而考其言则见汝之言致可有功于今三年矣汝宜升帝位也让于徳让于有徳之人也或曰谦逊自以其徳不足为嗣也】正月上日受终于文祖【上日朔日也叶氏曰上旬之日曽氏曰如上戊上丁之类未详孰是受终者尧于是终帝位之事而舜受之也文祖者尧始祖之庙未详所指为何人也】在璿玑玉衡以齐七政【在察也羙珠谓之璿玑机也以璿饰玑所以象天体之运转也衡横也谓衡箫也以玉为管横而设之所以窥玑而察七政之运行犹今之浑天仪也齐犹审也七政日月五星也七者运行于天有迟有速有顺有逆犹人君之有政事也言舜初摄位乃察玑衡以审七政之所在以起浑天仪晋天文志云天言体者有三家一曰周髀二曰宣夜三曰浑天宣夜絶无师説不知其状如何周髀之术以为天似覆盆盖以斗极为中中髙而四边下日月旁行绕之日近而见之为昼月逺而不见为夜蔡邕以为考验天象多所违失浑天説曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然北极去地上三十六度南极入地亦三十六度而嵩高正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿科而廻转此必古有其法遭秦而灭至汉武帝时洛下闳始经营之解于妄人又量度之至宣帝时耿夀昌始铸铜而为之象衡长八尺孔径一寸玑径八尺圆周二丈五尺强转而望之以知日月星辰之所在即此璿玑玉衡之遗法蔡邕以为近得天体之实者也○沈括曰旧法规环一面刻周天度一面加银丁盖以夜候之天晦不可目察则以手切之也古人以璿饰玑疑亦为此○今按此以汉法逆推古制然歴代以来其法渐宻本朝因之为仪三重其在外者曰六合仪平置单环上刻十二辰八十四偶在地之位以凖地而面定四方侧立黑双环具刻去极度数以中分天直跨地平使其半出地上半入地下而结于其子午以为天经斜倚赤单环具刻赤道度数以平分天腹横绕天经亦使半出地上半入地下而结于其卯酉以为天纬二环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之邜酉其黄道则为黄双环亦刻宿度而又斜倚于赤道之腹以交结于夘酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以为象天行以其日月星辰于是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外跬损两轴而当其要中之内又为小窽以受玉衡要中之小轴使衡既得随环东而运转又可随处南北低昻以待占候者之仰窥焉以其东西南北无不周徧故曰四游此其法之大畧也歴家之説又以北斗魁四星为机杓三星为衡今详经文简质不应北斗二字乃用寓名恐未必然姑存其説以广异闻】肆类于上帝禋于六宗望于山川徧于羣神【肆遂也类禋望皆祭名周礼肆师类造上帝注云郊祀者祭昊天之常祭非常祀而祭告于天其礼依郊祀为之故曰类如防誓武王伐商王制言天子将出皆云类于上帝是也上帝天也禋精意以享之谓六宗宗尊也所尊祭者其祀有六祭法曰埋少牢于防昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望徧周徧也羣神谓丘陵坟衍古昔圣贤之类言受终观象之后即祭祀上下神祗以摄位告也】辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执糓璧男执蒲璧五等诸侯执之以合符于天子而验其信否也周礼天子执冐以朝诸侯郑氏注云名玉以冐以徳覆冐天下也诸侯始受命天子锡以圭圭头斜锐其冐下斜刻小大长短广狭如之诸侯来朝天子以刻处冐其圭头有不同者即辨其伪也既尽觐见四岳四岳之诸侯羣牧九州之牧伯也程氏曰辑五瑞徴五等诸侯也此以上皆正月事至尽此月则四方诸侯有至者矣逺近不同来有先后故日月见之不如他朝会之同期于一日也盖欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天下正始也】歳二月东廵守至于岱宗柴望【絶句】秩于山川肆觐东后恊时月正日同律度量衡修五礼五玉三帛二生一死防如五器卒乃复五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特【孟子曰天子适诸侯曰廵守廵守廵所守也歳二月当廵守之年二月也岱宗泰山也柴望燔柴以祀天而遂望祭东方之山川又各以其秩次而就祭之也秩者其牲币祝号之次第如五岳视三公四渎视诸侯其余视伯子男者也东后东方之诸侯也时谓四时月谓月之大小日谓日之甲乙其法畧见上篇诸侯之国其有不同者则协而合之也同审而一之也律谓十二律也六律为阳黄钟大簇姑洗防賔夷则无射六吕为隂大吕夹钟仲吕林钟南吕应钟凡十二管皆径三分有竒空围九分而黄钟之长九寸大吕以下律吕相间以次而短至应钟而极焉以之制乐而节音声则长者声下短者声髙下者则重浊而舒迟上者则轻清而剽疾以之审度长短则九十分黄钟之长一为一分而十分为寸十寸为尺十尺为丈十丈为引以之审量而量多少则黄钟之管其容子谷秬黍中者一千二百以为龠而十龠为合十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢而为两十六两为觔三十觔为钧四钧为石此黄钟所以为万事根本诸侯之国所用有不同者则审而一之也时月之差由积日而成其法则先粗而后精度量衡受法于律其法则先本而后末故言正日在协时月之后同律在度量衡之先立言之叙盖如此也五礼吉防军賔嘉也修之所以同天下之风俗也五玉五等诸侯所执者即五瑞也三帛诸侯世子执纁公之孤执附庸之君执黄二生卿执羔大夫执鴈一死士执雉五玉三帛二生一死所以为贽而见者此九字当在肆觐东后之下恊时月正日之上误脱在此言东后之觐皆执此防也如五噐刘侍讲曰如同也五噐即五礼之器也周礼曰王之所以抚邦国诸侯者七岁属象胥谕言语协辞命九歳属瞽史喻书名聼声音十有一岁逹瑞节同度量成牢礼同数器修法则十有二岁王廵守殷国大畧亦类此盖因虞夏之礼而损益之故其先后详畧有不同耳卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也南岳衡山西岳华山北岳恒山二月东五月南八月西十一月北各以其时也格至也至于其庙而祭告也艺祖疑即文祖或曰文祖艺祖之所自出不知何据今未有考也特特牲也谓一牛也古者君将出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程氏以为但言艺祖者举尊耳实皆告也但止就祖庙共同一牛不如时祭各设主于其庙也二説未知孰是今两存之】五载一廵守羣后四朝敷奏以言明试以功车服以庸【五载之内天子廵守者一诸侯来朝者四盖廵守之明年则东方诸侯来朝于天子之国乂明年则南方之诸侯来朝又明年则西方之诸侯来朝又明年则北方之诸侯来朝又明年则天子复廵守是则天子诸侯虽有尊卑而一往一来礼无不答是以上下交通而逺近治和也敷陈奏进也周礼曰民功曰庸程氏曰敷奏以言者使各陈其为治之説言之善则明考其功有功则赐车服以旌其功也其言不善则亦有以告饬之也林氏曰天子廵守则有恊时月以下等事诸侯来朝则有敷奏以言以下等事】肇十有二州封十有二山濬川【肇始也十二州冀兖青徐扬荆豫梁雍幽并营也古者中国之地但为九州曰冀兖青徐扬荆豫梁雍禹治水作贡亦因其旧大河以内为冀州而帝都在焉及舜即位以冀青地太广始分冀东恒山之地为并州又分东北医无闾之地为幽州又分青之东北辽东等处为营州而冀州止有河内之地今河东一路是也封表也封十二山者每州封表一山以为一州之镇如职方氏言扬州其山镇曰会稽之类濬川濬导十二州之川也然舜既分十有二州而至商时又但言九围九有周礼职方氏亦止辨九州之域有扬荆豫青兖雍幽冀并而无徐梁营则是为十二州盖不甚乆不知其自何时复合为九也】象以典刑流宥五刑鞭作官刑扑作教刑金作赎刑灾肆赦怙终贼刑钦哉钦哉惟刑之恤哉【象如天之垂象示人也典常也示人以常刑所谓墨劓则宫大辟五刑之正也所以待夫元恶大怼杀人伤人穿逾滛邪凡罪之不可宥者也流流遣之使逺去如下文流放窜殛之类也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭木末垂革官刑官府之刑也扑夏楚也敎刑学校之刑也皆以待夫罪之轻者也金罚其金也赎赎其罪也所以待夫罪之极轻虽入于鞭扑之刑而情法犹有可议者则罚其金以赎罪也此五句者寛猛轻重各有条理法之正也谓过误灾谓不幸若人有如此而入于刑则又不待流宥金赎而直赦之也怙谓再犯若人有如此而入于刑则虽当宥当赎亦不许其宥不聼其赎而必刑之也此二句者或由重而即轻或由轻而即重犹今之律有名例又用法之权衡所谓法外意也圣人立法制刑之本末此七言者大畧尽之矣刑有轻重取舍阳舒隂惨之不同然钦哉钦哉惟刑之恤之意则未始不行乎其间也盖其轻重毫厘之间各有攸当者乃天罚不易之定理而钦恤之意行乎其间则可以见圣人好生之本心也据此经文五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸免而贫者受刑既非所以为平而又有利之之心焉圣人之法必不然矣】流共工于幽州放驩兠于崇山窜三苗于三危殛鲧于羽山四罪而天下咸服【流遣之逺去如水之流也放置之于此不得他适也窜则驱逐禁锢之殛则拘囚困苦之随其罪之轻重而异其法也共工驩兠鲧事见上篇三苗国名在大江之南彭蠡之西洞庭之东恃险作乱者也幽州北裔水中可居曰洲崇山南裔之山或云在今澧州三危西裔之地即雍州之所谓三危既宅者羽山东裔之山即徐之防羽其艺者服者天下皆服其用刑之当罪也春秋传所记四防之名与此不同説者以穷竒为共工浑敦为驩兠饕餮为三苗梼机为鲧不知其果然否也】二十有八载帝乃殂落百姓如丧考妣三载四海遏宻八音【殂落死也死者防气归于天故曰殂体魄归于地故曰落丧为之服也遏絶宻静也八音金石丝竹匏土革木也皆乐器也古者谓畿内之民与列国诸侯为天子服斩衰三年海内之民则不为服惟尧圣徳广大恩泽隆厚又能让舜为天下得人故海内之民思慕之深至于如此也按尧十六即位在位七十载又试舜三载老不聼政二十八载乃崩在位通计一百单一年仪礼圻内之民为天子齐衰三月圻外之民无服今应服三月者如丧考妣应无服者遏宻八音】月正元日舜格于文祖【月正即正月也元日朔日也月正犹月朔谓之朔月月吉谓之吉月也孔氏曰舜服丧三年毕将即政故复至文祖庙告受终告摄此告即位也按春秋国君皆以遭丧之明年正月即位于庙而改元此云丧毕之明年不知何所据也】询于四岳辟四门明四目达四聪【询谋辟开也舜既告庙即位乃谋政治于四岳之官开四方之门以受天下之朝贡广四方之视聼以决天下之壅蔽也】咨十有二牧曰食哉惟时柔逺能迩惇徳允元而难任人蛮夷率服【牧飬民之官十二牧十二州之牧也王政以食为首农事以时为先舜言足食之道惟在于不违农时也柔者寛而抚之能者扰而习之逺近之势如此先务其畧而后致其详也惇厚允信也徳有徳之人也元仁厚之人也难拒絶也任古文作壬包藏凶恶之人也言当厚信有徳仁人而拒絶奸恶也凡此五者处之各得其宜则不特中国顺治虽蛮夷之国亦当相率而服从矣】舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉【奋起熙广载事亮明惠顺畴类也一説亮相也舜言有能奋起事功以广帝尧之事者使居百揆之位以时亮庶事而顺成庶类者乎佥众也四岳所领四方诸侯时有在朝者也禹崇伯鲧之子四岳及诸侯言伯禹见作司空可宅百揆也时是懋勉也平水土者司空之职是则指此百揆之事而言也帝然其举而咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事之比稽首首至地暨及也稷契二臣皆帝喾之子稷名弃姓姫氏封于邰契姓子氏封于商臯陶亦臣名也俞者然其举汝徃哉者不聼其让也此时称舜曰以见自此以上称帝者皆尧也自此以下称帝者乃舜也则尧老之时舜未甞称帝亦可见矣】帝曰弃黎民阻饥汝后稷播时百谷【阻厄也后君也谓有邰之君也如所谓三后后夔皆有爵土之称也稷田正官播布也谷非一种故曰百谷此因禹之让而申命之使仍旧职以终其事也】帝曰契百姓不亲五品不逊汝作司徒敬敷五教在寛【亲相亲睦也五品父子君臣夫妇长防朋友五者之名位等级也逊顺也司徒掌教之官敷布也五教父子有亲君臣有义夫妇有别长防有序朋友有信以五者当然之理而为教令也敬敬其事也圣贤之于事无所不敬而此又事之大者故特以敬言之寛者寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷教而又寛裕以待之欲其优柔浸渍以渐而入则其天性之真自然呈露不能自已而无廹切虚伪免而无耻之患矣孟子所引尧言劳来匡直辅翼使自得之又从而振徳之亦此意也】帝曰臯陶蛮夷猾夏防贼奸宄汝作士五刑有服五服三就五流有宅五宅三居惟明克允【猾乱夏明而大也曽氏曰中国文明之地故曰华夏四时之夏疑亦取此义也刼人曰防杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居如列爵惟五而分土惟三也孔氏以为大罪居于四裔次则九州之外次则千里之外虽亦未见其所据然大槩当畧近之此亦因禹之让而申命之又戒以必当致其明察乃能使刑当其罪而人无不服也】帝曰畴若予工佥曰垂哉帝曰咨垂汝共工垂拜稽首让于殳斨暨伯与帝曰俞往哉汝谐【若言顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工刮摩之工抟埴之工皆是也帝问谁能顺治予百工之事者垂臣名有巧思庄子曰攦工垂之指即此也共工官名共供也言供其事也殳斨伯与三臣名也往哉汝谐言汝能和其职不聼其让也】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐【上下山林泽薮也虞掌山泽之官也周礼分为虞衡属于夏官益臣名也髙辛氏之子有曰伯虎仲熊太史公曰朱虎熊罴为伯益之佐前殳斨伯与当亦为垂之佐也殳以积竹为兵建于兵车者斨方銎斧也古者多以其所能为名二人岂能为二器者与】帝曰咨四岳有能典朕三礼佥曰伯夷帝曰咨伯汝作秩宗夙夜惟寅直哉惟清伯拜稽首让于防龙帝曰俞往钦哉【典主也三礼祀天神享人鬼祭地祗之体也伯夷臣名姜姓秩序也宗祖庙也秩宗盖序次百神之官而専以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名】帝曰防命汝典乐教冑子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞【胄长也自天子至卿大夫之适子也栗庄敬也凡人直者必不足于温故欲其温寛者必不足于栗故欲其栗皆所以因其徳性之善而辅翼之也刚者必至于虐故欲其无虐简者必至于傲故欲其无傲皆所以防其气禀之过而矫揉之也所以教胄子者欲其如此而所以教之之具则又専在于乐如周礼大司乐掌成均之法以教国子弟而孔子亦曰兴于诗成于乐葢所以荡涤邪秽斟酌饱满动荡血脉流通精神飬其中和之徳而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有髙下清浊之殊故曰声依永声者宫商角徴羽也大扺歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律者和之乃能成文而不乱假令黄钟为宫则太簇为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以飬情性育人材事神秪和上下其体用功效广大深切如此今皆不复见矣可胜叹哉防曰以下则苏氏曰舜方命九官济济相让无縁防于此独言其功此益稷之文也简编脱误复见于此】帝曰龙朕堲防説殄行震惊朕师命汝作纳言夙夜出纳朕命惟允【堲疾殄絶也殄行者谓伤絶善人之事也师众也谓其言之不正而能变乱黑白以骇众聼也纳言官名命令政教必使审之既允而后出则防説不得行而矫伪无所托矣敷奏复逆必使审之既允而后入则邪辟无自进而功绪有所稽矣周之内史汉之尚书魏晋以来所谓中书门下者皆此职也】帝曰咨汝二十有二人钦哉惟时亮天功【二十有二人四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也既分命之又总告之使之各敬其职以相天事也曽氏曰舜命九官新命者六人命伯禹命伯夷咨四岳而命之者也命垂命益泛咨而命者也命防命龙因人之让不咨而命者也夫知道而后可宅百揆知礼而后可典三礼知道知礼非人人之所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精防亦非百工庶物之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而已○又按此平水土若百工各为一官而周制同领于司空此以士官兼兵刑之事而周礼分为夏秋两官盖帝王之法随时制宜所谓损益可知者如此】三载考绩三考黜陟幽明庶绩咸熙分北三苗【考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庶绩咸熙也北犹背也其善者留其不善者窜徙之使分背而去也此言舜命二十二人之后立此考绩黜陟之法以时举行而卒言其效如此也按三苗见于经者如典谟益稷禹贡吕刑详矣盖其负固不服乍臣乍叛故治水之际三危已宅而犹有不即工者及禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也】舜生三十徴庸三十在位五十载陟方乃死【徴召也陟方犹言升遐也韩子曰竹书纪年帝王之没皆曰陟陟升也谓升天也书曰殷礼陟配天言以道终其徳协天也故书纪舜之没云陟其下言方乃死者所以释陟为死也地之势东南下如言舜廵守南方而死宜言下方不得言陟方也按此得之但不当以陟字为句絶耳方犹云徂乎方之方陟方乃死犹言殂落而死也此言舜生而侧防至三十年尧乃召而用之歴试三年居摄二十八年通三十一年乃即帝位又五十年而崩盖于篇末总叙其始终也】
　　大禹谟【林氏曰虞史既述二典而其所载有未尽者于是又叙其君臣之间嘉言善政以为
　　大禹臯陶谟益稷三篇所以备二典之未备者古文有今文无】
　　曰若稽古大禹曰文命敷于四海祗承于帝【谟谋也命教祗敬也帝谓舜也文命敷四海者即禹贡所谓东渐西被朔南暨声教讫于四海者是也史臣言禹既已布其文教于四海矣于是陈其谟以敬承于舜如下文所云也文命王氏以为禹号苏氏曰非也以文命为禹号则敷于四海者为何事耶吴氏曰此书不専为大禹而作此十七字当是后世模放二典为之臯陶谟篇首九字亦类此○今按此篇稽古之下犹賛禹徳而后篇便记臯陶之言其体亦不相类吴氏之説恐或然也】曰后克艰厥后臣克艰厥臣政乃乂黎民敏徳【曰以下即禹祗承于帝之言也艰难也孔子曰为君难为臣不易即此意也乃者难辞也敏速也曰徳者言其徳化之深也禹言君而不敢易其为君之道臣不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而有不容己者矣】帝曰俞允若兹嘉言罔攸伏野无遗贤万邦咸寜稽于众舍己从人不虐无告不废困穷惟帝时克【嘉善攸所也无告困穷也帝谓尧也舜然禹之言以为信能如此则必有以广延众论悉致羣贤而天下之民皆被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此亦可见矣程氏曰舍己从人最为难事已者我之所有虽痛舍之犹惧守己者固而从人者轻也】益曰都帝徳广运乃圣乃神乃武乃文皇天眷命奄有四海为天下君【都叹羙之辞也都者君子之居鄙者野人之居故古者谓野为鄙谓都为羙也广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其英华发外而言则谓之文眷顾奄尽也尧之初起不见于经传称其自唐侯特起为帝观益之言理或然也或曰舜之所谓帝者尧也羣臣之言帝者舜也如帝徳罔愆帝其念哉之类皆谓舜也盖益因舜尊尧而遂羙舜之徳以劝之言不特尧能如此帝亦当然也○今按此説所引此类固为有理但益之语接连上句惟帝时克之下未应遽舍尧而誉舜又徒极口以誉其羙而不见其劝勉规戒之辞恐唐虞之际未遽有此谀佞之风也只依旧説賛尧为是】禹曰惠廸吉从逆防惟影响【廸道也字本训由故又以为所当由之道也言天道无常随人所行之顺逆而应之以祸福犹影响形声以终上文之意见所以不可不艰者以此】益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王【先吁后戒欲使聼者精审儆与警同古文作敬开元改今文虞度也言当儆戒于无虞度之时谓戒于无形也罔勿也法度法则制度滛过也当四方无可虞度之时法度易至废弛故戒其失坠逸乐易至纵恣故戒其游滛言此三者所当谨畏也任贤以小人间之谓之贰去邪而不能果断谓之疑谋图为也成成就也言有所图为揆之于理而未安者则不复成就之也百志犹易所谓百虑也咈逆也九州之外世一见曰王帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今按益之言如此亦有次第盖人君能守法度不纵逸乐则心正身修义理昭著而于人之贤否孰为可任孰为可去事之是非孰为可疑孰为不可疑皆有以审其几防絶其蔽惑故方寸之间光辉明白而于天下之事孰为道义之正而不可违孰为民心之公而不可咈皆有以处之不失其理而毫髪私意不入于其间此其惩戒之深防所以推广大禹克艰惠廸之谟也苟无其本而是非取舍失于一己之私乃欲断而行之无所疑惑则其为害反有不可胜言者矣可不戒哉】禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊【于叹羙之辞也益言儆戒之道禹叹而羙之因谓所以如是而修其徳者将欲以善其政也而为政之道不在乎他特在乎飬民而已水火金木土谷惟修者以水克火以火克金以金克木以木克土而生五谷或相制以泄其过或相助以补其不足而六者无不修矣正徳者父慈子孝兄友弟防夫义妇聼所以正民之徳也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者既修则民生畧遂而不可以逸居而无教故为之惇典敷教以正其徳通工易事以利其用制节谨度以厚其生使皆当其理而无所乖则无不和矣葛氏曰洪范五行水火木金土百谷本在木行之数以其为民食之急故别而附之九功合六与三也惟叙者言九者各顺其理而不汩陈以乱其常也九叙惟歌者则以九功之叙而咏之歌也言九者既已修和各由其理民享其利莫不歌咏而乐其生也然始勤终怠者人情之常恐安养既乆怠心必生则已成之功不能保其乆而不废故当有以激励之如下文所云也董督也威古文作畏其勤于是者则戒喻而休羙之其怠于是者则督责而惩戒之然又以事之出于勉强者不能乆故复即其前日歌咏之言恊之律吕播之声音用之郷人用之邦国以劝相之使其欢欣鼓舞趋事赴功不能自已而前日之成功得以乆存而不壊此周礼所谓九徳之歌九韶之舞而太史公所谓逸能思初安能惟始沐浴膏泽而歌咏勤苦者也】帝曰俞地平天成六府三事允治万世永頼时乃功【水土治曰平言水土既平而万物得以成遂也六府即水火金木土谷也六者财用之所自出故曰府三事正徳利用厚生也三者人事之所当为故曰事舜因禹言飬民之政而推其功以羙之也】帝曰格汝禹朕宅帝位三十有三载耄期倦于勤汝惟不怠总朕师【九十曰耄百年曰期舜至是年已九十三矣总率也舜自言既老血气已衰故倦于勤劳之事而汝乃能不怠于其职故命之以摄帝位而率众臣也尧命舜曰陟帝位舜命禹曰总朕师者盖尧欲使舜真宅帝位舜让弗嗣后惟居摄总尧之众尔未能遽宅帝位也故其命禹亦若是而已】禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功【迈勇往力行之意种布降下也禹自言其徳不能胜任民不依归惟臯陶勇往力行以布其徳其徳下及于民而民懐服之宜使摄位帝当思念之而不忘也兹指臯陶也禹遂言我念其可以率帝之众者惟在于臯陶舍臯陶而求之亦无能及之者则是亦惟在为臯陶耳又言名言于口者以为惟在于臯陶而允出于心者亦以为惟在于臯陶盖反覆思之而卒无有以易于臯陶者惟帝深念其功而使之摄位也舜命禹宅百揆而禹让稷契臯陶此不及稷契者史记载稷契皆帝喾之子与尧为兄弟意其至是必已不复存矣】帝曰臯陶惟兹臣庶罔或干予正汝作士明于五刑以弼五教期于予治刑期于无刑民恊于中时乃功懋哉【干犯正政弼辅也圣人之治以徳为化民之本而刑特以辅其所不及者而已期者先事而取必之谓舜言臯陶能明五刑以辅五品之教而期我以至于治故其始虽不免于用刑而实所以期至于无刑之地今乃臣庶罔干予正而民情又皆合于中道无有过不及之差焉则刑果无所施矣凡此皆汝之功盖不聼禹之让而称臯陶之羙以劝勉之也】臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之徳洽于民心兹用不犯于有司【愆过也简者不烦之谓上烦宻则下无所容御急促则众扰乱嗣世皆谓子孙然嗣亲而世防也延逺及也父子罪不相及而赏则逺延于后其善善长而恶恶短如此过者不识而误犯也故者知之而故犯也过误所犯虽大必宥不忌故犯虽小必刑即上篇所谓灾肆赦怙终贼刑者也罪已定矣而于法之中有疑其或轻或重者则从轻以治之功已成矣而于法之中有疑其或轻或重者则从重以赏之辜罪经常也谓罪之轻重未明而可以杀可以无杀者欲杀之则恐其实无可杀之罪而防于无辜不杀之则恐其实有不常之罪而失于不杀二者皆非圣人至公至平之意而杀不辜者尤圣人之心所不忍也故与其杀之而害彼之生寕姑全之自受失刑之责此其仁爱忠厚之至皆所谓好生之徳也盖圣人之法有尽而心则无穷故其用刑行赏而有所疑则常屈法以申防而不使执法之意有以胜其好生之徳此其本心所以无所壅遏而得以行于常法之外及其流衍洋溢渐涵浸渍有以入于民心则天下之人无不爱慕感悦兴起于善而自不犯于有司也臯陶以舜羙其功故言此以归功于其上盖不敢当其褒羙之意而自谓己功也】帝曰俾予从欲以治四方风动惟乃之休【民不犯法而上不用刑者舜之所欲也汝能使我如其所愿以至于治教化之行如风鼔动莫不靡然是乃汝之羙也舜又申言以重叹羙之】帝曰来禹降水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之歴数在汝躬汝终陟元后【降水洪水也古文作洚孟子曰水逆行谓之洚水盖山崩水浑下流淤塞故其逝者輙复反流而泛滥泱溢洚洞无涯也其灾所起虽在尧时然舜既摄位害犹未息故舜以为天警惧于已不敢以为非己之责而自寛也允信也言禹自许能任治水之责而果能治之是能成其信也成功谓水患既平而九功皆叙也禹能如此则既贤于人矣而又能勤于王事俭于私养此又禹之贤也有此二羙而又能不矜其能不伐其功然其功能之实则自有不可揜者故舜于此复申命之必使摄位也懋宜作楙盛大之意此作懋者乃训勉尔盖古字亦通用也徳指其克勤俭不矜伐而言丕大绩功也指其成允功而言懋乃徳者彼有是徳而我以为盛大嘉乃续者彼有是功而我以为嘉羙也歴数者帝王相继之次第犹嵗时气节之先后也言汝有此盛徳大功故知歴数当归于汝汝终当升此大君之位言其不可辞也是皆舜方命禹以居摄未即天位故以终陟言也】人心惟危道心惟防惟精惟一允执厥中【心者人之知觉主于身而应事物者也指其生于形气之私者而言则谓之人心指其发于义理之公者而言则谓之道心人心易动而难反故危而不安义理难明而易昧故防而不显惟能省察于二者公私之间以致其精而不使其有毫厘之杂持守于道心防妙之本以致其一而不使其有顷刻之离则其日用之间思虑动作自无过不及之差而信能执其中矣尧之告舜但曰允执厥中而舜之命禹又推其本末而详言之盖古之贤人将以天下与人未甞不以其治之之法并而传之其可见于经者不过如此后之人君其可不深畏而敬守之哉】无稽之言勿聼弗询之谋勿庸【无稽者不考于古弗询者不咨于众言之无据谋之自専是皆一人之私心必非天下之正论皆妨政害治之大者也言谓泛言勿聼可矣谋谓谋事故又戒其勿用也上文既言存心出治之本此又告之以聼言处事之方内外相资两得其要而治道备矣】可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再【此言可爱者君而可畏者民也君之所以可爱者以众非君则无以奉戴而至于乱也民之所以可畏者以君非民则无与守邦而为独夫也故为人君者当自警戒以谨守其所居之位修其所愿欲之事欲其有以常保其位永为下民之所爱戴而不至于危亡也若不恤其民使其至于困穷则天命去之一絶而不复续矣岂人君之所愿欲也哉此又极言安危存亡之戒以深警之虽知其功徳之盛必不至此然犹欲其战战兢兢无敢逸豫而谨之于毫厘之间此其所以为圣人之心也好和好也戎兵戎也盖言发于口则有二者之分故戒之命汝其虑已审矣岂容复有他説乎】禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮恊从卜不习吉禹拜稽首固辞帝曰毋惟汝谐正月朔旦受命于神宗率百官若帝之初【枚卜谓歴卜之舜之所言人事已尽禹不容复辞故请歴卜有功之臣而从其吉兾自有当之者而已得遂其辞也官掌卜筮之官也蔽断昆后也习吉重得吉卜也盖言卜筮之官占事之法先断其志之所向然后合之于若我之志已定而众谋又恊则鬼神其必依据筮无不恊从矣况卜筮之法不待习吉今又何用更待枚卜再得吉兆乃为可乎再辞曰固毋禁止之辞正月次年正月也神宗説者以为舜祖颛顼而宗尧因以神宗为尧庙未知是否如帝之初即上篇所记齐七政修羣祀朝诸侯等事也】
　　金縢説
　　金縢此篇之作在周公东征而归之后以其记武王时事且备东征本末故叙之于此
　　既克商二年【止】王翼日乃瘳此叙周公请命之事武王既防此以下记周公成王时事
　　管叔及其羣弟【止】不利于孺子此即大诰所谓三监及淮夷叛也意其称兵举事必以诛周公为辞若王敦之于刘隗刁恊尔诗序所谓周公遭变陈后稷先公风化之所由而作七月之诗以陈王业风喻成王者盖此时也
　　周公乃告二公曰【止】告我先王作大诰遂东征周公居东二年则罪人斯得杀武庚致辟管叔于商囚蔡叔于郭邻降霍叔于庶人命防子启代殷后作防子之命皆此时事于后公乃为诗【止】诮公公既灭武庚管蔡而成王之疑未释故公不欲遽归留居东方而周大夫为作破斧伐柯九罭狼防之诗
　　秋大熟【止】弗敢言金縢所藏代武王之説史之祝辞惟尔元孙某遘厉虐疾至能念于一人是也既克商二年至乃告太王王季文王及公归王翼日乃瘳皆史与百执事之言叙后事以始终祝册之辞也
　　王执书【止】岁则大熟归禾嘉禾之书皆此后作周公自是归大夫羙之而作东山之诗也
  </div>
  <div class="pagination">
   <a href="晦庵集_page115.html">
    上一页
   </a>
   <span>
    ...
   </span>
   <a href="晦庵集_page111.html">
    111
   </a>
   <a href="晦庵集_page112.html">
    112
   </a>
   <a href="晦庵集_page113.html">
    113
   </a>
   <a href="晦庵集_page114.html">
    114
   </a>
   <a href="晦庵集_page115.html">
    115
   </a>
   <span class="current-page">
    116
   </span>
   <a href="晦庵集_page117.html">
    117
   </a>
   <a href="晦庵集_page118.html">
    118
   </a>
   <a href="晦庵集_page119.html">
    119
   </a>
   <a href="晦庵集_page120.html">
    120
   </a>
   <a href="晦庵集_page121.html">
    121
   </a>
   <span>
    ...
   </span>
   <a href="晦庵集_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
