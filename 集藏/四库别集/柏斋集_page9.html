<!DOCTYPE html>
<html>
<head>
    <meta charset="UTF-8">
    <title>柏斋集 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柏斋集 - 第 9 页/共 16 页</h1>
    <div class="content">
　　王屋山天坛玉皇庙记 

　　王屋山者天下名山也在今河南济源县境内山形如王者宫殿故名王屋王屋之巅是为天坛图经地志以为第一洞天形胜景致灵踪古迹图志悉矣世传轩辕皇帝曾修炼于此其紫金岩御爱松迄今犹存故后世栖真之士往往归焉乃大明弘治六年道流张太素等由山西来结茅坛顶间叹曰山以天坛名玉皇上帝天神之主也三清有宇而玉皇无殿何以竭虔妥灵大不称名山本意遂谋构殿肖像以肃崇奉乃夷崄岨剪荆棘辟地数丈筑土为殿基崇二丈四尺广六丈纵七丈有竒又虑殿在坛乆必倾圮重建不易乃覆以铁瓦铸为铜像为永逺不动计经始于弘治十二年正月朔旦落成于正徳三年九月望日铁瓦殿计三楹铜铸玉帝像一真人玉女像四两廊为琉璃殿七楹中肖天将像复铸铜灯花瓶钟镜炉鼎皆极工巧其工用俱出门徒及四方施主并不用常住升米文钱方修建时其光变祥应甚众既成因吾内兄周溥周澄昆仲来请记呜呼天帝之尊在礼惟天子得祭虽诸侯王不敢僭太素等庻人也而崇奉玉皇上帝可乎吾何以记而周君昆仲之请不可辞无已则有一焉天地人之父母也人天地之子也而天子者独为父母宗子古礼父母之祭宗子主之支子不与故传云支子不祭明其宗也然则天地之祭惟天子主之诸侯不敢僭固矣然父母之祭虽不得与至孝敬之心则不以尊卑有间也太素等崇奉玉帝其亦可哉吾闻道家之学恬淡翛然独往天地万物俱不以经心太素等道流也乃汲汲于崇奉玉帝劳筋骨疲精神不恤其有见乎哉其亦报本反始之道有不得已者哉太素等设心之诚门徒趋事之劳施主相成之善皆不可没乃为之记而系以诗曰皇皇上帝监观四方巍巍天坛奠彼中央坛顶有宇以事上帝伊谁作之道流太素殿宇岩岩像设穆穆进趋拜跽孰不祗肃惟诚惟敬可以格天天福下民亿千万年 

　　重修三官庙记 

　　武陟之木栾店东南巷口旧有三官庙一所盖元时之所建也国朝永乐初年庙貌倾圮遗址尚存正徳改元上元之夜市人毛雄张瑄郭洎共议修复时地主李豸在焉慨然欲舍此地众以为不可乃输半价易之其地东西十一丈南北九丈既定修庙之事乃推道士郜某居民曲洪王聪董之材木瓦石工匠之费则居人各以其所有助焉乃起立正殿四楹中塑三官像东大王殿四楹西子孙殿四楹前门四楹道院房数楹钟楼二楹约费银三千两庙成余二十年矣鳌山卫敎授王先生世居木栾盖预闻修庙之事者也嘉靖十年春有事府城间语予以修庙曲折因请为记先生予厚友也故不可辞乃语之曰修庙曲折居人所知虽不记亦可也至于三官之神诬于世俗恠诞之说则虽世人奉三官之祀者或未知也请一论之以袪其惑可乎三官之名古不经见始见于汉张鲁传中鲁以三官敎行于蜀之鸡鸣山凡人有所祈禳则书其事状为三一焚于山上谓逹于天官一瘗于山下谓逹于地官一沉于水中谓逹于水官其祀之日则以正月之朢为上元节而祀天官七月之朢为中元节而祀地官十月之朢为下元节而祀水官窃原其义盖天阳也正月阳始用事故祀天官地阴也七月阴始用事故祀地官水旺于冬望故十月孟冬而祀水官盖亦古者冬至阳生而祀天夏至阴生而祀地与夫大川海渎之祀也张鲁乃道陵之后道陵出于道家而道家以老子为宗老子尝为周柱下史习于古礼三官之名或古礼有所传而后世失其真耳不知何世妄人乃撰为三官经典谓陈氏子娶龙女生三子俱有神通一为天官一为地官一为水官可谓恠诞之甚矣夫人之所以祀天官者谓其分我以神且覆我也所以祀地官者谓其分我以形且载我也所以祀水官者谓其分我以血脉且出云而生百物以养我也报本反始皆礼之正也若世俗之说恠诞不经则三官之祀遂为滛祀矣岂礼也哉然礼天子祀天地虽诸侯不敢僭焉小民而祀天地可乎曰是或一道也小民而飨帝王于家固无此礼然天子行在庻民或献瓜果焉君子不罪其渎而取其诚盖礼之变也小民而祀天地盖亦类此况先王制礼尊天而亲地故社之祀小民亦得行焉社固地神也然则乡民之祀三官则亦庶乎其可也大王未详为何神子孙盖亦古郊禖之祀也以其非庙祀之主故畧之 

　　重修玄帝庙记 

　　天下之事成于有志大而经纶家国小而制作事物或创其所本无或饬其所已壊盖未有无志而能成者也郡城东南故有玄帝庙一区考碑记则唐人谢景修之所创建也初名圣水观后更今名累经兵火国朝天顺成化间都指挥薛分命耆老聂旺陆恺等重加修整庙貌复完弘治十年予读书庙中时惟前玄帝殿后三清殿仅存余廊庑皆倾圮不治庙住持道士汪玄弼慨然欲修整而充拓之予虽嘉其有志然计工费甚大恐其未能成也是年始建外门四楹次年于前殿右建圣母殿四楹正徳元年于后殿前左建三官殿四楹右建四圣殿四楹七年于前殿左建帝君殿四楹十一年复于后殿之前左建转廊五楹以奉先天圣母及南斗星君右建转廊五楹以奉西王圣母及北斗星君次三官殿南建廊四楹以奉五祖四圣殿南建廊四楹以奉七真嘉靖六年复于前殿之前左右各建廊庑十楹以奉天将东道院后建殿四楹以奉圣父圣母其余真观祠及钟楼鼓楼以次完美栋宇轮奂照耀逺近盛矣予窃计其材木砖瓦丹青绘塑及工匠徒使之费非数千金不能给怪其致此必有他道及询于人则曰无他道也弼自誓志修拓庙貌以来布衣蔬食不御酒肉凡经醮所得钱币悉以供修庙费不营其私以故上自亲王下至民庶翕然信之或助钱榖或助材木或助砖石川委云集不约而至庙貌之所以有成由是道也予窃叹弼一布衣士耳用志不变尚能有成如此大人君子有志于天下国家之事行之以至诚持之以悠久则岂有不可成者柰之何不多见也弼以予尝读书庙中来征予言以记岁月予嘉其有志而喜其有成也谨书是归之俾刻之石使后之人有考焉云尔若记典则固未暇究也 

　　懐庆府重修城隍庙记 

　　城隍之祀古无有也盖后世以义起之也古昔圣王之制礼也凡有功徳于民者则祀之初无间于巨细故天地之覆载日月星辰之照临与夫山川社稷之兴云雨生百物者既已秩诸祀典至于水防邮表畷之属亦不敢遗葢仁之至义之尽也城隍所以卫民其功不为不大顾未有享祀后世列于祀典盖仿水防邮表畷之义而起者也始于何代吾未及考近世城隍之祀则不以主而以像且加以爵号被以章服我太祖高皇帝践阼之初一新礼制谓高深不可以仪刑流峙无所与章服且百神皆受命于天世主之爵号亦有不可加者乃令止称某府某州县城隍之神是可以为万世之法矣而各处城隍之祀犹多以像盖沿前代之故而未及改也予尝观乎其庙则冠履肃然侍卫森整大抵如守土之臣以故百姓皆谓府州县官所以理民之是非赏罚于明城隍之神所以理民之善恶祸福于幽故民之祈福禳祸与寃抑之不得伸暧昧之不得白者官不能理则以诉于神不待召而自来不加刑而自畏盖官有所不能制者噫圣人以神道设敎城隍之祀以像是或一道也懐庆府城隍庙在府治东南岁久倾圮前太守曲沃赵公铎欲新之不果去任今太守郯城周公举谓事神以导民正典也况前人有遗绪乎乃尽发赵公所积羡财市材木瓴甋之属复措置以益之命正术宋奎董其役百姓见役兴亦各以所有来助始事于正徳十二年夏四月庚子讫工于十二年秋八月甲辰凡新建大门四楹二门四楹正殿两廊屋瓦脱落者补之丹癯漫漶者鲜之庙制益严人之进谒于神者益敬以畏乡老张让李雄许亨张贵郭锐道士贺玄清王静宣軰谓斯役不可以无述也乃来征予言以记故为道神秩祀之义而系之以修庙之月日以示乎后之人云 

　　白斋张先生修建碑记 

　　山西白斋张先生弘治六年癸丒冬来游天坛乐其山水遂结庐隐居至十一年戊午遂发心募縁于坛顶修建玉皇殿三间南向又于殿前建天将殿左三间右四间东西向至正徳改元丙寅始讫功四年己巳奉郑懿王令旨召修本府玉清宫虚皇阁功完复回天坛隐居十年乙亥省城周府胙城王孙辅国将军因有疾祷于天坛有感遣使赍书币命先生崇修天坛顶之三清殿铁瓦铜脊五间元君殿王母殿各三间俱南向左右列南北斗殿各五间东西向中修轩辕授道三级瑶台一座台下又建玄帝殿三官殿救苦殿各三间四圣殿一间左右云堂共六间东西向各殿凡铸塑圣像凡一百三十有四尊坛丁道院又建仙官殿三间廊庑二十间道院门徒所居方丈四十余间至明年讫功嘉靖四年乙酉本府孟县善士耿埙等请先生下山于郡城北沁河上修建石桥未完而先生去世矣门徒薛清濴冯清善等恐其师修建之功久而冺没也乃来请曰先师徃年修建玉皇殿执事幸赐之言今勒之石矣后修建虚皇阁及三清等殿尚未有记望赐以言庻先师之功行久而弥彰也吾友任遐龄宋文祥助为之请文祥具事之始末以告予既不得辞乃为之言曰吾闻道家之敎以性命为宗以精神为本虽治天下国家犹以为土苴绪余则修建之事可知矣白斋先生乃殚虑竭力于此何耶门徒又汲汲然图不朽于此夫岂亦有意乎抑吾又闻太上有言有之以为利无之以为用有也者治天下国家及修建之类也道之末也无也者性命精神之谓也道之本也非本不立非末不彰观天之道必以日月星辰之文观地之道必以山川草木之形观人之道必以治平兴建之用此之谓也白斋勤劳于修建门徒汲汲于碑记其有见于此乎乃撰次其事而系以斯言呜呼有道之士其亦有感于斯言也乎是为记 

　　汉孝子郭丁二公之碑记 

　　行有过而不害于敎众人之所惊而君子之所取也夫道贵乎中愚不肖者既不能及而贤智者又或失之太过是以得乎中者为难然君子则曰与其不及也寜过葢损过就中易强不及以至乎中难故云然也汉孝子郭巨丁兰之行其所谓贤而太过者欤孝子之行载在纪传天下后世之论者或以为恐幼子分其母之甘旨固孝矣然岂无他处置之法何至埋之刻木为母像而事之尽礼固孝矣然邻人侮其母像虽为可怒然岂遽以杀之使黄金不获则将遂埋其子矣母慈其孙必将啼泣悲伤虽甘旨满前固不能下咽也养亲之口体而不能顺其志孝子之道固如是乎使木像无垂泣之异有司不原情贷死则遂与邻人抵命矣纵母尚生存为人所侮茍不至以死复雠然犹当权轻重而处之奈何以一朝之忿而置亲之无后乎且后世之事亲者必杀其子与身然后为孝是可以为常法乎不可以为常法岂可以为敎乎二子之行诚过矣君子则曰论人者当先观其心茍可取行之过虽不合道无大害也何则盖举百钧者不难于举一羽明能察秋毫之末则舆薪之见固有余矣在礼人子之事亲也衣服饮食之属凡所以养其口体乐其心志者无所不至初不以妻子之故而怠故好货财私妻子不顾父母之养者世所谓之不孝大孝显亲其次不辱故纵耳目之欲以为父母戮世亦谓之不孝二子所行虽未合乎道之中然由其心推之则礼之所谓孝皆所优为而世之所谓不孝葢断乎其无有矣论道者贵乎中不贵乎过取人者则当先于心而后乎其迹二子之心岂庸众人所可及哉杀其子与身且不恤则凡可致爱敬于亲者故无所不用其情矣世之事亲者使能体二子之心而行之以礼则孝之道在是矣夫何害于敎哉 

　　○论 

　　均徭私论 

　　或问近日有司审编均徭以田土为主其法如何曰此非祖宗之法也葢流俗相传之误也祖宗之法具在诸司职掌户部职掌田土项下云凡各州县田土必须开豁各户若干及条叚四至系官田者照依官田则例起科系民田者照依民田则例征敛务要编入黄册以慿征收税粮如有出卖其买者聴令增收其卖者即当过割不许洒派诡寄犯者律有常宪户口项下云凡各处戸口每十年各布政司府州县攒造黄册编排里甲分豁上中下三等人户遇有差役以慿点差赋役项下云凡各处有司十年一造黄册分豁上中下三等人户仍分军民匠役等籍除排年里甲依次充当外其大小杂泛差役各照所分上中下三等人户点差由是观之则田土纳税粮户口当差徭其不相混也明矣今乃照田土当差是岂祖宗之法哉或曰人户有上中下三等盖以其贫富不同也贫富难明田土多者必富少者必贫则照田土编差葢法外意也似无不可曰户有上中下三等葢通较其田宅赀畜而定之非专指田土也若专指田土则施于农民可矣工商之家及放债居积者皆不及矣古人立法厚本抑末今人立法厚末抑本岂知治道者哉况差役以人丁为主以上中下三等较其贫富以为派差之重轻此法意也今舍人丁而论田土葢失其本矣夫岂可哉或者曰田土不当起差祖宗之法固然矣近闻外县有以寄庄人户不当差役申请于上者廵抚批称种田而不当差有违于租庸调法令其照田认差然则计田当差虽非国法或古法乎曰此廵抚未考而误批也唐法有田则有租即国朝田土纳税粮之意也有身则有庸即国朝户丁当差役之意也有户则有调即国朝农桑丝绢之意也种田而不纳粮谓之有违于租庸调法则可也种田而不当差谓之有违于租庸调法则不可也若田土既纳税粮又当差役是有田者不惟有租而又有庸而有身者遂无所役矣不亦误之甚乎曰以田土当差唐法知不然也或者先王之法乎曰先王之法其详不可考矣然孟子曰有粟米之征有力役之征有布缕之征粟米取于田土即租法也力役取于人力即庸法也布缕取于园宅即调法也由是而观则计田土以当差役既非古法又非国法而有司乃有此行不亦谬乎曰有司有此行何也曰此周文襄作俑之过也宣徳年间周文襄廵抚南畿患民间起运税粮之不足也乃令税粮正数之外多加耗米以足之除办纳税粮外有余剰者谓之余米复恐民以加耗之多怨已也乃令凡民间户丁之差役料物之科派皆取诸余米此盖朝四暮三之术也本传谓小民虽多出耗米然耗米之外再无差科之扰深以为便东南多遵用其法后又自税粮变为田畆故东南有田差粮差之说南士仕西北者渐推用其法故西北近年亦有田土当差之说此盖不考祖宗之法而惑于流俗之传者也或者曰文襄之法虽非国法既民以为便则用之似无不可何必拘于旧法乎曰民以为便亦据文人之传而言耳实不然也夫差役出于户丁士农工商之家除例该优免外其余户丁盖未有不当差者也今止令取于耗米则是士工商贾之差农独代当之矣是岂均平之道哉况驿逓马牛车船之役俱出于田土税粮则农民已偏累矣奈何复以杂差再累之乎今论者皆知东南之民困于税粮西北之民困于差役而不知东南所以困于税粮者以差役亦出于税粮之故西北所以困于差役者以既有丁差又有粮差之故由是而观则周文襄轻变祖宗之法而开此累民之端其罪安可逃也或者曰审如此则寄庄人户不当差役者皆幸免矣曰此有司不知守法之过也使有司知守祖宗之法审定三等户则之时不论士农工商凡田土赀本市宅牲畜多者俱定作上等派与重差则寄庄人户虽买别州县之田而难逃本县之差矣何幸免之有今惟不守祖宗之法审编均徭舍户丁而计田土故寄庄人户有躱差之弊欲革其弊盍求其本乎或曰祖宗差役之法今亦有行之者乎曰北畿州县审编均徭初止审三等九则户门并不注定差银多寡数目审定户则然后通算三等人户除役占优免外该当差者共有若干丁却算本州岛县银差力差该用银共计若干两方令三等九则户丁差等出银期足供银差力差之用而已此盖遵祖宗之法而又通其变者也盖祖宗之法止令照三等户则点差但差少丁多用之不尽点差之时不及差者幸免见当差者偏累今乃令丁皆出银差之重者朋合应当则人丁无有不差者矣此盖均徭之善法也河南旧例审编均徭虽未以田为主亦未以丁为主其人丁差银增减从审官之意多寡无一定之法少有不至两者多有三五两者有十余两者甚有至四五十两者丁多之户银多亦不为过单丁之户银多则一差用之不尽必须分为数差是一丁而数差也岂照户点差之法哉但上下习于闻见不之觉耳近闻廵抚呉公所定均徭则例每地一顷出银四钱每人一丁上上户出银一两二钱以次各照户则出银不等若该县银多差少则逓减银少差多则逓增视旧法颇有定规但偏累农民未尽善耳必改北直隶之法上不失祖宗之法下无偏累之弊乃为尽善此盖识者所深望也或者曰今之富家或田连阡陌或赀累巨万较之小民岂止什伯若止照三等户则计丁当差其丁多者出银固多其丁少者出银甚少岂不为幸免乎曰古人为国藏富于民葢民之富者官府之缓急资焉小民之贫困资焉时歳之凶荒兵戈之忽起资焉葢所恃以立国者也平时使之应上户重差法如是足矣必不得已则准北畿事例上户丁少者量出门银亦可也岂必尽取所有使之仅与小民之贫者相若然后为快乎于戏时使薄敛先圣格言茧丝保障后贤深虑奈何今在位者之不思也或者曰不在其位不谋其政子林下人也哓哓多言无乃为当道者所恶乎曰舍已从人大舜之所以圣也闻过则喜子路之所以贤也吾以圣贤望人痛小民之受害故私论之盖遵庶人传言之训而为之也盖冀其或闻而改之也若耻过作非闻谏而怒则小人也当道诸公其欲为圣贤乎欲为小人乎必有所择矣作均徭私论 

　　均粮私论 

　　或问丈地均粮之法如何曰此朝廷仁民之政也第中间曲折各有利害行之不得其道则反以害民此不可不知也或问其故曰田有上下则粮有重轻此自然之理也禹贡之田分为九等税粮之轻重徃徃因之盖为此耳天下之田吾未能知河内之田则颇知之矣上田岁收畆不下两石多或至三四石下田岁收畆不及一石少或至三四斗大抵上田一畆之收抵下田五畆国初定粮失于分别一槩定作每畆粮八升五合后官府以下田人户办纳不前也乃议令起运重粮多派于上田里分存留轻粮多派于下田里分盖亦裒多益寡称物平施之意也虽未尽得其宜而民病亦少苏矣近年上司患里书那移作弊也乃令不分起运存留俱总定一价则上田下田无所分别虽曰可以絶里书之弊而下田民戸固已不胜其害矣然坐派之法岁有变易民之害犹有时而解也若丈地均粮初时不审上田下田一槩均派粮额一定不可复变则下田之受害盖有不可胜言者矣夫田地有上下则税粮有重轻与犯罪有大小则受刑有重轻其理一也犯大罪者虽绞斩而不为苛犯小罪者虽笞杖而不为纵葢各得其宜故也或者患吏书之舞文也乃一槩定为徒流之刑以为可以絶弊抑不思宜绞斩而得徒流者固为幸矣宜笞杖而得徒流者不亦冤哉今不论田土上下而一概均之以粮何以异此徃尝与廵抚徐公论之徐公深以为然故令丈量田地分为三等均粮之额初则通以中田为凖下田则少损之上田则少增之以下田所损之数为上田所增之数盖亦所谓称物平施之意也传闻近议不许田分三等盖亦未之思也若他县之田无甚上下犹可言也河内之田果不分上下一槩均粮此则名虽均粮而实则不均之甚者也此利害之大者也而所闻又有可论者间廵抚公文谓除河路外盖谓河路非可耕之田故除之也而承行官吏不明其意乃令河止除丹沁二河新开河道引水浇田者不除其河身所占之田俱令民田在两岸者包纳或问其故则曰引水浇田人户得利故不当除窃谓引水浇田之利众人之所同也非独两岸有田之民也而令其包纳税粮岁无休时此何理也路止除驿逓大路其余通行古路俱不得除其税粮亦令民田在路两傍者包纳窃谓民田在路两傍者人畜徃来践蹂固已受害多矣古路众人之所徃来与驿逓大路无以异也乃复令其包纳税粮此何理也至于田内坟墓虽上司未有明文窃意丈地均粮亦不过丈实耕之田而均以实有之粮耳坟墓非可耕之田其不当征粮盖有不待言者矣今乃令坟墓不除有主者照地数均粮无主者听民纳银于官平治为田照数均粮窃谓先王有掩骸埋骴之令国朝有漏泽园之设而平治他人坟墓为田园者律有明禁此盖朝廷恩及死者之仁政也而一切不顾止曰吾将以均粮也不知均粮之初意果若是乎此三者亦利害之大端也小民被害而不敢言吾党又以不在位而难显言故私论之庶转闻于当道之仁人君子或有以处此也夫变法本以利民而反为民害仁人君子在当道者不知则犹有所诿知之而不为一处亦安忍哉然此非吾事也非吾责也吾言止于此矣或疑田之上下难定曰此不难某乡之田上某乡之田下县民盖无不知者今宜令丈地委官于所丈之田各区之下明开水田旱田及在于某地方然后集合县里老当堂会审某处系水田或上或中或下某处系旱地或上或中或下各亲笔填写于下面审既定水田上等者则通定作上地中地则令与上地五分中地五分下等则令与上地三分中地七分旱地上等则定与中地七分下地三分中等则定与中地五分下地五分下等则定与中地三分下地七分田之分数既定则斟酌损益均之以粮自然人心可服而事成矣田之上下若不官自审定而委之里书则弊既多端人亦不服事岂可行哉夫变法本以利民处之不详则反贻民害仁人君子在当道者亦安可避一时之劳而不为斯民永乆之计哉 

　　与杨邃庵论兵五篇 

　　论赏 

　　用兵之法非赏无以劝功是以国家立法凡战胜杀敌者俱计首级行赏升官但此法可施于小敌而不可施于大敌两军相接兵刃相交纵有杀伤岂暇斩取首级纵贼众大败我军若务斩取首级其奸恶贼首必从容逃去斩首虽多乱终不息况挥刀虽在于一人成胜实由于众力今有首级者方论其功无首级者通不见録亦非所以使之并力齐心也且中隐危机使贼知饵兵之法则破军杀将其机皆由于此是尤不可不虑今宜别立赏格战胜之后总计首级多寡而次第其赏将领作一等先登陷阵作一等众人作一等其有显立竒功人所共见者另赏不拘赏格则接战之机劝功之道两不悖矣 

　　论罚 

　　当时朝议于败军悞事将官止令记过待事寜之日来说余谓赏罚当速庻将士畏法用命欲拟即先革职令其带罪杀贼有功方许复职语多不能尽记 

　　论术 

　　朝议凡强贼除首恶不赦外余贼滚马投降者俱各免罪此固古法但时势不同反能害事盖我之兵威既振贼之生路已絶恐其致死拒战纵能剿杀我军亦伤故出诛首恶赦胁从之令一则开彼内溃之路一则全吾好生之仁也今我兵方委靡不振贼势方猖狂自恣乃先宣此令于外使奸恶穷民无所畏惧流贼所至从者如归其意盖谓今日从贼得以抢掠自养贼若势进则可图望不轨贼若势退亦可以投降不死是此令不惟不能溃贼之党而反益其党矣令出不可收回今宜再出一令凡四方英雄豪杰之士许诈投贼中或传报消息或临阵为我内应俾其从贼阵中杀起则贼众自然惊败本人须异其衣帽我军辨认不杀若得便擒斩首贼重加升赏如此则贼首不免疑惧不敢多收奸恶穷民而其党日孤矣 

　　论倡 

　　朝议庸人为贼不足虑奸雄从贼乃可虑行令天下有司官贠将部内豪杰笼络归我庶不为贼用但念惟豪杰方识豪杰方今有司豪杰者少彼岂能识谁为豪杰而笼络之哉况此令又不可宣布盖恐沮忠义之心长奸雄之气也今宜别立一法晓示天下谓朝廷百五十年抚养百姓恩德甚厚今流贼乃因承平日久民不知兵之故纠合奸邪杀害良民扰乱天下甚为可恶尔等豪杰之士固独力难抗坐受其害岂不误哉令天下不拘官民师生军民人等有抱英雄之材者自行纠合乡里演习武艺贼至势小则自行擒捕势大则助官军夹击有功与官军一体升赏如此则人人能战在在有兵流贼之势自弱而笼络豪杰之术即在其中矣 

　　论权 

　　朝廷命官领兵剿捕流贼此常法也但事无统纪贼在直隶则山东之官不问贼在山东则河南之官不问盗贼纵有败衂之时亦得以东西逃躱终难捕灭今须设一总制官员令其随贼向徃即督本处官员调拨军士从便剿捕则盗贼之路自穷而平定之期有日矣 

　　栢斋集巻八 

　　●钦定四库全书 

　　栢斋集巻九 

　　（明）何瑭 撰 

　　○说 

　　南京司礼监太监何公字廷贵说 

　　嘉靖乙酉季冬朔旦予以闗领制帛至南京司礼监时太监何公实掌监事相见礼度甚闲雅公事既毕乃造其室拜焉相待情意甚欵洽今年季冬朔旦复以闗领制帛至监公礼意益勤既归公乃以手翰见教若曰予名绶考训诂绶组也礼记绶组天子玄公侯朱大夫纯世子綦士缊此佩玉之组也应劭汉官仪曰绶长一丈二尺法十二月广三寸法天地人此佩印之组也字以表名人道之常幸执事图之予窃惟天子之贵无上自公侯以至于士虽名位不同然皆人臣之贵者也古法贵者佩玉而印非庶人所得用则佩印亦贵者也绶之佩玉佩印虽殊而为贵者之饰则一然则公之字宜曰廷贵夫古人佩玉佩印非徒以为身章也盖君子于玉比徳焉触其外动其中则好徳之心油然生矣佩于身盖不欲须臾离也政达于上下非印不信佩于身示不忘也徳以为体政以为用君子所以见贵于天下后世者多矣岂直以名位之贵哉公可以知所用其心矣我太祖髙皇帝法古建官内设监局衙门以掌内政外设文武衙门以掌外政体统相维表里相应圣谟盖宏逺矣司礼监日侍天颜掌管御前一切文字盖所谓辅养君徳典司政本者咸有赖焉视各衙门尤为枢要非老成练达者不在兹选公向用有日则所以资徳而资政者宁不知所以用其心乎世之论者于内臣外臣往往各有偏主予窃以为人之所以可贵可贱者在君子小人耳事君忠临民仁处事公则君子也事君不忠临民不仁处事不公则小人也内臣未必无君子外臣未必无小人论者亦致辨于此而已矣内外何择哉古之人若巷伯之疾恶寺人披之事君吕强之清直张承业之忠义皆内臣之可贵者也虽名公卿何以加焉公明达而温雅有君子之质于资徳资政一加意焉奚古人之不可及哉贵于天下贵于后世吾于公乎有望矣公尚念哉 

　　都指挥景公字汝忠说 

　　都指挥景公绍宗袭职莅任有年矣庠友锺大化等相与议曰春秋之法王朝大夫例书字士乃书名景公方面也视古大夫名而不字可乎盍谋所以易其名者乃相约谘于瑭瑭窃惟古人取字莫不有义由字子路以路为人之所由也赐字子贡以上有赐则下当有贡以报之也公名绍宗岂非以绍厥祖宗为义乎子孙之于祖宗所当绍者固不可以一端而尽然而必有大者焉举其大则小在其中矣公之祖宗佐我皇明平定天下以致膺有爵位延及后人夫岂无所本乎或发谋决策以立功或搴旗斩将以破敌公之尊甫又死于国难盖无非尽忠于所事也然则公之所当绍者岂有大于忠乎宜字曰汝忠夫人臣而以忠君存心则事上必敬抚下必仁处事必公战阵必勇凡所以増光前烈益迓天宠者盖无往而不利矣公其念哉潦倒倦谈言止此矣公其勉之是为赠 

　　张克已修已字说 

　　张本善先生之子长曰克已次曰修已皆冠而成人矣克已谨慎周密口无妄言身无妄动循循然有规矩修已则刚果明决物来能格事来能应恶酒之妨务也絶口不饮者凡五年虽徳性不同然皆克家之子也亲友咸爱重焉乃字克已曰宗元修已曰宗道属予说其义予惟天之徳莫大于元其在人则为仁夫子有言克已复礼为仁字克已曰宗元探其本也人莫不欲修已然而触情徇物往往不能善其终夫子有言修已以敬字修已曰宗道指其归也呜呼二子念哉自家庭骨肉之间以达于揆事宰物之际视听以礼言动以礼则已无不克而天徳之元在我矣大而人伦细而物理务使知无不明而处无不当惟亲惟义惟序惟别惟信而放荡于规矩凖绳之外凡可以败徳败家之事毫发不为如前圣之恶旨酒焉则道无不行而所以修已者尽矣呜呼天理之精微在天则为元在人则为仁率仁而行则为道其同出而异名与兄弟之同气而异形者盖絶相类也二子念哉则尊甫命名之心亲友相字之望庶两不负矣 

　　谢玘字说 

　　舍亲周彦实请于予曰友人谢玘未有字称谓之间甚不便也幸为一说其意予惟幼而父名之长而友字之古之道也谢君未有字而彦实以为请礼也然古今名字往往有义或以劝或以戒使入于耳存于心者有所感发非徒称谓之便也窃闻玘玉之美者也玉之美者温润而泽缜密以栗垂之如坠叩之其声清越以长夫温润而泽仁也缜密以栗义也垂之如坠礼也叩之其声清越以长乐也仁义礼乐徳之美者也古者君子佩玉盖将以比徳也然则谢君宜曰宗徳夫宗徳之字呼于亲友之口入于谢君之耳其不有感发乎上孝于其亲下友于兄弟外睦于姻亲乡党而仁之徳修矣言行必慎取与不茍自内以及乎外无往不然则义之徳修矣不以财骄人不以善自伐谦恭兢业久而不怠则礼之徳修矣内和其心外和其形应事接物蔼然春温无所乖忤则乐之徳修矣徳成乎已名昭乎人则玘乃玉之至而谢君为人之玉也顾不美欤否则珉中玉表吾恐良贾之掷去也宗徳念哉 

　　范汝谦字说 

　　庠友王廷相谒予曰庠生范汝谦子仁侍御之子而生之婿也既冠矣今年提学副使敖公试其文优等进补增广亲友会遇尚斥其名而未有字礼似未安愿执事之教之也予雅与廷相子仁交故不得辞伏羲作易地中有山之卦名之曰谦文王系之以辞曰谦亨君子有终吉夫地中有山何以谓之谦也盖山物之髙者也地物之卑者也以髙而下于卑此所以为谦也名位卑微徳性迟钝退然自处于众人之下固其所也是未足为谦也名位髙矣徳性敏矣众人皆望而畏之乃不骄不矜卑以自牧非甚盛徳其孰能知之是则所谓谦也此伏羲之所以取象而文王之所以系辞夫御史朝廷之要官也天下之公议在焉言及乗舆天子动容言及庙堂宰相待罪下及百僚之贤否庶政之从违罔不由之故曰朝廷之要官也而生也其子也所凭依厚矣年始弱冠学业郁然为侪辈所服当道所重徳性敏矣兹二者骄矜之所自来而众人之所同妬也终之实难子仁以汝谦名之其教之之意深矣大舜称禹曰汝惟不矜天下莫与汝争能汝惟不伐天下莫与汝争功孔子亦曰如有周公之才之美使骄且吝其余不足观也已夫禹与周公皆大圣也百揆冢宰皆要官也而莫不以谦自持况其它乎当时称圣至于今而不衰所谓有终者盖如此然则生之字宜曰有终征乎易也呜呼生尚念哉禹周公皆我师也谁谓山髙企其齐则在勉之而已矣科名禄位盖不待论也是为赠 

　　庠生萧鸾字应祥说 

　　萧生名鸾阀阅之子也天姓颕敏父兄恐其安于豢飬之乐而损其逺大之志也乃教以儒业生遂感奋自励稍闻于人因女妻之生乃从予学今年提学宪副王先生试士懐庆选子弟之可进者补儒学弟子员生与焉亲友偕贺或谓予曰幼名冠字所以重成人而与之为礼也生冠矣今复策名于学非闾巷碌碌者比不可以不字而执事至亲也宜有言以赠且因以教之如何予曰唯唯窃惟鸾灵鸟也其声至和鸣则天下太平故世以鸾为国家之祥贤人君子遭时得志有言于上则可以致治太平与鸾何异然则鸾盖鸟中之祥而贤人君子则人中之祥也生之字宜曰应祥念惟生虽出于武弁之族然其曾祖叅将尝以才畧中武举状元文学之祥盖已开其先矣而祖父昆仲又世积忠厚古称和气致祥又称作善降祥生之天性颕敏岂可谓之偶然也哉庠序之中英贤攸萃固鸾鳯之林也生念哉勿荒于嬉而勤以精其业勿毁于随而慎以修其行使他日得志明时真能赞成太平之治则应祥之字庶不负矣父兄教子之心师友责善之义大不外此呜呼生尚勉哉 

　　勤庵说 

　　萧公字应干尝取天行健君子以自强不息之义名其所居之室曰勤庵其励志盖有在也闲属予说其义予惟人生在勤勤则不匮士之道徳农之稼穑工之技艺商之贸迁盖未有不勤而能成者也应干以勤名庵宜矣抑吾闻功崇惟志业广惟勤有志而不勤则志虽大而无成虽勤而不知所志则虽有成而不免于陋应干勤矣其所志则未知也人之所志大畧有三曰富贵曰功名曰道徳农与工商之所志富贵而已志于功名道徳者惟士为然应干既富贵矣而犹读书尚礼孜孜不怠其殆志于功名道徳者欤志以先之勤以继之斯其进也莫御矣或曰卑之无甚髙论予曰不然圣人之道夫妇之愚可以与知夫妇之不肖可以能行况应干之聪明俊爽者乎颜渊曰舜何人也予何人也有为者亦若是顾吾之志与勤如何耳应干念哉是为说 

　　○书 

　　与潘同馆书 

　　试事未毕不得趋拜以叙久阔之懐甚怏甚怏薄具少表芹意计二十九日午后试事可毕不知可少待容一会否衰年强颜于此甚无意趣惟以得会一二故人为重而又值此乖阻可叹可叹备员外省谊不可通书都下故人有见问者幸一致意恐终不得与执事会故覼缕及此幸谅之不宣 
</div>
    <div class="pagination">
<a href="柏斋集_page8.html">上一页</a><span>...</span><a href="柏斋集_page4.html">4</a><a href="柏斋集_page5.html">5</a><a href="柏斋集_page6.html">6</a><a href="柏斋集_page7.html">7</a><a href="柏斋集_page8.html">8</a><span class="current-page">9</span><a href="柏斋集_page10.html">10</a><a href="柏斋集_page11.html">11</a><a href="柏斋集_page12.html">12</a><a href="柏斋集_page13.html">13</a><a href="柏斋集_page14.html">14</a><span>...</span><a href="柏斋集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
