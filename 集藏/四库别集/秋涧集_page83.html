<!DOCTYPE html>
<html>
<head>
    <meta charset="UTF-8">
    <title>秋涧集 - 第 83 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 83 页/共 110 页</h1>
    <div class="content">　　海中岛夷际东南天地者以万数有唐盛时率置都防而羁縻之不特以力而臣服也此即庶方小侯不能専达附于大邦而致贡绘而为图以表中国圣人在上徳教洋溢无逺弗届之防不然意匠惨淡何取于此
　　书霹雳琴賛后
　　文章翰墨善效颦者徃徃体极形似至于得意韵之妙出畦畛之外天姿限量其间有不能以寸者学鹿庵书正坐是耳或谓此帖子聓代作非也可秘藏之防风涛拥棹雷霆破屋将有下取而豪夺者矣
　　书娑罗树碑后
　　李北海娑罗树碑笔画劲韵全是欧率更态度但縦之使行耳碑见在淮安州
　　题王尚书无竞小字东坡论语
　　甲午夏五月方外掾由师孟出是本见示卒然问曰公此书何法予曰渠以谓奚自曰此栁侍书步骤也予顾笑曰公瑾有云天下智谋之士所见略同其师孟之谓乎
　　跋赵大年画王摩诘诗意
　　大年分天潢之秀驰誉丹青当其琐牕春明绣阁香静以倒晕连眉之妩写荒寒平逺之思非天机所到未易企及所谓风流贵介笔头有五湖之心者葢尽之矣
　　题东坡灾伤卷后
　　东坡先生论事如陆宣公刚直不容于朝似顔太师今观此帖云览其灾伤肺肝如焚公忧国恤民之心为可见矣然士无功名分者虽毫髪细事终不得一入手做公之谓也后又有云有闻不惜频示及是此老又待招人物议也临风展玩重为慨叹
　　眀皇骊山宫避暑图
　　明皇骊山宫避暑图郭忠恕笔也宫馆随势作三层覆压华清居上方殿四围垂帘宫人隠见帘隙类望逺而外窥者中腰楼阁参差冠山跨壑半为宫栁蔽亏其下水榭极峻内人上下杂沓无数疑供帐也波间渔郎舣艇持网罟延伫者非一驾自阁道乗腰舆拥仗将升榭而观渔乐者少陵云帘下宫人出楼前御栁长忠恕意匠正掇此两句为主题然人物界画惨澹取次不甚精絶恐亦后人临摹至善体诗人之意殆与少陵同赋而亲覩者云
　　跋山谷发愿文
　　元贞元年朝谒之眀日余燕息不出偶展此轴为娱因念黄太史禅机翰墨号入神三昧至与仇池公并驱争先如发愿等文皆平生杰作但恐益公题评止好事者窃取缀之于此耳牕明目眊笔虚笔实有能强为力者技痒悠悠又复损一若可喜也
　　题李龙眠画班昭女孝经图后
　　道义出乎天然文章贵乎自得昭以大家师范六宫作女诫孝经通二十五篇范史备载诫辞而初不及经训岂拟圣太迫殆法言之嫌乎至于公麟画笔当时圣贤言行情深义奥后世有未易窥测者天机所到千古之事如堕目前所谓出新意于法度之中寄妙趣于言意之表若三百篇比兴宛从弦而歌之一唱三叹有遗音者矣激薄扬清助世教多矣此画予也三见兹虽张仁所临殊有分数昔东坡称晋人法书今何所及得唐人硬黄足矣其什袭秘藏遇知者一观可也
　　题东坡赤壁赋后
　　余向在福唐观公惠州醉书此赋心手两忘笔意萧散妙见法度之外今此帖亦云醉笔与前略不相类岂公随物赋形因时发兴出竒无穷者也
　　跋黄华先生墨戏
　　近过雪庵案上有黄华山水一卷或问云何如曰此先生醉时行书也只为龙岩学中立太迫故作是噀墨法耳
　　跋党竹溪篆赵黄山文王子端书
　　党篆赵文黄华书正如打鼓弄琵琶合着两防家也
　　跋米南宫灵台戴华卷后
　　仆观南宫书多矣未若此幅韵胜而不鼓努者也然雄冠豭佩气终行行惟其自成一家乃可贵耳
　　跋渔人鹬蚌图
　　自战国功利之説兴视仁义为无物时君世主以众暴寡以强陵弱干戈相寻互相吞噬惟知利之为先不究害之在其后也故渔人鹬蚌之利例皆被焉非独代之喻燕赵也虽为当时妄举贪得之诫而孟轲氏云善战者服上刑连诸侯者次之辟草莱任土地者又次之可谓正大而有味矣
　　跋山谷所书王建宫词后
　　唐人诗风雅意韵陵跨百代况建之宫体为世絶唱加以涪翁挥洒醉墨宜其天章云锦为之烂然生光也
　　跋鹿庵先生所书鹦鹉赋后
　　此鹿庵先生二十年前所书也向尝问笔法于席下曰予早年于沙河碑用功最多今观此赋乃知其言为有徴先生人品峻洁文章字画皆有自得之妙然珠玑散落有限得者幸珍藏之
　　跋左山公书东坡醉墨堂诗卷
　　左山公书端重沈着本出离堆记其气韵豪逸比之鲁公似为放旷初不知其所宗不肖澹癖留心笔砚悮为公所知每过谒必谈论书学利病留连竟日不听辞去一日出示杨凝式维摩帖笔势縦横天真烂漫顾谓予曰鲁公后得其笔法者独少师耳由是知公书体兼顔杨然古之论书兼及人品非其人虽工有不必贵者公姿沈毅博学富经纶器业生平底蕴未展尽者葱葱郁郁一散之翰墨间其风流蕴借有不可梯接者今已矣片纸只字为世珍惜况门客故吏邪简卿尚寳藏之
　　题辽太师赵思温族系后
　　辽氏开国二百载跨有燕云雄长夷夏虽其创业之君规模宏逺守成之主善于继述亦由一时谋臣猛将与夫子孙蕃衍众多克肖肯构有以维持藩翰而致然也故开府仪同三司侍中赠太师卫国赵公早以骁勇善战受知辽太祖烜赫贵显生子十有二人其后支分派别官三事使相宣徽节度团练观察刺史下逮州县职余二百人迄今燕之故老谈勲阀富盛照映前后者必曰韩刘马赵四大族焉呜呼盛哉孟子称故国非谓乔木而有世臣者其是之谓欤裔孙穆联缀遗谱装潢完整携示求跋予窃有感焉近代公侯将相之后方一再传溷迹闾阎甘心贫微故家遗族懵然不知者多矣尚何望于考厥世而复其初哉论者多曰盛气已过大福不再予以为不然其説则孔子所叹文献不足故也夫子孙苟能读书立志虽愚必眀虽柔必强族固寒微可至清贵况借余润而承休光者乎克敬潜心字学慎言行由史馆从事歴州县职复保傅旧物昭明宗系则其绍述遗美而又有望于他日也
　　题离堆记后
　　鲁公书号称大雅尤可重者以忠义之气发而为心画然端人不为枉者作计此天下之通论公平生书五百余年略无异议独离堆记文与字并出公手或者少有疑焉葢鲜于氏附炎国忠天宝间窃取柄用致位显赫及防师泸南反以防闻建碑省户公然献谀向之为人槩可知矣然观记之所述详见者止向未第时卜筑读书等事岂与其洁不保其往之义也若歴台省风宪持节剑南作尹京兆中间云为一无称道是则不待抑扬贤不肖之分昭昭矣不然方元载以大奸当国庭议之际公直言折之曰朝廷岂容公再壊邪举朝危公曽不少挠又郭定襄以勲贵振耀一时行次失序毅然陈书极论其不当由是而观公刚严之气如秋霜烈日皜不可尚已何姻娅能降公志谀彼枯胔者哉正以子昱等拖舟涉险归先垅纯孝克成之志有足嘉尚如犂犊骍角山川其舍诸乎此葢公述作之微防也赵氏子穆年十八好古学篆皆通习之请予以题记后作是説以贻之
　　书中兴颂后
　　唐中兴颂石刻字径数最大立法最宻就鲁公平生所书合而论之此为最善其法度特变大篆为真楷耳所谓只见性情不见文字至元十三年春正月江左平图书珍异悉达京师孟秀州徳卿以是本见赠把玩不释手者累月从弟韩从益求予临写因勉为刻鹄耳
　　题苏氏寳章后
　　忠定二公书金声玉振如清庙之瑟一唱三叹有遗音者矣今观迨过等帖笔势圆熟俱有伯父气韵而迟之此幅为尤佳所谓王谢子弟以生长见闻犹足以超人羣也
　　东坡我有帖【系与外姻子曹正字书内云去逸就劳不知脱去有道乎外郡虽麄俗止早衙纷纷一时辰许余萧然皆我有也】
　　观公此帖正以姻家故假设已意儆以官守尔至于早衙纷纷一时许余萧然我有此又见公材力余裕酬酢万变若鉴之应物妍媸巨细靡不洞彻物去湛然如澄渊横壑耳
　　跋马融卧吹图
　　古人因技以达事者多如防瑟畅风雩之乐广陵见魏室之微正平以鼓挝反折曹瞒野王之筝歌疑释晋帝是不图为乐之至斯也若南郡之通乐律度声节以毕五音可谓能也已然畏威刓方裁成固罪为端士所鄙虽雄吹逸响穿裂云石又何足贵之哉其画格简古如书中有笔自非唐人梦不到此
　　夷门图后语
　　孙樵读开元杂报至生恨不为太平人岂声明文物矫首拭目闻可喜而观可乐乎近阅夷门市防图其风物气习备见政和间流宕浮靡之俗然非盛极无以臻此予长生汴梁及见百年遗老徃徃常能谈当时风物令人不觉有孙氏之叹但二帝播迁已兆眹于此所谓治乱之迹接踵相寻也画品则秾纎巧丽出内供奉手无疑正可与梦华録互为之览耳至元丙子二月观于平阳寓舍夏六月重见于汴京试院中明年夏六月立秋后一日连雨中静坐偶书于燕东开阳坊李黄门之故堂
　　题兰府君望海寺二诗后
　　昔张燕公南迁归诗笔益壮人谓得江山之助今观兰广寜望海寺二诗清雄竒逸令人觉海上风涛之气拂拂袭人所谓眀昌雅制风斯在下矣
　　题石曼卿手书古桧行后
　　中允姿豪放有髙山气故其笔不得不瑰伟清劲一世推重至有河倾昆仑雪压太华之语何其壮哉今继先待御家藏古桧行所谓愈大而愈竒者也风格修整类唐人诰书手岂公早年书邪
　　跋孙过庭书谱【名防礼唐髙宗时人】
　　过庭垂拱间名善书其草字谱风韵萧散一宗二王有飞鸟惊蛇之趣予尝爱而临之然以古今题评不及为讶今日观米襄阳书史云孙公在唐人得二王法为最追忆前言与南宫偶同所谓愚者千虑亦有一得也
　　题政和鼎识后
　　鼎之为器镇方所辨神奸惟其制作创于夏后氏故后世寳重至有力求而不可得也唐武后妄意制作固无可论崇寜仿而为之还复不能保当时神秘不啻宗社之重一旦其鼎之神主为钝轩几席间物吁可叹也钝轩辽金公侯裔博古有学识既得铜主乃为竒遇训名字焉后以技能命监铸太宫钟鼎实应开先之兆子穆复绘图恳诸公题跋于以重古物而扬父美由是知物之无间重轻大小由徳而后可保因所好而聚待人而后传也
　　跋诸葛公逺涉帖
　　诸葛武侯逺涉遗帖余既冠时与鲜于纯叔获覩于沙麓张氏家迨大徳庚子冬诏集贤所贮书画赐其院之官属吕司直所得者亦有是帖老眼复观焕若神眀顿还旧观然比之向所见者后有东坡跋语辨其印章玉泉公家曽收彦瞻博雅好古可谓物得所归矣
　　跋宋汉臣临丹华经后
　　篆生生楷变篆二体入真草而出古意者惟鲁公能然故洛尹宋君汉臣善八分体古而画劲尝臆其有所从来及观所临丹华经笔势天矫夺真第朱墨异色耳故书之妙有以不期然而然者虽众期逺到中道车倾亦足以追踪择木陵跨李潮矣二弟每一披玩僾然如对其面呜呼方风俗衰靡无足言者唐臣义夫能永懐不忘可谓克念天显者也
　　读汉魏五书
　　两汉继三代而下为最盛但官仪略见于班史表序予穉年读昌黎科斗记文知卫宏有汉官仪书兵后典籍散亡何从而得之壬午冬再入京师始获借观于宋秘监葢青宫赐书也其一代之制粲然完备皇乎休哉宜其光武以军容过洛父老有复见官仪之喜呜呼三代吾不得而见之得见两汉斯可矣宏书才两卷求访三十年之乆方遂一读岂亦有数存乎其间邪矧功名富贵可幸而致哉因其奉还笔之以纪嵗月时壬午十二月八日也
　　跋髙宗临右军帖
　　二王真迹不可复见唐人硬黄临仿自当爱玩沉出建炎手书顾龙跳虎卧之意隠然在目中矣
　　跋雪斋书宋孟州猎虎诗卷后
　　昔兴陵选廷臣奉使江左须得才辨有闻望者可若宋孟州射虎诗清雄振厉逺而有光华大定人文之盛槩可见矣雪中展观于曽孙秘监处令人三复清兴四发今秘监以学问徳艺又为青宫所賔礼所谓黄门有父风者也
　　跋临本兰亭序
　　此帖在临本间最佳却疑是唐人填书年深墨花脱落若透绢影耳又当以蔷薇露盥手爇玉蕤香观之可也
　　题中兴颂后
　　中兴碑本行于世者有三其字颇小而加瘦者蔡之所临也其搨印完好苦无剥齧者永之再勒也予尝谓鲁公此笔用忠义为本然后以大篆变而为楷体故后之学者终莫能及院主书赵穆博古通篆今复研思于是是将求笔意而通其变尔吾知夫识斗间气者而得龙泉于丰城之狱必矣赵生其勉旃
　　跋谢灵运帖
　　谢康乐以风雅鼓吹两晋善书则未知也今观节卷金华二诰与张芝萎形帖相上下可也至于笔势豪宕殆是伐山开道气象千载而下専举一节足见其为人而当时隣略得不以山戎为骇乎
　　答宋克温问鲁公书法
　　余观鲁公书分数布置称停深稳虽豪髪精极楷法至于韵胜温润正周旋曲折刚健中出婀娜尔极其所至第见性情不见文字所谓性情以忠义之气为之大本也平日所得如是未审吾友为如何耳



　　秋涧集卷七十三
　　钦定四库全书
　　秋涧集卷七十四
　　元　王恽　撰
　　乐府
　　望海潮【乙卯嵗端午赋北郊骑鞠呈节使史侯】
　　龙沙王气恒山秀色徳星光动南州使君髙宴北城佳处薰风红闪旗旒两翼拥貔貅骇鼍鸣叠鼓杖奋惊虬一防星飞画柱得意过边筹兜貂蝉元自兜鍪笑闾阎小子谈笑封侯万骑平原千艘汉水堂堂小试青油賔从尽风流喜武同张肄书漫韩投乐事更醻醉魂还梦菊花秋
　　二【为故相云叟公寿】
　　炬明珂马防森兵卫日长铃阁春凝舜朝仪凤傅岩霖雨世传昴宿储精天地入经纶见东山髙卧一念苍生谈笑金华故事六合海波平　一杯福寿川増请文人静听贱子微诚苏岭云霞西溪梅竹风烟画出共城羽翼汉功成尽山中名在天外鸿冥一防台星清光长射老人明
　　三【为子初縂管寿】
　　桐乡遗爱于门隂积充闾气自葱葱霜华封菊橙金泛醁秋香吹满帘栊人物汉元龙喜升堂一拜今嵗相同洗尽金貂贵气黄卷贮深功　见君雅量雍容信男儿到此方是豪雄林下夫人膝前文度摩挲湖上双峰福寿尽无穷防一家乐事五县提封彩袖歌钟年年长醉玳筵红
　　水调歌头【送王子初之太康】
　　将军报书切髙卧起螭蟠悲欢离合常事知已古为难忆昔草庐人去郁郁风云英气千载到君还歌吹展江底长铗不须弹　路漫漫天兴翩翩西风鸿鹄一举横絶碧云端自笑鹡鸰孤影落日野烟原上沙晚不胜寒后夜一相忆明月满江干
　　二【为庄仲方东园赋】
　　野饮不称意归促紫游繮谁知草堂深处清赏兴尤长梦里佳人锦瑟眼底瓦盆浊酒衣袖醉淋浪歌罢竹轩晚风细月波凉　为东园梅与竹足清香不须更栽桃李花底驻春光人道漆园家世王谢风流未逺培取桂枝芳读书贫亦好此语试平章
　　三【送王脩甫东还】
　　樊川吾所爱老我莫能俦二年鞍马淇上来徃更风流梦里池塘春草却被鸣禽呼觉栁暗水邉楼浩荡故园思汶水日悠悠　洛阳花梁苑月苦迟留半生许与词伯不负壮年游我亦布衣游子乆欲观光齐鲁羇绁在鹰鞲早晚西湖上同醉木兰舟
　　四【和赵眀叔韵】
　　西山卷残雨天宇翠眉修余霞渐成绮散楼外月如舟漾漾银河垂地浩浩天风拂枕吹满一帘秋觉我清兴逺归梦到嵓幽　野猿惊山鸟笑欲何求十年一官黄散了不到封侯自有竹林佳处满酌洼樽贮酒一醉共浮休夔契在廊庙畎畆不须忧
　　五【防前韵】
　　纫兰缀芳佩逺驾振灵脩玉成事海无际泛若一轻舟谁作朱衣白简老坐痴床斜日霜鹘漫横秋落日壮心在不负鬼神幽　笑咿嚘惊肮竟何求丈夫出处义在不用计行留万事味来啮蜡只有济时一念未肯死前休驱马出东郭聊以散吾忧
　　六【和姚雪斋韵】
　　书史有真味谁遣博微官丈夫出处道在义命正须安浩浩都门冠葢眼冷鸡虫得失矫首入遐观时对雪齐老清议豁襟顔　阅名书探理窟警铭盘自叹空然鼠腹过饮不知繁万古乾坤清气散入诗仙脾膈挥洒有余欢早晚付心诀风雨满堂寒
　　七【寿雪斋】
</div>
    <div class="pagination">
<a href="秋涧集_page82.html">上一页</a><span>...</span><a href="秋涧集_page78.html">78</a><a href="秋涧集_page79.html">79</a><a href="秋涧集_page80.html">80</a><a href="秋涧集_page81.html">81</a><a href="秋涧集_page82.html">82</a><span class="current-page">83</span><a href="秋涧集_page84.html">84</a><a href="秋涧集_page85.html">85</a><a href="秋涧集_page86.html">86</a><a href="秋涧集_page87.html">87</a><a href="秋涧集_page88.html">88</a><span>...</span><a href="秋涧集_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
