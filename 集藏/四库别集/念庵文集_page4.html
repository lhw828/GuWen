<!DOCTYPE html>
<html>
<head>
    <meta charset="UTF-8">
    <title>念庵文集 - 第 4 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 4 页/共 28 页</h1>
    <div class="content">　　去冬奉违拟今春必在首选顾尔稍抑岂有待耶得失一念极难排遣若丝毫不挂便一生更无欠事若一不断平生不了念即此在矣然为其事无其功又非古人所取还本分不动别念此尤至难吾兄当进于是矣
　　答欧阳文朝
　　此学乃终身事不是一时讲论便可了手兼闗涉世道甚大若只一身一口计即稍稍近实人似亦难得在贤圣殊不是之贵者盖于道无与也执事此行可谓郑重愧不肖不足以相副耳来书平平照过与用意照管两种分析已自明白此间却须自体验其称量轻重全非言语可及放亦不得不放亦不得照亦不得不照亦不得此却在自家干当处斟酌务求一的当穏实处既不属旷荡又不费看守不论闲忙咸可倚靠又可耐乆始是当处若倚靠不乆便当改步所谓初学难与成徳者并论此言极有次第未有入室而不由户者既至室中戸犹在外幸勿欲速责効便非实心向里人也有此工夫即怒色名利毁誉失得病死自觉渐轻不甚受亏为吾有安顿此身处即未尽纯慎勿因之致疑自生皇惑至于学一而已矣一段却是虚见冐承吾人于安顿此身处尚未定贴或照或放试騐不的何得有一处可言乎随动随静自加体騐此眼前至一之要也任意谩答不识可采与否惟嗣是再示以启其未知幸幸
　　与谢维世
　　书来具见静中意思凡人能向静中摸索便渐有向里为已处此心渐渐可自见动息之机如此却日用间随分应事致吾良知方于良知不浪指不驰逐不甚错过若一向凭知解所及便谓良知一时此心不泯或可指摘机括揺荡气血奔腾惯习日间尽属妄中走透安得尚有良知作主耶近来屏谢杂务木榻上黙黙回视往日多少过恶可悔可恨几畨流汗浃背此生幸未就木当兢兢度日务不负此心木榻当以嵗年为期断不徇人言容易放手吾弟既已知此路径幸益自勉勿尽靠人言到得时时有归宿自家脚根立得定从容说捄人不妨也无所存而自不忘一句説得太早此最是毒药诸君一向用此为妙剂如何自求不得不见超身何也执之则生机拂一句甚是但容易为人开手且吃苦过甚无妨操则存舍则亡孔子亦且云云操岂可已乎愈操愈熟断不成便放开手千古未有开手圣人悬崖撒手是庄子有此言吾儒方妄引以自解不知庄子所指何也今有人到悬崖上撒手者否乎何独在平时说撒手事惟有时时收敛务求不负此良知庶几朴实头不落陥穽耳
　　与友人
　　云南与江西乡音逺不相同而所指物件则同若尽各执乡音寻物件终不可得也来谕所指诚是第又于乡音一一求同似费口舌且不足以示后后之人却皆执乡音者也性心意情在佛家分析则然吾儒立言与佛逈别虞书言心不言性中庸言性不言心大学言心言意不言性情孟子言心言性又且即情以騐性如此者不一而足即为吾儒解此种语言亦当随其防意为说必欲胶于一言便自虞书不通矣善乎来谕有言知至诚正之外非别有格心意诚之外非别有物天性之外非别有知格致诚正是一时事所谓不落言诠故能出此言也如此则性心意情亦只一物中有此分辨古人言性言心言情言意亦只指此一物各有所主必主一言则孔子性相近与孟子情可为善之说又当别解非其立言本意矣
　　与双江公
　　今岁幸得闭户稍与往时驰逐应酬景象不同龙谿之学乆知其详不俟今日然其谓工夫又却是无工夫可用故谓之以良知致良知如道家先天制后天之意其説实出阳明公口授大抵本之佛氏七月霖雨中翻传灯诸书其防洞然故有前问直是与吾儒兢兢业业必有事一段絶不相防分明二人属两家风气今比而同之是乱天下也持此应世安得不至荡肆乎近集程子论佛氏诸说略为申缀了尚未脱稿但明道于佛氏近里处不欲与之理防故只提其大约使佛氏闻之恐未必便归降也闭户以岁年计无由面请不任驰向冦警未尝非福前者余党百余歴许多郡邑如入无人之境险隘无如贵邑乃不能执一人可恨也至敝邑以上皆遗餽又可笑及今官府正当为备须教人习射多市弓矢立射师以一教十十教百一城得数百射士贼敢纵横耶此古人成法无一人肯行者不知何也人便幸向郡中言之窃计余党知此地空虚必有突如来如之举麻沙之祸不可不戒
　　与谢髙泉
　　往年连承指示学脉亹亹数百言倾吐肺腑受益不可言仆半生谬妄靡有所得数年反身不任惭负方以言为戒辱执事之提撕敢不敬听敢増呶呶乎来书迫之使言诚无以应尝忆往年喜书象山小心翼翼昭事上帝上帝临女毋贰尔心战战兢兢有闲言时一段龙溪在旁辄欲更书他语心颇疑之每观六经言学必先兢业戒惧乃知必有事焉自是孔门家法佛氏所谓当下具足一得永得断不可同伤于虎者言过于懦怯惟执事更有以教之




　　念庵文集巻三
　　钦定四库全书
　　念庵文集巻四
　　明　罗洪先　撰
　　书
　　答蒋道林
　　往承惠书论大学之防并孟子讲义缕缕数千百言极感提诲当时读之至三理极明畅第于言下未有洒然快心处以是未敢率意奉答未几入深山静僻絶人往来每日块坐一榻更不展巻如是者三越月而旋以病废当极静时恍然觉吾此心虚寂无物贯通无穷如气之行空无有止极无内外可指动静可分上下四方往古来今浑成一片所谓无在而无不在吾之一身乃其发窍固非形资所能限也是故纵吾之目而天地不满于吾视倾吾之耳而天地不出于吾听防吾之心而天地不逃于吾思古人往矣其精神所极即吾之精神未尝往也否则闻其行事而能憬然愤然矣乎四海逺矣其疾痛相闗即吾之疾痛未尝远也否则闻其患难而能恻然防然矣乎是故感于亲而为亲焉吾无分于亲也有分于吾与亲斯不亲矣感于民而为仁焉吾无分于民也有分于吾与民斯不仁矣感于物而为爱焉吾无分于物也有分于吾与物斯不爱矣是乃得之于天者固然如是而后可以配天也故曰仁者浑然与物同体同体也者谓在我者亦即在物合吾与物而同为一体则前所谓虚寂而能贯通浑上下四方往古来今内外动静而一之者也故曰视不见听不闻而体物不遗体之不遗也者与之为一体故也故曰诚者非自成已而已也尽已之性则亦尽人之性尽物之性宇宙内事乃己分内事东南西北之四海与千万世之上下有圣人出焉此心同此理同其有不同焉者即非此心与此理乃异端也是故为天地立心为生民立命为往圣继絶学为万世开太平非自任也先知觉后知先觉觉后觉匹夫匹妇不防泽如已推而纳之沟中天下之饥溺由已饥溺之也孔孟之皇皇岂孔孟之得已哉天下有道丘不与易如欲平治舍我其谁分定故也故曰一日克己复礼天下归仁焉隐居求志行义达道在孔子葢己未见其人况于学絶道丧之后哉是故自小其心自私其身执一隅之见以为学若二氏者有见于已无见于物养一指而失其肩背比于自贼其身焉耳诸儒辟二氏矣猥琐于扫除防检之勤而迷谬于体统该括之大安于近小而弗暏其全矜其智能而不适于用譬之一家不知承借祖父之遗光复门祚而顾栖栖于一室身口是计其堂奥未窥其积聚未复终无逃于樊迟细民之讥其视夫子礼义与信之云终莫知其为何説也则亦何以服二氏之心也哉自是而后回视向之书册所载有若先得我心之同然向之心志所趍又若未尝必以圣人为可学葢知吾心体之大则回邪非僻之念自无所容得吾心体之存则营欲卜度之私自无所措然此亦自知之耳持以语之人人第应曰此万物一体之旧説未有省也归而复取执事数千百言反复观之而后知良工苦心不觉有黙契者凡予之所欲言固已尽于执事而执事之所未言者又若有待于予独不解向之未快于心者果何为今之有契于心者复何自也以执事之恳到与予之向慕有年矣然犹参差若此彼一时议论之异同一言意气之赏许又乌足称为离合哉今夫大学言学之大将以别于异端则明徳亲民是也至善言其体也虚寂而又能贯通何善如之知止则自定静安虑复其虚寂而能贯通者是谓能得知止者言其功也格物以致知知止矣通天下与吾为一物莫非物也而身为本有身则天下国家兼之矣莫非事也而脩身为始身脩则齐治平兼之矣知所先后而后所止不疑得其一万事毕执事所谓觑破此物是也致知者至所知也致知何在在吾与天下感动交涉通为一体而无有乎间隔则物格知至得所止矣知本故也是故知所先后真知也所谓识仁所谓明善所谓知性是也致知而不于格物则不足以开物成务此圣学与二氏端绪同异所由辩也故格物而后知行合一圣学之全功也白沙所谓见得体统该括后更有分殊处合当理防义理尽无穷工夫尽无穷者要皆于格物尽之非必觑破时一齐便了只须守之而已此执事之所未言者今果以为如何哉如有异同即姑舍是所恨年来衰病日侵祸变继作将来日月几何不知能了此事否
　　与罗近溪
　　楚中之疾起于再生远辱寓惠至再至三执事可谓过于爱矣闻与庐山頴泉诸君朝夕切磋斯道何幸古人有言话説如扶醉汉扶一边倒一边小主倚説话自过自改渐入严宻此不肖寻收束处然丛过固未能寡也兄当异是矣
　　寄唐荆川
　　王生行闻荣擢报未甚的其后往来者能言过家与莅镇之期幸慰幸慰淮扬一带连嵗师旅饥馑极难整顿兄适承其敝当用力百倍视师时劳瘁役役葢可想见精力可能胜否惟愿节缩自爱寛容待人使人人可亲皆得进言便是兄得力处也古人作用诚难尽同外间借借若于兄有畏心似所谓夏日之喻者岂彼自觉形秽又为先声所詟耶抑亦纳污藏疾或未广也在兄自处可谓出于形迹之外极为脱畧即与士卒同甘苦者亦不是过视弟之拘碍何啻万万犹不能使人相忘何也弟既不得以身相许有所闻不敢不尽此为士卒言不尽为郡邑言也别来衰症日见冬尽自闭一室应酬尽絶两月余事可断念尚不断夫念念俱空与念念不漏总是一语弟在此一念不空与兄在官一念有漏总是同科但兄处其劳弟处其逸只此稍分便宜与否然一榻之上未尝不与兄相对也因念不空血气竟难料理今只黙黙待之耳虚负狂心奈何奈何外抄稿一纸乃弟实心招伏兄千万相体象山所谓一钱单客自合如此万一血气可回兄或脱离苦海尚得相从武夷山中了此夙约不然终身作赘物矣诸不尽言
　　答万曰忠
　　来书所述皆属经常其所指大要近之然此只知见耳凡聪明者善推求推求则得之易而亦易变幻故其弊也旷笃实者喜持守持守则夺之难而亦难通达故其弊也拘夫知见既得之以推求矣倏忽转移之间万感交错孰为反观气机相乗习根起于隐伏即与向时知见了不干涉又孰能即为别白使之烱然内莹丝毫不令少杂哉故知见透彻即是明善不透彻即是支离见解如所谓弄精魂者犹是作用之谬非吾人知见可拟此处如澄浊水相似直须久久调习又如生驹入衔辔其始不能不烦鞭策之劳未可遽以知见所到便谓足力可几也曰忠思之以为然否往年孤寂中得曰忠来真如空谷之音终日方资益不暇虽或有欲语者亦不忍发今吾与曰忠相防既不数数曰忠相倚更复何人于此不吐肝膈不特负曰忠且自负此心矣曰忠幸听之曰忠髙才博识卓立而多能视拙讷者若不在目曰忠自视亦尝以为病否乎或犹有未觉乎夫论才智技能髙下则诚有髙下也至于心源一切皆所不容昨见曰忠文字论荡荡难名处有曰若无一善可名若无一能可状曰忠自视去此何如哉倘未尽然则前之知见以为愈微愈凝以为不测以为非二以为本末终始者皆足以増其髙睨论未知与古人质实澹泊视天下一能胜予者果如何也凡人莫不各有习根区区之习多在柔弱依违不自振饬视曰忠为不及今嵗静坐以来平生缺失不待检防明若观火真有不欲久生之愤但得此心净洁便可瞑目不复他求若曰忠一日千里之势道路颇长明年一别更不知相防有期否故相望尤切曰忠读之还以数字相报明春暇日能一来指我膏肓未必非荆川所望于吾辈以为暝目者也曰忠念之
　　答李中溪
　　承示心性四图并诸説分别心意情与性识与知皆极精宻读之一一皆无逆于心非执事脱去儒家言语见解断未易至此受益受惠多矣诗有之不识不知顺帝之则此已明言示人第人不自觉察为陈言所蔽汩没以终身耳仆自己酉以后幸亦稍觉以为知识之与良知感中有寂与随物流转皆似是而非漫有所论世之谈学者闻之谓与良知之説不类颇费词説今已不复向人开口惟从此自寻路径要之如执事所谓悟之一字不同宜其哓哓不自觉也惟饮宋儒之毒一句断尽训诂人更复何説虽然仆亦窃有请焉悟之一字似亦当辨有因言而悟者有不因言而悟者不因言而悟真悟也上也因言而悟者亦当辨前人有此言吾体验得之适与契合此亦真悟即谓之不因言而悟可也有因前人有此言思惟反观而后悟此虽自我得之却不免因言而起其次也有因人解説前人之言从而持行渐渐后悟若无此言便无此悟是又其次矣悟有不同则见性亦有不同见性不同则立言亦有不同立言不同则入道亦有不同彼真悟者横説竖説无有不可即众人之言便可上达所谓言近指远不落言诠者也因言而悟者舍此言便无所托必守一説寻一路虽未尝非学去圣域亦逺矣执事所言其无所因乎抑亦有所从入而后悟乎有所从入而言诠不除恐于本性尚未能了无一物如不识不知之云是犹有可进而求也末后弃家缘一着只可作比拟看若即真又是佛家作用儒仙佛三家自有不同知其不同又不疑其所同夫是谓之真悟此不惑二字夫子所以待四十也仆无所悟不独道舆为然辱不鄙下问不敢不尽其愚风便更教之
　　答邹西渠
　　承手谕累数百言惟恐迷鄙昧不惮启发中间指良知为明明徳之实地与古人明明徳于天下之愿欲真种而因推寂感一体兼致极其周悉皆一一深契于心不见可疑感激垂念何可云喻非执事真能明明徳于不肖宜不至是也敬谢敬谢生往嵗闻人谈大约宗防亦不异此悠悠嵗年于自身絶不相干即着实下工夫犹不免依言脩为未是亲下手种去冬天启其衷一切应酧尽从谢絶更不从闻言中讨生活却向里寻求得寸守寸近虽影响有少路径尚未能拈掇以请俟日用相应不复多渗方期请质左右且相报也
　　答曽月塘
　　吾兄能于平风静波中识得风波此方有入处详来谕凡应酬未尽是良知本然条理故于精神足时大涉周旋似有所加到困惫后便生厌心似有所损此已説到良知本然条理不可加不可损处但须于寻常言动处识得此条理方时时有辨别又须于寻常中调习得熟方处处有工夫岂特遇人有厌心为有加损即闲中快活处亦皆有之须着得工夫方是无众寡无小大无敢慢不然见人生厌心无人生快活心总是心随境转不是境随心转也事上磨炼正谓如此此是格物譬之服药此是正方如生近日尽絶应酧又是随病立方譬之饮食随物可以养生若身有疾便素食亦是养生若伤食便减食亦是养生故精神如常即应酧是格物精神当养即少事是格物此是一事不是两事执定一説教人不得执定一説自学不得要之有益是真工夫也
　　与王塘南
　　执事往日见教以常知为主便自照察不遗又谓此知烱烱即死亦终有安顿处近时当亦精明矣生絶外许时不似旧散漫太甚只觉宁息处非可以人力为即精明处亦不可以人力为不可以人力为而后工夫至密而可久不识执事证之为如何也言不尽意惟逆志而教之
　　与詹毅斋
　　每读白沙翁诗有言白头不负垂髫志记得城西就馆时适与心契葢仆未尝忘仙居寺则当时诸兄亦未尝不往来于懐忽忽老至感念今昔谁能已于悲乎李子为邮时领教札又如对面语第未见顔色耳中庸説首尾贯彻受益不细惟独知恶几与慎独工夫微有未合谓良知与物无对故谓之独诚是也独知之明良知固不泯矣卜度拟议果皆良知矣乎中庸言独而注増独知字言良知者因喜附之或非子思意也来谕谓独指天命之牲言得之矣知几其神几者动之微也微者道心而谓有恶几可乎故曰动而未形有无之间犹曰动而无动之云也而后人以念头初动当之逺矣知此则几前为二氏几后为五伯而研几者为动静不偏来谕似皆未尽周子几善恶之言言惟几故别善恶能知几非一念之善可能尽故曰几之先见葢至善也常以至善为主是天命自主常能慎独常依中庸常服膺此一善是谓先几如是而有失有过其复而改方不甚逺若使两物对待去彼就此此岂所谓斋明岂所谓择善固执者乎此宋儒传述失宗云然象山先立乎大固不若是劳扰补凑也且当物欲意见之壅障即时消改以之言事之大者可矣一言一动顷刻倐忽之间其何以自谋乎来谕精研审察各依天则而行之已得端绪但濬源与导流未可并论集义义袭孟子所以不惮烦而谆谆也
　　与泉口果斋侄
　　余自冬至后即屏坐一室更不见诸賔客亦欲收拾精神了自家一心即今不出戸者三月余尚未有所得只觉见过分明一切淡薄得下到终时不至抱歉足矣来谕静坐乃工夫至宻处此延平传授正宗孟浪一生未有凑泊柰何柰何
　　与郑大巡
　　生妄意问学垂老靡有所成而多病早衰深负夙志今惟有嘿坐一室收拾驰骛惟念求作淳朴野夫复还造化庶几不枉此生他非敢闻也手谕所指自是质实向里乃古人议论未形事实先着之教得之无任忻领执事方以风采动朝着功业壮社稷即此植立世道所赖不小若鄙人仅如前之所云是求寡一己之过犹恐未能乌望有益乡里哉因之反覆沉思重有省也
　　与凌洋山
　　萧丽水使来致手书多恵愧感交集执事闻仆闭闗若有疑于外道者殊不然也往年泛滥于各家深竒老氏之以为握阴阳之枢纽可夺造化反覆叅同究其指归而辞隐义微旁解杂见不能悬亿方外庸鄙口传尤谬遂不复留意二年室中嘿坐将收拾散亡専精息念以庶几良知明莹了数十年心愿然知过虽稍宻欲得一切坚定尚是远在此当以年嵗期也夫学近亦有能言矣易简且见効者大约须絶家室去应酧枯槁深山然后可成及其成也又须宻意保养不令涉事才劳顿便散失惟与木石为伍则可此圣贤所以不屑为决非用世者所得兼也只自私二字断得此辈尽絶圣贤之道当生而生当死而死致命遂志杀身成仁宁作此等见识耶执事髙朗者可以一言而悟矣若愈病却老山中闲人有当知者俱俟执事悬车后言之今徒只搅人心耳辱知爱无以报言絶不隠惟亮之教之
　　与刘仁山
　　前奉答来问不记始末知止止处该括动静总摄内外此止即万物各得其所若见物方絜果属支离止则无倚与物同体便自能絜今世与物应酧漠不相闗固不足以语此有持万物一体之説者则又牵已从之终日沉绵于世情依阿附防以为同体不知本体沦丧更不返顾更无收摄安顿处才拈静定字面即若伤我不知无一物方能物物吾心已化于物安能运物哉此处丝毫倒一边不得若真识得即无一物亦是物各付物亦是更不须回防牵合然后为完全也正甫所谓絜矩未尝外止最是最是葢矩即是止原无彼此于鄙説原无未脗执事岂尚异视之耶近因宼乱移家入郡身独留松原终夜念吾人遭毒恻然不能安枕有述盗之焚戮者此心防防如割始知圣学只是完全此念吾辈讲学只是保守此念除此更无工夫可用更无功业可求吾辈读书原为此事今世吾人不得其所只因此事不明学非其学故身废不用便当诱掖后进发明此意毕此心事所谓其君用之安富尊荣子弟从之孝弟忠信千古圣贤扶植世教不外于此欲用世显功业与吾人求太平舍讲学更无措手处一切才智力量舍讲学更充拓不成千蹊万径相并一路一生尽干当不了何暇东驰西逐也执事闻之亦慨然否风便以数字商量尊眷幼郎之讣闻者色变伤虎之人也当之者奈何往遭妻丧以未得面诀又屡见尼不之听已而悔之故哭之恸五十之世经此颇成内损须白齿落之早有以也不善处变又安用学愿执事以吾为戒正月如白下可期一面否闽广盗充斥吉境敝邑东南俱甞其毒寒乡幸隔一水乡人相率守河曽有可恃第缘此士友相寻无虚日亦不相拒比前仅不逾户而已然善后之策尚属茫然天早悔祸或可纾眉他未敢知也逺书専使何以相报惟顺变受之命怡然中心散释毋滑天和千里之赠
　　与松峰宗室
　　来刻精研惭莫窥际安能置喙少助切磋髙唫探佛氏宻论究竟无始启发良多至于灵防圣基一句是又得吾圣贤宗防外道有不足羡者鲁斋有言万般补养皆虚伪惟有操存是要规其是之谓乎到此乃知圣贤之道至大而不局于一偏如大明中天不借爝火之光乃知万世立教在此而不在彼者有以也髙明以为何如闲中亦漫有所书附上请益亦惟教之
　　与胡正甫
　　大学工夫始于致知格物然皆为絜矩絜矩是明明徳天下实事第丝毫此间尺寸不真便絜矩不得纵云与物一体终然向外驰逐未是圣贤有天下不与法度此处倒一边不得学脉从来非一句便尽得要人承领如何耳故尧舜事业只如一防浮云过空此与胼手胝足非是两事执事谓此如何若自家未是丝毫不染一切学脉皆拈不起也风便示一言果证之
　　与陈子为
　　前孔氏人去曾顺致一书兹复附此所云増脩徳义以厌人心足见勉励迈进诚有意于古人之事区区近来衰病絶应酧一切杂务终日读书与古之圣贤为偶何等髙爽以此例执事想见静中快乐也今人笃行甚难风俗日见污下贵地近海濵尚有淳厐意味执事能朴厚诚实躬行力学内而事亲无违顔外而交友无违心言信事敬后辈可视以为法所谓是亦为政岂必有名位然后称得志哉愿执事终身成之区区亦不敢不自振饬无负知旧相期共成千古美业千里神交亦庶几可瞑矣执事闲中勘破得古来圣贤在人世中拳拳尽道初为何故是为自心有所不安须如此乎是为他人属望不容放恣须如此乎此处若见得分晓即过于读万卷书却从自心自性上磨研真意所在朝暮温绎使此处时时了心时时满意时时不敢放恣便是千古真正美业区区有志未就执事能为前驱区区敢不毕力从事
　　答周讷溪
　　闲中安乐境界有如唐虞洙泗非有福徳者不得居此何羡于天宫闻来书形容语诚令人兴亹亹动虽不相似却诚慕之自交秋经寇乱念生民惨酷迫胁身如负芒今得蹔息其境界追别乃知兄所言者日日相遇第患人不肯受用耳澄湛浑全发于喜怒哀乐一以贯之坦然无复起止此其境界兄已一口道尽何暇想像鄙人耶人之观狻猊者不若画者之为工幸不见兄故浪得兄长思耳问之朝言想当减去大半省劳念如何朝言逺来更为空负文既无以慰其思而学又无以助其益虽然安知不以惩创为激发也时事未忍更述相语有知宁为太平犬莫作乱离人不亲罹此境断不能作此语亦不能闻此语而酸鼻防心钟离诗云闲来屈指从头数得到清平有几人即是求之庶几日望恢复可以自解
　　与万曰忠
　　此心本自生生万物皆备却禁发散不得精神才不敛束容易走透便于生生处继续不来故拙讷迟钝资与道近頴敏才辨往往几浅而气浮此区区已患之疢至今未尽归根葢坐是也然幸于拙处一则受病一则尚存本质故终不以为悔恨曰忠所患不幸与区区类而頴敏才辨过之区区固所不及其超悟迈往探极深他年所造诚不可量只因此灵气发散未有浑朴纯固与世不相通处此中受病又非他人所可指陈者在曰忠自察自见自悟自改葢凡于道理看得圆活事体照得周匝利害辨得分晓情伪觉得微细便是得力亦便是受亏知识渐开如水出窦开窦虽小将来渗漉终难阻塞年益长知益广受亏益大而今更无别法收拾于世情渐刋落安身渐有地步时时不昧此良知如马被衔辔束缚即容易脱畧不得矣曰忠此去必达达则归来难期此是终身经歴仕途要处不独一二年中事也曰忠闻之不见迂否区区近独留乡亲友相亮皆少往来两月间如处深山无人境晨起宴眠颇觉无事因悟已往之病日间此心自有主宰不走透恍然足乐往往思与曰忠面对时翻不得共此景象闲中辄复布此致切磋之意曰忠亦当思有以报我毋以其衰弱不足与共事也
　　答双江公
　　周子曰几者动之微此千圣之命脉至此始尽露其防无二几也万动俱微是谓知几稍涉于动便是失几兢兢业业吃在此此几谓之为一亦可谓之为万亦可葢一即一切一切即一佛家已识此件若训为万务不见执中的意思在众人视之为万务在圣人视之为万几微与不微所由辨也六经指工夫有要处至于提掇语却又无二无有精粗除却执中更无兢业以兢业与行所无事作二义看似尚可论来谕谓兢业葢有所在不知更何在也
　　与刘静之
　　学者谈道譬人问途途之次第指归一言可尽若经歴终年不能徧也志意定即无适越北辕之患此却须早决只以平日闻之庭训者实践不违区区不过督促耳
　　与曽于健
　　维扬书中不忘检防慰慰区区近来因闲静少事觉此心稍穏贴无甚存亡之异此等景象寻常当俱有之只为自家主意不定夺之者众以趋向攻取容易从散漫中荡却以此不成片叚耳风波中更要加意如把舵然安流与临险手势亦当别论自求方便可也
　　与周洞岩
　　病卧榻上辱执事枉晤未得尽领教防是后即有均里之役纷纷至今即此颇知以炼吾心始知心定处无动静二境之别因之更有寻向防龙溪自怀玉来与信宿颇相印证不以为逺从此可以安身矣执事昔时曽以之一字相赠比见防报为之哂曰祸福有定吾辈何庸心哉乃知孔门受命二字无无不也冗中裁布不尽欲言风便幸教我
　　与刘少衡
　　吾辈既知以学自命凡处人世固当直心直意不容复有遮蔽至处知已尤当尽忘形迹不容复嫌忌然于当言当嘿自有天则亦不由人加减分毫不惟区区不能自必于心即执事亦不能取必于我此正所谓分殊处此处容易忽过便不是精义终当致悔致吝学之不容己如此一以慎于出语为戒一以乐于听言为心彼此所处之地不同而心无不同分之不得不殊又如此今世尽从抹摋似太直致无有义可精矣如何如何出处之际岂不鉴执事之恳切哉言之详者解其忧之深也敬所遭论士人多为嗟惜临事力量未见有过之者第此心或未尽朴拙若遽捐弃如美才何乆闻考察辨核颇得致力甚慰甚慰稍有捄正所补不小为善类庆区区山中无他长进只觉杂思不生烱烱此心独存时无物可比拟共故人乐北向以道耳逺书忽来既告以善复分以财对之赧赧何以相报惟执事力学不懈千里之祝
　　与李南屏
　　某生也晩不及仰瞻盛履动丰采于朝行比退而跧伏田畆又不能越疆执贽问业释疑为师以资之助徒听士人叙述咸曰南屏公倡明正学于其乡纯纯然笃厚君子庶几所谓子弟从之孝弟忠信焉者则私心愧慕以为不及犹念未闻绪论发其颛防以厉怠肆乃今不逺数百里惠之教言反覆于体统工夫之详惟恐后生陷溺于所见持胜心而不知自反以为斯道之害亹亹数百言不辍诚悯流弊而思援之此嘉惠后学盛心也某何幸获此譬之行者有指途而为之先驱即懦夫且奋足促步矣某质最下少年妄有志于古人自先师谷平先生见背之后自以为学絶道丧师友凋落所恃以为吾之凖则者赖有贤圣之诗书幸而可求故曰尚论古之人颂其诗读其书又论其世葢学本无穷非可以一人之见遽尔抹摋涂生民之耳目罔之使入陷穽也以是闻言往往未敢轻附而必反之于己以求合于古人近年衰病屏弃应酧独坐一室益见吾之此心与古人之所言尚觉逺甚如来谕理一分殊与夫知行之説固皆先儒吃为人提掇指示使不至茫荡简略耳所恨时过迄无所成惟思收之桑榆如古人所谓吾还造化者日以自効或不至自辱耳远闻先生瞑目端坐收视反听独寤千古必有深得于中难以语人者故姑举先儒数语以开其端
　　与吴冠山
　　不肖少而学道白首茫无所知一切见闻皆非已有今觉仁体一叚意思却是吾儒本真当下遇境随分应酧过去此间不敢因之厌怠驰逐方为了事日间亦渐以此自遣若来谕本贞原是打坐人合当理防却近来悟得如此而生如此而死原是吾儒本分于中有所着意似不受命故与向来所见又若差别
　　答刘可贤
　　书来喜慰喜慰久矣此音不闻葢凡来问者世情耳未有为身心者非吾可贤其孰能之能使此心皎然无摇改忽畧此已渐有次第其云执着乃用工稍生自有之到纯熟自当轻省不可便生厌心此处一有憎厌疑贰便是邪魔作祟絶不可放过也古人为学多以三年为言言其乆也乌有少甞试而遽求方便者耶知见之长乃其生意非吾所能与也不观树艺乎吾当栽培者根本耳至其为枝为叶即老圃不能必也今于初下手便思长知见譬之根未着土便思何处生枝何处发叶不已过乎此心只虑不虚不凝不存收聚之久杂念不兴如树根本足春意才至当勃然不可御若疑皎然者不见灵明即如根本上何得有枝叶来然未有求枝叶不防根本者可以譬而解矣此件若欲启发明爽无如传习録至其规矩匡廓无如二程全书既能自持又即二书印证久之防当有豁然时也工夫节次中自有无端景象龃龉不妨时时见问兼馆中优暇正是専精之时煆炼可以坚根基不患至应事时有蹉跌也珎重珎重风雨中正尔独坐荅此如对面谈
　　与王养明
　　敝都评议已定大凡处人之道当委曲调停不得与物为敌真能前后左右均齐方正始是絜矩始能使人无怨如是而犹有怨非我致之矣自始至今幸絶未尝有厌心故终日纷纷絶未尝觉劳顿缘动神而后有劳神气不动即动应与静中无有异境此中虚而无物故也经此一番又极领益只自处与处人未动丝发意便自无事稍涉动意未有不应者此学问印证处也又因以知圣人顺以治天下天下靡不从者不问可知征之目前益信恨老矣无能远致徒小试自信为吾弟决疑耳此意向他人勿道之相信者不妨相率而详言之经事乃知得友之难拳拳与人为善吾辈之职业也
　　答刘行甫
　　来书中尽有好商量处大叚在一念自考念头能真割断即何事更能相染所谓太虚不着色相者也然今却未能即了此却须随处用磨炼工夫大叚静敛岂不是此中却藏了好散逸懒惰之病能无问事之清与俗地之闲与忙皆有用处至于秀才又有本业多读书熟作文又是本业中当尽职分舍此别寻一种清闲世界受用却是禅家解脱矣能于读书作文中一毫不苟尽细腻功夫便是执事敬葢此事乃圣人精蕴能与穷究到底非细心如何做得推之事事皆然他日始不落空虚障近日出山有所警悟故以告吾子相见同志亦烦语以此説能如此用功而透得不染一着却是真欛柄矣
　　与钱绪山
　　兄在南浦一日未安则弟不能安松原一日今离去大远此心如何兄见夜坐诗中间指先天之病非谓先天也谓学也记得白沙夜坐有云些儿若问天根处亥子中间得最真又云吾儒自有中和在谁防求之未发前是白沙无心于言也信口拈来自与道合白沙虽欲靳之有不可得者也不肖正欲反其意而言不自达为之愧愧然不敢妄言乃尊兄终身之惠不敢不敏病戒多年复此喋喋不任惶恐
　　与习时甫
　　前胡庐山君来顾旬余备询动息云独处小园街衢中无往来迹其他无问即此可谓能立志矣人之一身犹置器然置之安危则安危随之圣贤庸鄙之归亦犹是也一日不学即同罔生顷刻能学天地清泰何乐如之来书所言应是静中与动未契凡动未尽契皆由此间静中尚有丝毫执着果空到底眼前皆属寻常孰为相忤对乱丛此间清淡如水方是真騐与平日逈异者染不得也染即不宜相近以胜之近赖诸友相寻者多颇不落莫如此而始如此而终足矣幸执事前驱夹辅之
　　与王信卿
　　不肖衰矣无所求于世惟得贤者朝夕可毕此生来教太殷拟非等类自顾増愧色矣方主精明惧落睹闻方主混沌惧入昏瞆此于识认处未端的故有此疑今有见亡子而疑其为妖魔矣乎终日一意内照不起息灭想不起作用想任其自动务求的实或真或伪必自能辩即此能便自有得大端贵乆逺不贵速化道未易至故也
　　答杜道升
　　来谕随在有感受益不细所言疎遗一节毕竟当时重于向内有虚寂象故如此自来虚实寂感内外原是一件更无两件言其无有不是故谓之实言其无少夹杂故谓之虚言其随事能应故谓之感言其随处无有故谓之寂以此自了故谓之内以此俱了故谓之外真无有分别者真能时时精明强健真一切俱了矣但谓虚寂本体常止不动却要善看不然説本体説不动便能作梗便不是真虚寂矣
　　与伍敦夫
　　卧病数年故交踈絶非朋友之弃我实自不能当应酧也一见倾倒乌能忘情吾儒有正脉久矣不续俟之豪杰自愧负平生遂令相知指以为鉴阻其前进是空谈之罪也虽然豪杰有待乎哉畴昔之夜言虽不广不甚背于父师之训贤弟能果悚听惕思是区区者传述父师之训不谬可以免于罪矣百年倐忽相晤能几万万珍重
　　答曽于野
　　三月二十五日得二月初手书中间条写问学委曲处自来未有若是之殷山中得此感助不少真百朋之锡也谬意于学自二十三嵗始然起灭相寻嵗复一嵗虽有警惧终不免失枝落节入于罪过常不自知近始可以承借又苦请正之远故于来书真不忍释手耳处处从小利害克治便是克己实事便是处死生成败之根亦不论有事无事此处放过更无是处于克治知费力与浊乱此是生熟安勉分限不安分限将下手实际便欲并成徳时论似稍悬絶此涉于比拟太过不知工夫纯熟只在常明少昏渐渐求进到得成片叚却真是咽喉下能着力能下此刀与一念一事是非不同却是得先几也据来示请正惟近者日进髙明尚烦指诲
　　与姜鳯阿
　　七夕得正月二日书感日月流迈为之恻然不奉执事徳音二年海内寥寥知已能复有几执事不释于生犹生拳拳于执事也自己未闭一室今四五年正欲谢絶应酧完养精力中间经荆川诸君之变与外警之侵终不能使耳目廓然一无所染毕竟少事得稍専精自后相见可减愧色以此絶无阈外之思来书责之之意厚矣厚矣生亦岂忍自比于沮溺荷蓧之流以负夙心哉顾于出处之义颇有分限多病羸废天若痼之然残喘少留得与乡之子弟一二人防绎旧闻以毕私愿是人之有为犹已为之圣贤无穷之心虽不敢望其万一然亦庶几饩羊矣岂必尽出于我然后足以称心哉又因来书窃以自慰以为执事既以此责之生则必以此责之已而不忍一日忘吾同胞以答其相望之素则天下未为无人也以天下而有是人则生之羸废为天所痼者乃所以怜之以遂其私愿又未为无意也执事又何诿耶
　　答刘汝周
　　天下至赜不可恶也学者不知恶智而误以至赜为可恶左矣行与止皆有止者存行有时而无而止无时可息是也今之忘工夫者何哉非有大不忘者隠于中乎故必大忘而后不可忘者存此非人可为也天也庄列窥之矣来简颇近之然非言也于纷扰中未尝忘乃近之也识之哉
　　与李石冈
　　讲学一路生未有得自顾一生从事不谓不乆承问不任愧愧执事如有意于此以为安身毕老之务真不世希际生敢漫闻之夫明道诸君子所以承此统者非以读书之多积久而致然也明道尝云吾学虽有所受天理二字却是自家体贴出来是体贴者明道自为之自得之无所借于人也谓纯熟必竭才而能此实言也生尝侍执事矣诸好不动嵗月甚乆即此便无支吾言支吾即是竭才所争只动静打并如何耳此心原无内外可言以内外分原是俗见有内外便有动静若真体贴此心当下説有説无果在何处于此稍有分别便是真见守此不少搀和便是真得六经四子皆言此事此事到手便书本俱是实话亦便是闲话从此日用安闲纵尽遗忘始是好处也
　　与傅国卿
　　吾辈有数十年不相见而学问真实者谓之日日相见则可相见之实固不在言语相接拜揖之殷勤也来谕所谓形气以后自我本来真实似矣乃又谓漫无歉已之説何哉此处不得放过须是一刀两断是非善恶立辨向背未可依违也
　　与许敬庵
　　逺承惠问有若莫逆山中懐人之念勃然有兴此学所赖于人者在自寻求即身发挥渐有自得一切言句皆拈不似此乃实语与寻常追风捕影者不同也先生岂有意乎惟自省察不尽瞻仰
　　与刘见川
　　久因病废日远教益近始得侍诸友朝夕辱兄审虑而提撕之何幸何幸孔门博文约礼之教无非即人身心纳之规矩固非为远也今世则不然矣夫不诱之以规矩而惟远之务犹异是闭之门而谈天衢不可得也一二年来深惩此弊诸友相从畧有径路可寻令郎静之弟方将有事于此赖公之力早入徯径即不恨闻道之晩也临书不任瞻依
</div>
    <div class="pagination">
<a href="念庵文集_page3.html">上一页</a><a href="念庵文集.html">1</a><a href="念庵文集_page2.html">2</a><a href="念庵文集_page3.html">3</a><span class="current-page">4</span><a href="念庵文集_page5.html">5</a><a href="念庵文集_page6.html">6</a><a href="念庵文集_page7.html">7</a><a href="念庵文集_page8.html">8</a><a href="念庵文集_page9.html">9</a><span>...</span><a href="念庵文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
