<!DOCTYPE html>
<html>
<head>
    <meta charset="UTF-8">
    <title>午亭文编 - 第 48 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 48 页/共 72 页</h1>
    <div class="content">　　赐御书兼为王母称夀索诗因同赴南苑马上口占为
　　赠
　　燕赵流风间气生黄图人物汉西京阙城地濶开南苑山海天髙见北平辇道晓随春树转殿庐新奏袐书成多君
　　御承恩日正是长筵进玉觥
　　出郭见山桃花早开二首
　　汶篁冻叶影离披惆怅江梅雪满枝惟有山桃太狡狯一春先放早春时
　　双眉岳岳重如山怕见飞花防髩斑红杏緑杨都后汝相看陡觉破愁顔
　　楮牕雪后闲咏
　　雪飘檐树冻霑枝烟景销沉歳闰时三月春寒归燕少今年人老见花迟已堪酒尽忘弓影那惜诗成恼髩丝自是黄杨悭节天工一物不曾私
　　浙闽总督梁公调生日其门下士为求诗
　　往事金陵忆请缨鲸波风卷阵云横频年节钺兼文武一代勲名罢甲兵海峤八闽今半壁江天万里旧长城东南多是甘棠地已识台星正玉衡
　　张孝先中丞开府闽中
　　开府年来出至公玉銮宣
　　诏大江东清如秋水涵溟海直比朱弦应化工百道楼船回下濑三呼笙鹤过登嵩衣裳正及防龙位已奏巻阿豹尾中
　　咏懐简西陂先生
　　一月不相见三春有所思残花遮径浅孤鸟托枝迟物望如公在生涯敢自私祗应垂老意摅冩向西陂
　　和阳闗曲三首
　　栁色年年似渭城客中相送客中行一杯酒尽君须去故遣阳闗三叠声
　　银瓶沽酒玉壶倾醉别多于醒别情与君莫作匆匆别聴取阳闗第四声
　　酒醒人逺栁条闲草长沙塲接塞山遥识玉门春不度夕阳何处是阳闗
　　闰月二十一日题野人壁
　　有意天工闰歳华春光偏在野人家差科未动闲时节相见匆匆为看花
　　西陂歌八首送牧仲太宰致政还商丘
　　将归不作送行诗説着青山惹梦思才渡黄河人未逺午亭沁水接西陂
　　正忆西陂隔翠微网鱼刈麦弄晴晖明农却笑鹰扬老罢钓河邉不见归
　　城郭人呼垤泽门归来行马旧犹存囘思赫赫宗周业防子千秋有裔孙
　　铁石心肠赋最竒宋公池馆早梅时朝来睡穏檐日看罢南枝见北枝
　　赤松黄石有前期人似留侯更莫疑错比渭滨归去晚年来未及钓璜时
　　细雨为霖知好春东阡南陌指平津亳丘遗老欣相语公是商家梦里人
　　文雅台邉大树枝緑隂春长草离离桐珪世及唐封逺到日先看贾至碑
　　堂开五老杜祁公八十年时当老翁且待潞公九十外我来并驾谒髙嵩
　　寄弟梅庄
　　风动百花好紫荆照眼明友于闗至性儿女累虚名五斗陶家意千秋季子情题书心绪乱那得尽平生
　　五月初七日防
　　恩问臣病状感而恭纪
　　眼洗黄连风黯吹惊传好语泪双垂祗应疾痛呼天诉已见矜怜荷
　　圣知七日梦魂逰
　　帝所一槎星汉问秋期归来穏续陈情疏再奏
　　重瞳报典司
　　送子文之南安
　　玉舸万里度黔阳新换铜符下豫章已有风謡闻按郡最多文采见为郎梅花南岭春先放江水东流路自长政暇从容过幕府要令词赋续三王
　　再送牧翁
　　家近青山欲尽头太行新月古懐州遥知一洒临分泪能使黄河水倒流
　　南来沁水北双鱼中有佳人锦字书归去未归君已去西风揺落雁飞初
　　为子文书褚公橅本兰亭有米海岳跋禇公书米所自出也子文书实本文皇册兼诸家精意有名于时因以为赠
　　昭陵典册尚嶙峋米老谁当继后尘更得文皇亲激赏祗疑登善是前身
　　蓟北门送人
　　言从龙尾下系马此荒村海日辽西路天风蓟北门塞山木落逺沙野雁飞昏余亦茫茫客离心安可论
　　北墅二首
　　市朝耽僻处林野得逰行身为随人懒名【一作官】因入道轻墙花欹欲避巷栁侧还迎风景何迁次无心物自平疎树见茆屋孤云来逺村野鳬依冻水篱犬出闲门老渐收书帙愁仍命酒樽海风吹白月相对倒金盆
　　野宿观送别者
　　宿鸟犹在树征夫已欵门夜霜盈别袖山月照行轩往路人将逺离觞酒尚温劳劳亭畔栁销得防回魂
　　十八日北墅蚤起书
　　道心逺尘市野兴惬郊扉酒緑泛不浅灯花开未稀晨钟人倦起残月雁孤飞一夕西山外林泉梦觉非
　　简王思显侍御
　　仍是天涯客能忘世上情那将诗送老聊用酒为名黑髪虽难变丹砂竟可成长吟摩诘句辛苦学无生
　　冬日书懐
　　已看寒腊近不厌歳华频岸栁催眉放江梅作意新世应轻白髪我自惜青春暗与东风约驱车草似茵
　　自题楮窓诗后与吉人
　　楮窓人又老相对叶凋残近觉无能好还思忍事难慵拈书帙厚喜接酒杯寛赖有新题句凭君暖眼看晓行西山下懐素心兼寄秋厓闽中荀六荀少粤东
　　太行千万叠人在太行西与汝为兄弟多生合解擕野云归路逺霜鸟宿枝低更想遥天末如闲猿夜啼十二月二十日梦中得句春苑多桃李孤松独称心云是白香山所贻觉而有异因续成诗
　　春苑多桃李孤松独称心梦中名句味天上紫虚音夫子云何在髙风实所钦诗仙题凤声价重鸡林最有文章贵还知道徳深言辞尝谏诤勲业不销沉千里黄河曲三峯华岳临昙花开一见薝卜与重寻骑换令公鹤弦添元亮琴唐家犹盛日精爽到如今
　　半日村
　　唐诗人郎士元酬王季友题半日村别业诗村暎寒原日巳斜烟生宻竹早归鸦长溪南路当羣岫半景东邻照数家余往来北墅率在夕阳时偶诵君胄之诗谓亦可以半日名兹村也
　　行尽髙城望北原寒烟衰栁向柴门鸟鸣欲下斜阳树客到堪题半日村自古繁华成寂莫只今好景易黄昏红罏暖炕推窓坐新月还当泛酒樽
　　夀樊秋试失解有作
　　晋阳宫栁噪寒鵶桂叶飘零烟月斜孺子已堪为逐客老人那得不思家槐根待醒残年梦梅蘂禁看破腊花闻道春耕田絶少阳坡留与种秋
　　十一月十七日半日村草堂独宿壮履以事归城中排闷作二首
　　曲巷茆堂转药栏新丰将作旧村看青山送老千年在紫陌寻幽半日欢懒慢从教书帙乱忙闲放任酒杯寛墙花阶草饶春意况有园松耐歳寒
　　半日离家半日欢老人情绪亦无端自怜为客衰顔冷那敢逢人白眼看坐久山村真寂寂夜来冬月尚团团应知短檠摊书处犹是寒窓映雪寒
　　半日村晓起即事
　　沙寒幽草覆清溪步野村邉独杖藜千里云山行塞逺四围烟树接天低流泉近海还趋北落月临闗故向西昨梦分明在岩谷数声催断五更鸡
　　半日村即事述懐寄朱竹垞
　　西郊槐市逺北墅草堂偏紫陌韶华晚黄尘歳序迁偶来尝半日小住或经年裂帛湖隂迥来青阁道悬飞云交碧树幽涧出红泉览结情难徧登临兴毎牵缭墙环斗极列馆应星躔邸第看荣谢蓬茆得静便图书容懒慢丘壑可流连入直居人后投林在鸟先风光堪送老景物似归田洛下三生客江东八咏篇多时常缱绻即事益纒绵伊昔宫庭里相随供奉前公才真特达契分与周旋文史纷填委言辞赖讨研蛟龙腾彩笔鸾凤上华笺自赏千金贵谁为半额妍蛾眉从古妬狗监几人贤浩荡江湖外萧条杖履邉寳牀香渐散团扇月空圆花为春愁放风因急雨颠暮霞犹片片霜菊尚鲜鲜独有残年者归与盍已焉对人同野鹤无语类寒蝉防缀丝纶簿栖迟粥饭縁漏稀银箭水日慢绮窓钱身世诚由命行藏岂任天劄尝两回上【谓两进折子乞归】书待一封专已蜡登山屐还寻载雪船故人知好在双鬓各飘然天夀崇明徳思君一勉防
　　桐城先生挽诗四十韵【有序】
　　桐城先生初以史官特擢长直
　　内庐阅数载予始由翰林学士掌院事被
　　宣召间日月一至至或更歳时复出与公聫事最久公洊歴院部及参大政入侍帷幄出践台阁予前后在官未尝与公不相从也公既予告归予实忝继公后公和而不屈约而能通口无言过动为行表拟量絜徳予多愧焉典型犹在哲人云亡终始之际得无怆懐衔恸致词毕摅情志
　　同天逰复旦惟岳降生申世向百年老公为千载人台阶环斗极箕尾上钩陈达命元通化登仙竟若神【公见梦巳为文昌列仙】龙眠腾赤道鹏运絶苍旻时论归前辈斯文起后尘过门伤赐第为位哭霑巾令徳今长在流徽久不冺魏徴多妩媚子夀更清醇履次平如水经冬暖似春共知经术美直取性情真有犯心何校忘机物自驯罢琴声断咽别鹤唳嚬呻贱子衰庸日恭承
　　明圣辰追陪纷感激迟暮易逡廵弱植依温树非材忝积薪凄凉饱韩菽潇洒想吴莼饯宴樽罍盛班寮祖席匀湖山疏沼榭雨露滴松筠最惬幽栖志髙标独立身寒更待漏院羸马子城闉萧飒惊从众乖离失所亲冰兢趋阁道惶恐接麻纶往事看调鼎余波欲问津酒罏约犀首卜肆谢严遵自拨形骸累宁由禄命屯且容行坦坦不觉走踆踆指口翻成错摧眉敢效颦裵囘深殿路邂逅大江濵聚散逾三纪逢迎再浃旬先生怜故旧后死痛沉沦何处青囊药堪扶凅辙鳞还丹应有术冲举岂无因沟壑嗟填委云霄讶屈伸葛公泉味冽苦县李尝新
　　帝所升贤喆
　　朝家念旧臣浮生投浄域上宰佐鸿钧幽賛参轩姒神功迈渭莘精诚仍报国灵爽必殊伦明月清风夜无辞入梦频
　　园栁送南归客
　　园栁凄迷恋落晖不成攀折送人归晓风何处栖枝鸟正是江南雁北飞
　　阁中见题名録有懐张泽长下第
　　村花溪草共柴荆几度春风在逺行松月照窓思伴直杏烟防笔怅题名家山正是懐君处客路翻同下第情那有斯人滞空谷皇天老眼自分明
　　杏花二首
　　昨朝红蘂巳离离今日花开定不迟未到晓钟人别去归时应惜未开时
　　客舍红芳又一时别时常早见时迟成隂结子匆匆过知汝明年可对谁
　　北寺坐久对花作
　　懒慢时常絶送迎相逢且作看花行忘花坐久兼忘我何况悠悠世上情
　　杏花半落又题二首
　　宛转辞枝似别家飘零衰白向天涯春光未老多桃李恠底心情为杏花
　　绛雪飘萧落似银年年有约趂芳春祗怜白髪终难变总有丹砂信不真
　　去歳与牧仲同出西便门今春过此门感旧却寄
　　音书迢遰雁飞翻往事重堪与细论十里烟花随辇路五更灯火出谯门东都祖帐何人在北海賔朋旧日存再见渭城新栁色残年销得几回魂
　　夜读四书有作
　　萧然衣马耻轻肥更觉闲门客到稀未尽百年谁竟是巳过七十早知非天回邹鲁生人命地转江河造化机道在六经先四子焚膏还欲继余晖
　　独坐与泽长示随正
　　独卷残书坐谁堪继夜缸花飞红湿砚蝶舞緑隂窓晩景春犹在归心老却降相怜去住意客梦各双双
</div>
    <div class="pagination">
<a href="午亭文编_page47.html">上一页</a><span>...</span><a href="午亭文编_page43.html">43</a><a href="午亭文编_page44.html">44</a><a href="午亭文编_page45.html">45</a><a href="午亭文编_page46.html">46</a><a href="午亭文编_page47.html">47</a><span class="current-page">48</span><a href="午亭文编_page49.html">49</a><a href="午亭文编_page50.html">50</a><a href="午亭文编_page51.html">51</a><a href="午亭文编_page52.html">52</a><a href="午亭文编_page53.html">53</a><span>...</span><a href="午亭文编_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
