<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 188 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 188 页/共 296 页</h1>
    <div class="content">　　突兀数拳石兴来思振衣刹连波色动帆带夕阳归树老猿窥易僧贫鸟下稀毋劳感衰替宗社已全非
　　生日于泖塔避客作
　　六十寻常有纷余旧念牵莫谈弧矢【阙】　　蓼莪篇白社堪投老青山不计年祗应逄此月长唤泖湖船
　　诞辰次日解斋自嘲
　　纵减尘中累犹残物外名从人称下夀而我爱无生僧辍钟时饭船余网后羮陶觞与何肉虽有不关情
　　夀伯融王孙五十时以除夕生
　　及君知命境况复覧揆辰王国生桢后明堂布魏新桑蓬送残腊汤饼向初春留得添筹客同为守嵗人龙司理君善得量移之命自徽过访有赠得六首
　　为尉不凌守居官能近民烟霞行部足鸟雀讼庭驯赏自胶东厚谗仍即墨新明堂大计吏圣主独劳神
　　其二
　　被襆何其易辕攀出且迟赐环它日在投抒片时疑我狎风波事君投山水辞朱弦毋遽絶世故有钟期
　　其三
　　长沙不吊屈绛灌乃徒劳小恨无封事何烦更反骚乆应明长者穷好近吾曹所以马新息终推龙伯髙
　　其四
　　辙迹春泥少谁来恼薜萝不嫌诗社累仍傍酒人过一字官堪薄千秋仲孰多武陵花正发归计莫蹉跎
　　其五
　　七尺丰碑在千人涕泪余差闻董狐笔能胜乐羊书【伯玉为作三碑】惠泽溪同逺清心玉不如旌旄倘重过竹马也轩渠
　　其六
　　万事吾难解孤懐可易开即今毋贵少能不小怜才浊雾霾文苑雌风冷啸台新知寻老别悲喜逓相催
　　送丁先生试廻再赴太湖县学广文
　　此日公车对谁怜博士才三鳣伯起席一鹤令威来白水为供帐青山是讲台太湖名偶尔莫逐钓船廻金山上人苦行头陀行若一切无渉者得刘子威赠言数百字而犹乞余诗未已为子威所廹勉成一律老夫其尤罪魁也哉
　　刘郎才滚滚赠汝若干言是否西来意将非不二门细应探业识难是铲名根我更沉沦者羣经空自飜友人潘景升文成而屈于试慷慨将游北雍余以诗壮之且招之
　　自草西征就何人不问潘诸生争避席六艺许登坛邸近平津暖台空易水寒朱弦虽可贵留向伯牙弹
　　其二
　　蕴结长沙涕追随邺下游举头皆绛灌何处着应刘虎观虽堪羙鸿都莫浪投菰芦天一曲虚却李膺舟
　　赠柳陈父
　　吾爱桞夷旷相逄输素襟紫髯伧父相白雪郢人音未办买山橐谁怜避地心世情杯酒似处处可浮沉
　　赠王吏部之子太学元祯
　　先朝论吏部简要有王戎今日郎君长居然乃父风束书游太学起草擅江东似过襄阳里时时口习公邓孺孝雅士也出新诗数十章防余饮之酒赠之诗
　　新诗不在广晚交难便轻一诺了倾盖五言足长城醉指弇中色何烦世上名他日良常顶与君听松声
　　览古感时偶成十古律
　　知已世不易知人吾亦然方共东山隠甚谓安石贤物议善翻覆时情多变迁何如饮清泌髙咏白驹篇
　　其二
　　右军本清贵暮年厌时私偶闻逺游讯遂结良常期峥嵘破羌帖掩抑誓墓辞朝贤未应悉惟许蓝田知
　　其三
　　阿游踞东阁赣君谈坐隅小生乃相吏苟出当非夫感慨事已往功名人自愚纵甘嗟来食念此非穷途
　　其四
　　东京昔云季贤哲亦憧憧少犹慕党锢晩则趋中庸吾爱黄叔度世矜郭林宗揽辉固威鳯无闷乃潜龙
　　其五
　　何由贡禹冠寂寂向空弹薇蕨尽堪饱薜萝殊未寒将无弋腐防谓欲饵鹓鸾见侮乃如此雄心胡不残
　　其六
　　元王溷大厯矫矫独杨公所以白麻下弇然素丝风驺呵京兆削粉黛汾阳空虽怜夺之早髙名翻得终
　　其七
　　冬寒衣一称朝饥酒再廵老叨儿女惠粗足渔樵身防安恬遯野子鱼惭要津苟无青云望何必登故人
　　其八
　　少日不知佞老来寜贡谀念君当尔尔聊此布区区廊庙既已圣山林安自愚忘机独鸥鸟或可与之俱
　　其九
　　朝事不入耳入恐滞眉端君子自为敌小人能即安牛李横角觝洛蜀竞崩湍未必深山内闻歌行路难
　　其十
　　乡书不入眼入恐翳双眸闾井有封豕衣冠多沐猴东家易新主西田非故畴欲借空门宿阇黎讼比丘
　　为张防于妇题墓碣
　　汝佩九光去谁徴三秀辞为深潘咏感留表谢廷思埋玉眠牛地生金防妇碑忘情余乆矣聊与一传竒
　　袁抑之大宗伯考最暂还里寄问之
　　阊门杨栁春负弩候征轮寜知休汝者居然卧雪人问菊无三径移牀碍四邻犹言故里好嬾作帝乡臣小轩新构枕白莲池即碧莲也一丘岿然池上三方皆竹闲居偶成四章
　　壁畵白莲社池种白莲花清梵既已毕浊醪徐当賖逺公故不禁陶令亦无他从此西方路还应置酒家
　　其二
　　前林緑篠润后沼碧莲芳介尔一丘上翛然三伏凉偶凭扶老去聊唤索郎尝除却香山叟谁能共我狂
　　其三
　　轩中何所有秋兰碧葳蕤钩帘落花入围棋清昼移何以荅韶景偶然咏新诗不渉人间境人间那得知
　　其四
　　佛书置不读言谁与酬惟将嗒然意来坐兹轩幽红蕚总飞尽黄莺犹滞留不知春色好那得送春愁
　　题轩中灵璧石
　　有石髙仅尺宛尔巫山同许借从吾弟移来仗小童雨垂青欲滴云过碧争雄安得壶公引轻身住此中
　　栖贤别墅
　　一噉栖贤笋能令齿舌芬箨龙留付雨梢鳯尽干云念欲同清隠谁能无此君长镵白木柄自与鹿麛羣
　　渔山别业
　　此山非渔薮此渔偏在山羊裘那肯着鰕菜或时悭不得亦不卖长饥故长闲谁逢海樵子髙论白云间
　　赠医者张生
　　吾怜张仲景卖药不论钱白屋人偏起青囊手自编獭从针底失蛇向壁间悬欲识仓公姓还凭太史篇栁陈父再来出其诗尤胜因得徴其两馆平津事且有悼亡之戚防然一身而其尊人为湖南小官方捐橐为饷感而赠之
　　重来诗更好稍稍露行藏却问平津邸何如谷口庄铗弹寜为腹弦断别萦肠薄禄湖南地瞻云泪万行陆大夫奏最推赠乃考武东翁及妣胡宜人寄以二律
　　汉代嘉循吏黄金尔赐偏乃増颍川秩特起南阳阡紫诰鸾双捧宫日对圆好将光显意一慰蓼莪篇
　　其二
　　奏最传东观旌书下建章平添华表丽转见帝恩长中散新移品修文旧拜郎人间与天上同是一辉光挽李近樗士牧为余畵三壁竒伟甚方欲要之别作而死矣惜之痛之遂成一律
　　西林三畵壁三吐胷中竒往往有生气时时留去思交游旦夕冷妻子嵗时悲卖酒泉台肆唯应李白知【君以酒病卒李白诗云夜台无李白沽酒与何人】
　　后芳素轩四首
　　夏隂无不可饰我轩中容枕簟渐相媚琴书时自慵萍间尺咫月竹隙两三更有防心处招提来夕钟
　　其二
　　剥啄都不应饭余贪昼眠卿仍卿礼法我与我周旋偶适鱼鸟性渐谐花竹縁挥毫得小语不解唤诗篇
　　其三
　　兴来呼蜡屐去踏雨余山恋此枪榆境仍楗薜茘关浮云时一憇倦鸟复相还觞咏信云羙犹然妨我闲
　　其四
　　欲谋髙枕路聊引一编书乍可为蝴蝶那能老蠹鱼竹隂侵径合蕉影入踈却笑遑遑者何烦责宰予
　　为姚卞山题临云阁
　　知君是姚合小咏满菰城飞阁千山表流云四面生时时润几席往往卧檐楹莫学通明恡相为贮一鎗
　　爱上人自天台还襄阳福严寺送之
　　尔傍天台宿能扬智顗风襄阳好名刹耆宿有安公楚越浮踪并人天慧眼空莫将无住意容易问厐翁俞比部拏舟迹予过浒墅同陟慧山投诗见赠辄尔倚答
　　第许同舟在何论倾葢迟乆知饶节槩况尔吐心期水作弦中语山为畵里诗莫疑深缱绻眼底待看谁顔廷愉执弟子礼过余而不饮酒得一律送之
　　生无束修防愧尔号门人巵酒不肯御形神安得亲衰输噉名客病爱乞骸身五彩行当就扶摇抟九旻唐子两司锡学前后八年矣迁教授岳州以行锡诸生碑之以志去思
　　聊携杏坛席去上洞庭船碑洒阳城泪官深夏禹年名縁却防重诗为解頥传一问君山酒何如第二泉
　　送林司谕教授广信
　　借甚林夫子移官与众同乍新青雀舫依旧素王宫才吐牛刀割文争斗劒雄时偕栁常侍一咏白苹风【栁恽尝令其地】
　　太宰袁公抑之同访虎丘得二首
　　偶逢袁粲屧重访王珣庐并老偏余甚长贫不子如叨为啓事客终愧絶交书搔首斜阳下萧萧两鬂踈
　　其二
　　栩栩同仙舫遥遥指佛庐寻常一醉地三十五年余和靖台频圮生公石自如人生几坚脆罢酒更踟蹰【与公剧醉此山三十五年矣】
　　再呈袁公二首
　　一时同被命两防各祈归白髪寜论是青山可见非看君眠处稳愧我战余肥何物酬知已倾筐有蕨薇
　　其二
　　长者先投客鲰生敢自禁拂衣吾軰事推毂古人心何辞偏巧樊英隠未深三山名胜地或谓可浮沉
　　晓从北门舟发入弇园即事
　　小艇傍江城紞紞过五更朝光澹月色人语杂鸡声不寐神偏爽无营思转清松关一啓钥禅坐与经行李本建乡进士以其兄本寜大叅之状来请铭其母匡得五言一律赠之
</div>
    <div class="pagination">
<a href="弇州四部稿_page187.html">上一页</a><span>...</span><a href="弇州四部稿_page183.html">183</a><a href="弇州四部稿_page184.html">184</a><a href="弇州四部稿_page185.html">185</a><a href="弇州四部稿_page186.html">186</a><a href="弇州四部稿_page187.html">187</a><span class="current-page">188</span><a href="弇州四部稿_page189.html">189</a><a href="弇州四部稿_page190.html">190</a><a href="弇州四部稿_page191.html">191</a><a href="弇州四部稿_page192.html">192</a><a href="弇州四部稿_page193.html">193</a><span>...</span><a href="弇州四部稿_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
