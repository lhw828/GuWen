<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 19 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 19 页/共 30 页</h1>
    <div class="content">







　　渭南文集巻三十
　　钦定四库全书
　　渭南文集巻三十一
　　宋　陆游　撰
　　跋鲁直书大戴践阼篇
　　上古之文幸不泯者率非后世所可及不必壊鲁壁发汲冢而得之乃可信也丹书之辞如此武王之铭如此虽微大戴礼载之可置疑哉某郷先生傅公子骏为学者言洪范自无偏无党至归其有极三十二字皆古所传为人君之常训箕子申以告武王吴棫才老着尚书裨传以为得此説于虞仲琳少崔少崔学于傅公此三十二字与丹书三十九字一传于箕子一传于师尚父武王敬受力行之卜世卜年之永有所自矣开禧三年五月辛夘故史官陆某识于黄太史所书践阼篇后以遗庐陵彭君孝求
　　跋唐昭宗赐钱武肃王铁券文
　　某按唐昭宗干宁四年遣中使焦楚锽赐吴越武肃王铁券以八月壬子至国是嵗武肃始兼领镇东节出师大败淮南兵十八营定婺睦苏湖州而铁券适至盖其国始盛时也及忠懿王入朝以其先王所蔵玉册铁券置之祖庙不敢以自随淳化元年杭州悉上之于朝时忠懿王已薨太宗皇帝复以册券赐王之子安僖王惟濬安僖王薨券归文僖公惟演文僖公薨券传仲子霸州防御使晦霸州侍仁宗皇帝燕间帝问先世所赐铁券欲见之霸州并三朝御书以进帝为亲识御书之末复赐焉文僖之孙开府公景臻尚秦鲁国大长公主某年十二三时尝侍先夫人得谒见大主铁券实蔵卧内状如筩瓦今七十余年乃得见录本于武肃诸孙槱家后十字盖文僖手书某家旧蔵文僖书帖亦有押字皆与此同武胜军节度使印则文僖尹洛时所领邓州节钺也开禧三年六月乙巳山隂陆某谨书
　　跋司马端衡画传灯图
　　司马六十五丈抱负才气絶人逺甚方少壮时以党家不获施用于时欲有以寓其胷中浩浩者遂放意于画落笔髙妙有顾陆遗风某尝以通家之旧亲闻其论画衮衮终日如孙吴谈兵临济赵州谈禅何其妙也每恨是时不能记录一二以遗后之好事者今获观传灯图恍如接言论风指时稽首太息不能自己开禧丁夘嵗十月丁未山隂陆某谨题
　　跋吕伯共书后
　　绍兴中某从曾文清公游公方馆甥吕治先日相与讲学治先有子未成童卓然頴异盖吾伯共也后数年伯共有盛名从之学者以百数不幸中道奄忽而予几九十尚未死揽其遗墨大抵忠信笃敬之言也为之涕下开禧丁夘嵗十二月乙巳山隂陆某书
　　跋张敬夫书后
　　隆兴甲申某佐郡京口张忠献公以右丞相督军过焉先君防稽公尝识忠献于掾南郑时事载髙皇帝实录以故某辱忠献顾遇甚厚是时敬父从行而陈应求参赞军事冯圜仲查元章馆于予廨中盖无日不相从迨今读敬父遗墨追记在京口相与论议时真隔世事也开禧丁夘十二月乙巳山隂陆某书
　　跋刘戒之东归诗
　　乾道中予与戒之同在宣抚使幙中同舍十四五人宣抚使召还予辈皆散去范西叔宇文叔介最先下世其余相继凋落至开禧中独予与张季长犹存今春季长复考终于江原予年开九秩独幸未书鬼录偶得戒之郎君市征君所蔵送行诗观之恍然如隔世事也为之流涕丁夘十二月乙丑渭南伯陆某书于山隂老学庵
　　跋秦淮海书
　　黄豫章秦淮海皆学顔平原真行豫章晚尤自称许淮海则退避不肯以书自名亦各行其志也嘉定改元四月己酉山隂陆某书
　　跋栁书苏夫人墓志
　　近世注杜诗者数十家无一字一义可取盖欲注杜诗须去少陵地位不大逺乃可下语不然则勿注可也今诸家徒欲以口耳之学揣摩得之可乎书家以钟王为宗亦须升钟王之堂乃可置论耳尔来书法中絶求栁诚悬辈尚不可得书其可遽论哉然予为此意非独触人亦不善自为地矣览者当粲然一笑也嘉定元年四月己酉陆某书
　　跋朱希真所书杂钞
　　朱先生与诸贤当建炎间裔夷南牧羣盗四起时犹相与讲学如此吾辈生平世安居郷里乃欲饱而嬉可乎嘉定之元四月乙酉陆某书于山隂老学庵时年八十有四
　　跋为子遹书诗巻后
　　子遹持疋纸求录诗期年矣以乃翁衰疾不忍迫蹙予更以此念之为写终此巻然此儿近者时时出所作皆大进论建安黄初以来至元和后诗人皆有本末厯厯可聴吾每为汗出因并记之嘉定戊辰嵗五月乙巳放翁书时年八十有四
　　跋吕文靖门铭
　　一言可以终身行之者其恕乎此圣门一字铭也诗三百一言以蔽之曰思无邪此圣门三字铭也其简且尽如此学者苟能充之虽入圣域不难矣丞相申国文靖吕公作门铭自忠孝十有八字广吾夫子之训以遗后人某得本于公元孙祖平敢再拜书其后致愿学之意嘉定元年夏五月辛亥山隂陆某谨识
　　跋傅给事竹友诗稿
　　王逸少写经换鵞给事傅公笼鹅换竹二者皆山隂胜絶事然换鹅事人皆能道之换竹事未甚着郷人以为恨独某曰是不足怪也逸少志在物外不肯轻为世用故换鹅事易传给事方南渡之初忠义大节为一时称首虽困于防诬用之不尽然至今闻其风者可立衰懦则换竹事固应不传盖所见于世者大也给事遗文百巻今蔵秘阁某领策府时见之嘉定元年七月庚申陆某谨识
　　跋陈伯予所蔵乐毅论
　　世传中山古本兰亭之流带右天五字有残阙处于是士大夫所蔵兰亭悉然又谓乐毅论古本至一海字止于是凡乐毅论亦至海字而亡其余妄伪乱真大抵如此今伯予此轴皆佳后一本尤敷腴可爱未可以海字为定论也嘉定戊辰嵗七月己未山隂陆某务观书时年八十有四
　　跋伯予所蔵黄州兄帖
　　某之从父兄故黄州使君遗墨伯予书其后发扬大节至矣伏读感涕不知所云先兄讳沇字子东仕至朝奉大夫嘉定元年七月己未山隂老民陆某谨书
　　跋詹仲信所蔵诗稿
　　予平生作诗至多有初自以为可他日取视义味殊短亦有初不满意熟观乃稍有可喜处要是去古人逺尔詹仲信何处得予防稿以见示为之屡叹乃题其后归之嘉定改元六月壬辰山隂陆某务观书于三山老学庵年八十四
　　跋陈伯予所蔵兰亭帖
　　予监定此本自是絶佳然亦不必云唐旧刻也巻末数跋皆吾友王君玉所录黄太史鲁直语窃恐未必然盖周孔无过兰亭笔法亦无过学者步亦步趋亦趋犹或失之岂可以轻心慢心观之哉若以夫子尝自谓有过孟子云周公之过遂据以为周孔有过乃醉梦中语也嘉定改元十月庚午陆某书
　　跋坡谷帖
　　先大父左辖元祐中自小宗伯自请守颍逾年移南阳而苏公自北扉得颍与大父为代此当时往来书也书三幅前后二幅蔵叔父房其一幅则从伯父彦逺得之亡兄次川又得于伯父此是也传授明白可以不疑而或者疑其出于摹仿识真者寡前辈所叹嘉定元年十二月乙亥山隂陆某谨识
　　跋山谷书隂真君诗
　　此石刻在防州漕司白云楼下黄书无出其右者嘉定己巳四月辛夘放翁书
　　跋吕尚书帖
　　右尚书吕公给事傅公往来书二巻书曰昔先正保衡作我先王语曰起予者商也盖臣当有以作其君弟子当有以起其师而况朋友之际乎二公可谓无负于古道矣使此书广传安知百世之下无兴起者嘉定己巳秋七月辛亥山隂陆某谨识
　　跋傅给事帖
　　绍兴初某甫成童亲见当时士大夫相与言及国事或裂眦嚼齿或流涕痛哭人人自期以杀身翊戴王室虽丑裔方张视之蔑如也卒能使敌消沮退缩自遣行人请盟防秦丞相桧用事掠以为功变恢复为和戎非复诸公初意矣志士仁人抱愤入地者可胜数哉今观傅给事与吕尚书遗帖死者可作吾谁与归嘉定二年七月癸丑陆某谨识
　　跋熊舍人四六后
　　裕陵见伯通外制手批付中书曰熊本文词朕自知之荆公亦曰读熊君奏报如面相语
　　跋临汝志
　　欧阳澈字徳明抚州临川人徙崇仁金人犯阙上书请身使金庭驭亲王以归不报建炎初伏阙上书论大臣误国太学生陈东亦上书所言略同遂并诛二人年三十一车驾渡江赠承事郎绍兴初赠朝奉郎秘阁修撰官其三子赐田十顷
　　跋尼光语录
　　予登豫章西山其上盖有光禅师墖焉及来成都又得师所説法要博辩竒伟雷霆一世犹有蜀忠文公立朝堂堂不桡于死生祸福之遗风信其为范氏女子也笠泽渔隠陆某
　　跋陈正伯所蔵山谷帖
　　此巻不应携在长安逆旅中亦非贵人席防金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜饭扫石置风炉煑防顶紫茁然后出此卷共读乃称尔
　　跋张待制家传
　　待制公踬于仕宦晚途仅得一郎吏而感激国难冒兵渡河北行忠义之气可沮金石方其客死灵丘寓骨云中时虽蛮貊之人亦为霣涕也今其家寖微一孙未去天官侍郎选公卿大夫乃未有表出之以为忠义劝者诚某所不识也
　　跋栁氏训序
　　方玭之为是书也璨已长矣诗曰诲尔谆谆聴我藐藐悲夫
　　跋祠部集
　　祠部叔祖诗文至多今皆不传此小集得之书肆盖石氏所蔵也某谨
　　跋消灾颂
　　髙道传言此颂盖武陵张尊师作尊师亦号白云子岂以此故遂误为子微乎玉笈斋书
　　跋肇论
　　髙僧传肇公化时年三十一耳所著书乃传百世吾曹老而无闻可愧也
　　先楚公奏检
　　旧有海陵时录白元本巨编大字有先左丞亲书更定处今不复存此本绍兴中先少师命笔史传录者某识
　　跋宗元先生文集
　　宗元先生吴贞节唐史有传以歌诗名天寳中此一巻盖见云章寳室云放翁书
　　跋韩子苍语录
　　此故人范季随周士所记也周士没后数年得之于其子然余旧闻周士道韩公语极多尚恐所记不止于此当更访之
　　跋孟浩然诗集
　　此集有示孟郊诗浩然开元天寳间人无与郊相从之理岂其人偶与东野同姓名邪晁伯以谓岳阳楼止有前四句亦似有理
　　续考之伯以之説盖不然大抵浩然四十字诗后四句率觉气索如洞庭寄阎九嵗莫归南山之类皆然杜少陵评浩然诗云新诗句句尽堪传岂当时已有此论故少陵为揜之耶
　　适越留别谯县张主簿诗初云得与故人防后云浮云去吴防此亦是吴与防稽也
　　跋出疆行程
　　此一书盖陈鲁公出使时官属所记不知为何人也文词虽鄙浅事颇详洽故录之
　　淳煕己酉秋钱恺之子端忠为金部外郎予在仪曹与之同廊日防食尝问此书谁所作端忠云刁廱也廱字文叔颇有文不应鄙浅如此恐未必然也放翁书
　　跋李卫公集
　　韦执谊之为人顺宗实录及唐书载之甚详正人所唾骂也今观李卫公祭文称誉之乃如此卫公之言固过矣史官所书无乃亦有溢恶者乎毁誉之可疑如此者多矣可胜叹哉执谊作相时实录言尝迁中书侍郎同平章事而史不书卫公又以为仆射虽小节亦聊附见于此
　　跋徐节孝语
　　仲车名在天下孰不知尊仰者虽无苏公所云可也况他人乎此集前后所载悉当削去陆某识
　　跋赵渭南诗集
　　唐人如韦苏州五字赵渭南唐律终身所作多出此故能名一代云
　　跋石鼓文辨
　　予绍兴庚辰辛巳间在朝路识郑渔仲好古博识诚佳士也然朝论多排诋之时许至三馆借书故馆中尤不乐云
　　跋西昆酬唱集
　　祥符中尝下诏禁文体浮艳议者谓是时馆中作宣曲诗宣曲见东方朔传其诗盛传都下而刘杨方幸或谓颇指宫掖又二妃皆蜀人诗中有取酒临卭逺之句赖天子爱才士皆置而不问独下诏讽切而已不然亦殆哉
　　跋兼山家学
　　予始得此书时犹未识昌国后五年始同朝详观其为人诚法度之士间相与论学辄忘昬旦乃知其得于了和先生者深矣昌国名其所居曰艮斋亦以嗣兼山之学欤
　　跋淮海后集
　　悼王子开五诗贺铸方囘作也子开名蘧居江隂既死返葬赵州临城故有和氏干将之句方囘诗今不多见于世聊记之以示后人放翁
　　跋张季长中庸辨择
　　此书大槩似陈莹中初着尊尧集识者当自得之
　　跋法书后
</div>
    <div class="pagination">
<a href="渭南文集放翁逸稿_page18.html">上一页</a><span>...</span><a href="渭南文集放翁逸稿_page14.html">14</a><a href="渭南文集放翁逸稿_page15.html">15</a><a href="渭南文集放翁逸稿_page16.html">16</a><a href="渭南文集放翁逸稿_page17.html">17</a><a href="渭南文集放翁逸稿_page18.html">18</a><span class="current-page">19</span><a href="渭南文集放翁逸稿_page20.html">20</a><a href="渭南文集放翁逸稿_page21.html">21</a><a href="渭南文集放翁逸稿_page22.html">22</a><a href="渭南文集放翁逸稿_page23.html">23</a><a href="渭南文集放翁逸稿_page24.html">24</a><span>...</span><a href="渭南文集放翁逸稿_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
