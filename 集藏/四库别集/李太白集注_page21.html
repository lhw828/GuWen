<!DOCTYPE html>
<html>
<head>
    <meta charset="UTF-8">
    <title>李太白集注 - 第 21 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 21 页/共 36 页</h1>
    <div class="content">　　其五
　　今日风日好明日恐不如春风笑于人何乃愁自居吹箫舞彩凤酌醴鲙神鱼千金买一醉取乐不求余逹士遗天地东门有二疏愚夫同瓦石有才知巻舒无事坐悲苦块然涸辙鲋【鲋古本作鱼萧氏以鱼字重上一韵当作鲋音蒲无疑今从之　吹箫致凤用萧史事见六巻注嵇康诗鸾觞酌醴神鼎烹鱼说文醴酒一宿熟者曹植诗玉尊盈桂酒河伯献神鱼汉书疏广为太傅兄子受为少傅太子每朝因进见太傅在前少傅在后父子并为师傅朝廷以为荣在位五嵗广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出关归老故乡以夀命终不亦善乎受叩头曰从大人议即日父子俱称病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供帐东都门外送者车数百两辞决而去及道路观者皆曰贤哉二大夫广既归乡里日令家供具设酒食请族人故旧賔客与相娱乐涸辙鲋用荘子事见二十巻注】
　　其六
　　运速天地闭胡风结飞霜百草死冬月六龙頽西荒太白出东方彗星扬精光鸳鸯非越鸟何为眷南翔惟昔鹰将犬今为侯与王得水成蛟龙争池夺凤凰北斗不酌酒南箕空簸扬【周易天地闭贤人隠月令孟冬之月天气上腾地气下降天地不通闭塞而成冬六龙谓天子大驾详八巻注汉书太白出西方失其行夷狄败出东方失其行中国败宋书太白出东方利用兵西方不利晋书彗星所谓扫星本类星末类彗小者数寸长或竟天见则兵起大水主扫除除旧布新有五色各依五行本精所主史臣按彗本无光傅日而为光故夕见则东指晨见则西指在日南北皆随日光而指顿挫其芒或长或短光芒所及则为灾唐书乾元三年四月丁已有彗星见于东方在娄胃间色白长四尺东方疾行厯昴毕觜参东井舆柳轩辕至右执法西凡五旬余不见闰四月辛酉朔有彗星出于西方长数丈至五月乃灭娄为鲁胃昴毕为赵觜觽参为唐东井舆为京师分柳其半为周分二彗仍见者荐祸也曹植诗愿随越乌飜飞南翔陈琳檄文谓其鹰犬之才爪牙可任韵防将与也魏书杨大眼传时将南伐李冲典选征官用为军主大眼顾谓同僚曰吾之今日所谓蛟龙得水之秋自此一举终不复与诸君齐列矣晋中兴书荀朂徙中书监为尚书令人贺之乃发恚曰夺我凤凰池卿诸人何贺我耶诗小雅惟南有箕不可以簸扬维北有斗不可以挹酒浆孔颖达正义云言惟此天上其南则有箕星不可以簸扬米粟其北则有斗星不可以其酒浆　运速天地闭喻国家否运之至如四运将终之时天地之气亦为之闭塞不通胡风结飞霜喻禄山起兵为害百草死冬月喻人民遭乱而死六龙頽西荒喻明皇西幸蜀中太白出东方彗星扬精光谓仰观天象昭昭可察灾害不知何日可除鸳鸯非越鸟何为眷南翔谓已非南人而向南奔走疑太白于此时偕妇同行故用鸳鸯为喻此诗其作于流夜郎之前耶惟昔鹰将犬今为侯与王谓出身微劣不过效鹰犬之用而能得尺寸之功以致身髙位者多也得水成蛟龙谓将帅郭子仪李光弼一流争池夺凤凰谓宰相房琯张镐一流北斗不酌酒南箕空簸扬伤已无人荐逹如彼天星之中北斗虽有斗名而不可用之以酌酒南箕虽有箕名而不可用之以簸扬米糓徒有髙才不为人用其自悲之意深矣萧氏以为太白从永王时作诗讽其勤王而王不从故作是诗者非也】
　　其七
　　世路今太行回车竟何托万族皆凋枯遂无少可乐旷野多白骨幽魂共销铄荣贵当及时春华宜照灼人非昆山玉安得长璀错身没期不朽荣名在麟阁【刘孝标广絶交论世路崄巇一至于此太行孟门岂云嶃絶太行山路最为险峻见五巻注陶潜诗万族各有托魏许昌碑表白骨既交辉于旷野苏武诗努力爱春华李善注春华喻少时也古读曲歌千叶红芙蓉照灼緑水边韩诗外传玉出于昆山说文璀玉光也鲁灵光殿赋下岪嶎以璀错汉宣帝图画功臣于麒麟阁详四巻注　璀取纬切催上声】
　　其八
　　月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千嵗翁多恨去世早饮酒入玉壶藏身以为寳【嵗华纪丽秋露白故曰玉露楚辞白日晼晚其将入兮明月销铄而灭毁蟪蛄寒蝉也详五巻注费长房见老翁卖药市罢輙跳入壶中详九巻注】
　　其九
　　生者为过客死者为归人天地一逆旅同悲万古尘月兔空药扶桑已成【一作以为】薪白骨寂无言青松岂知春前后更叹息浮荣何足珍【列子古者谓死人为归人夫言死人为归人则生人为行人矣左传保于逆旅杜预注逆旅客舍也孔頴逹正义逆迎也旅客也迎止賔客之处也荘子悲夫世人直为物逆旅耳傅拟天问月中何有白兔药楚辞章句东方有扶桑之木其髙万仞日下浴于汤谷上拂其扶桑爰始而登照曜四方】
　　其十
　　仙人骑彩凤昨下阆风岑海水三清浅桃源一见寻遗我緑玉杯兼之紫琼琴杯以倾美酒琴以闲素心二物非世有何论珠与金琴弹松里风杯劝天上月风月长相知世人何倐忽【十洲记昆仑山三角其一角正北干辰之辉名曰阆风巅神仙传麻姑云接待以来见东海三为桑田向到蓬莱水又浅于往日桃源见二巻注江淹诗素心正如此李善注方言曰素本也】
　　其十一
　　渉江弄秋水爱此荷花鲜攀荷防其珠荡漾不成圆佳期防云重欲赠隔逺天相思无由见怅望凉风前【吴均诗愿君早旋反及此荷花鲜楚辞与佳期兮夕张】
　　其十二
　　去去复去去辞君还忆君汉水既殊流楚山亦此分人生难称意岂得长为羣越燕喜海日燕鸿思朔云别乆容华晚琅玕不能饭日落知天昏梦长觉道逺望夫登髙山化石竟不返【古诗行行重行行与君生别离鲍照诗人生不得常称意吴越春秋胡马望北风而立越燕向日而熙谁不爱其所近悲其所思者乎酉阳杂爼紫胸轻小者是越燕尔雅翼越燕小而多声颔下紫巢于门楣上谓之紫燕亦谓之汉燕顔延之赭白马赋眷西极而骧首望朔云而蹀足张衡南都赋珍羞琅玕充溢圎方李周翰注琅玕玉名饮食比之所以为美初学记刘义庆幽明録曰武昌北山上有望夫石状若人立古传云昔有贞妇其夫从役逺赴国难携弱子饯送此山立望其夫而化为石因以为名焉】
　　感兴八首
　　瑶姬天帝女精彩化朝云宛转入梦宵无心向楚君锦衾抱秋月绮席空兰芬茫昧竟谁测虚传宋玉文【瑶姬见一巻惜余春赋注宋玉髙唐赋见二巻古诗第五十八首注诗国风锦衾烂兮江淹诗绮席生浮埃】
　　其二
　　洛浦有宓妃飘飖雪争飞轻云拂素月了可见清辉解佩欲西去【缪本作走】含情讵相违香尘动罗袜渌水不沾衣陈王徒作赋神女岂同归好色伤大雅多为世所讥【楚辞九叹迎宓妃于伊雒王逸注宓妃神女盖伊洛水之精也史记索隠如淳曰宓妃伏羲女溺死洛水遂为洛水之神曹植洛神赋序黄初三年余朝京师还济洛川古人有言斯水之神名曰宓妃感宋玉对楚王说神女之事遂作斯赋髣髴兮若轻云之蔽月飘飖兮若流风之回雪愿诚信之先逹解玉佩以要之凌波微歩罗袜生尘皆赋中语也陈王即曹植植以太和六年封陈王萧士赟曰髙唐神女二赋乃宋玉寓言以成文章洛神赋则子建拟之而作后世之人如痴子听人说梦以为诚有其事太白知其托词而讥其伤大雅可谓识见髙逺矣　宓当作虙即古伏字后人有作宓者误也或作密音读更非】
　　其三
　　裂素持作书将寄万里懐眷眷待逺信竟嵗无人来征鸿务随【缪本作从】阳又不为我栖委之在深箧蠧【缪本作尘】鱼壊其题何如投水【缪本作火】中流落他人开不惜他人开但恐生是非【后汉书范式传裂素为书以遗巨卿李善文选注纂文曰书缣曰素东观余论古者谓使为信故逸少帖云信遂不取答真诰云公至山下又遣一信见告谢宣城传云荆州信去倚待陶隠居帖云明旦信还仍过取反凡言信者皆谓使人也近世犹有此语故虞永兴帖云事已信人口具而今之流俗遂以遣书餽物为信故谓之书信而谓前人之语亦然不复知魏晋以还所谓信者乃使之别名耳江淹诗逺心何所慕云边有征鸿郑康成毛诗笺雁者随阳而处孔安国尚书传随阳之鸟鸿雁之属孔頴达正义日之行也夏至渐南冬至渐北鸿雁之属九月而南正月而北左思蜀都赋所云木落南翔氷判北徂是也日阳也此鸟南北与日进退随阳之鸟故称阳鸟古人谓书籖为题传所云隋唐藏书皆金题玉躞是矣此所云题者乃书札面上手笔封题之处】
　　其四
　　芙蓉娇緑波桃李夸白日偶防春风荣生此艳阳质岂无佳人色但恐花不实宛转龙火飞零落互相失讵知凌寒松千载长守一【守一不变其常也萧士赟曰按此篇已见二巻古诗四十七首必是当时传写之殊编诗者不能别姑存于此巻观者试以首句比并而论美恶显然识者自见之矣注己见前不复重出】
　　其五
　　十五游神仙仙游未曾歇吹笙吟松风泛瑟窥海月西山玉童子使我链金骨欲逐黄鹤飞相呼向蓬阙【江淹诗泛瑟卧遥帷张铣注泛瑟抚瑟也魏文帝诗西山一何髙髙高殊无极上有两仙童不饮亦不食灵寳经链骨成金】
　　其六
　　西国【胡本作北】有美女结楼青云端蛾眉艳晓月一笑倾城欢髙节不可夺【缪本作夺明主】炯心如凝丹常恐彩色晚不为人所观安得配君子共乗【缪本作成】双飞鸾【古诗君亮执髙节晋书张华曰臣先帝老臣中心如丹江淹诗彩色世所重琦按此篇与二巻中古诗之二十七首互有同异想亦是其初藳编诗者不审遂重列于此耳注已见前者不复重出】
　　其七
　　朅来荆山客谁为珉玉分良寳絶见弃虚持三献君直木忌先伐芬兰哀自焚盈满天所损沉冥道所羣东海有碧水西山多白云鲁连及夷齐可以蹑清芬【朅来详见十三巻懐友人岑伦诗注说文珉石之美者鲍照诗泾渭不可杂珉玉当早分萧士赟曰此篇已见二巻古风之三十六首但有数语之异是亦当时初本传写之殊编诗者不忍弃两存之耳注已见前者不复重出】
　　其八
　　嘉谷隠丰草草深苗且稀农夫既不异【胡本作易】孤穗将安归常恐委畴陇忽与秋蓬飞乌得荐宗庙为君生光辉【书吕刑农殖嘉谷说文禾嘉谷也二月始生八月而熟得时之中故谓之禾诗大雅茀厥丰草陶潜诗草盛豆苗稀曹植诗黍稷委畴陇农夫安所获萧士赟曰此篇比兴之诗刺时贤不能引类拔萃以为国用者与嘉谷隠丰草草深苗且稀喻贤人在野混于常人之中农夫既不异孤穂将安归农夫见谷之在草而不别异之犹贤者见贤之在野而不荐引之也常恐委畴陇忽与秋蓬飞喻在野之贤唯恐老之将至与草木俱腐也乌得荐宗庙为君生光辉在野之贤冀在位之贤引而进之以羽仪朝廷也嗟乎士懐才而不遇千载读之犹有感激　穂音遂】
　　寓言三首
　　周公负斧扆成王何夔夔武王昔不豫剪爪投河湄贤圣遇谗慝不免人君疑天风拔大木禾黍咸伤萎管蔡扇苍蝇公赋鸱鸮诗金縢若不启忠信谁明之【逸周书成王嗣幼弱未能践天子之位周公摄政君天下弭乱六年而天下大治乃防方国诸侯于宗周大朝诸侯明堂之位天子之位负斧扆南面立礼记明堂位昔者周公朝诸侯于明堂之位天子负斧依南乡而立郑康成注负之言背也斧依为斧丈屏风于户牖之间周公于前立焉孔頴达礼记正义天子当依而立者依状如屏风以绛为质髙八尺东西当户牖之间绣为斧文也亦曰斧依故觐礼曰天子设斧依于户牖之间左右凡天子兖冕负斧依郑注云依如今绨素屏风也有绣斧文所以示威也尔雅云牖户之间谓之扆郭注云窻东户西也依此诸解是设依于庙堂户牖之间天子见诸侯则依而立负之而南面以对诸侯也扆依古字通用书舜典夔夔斋栗孔安国传夔夔悚惧貌尚书既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王公归纳册于金縢之匮中王翼日乃瘳武王既丧管叔及其羣弟流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯防邦人大恐王与大夫尽弁以启金之书得周公所自以为功代武王之说王执书以泣曰昔公勤劳王家惟予冲人勿及知今天动威以彰周公之徳惟朕小子其亲迎我国家礼亦宜之王出郊天乃雨反风禾则尽起嵗则大熟史记防恬列传昔周成王初立未离襁褓周公旦负王以朝卒定天下及成王有病甚殆周公旦自揃其爪以沈于河曰王未有识是旦执事有罪殃旦受其不祥乃书而藏之记府及王能治国有贼臣言周公旦欲为乱乆矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦鲁世家亦载此事太白此诗盖合二事而互言之萧士赟曰此惧谗诗也隠括金縢之事以申其意　扆隠绮切衣上声同倚】
　　其二
　　遥裔双防凤婉娈三青禽往还瑶台里鸣舞玉山岑以欢秦娥意复得王母心区区【缪本作驱驱】精卫鸟衔木空哀吟【卢思道诗丰茸鸡树宻遥裔鹤烟稠毛苌诗传婉娈少好貌山海经三青鸟皆西王母使也详六巻注瑶台玉山皆西王母之居见五巻注江淹诗愿乗青鸟翼径出玉山岑秦娥谓秦穆公女弄玉也见六巻注精卫衔木填海见一巻大鹏赋注萧士赟曰此刺当时出入宫掖取媚后妃公主以求爵位者防凤青禽以比佞幸瑶台玉山以比宫掖秦娥以比公主王母以比后妃精卫衔木以比小臣懐区区报国之心尽忠竭诚而不见知其意微而显矣　裔音曳】
　　其三
　　长安春色归先入青门道緑杨不自持从风欲倾倒海燕还秦宫双飞入栊相思不相【缪本作可】见托梦辽城东【雍录青门在汉都城为东面南来第一门即邵平种瓜之地也谢惠连诗升月照帘栊说文栊房室之疏也秦置辽西辽东二郡因在辽水之西东而名在唐时辽西为柳城郡及北平郡之东境辽东为安东都护府之地外与奚契丹室韦靺鞨诸夷相接皆边城也有兵戍之萧士赟曰此闺思诗也良人从军滔滔不归感时触物而动懐人之思者欤绿杨海燕以起兴也婉然国风之体所谓圣于诗者此哉】
　　秋夕旅懐
　　凉风度秋海吹我乡思飞连山去无际流水何时归目极【缪本作日夕】浮云色心断明月晖芳草歇柔艳白露催寒衣梦长银汉落觉罢天星稀含悲【缪本作叹】想旧国泣下谁能挥
　　感遇四首
　　吾爱王子晋得道伊洛濵金骨既不毁玉顔长自春可怜浮丘公猗靡与情亲举手白日间分明谢时人二仙去已逺梦想空殷勤【王子晋浮丘公事详见五巻凤笙篇注子虚赋扶舆猗靡张铣注猗靡相随貌阮籍诗猗靡情欢爱萧士赟曰此诗盖有所懐托二仙而言也】
　　其二
　　可叹东篱菊茎疎叶且微【胡本作肥】虽言异兰蕙亦自有芳菲未泛盈樽酒徒沾清露辉当荣君不采飘落欲何依【陶潜诗采菊东篱下】
　　其三
　　昔余闻姮【缪本作常】娥窃药驻云发不自娇玉顔方希链金骨飞去身莫返含笑坐明月紫宫夸蛾眉随手防凋歇【淮南子羿请不死之药于西王母姮娥窃以奔月髙诱注姮娥羿妻羿请不死药于西王母未及服之姮娥盗食之得仙奔入月中为月精也左思诗列宅紫宫里李周翰注紫宫天子所居处】
　　其四
　　宋玉事楚王立身本髙洁巫山赋防云郢路歌白雪举国莫能和巴人皆巻舌一惑【萧本作感】登徒言恩情遂中絶【宋玉髙唐赋言巫山防云及对楚王问言客有歌于郢中为阳春白雪其曲弥髙其和弥寡俱详二巻注登徒子好色赋大夫登徒子侍于楚王短宋玉曰玉为人体貌闲丽口多微辞又性好色愿王勿与出入后宫王以登徒子之言问宋玉玉曰体貌闲丽所受于天也口多微辞所学于师也至于好色臣无有也王曰子不好色亦有说乎有说则止无说则退班媫妤诗弃捐箧笥中恩情中道絶萧士赟曰太白此篇借宋玉事以申巳意也】
　　翰林读书言懐呈集贤【缪本多院内二字】诸学士【唐书百官志开元十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人宗常选耆儒日一人侍读以质史籍疑义至是置集贤院侍读学士侍讲直学士其后又增置修撰官校理官待制官留院官知校讨官文学直之员又云学士之职本以文学言语被顾问出入侍从因得参谋议纳谏诤其礼尤宠而翰林院者待诏之所也唐制乗舆所在必有文词经学之士下至卜医伎术之流皆直于别院以备宴见而文书诏令则中书舍人掌之自太宗时名儒学士时时召以草制然犹未有名号干封以后始号北门学士宗初置翰林待诏以张说陆坚张九龄等为之掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诏书勅开元二十六年又改翰林供奉为学士别置学士院专掌内命凢拜免将相号令征伐皆用白麻其后选用益重而礼遇益亲至号为内相又以为天子私人凡充其职者无定员自诸曹尚书下至校书郎皆得预选】
　　晨趋紫禁中夕待金门诏观书散遗帙探古穷至妙片言茍防心掩巻忽而笑青蝇易相防白雪难同调本是疎散人屡贻褊促诮云天属清朗林壑忆逰眺或时清风来闲倚栏【一作檐】下啸严光桐庐溪谢客临海峤功成谢人间【一作君】从此一投钓【谢荘宋孝武宣贵妃诔收华紫禁李善注王者之宫以象紫微故谓宫中为紫禁李延济注紫禁即紫宫天子所居也汉书东方朔传待诏金门稍得亲近说文帙书衣也谢灵运诗散帙问所知防帙者解散其书外所裹之帙而翻阅之也陈子昻诗青蝇一相防白璧遂成寃盖青蝇遗粪白玉之上致成防汚以比谗谮之言能使修洁之士致招罪尤也白雪曲名其曲弥髙其和弥寡见二巻注章华太子后汉书注桐庐县南有严子陵渔钓处今山边有石上下可坐十人临水名曰严陵钓坛也谢客即谢灵运客是其小名详十六巻注灵运有登临海峤诗张铣注临海郡名峤山顶也】
　　浔阳紫极宫感秋作【旧唐书开元二十九年正月制两京诸州各置元皇帝庙天寳二年三月改西京元庙为太清宫东京为太微宫天下诸郡为紫极宫方舆胜览江州紫极宫去州二里即今天庆观苏东坡曰李太白有浔阳紫极宫感秋诗紫极宫今天庆观也道士胡洞微以石本示予盖其师卓玘之所为】
　　何处闻秋声翛翛北窗竹回薄万古心揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一徃不可复野情转萧散世道有飜覆陶令归去来田家酒应熟【谢朓诗飒飒满池荷翛翛防竹古塘上行边地多悲风树木何翛翛皇娥歌万象回薄化无方陆机诗揽之不盈手老子众妙之门谢灵运诗幽独赖鸣琴陶潜诗白云宿檐端张衡思赋感蔡子之慷慨从唐生以决疑用唐举相蔡泽事见十七巻注史记司马季主者楚人也卜于长安东市淮南子蘧伯玉年五十而知四十九年非陶潜问来使诗归去来山中山中酒应熟　翛音宵】
　　江上秋懐
　　餐霞卧旧壑散发谢逺游山蝉号枯桑始复知天秋朔雁别海裔越燕辞江楼飒飒风巻沙茫茫雾萦洲黄云结暮色白水扬寒流恻怆心自悲潺湲泪难收蘅兰方萧瑟长叹令人愁【餐霞吞食霞气仙家修链之法详十三巻注散发不冠而发披乱也张华诗散髪重隂下谢灵运撰征赋眷转蓬之辞根悼朔雁之赴越淮南子游于江浔海裔髙诱注裔边也越燕今之紫燕已见本巻注楚辞横流涕兮潺湲王逸注潺湲流貌郭璞尔雅注杜蘅似葵而香邢昺疏本草唐本注云杜蘅叶似葵形如马蹄故俗云马蹄香生山之隂水泽下湿地根似细辛白前等山海经云天帝山有草其状如葵其臭如蘪芜名曰杜蘅可以走马食之已瘿是也】
　　秋夕书懐【一作秋日南游书懐】
　　北风吹海雁南渡落寒声感此潇湘客凄其流浪情海懐结沧洲【一作逺心飞苍梧】霞【一作遐】想游【缪本作遥】赤城始探蓬壶事【一作始采蓬壶术】旋觉天地轻澹然吟【一作思】髙秋闲卧瞻太清萝月掩【一作隠】空幕松霜结【缪本作霜皓一作云散】前楹灭见息羣动猎微穷至精桃花有源水可以保吾生【初学记名山畧记云赤城山一名烧山东卿司命君所居洞周围三百里上有上玉清平天详见七巻注拾遗记蓬壶蓬莱也陶潜诗日入羣动息荘子至精无形桃花源见二巻注】
　　避地司空原言懐【一统志司空山在安庆府太湖县西北一百六十里山极髙峻山半有洗马池即古司空原李白尝避地于此太平寰宇记司空山在舒州太湖县东北一百三十里】
　　南风昔不竞豪圣思经纶刘琨与祖逖起舞鸡鸣晨虽有匡济心终为乐祸人我则异于是潜光皖水濵卜筑司空原北将天柱邻雪霁万里月云开九江春俟乎太阶平然后托微身倾家事金鼎年貌可【缪本作何】长新所愿得此道终然保清真弄景奔日驭攀星戏河津一随王乔去长年玉天賔【左传晋人闻有楚师师旷曰不害吾骤歌北风又歌南风南风不竞多死声楚必无功杜预注歌者吹律以咏八风南风音微故曰不竞也太白借用作晋朝南渡兵力不竞解晋书祖逖与刘琨俱为司州主簿情好绸缪共被同寝中夜闻荒鸡鸣蹴琨觉曰此非恶声也因起舞论曰祖逖散糓周贫闻鸡暗舞思中原之燎火幸天歩之多艰原其素懐抑为贪乱者矣太白乐祸之论盖本于此梁书髙祖覩海内方乱有匡济之心曹植诗潜光养羽翼进趣且徐徐太平寰宇记皖水在舒州懐宁县西北自夀州霍山县南流入经县北二里又东南流二百四十里入大江谓之皖口一统志皖水在潜山县北下流防潜水经府城西逹大江江南通志太白书堂在太湖县司空山李白避地于此有卜筑司空原之句韵防将与也唐六典注霍山一名天柱在舒州懐宁县自汉以来为南岳通典舒州懐宁县有灊山一名天柱山方舆胜览天柱峯在皖山髙三千七百丈周三百五十里山东有瀑布汉武帝尝登此山即司元洞府九天司命真君所主也江南通志天柱山在安庆府潜山县与潜山连其峯最髙突出众山之上峭拔如柱屹然为尊道书谓之司元洞天汉武帝尝登封于此以代南岳山有魏左慈炼丹故迹九江在浔阳见十四巻注长杨赋玉衡正而泰阶平详一巻明堂赋注江淹别赋链金鼎而方坚李善注链金为丹之鼎也广雅日御谓之羲和陈子昻诗还丹奔日驭却老饵云霞河津谓天河之津王乔有三一是上古之仙人或称王子乔或称王乔楚辞中累引之见十二巻注一是周灵王之太子晋亦称王子乔见五巻注一是后汉时河东人为叶县令者见十一巻注玉天道家所谓玉清境之天天寳君所治即清微天也又王绩诗三山银作地八洞玉为天　逖音剔皖音近缓】上崔相百忧章【原注时在浔阳狱　崔相即崔涣详十一巻注按太白为宋中丞自荐表云避地庐山遇永王东巡胁行中道奔走却至彭泽具巳陈首前后经宣慰大使崔涣及臣推覆清雪寻经奏闻此诗及万愤词皆作于是时】
　　共工赫怒天维中摧鲲鲸喷荡扬涛起雷鱼龙陷人成此祸胎火焚昆【缪本作昆】山玉石相磓仰希霖雨洒寳炎煨箭发石开戈挥日回邹衍恸哭燕霜飒来微诚不感犹絷【一作贽】夏台苍鹰搏攫丹棘崔嵬豪圣凋枯王风伤哀斯文未丧东岳岂頽穆逃楚难邹脱吴灾见机苦迟二公所咍骥不骤进麟何来哉星离一门草掷二孩万愤结缉【萧本作习一作縎】忧从中催金瑟玉壶尽为愁媒举酒太息泣血盈杯台星再朗天网重恢屈法申恩弃瑕取材冶长非罪尼父无猜覆盆傥举应照寒灰【列子共工氏与颛顼争为帝怒而触不周之山折天柱絶地维成公绥天地赋共工赫怒天柱摧折宋玉大言赋壮士愤兮絶地维鲲北溟大鱼也鲸亦海中大鱼俱见大鹏赋注汉书枚乗传福生有基祸生有胎书征火炎昆冈玉石俱焚广韵磓落也韵防煨烬也西京杂记李广猎于冥山之阳见卧虎射之没矢饮羽进而视之乃石也其形类虎退而更射镞破干折而石不伤予尝以问扬子云子云曰至诚则金石为开班固幽通赋李虎发而石开淮南子鲁阳公与韩搆战酣日暮援戈而挥之日为之反三舍李善文选注淮南子曰邹衍尽忠于燕惠王惠王信谮而系之邹衍仰天而哭正夏而天为之降霜史记桀召汤而囚之夏台已而释之索隠曰夏台狱名广雅狱犴也夏曰夏台殷曰羑里周曰囹圄汉书郅都迁为中尉是时民朴畏罪自重而都独先严酷致行法不避贵戚列侯宗室见都侧目而视号曰苍鹰顔师古曰言其鸷击之甚周易寘于丛棘虞翻注狱外种九棘故称丛棘孔颖逹正义谓囚执之处以丛棘而禁之也初学记春秋元命苞曰树棘槐听讼于其下棘赤心有刺言治人者原其心不失赤实事所以刺人其情令各归实槐之言归也情见归实尔雅翼棘有赤白二种丹棘即赤棘也陈子昻诗终古代兴没豪圣莫能争又云丘陵徒自出贤圣防凋枯杨齐贤注豪圣周公也遭流言之变王道凋枯故幽以下诸诗伤哀之礼记孔子早作负手曳杖逍遥于门歌曰泰山其頽乎梁木其壊乎哲人其萎乎子贡闻之曰泰山其頽则吾将安仰梁木其壊哲人其萎则吾将安放夫子殆将病也盖寝疾七日而没初学记泰山五岳之东岳也汉书楚元王以穆生白生申公为中大夫穆生不嗜酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之曰独不念先王之徳欤今王一旦失小礼何足至此穆生曰易称知防其神乎君子见防而作不俟终日先王之所以礼吾三人者为道之存故也今而忽之是忘道也忘道之人胡可以乆处岂为区区之礼哉遂谢病去申公白生独留王戊稍滛暴乃与吴通谋二人諌不聴胥靡之衣之赭衣使杵臼雅舂于市邹阳齐人也仕吴以文辩著名吴王以太子事怨望称疾不朝隂有邪谋阳奏书谏吴王不纳其言于是邹阳知吴不可说去之梁从孝王游广韵咍笑也宋玉九辩骥不骤进而求服兮家语叔孙氏之车士曰子鉏商采薪于大野获麟焉折其前左足载以归叔孙以为不祥弃之于郭外使人告孔子曰有麏而角者何也孔子往观之曰麟也胡为来哉胡为来哉反袂拭面涕泣沾襟叔孙闻之然后取之子贡问曰夫子何泣尔孔子曰麟之至为明王也出非其时而见害吾是以伤焉鲍照舞鹤赋忽星离而云罢李善注星离分散也楚辞九思心结縎兮折摧博雅结縎不解也江淹诗白露滋金瑟清风荡玉琴晋书三台六星两两而居起文昌列抵太微三公之位也在人曰三公在天曰三台老子天网恢恢踈而不漏说文恢大也台星再朗谓崔相之明察能照见幽微天网重恢冀其赦已之罪丘迟与陈伯之书主上屈法申恩吞舟是漏陈琳为袁绍檄豫州文收罗英雄弃瑕取用史记公冶长齐人字子长孔子曰长可妻也虽在缧絏之中非其罪也以其子妻之抱朴子是责三光不照覆盆之内也三国志起烟于寒灰之上生华于已枯之木鲸音琴磓音堆煨音近威絷音执咍呼来切海平声恢音魁瑕音遐】
　　万愤词投魏郎中
　　海水渤【当作浡】潏人罗鲸鲵蓊胡沙而四塞始滔天于燕齐何六龙之浩荡迁白日于秦西九土星分嗷嗷凄凄【萧本作栖栖下韵重出恐误】南冠君子呼天而啼恋髙堂而掩泣泪血地而成泥狱户【霏玉本作时当】春而不草独幽怨而沈迷兄九江兮弟三峡悲羽化之难齐穆陵关北愁爱子豫章天南隔老妻一门骨肉散百草遇难不复相提携树榛拔桂囚鸾宠鸡舜昔授禹伯成耕犂徳自此衰吾将安栖好我者恤我不好我者何忍临危而相挤子胥鸱夷彭越醢醯自古豪烈胡为此繄苍苍之天髙乎视低如其听卑脱我牢狴傥辨美玉君收白珪【木华海赋天纲浡潏李善注浡潏沸涌貌桓子新论曰夏禹之时洪水浡潏鲸鲵以喻不靖之人详八巻注此以指禄山作乱也李善文选注蓊聚也书尧典浩浩滔天禄山自范阳起逆遂据燕地燕与齐接壤故兼言之曰始滔天于燕齐也淮南子注言日乗车驾以六龙详三巻注以喻明皇幸蜀也蜀在秦之西故曰秦西国语能平九土韦昭曰九土九州之土也淮南子何谓九州东南神州曰农土正南次州曰沃土西南戎州曰滔土正西弇州曰并土正中冀州曰白土西北台州曰肥土正北济州曰成土东北薄州曰隠土正东阳州曰伸土左思蜀都赋九土星分万国错峙左传晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也使与之琴操南音公语范文子文子曰楚囚君子也萧士赟曰髙堂喻朝廷也按世之称父母多曰髙堂太白诗中絶无思亲之句疑其迁化乆矣考汉书贾谊传曰人主之尊譬如堂羣臣如陛众庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也萧氏以髙堂为喻朝廷其说近是梁书抱痛圜门含愤狱户刘公干诗沈迷簿领书回回自昏乱文献通考九江在江州之西北详十四巻注四川通志巫峡在巫山县东三十里与西陵峡归峡并称三峡上自夔州下至归州夷陵州凡七百里中皆三峡之地羽化如仙人之化生羽翼盖谓弟兄天各一方欲如飞仙之轻举逺逝而相聚防不能得也唐书地理志沂州沂水县北有穆陵闗山东通志穆陵闗在沂水县北一百二十里古齐闗也一统志穆陵闗在青州大岘山上左传齐桓公曰赐我先君履南至于穆陵即此又元和郡县志穆陵闗在黄州麻城县西八十八里在穆陵山上是穆陵闗有二处而太白所称者则齐地之穆陵关也盖是时伯禽尚在东鲁未归耳豫章郡名唐时属江南西道又谓之洪州在浔阳郡之南疑太白卧庐山时家室寓此流夜郎寄内诗曰南来不得豫章书可见后汉书公卿所举率党其私所谓放鸱鸮而囚鸾凤荘子尧治天下伯成子髙立为诸侯尧授舜舜授禹伯成子髙辞为诸侯而耕禹徃见之则耕在野禹趋就下风立而问焉曰昔尧治天下吾子立为诸侯尧授舜舜授予吾子辞为诸侯而耕敢问其故何也子髙曰昔尧治天下不赏而民劝不罚而民畏今子赏罚而民日不仁徳自此衰刑自此立后世之乱自此始矣夫子阖行耶无落吾事俋俋乎耕而不顾说苑吴王赐子胥属镂之剑曰子以此死子胥乃自刺杀吴王取子胥尸盛以鸱夷浮之江中汉书比干剖心子胥鸱夷应劭曰吴王取马革为鸱夷盛子胥而沈之江鸱夷榼形顔师古曰鸱夷即今之盛酒鸱夷幐髙诱吕览注革囊之大者为鸱夷史记索隠韦昭云以皮作鸱鸟形名曰鸱夷鸱夷皮榼也服防云用马革作囊以裹尸投之于江史记汉诛梁王彭越醢之盛其醢徧赐诸侯广韵繄辞也韵防繄语助也荘子天之苍苍其正色耶吕氏春秋天之处髙而听卑初学记狴牢者亦狱别名家语孔子为鲁司冦有父子讼者夫子同狴执之王肃注狴狱牢也诗小雅白圭之玷尚可磨也　琦按太白集中称其兄者五人新平长史粲也襄阳少府皓也虞城宰锡也中都明府某也徐王延年也称其弟者十七人金城尉叔卿也临洺令皓也舍人台卿也南平太守之遥也宣州长史昭也单父主簿凝也鄱阳司马昌岠也溧阳尉济也京兆参军令问也不言职位者延陵也冽也幼成也况也襄也绾也錞也浮屠谈皓也大抵皆从兄弟也此诗所云兄九江兮弟三峡与下文爱子老妻并言似指其亲兄弟而言上有兄下有弟则太白乃其仲欤然兄弟之名则无可据姑表出之以俟淹博者之详考　潏音聿繄音近衣狴边逑切音箆又音批珪与圭同】
　　荆州贼乱【萧本作平】临洞庭言懐作【通鉴乾元二年八月襄州将康楚元张嘉延据州作乱刺史王政奔荆州楚元自称南楚霸王九月张嘉延袭破荆州荆南节度使杜鸿渐弃城走沣朗郢峡归等州官吏闻之争潜窜山谷十一月康楚元等众至万余人商州刺史充荆襄等道租庸使韦伦发兵讨之驻于邓之境招谕降者厚抚之伺其稍怠进军击之生擒楚元其众遂溃得其所掠租庸二百万缗荆襄皆平】
　　修蛇横洞庭吞象临江岛积骨成巴陵遗言闻楚老水穷三苗国地窄三湘道嵗晏天峥嵘时危人枯槁思归阻丧乱去国伤懐抱郢路方丘墟章华亦倾倒风悲猿啸苦木落鸿飞早日隠西赤沙月明东城草闗河望已絶氛雾行当扫长呌天可闻吾将问苍昊【淮南子尧乃使羿断修蛇于洞庭髙诱注修蛇大蛇吞象三年而出其骨之类元和郡县志昔羿屠巴蛇于洞庭其骨若陵故曰巴陵孔安国尚书传三苗之国在洞庭右彭蠡在荒服之例去京师二千五百里通典岳州古苍梧之野亦三苗国之地青草洞庭湖在焉二湖相连青草在南洞庭在北注云凡今长沙衡阳诸郡皆古三苗之地三湘详一巻悲清秋赋注楚辞嵗既晏兮孰华予王逸注晏晚也鲍照舞鹤赋嵗峥嵘而愁暮李善注广雅曰峥嵘髙貌嵗之将尽犹物之髙也通典江陵郡今之荆州春秋以来楚国之都谓之郢都西通巫巴东接云梦亦一都防也楚辞惟郢路之辽逺左思魏都赋临淄牢落鄢郢丘墟吕延济注丘墟谓居人少也方舆胜览江陵府有章华台晋杜预云在今南郡华容城中华容即今监利水经注洞庭湖水广圆五百余里日月若出没于其中方舆胜览洞庭湖在巴陵县西西吞赤沙南连青草横亘七八百里岳阳风土记赤沙湖在华容县南夏秋水泛与洞庭洪通杜甫道林岳麓诗所谓殿角插入赤沙湖也一统志赤沙湖在洞庭湖西夏秋水泛与洞庭为一涸时惟见赤沙旧记云洞庭南连青草西亘赤沙七八百里又谓之三湖初学记盛之荆州记云巴陵南有青草湖周回数百里湖南有青草山因以为名一统志青草湖一名巴丘湖北连洞庭南接潇湘东纳泪罗之水每夏秋水泛与洞庭为一水涸则此湖先干青草生焉琦按城草恐是青草之讹然青草在南而诗云东青草则又未敢定也江淹诗皇晋遘阳九天下横氛雾张铣注氛雾喻乱贼也王延夀鲁灵光殿赋承苍昊之纯殷张载注苍昊皆天之称也春为苍天夏为昊天】
　　览镜书懐
　　得道无古今失道还衰老自笑镜中人白发如霜草扪心空叹息问影何枯槁桃李竟何言终成南山皓【史记桃李不言下自成蹊南山四皓见二十二巻注】
　　田园言懐
　　贾谊三年谪班超万里侯何如牵白犊饮水对清流【汉书贾谊为长沙傅三年有鵩飞入谊舍止于坐隅谊既以谪居长沙长沙卑湿谊自伤悼以为夀不得长乃为赋以自广后汉书班超行诣相者曰祭酒布衣诸生耳而当封侯万里之外超问其状相者指曰生燕颔虎头飞而食肉此万里侯相也后使西域西域五十余国悉皆纳质内属封超为定逺侯淮南子宋人好善者家无故黑牛生白犊髙士传许由尧召为九州长由不欲闻之洗耳于颍濵时其友巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮游欲闻求其名誉汚吾犊口牵犊上流饮之诗意谓仕宦而不得志如贾谊一流得志如班超一流皆羁旅异方不如巢许隠居独乐安歩田园之为善也其防深矣】
　　江南春懐
　　青春防何时黄鸟鸣不歇天涯失乡【一作归】路江外老华发心飞秦塞云影滞楚闗月身世殊烂漫田园乆芜没嵗晏何所从长歌谢金阙【埤雅黄鸟亦名黎黄其色黎黑而黄也鸣则蚕生韩子曰以鸟鸣春若黄鸟之类其善鸣者也隂阳运作推移时至气动不得不尔故先王以节令华发见九巻注嵗晏见本巻注楚辞章句谢去也金阙犹金门长歌谢金阙见不复有仕进之意】
　　听蜀僧濬弹琴
　　蜀僧抱緑绮西下峨眉峯为我一挥手如听万壑松客心洗流水遗响入霜钟不觉碧山暮秋云暗防重【緑绮司马相如之琴也见二十巻注唐书地理志嘉州罗目县有峨眉山嵇康琴赋伯牙挥手李善注挥动也流水见十六巻注山海经丰山有九钟焉是知霜鸣郭璞注霜降则钟鸣故言知也】
　　鲁东门观刈蒲【埤雅蒲水草也似莞而有脊生于水涯柔滑而温可以为席】
　　鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉牀席欣承清夜娱罗衣能再拂不畏素尘芜【陆倕诗江闗寒事早夜露伤秋草梁简文帝诗渚蒲变新节方言刈钩自闗而西或谓之钩或谓之防顔师古急就篇注钩即鎌也形曲如钩因以名云蜀本草龙刍丛生茎如綖所在有之俗名龙须草可为席谢朓咏席诗但愿罗衣拂无使素尘弥　鎌音亷】
　　咏邻女东窗海石榴【太平广记新罗多海红并海石榴唐賛皇李徳裕言花名中带海者悉从海东来】
　　鲁女东窗下海榴世所稀瑚映緑水未足比光辉清香随风发落日好鸟归愿为东南枝低举拂罗衣无由一【萧本作共】攀折引领望金扉【潘岳安石榴赋似长离之栖邓林若瑚之映绿水古诗清商随风发潘岳诗引领望京室王延夀鲁灵光殿赋排金扉而北入张铣注扉门扉也】
　　南轩松
　　南轩有孤松柯叶自绵羃清风无闲时萧洒终日夕隂生古苔绿色染秋烟碧何当凌云霄直上数千尺【绵羃枝叶稠宻而相覆之意　羃音宻】
　　咏山樽二首【前一首一作咏柳少府山瘿木樽】
　　蟠木不雕饰且将斤斧【缪本作斧斤】疎樽成山岳势材是栋梁余外与金罍并中玉醴虚慙君垂拂拭遂忝玳筵居【汉书蟠木根柢轮囷离竒顔师古注蟠木屈曲之木也金罍酒器见七巻注张衡思赋噏青岑之玉醴兮吕向注玉醴玉泉也嵇康琴赋玉醴涌其前吕延济注玉醴玉浆也味如酒此诗之意则以玉醴为酒也江总诗玳筵欢趣宻】
　　其二
　　拥肿寒山木嵌空成酒樽悔无江海量偃蹇在君门【荘子吾有大树人谓之樗其大本拥肿而不中绳墨甘泉赋嵌岩岩其龙鳞顔师古注嵌开张貌　嵌丘衔切音近龛】
　　初出金门寻王侍御不遇咏壁上鹦鹉【一作勅放归山留别陆侍御不遇咏鹦鹉】
　　落羽辞金殿孤鸣托【萧本作咤】绣衣能言终见弃还向陇西【缪本作山】飞【御史绣衣见十一巻注张华禽经注鹦鹉出陇西能言鸟也】
　　紫藤树【笔谈黄环即今之朱藤也叶如槐其花穗悬紫色如葛花可作菜食火不熟亦有小毒京师人家园圃中作大架种之谓之紫藤花者是也实如皁荚蜀都赋所谓青珠黄环者黄环即此藤之根古今皆种以为庭槛之饰】
　　紫藤挂云木花蔓宜阳春宻叶隠歌鸟香风留【萧本作流】美人
　　观放白鹰二首
　　八月边风髙胡鹰白锦毛孤飞一片雪百里见秋毫
　　其二
　　寒冬十二月苍鹰八九毛寄言燕雀莫相啅自有云霄万里髙【苏武诗寒冬十二月晨起距严霜鹰一嵗色黄二嵗色变次赤三嵗而色始苍矣故谓之苍鹰八九毛者是始获之鹰剪其劲翮令不能逺举飏去啅众口貌太白借用作嘲诮意　此诗河岳英灵集以为髙适之作题云见薛大臂鹰作适集亦载此诗　啅音捉】
　　观博平王志安少府山水粉圗【唐河北道博州博平郡有博平县】
　　粉壁为空天丹青状江海游云不知归日见白鸥在博平真人王志安沈吟至此愿挂冠松溪石磴【缪本作嶝】带秋色愁客思归坐【缪本作生】晓寒【南史萧眎素为诸暨令到县十余日挂衣冠于县门而去释常谈休官谓之挂冠西汉冯萌见王莽簒逆乃曰不去祸将及身遂觧冠挂于城东门而去韵防磴登渉之道也　磴音镫或作嶝音义同】
　　题雍丘崔明府丹灶【唐河南道汴州陈留郡有雍丘县】
　　美人为政本忘机服药求仙事不违叶县已泥丹灶毕瀛洲当伴赤松归先师有诀神将助大圣无心火自飞九转但能生羽翼双鳬忽去定何依【瀛洲海中仙山见十五巻注赤松子古仙人见二巻注抱朴子古之道士合作神药必入名山山神必助之为福药必成又云一转之丹服之三年得仙二转之丹服之二年得仙三转之丹服之一年得仙四转之丹服之半年得仙五转之丹服之百日得仙六转之丹服之四十日得仙七转之丹服之二十日得仙八转之丹服之十日得仙九转之丹服之三日得仙魏文帝诗服药四五日身轻生羽翼风俗通俗说孝明帝时尚书郎河东王乔迁为叶令乔有神术每月朔尝诣台朝帝怪其来数而无车骑宻令太史望言其临至时常有双鳬从南飞来因伏伺见鳬举罗但得一双舄耳使尚方识视四年中所赐尚书官属履也】
　　观元丹丘坐巫山屏风
　　昔游三峡见巫山见画巫山宛相似疑是天边十二峯飞入君家防屏里寒松萧飒如有声阳台微茫如有情锦衾瑶席何寂寂楚王神女徒盈盈髙咫尺如千里翠屏丹崖粲如绮苍苍逺树围荆门厯厯行舟泛巴水水石潺湲万壑分烟光草色俱氲氛溪花笑日何年发江客听猿防嵗闻使人对之心缅邈疑入髙【萧本作嵩误】丘梦防云【太平寰宇记巫山县有巫山盛之荆州记云沿峡二十里有新崩滩至巫峡因山而名也首尾一百六十里旧云自三峡取蜀数千里恒是一山此盖好大之言也惟三峡七百里两岸连山畧无缺处重岩叠嶂隠天蔽日自非亭午夜分不见日月所谓髙山寻云怒湍流水絶非人境神女庙在峡之岸四川省志巫山在防州巫山县东三十里形如巫字有峯十二曰望霞翠屏朝云松峦集仙聚鹤净坛上升起云栖鳯登龙望圣也此十二峯者不聚一面乃江绕此山周遭有十二峯绘者不得不彚为一图耳阳台山在巫山县治西北髙丘山亦在其间髙唐赋载巫山神女与楚王梦遇自言妾在巫山之阳髙丘之岨旦为朝云暮为行雨朝朝暮暮阳台之下是也后人立神女庙于山下今谓妙用真人祠楚辞瑶席兮玉瑱王逸注瑶玉为席汤惠休诗锦衾瑶席为谁芳南史萧贲善画于扇上图山水咫尺之内便觉万里为遥荆门在巫山之下流巴水在巫山之上流一统志荆门山在湖广荆州宜都县西北五十里大江南与虎牙相对水经注巴水出晋昌郡宣汉县巴岭山西南流厯巴中经巴城故城南李严所筑大城北西南入江四川通志巴江在重庆府巴县东北阆水与白水合流曲折三回如巴字因名巴江琦谓诗中所云巴水似指巴地所经之水而言不专谓曲折三回之巴江也广韵潺湲水流貌氛氲祥气也谢灵运诗缅邈区中縁张诜注缅邈髣髴也】
　　求崔山人百丈崖瀑布图【天台山志百丈岩在天台县西北二十五里崇道观西北与琼台相望峭险束隘四山墙立下为龙湫翠蔓防络水流声潨然盘涧绕麓入为灵溪由髙视下凄神寒骨】
　　百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写真图岛屿备萦回石黛刷幽草曾青泽古苔幽缄傥相传何必向天台【韵防瀑飞泉悬水也潨水防也徐陵玉台新咏序南都石黛最发双蛾韵防黛说文画眉墨也本作黱今作黛荀子王制篇南海则有羽翮齿革曽青丹干焉杨倞注曽青铜之精可绘画及化黄金者出蜀山越崖又正论篇加之以丹矸重之以曾青杨倞注曾青铜之精形如珠者其色极青故谓之曾青谢惠连诗盈筐自予手幽缄君开李延济注幽宻缄封也瀑音仆潨音丛】
　　见野草中有名【萧本作曰】白头翁者【名医别録白头翁处处有之近根处有白茸状似白头老翁故以为名唐本草白头翁其叶似芍药而大抽一茎茎头一花紫色似木槿花实大者如鸡子白毛寸余皆披下如纛头正似白头老翁故名焉陶言近根有白茸似不识也】
　　醉入田家去行歌荒野中如何青草里亦有白头翁折取对明镜宛将衰鬓同微芳似相诮留【缪本作流】恨向东风
　　流夜郎题葵叶
</div>
    <div class="pagination">
<a href="李太白集注_page20.html">上一页</a><span>...</span><a href="李太白集注_page16.html">16</a><a href="李太白集注_page17.html">17</a><a href="李太白集注_page18.html">18</a><a href="李太白集注_page19.html">19</a><a href="李太白集注_page20.html">20</a><span class="current-page">21</span><a href="李太白集注_page22.html">22</a><a href="李太白集注_page23.html">23</a><a href="李太白集注_page24.html">24</a><a href="李太白集注_page25.html">25</a><a href="李太白集注_page26.html">26</a><span>...</span><a href="李太白集注_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
