<!DOCTYPE html>
<html>
<head>
    <meta charset="UTF-8">
    <title>沧溟集 - 第 23 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沧溟集 - 第 23 页/共 39 页</h1>
    <div class="content">　　五岳图
　　逺游何所佩五岳真形图怪尔烟霞里精光互有无
　　杖
　　十载相携处白云知几重莫经葛陂道风雨去为龙
　　衲
　　夜投东林寺北风雪大作扪虱对山僧衲衣不堪着
　　瓢
　　山中无供养时复饭胡麻不是桃源水何人漱落花
　　锄
　　百草各争芳兰生讵能那朅来深谷中我锄还自荷
　　觚
　　醉来市上眠我觚不离手本是髙阳徒逢人时乞酒
　　和子与留别
　　别酒故人同留诗古寺中唯应湖上竹一为起清风
　　其二
　　结客五陵东相邀入汉宫但携龙剑往不必问雌雄
　　七言絶句
　　寄袭朂
　　白云湖上白云飞长白山中去不归君在几峰秋色遍何人共结薜萝衣
　　惆怅词
　　休将翡翠绾金针不折芙蓉缀玉簪谁见云中双比翼空传月下两同心
　　送殿卿
　　莫辞杯酒蓟门春匹马明朝客路新陌上少年君自见相逢谁是眼中人
　　送刘户部督饷湖广【五首】
　　洲边处士题鹦鹉陂上公孙拥骕骦到日夏云生七泽愁时秋色满三湘
　　其二
　　马上春风白接防花开应醉习家池鹿门耆旧何人在今日襄阳异昔时
　　其三
　　汉江春水竟陵东江树苍苍绕沛宫父老只今犹望幸君王按剑顾云中
　　其四
　　洞庭仙使日相乗君自扁舟似李膺江雨茫茫江草徧不知何处是巴陵
　　其五
　　锦帆南入楚云重江上遥看衡岳峰落日苍茫秋不断青天七十二芙蓉
　　与元美集李郎中赋示谢生
　　仙郎歌动白云秋酒满金樽月满楼借问西园飞盖客座中谁不似应刘
　　送吴郎中谳狱江西【三首】
　　春风跃马出长安送别江南路漫共说丰城龙剑气到时还向狱中看
　　其二
　　庐山北望楚天分君去扬帆入防云草色秋迷彭蠡泽不知何处吊番君
　　其三
　　三十三峰淦水阴中藏玉笥白云深自从归去神仙尉秋草茫茫不可寻
　　席上鼓饮歌送元美【五首】
　　翩翩白马度秋风共醉胡姬酒肆中舞剑吹笳歌出塞送君朝发蓟门东
　　其二
　　落日衔杯蓟北秋片心堪赠有吴钩青山明月长相忆白草寒云迥自愁
　　其三
　　风色萧萧易水寒荆卿匕首入长安怜君更向江南去此地何人意气看
　　其四
　　青枫摇落气悲哉客有将归张翰才东望三吴秋色里挂天帆影大江来
　　其五
　　碧天无尽白云孤到日扁舟落五湖不见蓟门秋草色愁心明月满姑苏
　　雪后忆元美
　　雪后千门月色开故人遥忆子猷囘饶他已尽山阴兴半夜还须载酒来
　　送子相归广陵【七首】
　　茂陵消渇卧词臣摇落秋风白髪新汉主岂无金掌露马卿元是倦游人
　　其二
　　相逢杯酒蓟门闗腰下并刀明月环开匣赠君当落日能令秋色满燕山
　　其三
　　少年裘马结交塲壮嵗功名竹帛光海内黄金看意气人间白雪见文章
　　其四
　　蓟北青山照别巵请君听我秋风辞扬州十月梅花发江上春光好赠谁
　　其五
　　白云无尽楚天寒鸿鴈萧萧枫树丹杨子月明愁里度芜城雨色梦中看
　　其六
　　广陵秋色雨中开系马青枫江上台落日千帆低不度惊涛一片雪山来
　　其七
　　广陵城上秋潇潇涛声欲来风色骄闻道蹴天三百里不知何似浙江潮
　　再别子与【四首】
　　徐卿宠送酒如河半醉当筵楚调歌握手燕山春草色缄书西省白云多
　　其二
　　马上垂杨绾别愁樽前斜日为相留明朝何处风尘吏囘首青云是旧游
　　其三
　　蓟门山色雨中开三月渔阳春水来愁杀故人看锦字白云秋树满燕台
　　其四
　　知君起草建章宫每见征书问画熊在昔汉臣多领郡黄金先赐右扶风
　　留别吴舍人【三首】
　　舍人书札五云开应笑风尘减吏才池上鳯凰今不见何因得下郡城来
　　其二
　　襜帷明日罢朝天拟向风尘避少年君自楚人谙故事于今白雪有谁传
　　其三
　　蓟门春色送归愁楚客思家属倦游借问何人赋揺落白云依旧洞庭秋
　　塞上曲四首送元美
　　燕山寒影落髙秋北折榆闗大海流马上白云随汉使不知何处不堪愁
　　其二
　　汉兵围合左贤王吹角千山夜有霜君试狐奴城上听岂堪秋色满渔阳
　　其三
　　西出居庸大漠开胡尘遥暗白登台愁看塞上萧条色落日秋风万里来
　　其四
　　白羽如霜出塞寒胡烽不断接长安城头一片西山月多少征人马上看
　　留别子与子相明卿元美【四首】
　　青云如旧满燕闗病客风尘且自还到日郡斋春酒熟城头何限太行山
　　其二
　　使君千骑自东方囘首春云五鳯凰此日主恩曾不浅还容长孺卧淮阳
　　其三
　　总为风尘去住难黄金台上醉相看翛然落日离歌起忽尔燕山白雪寒
　　其四
　　莫道休官意不真三年为郡苦风尘青云纵有怜才客白眼终非解事人
　　于郡城送明卿之江西【四首】
　　江上青山满谪居还家莫恋武昌鱼君王日下求贤诏忆尔还开谏猎书
　　其二
</div>
    <div class="pagination">
<a href="沧溟集_page22.html">上一页</a><span>...</span><a href="沧溟集_page18.html">18</a><a href="沧溟集_page19.html">19</a><a href="沧溟集_page20.html">20</a><a href="沧溟集_page21.html">21</a><a href="沧溟集_page22.html">22</a><span class="current-page">23</span><a href="沧溟集_page24.html">24</a><a href="沧溟集_page25.html">25</a><a href="沧溟集_page26.html">26</a><a href="沧溟集_page27.html">27</a><a href="沧溟集_page28.html">28</a><span>...</span><a href="沧溟集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
