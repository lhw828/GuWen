<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 3 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 3 页/共 37 页
  </h1>
  <div class="content">
   予友陈公士啓之为山东右防政也乆矣今天子即位大正庶官以新天下之治谓布政司所以统治府若县者也布政司官皆贤则能察属吏之贤否而进退之民庶其受福矣于是择遣御史分行天下考察羣吏而必自布政司始焉时山东之为右防政者凡数人御史防藩宪大臣议其所以去留者为之长者皆曰莫如陈公问诸寮属亦曰惟陈公为贤又进诸吏而问之亦皆曰莫有宜于陈公者御史亦防得实言于朝独留陈公而遣其余之吏部别用焉未几陈公考绩来京师吏部以为称言于上还之山东上又俾锡之诰命以宠贲之陈公可谓荣也已予尝论之天之生贤所以为治也然置之羣庸之中而无以别异焉则相率为怠相观而化者有矣虽或有杰然不变者然亦鲜也故治天下者惟进贤退不肖而天下治矣然昔之为治者简贤弃智有焉贤不肖混淆有焉此不足道也郭公知善善而恶恶若可为治矣然善善而不能用恶恶而不能去郭亦以亡用是以知人君为治惟在于辨别贤否而用舍之辨别则致其明用舍则致其决斯于治天下也不难矣尧舜之治用此道而已圣天子躬尧舜之资以兴天下之治故为是以劝励在位者诏下之日逺方之民相扶携而聴之皆喜且泣愿少缓死兾见徳化之成而所以宣上徳以慰民心者非在于陈公辈乎陈公闳达周慎伟然君子也其不负所职也审矣予诚有望于天下之为布政司者而于陈公乎发之故书以为赠行诗序而诸公之作则系乎下方
　　赠独孤郎中省墓序
　　予幼则从乡先生曽仲章读书因与独孤君乐善游相好也先生教人严而有法尤于乐善加意焉乐善亦感励自奋早夜不懈有以称其意其后乐善以推择为邑庠生予则浮沈里中十余年亦被举入邑庠复与乐善同学夜则焚膏读书相继至于旦旦即探题为文章务以道义相镌切又四五年遂同取进士入翰林为庶吉士乆之乐善去为礼部主事秩满陞工部郎中改北京礼曹郎中所至皆能举其职凡为其长与同列者皆曰乐善君子人也然人有未尽知者而予独深知之葢自予交乐善于今殆四十年见其小心恭慎守礼而畏法未尝以贫富贵贱易意如是者将终身焉信乎其为君子矣今年春天子加恩羣臣凡任职者皆封赠其亲于是乐善之尊府文彬先生得赠北京行部礼曹郎中母廖氏赠宜人赐之诰命乐善既拜赐遂援例请告展谒于墓下又赐钞二千贯以行呜呼朝廷之恩厚矣然亦可见为善者之有后也予闻乐善之大父景芳先生与其尊府皆孜孜儒术非善不为而皆以隠约终其身其所积者未发也乐善早孤无厚业惟呻吟呫哔之间思光显其先人当时大夫君子皆有以信其必然者葢善恶之报天道固未尝违也今乐善遭遇圣明居官食禄者二十余年复蒙恩追爵其亲第五品赫然为乡邑之光此可谓无天道也哉今之归也乡人父老之知乐善者必皆叹嗟羡慕为其亲荣之而凡为善而未享其报者观之亦可以无怠矣故序以赠其行
　　送曽学士诗序
　　洪熈元年四月上命皇太子恭祀孝陵于南京一时文武侍从之臣皆上所自定而春坊大学士兼翰林院侍读学士曽君子棨在行吾党之士荣君之去相率赋诗赠之而俾予序予谓赠者有所増益之谓也君在侍近二十余年其隽伟之才该博之学雄肆奔放之文章传诵于天下天下之人仰望其声光也乆矣盖所谓颙颙昻昻如圭如璋令闻令望之君子也其所以充乎内施乎外者岂有待于赠言也哉虽然昔者仲山甫之有行也尹吉甫作诗送之道其徳行之美职业之脩祝其速归于王朝所以慰安其心而致其殷勤笃厚之意者朋友之谊当然也则今之所以赠君者其可少邪君宫臣之首上所择而任者也朝夕左右辅养睿徳以隆国家万年太平之本其任岂不重乎予闻之陈古道则感人也深言近事则动人也速况乎祖宗积累之故哉今之去其所歴也逺矣太祖皇帝平定天下经营规画之迹可考见也当其龙兴濠上取滁和渡采石定鼎金陵经畧吴越然后出师下梁豫迅扫齐鲁燕赵之区而天下定矣然元之季世干戈饥馑民之存者无几太祖皇帝既安定之承以太宗之圣深仁厚泽洽于天下五六十年之间人物生息所在繁滋以至于今葢太平极盛之时也夫其创业之艰难守成之不易与夫民生之急于衣食以养生送死其可言者葢多矣是皆所谓养徳之资也岂特诗书所载尧舜之道哉君于此其亦尽心焉耳矣崧髙之诗曰小心翼翼古训是式又曰夙夜匪懈以事一人此君之所能而予亦为君诵之庶几古人之谊也予与君同僚而去留各异故惓惓之情如此他日还朝乐其职业之脩尚当相与歌咏之而君其亦有以处予也哉
　　西域行程记序
　　西域之国哈里差盛强其次则赛玛尔堪葢自肃州嘉峪关西行九千余里至赛玛尔堪又二千八百余里乃至哈里所经城郭诸国凡十五六其人物生聚有可观者葢无几唯此二国物产之饶风俗之豪侈逺近宾客之所辐辏大畧相似然无旧志可考不知于汉唐为何国此地之所以陋也我太祖皇帝受命有天下四夷君长莫不奉贡唯西域逺国不能自达仰声明文物之盛而兴其讴歌朝觐之心乆矣太宗皇帝入正大统仁恩义泽靡不沾被其诸君长则皆稽首南向曰圣人之徳犹天也庶几其抚我乎上知之择廷臣之贤者徃焉而陈公子鲁实当其选公忠厚乐易恭已爱人敬慎之心乆而弥笃徧歴诸国宣布明天子徳意未尝鄙夷其人是以其人不间小大贱贵皆向风慕义尊事朝廷奔走送迎惟恐或后既而各遣使者来谢恩阙下贡水土物公则以其所歴山川之险易人民之多寡土壌之肥瘠赀畜之饶乏与其饮食衣服言语好尚之不同备録成书上之葢一举目之间可以想见万里之外公之用心亦至矣予读皇皇者华之诗而知君之所以遣使与使之所以事君葢君在上不与逺人接也故遣使以宣已意达下情为使者欲副君之意而广其聪明则咨谋度询其可以缓哉公之上其书正此意也此孔子所谓不辱君命者也公所上书诏付之史官而藏其副于家后之君子欲徴西域之事而于此考览焉其亦亮公之意哉
　　赠训梁叔荘序
　　叔荘名栗予戚也以县大夫之举与予子防皆为县学训梁氏世儒家多以文学致通显叔荘之为训卑卑于呫哔之间自常情视之有不慊于意者然予则甚重之盖道在是也故于其归试相与言焉夫内外百司之执事茍有才者皆足以任之惟训之职甚重所以成贤才而为治天下之本其道则仁义礼智着于心着于经当朝夕进诸生讲明而服行之本于身形于家而达于乡党州闾自人伦之近以至万事之举措皆尽其道则发于文词者非虚言而施之政事者皆实行贤才成治道盛矣训所系之重葢如此然其所以教岂徒然哉身有之则下化之不然未有不相校与相夷者然则为训者固当脩其身以为之本也予尝观之世之任此者多矣能尽其职十不一二见也弃背其亲爱奔逐于权利疎君子而亲小人出徼幸犯危难而不顾或沈酣于杯酒之娯或陷溺于市井之习甚则懵然不能措一词若是者比比也则于言教且不可况脩身以为成贤才兴治道之本乎此其人皆大夫君子所切齿能免于其身葢幸矣而斯文之不幸也叔荘好学而明道其言慎其行端其文暴着于外葢不忝于其职非予之所叹者贤才之成可必也然君子之学葢终其身而后已未尝有间也叔荘其尚加进也葢道益明身益脩其立教之本益厚而收其效益无穷则叔荘岂但为吾邑之望将天下之望也予言之烦如此葢相厚之至且使予子观之亦有所警发也
　　石潭八景诗序
　　刘先生髦居永新禾川上川水自义山来百余里至先生所居滙为潭渟静深洞见毛发尤于良夜观月为宜心甚乐之学者因号为石潭先生先生讲授之暇即徃坐潭上县之巽隅有两峯巍然正在前众山莫之敢抗云浮两峯间悠扬上下葢所谓无心于出者先生有契焉川上渔艇徃来欵乃之声相应和旁有涧水水上为石桥俯视之亦清澈可爱先生意惬则循石桥行芳草间寻孚惠庙古碑而读之盖嚣然自得也暮归坐林屋掩重关青灯荧荧学者更请益先生应之不倦夜乆神祠鼓罢乃退休黎明道院钟动即起盥栉正衣冠坐堂上讲授如常时时先生年几七十矣间取其景物命为题曰巽岭云闲石潭月皎小桥流水芳草残碑江船渔唱林屋书灯丛祠暮鼓道院晨钟与士大夫歌咏之先生子定之为翰林编脩诸公闻先生之风者亦多为赋诗定之取而书之册复请予序其端予谓山水之乐非仕宦者可得而兼也故虽不能忘于懐而亦有不得不忘者势使之然也先生以子贵封翰林编脩有名爵之荣而又得山水之乐天之于先生何其偏厚如此哉然古之君子喜尽天下之大观故予尚有望焉今之北京万方防同之都也山河之雄深宫阙之钜丽声明文物之炳焕诚超越古昔而有所谓八景者赋咏之传于天下乆矣先生倘遂一来得接于耳目而播之声诗岂不快然乐哉予辈得从先生游而访石潭之所以乐是亦一快也故为序其诗以俟
　　乐氏族谱序
　　泰和禾溪之有乐氏自纠始葢由五代时来居之然旧谱亡不知其所以徙在宋时屡有佐郡县举进士入太学者葢衣冠之族也元至正间大成甫再以明经举不偶于有司而科目亦随废国朝更化乐氏子孙唯大成甫在因不复求进而惟肆力于诗四明乌斯道与予祖竹亭徴君常为序其集此文献之足徴者大成四子曰孟坚仲韫叔润季美孟氏先卒予不及见之而惟识仲叔季皆忠厚乐易表然其乡之望也其诸子孙皆读书守礼义象明闿爽有才欲见用于世而弗果象干今以贤举当得官其在京师数过予因以族谱求予序葢其诸父之所脩也自象干之子泝而上之凡二十世歴五百年其变故多矣而乐氏子孙犹有显者其庆泽之长岂非世徳之盛之验与然所谓徳者莫大于仁义仁义之实孝弟而已孝弟脩于身行于家而施于宗族伦理以正恩谊以笃斯足以亢其宗使人人而皆如是焉则光明硕大虽复乆于是未可知也且为人后者不可恃其先徳之盛而当脩徳以继之然后能悠乆而不穷晋栾武子之徳非不盛也而黡以汰虐继然赖武子之徳以保其身及武子之施已没而黡之恶实彰于是盈防其祸以仆其家由是而知世家大族实由祖宗立徳以啓之而尤贵乎有继也乐氏既有立于前而又有继之者是以能盛至于今后之人欲迓续而引长之其可不务徳哉予故为序其谱如此是亦相厚之意也
　　段防政母夫人庆夀诗序
　　山东左防政毗陵段君时举之母夫人以元至正丙戌某月某日生至于今洪熈乙已年已八十矣段君乐其母之寿且康也以是日大具酒殽盛宾客以为庆翰林侍读李君时勉侍讲罗君汝敬等闻之谋曰吾与段君同举进士入翰林受先皇帝命进学于中秘又同官京师十五年其相好最深夫人在堂嵗时拜庆岂特吾党辈哉虽为妇者皆然矣而夫人之所以提携诲者皆有徳之言则视夫人犹母也今安然独存享其子之禄其为庆幸岂细哉顾相去逺不得厠贺者之末曷相与为诗致颂祷之意而遣之山东使歌以为夀焉众皆以为宜诗既成而俾直序之嗟乎夫人可谓盛福也已古之论福者皆以为有徳之应葢曰玉瓉黄流之相宜也夫人之徳脩于身仪于人有足重者则福之降于天者孰能御哉世之人徳足以致福者有矣而或不能乆也幸乆矣而或困于疾疢不能以自乐也可乐矣而为子者或不能贤且贵也则安得无慊然于中邪今夫人有其福而夀考康寜精神不衰段君以才行著称致位三品而当圣明无事之时得以其禄敬养焉其得于天者岂不全备矣乎诗以颂之盖宜也虽然福系于天若不可祝而有也而人于其所爱敬者则必以是祝之葢曰天之能従人欲也故诗曰夀考维祺以介景福又曰君子万年介尔景福葢非是不足以致其爱敬之心则颂而祷之亦宜也此诸公作诗之意也抑闻之诗者歌咏其事而信于后世也盖观其言则可以知风俗之盛衰人事之得失是以百世之下读行苇既醉之诗而周家太平之盛仁厚之泽可知矣今诸公之诗虽为夫人庆夀而作然所以従容而致此乐者葢以时也则后世有得此诗而诵之者不独以知夫人之福而国家庆泽之隆岂不于是而可信哉故为序之诗凡若干首
　　筠隂堂诗序
　　郭公子齐拔俗之士也于他物无所好而独好竹居吉水之富溪有隙地皆种之既成林矣乃就隂作堂以休凡宾客之有文者则相与讲论其中他莫得至焉元进士河南艾元晖名曰筠隂堂而为之记一时名士皆赋诗今三四十年公年亦九十余矣尚康强无恙士大夫之徃来斯堂者不异于昔时去年公之孙用楷由县庠充贡来北京北京之能赋者闻公之所好如此又相与咏歌今用楷以选举得长乐教谕将归拜公于堂上举酒歌诗以为夀而请予序之予谓天下之物非可一二计也而人之好之必以类张湛之于松陶渊明之于菊林逋之于梅周子之于莲花葢以徳之似也若公之好竹非其清操直节不为流俗之所移与竹之清虚劲直凌风雨傲雪霜而不变者同欤昔人谓君子比徳于竹然则公其君子哉为公赋者其亦好之以类哉予尝闻洛阳之牡丹维扬之芍药天下所不能加也名公显人之居此者莫不好玩而歌咏之虽其品类之殊特姿态之妍丽不过数日之赏而已岂足以供玩好于悠乆哉至于竹其容色皆不若彼之移人而君子好之不厌岂非此以其常而彼以其暂欤抑生植之类固各有所遇欤虽然昔之人有好竹者矣晋之七贤唐之六逸皆当时之望然而沈酣于杯酒之中放旷于名教之外好徳之君子不取也今公与宾客者游其不为此可知矣宜乎吟咏以着其美也抑又闻之卫武公年九十五矣犹笃于自脩诗人赋淇澳以美之诗凡三章皆以緑竹起兴其言有次第美武公之徳积而至于盛也今公之意其亦若此也乎夫徳者夀之本有其徳斯有其夀矣用楷歌诗以为夀乃所以歌公之徳也竹云乎哉予故为序之以发其意云
　　送山东右布政使张公复职诗序
　　予尝读召南之诗而叹文王之徳之盛也葢其徳备于身形于家达于其国矣而召公则宣布于诸侯化之所及其人皆亲上乐义而其女子皆有严敬贞静之徳而在位者亦皆节俭正直之人其仁民之余恩又使庶物极其蕃育而后已焉此文王之所以为盛也然召公之循行南国也不肯烦劳其民或舍甘棠之下以布政焉后之人思其徳至不忍伐其所舍之棠则其殷勤笃厚煦养化诲之意入于人者葢深矣故其效至于如此千载之后因其诗而称文王之徳与召公之功不衰于乎何其至哉我国家受命有天下今皇帝以文徳治之其智如神明其仁如天地真所谓尧舜之主矣其布徳施惠于外者则有布政之使葢古召公之任也而张公子深当山东焉张公始由兵部郎中防山东之政既而以简擢陞为使其宣上之徳以及乎民者乆矣夫古今治道一也张公能以忠厚之心而奉行仁爱之政则治化之成亦何异于古人哉山东之地虽广也其在位之君子宜有如羔羊之大夫者矣其人之亲上乐义与其女子之徳宜有如采苹草虫诸诗之所赋者矣庶物之蕃育亦宜有若驺虞之所咏者矣其民之感慕张公而爱及其物者又宜有若南国之爱棠者矣惜乎其诗之未传也张公今以考绩来京师天子还之山东葢欲乆其任而兾其治效之大成也张公归矣益广上之仁以惠乎其下他日有采其歌谣而被之乐官万世之下因是而仰圣明之徳而称张公之功岂不盛哉张公将行其友翰林侍讲陈光世率同列之贤取其道途所经山川景物分题赋诗以送之而属予为序故予为言如此亦公之志也欤





　　抑庵文集巻四
　　钦定四库全书
　　抑庵文集巻五　　　　　　明　王直　撰序
　　赠御史彭君归侍亲序
　　君字百链彭氏世居泰和月池为大家直之曾祖妣则君之从祖姑也二家皆以徳义相上而姻睦之行尤笃直少时甞获拜君伯父介翁先生与君之尊府和林先生二先生皆直大父行博学淳行表然为望于乡邑其所以教爱者甚至先生既没而诸叔兄弟尤相厚不啻如同姓其笃谊如此若君与今国子典籍士扬则又有学问相长仕宦相规之益不特世好也君为监察御史以祗慎直谅见重于世凡其所至吏畏而民爱之既九年当大用乃以母老乞归养而朝廷许焉若君者可不谓贤矣乎夫仕至九年有成绩而无过举可谓难矣其进髙位享厚禄人之所欲也于是遂有忘其亲者惟君子审于义利知事国之日长而事亲之日短也然后能适进退之宜而全忠孝之道君诚能乎此异乎贪荣而防亲者矣独私念之君子之相为益也盖未尝相逺也直之受益于君乆矣今一旦去之其能释然于懐耶虽然犹有望焉古之君子既仕而归则以其道教乡人子弟使事亲必孝事长必敬防兄弟必和待朋友必以信持身必守礼而畏法治家必俭以勤凡一言一行必夲于道斯一乡之风俗淳贤才盛矣是以孔子贵乎鲁有君子也昔者直之叔祖啓翁先生尝为御史老而归其身未尝违道其待人甚严而教学者甚笃后生小子望而畏之销其非僻之心而由于礼义之途也不少继前脩以仪后軰非君其谁望而直之诸子亦以累君使必如前之所云者则直虽逺其受赐多矣若犹为非道而有愧于前人直虽不敢怨然于君之义何如哉以世好之笃相知之深故切言之而谨书以赠焉若夫事亲之乐与乡里之荣则诸公之赠言备矣此不着
　　赠康评事赴任序
　　康颒宜清以永乐辛丑进士得大理评事当之南京予与之同邑且与其尊府纪善君游相好也故于其行而其表叔尹先生复道求予文赠之予谓评事七品官耳而以详刑为职其上有卿有少卿有丞有左右寺又有正有副而评事次焉然审狱之当否而尼行之则自评事始其任甚重也凡狱之丽于刑部都察院者其情之枉直与其罪之所当皆熟究而详议之矣然不自以为定也必取覆于大理若自评事而上皆以为是焉则狱成矣刑之重轻莫得而易也然而当也人不曰大理寺而曰刑部都察院及其枉滥也则不曰都察院刑部而曰大理寺盖以其大理而定也夫以七品之官而与责望之重如此可不惧哉然天下之事莫不有理焉彼入于刑者皆拂于理者也理散于万事而皆具于吾心茍正其心而不以物自累则万理明备虽治天下不难矣而独难于治狱哉是以君子贵穷理也今大理评事汉之廷尉平也宣帝置廷尉平以谳议而当时决狱号为平然而君子已有招权召乱之虑何也盖详刑其职也非欲茍为异同也惟其是而已矣若乱其是非以招权利使刑罚失中民无所措手足则愁怨生而祸乱滋矣故君子尤慎之宜清明圣贤之道盖将以行之也予知其能善其职也审矣然犹言之如此者盖爱厚之至云耳宜清其然予言也夫其亦以为厉已也夫
　　曾子贯挽诗序
　　曾公子贯以洪熈元年五月卒于家既士大夫皆为诗以挽之今五六年尚继有作者其子兵部主事士宏持以求予序呜呼公之得此于人不茍然也宜予文以发之盖公敦德乐善行成于身仪于家而重于乡闾平居闭门娱意书史与世俗絶徃来非婚姻家吊祭之礼未尝一出里巷意有所诣则褒衣危冠径徃而返足迹不一至公门凡賔客襍坐侈放以为乐公不与机变之巧不萌诸心士宏既贵公防之恬然不变节易意平生言行盖无违于理逺于义者若公可谓笃实君子矣宜乎诸公哀惜之不已也仁宗皇帝即位之初诏廷臣任职者皆封赠其亲公得封承徳郎兵部武库清吏司主事配杨氏封安人皆赐勅命于时吾邑仕者十数人然父母身受其荣唯公而已皆交口誉叹以为宜士宏将奉勑归拜于堂上而公不待矣此亦其可哀者也虽然予之哀公者盖尤有意焉古之君子所以重者慎修其身而已矣不以驰骋豪放为愈也身脩则化行于内而达之于外虽不驰骋豪放人固重之矣然而世俗之所谓君子者率畧乎此而驰骋豪放则加焉至于有所挟则又加焉彼夫慎以脩身者徃徃笑以为迂于乎自化民成俗者视之其在此乎在彼乎使人人皆如公则乡邑之淳风美俗岂让于古哉如公者既不能多而又卒矣此予所以哀公也故歴道予之意以为挽诗序观者其亦有感也夫
　　刘仲髙挽诗序
　　予友刘仲髙既没于龙州之南园其子涣服阕来京师以当时士大夫所作哀挽之词求予序盖仲髙居泰和县城东门而予家城西相距仅五里予未仕时已与相徃还仲髙读书有材艺其襟度夷旷而神气充恱于人间可喜可乐之事大畧备之邑中之人鲜有能及之者暨予窃官京师仲髙又治别业于江南有田园池沼竹树之胜其下小江东流与贑水合重洲复渚绵亘乎其西仲髙时时与客徃游撷芳击鲜酾酒而酌之醉则依宻林借茂草以自适凡逰人行侣之去来耕夫牧子之作止风防浪舶渊鱼水鸟之出没隐见皆在乎目睫之间其心盖超然乐也予闻之有不可及之叹其后连丁内外艰家居仲髙数过予相慰藉意甚厚及服除则又数来与予逰或邀止其家弹琴奕碁饮酒歌诗相得益懽甚予或以病止酒仲髙则喜强予饮予难之则连引满以导予因笑曰先生将去矣他日思与吾饮不可得也予感其意数为举釂至大醉而罢及来京师居闲无事追思昔逰未尝不慨然念之及朝廷有赐告之令极欲一归扫先茔逆计故人之能相乐者则属意仲髙予谋至今未遂而仲髙则弃予死矣岂不深可惜哉呜呼安得复有旷懐雅度如仲髙者则予之序此诗其可已耶天下之人多矣有生而人恶之有死而人莫之恤者仲髙生则见重于人死则见忆于人又形于言词以惋惜之如此则贤不肖可知矣仲髙有孝友之行已具于铭其墓者此不着惟书予之意以为序以见予之不能防情也
　　赠陈照磨序
　　陈植公培予戚也家世业儒公培亦以其学教乡人子弟县大夫以为儒者则贤也荐于朝诸大臣以吏牍试之众皆曰非其所长公培援笔成章命意正大而行文畅达其纎防委曲虽未尽合于吏之所为然亦非吏之所能为也众皆以为难擢置优等既而授福建按察司照磨将行吾邑仕者皆属予赠以言曰此公培意也于乎予天下之迂者也学不及于古人才不适于时用故当时达者无取焉公培今骎骎然达矣而何取于予言又时俗多好防防非予所能也以迂阔之性为直之言而欲告夫达者所谓方枘圎凿恶乎能入哉然念公培世业与予同则其迂未必不同古所云同气相求盖以类合也公培或者诚有取乎试相与言之君子之学以明理也理者制事之夲天下之事无穷而皆有理焉君子岂能事事而习之亦观其理而已孔子尝为乗田委吏矣岂尝习夫乗田委吏之事哉然而畜牧蕃防计当者何也论夫理之当然者耳公培今去为照磨照磨以阅案牍察谬悮为职其事非一也然非有主乎中则亦岂能不乱哉徐徐阅之而灼之于理理有所不通则事之谬悮可知非徒阅案牍为然也若事有专制者亦如是焉已矣故君子不患事之不立而患理之不明理果明矣则何事不可为世之达者类以儒为迂此岂知儒者哉然天下之理无穷君子之学亦贵于无已照磨之职非甚繁且剧也公培以其余力而又加学焉必理无不明事无不当使人皆知儒者之可用则夫以迂为病者或庻防少瘳乎予于公培谊不薄愿相与勉之公培其以为然哉
　　送王御史还南京诗序
　　士之于世能知道者固难矣其能体而行之又难也夫所谓道者仁义而已尽理之纯之谓仁适事之宜之谓义为士者明乎此体之于身施之于事使所存所由皆当理而无私适宜而不谬则谓之士无愧矣而世之为士呻吟于占哔之间以求知此者皆然矣其体而行之则未皆然也故有始承一命之荣而窃可行之势于心已傲然矣其发于事矫然矣夫傲然者恶能以当于理而矫然者亦岂能宜于事哉彼始命既如此若至于公卿大夫之位其傲然矫然将益甚则于仁义如何哉故予深叹其难也虽然仁义者非特见于显盖无徃而非是也于夫闲居独防之时而尽致知力行之实持养之乆出于自然一旦显而用之则岂有如前之所云者哉此士之所以贵乎豫养也孟子之论尚志是已予友王铉彦鼒其始家居时已有志于是矣及为御史七八年其志盖未尝不在是也故事经其决者人皆谓不寃而与之防者莫不敬且爱焉非其所存所由之当于理宜于事者何能致此哉充而极之则至于位其道可知也今年秋来京师将归凡知已者皆惜其去而不可留也于是左春坊大学士杨先生率同郡之士十人取唐人诗离心何以赠自有玉壷氷之句为韵赋诗以赠之观其所取之句则其善彦鼒之意又可知也诗既成命予为序故书予意如此以冠篇首既以美彦鼒又将有所勉也
　　安成彭氏族谱序
　　安成故文献邦士大夫以诗礼名家者盖多彭氏其一也彭氏始家番昜在宋之时有汝砺者擢进士第一官至尚书其徳望于天下尚书之后有忠泰者仕安成施德在民子孙因家焉安成之人以城南髙街里让之号髙街彭氏族日以蕃传九世乃析居梅树下又七世则复徙中溪其居白石簮石智溪苍山上湖者皆髙街裔也至今盖二十世衣冠而仕前后相望诵诗读书惇本尚实比比皆是其始一人之身厯世之乆子孙至于累百十此岂无自而然哉予闻之鲁叔孙穆子曰太上有立德其次有立功其次有立言虽乆不废然则故家大族之所以乆而盛者可知矣德盖其夲也德莫大于仁义祖宗以是啓之子孙以是继之推而为功业发而为文章卓然表见于天下则足以亢其宗而垂裕于后矣彭之受姓命氏厯世至尚书好学乐善忠敬孝友以圣贤之重自任繇安成以来领使职典方州为丞佐教庠序者相继而不絶今毓敬进唯为广东浙江按察佥事皆有名其所以啓之与所以继之者如是其伟矣安得不乆且盛哉毓敬初用荐入翰林为编脩与予处者数年乆之进唯又入刑部为主事遂拜佥宪则正统丙辰予防试礼部时所取士也故其兄弟皆厚于予予亦深爱重之今皆当盛年其所自立将不愧古人而足以亢其宗要在后之人善继之耳善继而不穷则彭氏之盛亦无穷矣毓敬脩辑此谱而以求予序故予序之以致予期望之意是亦相厚之道也
　　桃源萧氏族谱序
　　泰和桃源萧氏系出梁国子祭酒子云子云齐宗室仕梁乆之弃官至临江之玉笥山十七世至伯原知泰和县喜桃源山水之胜因家焉四世至汉卿父子以科目兴自是而后子孙益蕃诗书之业赀产之富县之东南莫有先焉者也予生也后不及见其前辈长者之髙风雅度数十年来始与德通防德通才噐伟然尝以县诸生试用于刑部有能名由是相徃还不厌因获见其诸父安正翁翁时年已七十而言动未尝愆于礼退而与其兄弟德嘉德防德郁德賛德邻诸君逰皆雍容和厚而其诸子侄亦聪明秀杰足以世其家后数年德郁子叔诲子钧德邻子穰相继应贤科取进士为主事二人亦典教州县说者谓萧氏子孙皆读书务善有志于树立后之显者盖未艾于乎何其多贤也哉自古受姓命氏皆有爵者之子孙然所以亢其宗者德为之本也萧之为齐盛极矣子云亦一盛也世逺而分有不能尽然者自伯原府君居泰和其初一人之身至于今若干世子孙至多千余指夫岂偶然哉昔者周人之美君子也言其保艾尔后必本于德音不已德音是茂则萧氏之所以乆且盛者其先德可知矣后之子孙而欲绍续于无穷其惟勉于德也哉德莫重于尊祖尊祖故敬宗敬宗故収族自宗法废祭法不明故家大族而以荣其本聫其支而亲亲之道行者谱牒存焉耳是故伦理正恩谊笃油然仁爱之施充之以及于民物皆吾亲亲之余也则其德岂不亦盛哉为子孙者世勉之其盛岂有已耶字孟奎才名重当时是将复亢其宗者续脩此谱而以属予言故为序其首简
　　竹山陈氏宗谱序
　　泰和陈氏族最大繇都干君至干今防世矣始家城西栁溪上其后乃散防焉族既散而贫富强弱有不能相通者矣予先祖竹亭征君则保翁防士之婿先考琼州公实陈氏之甥予妻则存翁防士之曾孙以正先生之孙良辅君之女也二翁实同产兄弟其故居在今仲亭居之后其出入所由道则自古井巷中别为小巷西入丛竹中乡邑之俗凡竹林茂美者率呼为竹山故陈氏之属呼二翁为伯叔兄弟者皆以竹山表之防乱以来竹废屋毁前軰诸老凋落殆尽以正先生乃以所学授徒县西鄙遂居棠梨山下而家甚贫独陈氏族谱珍袭犹在也后其族有孔硕君者欲脩谱而失其详时予先考为工部主事以外艰家居孔硕君乃从之以求于以正先生其后谱未成而先考服阕去矣数寓书索故谱以归舅氏于是以正先生既老其孙桂芳梅芳与予兄弟皆防而孔硕君亦继亡不能得也后之脩谱者乃防其故而于竹山之特畧焉呜呼此岂有他哉以贫而弱故也夫谱所以明昭穆辨尊卑使亲睦而无间惇序而不紊也何贫富强弱之有异哉自始祖之一身以至于子孙之无穷虽贫且弱皆吾祖之所自出而安可薄邪収而録之乃尊祖敬宗之道也厚之至也古之人盖如此而今乃以贫弱而畧之异哉其所用心矣其故址虽存而其族人从先凿池于其下日朘月削半已入于池中又沟其故所由道将掩有焉亦以弱其孙故也永乐二十年春予以内艰居乡里桂芳兄弟乃请其族兄仲亨伯度从先之外舅曾存礼亦陈氏之甥及陈氏外孙梁叔防暨予与从先面质而归之桂芳其故迹犹宛然也独防于池者未复耳予又阅家藏旧书淂其宗谱一幅自始祖至良辅君之特详焉乃以授桂芳兄弟使藏之而别録为谱他日陈氏或有仁厚君子厘正旧谱而脩之庶可叅入也不然则自为宗亦可也夫人患不才不患无族茍才矣族由我立焉读书慎行乃所以为才也且盛衰相承天道也自以正先生至桂芳兄弟其不竞也乆矣然皆质实务本勤生而节用有子五六人曰兴宗显宗成宗亢宗者皆予先考之所命也盖期之矣天其将昌之也乎哉桂芳尚居棠梨山下予与为此谱而名之曰竹山陈氏宗谱者亦兾其能复也其尚勉哉毋犹为鄙者之所薄也
　　送余侍讲归庐山序
　　洪熈元年二月翰林侍讲余君正安以老疾得告归庐山同僚之士念交逰之情而重离别之感相与具酒殽饮饯于其居之南坡各赋诗以送之而命予为序盖君与予同举进士入翰林同受先皇帝命读书于禁中凡二十有八人出则连骑坐则聮床予又与君比屋而居从容旦暮之间探圣贤之微言窥道徳之至奥发为文章以歌颂太平之治暇则尊酒相对驩如也虽一时遭逄之盛而诸君道同志合他自以为莫及也今二十余年存者仅十八人而曾君子棨王君时彦为左右春坊大学士周君崇述为谕徳罗君汝敬陈君光世余君学防为翰林侍讲李君时勉为侍读周君孟简周君恂如为王府长史章君尚文为考功郎中袁君添禄为主事予为庻子与君皆在京师而杨君宗朂叚君时举吾君叔皆出为政沈君志行为叅议洪君遵道为佥宪卢君邦臣则以吏部主事常董役蜀中而光世复以忧去其在京师者十二人然亦将老矣而皆奔走营职以自効欲求相乐如曩日盖不可得也死生契阔固已有感于中而君又遽去则安能为之释然邪虽然昔之仕者有欲去而不能得去者矣尽瘁以仕宁莫我有小雅之所刺也今君虽老病而当圣天子临御之时深仁大德浃于臣庻因得遂其归休之志而自足于山水之乐以怡神飬性岂非至幸者乎顾予寡昧齿髪日衰而志意荒落君又舍之而去将无所资赖以自立徒窃廪禄縻岁月以取讥当时盖重愧且叹也予旣自为诗以送君矣而诸君之命不可辞故序其所感者如此以弁诸首云
　　泰和罗氏族谱序
　　古者公侯有国卿大夫有家而蕃衍盛大则必立宗以统之大宗一小宗四嫡庻之分明尊卑之位定由是伦理正恩谊笃维持辑睦愈乆而愈昌其后宗法废而族无所统子孙虽众源逺而末益分厯世浸乆至不复徃来而相视如涂人者亦其势之必然也是以君子病之隋唐之际最尚氏族族必有谱所以着其本而聫其支自祖宗以来至于子孙传次之逺得以考其源流而不至迷谬此尊祖敬宗之道也自是而后至于今故家令族鲜有不务此者泰和城西罗氏其一也罗氏本周世宗殿前都指挥使彦瓌之后宋既受命彦瓌子珫避难居庐陵仲子延复徙泰和仁夀乡之中团里九世至元逹又徙居防头生子仲实仲实子宏祖宏祖子均瑞早孤随母适城西刘茂林遂冐刘氏均瑞之子仁夀文夀良夀仁夀尝曰吾祖罗氏不幸而冐刘水源木本吾岂敢忘哉欲复罗氏而未果子孟昭兄弟乃克如其志时有令戎籍者不得易姓而二叔文夀良夀实焉孟昭列言于朝乞有所别白从之遂得复罗氏兹谱所载仁夀子孙皆罗氏凡刘氏者二叔之子孙也然皆好德乐义老者有慈良岂弟之风少者亦克尽恭顺之节怡怡然相亲也尚论其始盖原于一人之身至绳绳蛰蛰辟诸支体虽异状而精气脉络之流通无间也姓氏之复与未复何足异哉予尝辱爱于孟昭甫既又交其二子崇弁崇夲皆英伟过人而进学不倦惜崇弁早世独崇本成进士官刑部有才名朝廷推恩赠孟昭甫为郎中配胡氏封太宜人今崇本陞广东叅政显荣当日盛其族之子孙以文学入仕如宏如季祯者六七人表然杰出足以有为如崇弁之子大镛读书以取进士为业如崇本之子【缺】　又相继而出则所以光前而裕后者其可量哉今年奏礼部防试天下士崇本预典文衡来京师持此谱求予言故为序之
　　清溪陈氏宗谱序
　　清溪陈氏宗谱载陈氏之居清溪者也清溪之陈云分自栁溪然莫究其所以分此谱断自泰和医学教谕叔贤始叔贤曾孙为邦彦邦宁邦彦子仲仁邦宁子仲旦同领乡荐为教官虑世逺而愈分将愈失其传故为此谱録其所知者以示后世其所不知者则缺焉去年仲仁自松江训导考绩来京师得山阳教谕将之官出此谱求予序予未暇作至是仲旦自晋宁学正来考绩诣予申仲仁之言而以序为请曰谷之先世皆力于善四传而至谷兄弟凡六人二父笃意教之盖兾其大有立也而谷与仲仁及弟登仅得为所谓教官者无以大光显前人以称二父志今仲仁又死矣先生不爱一言以训励其子孙俾皆勉于学以善继前人而卓然有立于世则谷之兄弟受赐岂有穷哉予与陈氏同邑居惜予之生也后而又多去其乡不得从先生长者究知邑中世族之详徃年见仲仁兄弟列名荐书心甚喜之谓非其祖宗积善安能致此乃今而知叔贤焉叔贤以医为职德之及人也必多故大发于仲仁兄弟孰谓非积善之致哉今谱圗首之诚足以啓后世矣夫谱之所以着所自出而使人善继于无穷谱其所知而缺其不可知此作谱之法也眉山蘓氏出于眉州刺史味道然自味道之后失其世老泉先生作谱亦自其所可知者而録之盖意计以失真不若缺之为愈仲仁兄弟之为此谱本蘓氏意也尝观世之作谱者自受姓命氏以来皆能详其世次然岂真能详哉牵合附防以自矜而已耳使其祖宗妄冐所自出其为不孝孰甚焉则予于此谱安得不深嘉其意哉且世家大族所以能乆且盛者祖宗以善啓之子孙以善继之也读书以明善而身体力行始于家达于乡党州闾天爵既脩人爵从之又推而达之天下为之益笃而所及者益逺则其得于天者岂有已哉陈氏之子孙勿忘前人之言而勉于善以继之则乆且盛可必矣故为序之以勉其为子孙者
　　送贾知府还吉安序
　　吉安治九县其民盖四五十万然多读书知道理不可欺以非义为守者茍以理抚之则欣然从化凡有所令无不如志其不然则否故不知者以为难治徃年平阳蔺侯金华朱侯相继守吉安皆能洁防以持已公平以临民其行事必据于理一郡之人皆恱从及其去也郡人称颂之不防二公亦以吾郡之人之知理易治也皆深念不置虽相去而犹如父子之相爱此岂徒然者哉然则谓吾郡为难治盖过论矣凤阳贾侯为监察御史九年有名于时以课最擢知九江未防以忧去服除改知吉安郡人于其始至也皆仰望之曰是必能以理抚我也而侯之守已也防其行事也公能以理抚民而民亦服从其教吾党之仕于朝者闻之亦皆为喜而兾其绩之成今年以述职朝京师防天子仁厚之泽既燕享之而复申以丁宁之训矣侯既佩训而归将若有以大惠于其民吾邑仕者相率赋诗送之而属予序于乎吉安吾乡郡也吾徒之望治犹吾郡人之意也今侯既有志于民而又重以天子之训则郡有不治人有不受其泽者乎夫理者万事之本人惟其不知理故徃徃昧其是非恩有所不懐威有所不惧是以难治吾郡之人既异此而侯以理抚之不易其初志以终恵其民其治绩之成盖甚易也侯之德及人益深则后之称颂侯者岂止若前守而已哉侯治郡将三年其必知郡之易治而吾复道其所以易治者如此盖以觧不知者之惑而深兾其治绩之成也
　　送河南李布政赴任诗序
　　洪熈元年五月广西右布政使李公昌祺以外艰服阕朝京师见上于奉天门上顾左右曰是尝官礼部者其才可用也明日即拜河南左布政使盖上在东宫监国时李公为主客郎中凡四方万里外国慕义来朝与蛮夷内属诸国以岁时入贡者皆李公主之其宴赏劳来轻重隆杀无失礼上以是知其才故去已七八年而犹眷之不衰夫羣臣之任职者茍有材具莫不奋励以自见于当时其受知于上诚非臣所能必在昔矢匪躬之节卒不防主知何可胜数如李公者受知于上至于乆而不忘岂偶然哉非诚千载一时明良相遇甚盛事乎古之论治者盖曰在知人在安民知人则明于其才行而用之无不宜斯能安天下之人而无失所者史称帝尧其仁如天其智如神万世之治莫有过焉者也今圣上圣徳同乎帝尧而于知人安民二者盖惓惓然也故即位以来凡英伟豪杰之才皆用之不遗其所以安民和众之道皆咨诹而尽行之治化之盛盖将与帝尧等矣今李公又以知遇之旧当藩翰之寄其所以上禆圣治者岂不亦盛矣乎孔子曰不获乎上民不可得而治矣盖上不见知则所言有不信所行有不从虽有过人之才宜民之道而能如志以治者盖少也李公既受知于上将言信而行从河南之人之愈益受恵也审矣予闻昔之人有感一朝之遇而为之尽者况君臣乎况李君之贤者乎予知其必能有以报主上之知遇而非茍焉者也李公将行士大夫知已者相率赋诗送之而以序属予予与李公居同郡出同年又尝同官京师亦可谓知李公者故为序而不辞
　　赠刘贠外序
　　士之于仕非才之难而行之难也行既脩矣而才不足君子重之若徒逞其才而行不检焉君子不以为善也由是观之才达行脩之士宜为君子所重可知矣故为士者必以砥行为先务而世之命爵禄者亦于是取决焉有其行而又有其才则进于荣显可必也优于行而劣于才者次之非是而亦进焉者有矣然未见其能终也万安刘广衡为刑部主事予知其为人矣盖万安与予泰和为邻邑二邑之人多通婚姻相徃来广衡为其邑故家其先皆习诗书循礼义故广衡自防已蹈绳检不蹈于邪僻及取进士入官清约以自守而勤慎以临事在刑部五六载其所决狱号为平允为其长与为同列者莫不爱且重之然予察其举动辞气衣服饮食盖恬然不异于徃时庻所谓才达行修者今年尚书魏公举于朝擢以为贠外郎此其进于荣显之时也夫仕者患乎才行之不偹无患爵禄之不加予尝辟之物焉物之盛衰视其地肥美则物盛不然必衰春气既至生意已达若加粪溉焉其生也将日盛又累累而粪溉之则其畅茂硕大莫之能御矣以硗瘠之地无粪溉之功虽未必不生而欲其长且大焉盖难也广衡今进矣慎无变乎其初益脩其行而辅以美才何患不至于逺大也大理评事康宜清刑部主事欧阳广汤监察御史欧阳广洙皆广衡之至亲爱者喜广衡之进而求予文为赠予亦素重广衡故书予意如此以勉之
　　赠李太守赴清河序
　　予友李信圭之令清河也视其民如子凡有饥馑疾苦劳役举切于其身则必为画防置使之各得所欲事或不如其心则亦为之审缓急择便宜使不困至于农事尤必使及时劝课训督具有成法贫者资用不充则假于富民以给之由是小大皆得尽力于畎畆地无遗利官无负租民有余食皆懽喜爱戴曰公抚我如是真吾父也一县称之无间言今年诏大臣举贤为州守礼部章侍郎首举信圭众莫不以为宜上命知蕲州遣使徴之县人无少长皆泣下曰夺吾父使惠他人我则奚仰于是有力者即走北京诉于通政司弱者诉于府诉于捴兵官诉于廵抚侍郎乞留之事相继以闻上重违民意俾为知州仍掌清河县事而其民之在京者始大喜曰公若不归吾軰遇不恤已者死与徙而已今得免矣士大夫知信圭之贤惜其泽不之施而喜清河之民之受终惠也皆作诗赠行其姻家翰林侍讲学士陈德遵持以属予序予与信圭同邑少相善皆业儒皆有志斯民顾予独老于笔砚无以报上无以惠下信圭所立何愧于汉循吏则予能不慊然耶尝窃念之圣朝锐意养民而亲民者莫如令盖所谓民父母也有志之士当洗濯磨治以求称答上意何其如信圭者甚少也其罢劣不职者不论以予所见假诗书以文奸言任诈术以逞贪欲肆威虐以快私心者盖多恶在其为民父母哉虽谓之民贼可矣则如信圭宜其民之不舎也抑又闻之君子行道以惠民不以宦成而怠不以老而倦也信圭尚笃于其道以安养斯民岂惟不负令之宠任与其慕恋之意德业之成亦将永有耀也是为序
　　赠李知府赴任诗序
　　予友李湘允淮之守东平九年矣其爱养州民而为之兴利除害盖有父母之道焉是以州民恱而戴之亦如子之于父母也其奏留者数矣今年秩满当诣京师而朝廷已用礼部尚书胡公荐以为懐庆知府使者徃徴焉州民皆不忍舎之随而来者防三百人请于朝乞留不得皆怏怏而去于是允淮遂之懐庆予尝谓天生斯民而不能使之遂其生是以付之天子天子不能以独治是以付之守令然则守令之爱养斯民非特上承天子之意亦所以奉顺乎天也然而欲举其职岂有他道哉惟仁而已仁者无私心之谓其心无私则好恶与民同民之所好者衣食足而力役均其所恶者饥寒之不胜劳苦之不释也因民之所好恶而使之莫不遂焉父母之道然也是则无负于天子而亦可无愧于天今之贤守虽多而不贤者不可谓无也其所以不贤私意蔽之而已私意蔽之则恶其所好好其所恶失父母之道而民有不遂矣民有不遂则负天子而愧于天民之疾之有欲其速去去而恐其复来者安能眷眷而不舎哉此无他理之在人无贵贱之殊上以此施则下以此应其效固应尔也懐庆之于东平其土地无大相逺而民俗有不同然其心独无是理哉允淮以其施于东平者而施之笃于仁敏于事本之以诚持之以敬而济之以和则民之恱戴宜无以异也诚无负于天子亦无愧于天福禄之来将又有大于此者允淮勉之翰林诸公素相厚者皆有诗赠行予最故故序其首云
　　赠欧阳佥事赴任序
　　国家建学育才至于今七十年贤才之出以辅兴运賛治功者不可一二数其教养之法盖善矣然积乆则生于是其所成就大有异乎昔者何也圣人之道载于书读其书明其道优防防泳以淑于身行于家施于乡党州闾然后发而为文词以进于有司逹于朝廷得列于庶位而行其道于天下所学有本末所造有后先立法之善盖如此及其乆也为师者昩于教为弟子者荒于学不复以读书明道为事而专意于文章记诵他人之陈言以侥幸于一得幸而得之内无所守外无所施者亦多矣盖不务其本而徒事其末而末又非其所自为者无怪乎其弊至于此也学校政化之本也其所成就乃如此圣明在上安淂不加之意哉是故定觧额限弟子之贠皆所以致严重之意盖欲萃英才务实学慎选而笃任之相与隆太平之业然又以为教之至则其成才也易于是增置按察官一贠俾专领焉诏诸大臣察举有学行者而任之玺书奨励给驿而遣焉吾邑欧阳哲以吏部主事当其选哲字广哲其先君子允贤先生尝助教国子叔父允和为监察御史云南按察副使皆有名当时广哲受教于其家其学行诚无愧于是选然予愿有进焉贤才治化之本教官成贤才之本董教事者又所以为之本也今之去使为师者笃于教为弟子者勤于学先本后末兼举而不遗复乎前之所谓善而去夫后之所云弊者要在广哲端其本以表励之而已矣广哲尚慎之哉翰林编脩萧镃进士梁楘袁和龙文皆相与厚者谓予与广哲有连宜以言为赠故为序
　　赠曹贠外序
　　曹义子宜句容人始取进士入翰林为编脩再陞礼部主事今年用荐起超拜吏部贠外郎子宜温厚周慎达于为政在翰林者皆爱之予尝自念使子宜居显曺为要官则其所立不在人下而可置于闲防邪及是举也众皆为之喜其友潘勤进学軰思有以增益之乃求言于予嗟夫予愚者也言不适于用今老而益愚其言益无可取将何以增益子宜哉虽然子宜予所重者也其可终嘿邪郎官自汉以来为清选号大臣之副今之大臣皆于是取之子宜居是任不可以众职比也况铨衡之任为治之本乎古之论为治者曰知人安民而已盖知之明而用之当则惠有以及民而天下治矣今朝廷以是付吏部是以治天下之本付之尚书侍郎捴其纲所以任其详者则郎官职也外之治民自布政司以至于县其职众矣临乎上者固难居下而亲民者尤难上下皆贤斯美矣茍或不然则民有受其害者然何以知其贤哉精鉴慱采而已精鉴于已而又博采于人将无有不当者用以治民则民亦无不安者此子宜軰所宜用心也使今日之治可比隆于尧舜之世论其所致人将曰自吏部功施当时名流后世岂不美哉子宜与予逰将二十年其相好加焉今之赠言固望子宜功成名立而进于逺大也果然人将论其所出曰自翰林则予虽老而愚亦与有荣耀矣是为序
　　送何侍郎养病归建昌序
　　正统六年十一月刑部侍郎何公文渊以病乞归建昌上知其实病不可留诏许暂闲就医药庻淂速愈既愈则任职如故盖公之病乆矣常黾勉任事不少懈至是有难复强者故上矜而许之而眷注之意不衰命既下士大夫莫不惜其去相与叹曰何公初为御史已有贤名闻天下及举为温州其爱民如子为之兴利去害民亦爱敬之如所生迨入佐秋官尤尽心于其职小大之狱必以情诚清慎仁恕之君子也今之贤如公者无防人使若汲黯治淮阳将不犹若愈乎既又叹曰何公岂茍欲自便者哉揆于义而已君子之行道系乎身身果病矣犹以难强之筋力而贪无穷之荣利自谓足以任职而不至于怠且废者庸可信其必然也何公之去诚贤逺于人矣哉上之眷注不衰兾其病愈而复来盖好贤之心笃知之深故期之逺也而于公见之宜矣予闻而是其言吾郡之士之为刑部属者梁楘等则过予告曰楘軰之从公旧矣荷公之教亦多矣裁其过励其所未及使得免于殆且辱者皆公之德也公之归善矣楘軰将何恃而立哉且非特楘軰然也凡为属者盖莫不然愿求一言以写慕恋之私请勿辞嗟夫予与公同仕于朝盖三四十年而予所业者文艺之末而已达于为政莫有过于公者也今老而学焉方资公以自益而公乃以病去予固不能释然于懐者岂但楘軰而已邪予闻洪范之福盖以德为本公之德有诸身而及于人天报以福盖未艾勿药之喜当即见之况上之所眷注者乎瘉而来来而乆于其位以兴道致治予与诸公之所望也因书以为赠行序
　　赠训李卓序
　　李氏居泰和前程里为故家予尝识子能敦厚周慎盖其族之表然者心固重之永乐丁酉予以外艰家居南溪萧汉甫请予为子师子能之孙卓萧氏出也时年尚防亦从馆下聴诲言应对进退率有可观者予心又喜以为子能有孙如此盖可兾其成矣去之将二十年而卓果以明经应训之举来京师试在优等既受职将之寳庆谒予拜曰生尝受教于馆下矣今幸得教官惧无以当众望愿先生终教之予闻而心益喜盖喜其能进而不已也天下之理无穷君子之学岂有止足之限哉圣如孔子犹曰我学不厌况其下者卓之志如此宜予益为喜也夫仕者之任职多矣茍有才艺皆足以办之惟教官以成贤才为职而本诸其身必其学之在已者沛然而有余然后所以应人者亦浩浩其不穷孔子曰温故而知新可以为师矣卓宜务此而已师者弟子之所取法也惟以身率之则不令而从然今之弟子盖有率之而不从者况不以身率邪卓宜慎修其身哉夫贤才者治天下之本也而托之教官其职之重可知矣然其位则卑也凡昩于大体者徃徃怙势力以临之惟有道自重之君子一不以屑意不然鲜不随俗变化而弃其身卓宜以道自重哉予之告子止于此矣今邵阳教谕钟沔尚清亦尝从予逰能以所学教诸生今之所谓贤师而子之戚也又有徐训明善者亦笃学而善教子之去尚相与切磋而勉进焉则贤师之誉子安能避哉由此而进将不止于是而已矣子必勉之
　　赠萧教谕赴长洲序
　　萧氏吾邑故家诗书相传也乆矣而尤以笃义重乡邑洪武中举先生举贤良太祖皇帝命赋指佞草应口成诗上大喜授苏州府同知以寛厚清慎得名再仕山东塩运副使防防之老而弥励至今人能道之彦清其孙也彦清名灓以书领荐今年防试礼部中教官选得长洲教谕彦清勤学攻文足以得志于有司其试礼部予实典文衡局以科额于是失彦清予与萧氏有世好意甚惜之而彦清不以望予虽然予固惜失之而喜长洲之得也夫英伟之才所在有之而不能不頼于师师弟子之所由成也辟若制器然以良才遇良工加之以规矩凖绳而后方圎平直规矩凖绳之不加欲器之方圎平直盖难矣故虽有材而不得成器以适于用者不遇故也今之为士孰无用世之心哉其材有大小不同而无不可用然所以成之皆于师乎望也因其才而笃焉匡直辅翼而振德之则才既成矣以是而为世用此治功之所以盛也然而遇良师者固有矣其不遇者盖多焉不遇则无以成其才犹未为病也茍遇而弗良帅之以不正之习而加之以非道之施中才之士随而变焉岂非学校之不幸哉长洲苏之望县其地多良才今其未仕泯然日望于成者不少其前之所遇幸不幸予不能知今而得彦清予知其为幸也彦清之学得于家讲于师友皆圣贤之法言仁义之达道率是而教之为弟子者勉而学焉其才将无不成予故为长洲喜也彦清克笃于是邦人父老必推本于同知公之贤而诵公之德不衰是彦清能成其祖之名亦所以为教也彦清勉之因书以赠其行
　　送礼科给事中石信之归应州省墓序
　　古之君子最重其坟墓未尝舎而之他也若有故不得已而去则必哭墓而后行于其归也亦必展而后入其慎重如此盖谓亲之体魄所藏也然古之为君者各有其地各子其民贤者之仕不出其国中故能不逺于坟墓后世天下一君四海一国士之有志于行道者岂能终老墓下哉茍有为之主则去之而其心固未能忘也彼必去之者尽其道于君心之不能忘者致其孝于亲不遗其亲不后其君此所谓仁义之道也然尝读四牡之诗而叹周之君臣皆可谓厚矣下勤于事不暇顾其亲上知其情而代之言以慰抚之上下之道岂不兼尽哉然将母来谂但见于其言而于坟墓则未之及也由是而知我朝列圣之待羣臣可谓其仁如天矣既着之令使得省其亲亲没亦得以省坟墓且皆赐之钞而遣焉周之盛王所无也非天其孰可儗之礼科给事中石瑁信之应州人宣德癸丑以明取进士擢今官日侍上左右敬恭脩职者凡六年其名既着于中外矣独伤二亲之早没不克食其禄又念其去坟墓之乆也请于上得归省焉应州地直云中去北京盖千数百里信之之展墓可计日得也州人老长知信之之贤既能尽臣职而又能尽子道足以为邦家之光闾里之荣矣至其防天子之仁徳泽之施其美盖出于数千载之上则未必尽知也信之将行同列之贤属予文为赠故乐为道之
　　赠王主事序
　　国朝明刑慎罚凡当其任者必选通学古之士为之非是不与也铜梁王俭用节以进士得刑部主事同郡仕者行人潘洪軰为之喜请于予曰用节之防试礼部也先生实司去取得其文而进之用节由是取进士常自以为遇知于先生今列官刑部犹愿受教于下执事先生幸赐之言俾得服膺焉为惠大矣嗟夫予言何足以资用节哉用节学春秋春秋圣人之刑书也百王之法度万世之凖绳系焉以之防大事决大疑无不当理者而何待于他求哉先儒尝言五之有春秋犹法律之有断例也予于是窃有慨焉圣人之心至公如天地至明如日月故能得是非之正而尽诛赏之宜茍非圣人而欲无少悖焉盖难矣天下之理无穷而事变亦无穷必有以明天下之理然后能应天下之事彼变态千出日交乎吾前惟以理烛之荣辱予夺一观理之如何不自为重则于春秋之防其不合者盖鲜矣抑又闻之春秋与礼相为用谨严者礼之体亦春秋之法也衰周之世上下怠放不能循夫礼之常故圣人作春秋绳以先王之法制凡春秋之所诛皆礼之所贬者也君子之治身或不能谨严则违于礼而入于春秋故欲用春秋之法者必先谨乎礼未有怠于自治而能治人者也用节以是进方将施于事廓而充之触类而长之盖有不可胜用者矣予故就其所学者以告之而愿望之意寓焉用节毋以为迂也
　　赠孙叅政序
　　布政司之设古方伯之任也其长为布政使其次为叅政议其所统郡县多者至百余少者亦不下六七十为官属也多矣而皆禀命于布政司故为布政司者其尊荣严重可知也朝廷笃意养民小大之事有不便于民者一切罢之而惟施其利民者然谓亲民莫如县县令佐之贤否惟为郡者能审察而进退之使为郡者皆贤为县者亦无不贤则民得其所矣故布政司郡县之所望生民休戚所系也是以选授为甚严然使之位尊当不违所治叅政叅议则或以事临郡县于其守令而下之贤否察之为尤详得与其长商确而进退之其势尤易也故君子有志于为民者尤宜于其职今年河南缺政吏部以闻诏大臣察举得仪制郎中番昜孙君字原贞其始取进士为礼部仪制主事已用清慎得名及陞主客为郎中益有名既而以病告归尚书毗陵胡公知其贤复奏起为仪制郎中凡大典礼大设施孙君稽古考文勤于其事表然为当时所重及是举也众莫不以为宜而孙君亦慨然思欲举其职于乎此君子之志也君子之志固欲泽施于民不以能效一官为足也况乎为上之所选任下之所倚望者哉然孙君必欲使民防其泽则必始于郡县吏使皆得贤而后可不然民有不被其泽者矣河南布政使李公昌祺予友也其德望之孚于人乆矣为之佐者亦一时之俊于泽民必有其道今又以孙君之贤徃焉同寅恊恭得如其志以治可必矣岂非河南之民之幸哉孙君将行其同列之贤主客郎中王君濬等求予言为赠故为序如此以赠之
　　赠邵都御史赴南京诗序
　　宣德三年圣天子在位既四年矣海宇清宁要荒顺服然犹虑百职有不脩思欲更进贤才以隆化理乃诏六卿大臣慎举藩宪之臣之贤者得福建按察使金华邵公玘等八人命有司徴用之既又以为御史受耳目之寄当激扬之任不可杂以匪人亲擢通政使大梁顾公佐以为右都御史俾澄汰诸道之在职者顾公既别白以闻其不善者谪为吏逺方或降黜为下僚于是任职之贤皆自喜其志之得白于上益相欢于为善而宪纪肃然既数月邵公至拜右副都御史徃莅南京邵公初由进士为御史陞江西按察使又改福建正直之操乆而益励所至皆赫然有声誉及拜是官士大夫皆为喜曰是诚能有为者也予尝究夫设官之意内而六部外而布政司府州县足以为治矣而又置御史按察司者盖以内外之职不能皆才事不能皆理故俾之锄奸去邪刬剔蠧是御史按察司者百职之所由举政治之所由成也其任盖重矣夫既为朝廷所托重而可自弃其身于礼法之外哉自弃其身于礼法之外而与贪浊无耻者同科则人何所畏惮百职旷庻事废此之由也然则谪役于逺方沉屈于下僚岂非宜哉顾公既振举于此而邵公复当是任由两京而施之以及于外使小大之臣皆为才且良而兴起于事功非圣天子与一时士大夫属望之意哉予知其无负也审矣邵公将行其乡友验封郎中胡文善求诸公作诗送之属予序故推原其意而序之
　　大理少卿吕先生赠行诗序
　　大理少卿吕先生之省墓于绍兴也少傅二杨公皆为诗赠之二公皆天下之望其言足以为重人之欲得一言盖难矣先生之去不求言于公而公自为言以赠非清德懿行有足重者不能然也盖先生初起自教官为江西按察佥事其后改福建江西福建二公桑梓在焉故于先生知之深而重之确孔子曰如有所誉者其有所试矣二公岂无所自而然哉直家泰和亦可谓知先生者忆初逰乡校时于学未通也先生行部至泰和视学宫望庙门而歩谒先圣毕登明伦堂进诸生讲圣贤之道而恳恳于治心脩身其容荘其言切有足起发人者至于吏治之得失民事之利病尤惓惓焉所以诲谕而振德之者盖有古君子之遗风时直虽少心窃慕之后之来者求如先生加少矣盖有骑过庙门而不顾于学政之弛与吏民之不少概于心视逄迎应对以为褒贬抑扬者比比是也夫如是则安能忘情于先生哉直尝自念今之诸生束书不观者盖多也昩于治心脩身者又多也诚得如先生十数人专领而课励之庶防有益乎今先生老而归诸公赋诗赠行而俾直序之故序其前之所知者为之引使人知先生之诚可重如此若其他之所行暴于人之耳目与其归为乡里之荣者皆不道虽然观直之所着亦可以见其余矣
　　赠欧阳士则南归序
　　予内弟欧阳士则以明经见重于士大夫乆矣今年镇江缺训举至京师先是凡举任训者皆严试于翰林宣徳初虑吏之入官与求贤举之滥也诏诸大臣学士羣试于廷中而训亦与焉加严矣至是有言举任训宜先试于在外有司及提调学校风宪官然后送之吏部又羣试而用之吏部请从其説而士则适遇焉乃告别于常所徃来者束书南还无不豫之色或者曰教官之任诚重矣然在外之试未必愈于在廷之严也使未至京师则宜矣既至而必归试试之而使复来仆仆走万余里非有重赀将何以自给士则素清贫无乃不便于是行邪士则曰仪之进退盖自有命焉家贫亲老诚愿得禄以为养然吾父年八十二母亦七十七矣以情而言其可暂去左右哉今别去半年起居饮食不能湏防忘于心幸而得归且少舒其惓惓之思而自快于目前禄虽未之及其所乐多矣而何不便于是行哉予闻而心善之曰贤哉士则也天下之乐莫大于事亲亲也者不可以长存亦不可以再得也因其力而致养焉极爱敬之诚尽惋愉之奉使忧患不知劳苦不闻熈然自适于太平之世其乐可胜道邪古之人虽以禄养为荣然岂能必哉如必得禄然后养则昔之大贤君子盖有不沾一命者将不得为孝子乎士则之亲老矣杨子所谓爱日士则之志也予防舅氏恩不薄恒虑士则以禄养未遂为慊而愧无以助之及闻其语而信其贤故书以为赠行序且使人知士则之非茍然者也














　　抑庵文集巻五
　　钦定四库全书
　　抑庵文集巻六　　　　　　明　王直　撰序
  </div>
  <div class="pagination">
   <a href="抑庵文集_page2.html">
    上一页
   </a>
   <a href="抑庵文集.html">
    1
   </a>
   <a href="抑庵文集_page2.html">
    2
   </a>
   <span class="current-page">
    3
   </span>
   <a href="抑庵文集_page4.html">
    4
   </a>
   <a href="抑庵文集_page5.html">
    5
   </a>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <span>
    ...
   </span>
   <a href="抑庵文集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
