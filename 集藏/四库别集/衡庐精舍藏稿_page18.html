<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 18 页/共 23 页</h1>
    <div class="content">　　楚王有瞀瘈之疾三年神室圯泐言蹈防宰娗娗諈諈妹妹嫒嫒大夫国人谒巫祠鬼朝衰暮祡岁无休改玉帛殚藏帑而牲牢嵬陵垒病弗祓将谋人祷北郭耆生慼之踵王国门叩中庶子告曰王疾与祷不相为也祷何能诛疾臣闻炎帝辨百草轩皇明九伊姬述之遂树医政泰始俞祔容成岐伯之徒肄其术遂能经纬隂阳操握元化血肉尻骼嘘吸髑髅制人生死坐运掌股虽有司命莫之敢取盖医之为功昄昄乎矣今王病有年不肯购医乃猥从巫窃为国不取也中庻子以北郭生言进王召问曰医果济乎请言其证北郭生曰夫医虽天地弗违而况人乎昔者成汤之时雨泽亢施蜚防火喷星辰燀灼金石销燺河汉起塺山岳为童五糓百卉之物为之防灺如是者七年人曰此天疟也汤得伊尹医而调之于是月徃从毕电乃鞭云隂阳防合灵雨旣零而天之病始瘳书曰格于皇天此之谓也唐尧之时巨浸淼弥荡日浮干蒙汜防潒昆阆几骞人巢树杪蛟蜧蚳而食之如是九年人曰此地泄也尧得禹稷医而治之于是九川涤源九泽旣陂四隩咸宅六府孔脩而地之病始瘳书曰地平天成此之谓也周官有言兹惟三公论道经邦爕理隂阳贰公化寅亮天地医证多矣臣未皇悉惟大王财择王曰生言皆古人骨尘乆矣今曷从购医北郭生曰有属者渤海秦氏越人遇长桑君饮上池水三十日洞瞩垣表数人五脏三膜虚实毕知以是能生死人名震诸侯今虽亡去有弟子子阳传其秘业齐名越人大王亶能谢巫而尊医也臣请以王命敦致之来则王疾瘳矣王乃赐生赤水之骑风胡之劔介白璧一双黄金百镒锦绮一纯遵海阳迹子阳之庭扣焉子阳问故畜然念曰生不逺数千里过临鄙人鄙人敢以身从乃偕至楚郢谒王王曰先生固传越人之业与子阳逡廵避席对曰然昔者臣师越人昆弟三人越人长兄于病视神未有朕而除之故名不出于家中兄视病治气已有朕矣因而调之不一二故名不出于闾臣师越人视形形虽毙治无不左验故名闻于诸侯夫长兄视神则尧舜之治是已禹稷可得与也仲兄视气夏政是已益契可得与也越人视形汤武之治是已伊尹周公旦可得与也臣习于三师之门匪一寒燠矣亦尝总统其大都用则随所适王曰嘻噫先生言唐哉皇哉汗渺如溟海寥逖如秋旻寡人冥顽罔明所从北郭生晋曰古语有之上医医国其次医人则先生诏之矣王曰唯唯否否王曰敝邑固陋罔知道术上古之事窃有譺焉且夫药应周天毒居其半炎农氏曷繇尝而知之子阳对曰彼炎农氏岂诚尝哉臣闻学医辨药犹治国之辨材非一手口一耳目之力也臣请言辨药今夫翠羽屑金雉秽枯银蟹浆水漆神砂泥鐡此皆销物也而以之相为则左蟾肪合玉犬胆荣树鸾血续劔虎白拾芥此皆聫物也而以之互易则胶方诸取润不若游波之涨涸江阳燧取炎不若猾髄之燎洪河何则彼性于天者殊也巨貘食鐡则其粪可以切玉香獐嗜栢则其脐可以辟鬼蜃脂蜡则楼阁为之涌出而非蜡不得龙肉濯酒则五色为之萦旋而非酒弗能何则彼制于物者异也夫血畏则红蓝之花丹紫之参气达则苏芥之子沉脑之香神忻则千岁之苓九节之蒲虽下工习之矣然而用违其性颠所繇制则君臣易位主使諐宜虽有圣神而莫之撰功是故或比而或忌而使或首尾而相反或熟生而相攻或左燥燥应或左寒寒应国老艰独任将军虞径行领戒力分卒伍尚得引故曰时为帝者也不可无辨也故善用之则伏翼之粪贵玉屑不善用则太阳之草等钩吻若乃索狼毒羊蹄于兽族求鹤虱肠于虫谱蒙益厚矣殱人焉用防虽然彼炎农氏岂诚尝哉维圣维灵抱虚以仁抑已下询重译来陈山泽之癯土著之萌莫不贡闻假令炎农运一耳目凭一手口欲以辨物则毙毒乆矣恶能徧尝北郭生喜曰知材善任虚躬广益则先生诏之矣王曰唯唯否否王曰先生语药旣闻命矣倘亦有定方乎子阳对曰方胡可定也臣闻天有四时地有八方人有五藏五椉四八多寡爽衡疾乃蠭生方其倪也緼緼兀兀蓬蓬沈若坠囦浮若骧空旣进则塌兮痟兮勃兮防兮兮岳崩□兮潮涌蒸蒸兮旱日之烁炙炉凌凌兮氷之閟隂洞醮兮若刨□兮若蛰癵兮若鋜瘌兮若攧若謈若防若嘬若蚀鼓兮雷砰掣兮雷迅兮风翲宻兮雾郁肌骨之隟肾肠之府有物宅之吾不自主洞万幻轇轕千龉虽有良工拱手睥睨譬若观两军之鬭顷刻机决不敢妄投其一剂也方胡可定何以明之今夫勾芒行而雷雨作祝融鼓而金石流霜露降于蓐収氷雪劲于冥此四时之异也物生应之则蟪蛄夏死蟋蟀秋鸣鹰化为鸠雉变成蜃彼非择之也诚笃于时也严道之徼鲜日番禺之区防雪幽蓟弥望而吴越弥望而波此八方之异也物生应之则貉不逾汶鸜不逾岭橊郁东移橘凋北徙彼亦非择也诚局于方也惟人亦然舟车殊御毳葛殊服稻麦羜鱼酒酪殊用彊弱殊干疏宻殊理劳逸甘苦殊情盛衰贵贱殊势春冬不以互治南北不以交攻爰收爰宣爰防爰补爰润爰燥爰茹爰吐爰缓若文爰急若武爰升寥天爰降下土爰逆若攻爰从若抚表里相半轻重相取及其杀大毒戡竒癖则将膏肉乎砒石珍羞乎溲溺神针刀而圣燔熨矣方胡可定是故为可为于其时则祥用可用于其地则昌否则曷殊食燕蓟人以蜗醢危而啖越姬以毳羶防臊也鲜不至坐杀矣北郭生曰百里殊风千里殊俗因地任人则先生诏之矣王曰唯唯否否王曰先生绰乎无成方也治则奚先子阳对曰先主气夫日月有朓朒星辰有流陨土石有窣崩木果有蠧溃匪一朝夕之害主气盭也夫主气未盭则虽竒瘅若瘟防痢疟贲防症瘕癫癎疰痹痿蛊魅痈瘘可以一再剂祛主气旣盭则虽无事而都好悦泽魁磊颀脩伉徤雄武燕颔彪身虎阚鸷悍不可以石剂活臣闻大王之国南威白台曾不称妩丽浸滛逮乎巫峡之神媛也白雪阳春曾不为絶音连绵乎阳河之哀响也云梦之野具蓲之浸剒防剸猊伐蛟防鲸曾不曰小啖犹欲东钓彭蠡西狩夀春未见有穷日也则主气盭乆矣臣愿大王立卸此臣请进不死之药三焉臣有药自狥齐之帝濬哲之王莫不首饫其名曰逺志逺志之师曰益智益智之友曰苦参此三药者臣师伯仲二兄治神气之圣剂也非时与方能格也虽然大王诚服此三药臣请无食鹿胃臣闻鹿啮九草解散群药食之则三药之力懈矣虽然寜食鹿胃无寜飡黄耆大王独不觇耆之毒乎填心膈虽沆瀣甘露不能入也耆而罔功祗益鬼巫北郭生曰臣闻诗曰訏谟定命逺猷辰告此古之善用逺志者也曰其德克明克明克此古之善用益智者也书曰若药不瞑厥疾不瘳此古之善用苦参者也今夫治国亦有主气主气盭虽通国竭人祷曷捄王曰唯唯否否王曰寡人闻之急则治标今先生颛言主气辽漫逭不可旦夕效也请言其次子阳对曰臣有一药迎之无首随之无尾非白非黄非甘非苦草木弗为族金石弗为侣食之则鼓自肾肠震惊万里百妖逢之脑裂众魅当之魂毙王欲购之不出五情之内臣愚不敏请名曰怒昔者臣侍师越人视病望见顔色輙曰得怒乃解臣曰怒可已疾乎曰夫怒有二有怒其已怫者是曰食鸩酒也其毒茹茹勿治有怒其已驯者是曰饮火齐也其毒吐吐乃瘳是故人主毒在内大患不怒人主大怒则大治小怒则小治昔者舜有幽忧之病流共工放驩兠而四方风动此大怒大治也齐威王有幽忧之病煑阿大夫并其左右之而一国惧服此小怒小治也王诚赫然奋洪响之霹猋霆发乎紫宫起蛰沉囦斸蔀十重大则为舜小乃威王则王之六窍辟三部通六节可调八正可顺十二官可理王之去沉疴就祺吉捐闷愤登康豫辟若爬垢振飞埃尔臣所陈不死三药王可一试效矣臣闻古语欲忘人之忧者则赠丹棘欲蠲人之忿者则赠青堂臣乃所谓赠王丹青堂者也愿无譲北郭生曰树德务滋除恶务夲则先生诏之矣王于是瞠乎其听防乎其视顷曰此非寡人所能逮也王曰寡人闻酒之于人一也有濡吻而醺者有勺合不胜者有数石不醉者今寡人勺合器也聆先生言闳恢逴踔中心益忞忞怦怦黯黯莫识端委意者先生有它妙巧能易短令长拓隘就冥旋神斡获从所陈子阳对曰有昔者臣师越人望见桓侯告曰君疾在腠理不治将深侯曰寡人无疾不听后五日越人复见曰君疾在血脉不治将深侯曰寡人无疾不听又五日曰君疾在胃肠不治恐深桓侯不恱又五日越人望见桓侯反走使人问曰疾在腠理汤熨追之可及在血脉鍼石追之可及在胃肠酒醴追之可及今在骨髄虽司命莫之追臣故走也又五日桓侯病果不起夫臣师犹望见桓侯而知也曩臣未至王之国臣已知王之病不在腠理血脉亦不至骨髄王病在心腑治万倍艰王頼遇臣聼臣臣请运赤玉之斧挥九华之劒剖割王脑挈心腑就清冷渊而湔涤之淘颒其膜络涓洁其九窍澡雪其滞霪发皇其疑虑禽其蚀王心者声罪戮之五逹之市然后令天孙素霓为丝而缝合之王则恬焉莫焉嬉焉融焉若蹷而兴若酲而醒若跂永夜而覩晞阳若伏奥穴而升层台当斯时王必能维臣所欲为王且不知其短之猋长隘之猝将昔病之何隅追之已风化矣自王四体至四境八埏靡不满志此天下圣神明王之所骛而驰也王岂不愿之乎王乃仰天而盱摽心而答曰寡人肌肋不足当君斧钺请终从巫顾谓子阳曰先生有疾当食何剂子阳曰臣所食药曰蚤休北郭生闻之曰王啖董矣恤恤然眉尊哇哇然舌桥气结面黧不复出声于是子阳去王不留行巫之家驩声若防讧于朝野病罔知底丽
　　诗诫
　　予童喜咏赋然非所长又夙遭防悯浸滛抱疴年十九而有咯血之疾夜恒不交睫血耗而火炎故也至年念六虽闻学罔有获三十二得广南邓先生指示静坐始稍祛宿今年四九矣屡苦未得去且承命督蜀学相知孙山甫之俦以校文劳瘁为予忧予因自念多岐不能入道奚啻以病骨而胜劳役之艰也因絶意作诗省思虑遂书为诫
　　誓师
　　惟我圣皇仁防义激天帱地载风自阛闼旁鬯乎函夏之外廼兹西蜀比隣吐蕃绾毂劳恬諡交忻孰敢不庭西域虽辽重译纳琛慕义向风争为妾臣矧惟逆贼黄中父子属编民窜居独东在楚之隣一朝迯贼化为顽冥自以防蚊之微不挂雷霆之诛奋臂谽谺之谷鼓翼箐薄之区剚我民腹蹂我民稼虏掠其畜产焚荡其室庐侵疆略地啸侣植交豪吞怒戮何啻千百负固逆命凢兹几年势若孟获罪浮玉珎穷极凶虐激怒神人可谓一方之蜮当庭之獍肆我圣皇赫怒特命必征于是遴委将佐之良集调汉土之兵彊弓劲弩之如羽长鋋短戈之若林叱咤而风云起指挥而山岳腾戮兹小丑取彼防残何异振炎熖以燎稿叶挟泰山以压危卵蔑有不逞者矣夫兵者不得已而用之将以安民匪以耀众将以止杀非以逞暴是故殱取渠魁胁从罔治此今日命师之大防圣皇之西顾而厪厪也廼用率尔将卒共告于皇天后土以昭兹不得已之忱凢尔番番之将振振之旅或携其党或伐其交或以计禽或用谋攻或先登防阵或拥众攻寨或哨探得真或用间有方或斩逆贼之首或获群丑之级赏格已布决不食言或刼夺民财或泄漏军情或妖言惑众或逗留不进或争夺功次或卖放恶党或滥杀良民或擅离信守或违节制或乱纪律各有常刑其无少贷尔诸将其悉以此意布告多士克广德心早集厥勲以无贷师老财靡此昔之名将所为先发而致人也上帝临汝母贰尔心其各如律令
　　果州鸦
　　予校士果州行台后圃高树防鸦巢焉一日鸦出鹞来夺居鸦争不竞已乃聚族数百翔鸣蔽欲争复去觇者曰是咸畏耳逾再月鹞产子习飞方出巢群鸦数百来与鹞閧鹞不胜移去鸦雄雌复居焉众始知群鸦先非畏鹞以鹞方伏卵不欲令毁弃盖有俟也噫鸦诚慈矣哉而世荐绅道诗书或至乘危挤夺覆人巢卵视兹鸦逺矣虽然鸦巢特枯株腐草不能占隅方尺奚徃不可然鸠族必争者彼其智视枯株腐草不尠也人固知笑之以宇宙之大观人一丘一室一官一爵其于枯株腐草何如也然人亦必争不可已不亦足笑乎于乎等而上之七国之战争刘项孙曹之相倾相夺也亦何以逺欤
　　别诸生
　　予尝着爲功令训诸生以学圣其言曰非耻弗圣耻弗人也诸生兴者咸云有感于斯语嗟乎是诸生真感也有真感故有真耻有真耻故能有此兴发之意不谷良慰良慰然观孔子曰人之生也直罔之生也幸而免则知一念之罔卽爲幸免幸免者以其形体人也生也而人之实生之理已亡矣虽有爵位文章奚为孔子所谓直非曰直陈人之是非事之得失之谓也人心生理夲虚而明不作于意无索无狃无闪无待无将迎茹吐之念始可言直故无是非得失惟作于意而思作于意而言作于意而动均谓之罔罔则弗生弗生则弗人而幸免耳若如见人克伐怨欲至于机械变诈者又益逺矣于此不耻乌乎耻呜呼岂惟可耻而已诸生诚由不罔进之有自得焉则人道近即圣道迩诗称文王无畔援歆羡诞先登于岸易坤言敬以直内孟子直养无害皆是功也诸生勉之
　　二
　　国家所以育成人材欲其共生斯民而已共生斯民者仁道也天道也帝道也王道也故能成一人材则能生千万人以一人材又成众人材其所生岂可胜道哉此所谓体仁事天而学帝王之道之实事也不谷滥荷简书以成人材重望之今弃而去岂得已哉反辱诸生百方勉留言之惶汗不谷寝食不寜反覆思惟坐此痼病良繇素养弗充元气内剥故也是不能仁身焉能成人材又家有老母虽叨禄仕素未尽欢是未能仁亲焉能成人材雅对诸生不任内媿此不谷所以不得不求去也不谷重负朝廷重负台司乡大夫与诸生罪戾何可言第此生理诸生莫不昭著但不罔生卽无弗得所谓体仁事天学帝王之道之实事则亦望之诸生而已矣诸生非独自尽其爲不谷尽所未尽补愧而赎罪则所以厚不谷者亦无尽矣
　　龙谈
　　龙之能大小刚柔修短幽显下上逺迩能爲蛇爲蜴爲爲蝎爲犬豕爲人神能负神禹之舟能变陶氏之梭能解角而示瑞曵尾而告防能撼昆仑掩蔽三光此虽其变化叵测特贤于董父所豢与刘累所扰者而已而未可语龙之至也客有谈海畔龙起夜半风吼涛涌轰若万雷舳舻跳跃瓮盎悲鸣庐舍漂没合抱木防水族皆从空堕死世以爲神龙变化宜然不知此亦非其至者予昔寓蜀防四目仙人庙覩井间龙升遗迹庙门壁及两荔支相去盈丈皆无恙僧徒晏如又都司周宗者自叙守松州时亲覩龙升前有物若拳舞意叚氏所谓木尺是也渠时率将佐拜祷城巅城揺荡若舟颠众爲悸废然卒无恙天明旣定视龙行处有新置坯土依然级立秋毫无损予又游雾中山老僧指龙升处僧舍一无犯且曰是有道之龙然也若道力未纯鲜有不凭气而伤物者予乃知龙之有道以仁爲至而变化次之如以变化而已则蛟蟒乘风雨化人物妖狐怪幻防出岂亦称神物乎哉是故君子之学爲龙也学仁爲先变化特余事耳不然而舍仁先变化至妨人病物则与尧舜孔子之龙徳殊矣曷取龙爲
　　翠峰语别
　　吉水曾见台子始释服未移季而勲部命下见台子方縻于邱园未皇遄发则期衡庐胡子防山陈子塘南王子合襟翠峰之刹相与语学为别居翌日二三子与见台子语所致力旣约而深矣乃以逮衡庐子衡庐子曰予复庸言哉虽然予不可不为见台子别也夫学有正脉自天命之自尧舜孔孟传之宋之诸君子明之而莫着于程伯子之言程伯子曰仁者以天地万物爲一体莫非已也故知天地万物之爲已知己之卽天地万物始可语学之从来矣虽然非有真志吾未覩其入且成也已而见台子行则又属衡庐子申之衡庐子曰今良知之学之行于天下几何年矣然学者谈先飞龙而行后跛鼈语析毫芒而事违邱山壮爲天下师而皓无真得此岂良知之罪哉其志病也昔者念庵先生尝忧之矣捄之曰归寂然后知良嗟乎使斯人而果有斯志则良知足矣使果无斯志也又安知不以归寂爲赘疣乎非亶赘疣又毒药也故志非始学事也虽皓由之也孔子自十五志学至七十从心不逾而后志始成今学者语志则曰此始学事不足言嗟夫吾未见其入且成也子不见吾儒之趋二氏不有载其家珍而覆沉湘水者乎不有触碎寳器而弃官西游者乎已而二子皆有成若今之以儒趋儒者果有斯志乎儒者之道不舍所事而舍所慕舜禹有天下不与是也今学者其能以天下不与乎自予尝较之天下之最溺人者声色而刚者不与也其次官爵而勇者不与也至于声誉之所寄虽刚且勇者未尝不介介于懐也已而思之吾与天地万物一体使人吾誉是犹以左体誉右体吾何増人吾毁是犹以右体毁左体吾何损已而未瘳也则又思曰吾始生无姓名已而姓名之则孩未知也方其未知虽尧舜我无喜也虽桀跖我无愠也此吾之夲然也故惟不失夫孩之心者然后可与语一体之学故曰大人不失赤子之心虽然非有真志吾未见其入且成也程伯子不又曰志立而学半吾媿此乆矣非见台子无望也见台子怃然作曰嗟夫志诚非始学事也于是复订于二三子乃叙诸巻首再拜而别
　　答客难上
　　座客许将军言贵县深山有人一种土人呼山子性颛愚不爲刼杀地无布缕粟谷蔽体用荜麻芭蕉叶以藤索缀之食草木鸟兽肉自活其取兽虽虎兕熊防踵其迹画圈圈之口黙诵呪兽伏不敢动即用藤索以一夫牵挽归众共剥燔分食乃不知其何所传呪而能然也飞禽輙用毒弩射取之寻常持麂鹿等物赴猺獞易谷粟獞之徒以其素愞善亦乐与互易不相贼害又言兎无牡猿无牝猿始生色旣老间有变金丝色者卽为牝輙尾短群猿比焉始又生猿蚺蛇出左右江巨者围二三尺能吞鹿鹿角嵯岈龃其腹未速化輙自纒巨树绞化之然取者用葛麻藤置其身輙亦不动遂结而防之虽童穉可引而行也其胆有二一在身一附肝者良同座因难予曰夫虎兕至猛暴能画圈取之猿变金丝化爲牝蚺则制于葛麻此三者则何理可穷也予答曰是何理可穷也客又曰若武夷銕船仙岩木柜西川火井东夷盐树可谓异哉又若先朝嘉靖间报潼关山飞五里虽居人及隣家麦田咸共徙一处隣人犹讼取其麦秦地裂出黑水成涧水中草木不一或有鱼已而水涸仍爲地此皆不可理晓子其谓何予曰嘻此非独予虽圣人不知也曰然则将何如予答曰其变足警其所以然不必知
　　答客难下
　　客告予曰颗矣夫世之毁誉之难定也今天下冠緌三年一外察六年一内察遘变有不时之察其间以爱憎毁誉砆玉并燔善类防诟者岁不下二三人谓有之乎予答曰有之同座客曰是不必逺引近时如万安周方伯贤宣南昌魏给事时亮则众所称学道笃志士非独众人予稔之旧也又如勾章顔副宪鲸闰州姜祭酒寳则众所称抱珍济时器也非独众人予稔之旧也此三四子者或因计察或用勘覆咸被之空言而不得辞此予与子所目击讵谓无也昔者伊尹孔子尚有割烹痈疽之诬近代有道如周茂叔而先疑于阅道笃行如程正叔而卒訾于子瞻郭元振之轻财古今罕矣而防掠卖之谤欧阳永叔之立节亦云劲矣而罹中冓之汚孟子曰士憎兹多口此自古到今虽圣贤弗之违矣而又何疑客因难予曰设子遘之当何若予曰无何可爲也曰古云止谤莫如自修可乎曰未可也夫修非爲谤也世固有修而谤者则伊孔是也焉用止曰使伊孔亲履之当何若予曰亦无何可爲也曰古云发愤著书以自表见可乎曰未可也夫书非爲愤也世固有著书而滋后世之诟者司马相如杨子云之徒是也焉用表见曰若是则将黯墨防忽终焉而已曰然曰然则子之言如蹑层崖未易行曰人之生夲无名又焉有层崖平地之殊同座客曰子之言果未易行也吾党今日惟知几焉可也予曰可也
　　沧洲别语三首赠萧昆阳子之将乐
　　昆阳子得教将乐欲之官走别衡庐山人于沧洲之馆请问教曷先山人曰而无后举业可也昆阳子曰某也习闻先生之教先夲而后末上德而下艺今兹兹以无后举业何也山人曰然辟之种树谈者必欲其枝榦之茂花实之繁然求其茂且繁未有不先根核者也何则根核与枝榦花实无二贯也今夫人未尝一日不事亲敬长未尝一日不饔飱裳衣岂复能辍而曰需吾先从事于其本而后能事亲敬长与饔飱裳衣乎此必不能也今国制以举业教士士从事犹人之事亲敬长饔飱裳衣岂能一日辍乎故古之学者当其事亲敬长饔飱裳衣之时莫不反求其心曰吾事亲诚乎敬长诚乎有他肠乎吾饔飱裳衣有贪求乎无贪求乎是即末而先本非絶末求本也然则今之学者当其业举之时将亦曰吾业举果能存诸心而得圣贤之防于道有明乎抑亦有他肠乎如此则亦即末而先本即艺而立德岂必辍举业哉夫子曰忠信所以进德修辞立其诚所以居业愚尝以爲忠信非空德也必于修辞不失忠信斯为立诚斯为居徳之业若举业则又修辞中之一业故举业不可与徳业抗言之予尝见湛司成有二业合一之训予曰是未见徳业之大也故以举业抗言且举业旣居业中一业又奚必言合哉故知举业在徳业中不合而自一则凡吾身所不可少若举业者皆君子所为先夲而立徳之地也讵可以其末而后之哉予故曰根核与枝榦花实无二贯也虽然予之言又非爲玩物防志者立赤帜也昆阳子其辨之今学者好为人师者咸曰已人一也诲人不倦即学而不厌予师罗文恭公曰学不厌然后能诲不倦公之意岂不曰学者未能实有诸已即哓哓以学语人是虽语人者或是而其所自爲者则非也是之谓以伪导伪不诬也愚又尝求之若今之士亲老而求禄仕舍教职无途矣旣职其事又退却曰吾学未至不敢哓哓语人以免渉于伪其可通乎虽然古人有言惟斆学半然则古之人即学之时而未尝不教即教之时而未尝不学吾未有是与人共学其有是可也吾未能是与人共学其能是可也然则学固学也而教人亦学也故曰惟斆学半今夫人莫不有弟与子当其有弟与子之时则舍而置之曰吾学未至姑亦舍弟与子俾不学是必不能今之爲教者视其门弟子即弟与子也能不教乎将谓之曰诲不倦即学不厌亦无不可虽然君子曷不反曰吾曷爲学不至也而不足以教其子弟故曰所求乎子以事父未能也所求乎弟以事兄未能也又曰行有不得者皆反求诸已其身正而天下归之若此夫然后可谓之人已一体教学一致不然虽谓之以伪导伪果不诬矣哉古之圣人以道通乎天下非他道也仁是也夫济天下莫病乎无才尤莫病乎有才而不出于仁尝试以人臣论人臣有才而不出于仁则不得不趋而爲术张子房始终爲韩非不忠也而止以术胜其次则以气彼非好气胜道不胜气也贾生之防度越汉庭非不达也而卒以气终其下以诈至于诈则小爲汤大爲莽操祸至不可言乃若儒家者流窃古帝王之遗依仿其近似以就事功又多以意行则子产叔向诸葛孔明之流是也今夫术可以应变而不可以致理气可以发谋而不可以成务若可以致理成务而善能持世者则莫如意然所谓共成其大以臻唐虞之盛彼又未能也何则彼固未出于仁焉故也夫仁何以见哉禹稷氏以天下饥溺由已伊尹氏以一夫不获引爲已此仁之量也世之拘溺形骸者肝胆楚越乌能使其以天下饥溺为已饥与溺哉又乌能使一夫不获即引为已哉曰彼固未尝反观其恻隠生生之心且与物通又曷难于与天下为饥溺而引之已哉嗟乎恻隠生生之心孰无之哉昆阳子试反观得于此则向所谓存心以成徳业与所谓反已以教人者其本益明矣孔子曰仁者人也仁固不易言而人其可以一日不图哉此予平日所肆力者未尝时为昆阳子言今昆阳子行矣予奚忍不为尽之昆阳子总之不外反身即得之予复何嚽



　　衡庐精舍藏稿巻二十七
　　钦定四库全书
　　衡庐精舍藏稿巻二十八
　　明　胡直　撰
　　杂著
　　言末上
　　胡子闲居二三子从游孟山之阳咏歌螺水之滨返而休于长洲之舘鱼鱼于于翼翼嶷嶷沛焉若有喻其所之已而避席请曰学如是而已矣蔑弗一也道如是而已矣蔑弗明也而世儒之争之也有弗一弗明何哉意者言弗可已与胡子仰屋而盱痒然不能出语崖然叹曰言何可恃也言何可恃也弟子曰道之弗明学之弗一不言已诸胡子曰道之弗明学之弗一则珍见者之爲祟也珍见如云徤言如雨以珍见出徤言而天下束书始嶪嶪乎若岳汸汸乎若海矣夫道何病于见哉昔者孔子登东山而小鲁登泰山而小天下鲁与天下非故小也孔子见之綦全故也然孔子犹俭然自命曰吾有知乎哉无知也又曰予欲无言孔子寜知其爲见乎其不爲见乎而乌为乎珍寜知其可言乎其不可言乎而乌爲乎徤虽然孔子固尝循循为诱终日为语周易爲之十翼春秋爲之笔削未能一朝而胶口废言也然而孔子言之几席非为近也而逺如天言之四时非为逺也而近如带言之氄毛非为小也而大莫载言之昆仑非为大也而小莫入言之肤革非为浅也而幽者阐言之神髓非为深也而显者藏言之瓦砾非为粗也而几微着言之金玉非为精也而庸常见言之九干上也而无不下言之九渊下也而无不上言之一二简也而无不繁言之亿兆繁也而无不简言之三千三百外也而无不内言之无声无臭内也而无不外平也如衡变也如权方也如律员也如蓍眉睫也而长上古旦夕也而挹千万世孔子岂巧为持乎孔子亦亶得其全而已矣今夫窭人之子见一金一绮则唐然矜阛阓之士见一溪一壑则爽然咏唯夫宅通都而拥琼库戸莽苍而临巨浸则非不见非不不见非不言非不不言此全不全之分也古之圣人惟全故中中而之言焉则不隅唯全故悉悉而之言焉则不巵唯全故实实而之言焉则不裂唯全故化化而之言焉则不阏非独圣人不自为隅为巵为裂为阏虽后之诵之者将腹臆而似之曰是隅巵裂阏亦不得而似之也易系曰夫易广矣大矣以言乎逺则不御以言乎迩则静而正以言乎天地之间备矣此明圣人之爲言也而教无穷也世之为言则不然世之语近小浅粗繁下而外焉则之近小浅粗繁下而外焉徤语逺大深精简上而内焉则之逺大深精简上而内焉徤徤于此则不得不诋于彼当其徤虽君之王之不啻也当其诋虽仇之虏之不啻也彼恶覩斯道之全哉传曰仁者见之谓之仁知者见之谓之知仁知非不韪也见仁则病知而亦以病仁见知则病仁而亦以病知盖见之爲祟乆矣故珍见者其頴如锥頴脱未有不割者也其烈如火烈熖未有弗燎者也见珍而言徤未有不割燎道真者也孟子曰所恶执一者为其贼道也举一而废百也此之谓也
　　言末下
　　何以明其然曰老氏曰三十辐共一毂当其无有车之用夫辐毂与无之兼爲用也明矣唯老氏见无不见有夫斯以言无焉徤彼固不知徤无之贼于有也而贼有亦以病无也荀氏曰钩木必待櫽括而后直钝金必待砻砺而后利人之性恶必待师法而后正夫木之待櫽括金之待砻砺人之待师法皆其性之本具而后能也假令木之性若金金之性若木人之性若金木又恶能櫽括而直砻砺而利师法而正也哉人性之能爲善也明矣荀氏见恶不见善夫斯以言恶焉徤彼固不知徤恶之贼于善也而贼善益以翊恶也杨朱曰人人不损一毛不利天下则天下治矣夫杨朱旣不能损一毛利天下则又孰肯出身令天下不损不利哉爲我之不足治天下也明矣杨朱见我不见人夫斯以言我焉徤彼固不知徤我之贼于人也而贼人亦以病我也墨氏曰仁者兼相爱交相利又曰劝之以赏誉威之以刑罚我以为人之兼相爱交相利犹火之炎上水之就下不可防止于天下夫赏罚并行则旣不得以兼相爱矣况欲爱秦人之兄犹已之兄爱秦人之父犹已之父则虽有赏罚亦莫之能强矣兼爱之不足治天下也明矣墨氏唯见人不见我夫斯以言人焉而徤彼固不知徤人之贼于我也而贼我亦以病人也此四家者徤而雄者也彼其隅巵耶裂耶阏彼弗皇省也尝试辟之天地无弗全矣而见者自异天有高虚地有广漠彼见而徤言之则老氏之家似也天有冥晦地有险塞彼见而徤言之则荀氏之家似也天之四时异运地之五方殊风彼各见而各徤言之则杨墨之家似之四家者之后乃又有泥洹家彼泥洹者之为教也寥然见诸天地无物之先逖然游乎天地有物之表故其为言滋徤而世儒之病之也滋厉匪徒病之又且高壁深堑以拒之长鋋短矛以攻之矻矻无遗力天下莫不晓然白也虽然世犹有见者焉而天下未尝晓然白也是则可忧也彼其为言曰日月星辰风雨露雷天之实尽是矣山川土石水火木金地之实尽是矣鳃鳃焉凭藉其实而徤言之则世儒之家似也夫世儒岂为非哉亦唯珎而徤之则与彼数家者之执一而贼道亦均而已其为隅耶巵耶裂耶阏耶尤弗皇省也今夫天下徤其不可见以诋其可见则信者千一徤其可见以诋其不可见则信者十九世儒者曰是器数是文章则帝王之鸿猷圣神之懿轨在焉是犹天之日月星辰地之山川土石而人之实尽是矣则天下孰不拱而信曰允哉言乎世儒又曰若凡古今士所称心性原本皆窽言无实用此其流必为泥洹氏勿可以聼则天下又孰不拱而信曰允哉言乎非独拱信之亦将高垒濬堑以为拒长鋋短戈以为攻有若驱泥洹氏不肯遗余力岂皆甘器数文章而毒心性哉诚以器数文章可见而心性不可见也辟之指一江一淮示人曰此水之至也人莫不信谈岷山之泉求桐栢之源曰是江淮之出也人反不信则见不见之异也然则夫人乌求其晓然白之日也世乃不知岷山泉涸桐栢源竭则焉有江淮是故不见固见之从生也然而多见先焉则真见蔀不闻固闻之从生也然而多闻先焉则真闻聩此世所为殱其根以其生凿其真以乖其全虽天下伟夫纎人咸薨薨填填安也乆矣有不然者厉而相弹而子欲奋舌轩楮并驰而明之虽孔孟生今时惧不能克而况其下乎予故曰言不可恃也虽然吾不可已于二三子昔者子思之语天未尝不取日月星辰然必曰维天之命于穆不已天之所以为天其语圣人未尝不取器数文章然必曰于乎不显文王之徳之纯文之所以为文盖先其夲也此子思所为全也今之君子恂知文之所以为文夫然后能全全能全全则不以见见不以言言斯可与有言矣
　　理问上
　　弟子问曰先生之不恃言也亶哉虽然今之学术棼拏胶轕是非异同其争若讼其拒若攻爲理内外爲辨各工弟子盖闻之矣自汉儒来咸言物理至宋程叔子则订之曰在物为理紫阳夫子推曰天下之物莫不有理穷理者穷究物之当然与其所以然之故则物格知至矣此非自儒者诗有之曰天生蒸民有物有则如有耳目则有聪明之徳有父子则有慈孝之徳未有物而无理者也则理之在物所从来逺矣乃近代儒者欲挽之入内曰理不外心而子故张之甚是不将绌古而溺今也哉吾惧后之覆议今也胡子曰嗟矣乎此非予所谓难言者乎夫以千百载之惑而仅暴于近代之一言宜其缄縢而不可解闻声而閧其非也言何用益聴虽然子安知古之为今而今之非古哉子不闻昔人有先世之庐称穹广焉不幸罹罪偕其妻孥幽于犴狴厥子长育圆扉罕覩天日一日释罪复其故居厥子犹以圆扉为家日促母以归母曰是乃家也子终恇惑己而其父证之然后肯信又有富人子自童亡外既长行乞过家而不识也其父识之引子复家授以帑藏退不敢当已而其祖证之然后肯从若此者彼岂不欲有先世之室庐慈父之帑藏哉彼固无以夺习见之先入也况夫理者非可以形体求而证佐定也又乌能回是非于先入哉故难言也虽然于今诚以为理在外与弟子曰吾尝求之矣将为内乎则天髙地下万物散殊虽三尺童知其在物也强为内不可也将为外乎则维皇降若有恒性虽三尺童知其在心也强为外亦不可也若是则果无内外与曰理岂有内外哉虽然子之信外非信理也而信程叔子之一言予姑以叔子一言明之昔者先府君尝读叔子之言乃著论驳之曰旣曰在物为理而又曰处物为义谓义非理也可乎既曰在物为理而又曰性即理也谓性为在物可乎是二语者可谓明矣叔子之非寜待攻而破哉惜先府君之论散佚不全而世之听之亦犹圆扉行乞之子恇惑疑惧不肯自信非借证其父祖终必不信也请举其证今夫理之説曷始乎诗曰我疆我理释之者曰理定其沟也谓人定之也非谓沟涂自定也然则谓理在沟涂可乎书曰爕理隂阳释之者曰爕理和调之也谓人调之也非谓隂阳之自调也然则谓理在隂阳可乎夫子賛易曰黄中通理言至正至中而理通焉未闻中正之在物也曰易简而天下之理得言易知简能而理得焉未闻知能之在物也最后曰和顺于道徳而理于义其下文即曰穷理尽性以至于命盖言圣人作易咸理于吾性之义故穷理者穷斯尽性者尽斯以逮夫致命者咸繇之矣吾未闻理不在义而在物也亦未闻穷理之理非理于义之理也故夫子又明言之曰圣人之作易将以顺性命之理嗟乎吾夫子固明言性命之理而世必以爲在物何哉易书诗与吾孔子之语理若此是吾不得已借证于父祖之説也世旣不自信又舍父祖而不信则诚莫之何焉已矣而又恶用言为弟子曰弟子得夫子性命之理一言己氷解十五矣不然是叛父绌祖而猥从众子之谬也然诗所言有物有则何哉曰今子也以耳目父子语物以聪明慈孝语则近矣然谓聪明慈孝果在于物乎抑不在物乎世固有病风狂者矣其耳目父子人也曷为其不聪明慈孝也哉子也寜知聪明慈孝之则不则于耳目父子而则于人心也故谓则能则乎物可也谓则在物焉不可也是以诗人称之曰秉彛又曰懿徳审如世儒之説则秉彛懿徳皆当为在物而不在人矣抑与书所称降恒性记所称生而静孟子所言根心固有非由外铄我者一何其尽戾也彼世儒者信子所谓叛父绌祖而不知反顾者耶而世之徒犹狂奔倒驰唯惧叛之不先绌之不至若怒涛然鼔昼夜而掀河海终不知风之自也悲哉故难言也
　　理问下
　　曰理之不在物弟子已氷解十七矣盖尝繇聪明孝慈推之则人之统为五常率为五伦发为四端脩为四徳敷为五教为五事为三物四术为五礼六乐其极为九徳其事六府三事九畴九经其着为百行为万善其放之凖四海施之天下后世无朝夕尧舜之禅汤武之伐周公之制作孔子之删述为之裁成辅相为之范围曲成断天下之疑定天下之业成天下之亹亹賛天地之化育鲜不自人心出之是则内者乃未尝不外也谓之无内外诚然也然而天之髙而覆也地之厚而载也日月之明而照也星辰之列而灿也雨露之润雷风之薄四海之广六合之大岁序之行而不紊鬼神之幽而不遗河海之流而不息山岳之峙而不毁鸟兽草木之繁育不一其性火之炎水之润木之文石之脉金之精玉之光是孰理之哉谓皆出人心可乎蝼蚁之君臣虎狼之父子鸿鴈之昆弟雎鸠之夫妇驺之仁鹊之智乌之孝神羊之正犬马之义麂鹿之慈之祭鱼豺之祭兽鹤之珠黄雀之环象不拜叛而秦吉了之不愿为夷是孰理之哉谓皆出人心可乎夫人之百骸九窍五脏三关莫不有经而医之治也寒燥温凉君臣制使投之各循其轨又孰理之哉谓皆出人心可乎是则弟子未之彻也子其谓何胡子于是复仰屋拊膺叹曰是奚独子一人未彻哉盖昔者孔门语理咸不逺人而语之也故无内外今世之语理逺人而语之也故有外而已矣子恶得彻子不闻孟子之辟告子曰且谓长者义乎长之者义乎知义则知理矣子又不闻子思上下察之防乎今夫鸢飞戾天自人视之鸢在上也而不知斯人与知与能者之上察也鱼跃于渊自人视之鱼在下也而不知斯人与知与能者之下察也大哉察乎其诸人心神理之昭诚之不可掩夫是故察之外无理也子知之乎曰闻诸先儒之言谓道之察也而未属人也曰嗟乎此所谓逺人为道者也夫子思本以费隠言君子之道而世儒必欲推费隠于君子之外何其与孔门千百径庭哉此正数千载之惑母父语之而不信者而奚子尤子见皎日乎吾请为子譬之方其未有皎日也黝墨荒忽未始有天地万物也已而皎日照之则天地万物列矣然是皎日也其体在天而其光与气散于天地万物之间人之执其光挹其气者一盘盂一皎日也一瓮盎一皎日也一渊谷一皎日也一江汉一河海有万皎日也今如有夸父焉逐日于谷彼亦恶知皦日之体不在是也子知皦日之体之所在则知理之所繇来矣是故天者吾心爲之高而覆也地者吾心为之厚而载也日月吾心为之明而照也星辰吾心为之列而灿也雨露者吾心之润雷风者吾心之薄四时者吾心之行鬼神者吾心之幽者也江河山岳鸟兽草木之流峙繁植也火炎水润木文石脉畴非吾心也蝼蚁虎狼鸿鴈雎鸠畴非吾心也一身而异窍百物而殊用畴非吾心也是故皦日者所以造天地万物者也吾心者所以造日月与天地万物者也其惟察乎匪是则亦黝墨荒忽而日月天地万物熄矣日月天地万物熄又恶覩夫所谓理哉予故曰察之外无理也曰若是则子之言理亦犹夫爕理疆理之谓理即孟子长之者之谓义也所谓不逺人而语之也果非外亦非内也然则天地之髙厚日月之照临万物之各有区别卒不为理乎曰子之见皦日方其在盘盂瓮盎池沼渊谷江汉河海虽指之曰是盘盂瓮盎池沼渊谷江汉河海之日何不可也然而莫非在天之日之所括也天地之高厚日月之照临万物之区别虽指之曰是天地日月万物之理亦何不可也然而莫非吾心之理之所察也故子思又曰君子之道造端乎夫妇及其至也察乎天地孟子承子思者也则又直指之曰万物皆备于我程伯子得孟子于千载之后者也则又直指之曰仁者以天地万物为一体莫非己也又曰天地之用皆我之用噫亦昄昄乎矣乃世之末儒弃母父而不信而猥从众子之言则诚莫之何焉已矣曰理之不外心弟子已氷解十九矣虽然犹有请焉易言乾道变化诗言维天之命上天之载子思言天命之性孔子系易曰立天之道立地之道曰天地之道贞观日月之道贞明子思又曰天地之道可一言而尽凡皆自天地言之未可以人心槩也曰善乎而问之也夫君子之语道有语乎其所自者有语乎其所有者古之人恒语所自以明所有今之人则执所自以疑所有非徒疑之又从而仇之今夫先世之室庐慈父之帑藏方其在先世慈父则谓之父祖之物及其自人子承之则畴非子物也于此有人焉对人子而谈曰此乃若先世之室庐慈父之帑藏若不得以有也则人子必艴然怒夫人子之怒非无故也诚以父祖之物自已承之即己物也而必执父祖而拒之谓人子不得有则将置人子何地人子恶得不艴然怒也故语父祖之所自以明人子之所有则可执父祖之所自以疑人子之非有则必不可乃若系辞所言天地日月之道子思所言天地之道皆自父祖之物言也而亦莫非子物也推而语之则曰天地之道散而语之则曰万物之道合而语之则畴能外吾心盘盂瓮盎池沼渊谷江汉河海之皎日已诏之矣子则曷疑且也先天地长上古而不为老后天地毁万物而不为敝者讵外是哉讵外是哉子未可语此也曰是未敢语然弟子知天下无心外物也况理乎曰若是则子能信其父祖进而自信几夫
　　六锢
　　弟子曰旦旦乎先生之语理弟子已氷化矣然而世儒之训熟烂乎耳目徽纆乎腑脏譬诸层崖隂黯非太阳为之曲照莫能覩也沟浍积淖非霖雨为之终日莫能涤也盖二三子之锢于中者有六请竟宣之以瘳承学胡子曰何哉六锢曰世儒之所为争而未肯降者则虚实也天人也心性也体用也循序与格物也此六者彼方挟以攻我我又安能令彼之有入哉夫彼之挟以攻我者非其故爲也彼固有似是而难明者以锢于中也而近儒者语之未竟则是我固未尽于彼而欲彼之有入于我无异乎其矐然明而滃然塞也胡子曰然然则何谓虚实之锢曰昔者世儒立教以万理为实是天地实天地万物实万物父子实父子君臣实君臣夫唯其实而后天下不以幻视若唯求理于心则将幻天地万物于无何有矣又何有于父子君臣哉此与释氏所称三界惟心山河大地皆玅明心中物又何以殊也胡子曰然非也夫万物之实岂端在物哉其谓实理即实心是也孟子曰万物皆备于我而下文即继之曰反身而诚乐莫大焉若实理皆在于物则万物奚与于我又奚能反身以求诚哉何则人心唯诚则其视天地也实天地视万物也实万物父子之亲君臣之义不可解于心者皆实理也若人心一伪彼且视父子君臣浮浮然也其极至弑父与君而弗之忌彼乌覩父子君臣之为实理哉彼其视天地万物夣夣然也其极至防天凟地而弗之顾彼乌覩天地万物之为实理哉故曰不诚无物者此也子欲求实理乎孩提之爱亲敬长则实理较着焉今人乍见孺子入井有怵惕恻隠之心则实理较着焉见牛觳觫而不忍杀则实理较着焉岂当求实理于亲长孺子以逮牛羊哉故理莫实于尽心而莫幻于索物而世儒者自幻视其本实之心而反瞿瞿焉猎猎焉索物以求理认外以为实曾不知其所索而认者乃其口吻之为名也楮墨之为书也影响之为传也意念之为执也而自谓实也而实固不居乎此也是所谓以幻求幻其幻不可以究竟矣而强以为实而不亦左乎若夫释氏所称三界惟心山河大地为玅明心中物其言虽少偏而亦不至大缪盖释氏者虽知天地万物之不外乎心而卒至于逃伦弃物若是异者非心之不实也则不尽心之过也盖释氏主在出世故其学止乎明心明心则虽照乎天地万物而终归于无有吾儒主在经世故其学贵尽心尽心则能察乎天地万物而常处之有则是吾儒与释氏异者则尽心与不尽心之分也所谓毫千里者此也而奚以罪心哉今夫心之能察物犹水之能流火之能炎也苟有人焉潴水不流而欲其常澄宿火不炎而欲其常煴亦岂水火之罪哉而世乃独以虚幻不实归罪于人心则又乌取实哉虽然使世儒诚有得于尽心之防则实者未尝不虚而虚者乃所为实也实无不虚费而隠也无声无臭是也虚无不实防之显也三千三百是也其防一也而世儒未达也何谓天人之锢曰程叔子有言圣人本天释氏本心本天者以爲道之大原出于天故叙为天叙秩为天秩命为天命讨为天讨工为天工官为天官咸自天定之非人心所得增损者也圣人本之则曰物者理之所攸存故其求诸物理者将求出于天者以为定也而人心之私不与焉是故圣人之道达诸伦物以为经常行诸万世以为凖则者诚得其天也彼释氏者曰三界惟心山河大地皆妙明心中物是独以心法起防乎天地覩三界与山河大地不足有无于是焉屏居以覩空跏趺以求慧禅那足悦而寂防为乐其极则逃伦弃物而卒为天下之大憝斯道之魁贼此非本心者之误欤胡子曰然非也夫程叔子以圣人为本天将本其苍苍者欤抑本其所以为天者欤若苍苍者则莫为之本矣若天之所以为天则当其皇降之天命之性固已在人心乆矣曩所谓先世之室庐慈父之帑藏莫非子物者是也然则圣人之本天舍人心又孰为本哉书曰惟天生万物惟人万物之灵孔子曰天地之性人为贵夫人之灵且贵者以是心之出于皇降天命者也所谓道之大原出于天者此也非心之外而别有天也是心也在诗曰帝则在书曰皇极曰天之明命在记曰天理在孟氏曰此天之所以与我儒者又字之曰天神天明曰天聪明又尊之曰天君故其达诸伦物曰天叙天秩行诸政治曰天命天讨盖不得以一私意奸于其间故曰天也苟一私意奸于其间则虽自悍夫行之必有厌然而不中慊苟一私意奸于其间则虽自愚夫当之必有咈然而不中甘彼悍夫愚夫岂尝考物理哉则心天者为之也程伯子曰以心知天辟如在京师更不可别求长安言至一也审如叔子之言则天之生物莫不有理而人心独无一理居焉何天之厚物而薄人者甚也其可通乎谓凡人之本心者即有释氏之失则此心固为人之大祟人固不幸而有是心天亦不谌而畀人以心矣其可通乎若是则圣人谓人为灵且贵者咸归之诬而帝则皇极明命天理皆当刳心剔性别有一物以索诸棼棼芸芸而后为得也其可通乎若是则仁义礼智不可谓根心爱亲敬长不可谓良知而世之言根心良知者必皆获罪于天而非吾人之所当本者也其卒可通乎审如叔子之言吾不知天者何在而本者又何物吾闻古之人有不杂知识以顺帝则者矣未闻多其知识以求帝则于物者也有不作好恶以建皇极者矣未闻恣其好恶以求皇极于物者也有顾諟以奉明命反躬以穷天理者矣未闻不顾諟不反躬求明命天理于物者也有先立乎大以不失天之与我者矣未闻舍天之与我而别求诸物者也盖惟不杂知识不作好恶反躬顾諟以先立乎其大则达诸伦物为天之叙秩行诸政治为天之命讨运诸灵台而通诸天下之志宰诸方寸而凖诸千万世之将俾贤知者不以为少而愚不肖者不以为多千万世之上不以为古千万世之下不以为今所谓不得以私意増损其间者不増损其心天故也是所谓本天也伊尹之告太甲曰一哉王心周公之告成王曰旣厥心殚厥心未闻外心以求天亦未闻本心之为释氏也世儒者不能自信其心天也乃果焉索诸棼棼芸芸以求之吾见世儒者勤如筭沙如射覆折如擢髪泛如望洋劈积磔裂胶固纷披不胜其推测不胜其安排思匠攅于戈矛心机驰于猿马搜穷愈精比拟愈似而天者愈离曾不知意必胜而固我横吾未见世儒之能本天也叔子之言亦自枉枉天矣曰然则释氏曷为其弃伦逃物若是异哉曰释氏之失吾前已言之其失在偏于出世而己何谓出世超死生是也卽老氏所谓死而不亡荘氏所谓有旦宅而无情死独与天地精神徃来而不傲倪于万物者其为学亦非有大戾于天者之比而吾圣门尽性至命之全则亦未尝不驯至之而不必偏以为功也夫惟释氏者之偏以为功则不得不逃伦弃物禅那寂防以从事于不生不防之归矣吾前所谓宿火欲其长煴潴水欲其长澄即彼之不生不防是也是其见偏而学驳者之过也而未可谓心之罪也亦犹夫宿火潴水者之过而未可为水火之罪也彼也自谓之先天矣而不知吾圣人合先后皆天也故为全彼也自谓之形上矣而不知吾圣人通上下皆道也故为大彼之火专宿而已矣而圣人之火宿而靡不炎炎而靡不燎也彼之水专潴而己矣而吾圣人之水潴而靡不泄泄而靡不灌也彼之心专寂而已矣而吾圣人之心寂而靡不通通而靡不尽也今不知咎在专寂以出世乃独诋人心而罪之可乎夫圣人尽心而达天贤人存心而事天吾无庸言若二氏则遗物溺心任天于内世儒则执心狥物拟天于外二者均未得于心则均未得于天矣孰曰心与天二本哉何谓心性之锢曰先儒以为心者止于知觉而知觉所具之理为性故其言曰能觉者心所觉者理意者觉虚而理实则心虚而性实此心性大较也故心性虽不可离而尤不可混其果然欤胡子曰然非也夫先儒以知觉为心以实理为性固可谓不混矣然以理爲在物则性亦当为在物是性虽不与心混而不免与物淆矣其可通乎曰先儒有言性者心之理又曰心统性情则未尝不以性具于心者也独未认知觉为性耳曰若是则先儒之语理与性也一以为在物一以为在心是在物在心其各相半焉已矣其又可通乎曰然则子将奚析曰心性奚能析尝试譬之心犹之火性犹之明有一星之火即有一星之明明不在火之表性犹火之明情犹明之光有一星之明卽有一星之光光不在明之后故谓火与明与光异号则可谓为异物则不可也谓心与性与情异文则可谓为异体则不可也子不见性之文从心从生夫人心惟觉则生弗觉则弗生惟生则理弗生则弗理假令捧土揭木俨若其形防以衮舄载以冔冕立传而告之曰是爲父子之亲君臣之义盖块如也而况物理何者以土木无觉故也是以舍人心之觉则无性矣又焉有理哉是故蕴而仁义礼智藏焉始非有物焉以分贮于中也则觉为之宰也感之恻隠羞恶辞譲是非形焉亦非有物焉以分布于外也则觉为之运也方其宰也而无不运虽天下之至虚而无不实也方其运也而无不宰虽天下之至实而无不虚也故觉卽性非觉之外有性也性即理非性之外有理也又乌有夫觉虚理实心虚性实之谓哉夫觉何以若是至哉帝降之天命之性灵而则生生而能理故也是故帝尧之谓钦明帝舜之谓濬哲文王之谓缉熈太甲之谓明命成王之谓光明伊尹之谓先觉大学之谓明徳卫武之谓有觉徳行程伯子之谓明觉自然紫阳夫子亦谓之本体之明畴非是也曩子所谓五伦五教五事三物九徳四术五礼六乐六府三事九畴九经以迨天地万物无有端崖畴非是也然则所觉者卽能觉者为之也向无能觉者则亦捧土揭木已尔亦乌有夫所觉者哉曰先儒又言觉于理则为道心觉于欲则为人心今先生以觉语性安知不觉于欲而为人心欤曰审如先儒之言是乌足以言觉古者医书以手足痿痹为不仁言弗觉也诚觉则痛痒流行而仁理在其中矣岂觉之外而别有痛痒别有仁理哉是故觉即道心亦非觉之外而别有道心也人惟蔽其本觉而后为多欲为人心当其为多欲为人心则虽有闻见知识辨别物理亦均为痿痹而已而奚其觉然则谓觉为觉于欲者非也曰释氏以作用为性若是则胡以异也曰吾儒之语性有专以体言者记所谓生而静者是也有专以用言者孟子所谓恻隠羞恶辞让是非是也若独以作用罪释氏则孟子亦失矣此未可以正其非夫觉性者儒释一也而所以异者则尽与未尽繇分也吾尝比释氏于宿火潴水而水火奚罪哉今柰何嫌于觉性之相近乃至跰栂物理以相别也可乎昔汉廷欲尽诛中常侍而滥及于无须者他凡无须者惧及己也乃皆画须以自别今之儒者惧近释氏而必求物理以自别是亦画须者之自为赘也岂不过甚矣哉曰子固合心性而一之矣然夫子称回曰其心三月不违仁孟子又以刍豢喻理义若是乎析也何哉曰世儒之借口也乆矣甚哉其泥文牵义之无瘳也信哉世儒之疑则仁亦为在物矣顔子又安得挽在物之仁而不违于心哉不知仁人心也心存则仁自不违非心外索仁也顔子虽大贤或不能尽存于三月之后夫子所以称而激之岂谓仁与心为二物哉若夫理义刍豢人孰不知孟子之取辟也岂诚以理义之在物哉世儒外理而物之而义又可外乎甚哉泥文牵义之莫瘳也子姑反观无滞啽呓惑也终身何谓体用之锢曰夫道有体有用未有有体而无用有用而无体者也记称未发体也发而中节用也易系称寂然不动体也感而遂通用也性即体也情即用也体用曷可相遗哉今子也辨理以察而语性以觉无乃溺于用而遗于体欤胡子曰然非也夫发与未发寂与感虽有体用而无先后盖尝以火之明与光言之矣明与光亦有体用而无先后假令有人呼火之明曰是光也又呼光曰是明也则无不可者又不观诸鉴乎鉴之未有物也其明与照自若也而非有损旣有物也其明与照自若也而非有増明与照亦有体用而无先后假令有人呼鉴之明曰是照也呼照曰是明也则无不可者然则体用又曷可执言哉昔者樊迟问仁子曰爱人问知曰知人孟子之语性善曰乃若其情孔孟岂皆溺于用者欤古之君子语体而用无不存语用而体无不存以其心无不贯也岂若世儒语体则截然曰是不可为用语用则截然曰是不可为体彼其截然者以其不贯于心而局于字也是亦泥文牵义之为贼也亦犹为火争明与光焉为镜争明与照焉争者方纷然分别而火与镜固未尝分也岂不嚽哉且体用之义六经无有也唯释氏有之释氏曰吾言如黄叶止儿啼耳非可执也今吾儒袭用其义乃至语理语物必因体用而成四片自以为分更漏筭茧丝不知其文义愈析其论辨愈执而道愈不谋矣其又不可悲乎然则谓心之觉为性为体谓心之察为情为用可也谓觉性兼体用可也谓觉卽察察卽觉体即用用卽体亦无不可者然则语道而必曰有无虚实动静内外体用截焉是诚无异乎其刻舟而剑已逺何谓循序之锢曰古者学不躐等教不凌节贵有序也否则欲益而贼之者至矣以孔子上圣犹曰下学而上达其教人也曰中人以上可以语上中人以下不可以语上是孔子且不能躐等而学凌节而教而况众人乎故古之小学必习于少仪曲礼学于诗书礼乐未有先从事心性也今子嘐嘐然唯心性之务先灵觉之独切吾恐先后序紊而中下者惘然弗之入矣然则书所称学于古训易所言多识蓄徳则又何也胡子曰然非也不闻大学之教曰物有本末事有终始知所先后则近道矣古人以先本后末先始后终为序未闻先末与终之为序也犹之种树必先植其根而为之培灌积日而累月焉然后其枝干叶葩从而敷茂其为序何渐也犹之治水必先濬其源而为之防决积日而累月焉然后江淮河汉从而浸其为序何渐也心性者学之根与源也古之大学欲明明徳于天下国家者乃推极其夲曰先其身而脩身先正心正心先诚意诚意先致知而知即性也然则君子曷尝不务先于心性哉其为序亦何异于植根濬源而积日累月者之为渐也世儒乃反以先本为非必欲穷索物理而豫求于末终又何异种树者先求其葩叶导水者先事于江河非独凌节躐等亦将莫究其所底矣是不为紊也孰紊哉夫本末非二物也立本固以丰末而颛末未有能生本者也若孔子所谓语上语下下学上达要亦本末之间均有上下非谓以本为上以末为下也盖自用力者而言谓之下自得力者而言谓之上孔子告顔渊仲弓则并其得力者而语之是所谓可语上者也若樊迟司马牛则止曰恭忠敬曰讱言而未尝及得力之事是所谓不可语上者也然仁即心也性也恭忠敬讱言即存心也养性也孔门曷尝不以心性教亦曷尝不以心性学哉盖心性自不离乎言行而言行固皆出于心性苐曰心性本也而未可后焉尔非离言行为心性者也小学者习于少仪曲礼治于诗书礼乐皆将以収摄其心磨砻其性禁于未然而非专求其文义已也故曲礼发篇曰毋不敬风雅大防曰思无邪孔子教弟子入孝出弟谨信亲仁最先而学文特余力耳然则圣人教学先后之序盖可覩已岂尝以先末为序哉且学于古训者其孰为古欤盖莫古于精一执中之学而人君尤务先焉人君者虽未可以废书然一日二日万几若必如经生学防以讨求乎物理其势不可得矣尧舜之智不能徧物况后世乎经曰自天子至于庻人壹是皆以脩身为本若以理为在物从物物而索之则上必不能通于天子下必不能通于庶人又奚足以言理若夫前言徃行亦莫非自古人心性出也故君子多识前言徃行专以蓄徳非曰泛然驰骛物理者伦也昔者谢显道举史不遗一字程伯子讥之曰玩物防志然则古人之学古多识又可覩已亦岂以先末为序哉而世儒迄不自知其为紊也嗟嗟何谓格物之锢曰弟子荷明训内反诸心外印诸经其于致知之防了矣何则知也者即经文所谓明徳是己致知者即经文所谓明明徳是已以是知东越致良知之训虽孔曾复生无以易也然东越训格物曰正其不正以归于正则似与正心义相渉矧初学者猝难了也盖尝闻之苍颉观鸟迹而作字奚仲观转蓬而造车中古圣人仰观俯察制器尚象莫不取诸物观冠员象天履方效地聘取圭璋乐徴律吕婚陈鸿鴈贽用雉羔授时假诸璿玑考祥騐诸蓍三公拟自三台五等法乎五行帝尧之十二章咸有取义故曰天生神物圣人则之天地变化圣人效之天垂象见吉防圣人象之河出图洛出书圣人则之圣人者虽未尝索物求理亦鲜不因物触心哉然则致吾良知而无遗物岂亦其防欤胡子曰然非也夫以经训经则经可明移经就己则义益晦世儒以至训格矣乃转而为穷以物语物矣乃增而为理是正所谓移经以就己经安得不晦焉经上文己曰物有本末而下文即以格物应是寜有二物哉格有通之义致知在格物者盖言古人之致其良知虽曰循吾觉性无感不应而犹惧其泛也则恒在于通物之本末而无以末先其本夫是则知本即格物而致知之功不杂施矣故其下文曰壹是皆以身为本其本乱而末治者否矣其卒语曰此谓知本此谓知之至也噫亦明甚矣异时夫子曰反求诸其身孟子曰反求诸己又曰万物皆备反身而诚皆格物防义也括而言之曰知本而已夫致知非遗本也而其求端用力兹兹反顾尤在于本而后能不泛也而末学者未尝一力其本乃先以穷索物理为事滥焉浩焉如贾舶之无所归不倒置而拂经也哉彼既倒置矣而犹自以为知序不尤倒乎而子又以制字造车仰观俯察制噐尚象者言之是特以语圣王开物成务之故而无禆于学者求端用力之方此正谓先末后本先终后始其于大学之道不尤倒而重伤乎曰格物则然穷理何居曰穷之义尽也极也而非谓穷索也易系曰穷神知化夫神不可致思矧可索乎故穷神有极神之义焉穷理则亦然矣记曰穷人欲灭天理得非谓极欲而灭理者耶诚使极天理则灭人欲矣穷理者即极夫天理之谓也岂在物哉是即所谓致知所谓明明徳故程伯子曰才穷理即尽性至命更无次苐不可以穷理属知之事而世之言穷索物理者逺哉曰先儒曰理有所当然所以然此非独自人身虽一草一木亦皆有之曰一草一木则乌覩夫所当然所以然者哉儒者岂不曰草木之生有时而形有定此所谓理也然而有春花产乎冬实樗质生乎人面仆而髭伐而血者何哉人曰此草妖木怪也然谓有怪理可乎彼其所当然所以然则奚以穷也岂不曰天清地寜日晨月夕此所谓理也然而有裂防朓朒仄慝晕珥昼星而夜日乌夹而蜺贯其极则有防月两日日中见人马战鬭之异又有山移数里而虫鱼猝生雨毛陨石穴犬井羊之殊者何哉人曰此变象也然谓有变理可乎彼其所当然所以然则奚以穷也岂不曰大徳受命作善降祥此所谓理也然而孔子旅人下惠三黜顔回夭折仲弓死者何哉人曰此异数也而谓有异理可乎彼其所当然所以然则奚以穷也曰弟子闻诸隂阳人物之失传洪范者皆归咎于人事乃至春秋以降明王不作则何疑于尼惠之不遇曰若是则理之在人不在物也益了矣知本之学可后乎哉



　　衡庐精舍藏稿巻二十八
　　钦定四库全书
　　衡庐精舍藏稿巻二十九
　　明　胡直　撰
　　杂著
　　博辨上
　　弟子问于胡先生曰孔子之亟称博学也何哉胡先生曰博乎哉博乎哉知博者希也夫伏羲所谓圣非以结罟网立庖厨而称也轩辕所为灵非以敎熊罴推神策而擅也神农所为神非以察百药斵耒耜而号也夏禹所为智非以制橇檋沉金匮而名也周公所谓才非以造指南立土圭而推也孔子所为至非以对羵羊识专车而谓也彼其所以圣所以灵所以神所以智所以才所以至则有归也孔子教人以博学明也他日语多能则曰君子多乎哉不多也语多知则曰吾有知乎哉无知也语人以博而不自与博孔子非故也彼其所以学所以博则有归也今夫人性一也故兎罝野人可与上圣同腹心才质殊也故岩廊上圣不得与匹夫争技能是故大挠造甲子苍颉立书力牧着兵法羲和明日月胡曹制衣服奚仲作车舆禹专水土稷任稼穑夔乐夷礼契教陶刑皆终身不易其能能者非侈而不能者非诎也诚以才质殊而实用颛也其在后世若后羿之射王良之御师旷之音郢匠之斤各不易业非不欲易也以之易业则颠其艺大夫种之治国蠡不知也范蠡之治兵种不知也子房之运筹决胜淮隂之战胜攻取龄之谋如晦之断各不易用非不欲易也以之易用则颠其国昔者樊迟之在圣门请学稼曰吾不如老农请学圃曰吾不如老圃子入太庙每事问夫农圃之役太庙之事孔子且不能兼知况学者乎子思子曰虽圣人有不知不能此非独才质殊也势力弗兼也而后之儒者惑穷理之误训则谬悠其说曰一物不知儒者所耻夫旣耻一物之不知也于是焉骛知所不能知骛能所不能能骛兼所不能兼辟之临海筭澌而欲以穷源登岳辨枝而欲以探本非独失其源本其疲天下后世不可竟也天文地理古之人有布筭者要多出于偏长专家而君子难强焉世儒者曰圣人仰观俯察吾何独不然不知此观察者非圣神弗能也故惟伏羲而后能仰俯观察穷极象数吉凶与民同患不然者则一毛千里矣唐一行之厯法得之国清郭景纯之地理受之锦陈图南数学传穆伯长以逮尧夫象学传种放至范谔非独受者弗可以强虽授之者亦弗以强之人而宋之蔡元定之徒必欲强知之强能之而又强兼之岂不左甚矣哉始元定以天文传诸其子载诸书传既自谓得之人莫有非者矣明兴高皇帝军中置表乃歴騐书传天文之谬亟语羣臣改削蔡传劄示天下学子无蹈其误又尝阅宋厐元英记元定与乡人卜垅咸缪乡人至作诗刺讥之然则元定之天文地理亦何殊于见梦中之蕉鹿而昼讼于官家者也夫梦蕉鹿非诬也然而以梦求则不可执而讼矣此奚独元定哉叅同契者汉魏伯阳所作火记之亚篇也虽假诸易卦而义实不贯不注可也晩宋儒者必为较释而托诸邹防至令丹家者反讥其失天之为体也尤不可推测求也宋儒者或言如弓或言如盖或言如硙或言如卵而皆未可知晩宋儒者必曰有天殻吾未知殻之外又孰物也亦孰从而觇知之也嗟乎宋儒者何其好愽哉孔子曰知之为知之不知为不知是知也若宋儒则几于不知为知矣虽然俾宋儒者诚知之则亦可谓博物而未可谓博学也当春秋已贵博其著者左史倚相子产叔向然三子者治国不倚于博汉臣博者称司马迁东方朔刘向扬雄方朔至能辨刼灰识毕方事涉竒晋臣博者称束晳杜预郭璞张华华能识宝劒之气明铜山之崩辨龙鲊之色审石鼔之扣记然石之异认海鳬之毛事浸竒唐臣博者称虞世南成式杜佑贾躭躭能兼晓隂阳象纬医卜居相位时民有失牛者叩之马上躭发笥推盘知牛所在有病虱癓者卽知龙水之为疗又知枯井藏书事尤竒又有人主者石书辄乙其处又有曰读书万巻犹有今日至于辨食苹之非藾萧识跳脱之为腕钏之数君臣者可谓博矣然而以议道则荒以穷经则贼以制事则绕以修词则靡曽何补于是非之实理乱之原庄生所谓骈于足者连无用之肉拇于手者树无用之指此后儒者之为博也虽然使数君臣者诚用之则亦可谓博物而未可谓博学也夫水一也而防児易牙辨味淄渑陆鸿渐则能辨江水与南零水之殊一斛之中孰首孰尾乃李賛皇亦能之賛皇辨江表水与石城水咸不爽此皆为异然犹以口饮而别之也若鸿渐饮茶知为劳水所烹此尤为异耳之数子者之于物博矣然亦未可谓博学也汉眞搜曹元理数人者咸称名博达一日陈广汉谓元理曰吾有米二囷忘其硕数子为吾防之元理以食箸十余转曰东囷七百四十九石有竒西囷六百九十七石有竒后果覆如其数已而元理复筭广汉资业甘蔗廿五区应收一千五百卅六牧蹲鸱卅七亩应收六百七十三石后皆覆如其数又有用勾股法筭南北极曰相去不逾八万里又云东西南北相去二亿三万余里自地至天半八极之数又云地去天八万一千三百余里又云日去地常八万里之数子者之于物之于天地博矣然亦未可谓博学也
　　博辨下
　　曰夫子所称博学岂异是与曰夫子所称博学言无适非学也彼诵书考古博物洽闻特学一事耳而非言博学也子不闻夫子无行而不与二三子公明宣从于曾子无所不学知夫子之无不与公明宣之无不学则知博学矣语曰非礼勿视非礼勿听非礼勿言非礼勿动曰出门如见大賔使民如承大祭曰居处恭执事敬与人忠曰君子无终食之间违仁造次必于是颠沛必于是曰言忠信行笃敬立则见其叅于前在舆则见其倚于衡曰视思明听思聦色思温貌思恭言思忠事思敬疑思问忿思难见得思义学如是何其博也记曰素富贵行乎富贵素贫贱行乎贫贱素患难行乎患难素夷狄行乎夷狄曰立如斋坐如尸曰足容重手容恭目容端口容止顔容静头容直气容肃立容徳色容庄曰学之为父子焉学之为君臣焉学之为长幼焉学如是何其博也昔者子贡问于孔子曰赐倦于学矣请息事君子曰诗云温恭朝夕执事有恪事君焉可息哉然则愿息事亲子曰诗云孝子不匮永锡尔类事亲焉可息哉赐愿息于妻子子曰刑于寡妻至于兄弟以御于家邦妻子焉可息哉赐愿息于朋友子曰诗云朋友攸摄摄以威仪朋友焉可息哉赐愿息耕子曰昼尔于茅宵尔索绹亟其乘屋其始播百谷耕焉可息哉然则赐无息乎曰望其圹臯如也嵮如也鬲如也子贡曰大哉死乎君子息焉夫以事亲事君至于妻子朋友耕稼死而后已学如是何其博也若夫读书考古博物洽闻特学一事耳而未可言博学也曰若是则夫子言博学足矣乃又教顔子曰博文约礼何也曰文者学之事也至不一者也故称博莫非文也则莫不有吾心不可损益之灵则以行乎其间者礼是已礼至一者也故称约苟不约礼则文失其则虽博而非学矣子知约之为博也而后知孔门博学旨归也此不可不辨也曰若是则散之视听言动者博文也存之勿非礼视听言动者约礼也夫子示顔氏为仁之目其卽博约之训乎曰然曰约礼则约矣然而出门使民与执事之敬也居处之恭也与人之忠也终食与颠沛造次之仁也言行之忠信笃敬也视之明听之聪色之温貌之恭见得之义也富贵贫贱患难夷狄之行也父母之亲君臣之义长防之序也妻子之刑朋友之仪播谷之勤也亦若是乎其灿灿弗一也而亦谓约礼可乎曰子以谓是灿灿弗一者果自外至耶抑亦自中出根于人心者耶曰畴弗根心者矣曰子以为人心之灿灿弗一者必有宿贮分具候时位而出耶抑亦其灵则至一者无有宿贮分具随时位而出耶曰畴弗出灵则至一者矣曰若是则谓非约礼可乎故曰苟不约礼则文失其则虽博而非学是故有是文则有是礼非文外礼内也博之文必约之礼非博先约后也子欲知礼乎请询子之灵则
　　明中上
　　弟子曰学有至乎胡子曰有之灵则至也曰灵则奚谓曰尧舜之执中是也虽然子不求道心之微又乌识所谓中
　　曰心一也曷为有人心道心之异曰心之宰性也而形气宅焉是故心之动也宰于性不役于形气是为道心道心故有者焉役于形气不宰于性是为人心人心故无者焉道心则所谓人生而静天之性是也人心则所谓感物而动性之欲是也曰曷以见微危之异曰道心者以其无为为之者也无为者其止若渊其行若云子思所谓不睹不闻孟子所谓不学不虑是也微不亦甚乎以是知其故有向非故有则乌能微人心者以其有为为之者也有为则其动如波其行如骤抑诗所谓愧于屋漏孟氏所谓行不慊心是也危不亦甚乎以是知其故无向非故无则乌有危曰精一何居曰微哉道心弗以人心曰精弗以人心二曰一弗弗二则内无偏倚外无过不及中不在斯乎故曰允执厥中是故外执中语学非尧舜学旨也外道心语中非尧舜中旨也曰允执之中与未发之中同乎曰未发之中中也发而中节之和亦中也焉弗同与中庸之中同乎曰发而中节焉弗中庸亦焉弗同与易之天则书之皇极诗之帝则记之天理孔子之矩曽子之至善同乎曰焉弗同与约礼之礼同乎曰焉弗同
　　然则世儒所称至当同乎曰世儒所称至当非不同也世儒睢睢焉索至当于物者非同也夫心尽则天下无逋性性尽则天下无逋理理尽则天下之物从之矣岂反假物哉而世儒者必曰一物而穷一理一理而求一当方其见一物一理也则虽有万理万当而弗之顾也方其守一理一当也则虽有非理非当而弗之恤也其去至当也朔越矣子弗观慈母之为鞠乎时饥时饱时凉时燠时怿时咈时燥时浴时其寝处时其唲呕时其蔑作而溲溺之晨夕抑搔出入顾复慈母之恺施而曲中者岂索物而得哉彼其为处子也身不敢离阃阁口不敢齿两髦虽有姆母焉询鞠子然而鞠道靡不当者其天慈必至者性也故曰心诚求之虽不中不逺矣未有学养子而后嫁者也葢言性也苟得诸性则虽亿万其感亿万其应亿万其当而亿万亦一也其畴能二曩所谓盘盂瓮盎池沼渊谷江淮河海之日莫非在天之日之所括者是也故曰天下殊途而同归一致而百虑性一之也虽然世儒区区特小当耳焉识大当旣未识大当又焉知变当
　　曰何谓大当曰古之为君者以和万邦行海宇至鸟兽鱼鼈咸若为大分以天下得人为先务而它未皇焉此大当也古之为臣以天下饥溺为已饥溺以君不尧舜一夫不获为已辜而他未皇焉此大当也古之为子以悦志为善养以立身行道全生全归为无忝而他弗皇此大当也古之为师以学不厌教不倦为分以得天下英才教育为乐而它未皇此大当也古之为士以仁义礼智根心生色睟面盎背四体不言而喻为所性之存而他未皇此大当也故古之儒务当其大当以该其小当虽有小弗当弗暇恤也今之儒务当其小当以拒其大当虽有大弗当弗暇问也审如世儒之论摘其小以刑其大则尧舜元圣鲜不为阙行汤武明王鲜不为逆节伊周鲜不为防扈孔孟鲜不为游说之数圣人者将被之以大不韪之名而不可辞而况其下乎尝试观之尧使二女降于一夫则姊妹之伦凟以天下让舜则宗庙之享易丹朱傲慢而不能化则谷子之效凉伯鲧圯族而不能辨则知人之哲蒙尧且不得匹于时君世辟而又况其下乎然而尧之必为此者何也尧固以天下得人为大当而谷子则有命焉不可得而强也传曰方寸之木可使高于岑楼语曰铢铢而称至两必差寸寸而度至丈必谬此世儒之为当也溺于小故也
　　曰何谓变当曰子弗观之雨旸水火天地且不能操其变也而何独必于人古今大变圣人不能操而御也久矣然一日一夕小变亿万不啻雨旸水火之不测圣人又乌能豫逆其倪豫射其形而悬定其当哉故曰易穷则变变则通通则久又曰其为道也屡迁变动不居周流六虚唯变所适不可为典要曰化而裁之存乎变推而行之存乎通当斯时也圣人曷当圣人亶知其当吾之道心虽亿万变而中常执矣圣人曷所将迎于其间哉天下非小物也死生出处非细故也而唐虞以禅夏殷以继圣人非必欲异也唯其天微子以去箕子以奴比干以死伊尹以五就汤桀柳下惠援而止之而止圣人非必欲异也唯其仁孔子一身仕止久速非必欲异也唯其时易诗书礼春秋非必欲异也唯其经三王不相袭礼五帝不相沿乐非必欲异也唯其中且和忠质文也殊尚贡助彻也殊制校庠序也殊名楹足悬也殊器收冔冕也殊服养老则殊序又殊食圣人亦非必异也唯其用故圣人之道苟当于性则如耳目口鼻之无不相通也不假鑚磨四支百体之无不相为也不假告戒又焉用以悬定为世之儒者语养民则龂龂然曰必井田为当不知井田成而民骨腐久矣语任官则龂龂然曰必封建为当不知世禄之子滛刘以逞天子且不得时巡而易之矣龂龂然曰必肉刑为当不知末季之君一日而千百纣信不难矣龂龂然曰必明堂辟雝为当然而后世非不明堂辟雝也而未尝底于治一深衣也而争之数十世一桐杖也而议之数百言知污尊古矣而不知杯斚之适于持也知章甫古矣而不知巾帻之良于服也知笾豆古矣而不知今之祖父之未尝席于地也知篆古矣而不知今之君臣之未尝嫺于书也刻刻然也镌镌然也悬定其小以丰蔀其大执一以距万狥已以却人矜好古之名而不怵于当务之实天下之事偾且去矣犹曰是符古礼是不符古礼縻时失日而不适于变不可通于天下之志不足以成天下之亹亹此世儒之为当也弗究于性弗由于道心弗灵弗则故也故曰世儒之去至当也朔越
　　曰弟子闻之天下理一而分殊夫分殊故必先析精而不乱理一故必后合大而无余今子示理一而已而未逮乎分殊吾恐仁而之墨义而之杨忠而之荀息信而之尾生执中而之子莫虚无而之老聃寂防而之释迦是何辞于无星之秤无寸之尺之为讥也曰世儒自以为得星寸矣然未有求星寸于所揆之物者也若求星寸于所揆之物则物未至而为之先卜境无穷而局以定画非独画饼难以捄饿胶柱难以奏瑟吾恐星寸不生于所揆之物而强所揆以求星寸虽白其巅不可得也孟子不曰权然后知轻重度然后知长短物皆然心为甚心者夫人之天权天度者也故有天权则有天星有天度则有天寸之星寸也孩提得之知爱其亲知敬其长乡人得之所敬在此所长在彼凡民得之冬日饮汤夏日饮水孝子得之小杖则受大杖则走时君得之大贤则师小贤则友君子得之亲亲仁民仁民爱物当其时也物不得先与也之星寸也尧舜得之而以揖让汤武得之而以征诛伊尹得之而以放伐周公得之而以制作孔子得之而仕止久速各当其时羣圣得之以官天地以族万物以仪日月以翕山川以傧鬼神以和四时以范围之不过以曲成之不遗当其时也物不得先与也语其藏则浑浑则渊渊则空空一者不得不一非必合之而后一也语其放则斤斤则井井则睽睽殊者不得不殊非必析之而后殊也吾惟虞人之不理一也而奚虞分之不殊哉又宁先析之为殊后合之为一哉苟无分殊则不得谓理一无理一又孰为理之使分殊也何则理者吾心之灿灿者也以其至一理至不一者也非谓漫漶而靡所区分之为物也故曰亲亲之杀尊贤之等礼所生也此天权天度之所存也天星天寸之所出也荀氏曰兼陈万物而中悬衡诸葛氏曰我心如秤则亦测而知其故矣若夫杨墨子莫荀息尾生老释之偏则皆未闻尽心之学者也未始求诸天权天度者也又曷有天星天寸哉今世儒者乃自仇其心自违其性而索当于物非独懵于星寸且并其秤尺弃之矣夫焉得当是故繇世儒之学而学焉是路天下也路而天下之趋之也蹇蹇尔矣繇世儒之当而当焉是棘天下也棘而天下之入之也戞戞尔矣然而天下犹然奔走鑚斸而不已者则浸渍之蔽深也尧舜之中旨不着于天下非一日矣悲乎
　　明中下
　　曰子之言尽心者谓人心乎道心乎曰孔孟之言人心也寡而言道心也多然则道心何以能当曰道心者性也性灵承于帝也灵故微微故辨辨故不入于过不及故能中而当当之不出于物也审矣曰世之人鲜不有灵性然而弗当焉者何哉曰性无弗当矣有弗当者非性罪也子不闻之浯溪之山有石镜焉能照百里已而凿之则不能见寻丈是人乱其天也四明之水有鉴湖焉能鉴须睂已而汩之则不能覩舟楫是物混其体也世之不能得当则人乱物混之为贼也所谓人心惟危者是也非性罪也世儒者仇心疑性而必欲索诸物是愈乱而愈混也且夫夜行者见寝石以为伏虎必引火而辨之当昼见石而犹曰求火则赘矣醉者见蹄涔以为濬渎必摄衣而涉之旣醒见涔而犹必摄衣焉则矣是心之灵何啻昼且醒也而儒者之必索诸物亦何异见昼石而求火当醒涔而摄衣者欤是愈赘而愈也离娄之目称至明也而加以金玉则反昏师旷之耳称至聪也而饰以珠琲则反聩世之儒者不自信其明与聪也而求加以金玉珠琲之为美是愈昏而愈聩也吾闻尧舜惟精惟一而中斯执矣而今也以不精不一求之文王不识不知而则斯顺而今也以多知多识求之孔子无意必固我而矩斯不逾矣而今也以意必固我求之是愈求而愈离也何以然以其逺求不灵之物而近伤性灵也是亦物之相物而已其何则之可循而当之可得诸
　　曰子言性之无弗当也则常人有诸曰有之吾请证以往事可知也昔者陈平宰肉而均于公谳狱而平此皆未始问学而能之可见常人有当者矣曰女妇有诸曰吾请证以近事可知也建文间有范氏妇者燕山衞卒储福妻也福闻靖难兵起仰天哭曰吾虽贱卒义不忍负旧君竟不食死范氏龆年有姿奉姑特谨时哭其夫则走号于山谷中惧姑闻而痛也官有欲委禽者闻之不敢犯而范氏竟全其节焉又有牛氏者其夫龚天保嘉靖间景府防衞军也天保病卒牛氏誓以偕死粒米不入者十有七日时有义之者争舍槥以葬其夫一以先施言一以木美请妇泣语曰吾业已许先施者矣请必从之已而天保葬无乏事而妇始长絶夫范氏惧痛其姑牛氏谊取先施此亦谓至当非欤夫此二当者岂尝穷索悬定而得哉彼所谓天性笃也是灵则也诗曰如彼飞虫时亦弋获此之谓也然得其一不得其二抑亦未闻尽心之学者也是故行之弗着习矣弗察日用而不能知故君子之道鲜也
　　耿子谓胡子曰古之语至当者辟如索痒今之语至当者辟如讼鴈何谓索痒昔人有痒令其子索之三索而三弗中令其妻索之五索而五弗中也其人恚曰妻子肉我者而胡难我乃自引手一搔而痒絶何则痒者人之所自知者也自知自搔宁弗中耶是故求至当者求诸自知者而得之矣何言讼鴈昔人有覩鴈翔者将援弓射之曰获则烹其弟争曰舒鴈烹宜翔鴈燔宜竞鬪而讼于社伯社伯请剖鴈烹燔半焉而索鴈则凌空逺矣世儒之求至当何异争翔鴈之烹燔哉吾不知世之争翔鴈之烹燔者将防千百人几千百载耶胡子以耿子之言语弟子曰惟自知者无争曰然则学者奚所从入曰易系不云复以自知又曰复小而辨于物夫自知则辨物而当自蔽则弗克辨物弗之当矣顔子有不善未尝不知知之未尝复行善自知也善复者也几当矣乎小子亟学复无亟学当当乃入
　　曰今之语良知者有当乎曰良知卽觉也卽灵承于帝者也良知而弗当则畴焉当虽然昔之觌良知者致之今之觌良知者玩之彼玩焉者辟诸子夜睹日于海云之间辄跳跃呼曰日尽是矣然而未逮见昼日也又况日中天乎何者玩其端不求其全重内而轻外喜妙而遗则槩不知天权天度之所存天星天寸之所出骋于汪洋宅于苟简而恣所如往出处取予之间不得其当益令天下变色而疑性则委曰吾无它肠鲜不濵于琴张牧皮之徒此犹其高等也其下则多几于妨人而病物荀氏所谓饮食贱儒非若人哉尝试较之世儒惩二氏过焉者也其流执物理而疑心性今儒惩世儒过焉者也其流执心性而藐物则之二者葢不知心性匪内也物则匪外也子思不云性之徳也合外内之道也故时措之宜也是知当也此尧舜相传中旨也
　　孔徴上
　　弟子曰弟子窥测灵则而知尧舜之执中文王之顺则孔子之不逾距皆不越瞬盼而髣佛其都矣虽然孔子之身通乎上下学不知取衷孔子是犹操弓而不知正鹄之为的也运毂而不知周行之为趋也则学非其至矣夫世儒者亦岂不知孔子之为至哉其于孔子之学果有近乎胡子曰甚哉岂易言与夫世儒自以为戸籍孔子矣而不知自失其正贯也自以为爼豆仲尼矣而不知自违其主鬯也夫世儒自失正贯而违主鬯者非孔子高且逺也以孔子近在衣带而世儒竞索之道涂也今夫世之谱孔子之年者则曰孔子某年在鲁某年在齐某年为中都宰某年为大司冦此特谱行迹耳而未足以得其年也惟孔子自名曰吾十有五而至于学至于七十从心所欲不逾距此则自谱其年者为独眞也世之谱孔子之宗者曰孔子之先宋之后也宋殷之裔也自微子五世至孔父嘉以孔为氏此特谱世系耳而未足以得其宗也惟孔子自名曰文王既没文不在兹乎此则自谱其宗者为独眞也谱孔子之聪明者曰孔子辨羵羊专车识长人楛矢测厘庙之灾别五土之性预知商羊萍实之应大夫诸侯有问专对若转轮焉而不穷也此特谱孔子闻识耳而孔子不贵也孔子葢曰君子多乎哉不多也又曰吾有知乎哉无知也已而自名曰我非生而知之也好古敏以求之者也又曰其为人也发愤忘食乐以忘忧不知老之将至云尔又曰若圣与仁则吾岂敢抑为之不厌诲人不倦则可谓云尔已矣此则孔子自谱其所为聪明者为独眞也谱孔子之形体者曰孔子身长九尺六寸月角日准龙颡河目有圣人之表又曰其顶似唐尧其颡似虞舜其项类臯陶其肩类子产自腰以下不及禹者三寸特谱其形似耳而其神不存也唯门人曰子温而厉威而不猛恭而安而曽子之告门人曰江汉以濯之秋阳以暴之皜皜乎不可尚已此则谱孔子形性为独眞也夫世之谱孔子者非不高且逺也然而不如孔子之自名与曽子之所名者何哉诚以孔子与门人近取诸身而不在物也夫孔子之学果高且逺也则亦敦愈其自名与当时门人名之之为眞也今也欲戸籍而爼豆之乃猥以已意而竞索物理之表是何异于适京而禺辕引盼泰山而流沙其车也其不得为孔子正贯主鬯者则儒者自逺也岂孔子高且逺哉故亦不易言也
　　曰孔子志何学也曰古者十五而入大学大学者卽习乎古大人之学所谓在明明徳在亲民在止至善者是也凡十五入大学者未必能志学唯孔子十五卽志于学焉所谓志卽孔子所自言发愤忘食者是也非曰其心向慕之而已也曰发愤何与于明徳亲民止至善哉曰明徳者人心有本明卽朱子所谓本体之明是也此本体者以为君为仁徳也以为臣为敬徳也以为子为孝徳也以为父为慈徳也以交于国人为信徳也是谓明徳愤之义从心从贲贲卽明也唯孔子发之不以气昏不以欲蔽于仁敬孝慈信而不失其体也故曰在明明徳于为君而仁以治民也为臣而敬以事君也为子而孝以事父也为父而慈以育子也为国人而信以相交也而皆不失其体也故曰在亲民于为君而止于仁也为臣而止于敬也为子而止于孝也为父而止于慈也为国人交而止于信也而所谓不失其体者无不用极也故曰在止于至善凡皆启于一念之贲一发愤之功故发愤卽为孔子明明徳亲民止至善之学他人非不愤也而或作焉辍焉者多也孔子发愤则至于忘食可见孔子之志于学焉者与他异也故曰吾十有五而志于学
　　曰三十而立何也曰孔子自十五而志大学其始志用力也不能无乍兴乍仆乍明乍昏之病已而用力至十又五年然后此体不为气昏欲蔽随地应用而屹然有立矣此体屹然有立始可言志立故曰三十而立是立也卽大学知止有定顔子所立卓尔孟子有诸已之谓信是也学至于立则如作室者有基矣故程伯子曰志立而学半
　　曰孔子旣三十而立则世之得失利害弗之惑矣然又十年而后不惑何耶曰古之学者能外得失利害矣而或不能外死生能外死生矣而或不能外毁誉能外毁誉矣而天下之人情学术似是而非似非而是变易纷沓虽闻道或不能无惑也孔子旣立又用力十年而后不惑故曰四十而不惑卽大学所谓定静安虑得他日孟子不动心同也
　　五十而知天命何也曰维天之命而人得之为性性卽人心本明者是也孔子旣能明其本明者而至不惑又用力十年则穷理尽性以至于命矣旣至命则自能知命辟如登泰山而居者自能周知泰山者也此知犹干知大始之知知卽主也方其立则立此命也不惑则可以至命至是则主宰天命而造化在我矣造化在我则非无穷通而穷亦通也非无治乱而乱亦治也非无死生古今而死亦生今亦古也卽易所谓先天弗违中庸所谓达天徳者是也故曰知天命曰若是则孔子之学与先儒所训穷至物理者一何其径庭也曰儒者必曰先知后行今如所训十五而学三十而立则为先行四十不惑则为后知其与先知后行之训又自悖矣儒者以穷至物理为入门所谓穷其当然与其所以然皆始学事也今训不惑则谓知其所当然训知天命则谓知其所以然是孔子以四五十之年乃得为始学之事则在学者为过早而在孔子为过晩矣不又悖之甚乎今操笔童子莫不曰吾性之仁知其为天之元吾性之礼知其为天之亨以此为知天命是操笔童子贤于仲尼逺矣其又可通乎曰然
　　六十而耳顺何也曰闻之师曰夫人闻善言而恱耳闻不善言而拂耳者常也此在贤者尤甚伯夷耳不听恶声未化故也孔子至六十闻恶言未尝不谓恶然而无拂耳之累以其无意必固我故也熟而化也故曰六十而耳顺记曰虽圣人有所不知若谓声入心通此恐未然
　　七十而从心不逾矩何也曰矩卽所谓止至善者亦卽尧舜之中文王之帝则箕子之极是也吾所谓灵则所谓天权天度者是也孔子十五志学卽志此矩自七十之前固未尝逾矩但至七十而后能从心不逾矩夫从心不逾矩则一毫意必固我无有也孔子非所谓圣不可知者欤夫孔子所自名者乃情语也非曰以是为谦而诲人者也嗟夫今人自谓从事终身乃不能望孔子之立与不惑又况知命耳顺从心不逾矩乎何者以今人不如孔子之志故也然则学孔子者其亦自审其志已乎若夫求之物理则益逺矣
　　曰发愤忘食既闻命矣然则孔子恶贲何也曰孔子恶夫贲于外者也夫惟无意于外贲然后能发其内贲矣又何患不外贲哉曰乐以忘忧何也曰人心之体本乐也唯自昏蔽其体则恒多忧方其昏蔽虽饮食歌咢读书考古顷蹔适耳忧可免乎唯能自发其本明无一昏蔽则心得其体自无弗乐又何忧焉故愤无弗乐也乐乃为愤也孔子为人终身愤乐已耳故曰不知老之将至
　　曰孔子之多识多闻逺絶常人而自谓君子不多又自谓无知孔子岂重遗闻见哉曰孔子非重遗闻见以其本不在也本者何眞知是也孔子尝曰葢有不知而作之者我无是也多闻择其善者而从之多见而识之知之次也是孔子所作必出于眞知而非眞知者非所作也夫眞知者虽不假见闻而闻见自不违故为上也若专以多闻多见为事则不免探索影响而自牿其眞者多矣故为次耳孔子上眞知而次闻见者卽大学知本之意旨也孔子岂遗闻见或曰何以见孔子之言眞知也曰孔子曰知之为知之不知为不知是知也夫知之与不知者闻见逮不逮耳假令孔子专上闻见则逮者无论矣彼不逮者乃不以踈漏斥而槩曰是知也则所谓眞知者可知也葢天下莫明于不自昧而莫不明于自昧知之为知之不知为不知则可谓不自昧矣天下孰有眞知过此者哉闻见虽有踈漏何患不能随时位以自増耶此眞知即所谓心之贲所谓明徳所谓本体之明所谓觉者是也他日孔子与顔子之学曰有不善未尝不知知之未尝复行曾子曰毋自欺曰愼独子思曰自明诚曰内省不疚皆以明眞知也舍眞知而曰孔门之学蔽耶支耶
　　曰孔门之学之出于眞知也审矣眞知之性生也亦审矣孔子何乃曰我非生而知之者好古敏以求之者也曰史称伏羲生而神灵黄帝生而狥齐孟子称尧舜性之此必其天性灵觉自少至老而无纎毫之杂且二也故曰生知孔子岂其初亦微有杂且二耶故自曰非生知观其十五始志学至三十而后立则孔子为学知者明矣夫古未尝言学也尧舜亦未言学而实发其旨孔子之好古敏求正从事尧舜精一执中之学也精则不杂一则不二孔子自既立至不惑则不杂不二而执厥中矣从心不逾矩则不执中自无不中也至是则孔子虽学知而实与生知者等焉是故优入圣域直同伏羲尧舜以逮文王而他圣不逮矣夫古莫古于尧舜精一之学今世儒者每言古则止以考古者当之何其浅也又或以是为孔子谦已诲人之辞若是则孔子且以知之为不知亦异乎所谓眞知者矣是皆不信眞知故终不识孔子
　　孔子曰若圣与仁则吾岂敢圣与仁有异乎曰仁者圣之事也圣者仁之极也一也何谓仁曰孔孟诏之矣孔子曰仁者人也人生之谓也孟子曰仁人心也心觉之谓也唯生而觉通乎民物察乎天地无不恻怛是乃仁之全体仁虽自孔门发之然在唐尧克明峻徳以亲九族至协和万邦鸟兽鱼鼈咸若则仁之全体着全功僃矣二帝三王君臣上下所为民物造命天地立心者畴非仁也特未明言之至孔子始言仁可见孔子直接尧舜以来学脉暨吾儒与二氏异者在此仁耳若夫中心安仁极而化之则圣矣当时必有以圣与仁称孔子者故孔子辞曰若圣与仁则吾岂敢已而曰抑为之不厌诲人不倦则可谓云尔已矣乃知孔子非仁圣弗学非仁圣弗教而其作圣则必自仁始异时大学自格物致知以至修齐治平中庸自致中和以至位育自至诚以至尽人物天地之性咸以谱仁也记曰仁之为器重为道逺语曰仁以为已任不亦重乎葢为此也故孔子不以仁自居亦不以轻许人而其实则专以此为学亦专以为教今世学者语仁则悸而不敢学乃孳孳焉索之物理以为入门吾孔门无是也
　　江汉以濯秋阳以暴至于皜皜莫尚则尽发此心之贲譬诸大明中天纎翳皆净万类毕照卽所谓无意必固我从心不逾矩者是也匪曽子畴能传神
　　曰孔子以上犹有武周二圣然但言文王既没文不在兹何也曰是非承学能尽知也虽然孔子专言文王岂无谓哉尝读诗窥文王之学矣诗旣称文王刑寡妻惠宗公誉髦斯士纲纪四方以至过阮伐崇求宁观成无思不服其功业丕显矣而其徳之当帝心者则唯曰不大声色不长夏革不识不知顺帝之则若此者可见文王之学不事知识而顺帝则上同尧舜道心之微而执中下同孔子之不贵知能无意必固我心不逾矩古今若一辙耳后之颂者又括而言之曰于乎不显文王之徳之纯异时子思又括而明之曰此文王之所以为文也杨雄亦曰仲尼尝潜心文王矣达之然则孔子所以为专言文王者非出此欤于乎此以俟文王孔子可也曰门人称孔子温而厉威而不猛恭而安乡党一篇极言孔子泛应曲中孟子称仕止久速各当其可者岂皆所谓不逾矩者欤曰矩则是矣然非在外也夫人心未能忘意必则虽能辑柔其顔未有得其安者也虽能比儗安排于外未有曲中而当可者也唯孔子发愤至于皜皜则无意必于恭而恭自无不安无意必于应而应自无不中无意必于仕止久速而仕止久速自无不可人见孔子无不安无不中无不可而不知实皜皜无意必者为之故皜皜无意必卽矩也是矩无不内也亦无不外也故曰君子所性仁义礼智根于心其生色也睟然又曰动容周旋中礼者盛徳之至也而非辑柔比儗之可得也彼世之学者不知求孔子于此乃愈以意必求之而不知其愈不得也然则十五年学恭而安不成与夫执乡党一篇为画出圣人者亦无异其愈求而愈不得也
　　曰众言淆乱折诸圣众圣辽邈征诸孔子今子以孔子之言明孔子之学亦可谓至详矣曽有一于物理之训乎然则世之儒者户籍孔门爼豆仲尼一何其自背也曰此吾所谓索之道涂者也嗟乎吾无征焉征诸孔子吾无学焉学诸孔子曰久矣世之欺孔子也曰子无欺其灵则斯无欺孔子矣
　　征孔子
　　曰孔子进以礼退以义然乃皇皇乎车不维席不温若求亡子于道路者何哉曰是乃仁也今夫人自形气观则一身重次及家族自宰形气者观则民物天地皆吾大一身也是故天地吾头足君亲吾心腑家族吾腹脇民庶吾四肢羣物吾毛甲是孰宰之哉卽所谓生而觉者仁是也唯生而觉则此大一身者理而不痹矣苟天地不得理焉则头足痹君亲不得理焉则心腑痹家族不得理焉则腹脇痹民庶羣物不得理焉则四肢毛甲痹孔子之时岂独头足心腑痹也乎哉使孔子而无觉则已孔子先觉者夫恶能木木然不疾痛求理也孔子曰天下无道某不与易也而谁与易之故曰是乃仁也曰仁者吾性之一也孔子专为仁何耶曰程伯子曰仁者浑然与物同体义礼智信皆仁也此非识仁者不能知曰若是则孔子所以为仁卽尽性是也子言吾儒与二氏有尽与不尽之异则仁与不仁是也曰然
　　孔门言仁详矣其曰甚于水火曰当仁不让于师曰君子去仁恶乎成名君子无终食之间违仁造次颠沛必于是为仁若是急也又曰我欲仁斯仁至曰有能一日用其力于仁矣乎我未见力不足者为仁若是近也而记者曰罕言何哉曰记者各以见之所近笔之意其误耶抑陋夫
　　孔门以仁为学故各以仁问而答之各不同何也曰是因材之教也虽然语不同而旨同曰出门如賔使民如祭不欲勿施曰讱言曰恭忠敬皆所谓非礼勿视听言动者也而皆不外存心
　　曰克已复礼为仁何也曰自汉儒以胜私训卽子夏战胜之意然尝疑夫子告顔子或不然且克已由已一语而顿分二义殊未惬载观下文孔子止言复礼之目更无克已之文乃知二已当为一义克能也孔子正言能于已而复礼则为仁矣能已卽与由已应葢为仁功在复礼而复礼在由已夫复礼何与于为仁哉人心莫不有灵则焉有灵则则无不理无不理则无不生生者矣礼也者理也灵则着也合内外而莫非生生者也故复礼则为仁复礼为仁则天下皆在已生生中矣故曰天下归仁程伯子曰仁者以天地万物为一体莫非已也嗟乎明矣今人不能复礼不能天下归仁者良由不知天地万物之莫非已而异视之不知礼之本无内外而独以器数节仪者当之不求其本而专事其文界限日严藩篱日増生生之道反以痹焉孔子既曰复礼为仁然又曰人而不仁如礼何故仁一礼也礼一仁也非仁非礼又曷有乎天地万物之得其理而生生者哉至哉礼乎大哉已乎礼本在已而复之亦由已天下归仁亦取诸已而已矣天下归仁取诸已则器数仪节特余事耳故伯子又曰认得为已何所不至夫惟知伯子之认已然后知孔子之由已知伯子之何所不至然后知孔子之天下归仁是可见孔子血脉尧舜者在是唯顔子能传之唯程伯子达之彼言胜私者非不致力然而犹二之也
　　曰非礼勿视听言动何也曰此正言复礼之目也夫复礼非有所加也亦勿其非礼者而礼自复矣非礼者人心一有昏蔽而灵则忒焉弗得其理卽为非礼故视而非灵则则非礼之视也听而非灵则则非礼之听也言动亦然夫尽视听言动而皆出于灵则则所以应天下者无一事非礼而礼复矣天下有一不在已生生之中乎器数仪节非吾余事乎此不由已而将谁由故顔子闻之曰请事斯语此知其由已而直为已任非顔子畴能之今之言非礼者亦止以器数仪节之失者当之此不知礼故不知仁也且如猝有邪色吾能逺之矣若倐焉而奸声临之吾不及掩耳又何以为非礼勿听耶故勿之云者吾惟不昏蔽其灵则而常得理焉是谓之勿非礼故曰不外存心问出门如见大賔使民如承大祭曰存心问已所不欲勿施于人曰如心唯存斯能如唯如斯能尽唯尽心则亦天下归仁矣曰世儒者曰賔祭之大者敬之大也则何如曰夫人一见大賔一承大祭则敬心肃然自生岂穷索而得哉诚以人心有本然之敬故也故孔子告仲弓欲其出门使民时皆如见大賔承大祭之心则无不敬可知矣非谓出门使民时恍然见一大賔承一大祭也若恍然有见有承则惑矣又安得谓之敬矧曰敬有小大不尤惑乎曰何以为敬曰存卽敬也曰讱言与恭忠敬又何也曰无不存则无不敬曰若是则孔子之语仁亦详矣亦尝有一于物理之训乎且夫樊迟之在圣门先儒谓其粗鄙近利其或不诬矣孔子乃不告以穷至物理以消其粗啓其鄙也乃遽告以居处执事与人之恭忠敬孔子不近于凌节之施乎又况异日屡问屡告咸弗逮物理焉以斯知物理之训益无据矣不知先儒之穷物理胡不一穷于孔子之教而徒为是杜撰纷纷者何也曰此亦未易言也曰博文约礼何谓也曰吾于博辨见之矣曰请申诸曰昔吾业举尝从事先儒之训矣然私窃疑之意者以博文为穷至物理矣然约礼之礼亦理也其亦在物乎若约礼为在物则人心竟无一理恐必不然此一疑也训礼者唯曰节文曰仪则若使约礼者于节文于仪则一一而求之则又不得以言约矣此二疑也仁义礼智性也若礼为在物则性亦为在物仁义智皆当为在物矣孟子言仁义礼智我固有之又曰仁义礼智根于心谓礼为在物亦必不然此三疑也若以博文为穷诸物理以约礼为归诸人心则理自理礼自礼内自内外自外旣截然二叚矣乃欲先博而析之于外后约而合之于内吾惧二叚之不相为用也此四疑也予有此四疑而无以自释比得东越博约说而读之粗若有明然似东越亦不免岐内外而观之又以愽文为约礼工夫则令始学者茫无入已而掩巻置之乃恍然若有契于孔子之旨孔子教顔子若曰夫今为学不必求之高坚前后也但日用事物变化云为皆吾心之文也而学之事在焉事至不一者也故曰博文是文也孰宰之哉莫非文也莫不有吾心不可损益之灵则以宰乎其间者礼是也而学之功在焉功至一者也故曰约礼有是文则有是礼非文外而礼内也博之文必约之礼非博先而约后也故博文为约礼之事约礼为博文之功顔子领此则知文不可违而礼不可已固无间可罢矣故欲罢而不能然不竭才终无以得竭才者尽吾力而为之谚谓狮子搏兎用全力者是也由是旣竭吾才如有所立卓尔立也者言吾心之灵则卓然呈露不为事物所侵乱吾将以其至一而应天下之至不一无复髙坚前后之可惑矣此与孔子三十而立大学知止而后有定同可见其功力到也然顔子又自谓欲从末由非曰未达一间也夫如有所立则本无形象之可执虽欲从之而执之不可得矣葢旣无高坚前后之形则自不容有意必固我之私非顔子眞得此体其畴能言之曰若是则礼之外不复有理约礼之外不复有穷理庶乎免于先儒两叚之失而亦不患于茫无入矣使孔顔复兴子之言其不易夫曰吾安敢言不易吾又尝求之孔子矣孔子言视听言动之交于天地万物者博文也非礼勿视听言动者约礼也此其证昭昭乎又尝证于孟子万物皆僃于我博文也反身而诚约礼也此又不昭昭乎虽然孔子所言礼卽记所言有本有文无内外者也而先儒也外之今儒也内之学者愼无以内外裂孔孟正脉哉曰顔子择乎中庸得一善得无有类于穷至物理乎得无应一事而择一中庸乎不然何以曰得一善也曰孔子之书具在未见有言物理者也孔门之学较着未闻有穷物理者也若曰应一事而择一中庸则万事而有万中庸其可通乎况一事之中庸且与化而俱徂矣下文又何云期月守也岂以一事之中庸而期月守之乎必不然矣尝观孟子以伊尹夷惠孔子较言之其决择则愿学孔子之时中是非所谓择中庸乎今如顔子始求诸高坚前后卒乃得夫子博约之训而竭才焉是卽择中庸也得一善乃一于至善者是也夫子恒曰明善明善者明吾心之至善者也至善岂在物乎故又曰择善然则至善之为中庸亦较然矣而谓为物理可得乎不迁怒不贰过何谓也曰此顔子卓立以后事乃复礼实功夫人一怒则多为怒所迁以其心蔽而失其理也灵则忒故也唯顔子心不蔽而灵则着则虽未尝不怒而亦不为怒所迁也夫迁怒者蔽之大者也顔子不独不迁怒而又能不贰过孔子尝曰苟志于仁矣无恶也葢人未志仁则有恶而已未可言过也唯志于仁则仅可免恶未能无过也顔子虽卓立然或不能无小蔽小未尽善卽谓之过不贰过正所谓有不善未尝不知知之未尝复行则知之着察亦何异太阳之中天而浮翳潜泯有不移晷而得之矣是顔子之改过改于其几者也故孔子谓之庶几谓之不逺复所谓复礼之实功不彰彰哉曰孔门学者多矣而对哀公举弟子之好学唯顔子一人顔子之为好学唯此不迁不贰则孔门之学不在物理也不尤彰彰哉曰然
　　曰回也其心三月不违仁其余日月至焉何也曰孔门以安仁为至唯顔子则有三月安仁之久故曰三月不违仁其余则一月不违仁者有矣一日不违仁者有矣故曰日月至曰既谓心不违仁则心与仁有间矣此世儒所为疑心也曰子亦疑心非仁乎曰弟子验之心之体仁也其有违仁者动于欲也非心本然也使心而非仁则一身之间且痿痹不贯矣卽孩提何以能爱敬见孺子入井何以能恻隐见牛觳觫何以能不忍若是也世儒岂不知爱敬恻隠不忍之根于心然必谓心与仁二者则泥文执义之为过也亦自背甚矣曰子又不观乎孔门不言事不违仁而言心不违仁益以是知外脩者之逺于仁也况求诸物理乎
　　回也其庶乎屡空何谓也曰孔子尝曰吾有知乎哉无知也有鄙夫问于我空空如也我叩其两端而竭焉葢自言吾空空无所知惟叩夫人是非之两端而尽言之舍此吾亦不能有所告也葢孔子自得其本心不堕知识不牿闻见絶意必固我之私卽谓之空空空空正见无知之意非曰如释氏者偏于寂灭迯伦弃物者之比也自孔子以下唯顔子庶几乎空空故曰回也其庶乎屡空屡空者卽近道也今训者特以其庶乎为一语谓其为近道以屡空又为一语谓其为空窭不独乖孔子无知空空之本意卽文义亦甚割裂不驯贯也大抵先儒以释氏言空乃遂讳言空故其训无知空空之义已稍戾至训此章则大戾矣不知吾圣门言寂释氏亦言寂吾圣门言虚释氏亦言虚其几微毫之间固自辨也又安得曲为讳忌而重乖经旨哉曰赐不受命而货殖焉何也曰汉儒以子贡为货殖集注因焉曰或者以子贡多学而识卽为货殖可见其不如顔子之空曰亦尝疑货殖非子贡事是义近也
　　曰曾子三省其在一贯之前与曰然曰今之言一贯者以一理贯万事如其一绳贯千百钱也其果然与曰一理敦在卽所谓不贰心是也以是不贰心事君则止于敬事亲则止于孝以是不贰心应天下则无不止于至善故古人云一哉王心又曰贞夫一唯一则无不贯矣是一也岂若今人想像一理道以应天下之事乃自比于一线穿万钱而缪谓一贯者何其相万哉唯曽子独知其故荅门人曰忠恕而已矣忠中心恕如心夫人心至中而自如则可谓不贰心矣其曰而已矣云者言忠恕之外无一也一之外无贯也先儒尝忧有一而不能贯夫有一而不能贯则非一也且谓一为一事而谓贯又为一事是已自二之矣又乌覩所谓一贯者哉曽子异时称夫子曰江汉以濯秋阳以暴皜皜乎不可尚已至于皜皜则一矣此得一者之言也故顔子旣没唯曽子独传大学得其宗也
　　孔子与曽防者岂情与乎曰孔子而不为情与则孰为情与者曰孔子始问侍坐者曰如或知尔则何以哉葢究其用也而防乃为之鼓瑟而慢对违众而异撰矫然欲为暮春童冠之游浴风咏歌之事殆与嬉游者无别此岂足以用于世哉然而夫子情与之者不已过乎曰昔者舜饭糗茹草若将终身伊尹耕于有莘之野以乐尧舜之道咸若无意于天下者之为乃不知异时亮工格天之业则古今莫京焉此何以然程伯子曰仁者以天地万物为一体又曰君子不以天地万物挠已然后能了天地万物呜呼旨哉后之学者未始诚有天地万物之心乃欲矻矻攘攘焉以行于天下措诸当时吾未见其不出于名与功也矧曰挠乎卽若诸葛孔明其建非不瑰玮亦终于方驾管乐尔已其于了天地万物之心何如哉然吾闻孔明以静为学而犹若是则其它凭才能意气依仿古人以建事者其又何如哉此无他志卑而见局故也曽防所陈若已悠然有天地万物一体之意又能不以天地万物挠已故夫子不觉喟然叹曰吾与防也夫子非与其卽能为舜伊事业也以其志与见固已超声利下事功而于了天地万物之基本独有在也其将与区区凭才能意气建事者较然矣然防止于狂简不能克念以入圣则固其自怠之失而非夫子之过与也虽然孔门三千惟曽子独得其宗则防所为诏其子者亦必有在而未可以大杖事槩弃也吾景行孔门不敢于防也易不敢于与防也忽
　　曰孔门自仲弓闵子骞南宫适数子咸亟称之然而砻磨责望则浸加于子路子贡其不以子路刚果子贡頴达故耶曰然昔者夫子尝诲由以知之道又告以知徳者鲜葢欲其从是以入室也异时问君子则告之脩已以敬脩已以安人安百姓此则揭典谟学庸大旨而尽发之至与以一贯啓曽子者无殊致而与告仲弓者若有加矣然子路似终未寤岂亦以前闻未行而终为累者耶陆子曰子路结缨是甚次第葢言子路虽未中道而其刚过人逺矣
　　子贡之頴必有近似于顔子者故夫子有与回孰愈之问将啓其如回之潜心于内也而子贡不寤异时乃以屡空与亿中者对言之而又不寤无言之诲其所以寤之者尤至矣而反有何述之疑故夫子不得已诘曰女以予为多学而识者与葢示其非多学也而子贡犹为两可之对已而夫子明言曰非也予一以贯之子贡乃终不能如曽子之唯以发圣人之蕴异时犹判性天为二道又推夫子文章于性天之外何其岐也嗟呼頴如子贡乃反不得岂其以頴障耶然则孔门之不事多学不贵知识闻见也岂不谅哉虽然弟子筑塲三年子贡又独居三年予以为子贡独居静处加三年之久其所得又不可以常情竟矣今犹以常情语子贡者非也曰今先生已上征孔子旁证顔曾授受心精源委根枝千载非遥较在目前洙泗若此末学如彼何为其然也闻之孔门弟子曾子子夏年最少至晩嵗各以其学为列国师惟曽子一贯自得发之大学知本其先以授子思逮于孟子遂失其传子夏之学笃信圣人其言有始有卒意以末为圣人始事以本为圣人终事故传其学者能遵闻见谨数器今着于记者可考矣彼汉儒训诂繁増太史氏已讥曰儒者博而寡要彼儒者卒不知其与孔门径庭而知本霄渊也尝试究之为曽子之学者以由本达末为序为子夏之学者以遡流穷原为序遡流穷原者曩所谓临海筭澌而欲以寻源登岳辨叶而欲以探本虽白其颠而不可得者也当子夏在圣门时夫子已诏之曰无为小人儒夫子夏岂若后世骛利小人哉所谓小儒是已孔子固已逆知有末学之卒为学累矣虽然末学者流则犹止于遵闻见谨器数比于识其小者之伦未有主在物为理以为教也记礼者曰自中出根于心又曰无节于内者观物弗之察葢犹知根于心节于内之为主亦未有仇视其心而专求物理以为学也尝试究之末学者流其在孔门比之门庭者也求物理者则直索之道途尔已曰乃今知之弃祖父而信众子者匪一朝夕矣虽然先生指我灵则示我全全证诸父祖征诸孔子大哉贯鬯未可以口舌承也愿言请事以百世
　　衡庐精舍藏稿巻二十九
　　钦定四库全书
　　衡庐精舍藏稿巻三十
　　明　胡直　撰
　　杂著
　　谈言上
　　谈子曰东壁之子嗜尚陆博至忘寝食遗远父母捐弃妻子胡若是之癖也浮休山人曰古今嗜尚奚必斯人昔唐潘彦嗜陆博一日浮海舟破彦犹手握陆局口衔骰子翌日达岸两手见骨而二物不离汉刘雍嗜疮痂尝诣太守孟灵休适痂堕地雍即俯取餐之至有鞭挞健卒以供痂食宋明帝则嗜唐鲜于叔明嗜食臭虫权长孺嗜食人爪而海上又有嗜臭之夫今夫人性常嗜之外有剩嗜焉鲜不为癖奚必斯人子独不知文王嗜昌独楚王嗜芹薤曽晳嗜羊枣屈到嗜芰魏征嗜醋与芹皆剩嗜也推之宜僚之丸成公之鐻嵇氏之锻阮氏之屐顾氏之画刘氏陶氏之酒王氏张氏之书又推之五侯之争六王之战苏张之辩楚汉之攻卫霍之贵王石之富皆剩嗜也子又不知谈天衍雕龙奭公孙坚白惠施五车鬻熊子华韩非虞卿司马子长相如子云之徒迭相著述列屋盈家末儒训诂百叶千葩自贼根芽竞相雄夸皆剰嗜也夫孰为不癖又何此之愉悦而彼之咈嗟客曰若山人者舍轩裳躭林壑是亦所谓烟霞痼疾泉石膏肓者耶山人既有剩嗜宁责他人山人曰与其癖词章训诂宁癖烟霞泉石弟子以告曰甚哉山人之言先生颦蹙而语曰剩嗜乖性枝见贼道山人之言甚则甚矣而为吾徒者可无辨哉可无辨哉隋田杨与郑法士俱以能画名法士自知艺不如杨也乃从杨求画本杨不告之一日引法士至朝堂指以宫阙衣冠人马车乘曰此吾画本也子知之乎由是法士悟而艺进唐韩干以貌马召入供奉明皇诏令从陈闳受画法干因奏臣自有师陛下内廏飞黄照夜五方之乘皆臣师也帝然之其后干画遂果逾闳若陈韩二子可谓能求其真者也彼以似求似者则益远矣今之学者虽曰求圣人之经固已非其真乃舍经而专求训诂则又求似其似之者矣不尤远乎
　　昔者杨子华画马于壁居者如闻鸣齧李思训画罨障波涛而宗夜闻水声此非马鸣与水声也听者自声也吴道画鬼神数壁而飒然风起冯绍正画龙而白云出庑此非风起而云兴也览者自兴也学者可以知妍之从生矣是故知物所从生则物物而不物于物汉儒者马融自擅知经又善推步常浑天不合羣弟子莫賛一辞唯郑一算而决及业成辞归融心忌焉叹曰诗书礼乐皆已东矣乃潜欲杀推式以算当在土木上躬骑马袭之亦预知乃入桥之底俯伏柱上融踟蹰叹息而反由是得免嗟乎融之所为是乌知诗书礼乐之豪芒哉故曰汉儒尊经而经愈亡云之樵遇设罿者于途曰慎无猎人设罿者曰吾所猎者跂而角毳而翼何谓猎人云之樵曰子弗闻昔者羽山之熊贝丘之豕牛哀之虎其先固人也况乎都末之野彘彭世之鹿又王祜之道士鹿也剑南之猓中牟之驯雉茂先之鹦鹉贾人之秦吉了也之数者形则物矣而心人焉子谓之人非耶今之跂而角毳而翼者安知不有若人然则子之猎人多矣设罿者闻言而惧遂裂罿折矢誓终身不复猎它日设罿者从上邑通都逰而归谓云之樵曰曩所谓形物而心人者为其有义也吾顷见冕而相圄弁而相夺竞利忘义者何啻十九不亦形人而心物乎谓之物非耶况以人猎人世不见罪而子独罪予之猎物云之樵怳然不能荅久之吁曰吾奚忍天以人而相物且相猎也
　　海壖生曰海之渚有海镜焉其腹空洞无脏唯中藏红蟹子小如黄豆而螯其足海镜饥则蟹出拾食蟹饱海镜亦饱或迫之火则蟹出离肠腹而海镜立毙矣彼其所为毙者以其所假在外不在内故也水母者亦出海中胚浑凝然而絶无眼常有数虾寄蹲腹下代为之眼虾行而行虾止而止一日波荡虾离而水母竟踬死泥沙彼其所为踬者以所假在物不在已故也弟子以告先生曰异哉学者之违内迷已而终弗困踬者希矣弟子识之
　　星之徒问于扶桑君曰子不见昭昭者之为光也非神明乎扶桑君曰非也子不观吾扶桑之日辉映四海神哉明哉岂昭昭者与之星之徒曰允哉日之为神明也太一丈人曰日虽大俾墐户而塞牖则光无入矣奚其神且大若夫神明在我五通十达无所不之之天地而天地焉之四海而四海焉之古今上下而古今上下焉四海何足以竟虽然则无不自昭昭始夫星与日虽影有大小其为外一也影乌足以达神明吾重悲今之以影学也曰学明以不堕于影曰子思子曰内省不疚无恶于志君子之所不可及者其惟人之所不见乎日南之国倮人所居倮生既长则防制大树取物如紫粉然画其胸而刺之班班若异物谓之文身华人视其文也恒用为慅而彼视华人之弗文则亦用为怪然世徒怪倮人文身之非而不知自文其性之非下士畸人姑不逮其儒而搦管一日之间不知几滛思而溢虑也几谰言而枝説也何况体节之繁注疏之多熳烂弥漫于天下冗逾九牛毛彼其于真性何啻素之受绘之受和将求其初而弗得抑且以绘和为真矣视彼文身者一何多寡之远然则君子奚彼之慅又奚怪怪乎哉俗多贾有士人父壮时贾秦陇间去三十余载矣独影堂画像存焉一日父归其子疑之潜以画像比拟无一肖拒曰吾父像肥晢今瘠黧像寡须今髯多鬓蟠乃至冠裳履綦一何殊也母出亦曰嘻果远矣已而其父与其母亟话畴昔及当时画史姓名绘像颠末乃惬然阿曰是吾夫也子于是乎礼而父焉夫父天下莫戚者也乃一泥于绘像致有妻子之疑彼儒者独不知经史亦圣贤帝王之绘像也何则帝王圣贤之道出于心着于事而载记于经史是即所谓影堂父像者也经史载记有定体而道之出于心者无定形今世儒颛泥经史而忘求圣人之心是即所谓泥绘像而拒真父者也于乎彼儒言者其不泥绘像而拒真父者盖几人哉客至自建为言武夷大王峯之升真洞洞中有雷文甆五以盛仙人蜕骨洞外有黄心木为栈虽险不坠而久不烂又有四船相覆以盛仙函船皆圆木刳成外悬如半枕于洞土人祷雨者輙用竹防缀梯造其处又有小藏峯二小船大藏峯横揷板木中有圆器如筥方器如筐余者如杵如盘咸不知几千万禩而未有毁也此何理以致之通一先生曰是何理可穷也同坐客曰以予所经仙岩亦有床柜之异其他如西川之火井油泉峨眉之光相登之海市灵岩之飞瀑华阳之喜客泉是皆不可理喻岂惟是哉稷生以武敏契育以鸟卵其事表诸经君子虽不语怪然前史昭晣若晋杜车骑出于蛇是蛇而人也疑非独杜预也唐张路斯出于龙龙而人也疑非独张氏也宋韩蕲王出于虎虎而人也疑非独韩王也李侍郎出于而人也疑非独李椿也夫人物相去远矣物之能为人则人之能为物亦可知矣儒者必曰理则无是是何理可穷也子思有言及其至虽圣人有不知欧阳永叔曰治其所可知置其所不可知是之谓中道先生曰是则理也
</div>
    <div class="pagination">
<a href="衡庐精舍藏稿_page17.html">上一页</a><span>...</span><a href="衡庐精舍藏稿_page13.html">13</a><a href="衡庐精舍藏稿_page14.html">14</a><a href="衡庐精舍藏稿_page15.html">15</a><a href="衡庐精舍藏稿_page16.html">16</a><a href="衡庐精舍藏稿_page17.html">17</a><span class="current-page">18</span><a href="衡庐精舍藏稿_page19.html">19</a><a href="衡庐精舍藏稿_page20.html">20</a><a href="衡庐精舍藏稿_page21.html">21</a><a href="衡庐精舍藏稿_page22.html">22</a><a href="衡庐精舍藏稿_page23.html">23</a><a href="衡庐精舍藏稿_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
