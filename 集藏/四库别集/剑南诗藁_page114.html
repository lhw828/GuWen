<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 114 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 114 页/共 193 页</h1>
    <div class="content">　　未说无功爵位叨昔人所畏在功髙印如斗大宁常保劎拄颐长秪自劳酒社极知身可隠猎场犹得气差豪世间见透浑无事狐貉安能诧緼袍
　　村兴
　　折花持博酒种菜卖供家请药人何壅争棋客正哗渔翁足踸踔牧竖手丫义短景匆匆晚横林又宿鵶
　　赛神
　　歳熟乡邻乐辰良祭赛多荒园抛鬼饭髙机置神鹅【村人谓祭神之牲曰神猪神鹅】人散丛祠寂巫归醉脸酡饥鸦更堪笑鸣噪下庭柯
　　小立
　　红树园庐晚碧花篱落秋荒陂船护鸭断岸笛呼牛酒贱村村醉山寒寺寺幽聊须岸乌帻小立埭西头
　　穷老
　　穷老宁须叹吾生得已多风埃弃朝帻烟雨弄渔蓑富屋乌爰止闲门爵可罗人生只此是得酒且髙歌
　　晚歩舎东
　　篱槿花开柿叶丹土沟东去过牛栏艸烟漠漠天将暮布褐萧萧客正寒
　　述野人语
　　白米干薪好井泉甘餐美睡若登仙从来不惯尝盐酪席下何须有一钱
　　又
　　重重大布敌风霜篱外桑隂五月凉软饭一盂千万足那知世有郭汾阳
　　戏畣野人
　　日饮云根一脉泉知君骨相自应仙曲肱闲卧茅檐下买断南山不用钱
　　又
　　木叶凋疎天欲霜老懐多感易凄凉得君数语开人意径就湖桥醉夕阳【湖桥有村店酒甚美】
　　建安陈希周官海南为予致两拄杖其一促节竹其一桄榔也
　　雨渍岚侵藓晕重石砮楛矢正相同取从万里鲸波路来伴三山鹤发翁雪【一作云】上有时留醉草花前随处打残红化龙径去吾何憾且与人间作歳丰
　　排闷
　　弃官谓逍遥劳苦殊未既荒畴须垦辟破屋欠涂塈疾深药难求食尽谷暴贵安能作经营但觉睡有味秋髙霜露逼更苦薪炭费虽云未遽死饥冻亦可畏颇思从李广小猎聊吐气复恐灞亭归邂逅逢醉尉
　　九月十二日折菊
　　黄菊芬芳絶世竒重阳错把配茰枝开迟愈见凌霜操堪笑儿童道过时
　　表侄江坰种竹名筠坡来求诗
　　奉常遗绪冷如秋闭户知君颇好修千里可嗟妨晤语两书犹喜免沉浮但令有竹能医俗何患无天可寄愁一事却须常自勉勿容凡子得同游
　　微雨
　　晡后气殊浊黄昏月尚明忽吹微雨过便觉小寒生树杪雀初定草根虫已鸣呼童取半臂吾欲傍堦行
　　秋晚寓叹
　　荷叶枯已尽菊花残更香帯酲尝野橘和梦听啼螀畔流年速灯前旧话长寒且未死不必恨搘牀
　　又
　　野处仍多病经年无与游僧庸防市井医傲过公侯不睡愁逢夜无衣怯到秋一端聊自慰问事有长头
　　又
　　幽梦鸡呼觉孤愁雨滴成天髙那可问年往若为情孱敌犹遗育神州未削平登髙西北望衰涕对谁倾
　　又
　　老叹交朋尽闲知日月长著书终覆瓿得句漫投囊霜树昏鸦黒风帘小蝶黄村醪如水薄也复畣年光
　　又
　　十里丹枫岸三家小麦村山多妨极目秋晚易消魂火举船过埭人行犬吠门穷愁已如许那更雨昏昏
　　又
　　行年垂大耋久矣少朋俦旧事同谁说新诗或自詶废书眠过日泥酒醉经秋迟速皆当死时来莫预愁
　　秋晚湖上
　　已过西成赛庙期家家下麦不容迟夕阳遍野人归后秋水生滩鹭集时灵药不治懐抱恶好诗空益鬓毛衰从来未识苏司业愁絶西风满酒旗
　　纵游归泊湖桥有作
　　西蜀东呉到处游千岩万壑独吾州短篷载月娥江夜小蹇寻诗禹寺秋村酒可賖常痛饮野人有兴即相求何由唤得王摩诘为画湖桥一片愁
　　九月十八日至山园是日颇有春意
　　乌藤真好友伴我出荆扉落叶纷如积鸣禽暖不归露浓松鬛长土润术苗肥未尽幽寻兴还家趂夕晖
　　明日又来天微隂再赋
　　乌桕赤于枫园林九月中天寒山惨淡云薄日曈昽旋摘分猿果寛编养鹤笼身闲足幽事归卧莫匆匆
　　又
　　河岸风樯逺村陂牧笛长短篱围麂眼幽径缭羊肠照水须眉见搓橙指爪香衣裘又闗念碪杵满斜阳
　　雨后至近村
　　夜雨晓方止朝云犹作隂山余一寸碧溪长半篙深卧泛白鸥渚行穿黄叶林老农能共语真率会人心
　　又
　　年耄身犹健秋髙疾已平隣翁思问讯蔬圃要廵行竹杖轻无迹芒鞋捷有声相逢无别语努力事冬耕
　　雨复作自近村归
　　夜听萧萧未涨溪朝行防防已成泥可怜鸠取招麾速谁似云知出处齐野菊枝长半狼籍江枫叶落正凄迷行人也识堂老小榼村醪手自携
　　雨寒戏作
　　扫园收槲叶掊地甃塼炉幸有藜烹粥何慙纸作襦
　　衡门晚眺
　　幽居端似玉川生茅屋支撑不更营青斾荒寒増酒兴锦囊零落负诗情残芜色衬斜阳逺落叶飞如野鸟轻徂歳峥嵘忽如许雁来又过防稽城
　　不寐
　　丽谯听尽短长更幽梦无端故不成寒雨似从心上滴孤灯偏向枕边明读书有味身忘老报国无期涕毎倾敢为衰残便虚死誓先邻曲事春耕
　　示子虡
　　好学承家夙所竒蠧编残简共娯嬉一婚倘毕吾无累【吾今年为一子自蜀归者聘妇无复婚嫁之责】三釡虽微汝有期【子虡明秋当赴句金】聿弟元知是难弟徳儿稍长岂常儿要令舟过三山者诵常闻夜艾时
　　弊庐
　　弊庐虽陋甚鄙性颇所宜欹倾十许间草覆实半之碓声隔柴门绩火出枳篱防木为彘牢附垣作鸡埘黄犊放林莽苍鹅戏陂池佣耕食于我客主同防炊瓦盎设大杓葅苋羮园葵一饱荷锄出作劳非所辞上以奉租赋下以及我私有钱即沽酒阡陌恣游嬉亦有扶持者婢跣奴髻椎欲画恨无人后世考此诗
　　予未冠即交诸名胜今无复在者感叹有作
　　早歳乡闾接胜流老来零落叹山丘欲寻共语人难得却是封侯印易求数酌不能成兀兀一枰且复寄悠悠世间只有身差重惆怅今年尽白头
　　夜雨
　　吾诗满箧笥最多夜雨篇四时雨皆佳莫若初寒天纸帐白于氊纸被輭于绵枕傍小铜海沉起微烟是时闻夜雨如丝竹管恨我未免俗吟讽勤雕镌南朝空堦语妙出建安前意谓夺造化百世莫比肩安知梧桐句乃复与竝传夜雨何时无竒语付后贤
　　题严州王秀才山水枕屏
　　我行天下路防何三巴小益山最多翠崖青嶂髙嵯峨红栈如帯萦岩阿下有骇浪千盘涡一跌性命委蛟鼍日驰三百一乌骡雪压披氊泥满鞾驿亭沃酒醉脸酡长笛腰鼔杂巴歌大散闗上方横戈岂料世变如翻波东归轻舟下江沱回首歳月悲蹉跎壮君落笔写岷嶓意匠自到非身过伟哉千仭天相摩谷里人家藏緑萝使我恍然越闗河熟视粉墨频摩挲
　　小饮示座中
　　镜里萧萧两衰闲人正与老相宜谁知剪烛焚香夜恰是搓橙破橘时莫道闭门无逸气尚能为客诵新诗君看江海寛多少是处皆堪理钓丝
　　揺落吟
　　素秋欲尽风雨恶千林如扫俱揺落年运而往秋复冬念念元知己非昨痴人顾欲吝此生放翁悯汝笑絶缨发毛爪齿俱外物天地大化终无情我贫无以遗儿子惟有一言持付尔仕宦要能当百挫为农饥死无游惰
　　挿花
　　有花君不挿有酒君不持时过花枝空人老酒户衰今年病止酒虚负菊花时早梅行可探家醖緑满巵君不强一醉歳月复推移新诗亦当赋勿计字倾欹
　　雨过行视舎北菜圃因望北村久之
　　蔬畦蹑屐惬幽情检挍园丁日有程得雨尚悭须灌溉我来时听桔橰声
　　又
　　呉牛齧草卧斜阳乌臼青红未饱霜急趂路干来寓目十分闲事却成忙
　　居三山时方四十余今三十六年久已谢事而连歳小稔喜甚有作
　　自问湖边舎衰残俛仰中谋身悲日拙造物假年丰税足催科静禾登债负空社醅邀里巷膰肉饫儿童衣及霜晨赎炉先雪夜红陂塘趋版筑垣屋讫宫功盗息时雍象人淳太古风退夫无一事皷缶伴邻翁
　　幽居
　　百事徒劳无一成幽居偶得称幽情傍篱丛枳寒犹绿绕舎流泉夜有声饥坐炮燔多巨栗醉归懐袖有新橙爱闲自是从来癖敢窃区区纳禄名【予自仪曹罢归十年不出户乃请挂冠】
　　晓晴肩舆至湖上
　　多稼如云获并空牛防樵担畵圗中梧桐已逐晨霜尽乌臼犹争夕照红脱网噞喁犇逺浦避鹰扑握保防丛旗亭人语灯初上一醉何妨野老同
　　戏作野兴
　　省事贫犹富寛懐客胜家充虚一箪饭遣睡半瓯茶有兴闲垂钓逢欢醉挿花皋桥亦可死处处是生涯
　　又
　　扰扰亭中客悠悠局上棋所遭元有命自苦竟何为冯衍深尤妇陶潜过责儿竒文虽可贵防语岂非痴
　　又
　　久已挂吾冠江边歳又残心惟无媿怍身取不饥寒小酌三杯足安居一席寛东冈有泉脉杖试寻看
　　又
　　今年病微减耕稼乐江村灯火耿破屋歌呼围老盆常时但葵苋盛馔有鸡豚客散茅檐寂蹒跚自闭门
　　又
　　出户语邻叟与卿同一愚逢人即如旧临事不胜迃发白花犹挿囊空酒亦沽回思五十载何处有荣枯
　　又
</div>
    <div class="pagination">
<a href="剑南诗藁_page113.html">上一页</a><span>...</span><a href="剑南诗藁_page109.html">109</a><a href="剑南诗藁_page110.html">110</a><a href="剑南诗藁_page111.html">111</a><a href="剑南诗藁_page112.html">112</a><a href="剑南诗藁_page113.html">113</a><span class="current-page">114</span><a href="剑南诗藁_page115.html">115</a><a href="剑南诗藁_page116.html">116</a><a href="剑南诗藁_page117.html">117</a><a href="剑南诗藁_page118.html">118</a><a href="剑南诗藁_page119.html">119</a><span>...</span><a href="剑南诗藁_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
