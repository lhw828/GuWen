<!DOCTYPE html>
<html>
<head>
    <meta charset="UTF-8">
    <title>五百家注柳先生集 - 第 5 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注柳先生集 - 第 5 页/共 19 页</h1>
    <div class="content">　　【韩曰左氏隠三年传曰公子州吁嬖人之子也有宠而好兵公弗禁石碏諌曰爱子教以义方弗纳于邪骄奢淫佚所自邪也且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也弗聴公谓石碏之论有不可槩者故从而辨之】
　　春秋左氏言卫州吁之事因载六逆之説曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者葢斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者葢言任用之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之道天下理乱之大本也为书者执斯言着一定之论以遗后代上智之人固不惑于是矣【一无矣字】自中人而降守是为大据而以致败乱者【败一作贼】固不乏焉晋厉死而悼公入乃理【韩曰晋世家厉公多外嬖欲尽去羣大夫而立诸姬兄弟栾书中行偃袭捕厉公囚之迎公子周于周而立之是为悼公悼公曰寡人自以疎逺毋几为君今大夫不忘文防之意而惠立桓叔之后使得奉晋祀敢不战战乎于是逐不臣者十人修旧功施徳惠】宋襄嗣而子鱼退乃乱【韩曰宋世家湣公七年宋大水鲁使臧文仲往吊公曰寡人不能事神政不修故水臧文仲善此言此言乃公子子鱼教湣公也及襄公立十三年伐郑楚伐宋以救郑襄公欲战子鱼諌公弗聴遂与楚战败伤于而卒】贵不足尚也秦用张禄而黜穰侯乃安【韩曰张禄范雎也穰侯魏冉也秦昭王母宣太后弟先是穰侯事秦攻取无虚日至周赧王四十九年秦拔魏范雎説秦王曰臣在山东时谓秦之有太后穰侯不闻有王王于是废太后黜穰侯以范雎为相封应侯事见史】魏相成璜而疎呉起乃危【韩曰成魏成也文侯之弟璜翟璜也文侯二十五年以成为相时呉起事魏有功至武侯立以田文为相起不悦自是去魏之楚楚以为相事见史璜胡光切】亲不足与也苻氏进王猛而杀樊世乃兴【韩曰晋史苻坚招王猛一见如旧坚继立遂以猛为中书侍郎日见亲幸特进姑臧樊世与猛争论于坚前世欲击猛坚怒斩之于是羣臣见猛皆屏息坚日炽矣】胡亥任赵髙而族李斯乃灭【韩曰胡亥秦二世也李斯自始皇时已用于秦然胡亥尝有私于赵高及即位高遂诬斯反状腰斩咸阳市夷三族二世乃以赵高为相事见史】旧不足恃也顾所信何如耳然则斯言殆可以废矣噫古之言理者罕能尽其説建一言立一辞则臲卼而不安【童曰臲卼危也上音孽下音兀】谓之是可也谓之非亦可也混然而巳教于后世莫知其所以去就明者慨然将定其是非则拘儒瞽生相与羣而咻之【童曰咻説文云痛念声孟子众楚人咻之音休又况羽切】以为狂为怪而欲世之多有知者可乎夫人可以及化者天下为不少矣然而罕有知圣人之道则固为书者之罪也












　　五百家注栁先生集巻三
　　钦定四库全书
　　五百家注柳先生集巻四
　　议辩
　　晋文公问守原议
　　【韩曰唐自徳宗惩艾此贼故以左右神策天威等军委宦者主之置防军中尉中防军分提禁兵威柄下迁政在宦人其视晋文问原守于寺人尤甚公此议虽曰论晋文之失其意实悯当时宦者之祸逮宪宗元和十五年而陈志之乱作公之先见至是验矣】
　　晋文公既受原于王难其守问寺人防鞮以畀赵衰【孙曰左氏僖二十五年传晋侯朝王王与之阳樊温原櫕茅之田阳樊不服围之出其民冬晋侯围原原又不降命去之退一舍而原降晋侯问原守于寺人防鞮对曰昔赵衰以壶餐从径馁而弗食故使处原○防音孛鞮音低史记或作履鞮或作勃鞮注云勃鞮披也衰初危切晋大夫】余谓守原政之大者也所以承天子树霸功致命诸侯不宜谋及媟近【媟嬻也音薛】以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军【韩曰时楚围宋宋如晋告急先轸狐偃为晋谋若伐曹卫楚必救之则宋免矣于是晋作三军狐偃将上军先轸佐下军事见史】晋君疏而不咨外而不求乃卒定于内竖【音树】其可以为法乎且晋君将袭齐桓之业【袭音习】以翼天子乃大志也然而齐桓任管仲以兴进竖刁以败【韩曰周庄王十一年齐桓公立鲍叔牙曰君欲伯王非管夷吾不可公从之自仲用而齐以大治及桓公四十一年管仲病桓公以竖刁易牙开方三子问谁可相仲厯数其不可公卒用三子而三子专权自是因内宠杀羣吏擅废立无所不至矣】则获原启疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅【童曰按史景监秦孝公之宠臣也卫鞅公孙氏卫之诸庶孽公子始事魏相公叔痤其后去魏之秦因景监以见孝公凡一再以帝王为说孝公不纳终献强国之说孝公始善之谓景监曰汝客善可与言矣鞅遂用于秦○鞅于亮切】石得以杀望之【童曰按史恭石显自宣帝时久典枢机元帝即位委以政亊萧望之等建白以为中书政本国家枢机用宦者非古制也宜罢中书宦官应古不近刑人之义由是恭显遂譛望之令自杀】误之者晋文公也【误一作设】呜呼得贤臣以守大邑则问非失举也盖失问也【一作问非失问举非失举】然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义【韩曰左氏宣公二年传云赵穿攻灵公于桃园宣子未出山而复太史书曰赵盾弑其君以示于朝昭公十九年传云许悼公疾五月饮太子之药而卒太子奔晋书曰弑其君盾宣子名也○盾徒本反】
　　駮复雠议
　　【童曰徐元庆复雠事见本篇唐史孝友传载左拾遗陈子昻议诛元庆然后旌其闾墓时韪其言后礼部员外郎柳宗元駮云云韩文公亦有此议见子集駮音剥】
　　臣伏见天后时有同州下邽人徐元庆者父爽为县吏赵师韫所杀【孙曰师韫时为下邽尉韫音蕴】卒能手刃父雠束身归罪【孙曰后师韫为御史元庆变姓名于驿家佣力久之师韫以御史舍亭下元庆手刃之自囚诣官】当时谏臣陈子昻建议诛之而旌其闾【孙曰时议者以元庆孝烈欲舍其罪子昻建议以为国法専杀者死元庆宜正国法然旌其闾墓以褒其孝义可也议者以予昻为是】且请编之于令永为国典臣窃独过之臣闻礼之大本以防乱也若曰无为贼虐凡为予者杀无赦刑之大本亦以防乱也若曰无为贼虐凡为理者杀无赦【理一作治】其本则合其用则异旌与诛莫得而并焉【一本作不得并也】诛其可旌兹谓滥黩刑甚矣【韩曰说文云黩握持垢也○黩音读】旌其可诛兹谓僣【孙曰左传善为国者赏不僣刑亦不滥】坏礼甚矣果以是示于天下传于后代趋义者不知所以向违害者不知所以立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪【童曰谳议罪也鱼列鱼战语蹇三反】考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻【张曰吁呼也书无辜吁天号音豪下同】而元庆能以戴天为大耻枕戈为得礼【孙曰礼记父之雠不与共戴天又曰居父母之仇如之何夫子曰寝苦枕于不仕弗与共天下也】处心积虑以冲雠人之胷【雠是周反】介然自克即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏【戕音墙】是悖骜而凌上也【悖音孛骜音傲】执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者盖以寃抑沉痛而号无告也非谓扺罪触法陷于大戮而曰彼杀之我乃杀之不议曲直暴寡胁弱而已其非经背圣不已甚哉【一作不亦甚哉】周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复讐此推刃之道复讐不除害【孙曰定四年公羊传之文注云一往一来曰推刃不除害谓取雠身而已不复兼其子】今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壤礼其不可以为典明矣请下臣议附于令有断斯狱者不宜以前议从事谨议
　　桐叶封弟辩
　　【韩曰史记晋世家成王与叔虞戏削桐叶为珪以与叔虞曰以此封若史佚因请择日立之成王曰吾与之戏耳史佚曰天子无戏言于是遂封叔虞于唐此则桐叶封弟史佚成之明矣若曰周公入贺史不之见孙曰事又见刘向说苑黄曰观经而不尽信于经始可与言经观史而不尽信于史始可与言史经史犹有不可信者阨于灰烬之余汩于异端之学也谓伊尹以滋味干汤谓西伯以隂谋倾商迁史每每如此岂特翦桐一事诬周公哉读迁史者当知其为实録又当知史之失自迁始】
　　古之传者有言成王以桐叶与小弱弟戯曰以封汝周公入贺【世家作史佚见题注】王曰戯也周公曰天子不可戯乃封小弱弟于唐【孙曰谓唐叔虞】吾意不然王之弟当封耶周公宜以时言于王不待其戱而贺以成之也不当封耶【当并如字】周公乃成其不中之戯【中去声】以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戯妇寺亦将举而从之乎凡王者之徳在行之何若设未得其当虽十易之不为病要于其当【二当字丁浪切】不可使易也而况以其戯乎若戯而必行之是周公教王遂过也吾意周公辅成王宜以道从容优乐要归之大中而已必不逢其失而为之辞【孙曰逢谓逢迎也孟子曰逢君之恶其罪大】又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事【孙曰老子其政察察而其民缺缺缺缺小智皃与同倾雪切】非周公所宜用故不可信或曰封唐叔史佚成之【童曰史佚周武王时太史尹佚也佚音逸】
　　辩列子
　　【孙曰汉志列子八篇先于庄子庄子称之韩曰公谓列子当在鲁穆公时其曰郑穆公时非是言实信然盖尝考之郑穆公立于周襄王二十五年则其生当在周庄惠王之际其去孔子生于周灵王之二十年诚防百年若列子当郑穆公时则是先夫子而生已若干年今观其书乃有仲尼篇且多所纪述夫子及诸门弟子事则列子当生鲁穆公时而非郑穆公时决矣一字之误乃尔哉鲁穆公之立在夫子既没之后云黄曰列子之书其言皆出于列子之后文子之书或合孟子数家之防亦可谓驳而不纯矣而不甚斥于柳子者盖君子论人爱憎有权阳虎窃寳玉大弓乃鲁之贼而为富不仁之言孟子称之于七篇憎而知其善者也子厚之于二书亦孟子取阳虎之意欤】
　　刘向古称博极羣书然其録列子独曰郑穆公时人【孙曰郑穆公名兰】穆公在孔子前几百嵗列子书言郑国皆云子产邓析不知向何以言之如此史记郑繻公二十四年【繻音须】楚悼王四年围郑郑杀其相驷子阳子阳正与列子同时是嵗周安王三年秦惠王韩列侯赵武侯二年魏文侯二十七年燕厘公五年【厘虚其切古文僖字】齐康公七年宋悼公六年鲁穆公十年【孙曰此皆据史记年表】不知向言鲁穆公时遂误为郑耶不然何乖错至如是其后张湛徒知怪列子书【孙曰湛字处度东晋人注列子】言穆公后事亦不能推知其时然其书亦多増窜非其实要之庄周为放依其辞【放方往切】其称夏棘狙公纪渻子季咸等【渻音省】皆出列子不可尽纪虽不槩于孔子道然其虚泊寥阔居乱世逺于利祸不得逮乎身而其心不穷易之遁世无闷者其近是欤余故取焉其文辞类庄子而尤质厚少为作好文者可废耶其杨朱力命疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣
　　辩文子
　　【孙曰汉志文子九篇与孔子同时而称周平王问似依托者也按文子称墨子墨子称吴起皆周安王时人韩曰史记注范蠡传文子姓辛名研文子其字也葵丘濮上人号曰计然其书十二篇按唐艺文志有徐灵府注有李暹训注其学盖受于老子或者谓此书特文子録老子遗言为十二篇且刘向所録止九巻今观公之文与艺文志及徐李所注巻数皆合岂徐李有以析之欤】
　　文子书十二篇其传曰老子弟子其辞时有若可取其指意皆本老子然考其书盖驳书也其浑而类者少窃取他书以合之者多凡孟管辈数家皆见剽窃峣然而出其类【峣山髙貌音尧字或从嶤】其意绪文辞义牙相抵而不合【韩曰说文云义手指相错牙齿也象上下相错之形义初加切牙朱加切】不知人之増益之欤或者众为聚敛以成其书欤然观其往往有可立者又颇惜之悯其为之也劳今刋去谬恶乱杂者取其似是者又颇为发其意藏于家
　　论语辩二篇
　　上篇
　　【韩曰公疑论语非成于孔子诸弟子手然圣门师弟子道统之传咸出此书或曽子诸弟子成之其亦必有自来矣】
　　或问曰儒者称论语孔子弟子所记信乎曰未然也孔子弟子曽参最少少孔子四十六嵗【韩曰夫子生于周灵王二十年曽子生于周敬王十五年孙曰孔子卒时七十二曽子年二十六】曽子老而死是书记曽子之死则去孔子也逺矣曽子之死孔子弟子略无存者矣吾意曾子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退【孙曰孔子既殁诸弟子思慕有若状似孔子弟子相与立为师师之如夫子时也他日弟子有所问有若黙然无以应弟子起曰有子避之此非子之坐也】则固尝有师之号矣今所记独曽子最后死余是以知之盖乐正子春子思之徒【孙曰二人曽子弟子】与为之尔或曰孔子弟子尝杂记其言然而卒成其书者曽氏之徒也
　　下篇
　　【韩曰此篇论尧曰首章之言谓夫子素所讽道之辞诚得其防盖揖逊征伐之事皆萃此数语间非圣人讽道之余其何以表见于后世者耶黄曰孔安国之疏谓尧曰之文为明天道垂训将来诚有得夫圣人之心柳子亦谓尧曰之言为圣人之大志其智足以知圣人亦不减于孔氏矣】
　　尧曰咨尔舜天之厯数在尔躬四海困穷【孙曰论语注云困极穷尽言极尽四海皆服其化】天禄永终舜亦以命禹曰余小子履【履汤名】敢用牡【孙曰夏尚黒时未改夏色故犹用黒牡】敢昭告于皇上后土有罪不敢赦万方有罪罪在朕躬朕躬有罪无以尔万方或问之曰论语书记问对之辞尔今卒篇之首章然有是何也栁先生曰论语之大莫大乎是也是乃孔子常常讽道之辞云尔【讽诵也方鳯切】彼孔子者覆生人之器者也【覆盖也敷救切】上之尧舜之不遭【上之一作上言】而禅不及已【禅音擅】下之无汤之势【下之一作下言】而已不得为天吏生人无以泽其徳日视闻其劳死怨呼而已之徳涸然无所依而施【涸竭也音鹤】故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之
　　辩谷子
　　【韩曰史记苏秦传注云谷子战国时隠居颍川阳城之谷因以自号苏秦张仪师之受纵横之事其书三巻唐艺文志有乐台注有尹知章注然其书叙谓此书即授秦仪者捭阖之术十三章本经持枢中经三篇又有梁陶景注今公又谓有元冀者为之指要唐史遂以苏秦为谷子误矣】
　　元冀好读古书然甚贤谷子为其指要几千言谷子要为无取【一作能】汉时刘向班固録书无谷子谷子后出而险盭峭薄【韩曰说文云盭戾也音戾】恐其妄言乱世难信学者宜其不道而世之言纵横者时葆其书【葆寳也音保】尤者晚乃益出七术【孙曰谷子书下篇有隂符七术谓盛神法五龙养志法灵实意法腾蛇分威法伏熊散势法鸷鸟转圆法猛兽损兊法灵薯七章是也】怪谬异甚不可考校其言益竒【如字】而道益陿【陿隘也音洽】使人狙狂失守【狙猿属子余切】而易于陷坠【补注晁氏读书志曰公论谷子书如此而来鹄亦云谷子皆教人诡绐激讦揣测狯滑之术悉备于章学之者唯仪秦而已欲知是书者二子之言略尽之】幸矣人之葆之者少今元子又文之以指要呜呼其为好术也过矣【黄曰治异端者塞其源去恶木者戕其本仪秦纵横孟子以妾妇处之荀卿以诈人待之衞琯以乱国政责之愚谓二子不足罪使无谷之学则朝纵暮横孰从而师事之故欲闲先圣之道距纵横之术者不可使谷之言一日得行于天下也元冀何人作为指要妄以七术表而出之无意援溺而反推波助澜元生区区自郐无讥愚恐当涂之士嗜痔逐臭则误天下必甚矣】
　　辩晏子春秋
　　【韩曰晏子齐晏婴也其书十二篇唐艺文志皆载之公谓不当列之儒家中今观其书信然】
　　司马迁读晏子春秋髙之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以増髙为已术者且其旨多尚同兼爱【孙曰墨子有尚同三篇又孟子曰墨子兼爱是无父也】非乐节用非厚久丧者是皆出墨子又非孔子好言事非儒明又出墨子其言问枣及古冶子等【孙曰晏子春秋曰公孙防田开疆古冶子事景公勇而无礼晏子言于公餽之二桃曰三子计功而食之公孙防曰吾持楯而再搏乳虎可以食桃田开疆曰吾杖兵而御三军者再可以食桃古冶子曰吾尝从君济河鼋衔右骖以入底柱之流冶潜行水底逆流百步顺流九里得鼋而杀之左牵马尾古挈鼋头鹤跃而出可以食桃矣二子曰吾勇不若子功不逮子取桃不让是贪也然而不死无勇也皆反其桃契领而死古冶子曰二子死之吾独生不仁亦契领而死】尤怪诞又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也
　　辩亢仓子
　　【韩曰唐艺文志注云天寳元年诏号亢仓子为洞灵真经求之不获襄阳处士王士元谓庄子作庚桑子太史公列子作亢仓子其实一也取诸子文义类者补其亡今此书其士元补亡者耶宜公有所不取也史记注亢音庚亢仓子王邵本作庚桑子司马彪曰庚桑楚人姓名】
　　太史公为庄周列传称其为书畏累亢桑子皆空言无事实【韩曰史记庄子传索曰按庄子畏累虚篇名也即老弟子畏累邹氏童曰畏累或作昆垒庄子音注云防垒山名或云在鲁或云在梁州○畏于切又乌罪切累音垒又力罪切】今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教于世不亦惑乎
　　辩鹖冠子
　　【集注西汉艺文志有鹖冠子一篇下注云楚人居深山不显名氏以鹖羽为冠因自号焉唐志亦有鹖冠子三巻今其为书凡十九篇盖论三才变通古今治乱之道韩文公云其博选篇四稽五至之说当矣学问篇称贱生于无所用中流失船一壶千金者三读其词而悲之即此书也惟世兵篇颇与鵩赋相乱余十八篇则否公之辩似但见此一篇故云耳鹖似雉音曷】
　　余读贾谊鵩赋嘉其辞【鵩音服】而学者以为尽出鹖冠子余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财烈士殉名夸者死权【孙曰鹖冠子无此语】不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类




　　五百家注柳先生集巻四
　　钦定四库全书
　　五百家注柳先生集巻五
　　碑
　　箕子碑
　　【孙曰箕子名须臾纣之诸父】
　　凡大人之道有三一曰正蒙难【孙曰蒙犯也正蒙难者以正犯难也○难乃旦切】二曰法授圣三曰化及民殷有仁人曰箕子【孙曰孔子曰殷有三仁焉防子去之箕子为之奴比干谏而死】实具兹道以立于世故孔子述六经之防尤慇懃焉【孙曰谓下易诗所载是也】当纣之时大道悖乱天威之动不能戒【孙曰书今天动威】圣人之言无所用进死以并命诚仁矣【韩曰谓比干】无与吾祀故不为委身以存祀诚仁矣【韩曰谓防子】与亡吾国故不忍【与音预】具是二道有行之者矣是用保其明哲【孙曰诗既明且哲以保其身】与之俯仰晦是謩范【謩与谟同】辱于囚奴【孙曰书囚奴正士正士即谓箕子也】昏而与邪隤而不息故在易曰箕子之明夷【孙曰夷伤也日入地中明夷之义故卦曰明夷】正蒙难也及天命既改生人以正乃出大法【孙曰大法洪范也】用为圣师周人得以序彛伦而立大典【孙曰书天乃锡禹洪范九畴彛伦攸叙彛伦常道也】故在书曰以箕子归作洪范法授圣也及封朝鲜【孙曰书传云武王释箕子之囚箕子不忍周之释走之朝鲜武王闻之因以朝鲜封之鲜音仙】推道训俗惟徳无陋惟人无逺用广殷祀俾夷为华化及民也【孙曰汉书地理志箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以谷偿相盗者男没入为其家奴女子为婢欲自偿者人五十万虽免为民俗犹羞之嫁娶无所雠是以其民终不相盗无门户之闭妇人贞信不滛辟其田民饮食以笾豆可贵哉仁贤之化也】率是大道藂于厥躬【藂徂红切正作丛俗作藂】天地变化我得其正其大人欤于虖当其周时未至殷祀未殄比干已死防子已去向使纣恶未稔而自毙【毙顿也音敝】武庚念乱以图存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡嵗时致祀【孙曰汲郡今卫州纣故都也】嘉先生独列于易象作是颂云
　　防难以正授圣以謩宗祀用繁【孙曰自箕子后传四十余世至朝鲜侯准自称王繁字一作系】夷民其苏宪宪大人【童曰宪宪兴盛貌见中庸注音显】显晦不渝圣人之仁道合隆汚明哲在躬不陋为奴冲譲居礼不盈称孤髙而无危卑不可逾非死非去有懐故都时诎而伸【诎音屈】卒为世模易象是列文王为徒【孙曰易内文明而外柔顺以防大难文王以之内难而能正其志箕子以之】大明宣昭崇祀式孚【孙曰谓唐始立庙祀之】古阙颂辞继在后儒
　　道州文宣王庙碑
　　【童曰唐书归崇敬传賛引此碑黄曰薛伯髙评十哲之科妄出后世而开元之祀非夫子志是已失矣子厚于碑反指为确论宋子京賛唐史灼见其非追咎薛氏而子厚之失俟来者愚请毕之夫顔渊以下十人皆孔门髙弟显显间出者谓非尽其徒可乎取其所长序以四科万世而后知有圣言品题不敢拟议可谓后世之妄乎李元瓘虽非名臣而请祀十哲列为坐像务尊师重道是先王未之有可以义起何害其为夫子志乎嗟夫伯髙妄论之于前栁子溢美之于后微景文之论则薛得为贤守栁得为通儒】
　　谨案某年月日【韩曰按集有斥鼻亭神记云元和九年河东薛公由刑部郎中刺道州此云某年即元和九年也】儒师河东薛公伯髙【孙曰伯髙名景晦】由尚书刑部郎中为道州明年二月丁亥【韩曰即元和十年】公用牲币祭于先圣文宣王之庙夜漏未尽三刻公冕以入【孙曰周礼司服卿大夫之服自冕而下如孤之服又曰祭羣小祀则冕】就位于庭愓焉深惟夫子之祀爰自京师大学徧于州邑遐濶僻陋咸用斯时致奠展诚宿燎设悬【孙曰周礼司烜氏凡邦之大事共坟烛庭燎注云树于门外曰大烛于门内曰庭燎设悬谓悬笋簴之属也○燎力照切音了】罇爼旂章【孙曰礼记月令以为旂章注云章帜罇音尊】粲穆布列周天之下呜呼夫子之道闳肆尊显二帝三王其无以侔大也然其堂庭庳陋【庳短也音卑又音婢】椽栋毁坠曽不及浮图外说【孙曰外说神之类也】克壮厥居水潦仍至嵗加荡沃公蹙然不宁若罔获承既祭而出登墉以望爰得美地丰衍端夷【衍广也】水环以流有頖宫之制【孙曰礼记王制天子辟雍诸侯頖宫皆学名也頖与泮同】是日树表列位【树立也】由礼考宜然后节用以制货财乗时以僦功役【僦即就切】逾年而克有成庙舍峻整阶序廓大【序廓也】讲肄之位【肄习也】师儒之室立廪以周食圃畦以毓蔬【童曰周礼园圃毓草木毓音育】权其子母【孙曰周语民患轻则为之作重币于是乎有母权子而行若不堪重则多作轻于是乎有子权母而行注云重曰母轻曰子权称也】赢且不竭【嬴音盈】由是邑里之秀民感道怀和更来门下咸愿服儒衣冠由公训程【程法也】公摄衣登席亲释经旨丕谕本綂父庆其子长励其防化用兴行人无诤讼公又曰夫子称门弟子顔回为庶几【孙曰易曰顔氏之子其殆庶几乎】其后从于陈蔡亦各有号【孙曰谓四科之目】言出一时非尽其徒也于后失厥所谓妄异科第坐祀十人以为哲【孙曰开元八年敇改顔子等十哲为坐像悉预配享】岂夫子志哉余案月令则曰释奠于先圣先师【则曰一本作则由一本作曰则】国之故也【故典故也】乃立夫子像配以顔氏笾豆既嘉笙镛既成【镛大钟名】九年八月丁未【韩曰当作十年八月盖唐制释奠春秋皆用上丁以长厯推之九年八月乙亥朔是月无丁未且新庙之作起于十年二月丁亥既祭之后云】公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝【音辩俗作】助教某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍賛其道若誉天地之大褒日月之明非愚则惑不可犯也惟公探夫子之志考有国之制光施彛典革正道本俾是荒服移为阙里在周则鲁侯申【孙曰申僖公名】能修頖宫诗有其歌在汉蜀守文翁能首儒学史有其賛今公法古之大同于鲁化人之难侔于蜀盍铭兹徳以告于史氏而刋之兹碑铭曰荆楚之阳厥服惟荒民鲜由仁帝降其良【孙曰良谓良吏】振振薛公【童曰振振仁厚也振音真】惟徳之造赤旂金节来莅于道师儒咸防嘉有攸告吉日丁亥献于頖宫庭燎伊煌【音皇】有焕其容公升于位心莫不恭爰念圣祀徧于海邦服冕陈器州邑攸同咸忻以欷【欷歔也音希】思报圣功卜迁于嘉惟吉之逢畇畇其原【孙曰诗畇畇原隰曽孙田之畇垦田也均匀二音】既夷且大涣涣其流【孙曰诗溱与洧方涣涣兮涣涣水流貌】实环于外作庙有严昭祀显配洁兹器用观礼斯防布筵伊位作廪伊秩以丰其仪以壮其室新宫既成崇报孔明千古有经公粹厥诚邦民之良弁服是缨公躬讲论防黙以聴【平声】公降酬酢进退齐平柔肌洽体莫不充盈归懽于心父子弟兄钦惟圣王厥道无涯世有颂辞益疚其多【疚音究】公斯考礼民感休嘉【感一作咸】从于鲁风祗以咏歌公锡于天眉夀来加【孙曰诗天锡公纯嘏眉夀保鲁】公赉于王【赉赐予也】休命是荷【音何】师于辟雍大邦以和侑酳申申【孙曰贾山传养三老五更于太学执酱而餽执爵而酳酳者少少饮酒食已而荡口也此言景晦将入为天子三老养于太学亦鲁颂祝僖公之意云○酳音】王道式讹诸儒作诗思继頖水丕扬厥声以告太史
　　柳州文宣王新修庙碑
　　仲尼之道与王化逺迩惟柳州古为南夷【韩曰柳州岭南故云古为南夷】椎髻卉裳【韩曰汉书李陵传胡服椎结师古曰结读为髻一撮之髻其形如椎书岛夷卉服卉草也絺葛之属○椎音槌髻音计卉音毁】攻刼鬬暴虽唐虞之仁不能柔【孙曰柔安也书曰柔逺能迩】秦汉之勇不能威至于有国【孙曰谓唐有天下】始循法度置吏奉贡咸若采卫【孙曰周礼职方氏辨九服之邦国谓侯甸男采卫蛮夷镇藩为九】冠带宪令进用文事【一作士】学者道尧舜孔子如取诸左右执经书引仁义旋辟唯诺【旋音璿辟音壁又音僻唯以水切】中州之士时或病焉然后知唐之徳大以遐孔氏之道尊而明元和十年八月州之庙屋坏几毁神位刺史柳室元始至【孙曰是嵗七月公至柳州】大惧不任以坠教基丁未奠荐法齐时事礼不克施乃合初亚终献三官衣布【孙曰语曰斋必有明衣布注云以布为沐浴之衣】洎于赢财取土木金石征工僦功完旧益新十月乙丑王宫正室成乃安神栖乃正法庭祗防羣吏卜日之吉防告于王灵曰昔者夫子尝欲居九夷其时门人犹有惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎【后阙】
　　惟夫子以神道设教【孙曰易圣人以神道设教而天下服】我今罔敢知钦若兹教以宁其神追思告诲如在于前茍神之在曷敢不防居而无陋罔贰昔言【孙曰语曰子欲居九夷或曰陋如之何子曰君子居之何陋之有】申陈严祀永永是尊丽牲有碑【韩曰礼祭义祭之日君牵牲既入庙门丽于碑注丽犹系也】刻在庙门
　　终南山祠堂碑【并序】
　　【孙曰汉志扶风武功县东有终南山韩曰潘岳闗中记云一名中南山言在天之中居都之南】
　　贞元十二年夏洎秋不雨穑人焦劳嘉谷用虞皇帝使中谒者【孙曰汉表谒者掌賔賛受事灌婴为中谒者后常以阉人为之诸官加中者多阉人也】祷于终南山申命京兆尹韩府君【孙曰贞元十一年四月以兵部侍郎韩臯为京兆尹韩曰臯传云贞元十四年大旱民请蠲租赋臯奏不实遂贬抚州观此则十二年旱可知矣】祗饰祀事考视祠制以为栋宇不称宜有加饰遂命盭厔令裴均【韩曰盩厔县名裴均字君齐○盩音侜厔音窒】防承圣謩剏制祠宇【剏与创同】乃征土工木工石工备器执用来防祠下斩板榦【孙曰榦所以当墙两边障土者】砻柱础【砻卢红切础音楚】陶瓴甓【韩曰说文瓴似瓶者尔雅瓴甋谓之甓诗中堂有甓瓴音零甓蒲厯切】筑垣墉恢度旧制【恢枯回切度徒故切】立三筵六寻既兴功云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄髪耆艾野夫版尹【孙曰书三亳版尹版尹版之尹长】佥曰盖闻名山之列天下也其有能奠方域【奠安也】产财用兴云雨考于祭法宜在祀典惟终南据天之中在都之南西至于褒斜【孙曰褒斜二谷名梁州记曰万石城泝汉上七里有褒谷南口曰褒北口曰斜长四百七十里】又西至陇首【陇首山名】以临于戎东至于商顔【孙曰商顔商山之顔】又东至于太华【太华华山】以距于闗实能作固以屏王室其物产之厚器用之出则璆琳琅玕夏书载焉【童曰禹贡终南惇物至于鸟防厥贡惟球琳琅玕球玉名琅玕石而似珠球今作璆音求琳音林】纪堂条枚秦风咏焉【童曰诗终南何有有条有枚条槄梅柟也又云终南何有有纪有堂纪基也堂毕道平如掌也他本或作杞棠条枚或作祀堂条枚皆误】今其神又能对于祷祀【一作祀】化荒为穰易沴为和【沴妖气也沴音戾】厥功章明宜受大礼俾有凭托而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神明时若丰我公田遂及我私【补注诗雨我公田遂及我私】粢盛无虞储峙用充【韩曰储说文云备也峙尔雅云供峙具也储音除峙文里切】厥猷茂哉遂相与东向蹈舞拜手稽首愿颂帝力且宣神徳永着终古辞曰
　　皇帝垂徳制定统极神道泰宁祀典修饰穰祈禜雩【孙曰禜祭名也周礼云禜门用瓢赍雩请雨之祭韩曰礼记雩禜祭水旱也○禜音咏雩音于】　皆有凖程顾惟终南祠位庳陋【庳音卑又音婢】不称显名爰降制诏充大厥宇启寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京【孙曰诗宅是镐京镐京武王所都其地在长安西上林苑中○镐下老切】拥其嘉休眷祐于人永宅厥灵奕奕新庙【孙曰奕奕佼美也诗新庙奕奕奚斯所作奕音亦与弈同】整顿端庄神位宻清后祀承则絜心勤礼导畅纯精邑吏啬夫鲐背鲵齿【孙曰骀背鲵齿皆夀征鲐音台鲵音倪】愿垂表经颂宣圣徳篆刻坚石永世飞声【此词三句为韵】
　　太白山祠堂碑【并序】
　　【孙曰山在凤翔府郿县上有灵湫祷雨辄应○韩曰终南太白地势相属韩文公南山诗云西南雄太白突起莫间簉则二山诚闗中之名胜祷应如响宜哉此碑与上篇同时皆以祷旱作】
　　雍州西南界于梁【孙曰雍州谓秦地雍梁皆禹贡九州之旧○雍于用切】其山曰太白其地恒寒氷雪之积未尝已也其人以为神故嵗水旱则祷之寒暑乖则祷之疠疾祟降则祷之【张曰灾曰疠祟亦神祸也音邃】咸若有答焉者贞元十二年孟秋旱甚皇帝遇灾悼惧分命祷祀至于兹山又诏京兆尹【孙曰尹韩臯也】宜饰祠庙遂下令于甸邑【孙曰盩厔属京兆故云甸邑】邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙谣钦圣信神愿垂颂声刻在金石文曰【文亡】
　　碑隂文
　　【韩曰韩裴盖有劳于二祠者也故公又作文碑隂以志之】
　　时尹韩府君讳臯只奉制诏发付邑吏令裴府君讳均承荷君公之命督就祠宇事谨甚克媚神意用获显贶邑人灵之其事遂闻诏书嘉异劳主者甚厚【劳力到切】乃刻兹石立于西序右阶之下肆列裴氏之政于碑之隂惟君教行于家徳施于人抚字惠厚柔仁博爱之道洽于鳏嫠【上姑顽切下陵之切】亷毅肃给威断猛制之令行于强御狱讼不私于上罪责不及于下农事课励厚生克勤征赋首入而其人益赡创立传馆平易道路【易以防切】改作甚力而其人弥逸韩府君每用嘉褒称其理为甸服最今兹设庙位神神欢而宁宜为君之诚敬克合于上用启之也不可以不志
　　湘源二妃庙碑
　　【韩曰永州县四湘源其一也公时为永州司马作二妃事韩文公黄陵庙碑纪之甚悉湘音相】
　　元和九年八月二十日湘源二妃庙灾【韩曰天火曰灾】司功掾守令彭城刘知刚【孙曰唐有司功参军守摄也以司功摄令也】主簿安邑卫之武告于州刺史御史中丞清河崔公能【能史有传】只栗厥戒防羣吏洎众工发开元诏书惧废守祀搜考赢羡【羡余也延面切】均节委积【孙曰周礼遗人掌邦之委积以待施惠注云少曰委多曰积皆聚也○委于伪切积子智切】咸执牍聿【孙曰说文牍书版聿所以书楚谓之聿吴谓之不聿燕谓之弗】至于祠下稽度既备【度徒洛切】佣役惟时斩木于上游陶埴于水涯【埴埏也音植涯音宜又宜佳切】乃桴乃载【孙曰桴编木以渡】工逸事遂作貌显严粲然而威十有一月庚辰陈奠荐辞立石于庙门之宇下唯父子夫妇人道之大大哉二神咸极其防为子而父尧为妇而夫舜【孙曰列女传舜二妃尧之二女曰娥皇女英】齐圣并明弼成授受内若嚚瞽【补注若顺也书曰瞽子父顽母嚚】上承辉光克艰以乂徳罔不至帝既野死【孙曰史记舜践帝位三十九年南巡狩崩于苍梧之野】神亦不返【孙曰二妃从舜不及道死于沅湘之间】食于兹川古有常典敺祓戾孽【敺袚驱除也音区弗】恢宣淑灵敢或失职以奸大刑【奸音干】有翼其恭有苾其馨【苾香也薄必切】沉牲爰告【周礼以貍沉祭山林川泽注云祭川泽曰沉】即石是铭铭曰
　　渊懿承圣舜妻尧女徳形妫汭【孙曰书厘降二女于妫汭沩水之汭也韩曰史记尧妻舜二女以观其徳舜饬下二女于妫汭妫汭舜所居妫水之汭○妫俱为切汭儒税切】神位湘浒【音虎】揆兹有初克硕厥宇【硕庄大也】唐命秩祀兹邑攸主毛牷既疈【孙曰周礼牧人凡阳祀用骍牷毛之隂祀用黝牷毛之毛之取纯毛也说文牛纯色曰牷○牷音全韩曰疈字一本作肆周礼副辜祭籕作疈疈柏逼切】椒馨爰糈【韩曰诗有椒斯馨糈祭神米先吕切】于万年期保伊祜潜火煽孽炖于融风【孙曰说文云炖风而火盛貌左传十八年梓慎曰是谓融风火之始也注东北风曰融风融风木也木火母故曰火之始】神风播迁时罔克龚邑令羣吏告于君公亷用积余【亷节也】以就尔功桴木负埴【童曰桴者编竹木为之大曰筏小曰桴桴音敷】载流于江既夷以成崇宇峻墉洁严清闲【音闲】左右率从神乐来归徒御雍雍神既安止邦人载喜奉其吉玉【一作主】以对嘉祉南风湑湑【韩曰说文云湑露貌音胥又私吕切】湘水如舞将子无讙【一作防】神聴钟鼓丰其交报邦邑是与刻此乐歌以极终古
　　饶娥碑
　　【韩曰史云饶娥字琼姬饶州乐平人父勣余悉如碑所载又云乡人异之归赗具礼父及娥鄱水之隂县令魏仲光碣其墓建中初黜陟使郑叔则表旌其阁河东柳宗元为立碑】
　　饶娥饶人饶姓娥名世渔鄱水【鄱蒲波切】娥为室女渊懿靖専【靖一作静】虽小家未尝出游治絺葛【孙曰葛所以为絺绤精曰絺麄曰绤】供女事循整乡闾敬式娥父醉渔风卒起不能舟遂以溺死求尸不得【孙曰娥父勣渔于江遇风涛舟覆尸不出】娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流【孙曰娥年十四哭水上不食三日死俄大震电水虫多死父尸浮出】鄱旁下民悲感怨号【上音寃下音毫】以为神竒县人乡人防钱具仪娥鄱水西横道上追思不足相与作石以诒后世【并见题注诒一作诏】其辞曰
　　生徳无类气灵而休嗟兹孝娥惟行之周渊懿含贞好靖不游纎葛絺纻【纎思亷切絺丑知切纻直吕切】克供以修蒸蒸在家其父世渔饮酒不节死乎风涛【乎一作于又一作于】匍匐来哭号夭以呼顔目耳鼻膏血交流三日顿踣【韩曰踣说文云毙也僵也○踣匹侯切又蒲北切】气竭形枯【一作面汚】父尸既出孝质已殂鳖鼋鼍有蛟洎鱼充流溢岸旁出仰浮见怪异形适与我谋鄱民哀号或以颂歌齐女色忧伤槐罢诛【孙曰刘向列女传齐伤槐衍之女婧齐景公有所爱槐使人守之下令曰犯槐者刑伤槐者死于是衍醉而伤槐景公使拘之且加罪焉婧惧九造于晏子之门曰妾闻明君不为六畜伤人民不为野草伤禾苗今吾君以槐故杀婧父邻国闻之皆谓君爱树而贱人其可乎晏子明日朝言于公景公即废伤槐之法出犯槐之囚】赵姬完父操棹爰讴【孙曰列女传赵津女娟者赵河津吏之女赵简子南撃楚至河津吏醉卧不能渡简子怒欲杀之姢惧持揖而前曰妾父闻主君且来恐风波起水神动骇故祷祠九江三淮之神不胜杯酌醉至如此愿待其醒而杀之简子渡用楫者少一人姢愿备父持楫许之中流为简子发河激之歌简子悦以为夫人讴乌侯切亦音区】肉刑不施汉美淳于【孙曰史记汉文帝十三年太仓令淳于公有罪当刑其少女缇萦上书天子悲怜其意五月有诏除肉刑法事亦见汉刑法志】烈烈孝娥水死上虞【孙曰邯郸淳曹娥碑曰娥上虞曹盱之女盱能按节抚歌婆娑乐神汉安二年五月时迎伍君逆涛而上为水所淹不得其尸娥时年十四号慕思盱哀吟泽畔旬有七日遂自投江死经五日抱父死尸出度尚设祭诔之范后汉史云迎婆娑神谬矣当以碑为正】娥之至徳实与为俦恒人有言惟教是图懿兹徳女家世不儒竒行特出神道莫酬穷哀罔泄终古以留乡人好礼爰立兹丘建铭当道【孙曰当道即谓横道上也】过者下车
　　唐故特进赠开府仪同三司扬州大都督南府君睢阳庙碑【并序】
　　【集注南府君名霁云魏州顿丘人禄山反张巡许逺守睢阳遣霁云乞师于贺兰进明不果如请事详碑中霁云还入城十月城陷与巡等同被害初赠开府仪同三司再赠扬州大都督】
　　急病让夷义之先【孙曰国语臧文仲曰贤者急病譲夷居官当事不避难夷平也】图国忘死贞之大【孙曰昭元年左氏赵孟称叔孙豹曰思难不越官信也图国忘死贞也】利合而动乃市贾之相求【贾音古】恩加而感则报施之常道睢阳所以不阶王命横絶凶威越千祀而挺生奋百代而特立者也时惟南公天与拳勇【孙曰诗无拳无勇注拳力也】神资机智艺穷百中【韩曰史记养由基去杨叶百步射之百发百中霁云传善骑射见贼百步内射之发无不应】豪出千人不遇兴词郁尨眉之都尉【孙曰张衡赋曰尉尨眉而郎潜兮逮三叶而见武注汉武故事曰上至郎署见一老郎鬓眉皓白问何时为郎何其老也对曰臣姓顔名驷以文帝时为郎文帝好文而臣好武景帝好老而臣尚少陛下好少而臣已老是以三叶不遇也上感其言擢为防稽都尉】数竒见惜挫猨臂之将军【韩曰史记上以李广数竒孟康曰竒只不耦也又曰广为人长猨臂善射亦天性也如淳曰臂如猨通肩数所角切竒居宜切】天寳末冦剧凭陵隳突河华【华山名音尽】天旋亏斗极之位地圯积狐狸之穴【圮毁也又说文云山无草木也圯音起】亲贤在庭子骏陈謩以佐命【孙曰刘歆字子骏为王莽佐命官至国师】元老用武夷甫委师而劝进【孙曰晋王衍字夷甫尝与东海王越共讨茍晞越薨众推衍为帅衍辞俄而举军为石勒所破勒执衍等问以晋故衍因劝勒称尊号】惟公与南阳张公巡髙阳许公逺义气悬合訏谋大同【訏大也又说文云齐楚谓信曰訏訏匈于切】誓鸠武旅以遏横溃【横戸孟切溃音防】裂裳而千里来应【韩曰文选脱耒为兵裂裳为旗】左袒而一呼皆至【韩曰汉书太尉以一节入北军一呼士皆袒左为刘氏呼火故切】柱厉不知而死难【孙曰列子柱厉叔事莒敖公自以为不知已去居海上及公有难乃往死之曰以丑后世之人主不知其臣者也】狼曋见黜而奔师【孙曰文二年左氏晋襄公缚秦囚使莱驹以戈斩之囚呼莱驹失戈狼曋取戈斩囚遂以为右箕之役先轸黜之狼曋怒及彭衙既陈以其属驰秦师死焉瞫尸甚式袵二切】忠谋朗然万夫齐力【一作志】公以推让且専奋撃为马军兵马使出战则羣校同强【韩曰谓贼囚张通晤陷宋曹等州张公巡率吏哭元祠遂起兵讨贼从者千余也】入守而百雉齐固【韩曰百雉城也城髙三堵为雉谓贼攻雍丘张公巡设百楼橹城上束刍灌油以焚贼不敢向也】初据雍丘【孙曰至徳元载三月真源令张巡起兵讨贼据雍丘韩曰谓单父尉贾贲合兵击宋州张通晤走襄邑为顿丘令所杀贲引军进至雍丘巡与之合有众二千也雍丘汴州】谓非要害将保江淮之臣庶通南北之奏复【孙曰周礼诸臣之复万民之逆】拔我义类扼于睢阳【孙曰十二月巡拔雍丘东守宁陵二载正月贼将尹子竒冦睢阳睢阳太守许逺告急于巡巡引兵入睢阳睢阳宋州】前后捕斩要遮凶气连沮【韩曰此谓巡至睢阳与许逺合霁云战宁陵北斩贼将二十杀万余人投尸于汴也】汉兵已絶守防勒而弥坚【孙曰汉永平十七年班超在疏勒国十八年帝崩焉者以中国大丧攻没都防而兹姑墨数攻防勒超孤立无援吏士单少拒守嵗余○防音踈】虏骑虽强顿盱眙而不进【孙曰南史宋文帝元嘉二十八年魏主攻盱眙辅国将军臧质坚守魏人杀伤万计尸与城平三旬不拔魏主退走○盱音吁眙音怡】贼徒乃弃疾于我悉众合围技虽穷于九攻【韩曰吕氏春秋公输般为髙云梯欲以攻宋墨子闻之见荆王曰宋必不可得请令公输试攻之臣请试守之于是公输般设攻宋之械墨子设守宋之备公输般九攻之墨子九却之不能入故荆辍不攻宋矣墨子名翟宋大夫】志益専于三板【孙曰史记赵世家智伯率韩魏攻赵襄子奔保晋阳三国引汾水灌其城城不沉者三板】偪阳悬布之劲【孙曰襄十年左传晋荀偃士匄请伐偪阳主人悬布堇父登之及堞而絶之队则又悬之○偪音逼劲字一本作巧】汧城凿穴之竒【韩曰史田单攻齐收城中牛得千余束兵刃于其角而灌脂束茅于其尾烧其端凿城数十穴夜纵牛牛尾爇怒而奔燕军大惊败走○汧音牵】息意牵牛羞郑师之大临【孙曰宣十二年左传楚人伐郑国人大临守陴者皆哭三月楚克郑郑伯肉袒牵羊以逆】甘心易子鄙宋臣之病告【韩曰宣十五年左氏楚子围宋宋人惧使华元夜入楚师登子反之牀起之曰寡君使元以病告曰敝邑易子而食析骸以防虽然城下之盟有以国毙不能从也】诸侯环顾而莫救国命阻絶而无归以有尽之疲人敌无巳之强冦公乃跃马溃围驰出万众抵贺兰进明乞师进明乃张乐侑食以好聘待之公曰敝邑父子相食而君辱以燕礼独何心欤乃自噬其指曰噉此足矣【孙曰巡等守睢阳死伤之余才六百人时河南节度使贺兰进明在临淮拥兵不救八月巡令霁云将三十骑犯围而出告急临淮进明具食与乐延霁云坐霁云泣且语曰睢阳之人不食月余矣霁云虽欲独食且不下咽因噬啮落一指以示进明曰霁云既不能逹主将之意请留一指以示信归报坐中皆为泣下韩曰按旧史云请啮一指留于大夫示之以信归报本州新传云请置一指以示信归报中丞因拔佩刀斩一指血淋璃以示贺兰公此所载又有噉此足矣之文其不同如此温公考异从旧传】遂恸哭而返即死孤城【韩曰霁云遂自临淮还睢阳缒城而入城中将吏知救不至恸哭累日】首碎秦庭终懵无衣之赋【韩曰定四年左氏申包胥如秦乞师秦哀公为赋无衣九顿首而坐秦师乃出孙曰庾信哀江南赋曰申包胥之顿地碎之以首瞢武亘切】身离楚野徒伤带劒之辞【孙曰楚词九歌云带长劒兮挟秦弓首虽离兮心不惩】至徳二年十月城陷遇害【韩曰霁云等皆为贼所执贼将以刃胁巡巡不降又降霁云霁云未应巡呼曰南八男儿死耳不可为不义屈霁云笑曰将欲有为也公知我者敢不死亦不降乃与姚訚等遇害惟逺执送洛阳】无传燮之叹息【孙曰后汉传燮字南容为汉阳太守贼围汉阳欲送燮归郷里燮慨然叹曰吾行何之吾必死于此遂麾左右进兵临阵战没】有周苛之慷慨【孙曰汉书髙祖使周苛守荥阳楚下荥阳生得苛苛骂项羽羽烹之慷下朗切慨口溉切】闻义能徙【童曰语曰闻义不能徙是吾忧也】果其初心烈士抗词痛臧洪之同日【韩曰臧洪字子原袁绍执洪杀之洪邑人陈容谓绍曰将军欲为天下除暴而先专诛忠义岂合天意又曰今日宁与臧洪同日死不与将军同日生遂复见杀见者相谓曰如何一日戮二烈士】直臣致愤惜蔡恭于累旬【韩曰刘璠梁典云武帝天监三年魏兵围义阳司州刺史蔡道恭御之相持百余日道恭疾卒诏使郢州刺史曹景宗救援景宗顿兵不进义阳遂陷御史中丞任昉弹劾景宗畧曰道恭云逝城守累旬景宗之存一朝弃甲直臣盖指任昉也】朝廷加赠特进扬州大都督定功为第一等与张氏许氏并立庙睢阳嵗时致祭男在襁褓皆受显秩赐之土田刻鲍信之形【孙曰魏志初平二年鲍信撃黄巾于夀张力战鬬死继而破之购求信不得众乃刻木为信状祭而哭焉今本作鲍勋误】陵图厐徳之状【孙曰魏志厐徳字令明与闗侯战为侯所得侯谓曰不降何为徳骂曰我宁为国家不为贼将也为侯所杀于禁等七军皆没孙权称藩遣禁还魏帝令北诣邺谒髙陵帝使豫于陵屋画闗侯战克厐徳愤怒禁降伏之状禁见慙恚发病薨】纳官其子见勾践之心【孙曰越语勾践栖于防稽乃令于三军曰孤子寡妇疾疹贫病者纳官其子注云官仕也仕其子而教之廪以食之也】羽林字孤知孝武之志【韩曰汉百官表武帝时从军死事者之子养羽林官教以五兵号羽林孤儿少壮令从军】举门闗于周典【孙曰周礼司门职云凡财物犯禁者举之以其财养死政之老与其孤注云财所谓门闗之委积也死政之老国中死事者之父母也孤子也韩曰又遗人云掌门闗之委积以养孤老】征印绶于汉仪【韩曰汉时印佩非若今之金紫银绯长使服之也盖居是官则佩是印罢则解之故三公上印绶后汉张奂云吾前后十要银艾银即银印艾即緑绶十要者一官一佩之耳印不甚大淮南王曰方寸之印丈二之组是也汉世功臣死后多赐印绶焉见孔氏杂说】王猷以光宠锡斯备于戯睢阳之事不唯以能死为勇善守为功所以出竒以耻敌立慬以怒冦【孙曰列子刺客曰虞氏富乐之日久矣而常有轻易人之心吾不侵犯之而辱我以腐防不报无以立慬于天下慬勇也勤谨二音一本作仅】俾其専力于东南而去备于西北力専则坚城必陷备去则天讨可行是故即城陷之辰为尅敌之日【孙曰十月癸丑睢阳城陷庚申安庆绪奔河北壬戌克东京】世徒知力保于江淮而不知功靖乎丑虏论者或未之思欤公讳霁云【霁子计切】字某范阳人有子曰承嗣七嵗为婺州别驾赐绯鱼袋厯施涪二州【涪音浮】服忠思孝无替负荷惧祠宇久逺徳音不形愿斵坚石【斵音卓】假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸托洛阳城思乡之梦傥来【孙曰后汉温序字次房为防羌校尉行部至襄武为隗嚣将荀宇所执欲降之序不聴伏劒而死光武命送丧到洛阳城旁为冢地长子夀为邹平侯相梦序告之曰久客思乡里夀即弃官上书乞骸骨归塟帝许之乃反旧茔焉】麒麟阁中即图之词可继【孙曰汉书赵充国以功徳与霍光等列画未央宫至成帝时西羌尝有警上思将帅之臣追美充国乃召黄门侍郎扬雄即充国图画而颂之】铭曰
　　贞以图国义惟急病临难忘身【难乃旦切】见危致命汉宠死事周崇死政【并见上注】烈烈南公忠出其性控扼地利奋扬兵柄东防吴楚西临周郑婪婪羣凶【婪贪也卢含切】害气弥盛长蛇封豕【孙曰封大也左氏吴为封豕长蛇荐食上国】踊跃不定屹彼睢阳【屹崪山貌屹鱼乙切】制其要领【董曰前汉张骞传注云要衣要也领衣领也凡持衣者则执要领故以为喻○要一遥切】横溃不流疾风斯劲梯冲外舞【孙曰冲谓冲城车诗临冲闲闲是也】缶穴中侦【孙曰贼为云梯势如半虹置精兵二百于其上推之临城欲令腾入巡预于城潜凿三穴梯将至于一穴中出一大木末置铁钩钩之使不得退一穴中出一木柱之使不得进一穴中出一大木置铁笼盛火焚之其梯中折梯上卒尽烧死○侦伺也视也丑正切又猪孟切】钤马非艰【孙曰宣十五年公羊传钳马而秣之钤钳通用】析骸犹竞【解见上】浩浩列士不闻济师【孙曰时许叔冀在谯郡尚衡在彭城贺兰进明在临淮皆拥士不救】兵食殱焉守逾三时公奋其勇单车载驰投躯无告噬指而归力穷就执犹抗其辞【解亦见上】圭璧可碎坚贞不亏冦力东尽凶威西恧【恧慙也女六切】孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅【说文蹈躅也躅厨玉切】天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰防防孝嗣望慕无穷刋碑河浒万古英风【孙曰大厯十二年四月以南霁云子为歙州别驾又贞元二年二月授承嗣官旌忠烈之后】








</div>
    <div class="pagination">
<a href="五百家注柳先生集_page4.html">上一页</a><a href="五百家注柳先生集.html">1</a><a href="五百家注柳先生集_page2.html">2</a><a href="五百家注柳先生集_page3.html">3</a><a href="五百家注柳先生集_page4.html">4</a><span class="current-page">5</span><a href="五百家注柳先生集_page6.html">6</a><a href="五百家注柳先生集_page7.html">7</a><a href="五百家注柳先生集_page8.html">8</a><a href="五百家注柳先生集_page9.html">9</a><a href="五百家注柳先生集_page10.html">10</a><span>...</span><a href="五百家注柳先生集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
