<!DOCTYPE html>
<html>
<head>
    <meta charset="UTF-8">
    <title>潞公文集 - 第 1 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潞公文集 - 第 1 页/共 22 页</h1>
    <div class="content">　　钦定四库全书　　　　　集部三
　　潞公集　　　　　　　　别集类二【宋】
　　提要
　　【臣】等谨按潞公集四十巻宋文彦博撰彦博事迹具宋史本传是集凡赋颂二巻诗六巻论一巻表启一巻序一巻碑记墓志一巻杂文一巻自十四巻以后则皆奏议劄子之文核其巻数与陈振孙书録解题同惟尚缺补选一巻考叶梦得序称兵兴以来世家大族多奔走迁徙于是公之集藏于家者散亡无余其少子维申【按维中乃文及甫之字】稍讨求迨辑犹得二百八十六篇以类编次为畧集二十巻是叶氏所序者也非原本陈氏所着録者又非叶氏所序本今所传者又较陈氏之本其一巻也彦博不以诗名而风格秀逸情文相生王士祯称其婉丽浓妩絶似西昆尝掇其佳句载之池北偶谈其文章不事雕饰而议论通逹卓然经济之言奏劄下多注年月亦可与正史相叅考叶梦得序称其未尝有意于为文而因事辄见操笔立成简质重厚经纬错出譬之贲鼔镛钟音莭疏缓杂然并奏于堂上不害与嘒嘒箫韶舞百兽而谐八风也斯言允矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　潞公文集巻一　　　　　宋　文彦博　撰古赋
　　圣驾幸大学赋【并序】
　　国家以寰宇昭泰仍歳登平务恢儒风以章示黎献皇帝乃偹法驾幸于太学诏诸儒博士讲论前典亲临听焉臣获逢休吉之期恭闻伟盛之事舞蹈不足形于赋咏诚不能述宣上徳褒讃形容姑第樵夫之谈以恊击辕之韵尔词曰
　　炎宋受命之四叶皇上御极之三年九有咸若六合晏然黎庶济于夀域文教烛乎冰天朝无阙政野无遗贤九叙可歌而不紊百官承式以惟防刑罚几措宿防不愆荒憬清夷而偃革狙犷慓詟而慕羶轶漠逾沙趣藁街者有万受缨请吏伏魏观者且千碧砮文钺之琛充仭乎储邸黒章肉角之兽驯扰乎郊阡嘉祥麕集异瑞蝉聨天降甘露地出醴泉语鸿烈则超图而溢牒较盛时则絶后而光前宜乎优防当宁拱黙承干尚乃愓严而驭朽思嘉谟而渉渊以为治国之道学校为先故周氏东胶往诰之所显商人右学来叶之以传上既行则民胥効也君所令则臣必从焉虽平昔之已务在于今之益宣于是命有司涓良日祲仪盛蒇法驾乃出天威穆穆国容皇皇采章焕烂和鸾铿锵太史恊乐以前太丙弭节而徐翔严羽衞歴康庄在浚之都于国之阳神移斗运乃至于上庠宸心防巩天歩髙骧歴阶逾阃覩奥窥堂晞将圣兮有穆如悉数兮相当然后趣讲室明典章缨緌匝序巾巻充廊钜儒硕生奉帙而在列礼官博士掌婣而诏王展东面之殊礼法西周之旧章禹听弥审尧聪益详夫子善言由兹而不昩虞舜好问于是乎有光【时宣诸直讲臣讲鲁论】于时闾闬相欢民灵胥喜扶老携弱自遐及迩莫不连踵而憬集驾肩而戾止悉云委于桥门尽覩观于璧水粤有华颠胡老童牙胄子含经味道之流方领髙冠之士咸相与而言曰赫胥逺而大庭尚矣无得称焉不可详已自夫五帝而降三王之始书契可以传闻宪章可以追拟悉皆恢雍泮之基盛胶庠之阯四术四教因是而兴三行三徳所由而起是故淳化丕隆至徳逾羙为万世之所宗弥亿载而罕比卯金之后盖不足纪当涂窘蹙典午沦弛南取岛夷之讥北贻强敌之耻干戈于是日寻俎豆以之中圮咸不永于卜世但胥循于覆轨逮乎有唐皇维诞张五室之仪兮絶而复嗣四郊之制兮抑而复扬置序于术建塾于乡家知礼让民用和康所以卜年久而享国长号治古而振懿纲朱石之际声闰位覆亡则曽不暇给学校则诚非拟议噫大道不可以终否斯文不可以久坠于是天命方有特眷之隆世运遂有日新之意维我太祖扫除僣伪俾万方无涂炭之劳百姓有息肩之地三后继明百祥遝至展云岱之鸿仪绍元封之故事盛徳大业固无与二今我皇上克奉先烈夤绍庆基体元则大累洽重熙将使儒风寖盛文教日滋故乘舆亲视于学俾亿丑预觇其仪足鄙元鼎之间屡有甘泉之幸堪讥延熹之际惟尚濯龙之祠夫然则三代之风必能缓歩而越矣两汉之盛岂可并日而论之伟乎轨迹夷易文物葳蕤信千载而一时
　　金苔赋【并序】
　　王嘉拾遗记曰晋惠帝初有祖梁国献金苔其色如金聚之如卵投水中则蔓延于波上光生照日上于宫中凿池以置之常观焉外人莫得见也惟进御嫔防多被其赐与置于盘中则照耀满室故宫中亦呼为夜明苔仆颇异之因为斯赋追其羙词曰
　　伊两仪之髙厚育万彚兮纷纭嘉金苔之有异穷古史而未闻出于祖梁之国献诸典午之君其为状也色掩捐山光分化鹊非沃壤之可植向华池而可托精气所为众口难铄色焜朝日宁同沈郎之钱根覆轻漪岂羙陈王之阁如赐郭釡难藏陆槖萦流荇而细细缭舒荷而漠漠烁堂上之江蓠沮洲中之杜若风团而或谓能铸浪飐而多虞自跃洊雷临睨疑抵燕池之鼃出震误观常歌汉液之鹤所谓丽水非云满堂东篱之菊兮瞻我而失色北堂之萱兮对我而不芳葳防频盛蔓延【上声】弥长缉作水衣海上濯吉光之服梳为石髪舟中见黄头之郎伊诡异之余状非名言之罄量宜乎首出庶彚超兰掩蕙持药友以荃交使苹舆而藻虽薙氏之务去兮不我芟夷纵骚人之善咏兮莫吾拟议噫昔产遐陬常依异类既作贡于大国遂见珍于中地唯皇居之必蓄依圆海而是置自逺成羙以少为贵非世俗之或覩岂凡品之能譬其或长乐清闲承光秘邃翠华黄屋宵逰夕憇春霄宫之鳯脑曷骋辉光咸阳库之螭鳞皆从摈弃置吾于隆栋之下则午夜而昕升我于文石之前则重昏而燧伟乎哉苔之为状也亦以异苔之为用也亦以至然不能方屈轶効灵蓍指邪触佞兮清君之侧钩深索隐兮决人之疑此无所取又将焉为徒能随波澜而上下与蒲稗而因依辉煌禁籞赐锡壶闱悦目兮媪宦侈心兮嫔妃南风之荡兮岂率循于四徳正度之荒兮遂旷弛于万机是致永熙永嘉之荡析刘耀刘聪之倾逼玉辇播迁金行否塞蟠龙踞虎虽别王于偏方封豕长虵恣吞噬于中国万户蒿榛千门荆棘金苔亦防于敌人深可为之太息
　　律赋
　　省试诸侯春入贡赋【天下侯国春入方物】
　　圣启洪绪君临溥天侯国之辨方有要王春之入贡昭宣列爵正仪谨奉藩而立制建宣恊序致任土以居先稽芳载于礼经仰徽名于帝者诸侯述职以无旷太史奉时而可假以谓惟王建国我则叙五等于域中与物为春我则任九贡于天下徒观夫爵分显父位列元侯当是时缇管顺煦和之羙皇祗布发生之休震方之善气潜逹长乐之洪仪聿脩帝容执瑁以端拱臣节奉璋而告猷旅币羣方咸奉舜班之瑞充庭万品皆分禹别之州但见云布封疆绮分邦域故我当歳首以入用致坤珍而罔忒巽风和令导传胪之九賔迟日当阳丽执玉之万国岂不以辨九土者当贡首四序者上春葢将偹物宜于时育助邦光之日新纳江沱之锡磬浮泗水之濵齿革羽毛以偕至球琳琅玕而毕陈三品良金于以向履端而执贽五都竒货于以当献歳而効珍莫不名物森罗衣缨杂袭虽厚篚以斯偹在庶邦而允集此春色霈于皇泽当邹律之均温彼贡也错于地财异楚茅之不入彼来宗者夏之礼制献功者秋之典章曷若谨歳贡以偹物庆春祺之载阳谅脩时而贡职乃辨物以居方偹于蕃于宣之仪皇皇辑瑞当载生载育之候济济来王故圣人灼叙声明光昭文物懿公侯之隆盛克贡赋之繁蔚属后王布和之辰献国珍而罔咈
　　省试青圭礼东方赋【修举春祀崇尚圭荐】
　　青惟五色之首圭乃六噐之俦朝日之郊是荐迎春之礼聿脩结緑鸿辉既肃陈于震位出蓝羙质将奉仰于神休原夫谷旦前诹祲威具举太史先春而必告宗伯厄职而攸叙青圭之秘寳爰资苍帝之明灵可伫谓物生有象我则鋭其质以协宜谓歳起于东我则傃其方而得所无瑕可贵有羙惟珍配其色表盛徳之在木正其位彰与物以为春异雕楮之竒文琢工奚取侔剪桐之秀彩寅位斯陈讵止温其宁专瑟彼成形自表于瑰器致用必先于毖祀色斯举矣俯玉按以相宣礼以行之背金方而致羙岂不以标十徳者圭为贵列四序者春是崇将顺时而展礼故辨方而在东防蒨成姿禀粹自辉山之石防恭致荐逆厘从觧冻之风然则为器之用不同礼神之功可尚名参有邸之义色异因方之状缥华中秘生成之气候斯迎绀防外融温厚之方隅相向懿哉享兹生物之主异彼迎秋于西神感而登礼必荅时和而迓衡不迷用可重焉且异舜班之瑞文为贵也还殊禹锡之圭故得鸿覆降康太庭锡羡祈民福以昭格授人时而于变葢有以圭方防翠之美欵青郊而可荐
　　焚雉头裘赋【珍异之服焚去无取】
　　晋武帝以徳继惟睿功齐乃神焚雉裘而崇俭负鳯扆以临民化彼元元必被先王之服燔兹楚楚葢除希世之珍原夫圣泽遐敷皇风广被当百度之攸叙见万邦之从乂诸侯述职既悉贡于瑰竒扩俗賔王亦咸输于珍异伊彼程防当兹盛时庶为臣之羙矣必竭节以事之由是制此雉裘将充乎任土之贡献诸龙陛爰陈乎执帛之仪徒观其丽彩鲜明烂光彬郁弥缝皆自于翰制作遂成于珍服异王恭之鹤但取清竒殊李兊之貂裘惟彰温燠帝乃念兹至巧命以俱焚虑滛靡之下漓薄俗恐奢华之上惑明君俄委燎原之势遂同有齿之文红熖初腾漠漠而渐成余烬青烟欲断依依而尚霭微芬然后珍恠罔求奸邪悉去六合咸归于俭徳万化永安于鸿绪虽斯裘之甚羙焉能衣之以奉天且厥用之至繁岂可被之而当宁若然则圣政敷于九有帝徳合于三无阐易俗移风之道遵还淳返朴之途虽文帝之罢露台尤难并矣纵武皇之焚甲帐未可同乎则知徳不广无以化蚩蚩之氓俭不崇无以成荡荡之主故焚裘之可羙在去奢而有取既着羙于一时遂流芳于千古者也
　　汾隂出寳鼎赋【皇汉之道神鼎斯出】
　　至徳昭彰炎灵道昌当汾隂而展礼见寳鼎以呈祥有感则通表承干之穆穆为时而出彰负扆之皇皇昔孝武以运继东周位崇西汉居尊克务于兢业临下弥勤于宵旰崇诸厚徳俾逺迩之悦随祀彼方丘冀神人之幽賛礼斯盛矣神惟享之允降穣穣之福靡愆抑抑之仪由是睢丘之畔汾水之湄仰窥乎天见黄云之缭绕俯察于地得寳鼎以瑰竒莫不焕金景之荣光蔚龙文之丽非惟启于至圣抑亦见乎有道宁虞覆餗实天地之殊祥不假铭功乃邦家之盛寳伟夫万邦悉庆百辟咸欣非铸鼎以象物葢至诚之感神瑞启明时岂类宗周之寳天祚皇徳实为巨汉之珍是何泽及坤灵祥昭金鼎固莫量于轻重又难偕乎竒梃载于瑞典非迁洛以堪同获彼灵祠岂于汤之足并不然则又安得并芝房而荐庙配白雉以陈诗于以显皇化之广运于以昭圣政之无私岳脩贡而川効灵徒虚语尔鼎取新而革去故何莫由斯羙夫祀事聿脩休祥有秩非劳九牧之贡自显三材之质所以标瑞谍而纪祥经弥万代而首出
　　鸿渐于陆赋【鸿在于陆为世仪表】
　　观乎大易嘉此冥鸿因渐陆以斯显遂为仪而可崇欲洁于身克务乎升髙自下不濡其翼宁烦乎激水抟风原夫居贤之象载观设卦之由斯在体于鸿则葢取进动渐于陆则爰求爽垲宁同越鸟依栖永恋于南枝有异庄鹏运转常归于北海徒观其载飞载止匪疾匪徐矧徊翔而翩若心髙防以依于飜迅羽以嗈嗈弋人何慕仰层峦而岌岌阳鸟攸居髙遂云飞长辞水宿别海上之鸥鹭鄙波中之鳬防肃肃随阳翩翩遵陆见可而进同鳯鸣于髙冈靡常厥居类鸎迁于乔木岂不以陆者地镇之峻极鸿者羽族之珍竒翼若讵量于轩翥屹然逈出于喧卑非来者之渐矣安跂予而及之鸾逰而葢不足取击隼则又何能为将候雁以同賔羽翮既就与时龙而共起鸷雀焉知不杂尘逰宁同波逝固殊遵渚之列自有鸣山之势类彼勤行之士卓尔离羣同乎髙蹈之人飘然出世且夫栖陵木者甫濵于山足集磐干者尚迩于水湄茍人言之有厉则世网以见縻曷若我将翺将翔首据髙明之地爰居爰处俯为众庶之仪孰谓乎无所取材不离飞鸟或俯集于鸡树或下临于鳯沼宜其羽翼清虚可以为天下表
　　孝者善继人之志赋【人子行孝能继先志】
　　稽礼经之垂训见孝子之奉亲俾继袭于先志葢慱谕于后人必学为箕既显奉亲之孝无改于父克彰务本之因得不载考斯文深穷秘防非徒树彼教本葢以朂于人子欲令不悖于亲固在必从于始克讃丕绪始则扬武王之休追祀先公次则显周旦之羙观其孝道斯盛国家遂行悉务无违之教或敦不匮之诚其父析薪孰云负之靡克若考作室但见构之方成斯盖君令臣从上行下効俾百姓以从化则一国而兴孝用劳用力率从安义之文学礼学诗敢悖过庭之教罔愆先徳弥增懿称于颠沛而克肖实前后以相承子路之贫屡伤斯为直飬孟庄之臣不改是谓难能所谓乎君子能劳后代有继遵地义以宁失守天经而罔替克绍前烈我则益务于矜庄无废旧勲我则弥怀于逊悌是曰有后无闻辱先非惟世济其羙抑亦代不乏贤史谈著书迁继而立言垂世夏鲧治水禹绍而随山濬川懿防念凯风之言遵白华之义葢将无忝尔祖是用不违其志夫然则上自君而下达民固宜守兹而勿坠
　　中者天下之大本赋【天下之教由此而出】
　　中者存乎性性者命于天为万化所宗之本乃七情未发之前澹乎自持政教自兹而出矣感而后动吉防由是以生焉原夫頥礼典之渊微得中和之用舍圣人极之以育物君子循之而化下人生而静故能用其中焉教所由兴是以谓之本也始其惟寂惟寞何虑何思道所从而隆矣人可得而由之喜怒不形守为朴素之本嗜欲将至散成礼乐之基外物未牵中扄是斆茍能发以中节是致广而成教始惟所禀金则义而木则仁终乃有迁父为慈而子为孝是知言其中者哀乐之未发谓乎本者教化之必由蕴之则五常尽在散之则百礼交脩何异夫大朴将分上者道而下者器洪钧欲播达乎萌而出乎勾得不载考斯言详观至理虽化育之甚大亦权舆而自此诚明内着两仪蟠极之宗和顺外融万物经纶之始有如此者不其伟而为最灵而可美着达道以攸宜若然则天下之精无能及此纵域中之大何莫由斯故知道不自于天生礼非从于地出起于人性之静肇彼我心之质所以王者之致中和虽百虑而同归于一
　　能自得师者王赋【能得师者王道成矣】
　　王者求贤仄席闻善伏膺克隆于大寳曰位用臻乎庶绩其凝得士者昌懋显日新之德好问则裕弼成天纵之能岂不以访道者非师而勿克治国者非王而不得茍能择贤师而访道是以为圣王而治国勿谓乎介在人上我则接下而思恭勿谓乎富有域中我则尊道而贵徳所以保傅是重模范攸资克永持盈之业弥隆卜世之基周道方融吕尚处三公之首汉业将盛子房为万乗之师乐育贤材旁求儒雅咨询而学在中矣体貎而礼无违者诚由勤以行之用致勃焉兴也心惟主善既光阐于鸿猷道在经邦遂尊临于凾夏若夫云师纪运天统兴王无为之徳斯盛可大之功已彰问道犹深于防巩拜言尚极于斋庄行之非艰既美乎后从则圣继者为善是宜乎邦乃其昌永孚于休必由斯道师事之礼非忒众正之言可考固异夫五帝之佐徳勿及以非功三王之臣志同忧而可保曷若我博采俊彦周爰老成始抠衣而翼翼终负扆以明明前有疑而后有丞嘉谋未尽帝与师而王与友至教方行伟乎稽仲虺作诰之由见成汤革命之美非徒下顺于人欲不独仰符于天理盖由在上而不骄得师臣之道矣











　　潞公文集巻一
　　钦定四库全书
　　潞公文集巻二　　　　　宋　文彦博　撰律赋
　　多文为富赋【儒者崇学多以为富】
　　稽先王之训见君子之儒取多文以为美体至富以寜殊蕴之则独善于身不失其所施之则兼济于物无得而逾鲁哀公道在崇儒孔宣父心存化下将令徳之广矣必使道之行也以谓勤诸博学式彰乎善莫大焉类彼多藏自取乎文为贵者由是笃行无倦修辞罔穷所谓学成而上抑亦禄在其中韫玉俟时我则非道而勿处懐珠待价我则惟徳而是崇岂假狥财爰因嗜学虽云既富而且庶实在懐忠而抱朴博文者自显丰盈昧道者堪讥龌龊抱义而处寜湏陆海之珍藏器于身便是荆山之璞盈非损志用本患多匪予求而予取假如切以如磋脩身践言信满堂而可守浸仁沐义谅润屋以难过则知富于文者其富为美富于财者其富可鄙故徃籍之攸载俾来者之所履发谕甚嘉垂谟有以进徳脩业谅多积以攸同温故知新岂厚亡之足比莫不郁郁斯盛彬彬有为且常同于富赡又曷见于盈亏雅符懐寳之人惟遵于道岂类穷奢之士必速于危懿夫学海腾芳儒林挺秀彰圣教之不坠见文风之是茂寜虞丧寳罔同于无徳而贪讵比浮云实异乎不义而富
　　主善为师赋【能主其善成彼师道】
　　徳由善立学以师兴茍见善而可采则为师而足称抱义戴仁既崇乎显显令徳抠衣凾丈尤务乎拳拳服膺故克已而复礼在推贒而让能者也稽古典之立言见先贒之遗矩谓道也有益于攸徃谓学也无常于所主遵乎立善则非礼而勿言务彼求师乃惟徳而是辅由是尊贒勿怠服义忘疲茍积庆之美者在脩业以宜其顺彼如流必展趋隅之礼崇诸若水湏陈拥篲之仪令誉爰彰嘉猷遂阐盖千里之所应故五常之是显片言可法我则舍短以从长一行可宗我则遏恶而扬善则知人非善而不主善非师而靡成故君子就义以如竭圣人闻善而若惊翼翼弥恭允尽持谦之志孜孜防倦爰倾景行之诚所以见贒思齐闻义能徙岂宜乎以贵而格物必在乎去此而取彼虽周公之圣下白屋以成能纵夏禹之尊拜昌言而擅美是故徳无常主学无常师所谓乎见而迁也诚宜乎择以从之近取斯文同以贒而为寳旁探厥喻类立徳以成基异哉嘉善之言足称容众之文可考实逺迩之咸仰亦邦家之所寳夫然则上自君而下逹民何莫由于斯道
　　祭法天道赋【君子之祭能合天道】
　　稽立言于徃典考至徳于明君承大祭以无忒法髙穹而有闻礿祀为仪随时之义寜爽苹蘩致洁用天之道爰分昔者明王古之君子着诚将格于祖考昭孝遂严于禋祀必防黩祭之失乃恊奉先之美所以法乾造以无违顺天时而有纪外尽物而内尽志既表僾然春曰禘而秋曰尝皆符倬彼礼无违者神其飨之顺寒暑徃来之节感隂阳代谢之宜簠簋斯陈怵惕于履霜之候黍稷是荐斋庄于濡露之时然则域中四大实本于天礼有五经莫崇于祭伊祭典之克举与天道而相契不防不数爰遵奉若之防是享是宜盖得钦崇之制是知威仪抑抑夙夜兢兢将惟馨而是荐在无变以为能感于神明举十伦而寅奉行其典礼循四序以钦承故得愉愉之忠是伸穰穰之福可纳或宗祀之怠弃则祸滛而暗合不然则何以嵗祈百糓涓辰日以郊耕君主五行体盛衰而祖腊则知将制其祭必本乎天于以表乎思孝于以示乎承干率神而从固未彰于纯嘏被衮以象可同致于吉蠲伟乎洁彼践笾具其蕰欲恭致于荐亨皆冥符于穹昊是则葛伯之为仇焉知天道
　　一生二赋【元气之用生是天地】
　　一者本乎妙道二者资乎混元道生一而既显一生二以斯存通幽洞冥作三才之肇祖从无入有为万化之本原昔老氏以识鉴道枢心存义纬和光允执于众竗施教遂熈于庻彚以谓一之所起盖兆自于真宗二者何先必生因于冲气察其所以因而陈之本无象而生有象自无为而成有为旁考斯文类黄钟之生六律近探厥义同太极之分両仪得不逺頥真筌深穷妙用当始在于冲漠固未分于错综无名渐散惟道也寂尔而日彰有物将形惟一也渊兮而景从是故一由道以昭著二因一以潜生清浊本兹而遂判刚柔自是以方成为品物之宗我则触类而长作圣人之式我则与时偕行若然则大道俄分浇风渐靡既成形以成象则有非而有是茫茫兮仗我生成浩浩兮因我继始状辚辚之华毂起自推轮同皎皎之层氷生于积水则知一者生乎立极二者兆乎先天见相生之道偹得下济之功全当有仪未象之时包藏莫显及自寡成多之际孕育无邉懿哉事体无形功符不器始则混而为一终乃分而为二故侯得之以大寜可以经天而纬地
　　鴈字赋【云净天逺腾翥成字】
　　草木落兮鴈来宾掦清音兮凌紫氛迤逦而齐舒劲羽聫翩而宛类崩云几阵斜飞认初成于鸟迹数行髙翥疑上襍于天文时也秋风髙秋气净嗈嗈而奋翮弥逺肃肃而排空逾劲初同洒翰如丝之宻雨轻笼几讶书绅似练之澄江下映莫不鱼贯星聫防而复连极望而廻鸾宛若仰观而返鹊依然常因避缴以横飞画开飞雾几为随阳而上击防破青天理翰方道传书更逺御芦而倒薤宜并遵渚而偃波相混暮穿霞绮依稀而窦氏廻纹晓拂云罗髣髴而仲尼华衮徒观其一一成列翩翩上腾自得羽书之妙固非虫篆之能拂岩岫以徊翔宜刋翠琰触网罗之萦绊可代结防寜假染濡自随腾翥精硏靡在于彤管凌厉皆侔于玉筯水宿近蒹葭露下垂露势全云飞经防蝀桥邉题桥象着堪铭鸳序可志鹏程比人文而虽异纪鸟道以惟明不识不知皆因效奎而制自南自北悉同取史而成是何羽族之中斯禽有异违朔塞而整翮飏秋天而成字彼冠之与蝉緌非吾族类
　　经神赋【明识经防能若神矣】
　　昔郑康成英聪挺生擅穷经之妙誉着飨徳之嘉名识洞精微我则惟变所适学臻几奥我则用晦而明岂不以温故知新慱闻强识明先典之奥义晓圣人之遗则足以道并无方功侔不测下帷靡怠莫穷乎变化云为开巻自精可騐乎聪明正直岂止夫防心万仭皓首一经爰因学以知道遂表人之最灵阐掦乎黄巻青箱难迷祸福讲贯乎三坟五典可洞幽冥岳岳腾芳孜孜擅美允符得一之义克配害盈之理敦诗罔倦应遵岳降之言学易弥勤自合蓍圆之防若夫彼之神兮于冥漠而足称此之神兮在探讨以为能谅咸因于广慱固靡自于依慿皇士安之书滛岂能方轨杜元凯之传僻诚宜服膺厥号堪嘉斯言可度盖经明之是务岂石言之有托多文为美知福善以攸同非圣不谈信依然而宛若伟哉斯人掦名立身以学优而既显将诚感以斯亲有同乎周季刘臻皆称汉圣且异夫隋初杨素止号江神是何盛徳昭然遗芬若此当一时之攸仰俾千载而可韪神兮神兮与百神而有殊吾亦祷之久矣
　　土牛赋【春祀牛设农作无忒】
　　国家以上遵古典下示蒸民出土牛而应候俾农事以知春块然不羣自取授时之制卓尔可象殊无引重之因原夫欲示农时爰陈春祀命圬人以偹物俾司在而谋始遂合土以为牛非任重而服轨有典有则成形而既取坤为不欹不倾尚象而爰因脉起徒观夫寂然不动莫与之俦虽显逸风之状实非喘月之流在泥蟠而着美岂肉视以包羞俯以观之异伯阳之刍狗逼而察也殊葛亮之木牛于是当觧冻之嘉辰乃立春之令节观其仪之攸序见斯牛之遂设礼无违者俾三务之防愆人必知之得四时之有别美哉土者五行之本牛者六畜之宗何莹蹄之有象假聚壤以为容爰殊木偶匪类泥龙用还非于荐庙义实本于劝农庖刅如投破块之虞是切歌或叩击壤之名可从五色爰资一毛靡落其用也待时而动其制也因人而作防模乍设想覆篑以无亏丹雘俄施疑衣缯而有若是何观形象以虽着考动静而则无耕耘自我以无爽先后因兹而不逾候日土圭信方斯而异类翔风石燕定并此以殊途盛矣哉标祀典而聿脩稽旧章而防忒观其形虽类于角立頥其本爰符于土徳所以示诸溥率之民俾常勤于力穑者也
　　天衢赋【亨逹之路无复凝滞】
　　否穷必泰畜极当亨取天衢而垂谕在易象以着明孰谓乎险不可升半涂则废诚因乎利有攸徃直道而行原夫干以刚升艮能柔遏卦成大畜之象亨在六爻之末言其天者示吾道之髙明譬彼衢焉表时涂之洞逹徒观其荡荡防极平平甚夷必在与其进也方可跂而及之将列曜以同逰曽无险阻与羣龙而共跃逈出喧卑广矣亨涂坦然大路小人寸进以无便君子阶升而有素逺者近者已当开泰之时何斯违斯讵见艰难之歩岂不以屈伸道异穷逹路殊困踬率由于邪径超腾宛在于康衢管闚固上行而莫有区区跛履信髙蹈以应无盖以本乎天者悠逺而不穷况于衢者遵行而惟速既亨逹之有遂则制畜而无复初惟藏宻同鹤鸣之在隂终乃升髙类鸿渐而及陆伟乎髙连云汉直比丝防将何人之率履欲谁氏之先登上士行之而克勤大勲必集王者蹈之而不返庻绩咸凝若然则道遂坦夷徃无凝滞岂惟推四逹之广盖将及九重之际何当履此髙衢振芳踪而出世
　　玉鸡赋【祥瑞之气因孝而至】
　　王者尊临四海孝治万方握金鉴以御众感玉鸡而降祥将韫椟以强名实资光润假栖埘而赋象用表飞掦原夫翼翼奉先孜孜继志允彰恭已之道克恊因心之义精诚能格于上天和气遂钟于下地非烟非雾侔攻石以腾辉将翶将翔状衔珠而为瑞油然生也仰以观之或缥缈以瑜润或气氲而翼垂笼汉室之飞鳬髙呈葱欝映周行之振鹭俯焕羽仪奕奕堪嘉溶溶可贵混铜龙于慱望防金雀于象魏有道则见寜同野马之光为时而生宛类白虹之气来岂无为至实有因且非求于照庑亦无假于司晨虽名符于五徳盖瑞应于一人将紫气以俱浮度关寜辨与青云而共散甜鼎相伦旌此至诚表乎笃孝标名且异于石燕穷理亦殊于雾豹轮囷乍布辉山之美应同蠛蠓蹔收敛翼之仪是效能致此者夫何伟而诚日乌之可遂谅天驷以难追湛露宵零已类记流之际长霞晓映还符系火之时伟乎呈瑞不羣凌空有异非醇化而不显故旷代而罕至吾皇以孝徳升闻兹玉鸡兮来萃
　　颂
　　徳号继明颂【并序】
　　臣闻圆象髙明运四时而不言所利方只慱厚载万物而防矜厥功然则藏用显仁其来尚矣仰观俯察无能名焉及乎太古造书先王画卦钩頥崇卑之理范围清浊之原必也正名况以乾坤之象所以昭徳配于易简之功圜璧方琮钦崇之礼遂广徃图先谍拟议之文益多叹凤着隤确之言犹龙有清寜之说斯岂陋神明以永称谓发施贶以伫推崇者哉诚以资始之道隆则非常之名自显成物之功慱则溢美之号攸归至若厥初生人树以司牧虽越防契之上固有筌宰之殊必立之名用纪于徳则大庭柏皇之氏栗陆骊连之君赫胥具英聫车而继起尊卢浑沌接武而互兴申史阙之寡闻尚槩举而防畧春皇启运帝魁在辰云师土徳之精凤纪金天之歴参于天地炳若丹青莫不本嘉瑞以建官因盛徳以着号弥上世而出亘来籍而罕俦颛顼髙辛陶尧虞舜揖让而治具存慱圣之称损益可知兼袭建邦之号三王而下両汉已还虽积徳以成王率因土而命氏祖功宗徳观七庙以仅存茂实英声去二典而逾逺是知徳号地号皇哉唐哉非炎宋之嗣兴信兼之者鲜矣洪惟太祖皇帝禀天皇之精气基唐侯之创封静渊有谋爰膺五胜之箓神武不杀讵烦三战之师狱讼攸归民灵允属五让难推于天歴六飞肇正于宸居丹鱼之祥罄鳞宗而渊跃朱草之瑞旅荚物以海渟皆所以恊火徳之景光表炎灵之丕运太宗皇帝嗣显离照绍熈寳图徂征不庭削诸侯之髋髀髙拱无事坐合宫之蟺蜎虎包不试于五兵鱼梦荐登于四辅广详延之路焕乎有文辟箴诵之涂变而至道真宗皇帝握元枢而观妙执大象以司民文物葳防逾武宣制作之盛轨迹夷易轶成康勤俭之风象译遝臻邉鄙不耸于是慱采处士之议曲询樵夫之谈刻石纪功辗无懐之逺迹奉符行事迈元封之上仪是故得万国之欢心尽百王之能事者矣皇上天资敦敏日慎温恭灵承三后之基绍绎九功之叙顺稽古道惠绥庻民孝爱尽于尧门节俭刑于禹室始谋于庙宫隣咸庆于乃讙其智如神荒憬具瞻于惟睿风行桂海化渐氷天鲸津底贡以率宾月竁奉琛而来享书文车轨遐迩以混同干符坤珍升降而沕潏于时股肱三事岳牧庻邦越雍泮之诸生迄胶庠之羣老绀宇丹房之士文身辫髪之酋累伏当涂愿上徽号上犹懔然驭朽惕若乗奔坚持徳柄之谦俾断公车之奏羣心益固得请为期日簉南端之前罔虞北垒之系皇上以重烦台弼俯狥羣黎尚依违而积时方黾勉而从欲先是礼官错事将陈报本之仪委粟増坛肇举因髙之典防兹勤请颇迩严禋俾竣事于圜防甫受册于路寝仲冬初吉太宰前诹祲仪象物而陈旧礼不戒而具天子乃凝虑蠖濩逆厘神明一之日祗见于琳宫二之日昭告于祖庙三之日乃偹法驾将臻夫泰坛摄提运衡风后参乗招摇炜上纪于旌常堪舆奋防中静于关轴及夫郊之夕也歌大吕舞云门百神受职以降康四圭有邸而登荐惟圣飨帝稽戴礼而有光惟辟奉天鉴周书而无愧瘗祀云毕乗舆乃旋御员阙之嶕峣发大号以涣汗纆校悉原于滞系粲薪咸释于弛刑曽未逾时恊气克于上下固不旋踵欢声动于华夷既而回六尺之斗车正九筵之斧座百僚师师以就列多士济济以盈庭胪传甫终寳册遂上未央前殿方蒇于鸿仪兴庆内朝先崇于大号大哉事地之礼着矣承干之道光矣恢三雍之上仪监二代以増郁圣文也兼七徳以禁暴罄八荒而畏威睿武也御众以寛临下有赫仁明也继志于外承顔于中孝徳也宜乎绍列圣之丕休举邃古之坠典踵八九之遐武兼三五之懿称者尔臣跂仰徳辉亲逄圣旦濡化偶从于学版载涂窃効于髫歌穆如清风敢兾先臣之式叹之不足愿续防童之謡谨上颂曰
　　厥初生民树以司牧三皇继轸五帝聨毂民淳世质仁洽道丰罄地作主与天比崇徳号地号大道常道腾茂飞英緜穹浃昊三王而后两汉已还继之者鲜行之惟艰皇矣帝宋绍天阐绎徳焕徃图道光前辟赫赫太祖巍巍圣功龙兴雷泽鳯起丰宫拓世贻统圗大宅中万邦作乂四海防同于穆太宗嗣兴舜麓绍尧之绪纂禹之服大明继照时文载郁俗阜刑清远安迩肃真皇抚运大业重熈礼乐偹具文物葳防东封岱岳西祀汾睢鸿勲显号纪石铭彛皇上握枢体元立极四叶重光三后贻翼居域中大为天下式圣文睿武仁眀孝徳轩崇寳附唐奉庆都内熈坤则外讃寳图慈教广被仁风诞敷化亿兆兮归厚与三五兮同涂








　　潞公文集巻二
　　钦定四库全书
　　潞公文集卷三　　　　　宋　文彦博　撰古诗
　　逰紫云洞
　　同登青云梯逺访紫云洞黄冠既前导绛韝亦后从幽竒素所希险絶曽无恐况此岩谷逰不知防舄重摄衣叩洞户肃若心神悚両崖势相嵚左右如抱拥万木傍森罗一水中汹涌信哉天下竒岂适俗间用赏景未尽兴向夕旋踵飘然御风行怳若逰仙梦异日期再来退闲心更勇
　　寄赠华清观主大师
　　五城三洞朝真客紫房名神仙籍玉案晨飡沆瀣精椒庭夜饮流霞液姑山绰约氷雪容亭亭霞外脱尘踪飚驭狂逰紫具阙云装醉入白银宫想陪桂父与金母昆蓬春赏蟠桃红愚亦放懐随淡泊采芝茹木希彭朔常秘六泥东灶丹每求五色西山药紫防久判浮防防锦川绣岭三千里羽驾鸾骖未载逄经年望断凾关气彭门贤守器之度支【赵鼎】记余生日过形善祝并惠黄石茶瓯懐素千字文一轴輙成拙诗仰答来意
　　使从徐方来执讯如防鱼遗我黄石器副之懐素书素书与黄石得之宜在徐或在圮桥下或在留城墟因物以逹意思贤而警愚愚今所叨窃何止承明庐位歴二府重年登七旬余陋躯贲华衮微名得虚誉【此二句一本无】三朝被宠遇八难慙嘉谟瞻言西洛汭愿继东门防意者赤松子果是吾之徒
　　寄致政太傅侍中曽鲁公
　　近以王屋山所产灵夀杖为献伏防尊恕不责轻浼仍贶雅章并惠古鉴吟绎捧玩不能释手輙成拙诗一首以答来贶
　　天坛小有洞神仙称福地草木尽翘秀灵夀持珍异孑立无附枝挺生出羣类既不假矫揉复不烦削治制杖待时用刻鸠循古义献于君子堂逹此野人意所献虽已微其意亦有谓愿公稍扶持与国同安置匪惟布私诚兹乃出公议岂图一羽轻复委千钧赐报之以寳鉴百錬精明致副之以雅章二南风格偹蔀室天光照陋躯华衮贲何以称尊贶传家为重器何以继希声陈诗言鄙志
　　伏防仆射侍中贾寄示防潩上园归至湖上诗一章研味钦服不能自已輙成拙句仰答来贶
　　脩篁小坞潩水湄略有亭观阙甚微陪京上宰乐幽趣闲乗斋舫临荆扉是时仲夏之晦日日轮停午炎炎时披襟岸帻意自适林下穆若生凉飔子猷爱竹不问主鲁侯在泮因成诗妍词丽句溢累幅金防洒墨何淋漓公适东偏访顔陋愚当北道承萧防魏人思公过召伯一言一话无所遗畴昔篇章仅三百至今琬琰罗珠玑跨山飞閤常逃暑白醪满泛黄金巵沉李浮瓜信美矣回舩防水曽无之遥瞻徳星方聚处正与両両交光辉頴川异迹冠天下湖上胜景隣日围鹿舆桂檝亟防览即见零雨东山归
　　送子骏朝议归阙【鲜于侁时罢西防】
　　累年分领西防宪留滞周南人共叹蚤传文价出坤维为有仙才生阆苑桂籍登科既已久兰筋飞歩终难绊两持漕节赋均平歴守藩符政寛简圣皇继统始谋庙哲辅官材专进善巍巍云阙此归觐禁严侍从须邦彦离襟欲判重徘徊林下相从池上杯别后思君何处望肩舆频上紫金防
　　送乾元寺住持实大师【思实座主】
　　乾元古道埸宛在香山阳实师应请去无滞于一方飘然振镮锡殊不事包囊孤风尤可尚静法固有常真心得正住安重如陵冈况闻师议论慱洽而精详和防禅与讲若登圭峯堂迎知向学众汲汲趋门墙洪钟既大叩随宜为发掦清伊自南来长波极茫所谓栰喻者利济如桥梁
　　某伏防宫师相公杜寄示新居诗斋沭捧读不胜铭叹某谨成拙诗一章上纪盛徳粗伸谢意
　　年至即还政贤哉近古稀明哲冠四辅谋猷翊万微名遂身乃退意确天弗违竒节焕青简遗法在黄扉仁里开新第徳宇翔采翚晏宅俭有制防墙髙可依雅言重金鼎清音繁玉徽一览近观徼三复终研几私槖永缄秘蔀室増光辉信矣贤人业发于君子机孤生懐绛帐引颈咏缁衣圣神方图在日异东山归
</div>
    <div class="pagination">
<span class="current-page">1</span><a href="潞公文集_page2.html">2</a><a href="潞公文集_page3.html">3</a><a href="潞公文集_page4.html">4</a><a href="潞公文集_page5.html">5</a><a href="潞公文集_page6.html">6</a><span>...</span><a href="潞公文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
