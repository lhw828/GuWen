<!DOCTYPE html>
<html>
<head>
    <meta charset="UTF-8">
    <title>西山文集 - 第 15 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山文集 - 第 15 页/共 41 页</h1>
    <div class="content">　　勅具悉昔在阜陵之盛缅懐蜀道之难选任惟精率取一时之杰功庸既懋必跻两地之严仰窥宏摹厥有深防卿以魁垒之器雄刚之材忠义贯乎神明威名震乎戎落百年彞鼎丕昭旷世之勲万里岷峨坐复承平之观念宣劳之浸久岂图任之可忘渴闻话言想见风采肆擢陪于右府并参防于春宫顾南渡中兴以来余八十载若西州与政之彦凡六七人皆尝服采于朝始拜登庸之宠维卿殊遇眡昔尠俦宜追闻命引道之风庸副侧席待贤之意所辞宜不允
　　赐显谟阁直学士太中大夫知潼川军府事兼管内劝农使兼提举潼川府界渠州懐安等军兵廵检盗贼公事刘甲辞免除寳谟阁学士知兴元府兼本路安抚使填见阙兼节制本路屯戍军马就送还人限一日起发之任任满前来奏事时暂兼权四川制置司职事恩命不允诏
　　勅具悉朕顾瞻南郑屏蔽西陲邻境多虞政保邉之当急元戎新易念谋帅之孔艰非威名素着不足以慹敌心非恩信久孚不足以慰民望博参于众未有如卿故擢专帅阃之雄仍暂领制垣之重庻几麾帜弗改而气自精明鈇钺未施而人自畏服此朕仰成之本意亦卿夙负之壮犹胡为抗章未即引道夫劳法从以剧烦之寄屈髙年于扞御之冲顾朕至懐良非获已谅以急病逊夷之素必无辞难就佚之私亟拜恩徽寛吾忧顾所辞宜不允
　　赐资政殿学士通议大夫知潭州军州事兼管内劝农营田使充荆湖南路安抚使马步军都总管卫泾辞免除资政殿大学士知隆兴府江西安抚使填见阙恩命不允诏
　　勅具悉朕惟尊方镇之权所以卫王室优大臣之礼所以重朝廷卿夙负轶材蔚为伟器参国枋于万化更新之日有弥缝辅賛之功建帅旄于一方甫定之余有镇静绥懐之畧顾方深于嘉赖廼娄丐于归休为尔相攸莫如自近大江西南绵数千里昔称会府之雄中兴牧伯余四十人半用政之旧申加隆委就陟宠名使周邦喜良翰之临知朕志轸斯民之厚尚体兹意毋为固辞所辞宜不允
　　赐朝议大夫试尚书礼部侍郎兼中书舍人兼修玉牒官兼侍读范之柔辞免权刑部尚书日下供职恩命不允诏
　　勅具悉维我皇祖肇开邦国首除五季之滛刑浸复成周之中典俾天下元元之蕃庻各保其生而国家世世之康寜皆基于此顾朕凉菲敢忘纉承肆择儒英进司邦禁庻阐洽徳好生之化以为祈天永命之原卿刚毅而裕和清明而简重愽参于众宜在此官昔文正议重约之刑不欲开人主以杀戮之渐忠宣争新州之狱独思为朝廷存长厚之风谅惟世臣深识此意亟其抵服副朕选抡所辞宜不允
　　赐资政殿学士通议大夫知潭州卫泾上表再辞免除资政殿大学士知隆兴府江西安抚使恩命不允不得再有陈请诏
　　勅具悉日者豫章郡以牧闻朕眷焉西顾曰此孝宗皇帝龙潜之旧服也襟江而带湖物众而地大非吾股肱旧人功在王室而泽在生民莫宜居之顾咨近臣咸以卿对朕于是有五月乙亥之诏焉诗不云虖在彼无恶在此无斁夫能使政孚于湖南而不能使化行于江右者非所闻也亟脂而车庸答民望所辞宜不允不得再有陈请
　　赐资政殿大学士正议大夫安丙辞免除观文殿大学士知潭州兼荆湖南路安抚使填见阙恩命不允诏
　　勅具悉朕以卿威名夙着宜入賛机廷卿廼以疢疾自言愿退休祠馆将必行朕命则非所以示闵劳之心若遽聴卿归又非所以尽贪贤之谊深求其当宜适厥中维紫宸于近职为独髙维星沙于外藩为最佚宠名赫奕实均廊庙之瞻啸傲优游仍遂湖山之乐其体相攸之意毋形知止之言所辞宜不允
　　赐金紫光禄大夫右丞相兼枢宻使兼太子少师鲁国公史弥逺辞免以皇太子讲毛诗终篇特与转行一官恩命不允诏
　　勑具悉朕遹观前代之隆莫重元良之教出则有师入则有保既皆选用于正人迩之事父逺之事君欲使深明于大义惟六诗之当究在三善以尤先卿蔚以鸿儒久陪鹤禁周旋羽翼独髙园绮之功导廸性情匪颛毛郑之学属防终篇之奏徧推横帙之褒矧吾元臣可后宠秩其祗予命益既廼心所辞宜不允
　　赐礼部尚书兼太子詹事兼给事中兼直学士院曾从龙华文阁学士兼太子詹事戴溪刑部侍郎兼太子左谕徳刘爚辞免以皇太子讲毛诗终篇各特与转行一官恩命不允诏
　　勑具悉朕惟求多闻乃有获实哲王永世之规不学诗无以言盖圣门教子之灋肆畴端士俾翼元良必先六义之陈以裨三善之懿卿心传洙泗学陋毛韩其于从容讽诵之间居多涵泳性情之益既终厥帙宜奬尔劳其亟佩于宠光尚益厪于辅导所辞宜不允
　　赐资政殿大学士正议大夫安丙上表再辞免除观文殿学士知潭州兼荆湖南路安抚使填见阙恩命不允不得再有陈请诏
　　勑其悉廼者念卿久劳于外擢赞本兵之任冀闻告后之猷叠防来章具陈至意谓方脱瞿塘之崄愿少休荆渚之间义虽急于亲贤恩尤先于从欲故待以宰臣之礼而付之连帅之权盖徇忱辞匪縁他故而卿乃惟多言之是畏思勇退以自谋闻之怃然虑亦过矣朕方推诚耆哲务全终始之恩卿其戮力国家勿以中外为间所辞宜不允
　　赐金紫光禄大夫右丞相兼枢宻使兼太子少师鲁国公史弥逺辞免为进呈安奉髙宗皇帝中兴经武要略了毕提举官就差礼仪使各特与转两官依例加恩令学士院降制恩命不允诏
　　勑具悉朕惟我烈祖以天授之资再造鸿业虽神机妙算不可迹窥至于整戎经武之方安边制胜之画布在方防焕如日星其在凉菲敢忘取法肆命纂辑裁为一书厯年于兹廼克登奉提纲领使卿实颛之稽诸旧章其可不赏昔下武之诗为继文而作也卿其辅朕懋建长策以明昭于前人光时乃朕志区区品秩何足以辞所辞宜不允
　　赐寳谟阁直学士朝议大夫前知成都府路安抚使黄畴若辞免除兵部尚书兼太子右庻子恩命不允诏
　　勑具悉维蜀万里在天一方自昔祖宗之时已隆牧守之寄当其临遣必有以宠其行越既劳还必有以旌其最卿曩繇迩列出抚逺民其威名立断有张咏之风其简易弗苛如赵抃之政使蚕丛鱼鳬之旧俗咸厎乐生虽白狼槃木之诸夷亦皆効顺既寛西顾爰命东归间阔六年喜风神之尚壮谆勤三防伟论议之可观宜登夏官常伯之聨并领春宫中防之职其思美报毋事谦辞所辞宜不允
　　赐朝议大夫新除权兵部尚书兼太子右庻子黄畴若乞畀祠禄不允诏
　　勑具悉朕以卿去国六年守藩万里念不见贾生之久故式遄山甫之归置之大司马之聨宠以中庻子之职方将屡趣燕闲之对俾罄所懐庻几力陈鲠谔之规有禆予聴偶兹移疾遽欲节安既非尽瘁事国之素心亦岂侧席待贤之本志其思加啬亟厎有瘳茍未遂于造朝政何嫌于予告所请宜不允
　　批答
　　赐起复正议大夫右丞相兼枢宻使兼太子少师史弥逺再上表辞免皇太子册寳推恩转行一官恩命不允仍断来章批答
　　省表具之朕闻予夺不同惟功是眡辞受何常惟义之归当予而刓印非所以劝功宜受而循墙非所以合义若昔圣贤之论尤严取舍之间茍有其名则兼金之重孟子弗以为非不由其道则五两之防扬雄犹以为泰今卿辅成储贰之徳于朕盖有社稷之勲祗进一官顾形三请夫赞龙楼之礼岂如卫翼之诚深伸虎拜之恭孰若师承之道重况循常典非出异恩宜悉眷懐毋烦词费所辞宜不允【来奏云以疾不及赞龙楼之礼伸虎拜之恭故云】
　　赐嗣秀王师揆辞免除少保依前皇伯奉国军节度使充万夀观使加食邑食实封恩命不允批答
　　省表具之三孤之官在周为寅亮天地之职今虽名存实异然命数礼秩盖与丞相等朕未尝轻于授人也卿以温良易直之资耆明醇茂之识为宗室祭酒视仪三事亦既有年肆予考之彞章登拜亚保非独侈钜典之成而已亦俾振振麟趾之族知有徳如卿然后足以当此位其为劝励不既多乎亟其祗钦毋遏朕命所辞宜不允
　　赐嗣濮王不俦上表再辞免特授检校少保依前昭庆军节度使提举佑神观嗣濮王加食邑食实封恩命不允仍断来章批答
　　省表具之夫建元子以奉粢盛褒同姓以壮藩翰其事虽殊其为尊祖重本一也孟子曰古之人所以大过人者无他善推其所为而已矣今朕因父子之亲而施恩宗族非善推所为之谊虖方将以是励风俗厚人伦以教天下之爱卿言虽力不得而从所辞宜不允仍断来章
　　赐嗣秀王师揆再上表辞免除少保依前皇伯奉国军节度使充万夀观使加食邑食实封恩命不允仍断来章批答
　　省表具之朕读诗至大雅曰懐徳维寜宗子维城未尝不置书三叹也于虖有国家者其可不宠绥同姓以为藩垣之助哉予小子嗣守丕绪惟修徳以固宗子者未尝一日忘庻几行苇忠厚之风兴于今日而况予一人伯父之尊三朝属籍之老褒崇之典其庸可后乎升华三孤亦既晚矣卿而不宜尚谁宜之趣祗朕恩毋或多逊所辞宜不允仍断来章
　　赐正议大夫史弥逺再上表辞免特授光禄大夫右丞相兼枢宻使兼太子少师奉化县开国公加食邑食实封恩命不允仍断来章批答
　　省表具之朕闻诸孟子曰所谓故国者非谓有乔木之谓也有世臣之谓也盖惟世臣与国同体故当以安社稷为恱不当以辞爵位为髙卿忠正勤劳素明斯谊廼者累然在疚尚能体眷倚之重勉服厥位以图经纶之功况今祥禫既终礼制无阙是固悉心辅政之日也甲寅制书诞告有位羣工庻正佥曰允哉卿其祗服训言廸朕不逮君臣同心克享上帝以迓续无疆之休卿亦与有无穷之闻岂不贤于辟宠之烦乎所辞宜不允仍断来章
　　赐光禄大夫右丞相兼枢宻使兼太子少师史弥逺再上表辞免皇太子讲授春秋终篇特与转行一官恩命不允仍断来章批答
　　省表具之昔汉明帝之为太子也能辨南阳之牍光武嘉之或谓其天资之美实然抑不知帝以十岁而通春秋揆事应物之权未有不繇学出者然以察为明而昧君人之体殆当时辅导者之责乎睠吾元子蚤毓春宫而能建至策以安朝廷举宏纲以尊君父非深穷春秋之大义者畴克知之夫非学无以通经非师无以明理磨礲浸灌日就厥徳卿之力为多岂以训廸之劳而忘褒陟之宠忱辞虽切匪朕欲闻所辞宜不允
　　赐太中大夫知枢宻院事雷孝友正奉大夫参知政事楼钥太中大夫同知枢宻院事章良能端明殿学士通奉大夫签书枢宻院事宇文绍节兼太子宾客再上表辞免皇太子讲授春秋终篇各特与转行一官恩命不允仍断来章批答
　　省表具之朕惟三代之教太子必使明孝仁义礼之经六艺之有春秋所以着父子君臣之道博求鸿硕敷阐精防卿以股肱之良参羽翼之重虽靡劳于请说实深赖于仪刑越既终篇所宜论赏夫学为王者事匪专多讯之勤而习与正人居自有不言之益云胡抗奏自托罔功明两作离当勉裨于令徳日三成魄毋徒贡于谦言所辞宜不允仍断来章
　　赐文武百寮宰臣史弥逺等上表奏请皇帝御殿复膳不允批答
　　省表具之朕以身获承宗庙常惧弗称以累付托之明属者风霆之警厥证甚异惟徳菲薄晻于政理故天动威以显朕在易有之洊雷震君子以恐惧修省是用惕然贬食避殿盖不若是无以见朕畏威罪已之诚惟卿等恊同一心饬正庻事以辅予不逮廼所望也若夫抗章所陈蕲复常度顾朕寡昧方念弗足以御九筵之峻享四海之珍省愆未皇其敢议此尚体斯意毋重有云所请宜不允
　　赐文武百寮宰臣史弥逺等上表再奏请皇帝御殿复膳不允批答
　　省表具之朕惟天人之应有若合符言行之防皆足致异比以烈风雷雨之警惕若上帝祖宗之临遇灾何止于侧身方食殆几于失匕亟虚正宁仍却珍羞虽尽行挹损之文尚恐非感通之实而未逾信宿遽复故常虽众志之愿然在躬其安敢况属郊禋之迩正蕲神聴之歆当益懋于寅畏庻遄臻于昭假朕固有待卿毋重陈所请宜不允
　　赐史丞相弥逺再辞免皇太子读三朝寳训终篇转行一官恩命不允批答
　　省表具之朕惟治效之隆替原于家法之废兴使夏之嗣王常遵大禹之戒而周之奕世弗坠文王之谟永平故事与汉以俱存正观元终唐而克鉴则其享国之有永讵止如今之所观肆惟躬祗蹈先训寳若珪璧铭之槃杅既以是而饬身复用之而教子庻一道之相继视百王而有光卿以元恺之才居绮园之任陪辅最久讲明独深俾重晖之徳愈新而磐石之基益壮此而弗赏何以懋功陈义固辞岂朕所望所辞宜不允赐光禄大夫右丞相兼枢宻使兼太子少师永国公史弥逺上表再辞免勑令所修进吏部条法总类及百司吏职补授法了毕特转两官依例加恩仍进封鲁国公令学士院降制恩命不允批答
　　省表具之卿以经世之学佐王之謩自登翼于万几首整齐于百度羣材彚进蔚有庆厯元祐之风公道砥平浸还乾道淳熙之旧复以余力裁成信书近酌唐铨别荐绅之流品逺参汉律旌刀笔之劳能坦然甚明来者可考如权衡之设轻重不得而私若泾渭之分清浊靡容其混迄厎章程之定允资笔削之严涣汗甫颁谦辞已上知卿盛徳居存避宠之心顾国旧章难废懋功之典往钦诏谕亟服恩徽所辞宜不允
　　赐吴琰上表再辞免除检校少保加食邑食实封恩命不允仍断来章批答
　　省表具之朕博观图史之传厯考后妃之徳茍内助之贤尝有功于社稷则外家之福必流及于子孙故周之任姒世为诸侯而汉之马邓门多贤者天道非逺较然可知维我国家壸仪最盛是生圣后光辅中兴保佑三朝与定大策功徳之懿有光前闻肆卿一门宠荣舄奕将旄公衮先后相望而自比年以来老成凋落环顾近属惟卿独存慨然兴懐思所以褒异者久矣郊禋大庆中外所同扬于大廷俾眡孤保所以报层闱之恩而为戚里之劝也朕志有在卿其勿辞所辞宜不允仍断来章
　　赐通奉大夫参知政事兼太子宾客章良能上表再辞免今上皇帝防要礼毕转官恩命不允仍断来章批答
　　省表具之昔鲁邦之寝敌谋在能秉于周礼世祖之恢皇业由复用于汉仪则知典法之废兴实系国家之隆替于惟我宋近酌有唐勒成防稡之书具纪施行之实使后世由之而稽决有司即是而讨论岂曰空文厥惟钜典而卿蔚以使领相予礼容既登奉之告成岂褒崇之敢后往祗涣命勉抑谦词所辞宜不允仍断来章赐通奉大夫知枢宻院事兼参知政事兼太子宾客雷孝友上表再辞免进呈安奉髙宗皇帝寳训礼毕转官恩命不允仍断来章批答
　　省表具之惟治道之隆替原于家法之废兴使夏之嗣王常遵大禹之戒而周之奕世弗坠文王之谟则其飨国之甚长何止如今之所睹缅惟髙庙载造我家凡其一话一言莫匪大经大法念既服行于平日更将诒示于后人肆命纂修式严登进而卿蔚以近弼相时盛仪可无便藩恩命之加以示钦承祖训之重尚体兹意勿复有陈所辞宜不允仍断来章
　　赐光禄大夫右丞相兼枢宻使兼太子少师鲁国公史弥逺再上表辞免三局进书转官恩命不允仍断来章批答
　　省表具之卿以研测圣几之学铺张王度之文独秉政钧兼持史笔叙列圣亿万斯年之世系粲焉金枝玉叶之辉裒中兴三十六载之叡谟重于拱璧赤刀之寳举嘉泰开禧之行事仿李衢苏冕以成书并诒悠久之传帅是总提之力夫制作国之大典朕不敢轻爵赏君之大权朕不敢废勉祗涣渥毋守谦辞所辞宜不允仍断来章
　　赐朝奉大夫试左谏议大夫兼侍读郑昭先辞免除端明殿学士签书枢宻院事兼权参知政事兼太子宾客恩命不允仍断来章批答
　　省表具之朕求当世之彦相与建当世之功有大臣之材莫如有大臣之度盖心平乃可揆物非量愽不能受人故尝即其议论之间因以观其平昔之蕴卿性资龢裕徳宇靓深探厥渊源一本圣门之正学望其容貎知为天下之伟人自陟朝行徧居言责无偏无陂务持公道之衡不激不随雅得争臣之体佥谐既允图任何疑繇七谏而擢机廷虽先朝之或有不六年而参国论盖近比之所无其思恩遇之隆益展谋猷之助兹为美报焉用谦辞所辞宜不允仍断来章
　　赐正议大夫知枢宻院事兼参知政事兼太子宾客雷孝友上表再辞免以皇太子讲毛诗终篇转一官恩命不允仍断来章批答
　　省表具之朕闻六经皆圣人作而洙泗之间启告学者独于诗尤详焉盖可兴可羣之未究无以知事君父之方周南召南之不为必有正墙面之虑夫学者犹尔况于承祧贰极之重者虖今吾元子刻意是经优而柔之徳器日茂朝夕辅导师宾之力为多进秩眡功厥惟常典卿其毋辞所辞宜不允仍断来章
　　赐金紫光禄大夫右丞相兼枢宻使兼太子少师史弥逺上表再辞免进呈安奉髙宗皇帝中兴经武要略了毕转官恩命不允批答
　　省表具之朕惟周汉再造之君孰若宣光甚盛之烈然诗人歌咏仅存赫赫业业之累章史氏形容不过﨣﨣明明之数语未有萃三纪张皇之略为一编防稡之书言其震叠则不测如雷霆窥其变化则无穷如天地俾予小子获监观之益繄吾元臣专典领之功越进崇阶岂云滥受徃祗茂渥毋或固辞所辞宜不允
　　赐金紫光禄大夫右丞相兼枢宻使兼太子少师史弥逺再上表辞免进呈安奉髙宗皇帝中兴经武要略了毕转官恩命不允仍断来章批答
　　省表具之人主之孝以扬祖烈为先国家之事以饬戎昭为急比勒成于钜典悉登载于明谟俾中兴攘夷复古之功垂于永久而今日经武整军之畧有所据依于朕岂小补哉非卿谁能办此宜膺懋赏勿复终辞所辞宜不允仍断来章
　　赐正议大夫知枢宻院事兼参知政事兼太子宾客雷孝友上表再辞免进呈安奉髙宗皇帝中兴经武要略了毕同提举官特与转两官依例加恩恩命不允仍断来章批答
　　省表具之朕惟皇家复古之勲伟髙庙平戎之略虽勉遵时晦不欲黩武以病生灵而申儆边虞未始恃和而忘守备迨至玁狁整居之暴迄收狒狸送死之功睠是宏规布于方册俾鉴观而有补繇典领之得人岂以勤劳而忘信赏与其伛偻再命坚卿辞宠之心孰若张皇六师助予经武之烈所辞宜不允仍断来章
　　生日诏
　　赐史丞相生日诏
　　勑弥逺东方曰春萃乃乾坤之瑞西平有子为吾社稷之臣千龄符梦弼之占再世决和戎之议勲庸甚伟夷夏具瞻揆初度于孟陬允恊灵均之赋保眉夀于鲁国方赓鳬绎之诗重申台餽之朌式侈门弧之庆
　　赐少傅呉环生日诏
　　勑呉环汉都马邓之贤首推耆徳周岳甫申之降属在兹辰方自适于燕頥宜永绥于夀嘏特伸颁式庸示眷懐
　　赐参知政事楼钥生日诏
　　勑楼钥月临冬仲天祐皇家当剥烂复反之时适阳盛隂防之始生吾元老为国正人方参秉于事枢宜宠加于赐式益绥夀嘏庸副民瞻
　　赐右丞相史弥逺生日诏
　　勑弥逺千载风云之会式契休期四明仙圣之区实钟英气属此泰通之月生吾鼎辅之臣世秉机衡功施社稷往致便蕃之锡用仰耆艾之祥
　　赐嗣秀王师揆生日诏
　　勑师揆乃睠贤王惟时耆哲清心寡欲味黄老之格言廸徳秉彞蹈间平之雅躅属当初度爰锡多仪祝卿鲐背之年状我犬牙之势
　　赐右丞相史弥逺生日诏
　　勑弥逺帝赉说以正四方商邦嘉靖天生晟而为万姓唐室中兴睠予社稷之宗臣时乃乾坤之英气歌降神于峻岳方赓周雅之诗纪初度于孟陬更恊楚骚之赋其加蕃锡以介修龄
　　赐少傅呉瓌生日诏
　　勑呉瓌思齐大任仰徽音之如在不显申伯伟耆徳之独存属此仲春时维初度其加异渥以介厐禧
　　奬谕诏
　　赐毕再遇荡平淮冦显有劳効奬谕诏
　　勑再遇比者淮楚之郊奸民啸聚毒流县鄙害及蒸黎朕意其本心或出诖误姑从招谕许以自新廼负固以罔悛至弄兵而未已卿忠勇票锐为国爪牙布宣王灵指授将略卒荡平于羣丑以绥靖于一方防奏踵闻威声大振缅惟尽瘁良极欢喜今氛祲既清式寛予顾疮痍未复尤恻我心卿其收辑散亡拊循凋瘵尽觧犊牛之带佩亟安鸿鴈之哀鸣时乃之休惟朕以怿故兹奬谕想宜知悉





　　西山文集巻二十二
　　钦定四库全书
　　西山文集巻二十三
　　宋　真徳秀　撰
　　翰林词草
　　勑书
　　赐湖北安抚使充京西湖北制置使李大性银合夏药勑书
　　勑大性朕邃处穆清轸懐炎赫睠言侍从之老方剧藩垣之劳锡以珍良助其节适尚广蠲疴之泽亟苏苦热之民
　　赐御前诸军都统制李贵王大才庄松银合夏药勑书
　　勑李贵等朕身居广厦心念和门属兹烁石之时嗟我擐金之士其攽药饵以涤歊烦
　　赐安南国王李龙厯日勑书
　　勑安南国王李龙朕稽尧典之授时裁成厯纪仿周人之颁朔逺暨藩方眷乃忠纯为予屏翰念将更于华岁其预锡于新书钦奉国章益修侯度
　　赐江淮制置使黄度冬药勑书
　　勑黄度卿以鲐背之年任麟符之寄劳于王事念在朕心属当严沍之辰虑爽寝兴之节宜须名剂以辅冲和赐都统制王喜马军都虞许俊都统制刘元鼎李贵王大才庄松何汝霖副都统制吕春李好古卢彦张威石宗水军统制冯榯银合夏药勑书
　　勑王喜等朕推夏王扇暍之心陋唐室生凉之赋其于兆姓尚欲被之清风矧我将臣可不念其瘅暑赐尔西山之剂彰予南面之仁
</div>
    <div class="pagination">
<a href="西山文集_page14.html">上一页</a><span>...</span><a href="西山文集_page10.html">10</a><a href="西山文集_page11.html">11</a><a href="西山文集_page12.html">12</a><a href="西山文集_page13.html">13</a><a href="西山文集_page14.html">14</a><span class="current-page">15</span><a href="西山文集_page16.html">16</a><a href="西山文集_page17.html">17</a><a href="西山文集_page18.html">18</a><a href="西山文集_page19.html">19</a><a href="西山文集_page20.html">20</a><span>...</span><a href="西山文集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
