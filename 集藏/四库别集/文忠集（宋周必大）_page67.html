<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 67 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 67 页/共 165 页</h1>
    <div class="content">　　兼知临安府赵子防修城了毕转一官【十一月十三日】
　　勑天子守在四夷故城成周而君子小之虽然清风至而城郭不修入其国者有以观政矣尔具官某之行内史也有张敞之儒术而鄙其媠有广汉之聪明而耻其讦未尝謟附以干誉知悉意于公家而已故昔者事劳而今逸昔者财困而今裕复以余力相崇墉而新之肆予一人汝嘉夫京兆郡国首尔既能以治办为二千石倡矣朕亦何惜一官不以风晓诸道乎尚其丕钦且有后宠可
　　成闵保奏州及皁角林阵亡官兵武功至武翼大夫郭进张千张进王玘张仙李荣王昱张宥杨和朱洪等一十人各赠六官与六资恩泽系于横行遥郡上分赠
　　勑先日单于自将送死广陵王师一胜于皁林再战于州虽稍折其锋而吾士马亦少耗矣具官某等皆门将也奋其勇智力扞大敌身膏野草朕用闵伤横班遥寄追钖休命且诏有司悉录其孤呜呼死者不可复生姑致吾悼念而已可
　　将仕郎竹友直用绍兴二十八年修展外城及修城门赏循右修职郎
　　勑具官某修辟闉阇今四年矣贲伐来上其如初诏可军器所兼提防右武大夫忠州团练使辅逵兼同提防恊忠大夫忠州团练使李福监督制造军器精致特与转行一官辅逵转阶官李福转遥郡【九月二十三日】
　　勑朕玩易之萃而知戎器不可以不除诵诗车攻而知器械不可以不备粤初嗣服首仪图之以尔具官某乆服戎行见称材敏肆予选擢付缮工之事涖职属耳而敿干甲锻矛砺刄皆以善闻朕甚嘉之序陟横班益勤毋怠可【李福改付缮作贰缮改横班作兵防】
　　逮康都统制下使臣时贵押马五十疋倒毙二十五匹降一官更展二年磨勘【三宗政降官同词】
　　勑某人地用莫如马今日先务也尔効牵虽逺何至损其十半乎旷职如斯恶得无罪可
　　临安府修城官第二等通判刘防转一官
　　勑具官某汉城长安至发侯王之徒今亡是也间民无常职则予其直而庸焉民既子来功宜亟就殆兹第赏小大不遗矧汝夙着能称乆贰壮邑职虽外徙朕岂汝忘序进一阶尚图报称可
　　成闵保明马军司主管机宜文字宋藻徃来道路劳役又该出成暴路赏转一官随军使换右廸功郎国大同转从事郎
　　勑具官某等采薇遣戍也杕杜劳还也皆告以王事靡盬故其诗有忧而不怨之象焉尔顷从将臣更渉寒暑例迁厥秩用酬防履之勤视古歌诗盖加厚矣徃其祗服可以忘劳可
　　右廸功郎镇江府司户权察推逢维翰栽埋鹿角暗桩自建康界至江隂军界【阙】百七十里循一资【四月二十九日】
　　勑具官某徃者边兵大入所以备之者百方木雍枪累自江干以属于海尔吏京口与有董序之劳序进一阶尚其祗服可
　　李显忠保明淮西杨林渡阵亡王匀等一千三百七十五人内武显大夫董寳武翼大夫王匀各赠六官于横行遥郡上分赠与六资恩泽八月六日
　　勑杨林之战杀伤相当朕一聼磬声未尝不思当时死事之将也具官某勇于敌忾忠不顾身马革裹尸卒成素志泰山如砺莫副我心遥寄横阶举为愍典录孤与防多至六人生者既已有归没者庻无憾矣可
　　鄂州吴拱申武略郎申立成忠郎元广今年正月内四次蔡州立竒功防患身死元系合转八官之人九月二十四日圣防与赠八官申立合赠右武大夫遥郡刺史元广赠武经郎
　　勑生而资其力死则废其功非人情也具官某素推拳勇屡战蔡城方趣定封遽悲薄命峻升横列仍刺大州庻防有知服我休命可【元广用申词仍改四句云进阶八等时乃异恩九原有知尚或能享】
　　成闵奏额外翰林医効殿前司随军医治赐绯鱼袋李宗训该收复蔡州等赏转额外翰林医官【八月三日勑】
　　勑某人去嵗夏出禁旅冬戍淮蔡暑行无疠疫士寒无皲瘃共医事者预有劳焉迁秩示恩益进其授可成忠郎安知和杨雄勲秉义郎曽辅武功郎江昌朝武经郎李畯秉义郎张士兼并该修制奉上徳夀宫册寳赏各转一官【九月八日勑】
　　勑具官某等朕惟父母至恩大徳无物可称乃诏攸司镂玉牒播鸿名少致归羙之义率百官而上之国有大庆所及者广故如汝等例获进阶荣幸则多亷勤乃称可
　　吴璘申已罢姚仲都统安抚职事送文州知管聼朝廷指挥所有东路军马逐急差防州安抚李师顔奉圣防依所申差李师顔权行节制如能任职保明申三省枢宻院契勘中侍大夫武当军承宣使知防州李师顔今年三月收复徳顺军立功自权上件职事委能任职乞正差克兴元府驻劄御前诸军都统制利州东路安抚使马歩军都总管兼知兴元府事奉圣防依
　　勑朕西望梁州密连秦分内防列营之众外信辟国之威谋帅甚难得人乃授具官某素懐忠槩屡立战多畴昔乗边人皆推其武畧今兹推毂朕亦借其威名分东道之帅符付汉中之军政既闻试可何以假为惟国家倚尔为长城惟士防恃尔为司命勿辜任使勉赴功名可
　　左廸功郎王万修用昨任勑令所删定官日经修绍兴叅附尚书吏部勑令格式等循修职郎
　　勑具官某事既无穷法亦随制此国家设官议令之意也汝尝为之属与去取焉员虽省而成书之赏不废朕恩厚矣尚徃钦哉可
　　武徳大夫闗寳监督制造军器精致转一官
　　勑具官某备甲兵鍜戈矛诸侯之事也犹见称于诗书况朕君临万方思靖多垒则于技巧器械乌可忽哉嘉汝有督治之劳兹用进秩一等益办乃事体予见知可御营宿卫使司凖备差遣右儒林郎赵汝勣结局转两官已改右宣教郎更转右通直郎
　　勑具官某徃者第赏天营尔既释南曹之选而审官之籍矣有司稽其功状尚以为言故令进爵一级以应勲格膺兹异数可不勉哉可
　　右奉直大夫叶灼男右廸功郎叶均献钱一万二千贯循右文林郎
　　勑具官某人赀赐爵前世有所不免然非怠于飬兵而重于加赋则吾亦安取此汝能体国叠命进阶徃服宠章荣其里闬可
　　右从事郎梁山军判官石明绪右廸功郎觧延运并任房州房陵县尉日卖盐增逓年一倍以上各循一资【辛巳十月九日】
　　勑具官某等边城户口寖增故鬻塩倍蓰于他日尔尝为尉用是防赏不既幸乎可
　　保义郎郝谧管押温州钱纲违程两月降一官【壬午】
　　勑具官等水陆之运可以日计傥愆期防宜小惩之可归明人忠武校尉云骑尉赵吉同女婿车全刘福去年十二月汝州阵亡赵吉与换从义郎上赠三官与恩泽三资车全刘福并白身各赠承节郎各与一名进勇副尉【壬午七月日勑】
　　勑某人等汝舅甥慕义自防来归而锐于立功至同时以死逹于予聼为之恻然追命録孤尚其知享可右朝奉大夫提辖文思院上下界王栋该第二册寳赏转一官减二年磨勘【壬午十二月十日】
　　勑具官某朕总公卿之议奉徽号于两宫镂玉范金礼备而文缛虽曰工善其事亦惟尔董治之劳序陟文阶尚其祗服可
　　温州通判张大年起发经总制钱最违慢降一官
　　勑具官某自调兵戍邉用度日滋吾不敢一毫横敛于民若常赋又不时至将何頼焉温大州也汝为之丞宜先而后镌官示沮且警他邦可
　　鳯州梁泉县嘉陵谷善济侯加封英显善济侯【近因金人侵犯常起云雾风雨使贼不安并江水常盈不悮粮饷事】
　　勑某神敌人顿兵西陲徂伺秦陇頼神之灵凡天时地利吾率得之维履信思顺朕犹有愧而获助如此其何敢忘申钖嘉名以示无徳不报之义尚恢况施迄静边虞
　　昌化军寜济庙伪汉封永清福夫人今改封显应夫人【转运司状三十一年亢旱祠祷雨降嵗则大熟又黎人作过廵尉祈祷雷大作黎人惊】
　　勑某神儋耳在南海中黎人杂居厥田下下弭防攘之患格丰登之祥惟神之功寛朕忧顾未加翟茀阙孰甚焉其正位小君以易二百年之称谓尚慿宠命弥广灵厘可
　　修制奉上册寳主管所行遣书写奏报文字承信郎货务检法使臣王大亨转一官减二年磨勘
　　勑具官某朕以八月戊寅上鸿名于西内惟时小吏与有刀笔之劳序进官荣毋忘报称可
　　吉州进士易嘉谋进纳米斛凖钱八千贯补右廸功郎
　　勑某人振禀佐军一时之善意禄以驭之终身享其荣焉吾于士民可谓无负矣可
　　右修职郎监文思院下界魏钦绪用修制册寳赏比类循三资
　　勑具官某朕奉寳册于二亲之侧盖旷典也维时庆赏徧速攸司议者疑焉故才及考工之属汝名臣子庀事有劳叠进其阶尚知荣遇可
　　防海制置使下进勇副尉多桨船部将翁喜弟绍兴三十一年十月二十七日港口阵亡特赠承节郎与一子父职名更与一子进勇副尉
　　勑某人向者海道之役人皆凯还而尔独亡人皆防勲而尔无及録孤进爵尚慰忠魂可
　　镇江都统制张子盖下探事人进义校尉霍千进武副尉吕直并在淄州淄县阵亡各特赠承节郎与一子父职名更与一名进勇副尉
　　勑某人等谍而遇敌能格鬬以死斯亦忠矣追荣录后尚克享之可
　　枢宻行府忠义前军于滁和夀州以来阵亡使臣守阙进义副尉李仪特赠承节郎与一子父职名更与一名进勇副尉白身李全特赠承节郎与一子进勇副尉无家属李进等一十四人名特赠承节郎【十二月二十八日】
　　勑某人等敌人不道扰吾江淮爰命枢臣督兵以战嗟尔死事是命追褒魂如有知尚或能享可
　　建昌军忠节指挥兵士唐逹丁逹吴早武雄指挥兵士邓明饶岳吴照邓志昨起发赴江州驻劄前去夀春府阵亡各赠承节郎与一子进勇副尉【十一月二十八日】
　　勑某人等国家平日飬兵于诸郡所以待一旦之用也汝向繇出戍効死州来赐爵录孤非特慰尔存没亦庻防卒伍之众知我无负于人可
　　将仕郎翟楷未有名目日充详定一同勑令韩仲通书奏因绍兴十九年六月进书得转一官资赏今循右从政郎【正月二十日】
　　勑具官某前者刋定章程尔以名应赏兹登仕版遂以畀之夫舍嵗月之劳略荐举之制而许进其秩序不亦荣幸乎尚思所以称此者可
　　成闵保奏刘锜下绍兴三十一年十月十三日楚州淮隂县清河口及十八里河口与金人见阵立功官兵又于十月二十六日扬州皁角林立功官兵右武大夫蕲州防御使宋寜等转官
　　宋寜贾和伸薛恩并三官吴超刘全刘端李进张俊田进王佐王宣邢福孟遇并两官韩贵四官韩章宋弁李平刘平李浚并一官于阶官遥郡上分转
　　勑金人十年谋我一旦扫国入冦惟帅锜抑其锋于清河败其众于皁林勲虽未防而用力至矣具官某等咸负絶人之勇尝摅敌忾之忠岂以锜亡而遗汝赏逓加爵秩宠锡賛书闻鼙鼓之声犹思锜绩申河山之誓用答汝功尚勉之哉毋忘予报可
　　左廸功郎御营宿卫使司凖备差遣卫慱结局转两官循左儒林郎
　　勑具官某尔以书生乐从军旅之事固异夫懐安而不武者第功幕府优进西阶尚励材猷以从官政可右修职郎丹阳县尉程千载栽埋鹿角暗桩自建康至江隂界减二年磨勘循右从事郎
　　勑具官某佛貍窥江吾固知其送死然植栅以安民心有不可得而废者汝为邑尉董治有劳稍进其阶尚思报称可
　　赵樽申忠义军副统领戴规于绍兴三十一年十月内首先结约陈亨祖等收复陈州次年三月畨贼攻城初十日城破规部兵巷战夺门阵亡特赠三官与两资恩泽更与一名守阙进义副尉【壬午十二月二十三日指挥】
　　勑某人等宛丘之民世被王泽故得之也昜城当四战敌所必争故守之也难尔智足以得其城而勇不忘而死守可谓忠矣追褒之典当越常彛魂如有知服予一人之宠命可
　　忠翊郎江西安抚司凖备将领王士英有产业在洪州本州通判吴谦举觉先次住支请受本人妄状经枢密院称士英兼训练日依奉朝廷指挥裁减诸防人从追赴教阅吴谦因此嫌恨事吏部称即无前件指挥捡详防详本人不遵分守特降一官放罢【壬午十二月十八日】
　　勑具官某仕于殖产之邦虽戾吾法可恕也□乃矫诬而犯上议者疾夫削尔一阶少戒妄发可
　　复州防御使王友直海州解围当转三官特正任观察使【十月九日】
　　勑观风置使今虽异于古然恩章之厚待遇之优防与吾侍从之臣等轻以授人可乎具官某葵藿之心惟思就日熊罴之力固可絶人东海奏功出乎伦类超进使号理亦宜之夫卫上莫若忠料敌莫若智率下莫若勇得士莫若公能是四者斯良将矣勉之哉毋荒咈朕命可
　　成闵下主管机宜文字宋藻已差知江隂军用荆襄功赏转一官【壬午七月二十八日】
　　勑具官某自兵兴以来国家恤下至矣功战者厚赏暴露者例迁爵秩所加动以万计而襄汉之役闻谓汝实在行吾不疑也惟今有民有社殿最可考勉期増秩以自见焉可特授左朝奉郎
　　保义郎李嵩押川陜宣谕司御马五十匹凖备马一匹到阙转一官减半年磨勘
　　勑具官某受马于蜀而致之天闲可谓逺矣宜有以赏之可
　　四川宣抚制置两司保奏官属赵不愚王序辰吴援朱良弼王昭辰张洵等徃来计议边事应办钱粮拨遣军器有劳并与转官
　　勑具官某等朕知蜀将之贤可以蜀兵之强可用蜀塞之险可恃而念蜀民之独困也西顾常闵闵焉通侯诸校能为吾却敌安邉既论功行赏矣士大夫参幕画料丁壮督馈饟吾岂忘之哉其各进文阶以应本约尚思协赞而长外御内抚使全蜀无虞三秦卒定则予一人以怿可
　　试中书舍人兼直学士院刘珙磨勘转左朝郎
　　勑审官之法凡中外之臣率累嵗月而迁焉况吾迩聨以言语侍从为职其助我多矣岂止一二计功哉具官某以精明开济之姿艺文政事之才簮笔持橐事太上皇帝事朕积劳而不懈入直则拟大典册鼓动天下退朝则润色名命与闻政防用是进阶可谓荣而无愧矣尚思诏禄弥务尽规可
　　徳夀宫刘贵妃位医官成全大夫李师尧依赦转两官【师顔同词】
　　勑具官某尔以博习方书过籍西内斯亦幸矣有司稽用赦令优进官秩幸又甚焉勉称其名毋堕而业可武翼郎池州驻劄中军统领赵思忠父端身故特与起复
　　勑具官某边鄙未寜朕方遣戍若时禆校岂容服防尔其被坚执鋭与士卒同甘苦庻防得移孝为忠之谊而无衣锦食稻之嫌不亦善乎可




　　文忠集卷九十七
　　钦定四库全书
　　文忠集卷九十八【掖垣类藁五】
　　宋　周必大　撰
　　寜海军承宣使提举佑神观邵谔父任忠州刺史致仕希直特封成州团练使致仕
　　勑朕间朝西内亲奉玉巵为父母夀然后信孟子之三乐而王天下不与存焉言念羣臣谁不知此其有保亲之飬者固当锡类以宠之具官某躬积善行而无过举力教其子谨愿有闻防朕纂图溥覃庆泽佩以团兵之印増尔垂车之荣尚其钦承并介眉夀可
　　随龙从义郎赵衍依孙珰例除閤门祗
　　勑具官某祖宗之世凡名上閤者皆书之册其重如此近世用人众矣朕欲稍遴其选而尔繇攀附得之非幸耶尚思共恪亷平以称恩渥毋使人谓朕为私汝可检校少保安徳军节度使龙神卫四厢都指挥使充镇江府驻劄御前诸军都统制张子盖守本职致仕【正月九日】
　　勑我太上皇帝之中兴也首命将臣俊整我六师经营四方勲臣王室象在云台始终无疵非明于知人能如是乎及倦于勤复起世将以授朕朕方倚之如长城恃之如爪牙乃以病闻屡上印绶虽欲不聼其去不可得已具官某忠足以卫上亷足以服众勇足以戡敌故分阃而师律振薄伐而重围解志方驰于伊吾之北而病则止之嗟乎剪须可以已尔之疾吾弗靳也弃事可以延尔之生吾弗强也汝徃矣虽在里居毋忘我家之厚遇可
　　故张子葢赠太尉
　　勑朕遭时多虞注意用武凡待爪牙之士皆如心膂之亲而况绍兴推毂之人循国克家之将驿传讣告坐念涕流故具官某禀忠义于天资以功名为己任蠢兹北狄犯我胸山衔王命以暑行薄贼营而鏖撃以天之道扫清蜂蚁之屯返斾而旋昭揭防□之观既成伟绩弥厉壮图有整军经武之志而未及施有犂穴焚庭之心而未及究何禀生之不淑遂寝疾而莫兴是用峻升掌武之官加畀中金之赙貤恩而褒厥后定谥以表其勲萃此哀荣寄予震悼尚英魂之未冺闻休命以来祗可太尉寜国军节度使主管侍卫马军司公事李显忠封赠三代【登极恩赦】
　　曾祖任皇城使赠太传徳明特赠太师
　　勑朕嗣服之三日霈惠泽于天下文武之臣自通籍而上皆得褒崇其父母至于逺及三世则不过二三执政与大夫将帅数人而已惟与之者甚吝故受之者至荣恩礼并施亦维其称具官某躬禀义槩素多隂功肆其曾孙名位光显屡惟愍典贲于幽阡兹颁庆条遂冠槐位国家非常之宠尔尚歆享之哉可
　　故曾祖母楚国夫人野氏特赠秦国夫人
</div>
    <div class="pagination">
<a href="文忠集（宋周必大）_page66.html">上一页</a><span>...</span><a href="文忠集（宋周必大）_page62.html">62</a><a href="文忠集（宋周必大）_page63.html">63</a><a href="文忠集（宋周必大）_page64.html">64</a><a href="文忠集（宋周必大）_page65.html">65</a><a href="文忠集（宋周必大）_page66.html">66</a><span class="current-page">67</span><a href="文忠集（宋周必大）_page68.html">68</a><a href="文忠集（宋周必大）_page69.html">69</a><a href="文忠集（宋周必大）_page70.html">70</a><a href="文忠集（宋周必大）_page71.html">71</a><a href="文忠集（宋周必大）_page72.html">72</a><span>...</span><a href="文忠集（宋周必大）_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
