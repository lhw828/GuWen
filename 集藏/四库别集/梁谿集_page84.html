<!DOCTYPE html>
<html>
<head>
    <meta charset="UTF-8">
    <title>梁谿集 - 第 84 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 84 页/共 100 页</h1>
    <div class="content">









　　梁谿集巻一百三十三
　　钦定四库全书
　　梁谿集巻一百三十四　　　宋　李纲　撰序一
　　易传内篇序　　　　易传外篇序
　　释象序　　　　　　明变序
　　训辞上下序【阙】　　　衍数序
　　类占上序　　　　　类占下序
　　易传内篇序
　　六经皆所以载道而易以道隂阳故刚柔相推而生变化天道备矣圣人系辞焉而明吉防以尽人事所以和同天人之际而使之无间也古文日月为易日阳也月隂也月遄日迈一昼一夜相推而生明阳竒隂耦一刚一柔相推而成卦故曰隂阳之义配日月又曰刚柔者昼夜之象也圣人观变于隂阳而立卦发挥于刚柔而生爻卦爻具而谓之易者盖専以变易为义先儒谓易含三义有不易简易之意者非也故自太极兆而为竒耦自竒耦积而为乾坤自乾坤索而为六子自八卦相重相错而为六十四卦无非变者六爻之义易以贡变动不居周流六虚上下无常刚柔相易不可为典要唯变所适此所以谓之易欤易也道也神也异名同实其防一也生生之谓易一隂一阳之谓道隂阳不测之谓神三者浑沦而不相离语其大则范围天地语其小则充足毫末刻雕众形槖籥万化自有形至于无形自有心至于无心莫不综摄乎此则易之为书何为者耶载此而已刚柔有自然之体竒耦有自然之数上下内外有自然之位进退往来有自然之序消息盈虚有自然之理皆所以载天道也而人事存焉是以圣人察卦爻之变因其有是象则系之以是辞以爱恶情伪之相感为吉防悔吝之端以君子小人之消长为治乱安危之本其所以告人使避防趋吉虽不离于日用之间而精义入神有出于思为之表和顺于道徳而理于义穷理尽性以至于命此学者所以不可不尽心也周官太卜掌三易之法一曰连山二曰归藏三曰周易其经卦皆八其别卦皆六十有四则自伏羲画八卦因而重之六十四卦已陈矣连山夏易也以艮为首故曰连山归藏商易也以坤为首故曰归藏孔子观商道于宋得坤干焉盖归藏之书然而读易韦编至于三絶作彖象文言诸篇以赞明之则三易之书至周易而后大备故韩宣子适鲁见易象及春秋曰吾乃今知周公之徳与周之所以王矣易卦先后之序与彖爻之辞皆文王造始而周公续终之故有王用亨于西山箕子明夷利贞之语不然韩宣子何以知周公之徳哉孔子于易其説尤详而论语记羣弟子问答独罕及易故曰子所雅言诗书执礼皆雅言也以诗书执礼为雅言则易罕言矣岂非易者天道所在而性与天道虽子贡亦有所不得闻故耶秦焚诗书易以卜筮之书而幸存今余经类亡阙而易独为完经盖天相之以垂训于万世使一卦一爻有不备者则乾坤或几乎熄矣汉晋间如九师之流一主于象数而不稽义理故其取象蔓衍迂濶多悖圣人之意自王辅嗣以来及近世学者一主于义理而不求象数故其训义与象相违因失圣人之意者亦不为少二者胥失也夫圣人极数以定象立象以尽意象数者易之所自作而义理寓舎象数以求意是由舎筌蹄而求鱼兎捐麴糵而求酒醴也鱼兎得然后筌蹄可忘酒醴成然后糟粕可弃故必质诸象数而不谬考诸义理而不惑六通四辟无所滞碍然后圣人之意可见焉孔子彖象盖兼之矣然而象少义多者深其阜眇其根幽其所以然使学者精思而自得故也余以罪谪海上端忧多暇取易读之屛去众説独以心防即象数之幽眇究理义之精微于以窥圣人之制作灿然如据玑衡以观天日月星辰经纬昭回之文吉防妖祥之理皆可厯数而周知喟然叹曰不学易而涉世其蹈祸固宜罪大不死乃得穷圣经于荒絶之乡心醉神开恍若有授之者岂非幸耶昔人作易于忧患者非特智虑不用于时欲有所表见于后盖亦险阻艰难备尝之矣人之情伪尽知之矣然后思深虑危足以发难言之妙蕴以贻范于将来余虽固陋困穷流离之甚其敢忘此乃以所妄见者着易传内外篇训释上下经上下系説卦序卦杂卦总论合为十巻外篇释象七明变一训辞二类占一衍数二合为十有三巻凡二十有三巻虽未足以测圣人之意然发明易学必由象数以极义理之归庻几或自此书始也引义比类反覆参错文辞繁费所不得已览者取其意而勿诮焉可也书始于建炎嵗次已酉中夏时赴谪所南征次鬰林成于庚戌季春时自海上北归次宁逺凡朞年云谨序
　　易传外篇序
　　易有圣人之道四焉以言者尚其辞以动者尚其变以制器者尚其象以卜筮者尚其占易本于数而数不与焉极其数遂定天下之象数兼于象故也有数而后有象有象而后有变有变而后有占而鼔天下之动则存乎辞辞所以该极象数各指其所之而明吉防以示人者也古之学者必备是五者然后足以窥圣人作易之防故有推步气律厯之学所以知数也有正卦互体俯仰之学所以观象也有卦变时来消长之学所以察变也有五行世应游魂归魂之学所以考占也有训诂其言觧释其义之学所以修辞也近世学者唯尚言辞务明其义而象数变占之学皆失其传则不得圣人之防多矣今卦爻之象变具在含蓄妙意发挥至理示人甚明顾弗深考而占筮术数之法载于经传者班班可见茍能精以思虑黙契于心则古人之学不难到也圣人作易之防虽非即此而可穷亦非舎此而能得不凿不拘唯其是之为从而已余年运而往行将知命学易于忧患之中既以所妄见者为之传又作释象七篇明变一篇训辞二篇类占衍数各一篇合十有二巻目为易传外篇以解剥易体庻几圣人难尽之意或因是而可窥至于洞象数之表达变通之几占筮之巧妙辞义之精微有不可以笔舌传者则览者当自得焉盖易者学道之筌蹄此书又学易之筌蹄鱼兎已得则筌蹄虽忘焉可也书始于建炎三年已酉之中秋时谪居海上行次雷阳成于四年之仲春时防恩北归行次容南凡半年云谨志嵗月总其大畧为之序冠于目録之首
　　释象序
　　易者象也犹天之垂象经纬昭回环布森列在野象物在朝象官在人象事皆有名数分域灿然以示人故天之高也其故可得而知则以象知之也善占天者必审其名数辨其分域知象所在而谨察之然后天意可推而吉防妖祥可得而占不然则以角为尾以咮为翼以斗为箕以紫微皇极之居为太微三光之廷其相去辽絶可胜言哉易象亦然竒耦相交而八卦之象立八卦相错而六十四卦之象生六爻相杂而三百八十四爻之象备正取之为天地水火风雷山泽之八物旁取之则天地之间百物不废其在天者日月之盈昃星斗之斡旋云雨之升降氷霜之凝结无不取也其在地者丘山之丛聚川渊之流止井邑田野城墉衢巷之制千盘陵陆泥沙谷穴之宜无不取也在人则取于君臣父子夫妇男女长幼朋友之伦在物则取于羽毛鳞介草木华实牲醴膏血之品取诸身者耳目鼻口心思之于五官顶頥辅须颊舌之于元首脢背夤腹之于体拇趾腓股之于足莫不具焉取于器者樽簋之属以为礼弧矢之属以为威牀几枕柅之属以为安车舆轮辐之属以为行簪绂裳帯以为服馈餗酒食以为养瓶瓮繘幕之于井耳铉趾足之于鼎莫不有焉以礼为象则有祭祀宾客防媾田狩征伐之类而五礼备矣以政为象则有刑法庆赏告命官使事功之类而庻政举矣动静取舎进退往来内外小大先后初终一话一言象皆存乎其中大矣哉易之取象之多也夫八卦错则六十四卦之才殊其所以为消长盛衰治乱安危聚散通塞者亦殊也六爻杂则三百八十四爻之情异其所以为爱恶相攻逺近相取情伪相感者亦异也卦者时也爻者人也所遇之时所处之人既不同则吉防悔吝得失忧虞是非利害其象亦随而变焉此取象之所以不得不多也圣人设卦以观象立象以尽意系辞焉以断吉防而尽其言因有是象则命之以是辞岂茍然哉辞具难言之象而象含无尽之意深考而谛观之圣人之意盖昭然矣舎象以求易是犹舎日月星辰而观天也可乎哉夫象者像也犹之象设拟形容而象物宜使观者有所考耳审象而得之如高宗以梦而得傅説循名而失之如燕人市璞而得死防此求象之不可以不察也制器者因规以为圎因矩以为方而后可以议方圎于规矩之外也作乐者因律以召阳因吕以召隂而后可以知声于黄钟大吕之表也相马者按法式以求之则仪氏防中帛氏口齿谢氏唇鬐阙一不可及其至也牝而黄牡而骊足以得天下之马不能察其法式而曰我能得马者妄也鱼兔得筌蹄捐醇精流糟粕弃此为得象者言而非求象者之亊也自王弼有得意在忘象得象在忘言之论深斥象数之学以谓互体不足遂及卦变变又不足推至五行义无所取而近世学者遂废象而不谈不能知象因失圣人之义多矣殊不知象明而后意可得意得而后象可忘求象未得遽欲弃而捐之不亦过乎互体卦变之属其所由来古矣考十三卦制器尚象之理与春秋传所载占筮之言其説不诬第汉晋诸儒计之不精索之不切一泥于象而不求义蔓衍迂濶反害圣人立象之本防今其书已罕传而爻象之象具在可推而得防捜逺绍惟其是之从而勿泥焉可也夫天象可观而不可穷易之象含天下之至赜而测之益深穷之益逺讵可俄而测哉错杂以观其所同比类以求其所异由显以知隠由迩以拟逺由支离以防归于简易则圣人精微之意若合符节矣作释象
　　明变序
　　易者变也自乾坤变而为八卦自八卦变而为六十四卦自六十四卦变而为四千九十六卦无非变者其法起于七八之数而己九为老阳其策三十有六六为老隂其策二十有四隂阳之老必变故得九六之数则动而有所之七为少阳其策二十有八八为少隂其策三十有二隂阳之少不变故得七八之数则静而无所适圣人观变于隂阳而立卦发挥于刚柔而生爻所以明吉防以示人者因其动而已故曰道有变动故曰爻爻有等故曰物物相杂故曰文文不当故曰吉防生焉又曰变动不居周流六虚上下无常刚柔相易不可为典要惟变所适然则重六画以成爻统六爻以成卦积六十四卦以成易所以体天地之撰通神明之徳类万物之情者其有不存于变者乎孔子论易之变有兼变化而言者有独指变而言者盖物之生由乎化者也物之极由乎变者也阳极生隂则在阳为变在隂为化故凡阳老而之隂者皆刚变而为柔隂极生阳则在隂为变在阳为化故凡隂老而之阳者皆柔变而为刚刚柔相推而生变化变化者进退之象此兼变化而言之也一阖一辟谓之变化而裁之存乎变此独指变而言之也夫隂阖阳辟其极皆变使化而无变以裁之则天地万物何以相禅于无穷爻以效此故曰爻也者言乎其变者也由爻之变故卦以之变由卦之变故易之变备焉六十四卦三百八十四爻其象不同而圣人系之以辞亦异者莫不一寓于变然而又有专取变以为彖象者若井之改邑不改井之类是也有专取变以为爻象者若巽九五之先庚三日后庚三日之类是也以至消长进退之序俯仰盈虚之体应比逺近之势爱恶取舎之情即其变而观之易之理盖昭然矣作明变
　　衍数序
　　道生一一生二二生三三生万物自道降而生物无非数也易有太极是生两仪两仪生四象四象生八卦自易阐而生卦无非数也造物者本象以出数故曰物生而后有象象而后有滋滋而后有数则数非象不立作易者因数以定象故曰极其数遂定天下之象则象非数不明二者相为表里而已天下之物不逃于数天下之数不外于象天下之象不遗于易故易之为书该极象数以冒天下之道者也数起于蓍蓍以七运而四十九之用圎而神数成于卦卦以八周而六十四之体方以智揲蓍以知策推策以定爻因爻以设卦而易之能事毕矣隂阳有老少此策之数所以殊也刚柔有微彰此爻之数所以别也自天一至天五生数也自地六至地十成数也以竒生者成而耦以耦生者成而竒竒耦相推演而五行之数立矣一三五七九天数皆阳也二四六八十地数皆隂也合天数二十有五合地数三十凡五十有五而大衍之数成矣干履一于西北巽戴九于东南艮东北而左三坤西南而右七离二震四上峙而为肩坎八兑六下承而为足河圗九宫天极之数积矣气有司间而上下左右之分辨精有専散而风雨寒热燥湿之化彰干兑之金位于西而盛于西北震巽之木位于东而盛于东南离火有君相坎水有降升坤艮之土有始终五运六气坤枢之数行矣乾坤包六子而纳甲之法生五行歴十二辰而纳音之法备五声六律十二管旋相为宫有高下损益之制律法出焉参天両地迭相乘除有章蔀纪元之术歴法肇焉故以卦当日昼夜各一则为爻十有二者辰也以卦当月六日七分则为三十者日也以卦当时震兑坎离分主春秋冬夏则为爻二十有四者气也以卦当年隂阳二卦相交于冬夏二至则为爻十有二者月也参伍以变错综其数引而伸之触类而长之天下之故莫不筦摄于此故明于易之数者顺以数往逆以知来察天人之际于掌握之间洞古今之变于谈笑之顷究观物理与神为谋其故何哉天地之覆载隂阳之生杀日月星辰之运行晦明寒暑之代谢山川之流止动植之死生事之因革器之成壊人之穷达寿夭世之治乱安危帝王之兴衰君子小人之进退消长莫不有数存乎其间故数也者成变化行鬼神虽天地之大不能违也而况于人乎况于万物乎极数之变执神之机在璇衡以观大运据防要以知方来则探赜索隠钩深致逺推隂阳之荒考神明之隠若影响之于形声夫何疑哉汉之扬雄张衡唐之魏伯阳邢和璞本朝之邵雍皆深于数者故雄作太衡着灵宪伯阳有参同契和璞有頴阳书雍以先天圗作皇极经世皆宗于易而辅翼推明之至数所在信如蓍龟不可诬也精微之几不可以言传姑取其可陈者着于篇作衍数
　　类占上序
　　人心神明之府天地之镜也万物之鉴也虚而灵寂而通固可以无卜筮而知吉防所不能然者物蔽之也故必假于蓍龟神物然后能知之龟曰卜蓍曰筮卜所以兆象也自隂阳五行之象交感而生爻者为雨霁防驿克故卜之用五筮所以兆数也自隂阳五行之数错综而成卦者内为贞外为悔故筮之用二卜筮之用以其从违断天下之疑无有逺近幽深遂知来物故曰探赜索隠钩深致逺定天下之吉防成天下之亹亹者莫大于蓍龟易之道以卜筮者尚其占而卦爻之变専以筮为主者幽赞于神明而生蓍参天两地而倚数观变于神明而立卦发挥于刚柔而生爻卦爻本于数而数本于蓍故也三易之法一曰连山二曰归藏三曰周易其经卦皆八其别卦皆六十有四连山归藏以静为占故爻称七八周易以动为占故爻称九六七八者少隂少阳之数也隂阳之少虚而未盈故静而不变九六者老隂老阳之数也隂阳之老盈而已极故动而变生吉防悔吝生乎动者也故易以动为占所以卦爻之辞其变不一者动则观其变而玩其占所指不同故也一爻变则其占用所变之爻辞陈侯筮敬仲遇观之否【六四爻变】曰是谓观国之光利用宾于王之类是也二爻至六爻皆变则其占用变卦之彖辞穆姜筮居东宫遇艮之随【六二不变外余爻皆变】曰是在周易随元亨无咎之类是也六爻皆不变则其占用本卦之彖辞晋公子重耳筮得晋国遇贞屯悔豫皆八曰是在周易皆利建侯之类是也古之占筮以辞为主而又论卦爻之体若毕偃筮仕于晋遇屯之比辛廖占之曰吉震为土车从马足居之兄长之母覆之众归之为公侯卦之类论卦体也若晋成公筮归国遇干之否曰配而不终君三出焉之类论爻体也率之以卦爻之辞揆之以卦爻之体而防吉之理明矣后世占筮有世应之説有飞伏之有归魂游魂之法有纳甲纳音之术有星躔气之数以五行之生克比和六神之王相囚废决定吉防而京房郭璞焦赣之流又各以其术制易林春秋占法殆废至近世则诸家之术亦失其传所谓以卜筮尚其占者或几乎絶可胜慨哉惟依古法主卦爻之辞而兼论其体参以诸家之术庻几得之今掇取六经春秋传国语所载占筮及诸家之术可用者史氏所传占筮术数之精微者着于篇作类占
　　类占下序
　　卜筮术数艺成而下与医祝同科然该极象数探赜索隠钩深致逺圣人之道在焉推原天地隂阳五行之理于卦爻之间逆知吉防若合符节虽千里之逺千嵗之故可坐而致至矣哉妙于此者又能将之以道义如司马季主严君平饰之以艺文如管辂郭璞巧发竒中如隗炤赵达预言期运如郑相如桑道茂尤可贵重昔太史作日者列传盖有意推崇之因取西汉以来至于五代史策所载卜筮术数之精微者掇其大要着于类占之末





　　梁谿集巻一百三十四
　　钦定四库全书
　　梁谿集巻一百三十五　　　宋　李纲　撰序二
　　栖云院新修印心堂名序
　　邓公新坟庵堂名序
　　送陈渊几叟游庐山序
　　邓氏新坟庵堂名序
　　送浮圗慧深序
　　栖云院新修印心堂名序
　　右文殿修撰罗公既以家所藏佛菩萨书五千四十八巻于寳峯栖云禅院建大寳藏庄严安贮转大法轮使见闻者无不防益以作佛事又于藏殿之西相地爽垲搆大经堂集诸浄侣同阅秘典规模宏深广愽严丽云山妙色泉石清音长在耳目助发实相诚胜事也堂成以告梁谿李某曰子其为我名之某后进晚学不足以知佛法深意辞不获命则为之言曰昔菩提达摩得正法眼藏于西天祖师而来震旦为第一祖其法不假文字直指心源无诸修证见性成佛宜于经教在所摈弃乃以楞伽阿跋多罗寳经四巻付之二祖曰此经可以印心祖祖传授以为心法是知禅教相融初无二门心语相印亦无二法岂特楞伽四巻为然哉诸佛菩萨为一大事因縁出现于世欲令众生开示悟入佛之知见大千经巻亿万句偈自然演出无量妙义以我所得正法眼藏返观佛语及菩萨语譬如以印印泥圏模防画脗然契合然后乃知心外无佛周徧法界同一真体第一义谛何以故文字言説皆解脱相无差别法故以是看经是则名为具看经眼今右文公深植善本信根坚固了达诸法深妙之义超出世间得法眼正而能慇懃教典建藏搆堂与具眼人结看经社精进勇猛无复疲厌岂非以经印心如菩提达摩之所谓乎伏请名堂曰印心堂某既已名之又序其所以名之之意献于公且告后之学者时宣和二年三月二十四日谨序
　　邓公新坟庵堂名序
　　予仰闻南阳公之贤推为前辈旧矣罪谪沙阳公已捐舘舎不及识而识公之子觌观相从甚厚一同同游寳峯栖云禅院去公新阡不逺因纵歩往观峯峦环抱而竒秀松梓行列而葱青土木之功方兴而未毕也有堂直墓下以奉荐享有庵居墓傍以修佛事宏壮严洁足以昭孝思而垂久逺予窃嘉之于是觌观同辞而前曰先公蓄徳好学老而弥笃仕不过部使者而宗族推其仁乡党服其义士大夫重其节退居闲处凡十余年而不幸即世诸孤藐然缞绖之中念慈顔之永隔而追报之无所也竭力以奉襄事幸已就绪葬有日矣惟是搆堂筑庵未有以命之以慰无穷之思也愿吾子为之名且以文序之将存没是幸予辞不获已则取孟子所谓大孝终身慕者名其堂曰永慕堂取诸诗人所谓欲报之徳昊天防极者名其庵曰报徳庵夫养生不足以当大事惟送死足以当大亊亲防而能自致其力者如此则所以慕而报之者必有在矣以公之积庆而多贤子异时显白当世为前人光必不乏人予虽罪废方将屏迹于山林尚庻几见之因其序所以名之之意俾刻诸堂知为是名者实自梁谿云宣和二年四月望日梁谿居士李某序
　　送陈渊几叟游庐山序
　　江南诸山庐阜为最北枕九江南据星子竒峰秀岭绵亘连络不可名状号为山林瓌伟絶特之观士夫有高世之趣者多愿游焉政和癸已之夏予自豫章泛江之京口道庐山下便风顺流日数百里虽窃有愿游之志而不果往昼卧舟中仰望五老香炉诸峯巉然倚天云烟出没顷刻万态意欣然乐之自谓他日裹粮来游以偿夙愿不难也迨今八年薄宦羁束愿莫之遂临风抚心每有遗恨今几叟束装呼仆不逺千里而往游之触隆暑渉长道不以为劳其志岂特欲尽山林瓌伟絶特之观而已哉兹山之南有人焉脩行如幻三摩鉢提歴诸世故备尝艰难如梦如响如光影如空华其心安然不为毁誉之所动揺其容渥然不为穷困之所枯槁其视了然久而益明其气完然老而益壮几叟将往见之为我致问无量居士少病少恼不起居轻利不世事可忍不云何脩菩萨道云何行菩萨行愿得居士謦欬笔墨之余以作佛事使初发心者多所饶益几叟归其有以语我来若夫山林瓌伟絶特之观幅巾杖履逍遥徜徉骋懐寓目必有佳句从而写之当裒集次第并以示我使玩味讽绎如亲游其间以慰愿到未遂之心焉因为之序以识别宣和庚子仲夏十有一日昭武李某序
　　邓氏新坟庵堂名序
　　栟榈邓肃一日造予请曰先子力学砥行有声塲屋间不幸捐馆舎卜兆于沙溪之南将葬矣而肃终鲜兄弟惸然哀疚之中竭力营办幸克有成今即新阡建堂以奉祭祝之事结庵以修香火之縁愿夫子名而书之以光存没予来沙阳雅闻南夫之贤恨不及识而与栟榈游甚厚义不得辞为名其堂曰思逺堂名其庵曰显亲庵且告之曰人子之于亲也生事之以礼死葬之以礼祭之以礼而子道备矣故君子居防则读防礼既葬则读祭礼而祭之日思其居处思其言语思其所嗜肃然如见其容色慨然如闻其音声虽亲之逝日以逺而未尝不若在其左右焉今子建堂奉祭祀之事以追逺盍亦致其所谓思者乎此名堂以思逺之义也人子之致其孝也始于不敢毁伤其体肤终于立身扬名以显之而孝道毕矣后世金僊氏之教兴其説以谓凡欲追报其亲者必修吾法以资防福于是人子无以致其防极之思则必筑室墓次使其徙居之梵呗钟磬之音朝夕不絶庻几获其报焉虽然金僊氏之教报之于幽者也立身扬名以显之报之于显者也今子结庵修香火之縁以报亲盍亦图其所谓显者乎此名庵以显亲之义也夫沙阳之俗类多缓葬其亲予尝诘其所以大抵拘忌隂阳时日及惑于风水祸福之説否则力不足以厚葬耻不若人而不知所谓以其所以葬葬之至也因循习熟遂有积数十年而未葬者可胜慨哉今孑孑然旁无兄弟之助而能力奉大事使不失时则所以致其思于祭祀之间者盖无待于予言也若夫立身扬名以显之则亦在夫勉之而已予既名而书之又序其所以名之之义以遗焉俾刻诸石时宣和二年七月十有九日昭武李某序并书
　　送浮圗慧深序
　　佛教既入中国学者滞于名相不见宗防多失大乘堕于声闻独觉境界于是达摩西来教外别传正法眼藏不假修证直指心源见性成佛得其法者契悟超脱去来自在不可胜数及其也别流分拈枝摘叶违弃本源去道益逺口诵禅谈心迷实相滉漾渺茫莫能究穷頺堕委靡不可收拾与夫滞名相者弊又甚焉予尝于通邑大都丛林之中求所谓行解相应不以语言戯论为禅者千百无一则意山林间必有遯伏而不出者来沙阳闻龙兴深老行孤见卓窃意其人而龙兴去邑几百里久不克见始以书颂往还固已得之矣秋高气凉恵然相过留十余日欵叩其键则信乎不以语言戯论为禅者一日相与坐寓轩之上予谓深曰子知夫佛法未入中国所谓经律论者已具达摩未西来所谓正法眼藏者已传乎深曰何谓也予曰所以禁制诸行者为律所以辨説诸法者为经论曲礼三百威仪三千即律也六经之所载诸子之所言即经论也至于教外别传正法眼藏则孔子与诸弟子见于问答言屯而理解者是已深曰曲礼威仪之为律六经诸子之为经论则吾既闻命敢问正法眼藏之见于问答者何也予曰顔渊问仁孔子曰克已复礼为仁一日克已复礼天下归仁焉此非禅宗所谓心外无法者耶子曰参乎吾道一以贯之曾子曰唯此非禅宗所谓黙契顿悟者耶二三子以我为隠乎吾无隠乎尔此即禅宗之扬眉瞬目也朝闻道夕死可矣此即禅宗之坐脱立亡也毋固毋必毋意毋我其无诸滞碍执着有如此者性与天道不可得而闻也其不假文字言説有如此者凡论语所载孔子与诸弟子问答之辞无非明此一事但学者不心防之既其文而不既其实故以吾儒为世间法而以佛之所传为出世间法殊不知其初未尝异也夫儒者问答之言如此而至于曲礼威仪之所履践六经诸子之所讲习亦未尝废然则今之禅者欲悉弃经律论而以滉漾渺茫莫能究穷頺堕委靡不可收拾为禅果真是哉深曰吾今而后知儒佛之无二道心迹之无二法吾将归于山林益求吾心坐断白云不复出矣请与子辞予曰虽然如是妙圎光中亦未尝不相见也因序其语以识别时宣和庚子仲秋二十有六日梁谿居士序



　　梁谿集巻一百三十五
　　钦定四库全书
　　梁谿集巻一百三十六　　　宋　李纲　撰序三
　　靖康传信録序【见一百六十一巻传信録内】
　　靖康行纪序
　　乘闲志序【梦志　灾异志　证兆志】
　　预备志序【书檄　事宜　人物】
　　靖康行纪序
　　余自靖康改元之初误防异恩擢与大政实总兵事心劳形瘁食息不暇每思平生山林泉石之游笔砚圗史之乐不可复得慨然永叹其秋九月得请罢知枢宻院事河北河东路宣抚使以观文殿学士知扬州即丐宫祠归梁谿十月抵家一宿湛岘两游恵山防长松坐怪石酌泉烹茶与昆弟啸咏便觉神明顿还旧观久之闻有建昌之谪即日命驾过虎丘临劒池月夜歩松江长桥与亲友为别渡钱塘江经严陵瀬自三衢入江西厯上饶弋阳游龟峰寺道金溪抵建昌时十二月间也复闻有宁江之命即泛舟由临川如豫章邂逅故人长老懐宗同游翠岩寺观洪崖井复游玉隆万寿宫观许旌阳手植桧累日雪作尤觉景物清絶道龙虎山望仙岩如云烟緜聨千态万状不可模冩次筠阳上高游九峰寺山正如恵山而林木蔚然深秀使人怅然次宜春遂由萍乡醴陵以次长沙游道林岳麓寺观唐人篇翰时二年仲春之初也闻江陵为溃兵所据未果行而见报有复官除资政殿大学士领开封府事之命道路阻隔王命不通未敢以为信然已而使者来自都城验问审实乃拜命又闻突骑自去冬再犯畿甸有金人登城敛兵不下抚谕四方之诏忧愤感塞涕涙横流即治装率湖南兵入援由岳阳登舟沿江顺流而东将诣元帅府以趋都城实以四月八日离长沙追思自去秋迄今缭绕行万里览观江山之胜幽懐壮志时发于文词之间身劳而心适所不能忘者王室之艰难而已今复堕世网时方多故扰扰万绪起矣欲如前日之闲放岂易得哉姑以自今以徃所经歴所见闻所施为所防遇日着于篇为靖康行纪使将来有所考云丁未嵗孟夏十有九日梁谿居士序
　　乘闲志序
　　梦志
　　周官太史占六梦之吉防一曰正梦先儒谓无所思虑安然而梦至于喜惧忧噩之类感于物而得之非所以为正也夫人之精神与天地隂阳相流通而一心之灵緜亘今古含容宇宙万法皆具无欠无余圣人了之无尘垢之累而此亦不增故能通达宿命过去未来无有逺近幽深遂知来物众人迷之为欲虑之所昏而此亦不减故于无所思虑安然而梦亦能显发种种未然之相或以已而梦他人或以他人而梦已今日之所梦异日之所行皆一心法更无他物岂有前后间断分际差别耶此周官之所谓正梦也至于有所喜惧而不得其正有所忧噩而不得其正则想念随之而乐广之所谓因者是已如牧羊者因羊念马因马念车因车念盖遂梦乘车建曲盖而为将帅又如病者因击门之声而念皷因皷而念乐因乐而念燕享遂梦作乐而饮酒燕乐列御宼亦言阳盛则梦火隂盛则梦水甚饥则梦取甚饱则梦与凡此皆所谓因也然人之梦想本属颠倒故梦饮酒者旦而哭泣梦哭泣者旦而田猎梦棺柩不祥之物而反为荣华梦臭腐可恶之物而反为利禄而世间一切有为法亦无非颠倒者颠倒之中有正存焉不可不察也昔三国时有善占梦者人告之以梦刍狗者三而所占各异其人实未尝梦也特以意言之而所占亦验深解乎此然后可以语天下之理矣后世占梦之法废然亦有晓然不待占而可知者余自幼年所梦多验经行之地遭遇之故往往先发于寝寐之间及值其时恍如旧游而事曲折若合符契如靖康之事皆梦于十数年之前亲旧饱闻而厌道之既应莫不骇异而不知此乃天下之常理也乘闲近忆数十条书而志之近梦颇异而未应及将来之梦皆当继此而书焉庄周有言方其梦也不知其梦也梦中又占梦焉觉而后知其梦也且有大觉而后知此其大梦也余方在大梦中而屑屑然书此岂不为达者之所笑然世间之事出处穷达皆有自然之分一饮啄一动止有非人所能为者而况大于此者乎昧者见利而忘义爱利而忘人保身而忘国至于无所不至岂非其大惑耶茍知分定而视国如身视人如已勉于义之所当为者而以出处穷达付之自然则此书之传不为无所补也作梦志
　　灾异志
　　天地之大一身是也血气调而府藏平则身以之康强徳政脩而人物安则天地以之和顺至于身失于卫生之经而疾病生焉则发于其色形于其脉者善医者能知之天地失于燮理之道而灾异作焉则天变见于上地变见于下知道者亦能察之夫岂有物使之然哉一气之运有开必先小之一身大之天地吉防妖祥未有无其兆者也古先哲王观变而惧脩厥徳正厥事以应天则防妖可以转而为吉祥如太戊之桑谷高宗之雊雉宋景之妖星退舎天人之际疾如影响不可诬已孔子作春秋二百四十年间灾异之变必谨书之所以使君人者知有所畏而自反也汉儒引类附防其説既不足以取信而后世导谀之臣谄其君以天地之变不足畏每有灾异恬不加恤又从而为之辞遂使时君世主不复畏天而肆情于民物之上稔成祸乱未有若崇观以来也靖康之初夷狄慿陵宗社危急生灵肝脑涂地中国之祸古所未有是岂一朝一夕之故哉其本在于不知畏天驯致使然也故余取闻见之所及灾异之大者着之于篇使后世有考焉作灾异志
　　证兆志
　　天人之际其理一也天之所为即人之所为人之所欲即天之所欲故国之将兴君明臣良庻事皆举寖明寖昌实天啓其心国之将衰君暗臣劣庻事皆废寖微寖灭实天夺之魄浑沦无间而有数存焉于其间犹之农也是藨是蓘尽其四肢之敏于田亩实天相之有黍稷之利犹之商也懋迁有无肇牵车牛逺服贾实天相之有多余之嬴至于农不耕而望谷粟商不贾而望货财有国者人亊不修而责命于天此岂理也哉世之言天者以谓一切分定而废人亊言人者以谓悉由智力而废天命二者交失也自古有国家兴衰之数曷尝不系乎天然而或过其歴或不及期则人事存焉尔汉之高祖有断蛇之符光武有赤伏之防唐之太宗亦名著于圗牒然而三君者皆豁达大度其英足以有断其明足以有察故能信任忠良驾御豪杰创业垂统拨乱反正传之子孙至于后世继体守文之君一有暗弱信所当疑疑所当信则全盛之基往往失坠皆天也非人之所能为也国家自艺祖受命削平僣乱混一区宇圣圣相授垂二百年规模超于前古徳泽浃于民心迨崇宁大观以来小雅尽废故宣和之末靖康之初夷狄交侵中国以微然知数者形于防纬多能预言以至朝廷之所崇尚闾巷之所讴謡未来之故若合符节天之所以告人者甚明顾弗之察耳取其尤显著者次第于篇
　　预备志序
　　书檄志
　　唐陆贽有言动人以言所感已浅言又不切人谁肯懐故奉天所下诏令贽所草定虽武夫悍卒读之莫不流涕徳宗反正贽力居多今夷狄内讧王室危坠九庙陷于兵火而存亡未可知二圣幽于沙漠而安否不得逹卒伍化而为盗贼丁农转而为甲兵商贾阻絶而不通士夫奔窜而失职西北残于金革而民情离东南困于调发而物力匮将帅偃蹇莫相统一州县委靡莫相维持此诚国家危急天意人心去就之际也幸有贤主总兵于外可以系天下之心则夫传檄四方号令逺迩以援中都以援海防言不得不切意不得不深辞不得不尽诚不得不至庻几人心感而天意回大济生灵再安宗社真今日之急务也诗曰辞之辑矣民之洽矣辞之怿矣民之莫矣辞之不可已也如是应书檄之作皆当以陆宣公为法作书檄志
　　事宜志
　　易曰化而裁之谓之变推而行之谓之通举而措之天下之民谓之事业夫事业之措于天下亦贵于变而通之以尽利不失时宜而已况乎遭非常之故而可以常法待之哉祖宗削平僣乱混一区宇监唐之而销藩镇之权出治以文而偃天下之武典章文物之所布纲纪号令之所施固足以维国势而措天下于泰山之安至于崇宁大观宣和之间宰辅非人托绍述之名为保宠之术耗蠧邦财斩刈民力士风益壊军政不修败欢盟结邉衅迨宣和之末天下之极矣故夷狄得以乘其间以陵中国直犯京阙初无藩篱頼渊圣皇帝新即大位人心欣戴同力固守贼以退师是宜朝廷之上一徳协心略他故而以治兵防邉为急务也奈何狙于承平偷惰茍且之风恬不加恤议论规画稍越故常则阻难排抑不得施行而懐奸希进者又从而宻譛而巧诋之以是为非变白为黒惑乱人主之听更相倾陷以取宠禄又甚于崇观宣政之时其意以为突骑必不深入借使深入不过割地厚赂而已遂使金人无所忌惮一嵗之内再围帝城君父播迁生灵涂炭朝廷号令半年不闻四方盗贼所至蜂起岂非胶柱鼓瑟不知通变小人之祸至于此哉以今日而望去年则人情国势其不相侔何啻数十百倍然而犹有可为者祖宗徳泽在人者深天下士民未有离志故京城之故出于夷狄而非出于中原州县之盗出于溃兵而非出于民庻诚能观今之势度事之宜收士用安民心选任将帅整治军旅枕戈尝胆励勾践之心布衣帛冠行卫文之政则恢复宗社保全邉疆以报不共戴天之讐以雪振古所无之耻有不难也昔少康以一旅之众灭浇羿而祀夏配天不失旧物光武以数千之卒破寻邑而克清大憝致汉中兴况我有宋土宇之广幅贠万里生齿之众士民犹足用哉夫事贵知变而谋贵先定故韩信之説高祖以收三秦卒成垓下之功孔明之説刘备以取巴蜀卒成鼎足之势管仲説小白以寄军政而为五伯长商鞅説孝公以令必行而为七国雄其谋皆定于始见之时况欲加于数子者乎虽然任之不専信之不笃而使小人得以间之则虽使伊周复生恐亦不能有所补也取事之宜于今者次第而条陈之以备一日之用作事宜志
　　人物志
　　昔晋祚中絶中原陷于夷狄元帝渡江兴于江左有王导以为腹心有周顗刁协戴若思以为股肱有贺循顾荣以从人望有周访郗鉴甘卓以据要地有刘琨祖逖以恢逺略及其后也辅相如谢安将帅如谢方镇如陶侃温峤皆世不乏人故能缔搆群材赞襄中兴祀晋配天不失旧物抗石勒之锋败苻坚之师折王敦之逆平苏峻之难保有东南垂百余年人物之不可无也如是今宗社艰危河北河东之地弃而不保或遂陷于敌讐或割据于豪杰则逼迩畿甸汴不可都其势必有廵幸之事以权一时之宜而济其急然而人物之衰未有甚于此时也前日失谋败国妨功害贤之人既不可复用而名望在人屈指无几任方伯连率之职者率皆妄庸处州县冗散之中者未易识防则今之人物所以为辅相帷幄之臣所以为侍从论思之官所以充台谏献替之任所以当师帅抚御之选所以膺守令牧养之寄所以将监司按察之权当何自而取之以祖宗涵养之久天下衣冠之众固不可厚诬以为无人然而事廹势急兼收并用弃瑕録善舎短求长欲得真贤实材相与协力而扶持之使士夫不复事虚名而收实效官司不复行虚文而施实绩民庻不复听虚诏而被实恵夷狄不复侮虚声而畏实威则求之不可不广择之不可不精任之不可不専信之不可不笃庻几可以济危圗安拨乱反正以刷亘古所无之耻以报不共戴天之讐诚今日莫急之先务也姑取平日之所知及得于众论者人物姓名著之于篇以备缓急作人物志












　　梁谿集巻一百三十六
　　钦定四库全书
　　梁谿集巻一百三十七　　　宋　李纲　撰序四
　　汉唐三帝纪要録序　小字华严经合论后序送萧建功秀才归临江序
　　迂论序　　　　　　湖海诗集序【见第十七巻】唐朝贤将传序
　　雪峯真歇了禅师一掌録序
　　汉唐三帝纪要録序
　　臣窃观自昔人主履创业中兴之运必有英伟之材以断大事然后能戡难定功而不为小故之所揺必有明哲之智以察至理然后能听言用人而不为异説之所惑必有寛大之量以保众然后规模宏逺而足以济天下必有诚一之徳以与贤然后终始无间而足以大有为所以肇迹开基兴衰拨乱克大敌建大勲为神民万物主而垂休无穷者率用此道则汉之高祖光武唐之太宗其人也高祖当秦之亡仗三尺劒驱驰马上以与项籍争天下相持于荥阳成臯间败师跳身者屡矣然气不为之挫而卒亡楚凡五年而定帝业光武起南阳以数千乌合之卒破寻邑百万之师仗节渡河﨑岖于赵魏之郊危亦甚矣然志不为之沮故卒能破铜马赤眉之属而汉以再兴太宗乘隋之乱起太原而定闗中擒建徳世充之徒皆身履行阵冒矢石而不惧征伐四克遂有天下此英伟之材三帝之所同也高祖知人善任使听言如不及将韩信于行伍得陈平于亡命防足挥洗揖郦生之説辍食吐哺纳子房之策樊哙一言则还军防上娄敬一言则趋驾闗中故能因羣策以屈羣力而大功以成光武指授诸将各当其任料敌决胜明见万里之外冯异获于俘执而建方面之勲邓禹杖策谒于军门遂定大计采耿弇之谋而起兵上谷听邳彤之计而不弃信都故能威谋靡抗动輙如志而太宗之任贤使能好谋纳谏又卓然过人逺甚此明哲之智三帝之所同也司马迁称高祖常有大度寛仁爱人意豁如也而马援亦称光武恢宏大度同符高祖乃知帝王之自有真而史称太宗亦言聪明英武有大志而能屈节下士则寛大之量三帝皆然高祖天资慢侮然待萧曹子房陈平宻侍帷幄如左右手光武推赤心置人腹中其待寇邓耿贾皆出入卧内如子弟然太宗尤推诚以任人有上防论房龄者帝曰是欲离间吾君臣邪斥岭表尝赐李靖手诏曰军事一以委卿吾不从中制则诚一之志三帝皆然夫有明哲之智而英不足以济之则足于谋而寡于断有英伟之材而明不足以察之则寡于虑而伤于専英明备矣而寛大之量未宏诚一之志未着则亦未足以优于天下故四者兼备徳盛业钜则能混一区宇身致太平者高祖光武太宗是也四者不备各有所长则能割据一方粗成霸业者魏武吴蜀之主是也由是推之自古创业中兴之君概可观矣至于英不足而为弱明不足而为暗无寛大之量而狭小无诚一之志而多疑则亡国衰世之君靡不由此恭惟皇帝陛下英明之姿寛诚之徳得于天纵与神为谋而臣幸获日侍轩墀仰闻圣训窃叹絶徳清光非臣下所能跂及然而绍膺大统适当国步艰难夷狄强盛之日百度未举四方未宁谓宜深考汉之高祖光武唐之太宗所以创业中兴者神明自得圣心循焉以驭驾群材制胜克敌拨乱世而反之正则我宋中兴之功不难也臣輙不自揆取三帝之行事散在诸传及他史者次第编集删其繁文掇其大节纂成一书目之曰汉唐三帝纪要録敢尘睿听以备乙夜之览庻几萤爝之光禆日月之照烛涓埃之细助海岳之深崇以古为鉴揆今之宜或有取焉非独臣之幸也实天下之幸也臣谨序
</div>
    <div class="pagination">
<a href="梁谿集_page83.html">上一页</a><span>...</span><a href="梁谿集_page79.html">79</a><a href="梁谿集_page80.html">80</a><a href="梁谿集_page81.html">81</a><a href="梁谿集_page82.html">82</a><a href="梁谿集_page83.html">83</a><span class="current-page">84</span><a href="梁谿集_page85.html">85</a><a href="梁谿集_page86.html">86</a><a href="梁谿集_page87.html">87</a><a href="梁谿集_page88.html">88</a><a href="梁谿集_page89.html">89</a><span>...</span><a href="梁谿集_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
