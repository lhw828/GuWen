<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 47 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 47 页/共 101 页</h1>
    <div class="content">
　　右标神滩

我生之初尚无为，我生之后逢明时。一念乾乾兮惟微惟几，日复日、月复月兮三百六十六，惟期天德纯不已兮先天不违。三叹继发兮过绵津，於乎绵绵大道兮畴问津。

　　右绵津滩

我生之初尚无为，我生之后逢明时。预禁逸欲，亲正人兮辅弼丞疑。熏陶德性兮心身不设乎邪奇。四叹发兮过大料，大畜大德兮化神妙。

　　右大料滩

我生之初尚无为，我生之后逢明时。懿文德兮娴文词，多修服美兮光陆离，进慎德兮曰力行之。五叹发兮过小料，丞相嗔兮东噪叫。

　　右小料滩

我生之初尚无为，我生之后逢明时。曰天下大舶兮正尔柁桅，同载共济兮曰惟舟师。人与存亡兮曷破凿之？自流罔觉兮知者其谁？六叹发兮武索之滩，朽索不武兮六马弗闲。

　　右武索滩

我生之初尚无为，我生之后逢明时。申圣学兮明微，大路孔一兮行之不疑。恐中道兮有其惑之，谓天盖高兮鉴余私。七叹发兮滩曰晓，旭日升兮下土皎。

　　右晓滩

我生初居无何，我生后明时遘。曰敛精神兮已久祷，天下平兮四灵奏，元良贞兮邦本固。八叹也歌兮登昆仑，明有礼乐幽鬼神。

　　右昆仑滩

我生之初尚无为，我生之后逢明时。饥知食兮寒知衣，世嚣嚣兮莫知由。斯衣食不继兮身死次之，学暂止息兮心死莫大矣。吁其悲！谓衣食为矫兮谓死为乐，滔滔不疑。九叹度兮滩曰梁，我忧深兮浩叹长。

　　右梁滩

我生之初尚无为，我生之后逢明时。逢明时兮不得一有为，谓我何求兮孰知我心之悲？久淹留兮欲归不归，浮海知裁兮，将去此其安之？十叹滩过兮清洲，四海为家兮四夷，思不果兮迟迟。

　　右清洲滩

我生之初尚无为，我生之后逢明时。日月照临天无私，奉三无私有蔽之。怅五百兮昌期，天欲平治兮舍我其谁？十一叹兮过铜盆，覆大照兮谁之愆？

　　右铜盆滩

我生之初尚无为，我生之后逢明时。世滔滔以诡随，咸怨老兮嗟卑。思行道兮犹非，我心忧兮谁知？谓饕餮为贤兮，夷齐为痴。十二叹兮过洛濑，挽天瓢兮一洗之。

　　右洛濑滩

我生之初尚无思，我生之后逢大有为。天德王道兮进彤墀，曰纯正有本兮蒙天鉴知。二竖为殃兮天乎奚施？纯德罔息兮大化四驰。(之)[十]三叹兮过大壶，扣天阙兮惴怒涛。

　　右大壶滩

我生之初尚无思，我生之后多忧虞。忧虞兮何为？四代礼乐兮百王师。郑声不淫兮佞人不岐，(郡)[群]辟职职兮尧舜(葬)[垂]衣。十四叹兮滩过狗脚，听听多狗兮声闻四国。

　　右狗脚滩

我生之初尚无为，我生之后多忧思。我之思兮在彤墀，圣躬万福兮圣学日跻。猗贤相兮夹辅帝帷，朝讲幄兮日日时时，臣远江湖兮顾虑多遗。十五叹兮小壶滩，外臣巢由兮思克艰。

　　右小壶滩

我生之初尚无为，我生之后逢明时。明时兮如何？思我思兮在南畿。殴贪吏兮毁淫祠，抚安人民兮恭命保厘。禁(灾)[焚]祸兮义冢规，恤士困兮正鄙夷。躬劝(豊)[农]兮麦秀岐岐，人谓不然兮赤子畴依。十六叹兮过天柱，天柱不支兮民困窭。

　　右天柱滩

我生之初尚无为，我生之后逢明时。我所思兮在四夷，恭惟明时兮命讨无私。从天下兮堂堂之章、正正旗。孰敢不恭命兮尔战尔圻，帝高拱兮无为。十七叹兮过横弦，弦横兮牛马归。思横弦，帝威宣。

　　右横弦滩

我生之初尚无为，我生之后逢明时。思垂拱兮无为，思天地平成兮禹执玄圭，思四灵呈祥兮苑龙麒，思九肋瑞世兮瑞无穷期。十八叹兮过鳖滩，我歌终兮天临平澜。

　　右鳖滩

访故友谢天锡茶业为墓祭帖付乡老古世祯

照得故友葵山隐者谢君佑天锡，清修励行，在白沙先师之门，甚有翼道之功。不幸贫病而故，久不克葬。本职曾为亲往葬於葵山，而其子宗连被其侄谢炜谋没，人莫伸冤。今荒冢无食，茶业为他人主之，甚可哀痛。访得原日茶利存者，归於梁仲豪等，合写票帖，差本役前去新会县古劳都太平村，根询本人匿业，呈官追给，托一斋人主管坟墓收茶利，每年二次祭扫，以慰阴灵，庶称一乡敬贤之意，人心安而风俗厚矣。须票。

杭城别沉汝渊行

道行临别嘱我言，须将麓事付汝●●●●●●●●●●未尝●一缗，儿童皆信司马君。艾陵积●●十春，彻底冰玉兼清温。大道可受不可传，忘助一[者]合自然。亥子之际是天根，中夜一气如初春，安得此道还浑沦？吁嗟吁嗟艾陵子，无穷宇宙在一肩，不辞任重起斯文。

天关精舍甫成寄怀觉山侍御六言

讲堂一[悟]天开，上起亭云高台。台下三千弟子，梦想觉山归[来]。

素轩长言有序

　　　素轩者，增邑贰尹刘应言永之严君也。少抱经济之学，谢黉宫，归隐於安成，名其所居之轩曰素。夫素也者，先天之质也，学者学此而已。吾爱其名，将求其实。少汾冼子质之，为之作长言。

庐陵之西古安成，中有高士埋其名。胸藏经济不肯试，高谢泮宫归濯缨。诸侯不能知，天子不得征。隐居开轩名曰素，吾方邂逅於层城。墨丝不染羲白贲，视履坦坦幽人贞。一见与语得心素，夫然后知斯名之称情。逐子来饮相江水，罗浮三月万花生。寿筵天●对石楼，轩辕王葛皆酒俦。邦人●●刘氏子，上●称觞，下堂戏彩。世间此乐谁匹休？嗟哉刘氏为有子。立身治民才且优，讵如世人种种危身辱亲贻亲忧？

大言书蓝生挽诗册端

中离子携潮生数人来，馆予朱明之洞。蓝生病卒，则为之请挽诗曰：「其父母将戚之，卒於外，情有不堪，否则无慰之，乡人且惑焉，否则无以释之惑也。」甘泉子曰：「何哉？所谓戚与惑者。吾为子大言之，可乎？」甘泉子曰不乐居互乡，将欲遨游吴楚闽粤之间，登歌於祝融，泛滥於洞庭，息徒於福山，以止武夷焉。或曰：「公老矣，不可远游也。」曰：「予将谓为吾虑毙於道路乎？舜禹大圣人也，舜卒於苍梧之野，禹卒於会稽，旅毙何伤乎？古有达者，摇大铃，荷长锸而歌游，死则掘土而裸埋焉，又何谓也？」请闻焉。曰：「吾又为子大言之。吾将以宇宙为家，万物为体，阴阳为气，日月为终始，天地为棺椁，何有内外？何有远近？张子曰：『知死而不亡者，可以语性。』其几矣。是犹不足以慰以释乎？若夫挽诗，则吾素未之能焉，吾能以慰释其父母乡人之戚与议而已矣。」「何居？」曰：「子不闻乎？『子於是日哭，则不歌。』邻有丧，不相杵；里有丧，不巷歌；而可有挽诗乎？是故挽诗，吾未之能焉。无已，则为明聚散一体之理，通乎昼夜之道，俾归为其父母慰戚，为其邻人释惑焉耳矣。蓝生死而不亡，其亦可以知此乎！」

信之水三言

信之水，不可舟。臭厥载，津人愁。一苇航，乘桴浮。

书白沙先生浴日亭诗墨刻后

此吾师石翁先生手书浴日亭和东坡之作也，识者以为度越前作矣。夫先生片言只字，皆发於妙道精义之蕴，可以为训，又非特诗人墨客之比也。此本尝刻於关大正氏，而藏之於道士马元清，尝因李鳌峰通府以示予。予久欲书此刻於亭而未能，一旦得之，如遗珠之入手也。遂命善书承差洗瀚摹之入石，竖於亭上。

喜徐生一洙从薛中离於罗浮来见赠之六言

病足闭关谢客，谁带飞云扣门？云是中离弟子，遥宗孺子云孙。
</div>
    <div class="pagination">
<a href="甘泉先生续编大全_page46.html">上一页</a><span>...</span><a href="甘泉先生续编大全_page42.html">42</a><a href="甘泉先生续编大全_page43.html">43</a><a href="甘泉先生续编大全_page44.html">44</a><a href="甘泉先生续编大全_page45.html">45</a><a href="甘泉先生续编大全_page46.html">46</a><span class="current-page">47</span><a href="甘泉先生续编大全_page48.html">48</a><a href="甘泉先生续编大全_page49.html">49</a><a href="甘泉先生续编大全_page50.html">50</a><a href="甘泉先生续编大全_page51.html">51</a><a href="甘泉先生续编大全_page52.html">52</a><span>...</span><a href="甘泉先生续编大全_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
