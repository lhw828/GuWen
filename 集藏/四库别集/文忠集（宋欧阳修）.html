<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 1 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 1 页/共 103 页</h1>
    <div class="content">﻿




　　钦定四库全书　　　　　集部三
　　文忠集　　　　　　　　别集类二【宋】
　　提要
　　【臣】等谨案文忠集一百五十三巻附録五巻宋欧阳修撰修有诗本义已着録案宋史艺文志载修所着文集五十巻别集二十巻六一集七巻奏议十八巻内外制集十一巻从谏集八巻诸集之中惟居士集为修晚年所自编其余皆出后人裒辑各自流传如衢州刻奏议韶州刻从谏集浙西刻四六集之类又有庐陵本京师旧本绵州本宣和吉本苏州本闽本诸名分合不一陈振孙书録解题谓修集遍行海内而无善本盖以是也此本为周必大所编定自居士集至书简集凡分十种前有必大所作序陈振孙以为益公解相印归用诸本编校刋之家塾其子纶又以所得欧阳氏传家本欧阳棐所编次者属益公旧客曽三异校正益完善无遗恨然必大原序又称郡人孙谦益承直郎丁朝佐徧搜旧本与乡贡进士曽三异等互相编校起绍熙辛亥迄庆元庚辰据此则是书非三异独校亦非必大自辑与振孙所言俱不合检书中旧存编校人名姓有题绍熙三年十月丁朝佐编次孙谦益校正者有题绍熙五年十月孙谦益王伯刍校正者又有题郡人罗泌校正者亦无曽三异之名惟巻末考异中多有云公家定本作某者似即周纶所得之欧阳氏本疑此书编次义例本出必大特意存让善故序中不自居其名而振孙所云纶得欧阳氏本付三异校正者乃在朝佐等校定之后添入刋行故序亦未之及欤其书以诸本参校同异见于所纪者曰文纂曰薛齐谊编年庆厯文粹曰熈宁时文曰文海曰文薮曰京本英辞类藁曰缄启新范曰仕涂必用曰京师名贤简启皆广为搜讨一字一句必加考覈又有两本重见而删其复出者如濮王典礼奏之类有他本所无而旁采附入者如诗解统序之类有别本所载而据理不取者如钱镠等传之类其鉴别亦最为详允观楼钥攻媿集有濮议跋称庐陵所刋文忠集列于一百二十巻以后首尾俱同又第四巻劄子注云是歳十月撰不曽进呈检勘所云即指此本以钥之博洽而必引以为据则其编定精宻亦槩可见矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　文忠集原序
　　夫言有大而非夸达者信之众人疑焉孔子曰天之将丧斯文也后死者不得与于斯文也孟子曰禹抑洪水孔子作春秋而予距杨墨葢以是配禹也文章之得丧何与于天而禹之功与天地竝孔子孟子以空言配之不已夸乎自春秋作而乱臣贼子惧孟子之言行而杨墨之道废天下以为是【二字一作是为】固然而不知其功孟子既没有申商韩非之学违道而趣利残民以厚主其説至陋也而士以是罔其上上之人侥幸一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是丧天下陵夷至于胜广刘项之祸死者十八九天下萧然洪水之患葢不至此也方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰葢公言黄老贾谊晁错明申韩错不足道也而谊亦为之予以是知邪説之移人虽豪杰之士有不免者况众人乎自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子葢庶几焉愈之后三百有余年而后得欧阳子其学推韩愈孟子以达于孔子着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世之不説者哗而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景祐极矣而斯文终有愧于古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯颜纳説为忠长育成就至嘉祐末号称多士欧阳子之功为多呜呼此岂人力也哉非天其孰能使之欧阳子没十有余年士始为新学以佛老之似乱周孔之实识者忧之赖天子明圣诏修取士法风厉学者专治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐乃次而论之曰欧阳子论大道似韩愈论事似陆贽记事似司马迁诗赋似李白此非予言也天下之言也欧阳子讳修字永叔既老自谓六一居士云元祐六年六月十五日叙【绵本作三年十二月】门人翰林学士承防左朝奉郎知制诰兼侍读苏轼撰








　　欧阳文忠公集自汴京江浙闽蜀皆有之前辈尝言公作文揭之壁间朝夕改定今观手写秋声赋凡数本刘原父手帖亦至再三而用字往往不同故别本尤多后世传録既广又或以意轻改殆至讹谬不可读庐陵所刋抑又甚焉巻帙丛脞略无统纪私窃病之久欲订正而患寡陋未能也防郡人孙谦益老于儒学刻意斯文承直郎丁朝佐博览羣书尤长考证于是徧搜旧本傍采先贤文集与乡贡进士曽三异等互加编校起绍熈辛亥春迄庆元丙辰夏成一百五十三巻别为附録五巻可缮写模印惟居士集经公决择篇目素定而参校众本有増损其辞至百字者有移易后章为前章者皆已附注其下如正统论吉州学记泷冈阡表又迥然不同则收寘外集自余去取因革粗有据依或不必存而存之各为之説列于巻末以释后人之惑第首尾浩博随得随刻嵗月差互标注抵牾所不能免其视旧本则有间矣既以补乡邦之阙亦使学者据旧鉴新思公所以増损移易则虽与公生不同时殆将如升堂避席亲承指授或因是稍悟为文之法此区区本意也六月己巳前进士周必大谨书













　　四朝国史本传【淳熙间进】
　　欧阳修字永叔吉州庐陵人四岁而孤母郑氏亲诲之学及冠嶷然有声宋兴且百年而文章体裁犹仍五季余习锼刻骈偶淟涊弗振士因陋守旧论卑气弱苏舜元舜钦栁开穆修辈咸有意作而张之而力不足韩愈遗藁閟于世学者不复道修游随得于废书簏中读而心慕焉昼停飡夜忘寐苦志探必欲并辔絶驰而追与之竝举进士试南宫第一擢甲科调西京推官留守钱惟演器其材不撄以吏事修以故得尽力于学入朝为馆阁校勘范仲淹以言时事贬在廷多论救司谏髙若讷独以为当黜修诒书责之谓不知世间有羞耻事若讷上其书坐贬夷陵令稍徙干徳令武城节度判官仲淹使陜西辟掌书记修笑而辞曰昔者之举岂以为
　　利哉同其退不同其进可也久之复校勘进集贤校理庆厯三年知谏院时仁宗更用大臣杜衍富弼韩琦仲淹皆在位増谏官员修首在选中每进见劝帝延问执政咨所宜行既多所张弛小人翕翕不便修虑善人必不胜数为帝分别言之又上朋党论其略以为小人无朋惟君子则有之小人所好者利禄所贪者财货当同利之时暂相党引及见利而争先则反相贼害虽兄弟亲戚不能相保故曰小人无朋君子则不然所守者道义所行者忠信所惜者名节以之修身则同道而相益以之事国则同心而共济终始如一故曰君子有朋纣有臣亿万惟亿万心可谓无朋矣而纣用以亡武王有臣三千惟一心可谓大朋矣而周用以兴葢君子之朋虽多而不厌故也修天性疾恶论事无所回隠人视之如仇而愈奋励不顾帝独奬其敢言面赐五品服顾侍臣曰如欧阳修者何处得来同修起居注遂知制诰故事必试而后命诏特除之奉使河东自西方用兵议者欲废麟州以省餽饷修曰麟州天险不可废废之则河内郡县民皆不安居矣不若分其兵驻竝河诸堡缓急得以应援而平时可省转输于策为便由是州得存又言忻代岢岚多禁地废田愿令民得耕之不然将为虏有朝廷下其议久乃行嵗得粟数百万斛使还防保州兵乱以为龙图阁直学士河北都转运使陛辞帝曰勿为久留计有所欲言言之对曰臣在谏职得论事今越职而言罪也帝曰但言之毋以中外为间贼平大将李昭亮通判冯博文私纳妇女修捕博文系狱昭亮惧立出之兵之始乱也招以不死既而皆杀之胁从二千人分诸郡富弼为宣抚使恐后生变将使同日诛之与修遇于内黄夜半屏人告之故修曰祸莫大于杀已降况胁从乎既非朝命脱一郡不从为变不细弼悟而止杜衍等相继罢去修上疏曰此四人者天下皆知其有可用之贤而不闻其有可罢之罪小人欲广陷良善必指为朋党欲动摇大臣必诬以颛权葢善人少过唯指以为党则可一时尽逐今四人一旦罢去臣为朝廷惜之于是邪党益忌修因其孤甥张氏狱傅致以罪左迁知制诰知滁州居二年徙州颍州复学士召判流内铨时在外十一年矣帝见其髪白问劳甚至又有诈为修奏乞汰内侍为奸利者其羣皆怨怒谮之出知同州帝纳吴充言而止迁翰林学士于是富弼韩琦复用庆厯故臣稍集士大夫知天子有致治之意相贺于朝修乞蔡州去帝复纳刘敞赵抃之言而止奉使契丹其主命贵臣四人押燕曰此非常制以卿名重故尔知嘉祐二年贡举时士子尚为险怪竒澁之文号太学体修痛排抑之凡如是者辄黜毕事向之嚣薄者伺修出聚噪于马首街逻不能制然屋之习从是遂变加龙图阁学士知开封府承包拯威严之后简易循理不求赫赫名京师亦治旬月改羣牧使在翰林八年知无不言河决商胡北京留守贾昌朝欲开横垅故道回河使东有李仲昌者欲导入六塔河议者莫知所从修以为河水重浊理无不淤下流既淤上流必决以近事验之决河非不能力塞故道非不能力复但势不能久耳横垅功大难成虽成将复决六塔狭小而以全河注之濵徳博必被其害不若因水所趋増隄峻防疏其下流纵使入海此数十年之利也宰相陈执中主昌朝文彦博主仲昌竟为河北患狄青为枢宻使有威名帝不豫讹言籍籍修请出之于外以保其终嘉祐元年水灾修上疏曰陛下临御三纪而储宫未建昔汉文帝初即位以羣臣之言即立太子而享国长久为汉大宗唐明宗恶人言储嗣事不肯早定致秦王之乱宗社遂覆陛下何疑而久不定乎其后建立英宗葢原于此五年拜枢宻副使六年参知政事英宗未亲政皇太后御帘大臣奏事间有未可修必力抗是非台谏官至政事堂所论或矫异他执政未及言已面折其短朝士建白利害及凡所求请必明告之曰某事可行某事不可行以是怨诽益众帝将追崇濮王命有司订义皆谓当称皇伯改封大国修引丧服记以为为人后者为其父母服降三年为期而不没其父母之名以见服可降而名不可没也若本生之亲改称皇伯歴考前世皆无典据进封大国则又礼无加爵之道故中书之议不与众同太后出手书许帝称亲尊王为皇王夫人为后帝不敢当于是御史吕诲等六人争论不已指修为主议皆被逐惟蒋之竒之説合修意修荐为御史众目为奸邪之奇患之则思所以自解修妇弟薛宗孺有憾于修造帷薄不根之谤摧辱之展转达于中丞彭思永思永以告之竒之竒即上章劾修神宗初即位欲深谴修访于故宫臣孙思恭思恭为辨释修杜门请推治帝使诘思永之竒问所从来辞穷皆坐黜修亦罢为观文殿学士知亳州明年移青州改宣徽南院使判太原府辞不拜徙蔡州修本以风节自持既数困污蔑才年六十即连乞谢事帝辄优诏弗许及守青又以擅止散青苗钱为王安石所诋故求归愈切熈宁四年以太子少师致仕五年薨年六十六赠太子太师諡曰文忠修始在滁州号醉翁晚更号六一居士天资刚劲见义勇为虽机穽在前触发之不顾放逐流离至于再三志气自若不悔也为文天材自然丰约中度其学推韩愈孟轲以达于孔氏着礼乐仁义之实以合于大道其言简而明信而通引物连类折之于至理以服人心超然独骛众莫能及故天下翕然师尊之奬引后进如恐不及赏识之下率为闻人曽巩王安石苏洵洵子轼辙布衣屏处未为人知修即游其声誉谓必显于世笃于朋友生则振掖之死则调防其家好古嗜学凡周汉以降金石遗文断篇残简一切掇拾研稽异同立説于左的的可表证谓之集古録奉诏修唐书纪志表自撰五代史记法严词约多取春秋遗防殆与史汉相上下苏轼叙其文曰论大道似韩愈论事似陆贽记事似司马迁诗赋似李白识者以为名言中子棐棐字叔弼广览彊记能文词年十三时见修着鸣蝉赋侍于侧不去修抚之曰儿异时必能为此因书以遗之用廕为秘书省正字登进士乙科念父老不肯仕强之乃调陈州判官终不行修所为文须人代者多出其手修薨代草遗表神宗读而爱之意修自作也免丧始为审官主簿官制局检详官太常博士主客考功员外郎议者患选人员多请令二十五嵗而试于铨又守选三年而后仕进士特奏名者予之官而不使调选棐曰是非朝廷所以立议本意也且所为议冗官者欲利士人耳今加年而使守选是反害之也所谓特奏名者非他儒人老于屋者也闵其无成而老故予之微官使霑禄而后归今乃授之虚名是终穷之也遂得不变元祐初以集贤校理为著作郎判登闻皷院复徙职方礼部员外郎知襄州曽布执政其妇兄魏泰恃声势来居襄规占公私田园强市买与民争利郡县莫敢谁何至是指州门东偏官邸废址为天荒而请之吏具成牍至棐曰孰谓州门之东偏而有天荒乎却之众共白曰泰横于汉南久今求地而缓与之且不可而又可却邪棐竟持不与泰怒谮于布徙之潞州旋又罢去夺校理元符末还朝歴吏部右司二郎中以直秘阁知蔡州蔡地薄赋重转运使又为覆折之令多取于民民不堪命防有诏禁止而佐吏惮使者不敢以诏防从事棐曰州郡之于民诏令苟有未便犹将建请今天子徳意深厚知覆折之病民手诏止之若有惮而不行何以为长吏命即日行之未几坐党籍废十余年卒年六十七史臣曰由三代以降薄乎秦汉文章虽与时盛衰而蔼如其言晔如其光皦如其音葢均有先王之遗烈涉晋魏而弊至唐韩愈氏乃复起唐之文涉五季而弊至修复起阏百川之頽波导之东注斯文正传追步前古匹夫而为百世师一言而为天下法此两人足以当之愈不极于用修用矣而不极其至然国朝文风彬彬至今修之功学士大夫相与尸而祝之可也



　　文忠集本传
　　文忠集年谱
　　真宗景徳四年丁未
　　是岁皇考崇国公观为绵州军事推官六月二十一日寅时公生
　　大中祥符元年戊申
　　大中祥符二年巳酉
　　大中祥符三年庚戌
　　是岁崇公终于泰州军事判官公叔父时
　　任随州推官因卜居焉公母夫人郑氏年方二十九携公往依之遂家于随贫无资以荻画地教公书字稍长多诵古人篇章使学为诗叔父后歴阆州推官江陵府掌书记仕至二千石终都官员外郎
　　大中祥符四年辛亥
　　是岁崇公于吉州吉水县泷冈【其后至和元年析吉水县之报恩镇置永丰县遂永丰】
　　大中祥符五年壬子
　　大中祥符六年癸丑
　　大中祥符七年甲寅
　　大中祥符八年乙卯
　　大中祥符九年丙辰
　　公年十嵗在随家益贫借书抄诵州南大姓李氏子好学公多游其家于故书中得唐韩昌黎文六巻乞以归读而爱之为诗赋下笔如成人都官曰竒童也它日必有重名
　　天禧元年丁巳
　　天禧二年戊午
　　天禧三年己未
　　天禧四年庚申
　　天禧五年辛酉
　　干兴元年壬戌
　　二月仁宗即位
　　仁宗天圣元年癸亥
　　是嵗公应举随州试左氏失之诬论其略云石言于晋神降于莘内虵鬬而外虵伤新鬼大而故鬼小人已传诵坐赋逸官韵黜
　　天圣二年甲子
　　天圣三年乙丑
　　天圣四年丙寅
　　公年二十自随州荐名礼部
　　天圣五年丁卯
　　是春试礼部不中
　　天圣六年戊辰公年二十二
　　是嵗公携文谒胥学士偃于汉阳胥公大竒之留置门下冬携公泛江如京师
　　天圣七年己巳公年二十三
　　是春公从胥在京师试国子监为第一补广文馆生秋赴国学解试又第一
　　天圣八年庚午公年二十四
　　正月试礼部翰林学士晏公殊知贡举公复为第一三月御试崇政殿公甲科第十四名五月授将仕郎试秘书省校书郎充西京留守推官
　　天圣九年辛未公年二十五
　　三月公至西京钱文僖公惟演为留守幕府多名士与尹洙师鲁梅尧臣圣俞尤善日为古文歌诗遂以文章名冠天下初胥公许以女妻公是嵗亲迎于东武
　　明道元年壬申公年二十六
　　是春及秋两游嵩岳秋尽从通判谢绛奉御香告庙也礼毕同游五人皆见峭壁大书神清之洞【详见附録后谢希深与梅圣俞书】公又尝行县视旱蝗
　　明道二年癸酉公年二十七
　　正月以吏事如京师因省叔父于汉东三月还洛夫人胥氏卒时生子未逾月九月庄献刘后庄懿李后祔葬定陵公至巩县陪祭十二月进阶承奉郎
　　景祐元年甲戌公年二十八
　　三月西京秩满归襄城五月如京师防前留守王文康公曙入枢府荐召试学士院闰六月乙酉授宣徳郎试大理评事兼监察御史充镇南军节度掌书记馆阁校勘三馆秘阁所藏书多脱谬七月甲辰诏委官编定仿开元四部着为总目公预焉是嵗再娶谏议大夫杨公大雅女
　　景祐二年乙亥公年二十九
　　是嵗七月公同产妹之夫张龟正死于襄城谒告视之九月夫人杨氏卒
　　景祐三年丙子公年三十
　　是嵗天章阁待制权知开封府范仲淹言事忤宰相落职知饶州公切责司谏高若讷若讷以其书闻五月戊戌降为峡州夷陵县令公自京师沿汴絶淮沂江奉母夫人赴贬所十月至夷陵
　　景祐四年丁丑公年三十一
　　三月谒告至许昌娶薛简肃公奎女是夏叔父都官卒九月还夷陵十二月壬辰移光化军干徳县令
　　寳元元年戊寅【十一月改元】
　　三月赴干徳是嵗胥夫人所生子夭
　　寳元二年己卯公年三十三
　　二月知制诰谢希深绛出守邓州梅圣俞将宰襄城与希深偕行五月公谒告徃防留旬日而还六月甲申复旧官权武成军节度判官防公事公自干徳奉母夫人特次于南阳冬暂如襄城
　　康定元年庚辰【二月改元】公年三十四
　　是春赴滑州时范文正公起为陜西经略招讨安抚使辟公掌书记辞不就六月辛亥召还复充馆阁校勘仍修崇文总目十月转太子中允癸巳同修礼书是嵗子发生
</div>
    <div class="pagination">
<span class="current-page">1</span><a href="文忠集（宋欧阳修）_page2.html">2</a><a href="文忠集（宋欧阳修）_page3.html">3</a><a href="文忠集（宋欧阳修）_page4.html">4</a><a href="文忠集（宋欧阳修）_page5.html">5</a><a href="文忠集（宋欧阳修）_page6.html">6</a><span>...</span><a href="文忠集（宋欧阳修）_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
