<!DOCTYPE html>
<html>
<head>
    <meta charset="UTF-8">
    <title>云溪居士集 - 第 7 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪居士集 - 第 7 页/共 17 页</h1>
    <div class="content">　　和纯翁闻新鴈
　　出门无绪看飞蓬入夜还惊度早鸿塞外长芦应已断天涯尺素竟难通青荧疎幌遮寒烬悉窣髙梧弄夕风今夜只应欹枕后梦魂随汝到江东
　　和都城腊日雪
　　同云为瑞上圆清腊日飞花落帝城双阙渐迷鸳瓦碧九街匀罩麴尘轻戴溪有月舟方逺袁巷无人路自平却爱马卿词赋好梁园一座尽知倾
　　和髙邮监税李光道承务
　　论交未必须白头邂逅相逢辖屡投识似方诸能鉴物言非蘐草自忘忧诗书已见勤追琢筦库何妨暂滞留但喜荒斋得佳咏清风和气日休休
　　兰玉才华夙有芳防谦髙韵慕循墙风流自与迂疎厚澹泊应须气味长屡见清谈能破的行看素业骤成章日生鞅掌虽无尽投隙当来语大方
　　落帽山
　　落帽山头雨脚长消愁还是感河阳劳歌不解凄凉意小饮难投酩酊乡共恨今秋辜防菊相期来嵗沃霞觞须知四美人间少一笑千金未昜偿
　　夀蔡大资
　　岩岩巨镇瞻维岳落落乔松栋榦姿物外风神时逺鹤几先识断世元还逢周寝占熊旦恰是商岩肖象时愿醖东溟为夀酒一年一献一瑶巵
　　项王庙
　　刘氏功名未足多谩将带砺指山河楚宫一夜虽虚垒汉殿百年还艺禾今日祠堂皆寂寞当时江水自逶迤有灵若忆生前事应悔初为葢世歌
　　用韵赠陈县丞
　　明明真理与时纷曽把清心仔细论百虑已知归妙道一尘无复寄灵根时来或可纡蓝绶兴尽还思杜席门异日傥能追逸驾相忘不必近林园
　　湖南运使程大卿夀
　　时来嘉防一阳新庆属髙门诞哲人杞梓挺材周世用珪璋含德足天纯酒熏爱日凝和气香触寒梅发早春宻运隂功方寸地黙増遐算有明神
　　崇宁元年五月十六日天汉桥月下闲步
　　闲来歩月上银潢天宇无尘夜色凉双阙髙寻佳气耸三街平衬绿槐长沈沈琳馆东西迥褭褭珠楼左右光归去不须寻蜀客莫教知到斗牛傍
　　髙邮张生出所得诗画一轴求余作诗因书
　　千岩秀处有扁舟不驾樵风欲五秋金咮未应甘腐防霜翎时自下昆邱尘埃漠漠长扄户云月漫漫独倚楼好事古来常恨少碧霄清思为君捜
　　宿西禅寺诗
　　湖湘防涉今犹近淮海漂流昔早曾扰扰未能逃鞅掌星星秪见变鬅鬙驱车旷野犹飞雪税驾闲窓已上灯瓶锡不移縁累息须知人世尽输僧
　　送道守董朝散
　　香穗氤氲杂瑞烟条风新转早春天桑蓬庆集侯门日铜竹荣居郡閤年清晓十分圆玉寒宵万斛照金莲祝诗聊致官曹意上古灵椿自八千
　　钱秀才索诗用韵酬之
　　新诗字字脱埃尘几效中郎叹受辛他日合为仙桂客此时何愧布衣身更无狐貉原非耻直有箪瓢不是贫雾豹南山饥不下未慙尺蠖解求伸
　　次韵和潭州尹节推陪同年运使大卿知府安抚少卿知郡大夫饮防
　　一声浑化未来宫当日聨飞真乘龙策足津途趋要切掞庭华藻称纎秾青云荣贯谁同得白首朋樽此幸逢乐事晚生曽未识强赓佳句想形容
　　题朱中老宣德墓亭
　　不矜乡版早为賔不叹恩纶晚及身物识傥来忘世累学随所遇泽吾民鸿防轻举闲刀刃舟壑潜移冷隙尘今日户庭皆似旧共知君有克家人







　　钦定四库全书
　　云溪居士集巻十　　　　宋　华镇　撰
　　今体诗【七言律三十四首】
　　赠孙纯臣居士
　　鼔腹酣歌七十余卧龙山北寄蓬庐满堂常见斑衣舞填巷时来长者车负郭稻田周岁计还家兰圃足晨蔬闲尽日无余事时展青囊一巻书
　　上南都权府提刑孙大监二首
　　声华籍籍冠诸公三十年前淛水东造次谈经皆振玉从容遇事尽成风心逰迥出青尘外名品横飞碧落中畱钥宪台虽重寄方看平歩入鹓鸿
　　抠衣平昔登门下曽许横经近绛纱江上一言氷玉逺天涯长叹水云赊不才漫忝朱为绂承学终慙髪已华今日姓名犹见齿尚因提奬得灵槎
　　舟中望金山寺
　　小山苍翠出江流山上精庐望外幽午影楼台连北固夜声钟磬到扬州客帆飞过朱栏角沙鸟归栖碧瓦沟南去北来长扰扰画桡何日暂迟留【原注二十年间过其下者凡十六次未尝登赏】
　　送徳器移光州仙居令
　　邂逅旧慙无半面追随今恨只三旬髙才锋頴凌长剑和气舒迟压九春百里莫言犹偪仄三年亦可薄经纶古丹应有遗方在好使灵功被此民
　　奉酬刘令见懐
　　世路差池懒自嗟眼前随分过年华山中寻药援青嶂海上将鸥踏浅沙懐旧爱君交态厚题诗寄我素封斜争知节物随人冷十月东篱未有花
　　腊后感懐和光道韵
　　逹人蔑视千钟禄曲士惊谈五石瓢腊尽自怜春气近月明谁念美人遥铅华次第开梅萼金色依稀着柳条莫问隂山更隂处数峯残雪未全销
　　过鲁太师庙
　　余崇寜三年新安四邻五邑乃河南洛阳渑池寿安河清皆有蝗独不入县境冬部夫至都城徃来经由庙下因以赋之
　　汉家循吏得民深素业流风尚可寻愧在盛时操短刃逺来邻壤效鸣琴敢论异事追前事所喜仁心契本心振辔再经驯雉境一瞻道庙想徽音
　　题普照寺
　　刚趂闲情逐队行忽逢萧寺眼前明修廊有防僧趺坐古殿无人雀啄声咫尺都城尘不到寻常林木境还清慿君试问轮蹄客过此如何不解惊
　　髙风
　　一传肯来忘暑月两旬轻举薄云霄非关汉水鱼盈钓不为宜城酒满瓢方外采真欣淡泊人间知足得逍遥髙风可是陶彭泽归去田园为折腰
　　陆彦则索诗寄之四韵
　　解官才喜此身轻忍以防搜损性情疎懒旧来髙叔夜虗闲今日似渊明愿酬美意情虽切强缀狂歌曲不成应有朱侯偷笑我壮年不解请长缨
　　寿柯运使
　　九十韶光才十九髙门曽是弄瑶璋熊罴梦寐当时吉鹤年龄此日长刘晏已知丰外计曹参行见趣归装更看徳善流芳处济济斑衣满画堂
　　晓来迟日上髙堂珠箔玲珑锦席张玉斚腾波行防酒金炉生穗起真香融融喜气凝庭户拂拂歌尘下栋梁许歩桃蹊无以报但祈眉寿献篇章
　　赵防御新辟小斋诗以贻之
　　隐操真全不待山小斋新辟户常关窓延昼白明丹府鑪养春和润玉顔何必金丝喧晓夕祗将槌拂伴虗闲人间兴味元恬淡不见轮飞倦后还
　　代湖南张运使贺蔡右丞
　　髙歩英躔恰妙龄曙华相照有余荣早逢周室遵儒雅亲见文公迓太平可但清标称玉润共知具体得金声庙堂方契千年防侧听康哉语载赓
　　送傅彬老检讨赴宜兴簿
　　不是双翎羽未齐天门欲到失云梯眼前且看神仙府身外休论枳棘栖百草让茶先有味一缻挹水近通携扁舟邂逅须乗兴细看东风罨画溪
　　次韵湖南张运判防春园新亭之什
　　落落长松满古园沈沈碧水侵新轩于今人物情虽别平昔池台迹未昬身外无尘红入座眼前有酒緑盈樽更将好乐无荒意深入无生不二门
　　田家二首
　　莫笑田家物象微柴荆未肯愧朱扉槿篱花发锦歩障莎迳叶齐丝地衣葭苇吟风环竹屋鸳鸯浴水傍苔矶藜黍酒有余味笑看庭隂宻又稀
　　绕舍澄沟玉色方夹隄宻树俨修廊霜迟留得秾隂緑秋冷全无潦水黄独木短桥通别圃攒芦新廪出髙墙终年饱暖人生足何必﨑岖走异乡
　　卜居
　　桑弧蓬矢是男儿故国松楸亦重违架搆自知惟壁立绸缪谁敢羡翚飞桑麻地狭妻孥笑堂庑檐低燕雀稀清世薄才何所用求田问舍未应非
　　诗酒六首
　　大雅读书勤苦外肯来文防盍簮中诅盟吾欲出三物续社君当图九翁緑橘未题霜降颗黄杨才长闰余丛后成若授兰亭例金谷樽看谁罚空
　　文力尤能草上风后生横槊鬭诗中诸君共利先登将一我甘为左次翁水至细流皆入海材为直木必由丛笔端衮衮淳于伙未觅膏油炙毂空
　　辞宦各归千里外满城不出数家中得诗夜共嘲骚客次韵时来寄子翁已分鹭鸾垂翠葆尚能鱼目鬭珠丛人生闲里还无此白首光隂过莫空
　　已在渊明归去后只消长庆醉吟中诗名未到出蓝者酒徳忘为垂白翁刻烛分题喉毎噤挥杯多酌指如丛拦街拍手儿童笑十日醒无一日空
　　残醉偶思京辇下戯言堪入和章中词因公度李道可印借梦卿成孺翁荒怪定逾诗律外风流谁笔笑林丛张而不弛非文武莞尔牛刀未可空
　　商搉文章论要公切云千仞将坛中诗人何地可安我丑妇今朝才拜翁雕玉苦心为楮叶绣衣谩眼束柴丛南邻寄谢梁兵部险韵无劳独断空
　　暖斋诗
　　至足无求触处同小斋和气日冲融几筵已得啸歌地赤白何须绘畵工况有午檐容爱日曽无北户召寒风清心迥出尘埃外讵见髙堂数仞崇
　　雪中寄徐主簿
　　出门四幕云垂地举目千花雪映天况是光隂犹故腊何妨时日在新年不辞登顿行长道但喜丰穰属大田遥羡风流栖枳客一焚檀篆逹诚防
　　次韵酬道州同官雪中召饮
　　千林腊雪缀玫瑰为送丰年好信来有客倚楼吹玉笛何人立马傍银台书斋喜白临纸妆阁惊藏照脸梅清景可怜佳句重为君随分把金杯
　　和石太傅钱清僧舍围炉余时先徃萧山不预其防
　　后进多年仰硕肤相逢如恨日将晡懽懐想不辞醇酎髙论应须出大鑪丽藻旧钦梁上客清风今识汉潜夫初慙不预芝兰列【原注公诗云芝兰相照皆佳士】和得阳春愧已无
　　题畵鹰
　　髙飞逺走可人情上蔡东青旧有名谁在华堂餍鼎俎自甘平野掠柴荆心忧狐兎纷难尽眼看豺狼恣不平莫倚丝绳金縼美弓藏鸟尽汝须惊
　　失题
　　暑徃寒来春复秋东西南北一萍浮呉钩越剑虽常淬梁苑秦关祗浪逰场屋同盟多列鼎乡闾小子亦封侯十年下劳萤雪今日明时漫白头
　　失题
　　分宜浪迹学希夷岂合将身渉事为无外纵知皆是幻有中寜免强随时懒于中散人谁觉贫过原思已自知若有一防容定省肯将尘鞅自羁縻
</div>
    <div class="pagination">
<a href="云溪居士集_page6.html">上一页</a><span>...</span><a href="云溪居士集_page2.html">2</a><a href="云溪居士集_page3.html">3</a><a href="云溪居士集_page4.html">4</a><a href="云溪居士集_page5.html">5</a><a href="云溪居士集_page6.html">6</a><span class="current-page">7</span><a href="云溪居士集_page8.html">8</a><a href="云溪居士集_page9.html">9</a><a href="云溪居士集_page10.html">10</a><a href="云溪居士集_page11.html">11</a><a href="云溪居士集_page12.html">12</a><span>...</span><a href="云溪居士集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
