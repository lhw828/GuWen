<!DOCTYPE html>
<html>
<head>
    <meta charset="UTF-8">
    <title>苏诗补注 - 第 85 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 85 页/共 94 页</h1>
    <div class="content">




　　苏诗补注巻四十四
　　钦定四库全书
　　苏诗补注巻四十五　翰林院编修查慎行撰古今体诗四十二首【起徽宗建中靖国元年辛巳春自南安归常州终是年七月】慎按傅纪年录辛巳正月五日先生过南安军作至南安诗王宗稷年谱亦云先生正首过南安有过岭至南安诗今刻本皆无
　　留题显圣寺
　　疎林集晩【一作晓】鸦孤村烟火梵王家幽人自种千头橘逺客来寻百结花浮石巳干霜后水焦坑【一作溪】闲试雨前茶秖疑归【一作不如一】梦西南去翠竹江村【一作边】绕白沙
　　显圣寺【名胜志南安府南康县西三十里有浮石形如覆钟水环其外为上游胜境上有唐时显圣院宋建中靖国辛巳子瞻檥舟访元师题壁诗云云南安志以为南唐保大中建】浮石【注见上】焦坑【志又云焦溪在南康县南三十五里源出锅坑至浮石入章水】雨前茶【苕溪渔隠丛话水拣茶即社前者生拣茶即火前者麤色茶即雨前者学林新编火前谓寒食前雨前谓谷雨前】予初谪岭南过田氏水阁东南一峯丰下锐上里人谓之鸡笼山予更名独秀峯今复过之戏留一絶
　　倚天巉絶玉浮图【一作屠】肯与彭郎作小姑独秀江南知有意要三二别四三壶【一本作要令人别四方壶讹】
　　田氏水阁【南安志南康县东七十步有苏步坊苏子瞻南迁经此过田如鼇六经堂留题因名坊侧有井深而冽石底如盘九窍泉自中涌出】鸡笼山【志又云独秀峯在县东南二十五里俗名鸡笼山下有龙湫】三壶【拾遗记三壶海中三山也一曰方壶则方丈也二曰蓬壶则蓬莱也三曰瀛壶则瀛洲也形如壶器上广下狭而方按燕丹子云髙欲令四三王下欲令六五伯困学纪闻云四三坟六五典三二曜六五纬先生此诗结句正同此解二别谓大别小别三壶谓方壶蓬壶瀛壶也】寄题潭州徐氏春晖亭
　　曈曈晓日上三竿客向东风竞【别本作竟讹】倚栏穿竹鸟声惊步武入檐花影落杯盘勿嫌步月临圃冷笑乘槎向海滩胜概直应吟不尽慿君寄与画图看
　　慎按此诗施氏原本不载据外集编南归度岭巻中今从之
　　乞数珠赠南禅湜老
　　从君覔数珠老境仗消遣未能转千佛且从千佛转儒生推变化干防数大衍道士守牝龙虎看舒巻我老安能为万刦付一喘嘿坐阅尘界往来八十反区区我所寄蹙缩蚕在茧适从海上囘蓬莱又清浅
　　数珠【翻译名义鉢塞莫或云阿利叱迦二合此云数珠木槵子当贯一百八个常自随身志心称佛陀达摩僧伽乃过一子具如彼经】南禅【按本集有防州崇庆院藏经记序湜长老剏建寺南禅即崇庆也考志亦名亷泉院】湜长老【注详本巻清隠老下】转佛【翻译名义转佛心中化他之法度入他心名转法轮】
　　郁孤台【公自注再过防州和前韵】
　　吾生如寄耳岭外亦闲游赣石三百里寒江尺五流楚山防有霰越瘴久无秋望断横云峤魂飞咤雪洲晓钟时出寺暮鼔各鸣楼归路迷千嶂劳生阅百州不随猿鹤化甘作贾胡留只有貂裘在犹堪买钓舟
　　郁孤台【注见前】三百里【防州志赣州水在府城北章贡二水会处北流至万安县其间有九滩若上水之信丰宁都石碛尤险故俗称上下三百里赣石孟浩然诗赣石三百里沿洄千嶂间】防守霍大夫监郡许朝奉见和此诗【一本无此诗二字】复次前韵
　　大邦安静治小院得闲游赣水雨巳涨亷泉春未流同烹贡茗雪一洗瘴茅秋秋思生莼鲙寒衣待橘洲扬雄未有宅王粲且登楼老景无多日归心梦几州敢因逃酒去端为和诗留旧箧藏新语清风自满舟
　　霍大夫【防州志霍汉英字子侔绍圣间知防州】许监郡【名失考】亷泉【在防州报恩寺注见三十八巻】
　　赠防州术士谢晋臣
　　属国新从海外归君平且莫下帘帷前生恐是卢行者后学过呼韩退之死后人传戒定慧生时宿直斗牛箕慿君为算行年看便数生时到死时
　　卢行者【髙僧传慧能姓卢氏往韶阳遇刘志畧刘有姑恒读湼槃经能听之即为尼辨析中义尼深叹服号为行者】戒定慧【楞严经摄心为戒因戒生定因定发慧】防州【注详本巻再和霍大夫诗虎头州条下】
　　【按此诗五六聨分承三四两句末一句又总结五六章法遒】
　　防州景德寺荣师湛然堂
　　卓然精明念不起兀然灰槁照不灭方定之时慧在定定慧照寂非两法妙湛总持不动尊黙然真入不二门语息则黙非对语此话要将周易论诸方人人把雷电不容细看真头面欲知妙湛与总持更问江东三语掾景德寺【舆地纪胜景德寺刘朱建旧名安天在防州府治东南隅地势夷旷瞰览城南山水梵宇壮丽以间计者二千六百佛像万余黄山谷诗城东宝坊金碧重即此也防州志谓唐德宗贞元三年建所未详】卓然兀然【按卓然精明而念不起兀然灰槁而照不灭二法相反当融为一黄睢道人语也】照寂【楞严经注即寂而照曰妙明即照而寂曰明妙寂则三谛俱寂明则三谛俱照】妙湛总持【楞严经注妙湛賛真谛般若德也总持賛俗谛解脱德也不动賛中谛法身德也即三而一故曰妙湛即一而三故曰总持非三非一故曰不动】黙然【维摩经时维摩诘黙然无言文殊师利叹曰乃至无有文字语言是真入不二法门】
　　次韵阳行先【公自注用郁孤台韵】
　　室空惟法喜心定有天游摩诘原无病须洹不入流苦嫌寻直枉坐待寸田秋虽未【防州志作未入】麒麟阁巳逃鹦鹉洲酒醒风动竹梦断月窥楼众谓元德秀自称阳道州拔葵终相鲁辟谷会封侯用舍俱无碍飘然不系舟阳行先【宋史阳孝本字行先赣州人学博行髙隠于城西通天岩苏轼自海外归过而爱焉号之曰玉岩居士隠遯二十年崇宁中举八行解褐以直秘阁归】元德秀【唐书元徳秀字紫芝母亡以不及亲在而娶不肯婚人以为不可絶嗣荅曰兄有子先人得祀吾何娶焉田汝成志余曰阳行先平生不娶东坡直造其室尝以元德秀呼之居士曰某乃阳城之裔故坡诗众谓元德秀自称阳道州皆谓其无妻也】
　　再用数珠韵赠湜老
　　嗣宗虽不言叔宝犹理遣东坡但熟睡一夕一展转南迁昔虞翻却扫今冯衍古佛既手提诸方皆席卷当年清隠老鹤瘦不喘和我弹丸诗百发亦百反耆年日雕丧但有独角茧时来窥方丈共笑虎毛浅
　　清隠老【本集崇庆禅院藏经纪畧云吾南迁过防州访亷泉入崇庆院于江南壮丽为第一其费二千余万前长老昙秀始作之几于成而寂今长老惟湜嗣成之先生又有湜长老真賛云道与之貌天与之形虽同乎人而实无情彼真清隠何殊丹青日照月明雷动风行夫孰非幻忽然而成此画清隠可谒雨晴据此则清隠当是惟湜之号】虎毛浅【诗浅幭传浅虎皮浅毛也】
　　和犹子迟赠孙志举
　　轩裳大炉鞴陶冶一世人从横落模范谁复甘饥贫可怜方回痴初不疑嘉賔颇念懐祖黠嗔儿与兵姻失身堕浩投老无涯垠囘看十年旧谁似数子真孙郎表独立霜防交重闉深居不汝觌岂问亲与隣连枝皆秀杰英气推伯仁我从海外归喜及崆峒春新年得异书西郭有逸民【公自注阳行先以登真隠诀见借】小孙又过我欢若平生亲清诗五百言句句皆絶伦养火虽未伏要是丹砂银我家六男子朴学非时新诗词各璀璨老语徒周谆愿言敦宿好永与竹林均六子岂可忘从我屡厄陈孙志举【按孙立节字介夫二子一名勰字志康一名勴字志举见防州志】崆峒【防州志空同山在城南六十里一名空山章贡二水夹以北驰一郡之望也山麓周回百里】登真隠诀【旧唐书经籍志登真隠诀六十巻陶景撰】
　　南禅长老和诗不巳故作六虫篇答之
　　鳯凰览德辉逺引不待遣鷾鸸恋庭宇倐忽来千转那将坐井蛙而比谈天衍蠧鱼着文字槁死犹连巻老牛疲耕作见月亦妄喘东坡方三问南禅巳五反老人但目击侍者应足茧最后六虫篇深寄恨语浅
　　【慎按本题云六虫篇而诗中止及五种岂以鳯皇为二耶殊不可解】
　　明日南禅和诗不到故重赋数珠篇以督之二首
　　未来不可招巳过那容遣中间见在心一一风轮转自从一生二巧歴莫能衍不如袖手坐六用都懐巻风雷生謦欬万窍自号喘诗人思无邪孟子内自反大珠分一月细绠合两茧累然挂禅牀妙用夫岂浅
　　风轮转【大集经有风能上有风能下心若念上风随心牵起心若念下风随心牵下转运所作皆是风随心转】
　　朝来取饭化乃是维摩遣全锋虽未露半藏巳曾转说有陋裴頠谈无笑王衍看经聊尔耳遮眼初不巻三咤故自醒一吷何由喘请归视故椟静夜珠当反安居三十年古衲磨山茧持珠尚嘿坐岂是功用浅
　　维摩遣【维摩经汝往上方界分有国名众香佛号香积汝往到彼稽首世尊愿得世尊所食之余当于娑婆世界施作佛事】一吷【庄子道仁义于戴晋人之前犹剑首之一吷也】山茧【翻译名义虫衣谓用野蚕丝绵作衣天竺有国名乌陀粳米欲熟叶变为虫虫则食米人取茧蒸以为绵】用前韵再和霍大夫
　　文字先生饮【公自注谓刘执中】江山清献游典刑传父老尊爼继风流度岭逢梅雨还家指麦秋自惭鸿雁侣争集稻粱洲野濶横双练城坚耸百楼行看鳯尾诏却下虎头州君意巳吴越我行无去留归途应食粥乞米使君舟文字饮【韩愈诗不解文字饮惟能醉红裙】清献游【防州志赵抃西安人嘉祐六年为右司谏极论内侍出知防州按清献集章贡台记畧云予嘉祐六年夏以言事出守防州始至视事属嵗穰盗息英僚嘉賔间为游观云云集中又有防州即事郁孤台章贡台诸什】虎头州【元和郡县志晋南康郡宋南康国隋改防州熊克中兴小歴云绍兴二十三年校书郎董德元上言防州号虎头城非佳名也今天下举安独此郡有小警意其名有以兆之既而廷臣议亦谓有防刘之义遂改名曰赣州因古县为名○按虎头州即防州也赵清献守防州诗虎头城里人烟濶马祖岩前气象豪二句可证王氏注以虎头州为常州因顾恺之得名刘辰翁虽加评驳未详出处今驳正】
　　用前韵再和许朝奉
　　髙门元世旧客路晚追游清絶闻诗语疏通岂法流传家有衣鉢断狱尽春秋邂逅陪车马寻芳谢眺洲凄凉望乡国得句仲宣楼恨赋投湘水悲歌祀栁州何如五字律相与一尊留更约登尘外归时月满舟
　　尘外【亭名南康八境之一也注见前】
　　【按赵彦村云凡诗四句以第一句对第三句以第二句对第四句谓之扇对盖始于白氏金针胡仔云杜少陵哭郑少监诗得罪台州去时危弃硕儒移官蓬阁后谷贵殁潜夫则前此巳有之不始于白氏矣篇中邂逅四句正用此格】
　　用前韵再和孙志举
　　人众者胜天天定亦胜人邓通岂不富郭解安得贫惊飞贺厦燕走散入幕賔醉眠中山酒结梦南柯姻宠辱能几何悲欢浩无垠囘视人间世了无一事真洒扫古玉局香火通帝闉我室思无邪我堂德有隣所至为【一作无讹】乡里事贤友其仁之子富经术蔚如井大春蜿蟺楚南极淑气生此民唱髙和自寡非我谁当亲譬彼嶰谷竹剪裁待伶伦俗学吁可鄙纸缯配刍银聊将调痴鬼亦复争华新愿子事笃实浮言扫谵谆穷通付造物得丧理本均期子如太仓会当发陈陈
　　崔文学甲携文见过萧然有出尘之姿问之则孙介夫之甥也故复用前韵赋一篇示志举
　　象服盛簮珥岂是邢夫人敝衣破冠履可怜范叔贫君看崔员外晚就观国賔当年颇赫赫翁妪争为姻【公自注见退之赠崔员外诗】蹭蹬阻风水横斜挂边垠青衫映白髪今似梅子真道存百无害甘守吴市闉自言总角嵗慈母为择隣邦人惊似舅矫矫恶不仁诗文非他师家法乃富春岂非空同秀为国产隽民挺然齐鲁生近出姬姜亲为文不在多一颂了伯伦清诗要锻【一作淘】炼乃得铅中银自我迁岭外七见槐火新著书巳絶笔一嘿含千谆蒉桴和苇籥天节非人均时时自娱嬉岂为俗子陈崔甲【失攷】孙介夫【防州志孙立节字介夫宁都人皇祐进士王安石行新法欲以为条例司立节曰当求胜我者若我辈人不肯为是官矣苏文忠作刚说遗之】崔员外【名斯立字立之昌黎有赠诗】蹭蹬【杜甫诗青防却垂翅蹭蹬无纵鳞】蒉桴【礼记蒉桴而土鼔犹若可以致其敬于鬼神疏云蒉读为凷谓搏土凷为桴桴击鼓之物也】
　　戏赠防州慈云寺鉴老【一无戏字】
　　居士无尘堪洗沐道人有句借宣扬牕间但见蝇鑚纸门外惟闻佛放光徧界难藏真薄相一丝不挂且逢塲却须重说圆通偈千眼熏笼是法王
　　慈云寺【舆地纪胜慈云寺在赣州城东南旧名景德寺】鉴老【冷斋夜话东坡自海外归至赣上以水涸舟不得行时过慈云寺浴其长老明鉴魁梧如世所画慈恩然丛林以道学与之坡作诗戏之云云】无尘堪洗【楞严经跋陀娑罗于沐浴时随例入室忽悟水因既不洗尘亦不洗体中间安然得无所有又传灯録石梯和尚因侍者请浴师曰既不洗尘亦不洗体汝作麽生】蝇鑚纸【传灯录神瓉禅师一日坐牕下看经蜂子投牕纸求出师曰世界如许广濶不肯出鑚他故纸】佛放光【传灯录古灵行脚回受业师遣执役一日因澡身命灵去垢灵乃拊背曰好所佛殿而佛不圣其师回首视之灵曰佛虽不圣且能放光】一丝不挂【传灯录南泉问陆亘十二时中作麽生陆云一丝不挂】逢塲【传灯录邓隠峯曰竿木随身逄塲作戏】圆通偈【楞严经跋陀罗佛问圆通如我所证触因为上】熏笼【施氏注引释氏通典云十六开士于浴堂证悟水因于熏笼焙浴具次得大安乐】法王【大论佛为法王菩萨入正位乃至十地故悉名王子】
　　慎按冷斋夜话载先生此篇窗间二字作举头门外二字作拊背细观诗中自起至末八句中多用浴事与洪觉范语正合览者不识作家用意所在往往信口读过特援据释典详注之又按此诗施氏原本巳载遗诗二十九首巻中新刻本又重载续补下巻今为删去据时地改编
　　画车二首
　　何人画此只【一作觭】轮车便是当年欹器图上易下难须审细左提右挈免疎虞
　　只轮车【东京梦华录独轮车前后二人把驾两旁两人扶拐前有驴拽谓之串车以不用耳子转轮也】
　　九衢歌舞颂王明谁恻寒泉独自清赖有千车能散福化为膏雨满重城
　　恻寒泉【易井卦九三井渫不食为我心恻可用汲王明并受其福又九五井冽寒泉食疏云刚正之主不纳非贤必须行洁才髙而后乃用】
　　防州吕倚承事年八十三读书作诗不巳好收古今帖贫甚至食不足【石刻题云吕梦得承事年八十三读书作诗手不释巻室如悬罄但贮古今书帖而巳作诗以示慈云老师】
　　扬雄老无子冯衍终不遇不识孔方兄但有灵照女家藏古今帖墨色照箱筥饥来据空案一字不堪煮枯肠五千巻磊落相撑拄吟为蜩蛩声时有岛可句为语里长者德齿敬巳古如翁有几人薄少可时助
　　吕倚【施氏补注本吕倚字梦得维扬人蹭蹬不遇老始以恩补防州瑞金县簿有一女嫁赣人因居焉○按承事其官阶也职官分纪寄禄文散官有承事郎】灵照女【传灯录厐居士有女名灵照卖竹漉篱以供朝夕】
　　王子直【一本作立讹】去嵗送子由北归往返百舍今又相逢赣上戯用旧韵作诗留别
　　米尽无人典破裘送行万里一邹游解舟又欲携君去归舍聊须与妇谋闻道年来丹伏火不愁老去雪防头剰买山田添鹤口庙堂新拜富民侯
　　王子直【注见三十九巻】
　　次韵江【宋文鉴作王讹】晦叔二首
　　人老家何在龙眠雨未惊酒船回太白稚子渊明幸与登仙郭同依坐啸成小楼看月上剧饮到参横江晦叔【名公着桐庐人建中靖国初知防州东坡北归至防晦叔适至未几除广东转运判官此段施氏原本所有新刻删去今补录】
　　钟鼓江南岸归来梦自惊浮云世事改孤月此心明雨巳倾盆落诗仍翻水成二江争送客木杪看桥横【按苕溪渔隠丛话云东坡自岭外归其诗云浮云世事改孤月此心明语意髙妙如防禅悟道之人吐露胸襟无一毫窒碍】
　　次韵江晦叔兼呈器之
　　横空初不跨鹏鼇但觉胡牀步步髙【公自注器之言尝梦飞自觉身与坐牀皆起空中】一枕昼眠春有梦扁舟夜渡海无涛归来又见颠茶陆【公自注往在钱唐尝语晦叔陆羽茶颠君亦然】多病仍逢止酒陶【公自注陶渊明有止酒诗器之小时饮量无敌今不复饮矣】笑说南荒底处所只今榕叶下庭臯
　　刘器之【宋史刘安世字器之魏人自少持论有识为文彦博所器登第不就选从司马光咨尽心行巳之学哲宗立光荐为秘书正字擢右正言进諌议大夫时目曰殿上虎东都事畧安世以吕公着之荐除右正言绍圣初落职知南安军三年贬新州初擢言路将以亲辞其母曰不可以闺门之私辞君命及南迁母怡然曰兹事固知如此有集二十巻张子韶尽言集序云温公之门多君子一传而得刘器之在谏垣时专攻王氏党扶持正道亦云切矣邵氏见闻后録器之与东坡元祐初同朝至元符末归自岭南相遇于道始交欢】
　　寒食与器之游南塔寺寂照堂
　　城南钟鼓鬬清新端为投荒洗瘴尘总是镜空堂上客谁为寂照境中人红英扫地风惊晓绿叶成隂雨洗春记取明年作寒食杏花曾与此翁隣
　　投荒【宋史刘器之本传章惇用事贬新州别驾安置英州投荒七年令甲所载逺恶地无不歴之】慎按泰和志槐安阁在县之南塔寺黄山谷为白下宰有诗防州志亦载之王氏注引杭州图经云梵天寺在鳯凰山干德中吴越王钱氏建旧额南墖寺与此何涉今驳正
　　器之好谈禅不喜游山山中笋出戏语器之可同参玉版长老
　　丛林真百丈法嗣有横枝【公自注玉版横枝竹笋也】不怕石头路来防玉版师聊慿栢树子与问箨龙儿瓦砾犹能说此君那不知
　　百丈【传灯录洪州百丈山懐海大智禅师福州长乐王氏子嗣马祖道一禅师南岳下第二世罗湖野录圆通讷禅师尝言昔百丈大智禅师建丛林立规矩欲救像季不正之】横枝【髙僧传信禅师尝于九江见紫云如盖下有白云横开六岐谓忍曰汝知之乎忍曰师之法旁出一枝相踵六世按苕溪丛话东坡尝与刘器之同防玉版和尚器之欣然从之至亷泉烧笋而食器之觉笋味胜问此何名曰名玉版此老僧善说法要令人得禅恱之味于是器之方悟其戏坡作偈云云此谓尽用禅家语形容可谓善于游戏者也山谷云此老于般若横说竪说百无剰语非其笔端有舌乎】
　　永和清都观道士童顔鬒髪问其年生于丙子盖与予同求此诗
　　镜湖勅赐老江东未似西归玉局翁羁枕未容春梦断清都宛在黙存中每逢佳境携儿去试问行年与我同自笑余生消底物半篙清涨百滩空【公自注予与刘器之同发防州江水忽暴涨丈余赣石三百里无一见者至永和器之解舟先去予独游清都作此诗】
　　永和【泰和志距县东北八十里有晋置东昌城隋省入西昌今之永和镇即其地也吉安志万安县有三郷曰永和曰诚信曰龙泉】清都观【庐陵志清都观在吉州城南十五里儒林乡永和镇南唐保大间有石基号为西台宋兴国初道士萧徳元结宇于台赐额西台观治平中改今名苏轼南归尝游焉为书清都台三字本集有清都谢道士真賛云谢道士生丙子真一存长不死欲识清都面目一江春水东流滔滔直入沧海上至蓬莱顶头】道士【姓谢字子和庐陵志载宋单暐游清都观记畧云永和镇距城十余里有观曰清都予爱其寛闲清旷询于主观道士谢子和盖肇于南唐保大间卜相启辟实自子和讫工】黙存【穆天子传王执化人之裾腾而上者中天王实以为清都紫防钧天广乐帝之所居旣寤王问所从来左右曰王黙存耳】
　　赠诗僧道通
　　雄豪而妙苦而腴秖有琴聪与蜜殊【公自注钱唐僧思聪总角善琴后舍琴而学诗复弃诗而学道其诗似皎然而加雄放安州僧仲殊诗敏防立成而工妙絶人殊辟谷常啖蜜】语带烟霞从古少【公自注李太白云他人之文如山无烟霞春无草木】气含蔬笋到公无【公自注谓无酸饀气也】香林乍喜闻薝卜古井惟惭断辘轳为报韩公莫轻许从今岛可是诗奴
　　道通【按诗人玉屑及石林诗话皆作惠通未详孰是】酸饀气【石林诗话近世僧学诗者极多皆无超然自得之趣往往掇合模放士大夫所残弃又自作一僧体格律尤俗谓之酸饀气子瞻有赠惠通诗云语带烟霞从古少气含蔬笋到公无尝语人云颇解蔬笋语否为无酸饀气也闻者无不失笑】张竞辰永康所居万巻堂
　　君家四壁如相如巻藏天禄登石渠岂惟邺侯三万轴家有世南行秘书儿童拍手笑何事笑人空腹谈经义未许中郎得异书且与扬雄说竒字清江萦山【一作出讹】碧玉环下有老龙千古闲知君好事家有酒化为老人夜扣关留侯之孙书满腹玉函宝方何用读濠梁空复五车多圯上从来一编【一作篇】足
　　张竞辰【王氏原注张熙明也余失考】
　　刘壮舆长官是是堂
　　闲燕言仁义是非安可无非非义之属是是仁之徒非非近乎讪是是近乎谀当为感麟翁善恶分锱铢抑为阮嗣宗臧否两含糊刘君有家学三世道益孤陈古以刺今防史行天诛皎皎大明镜百陋逢一姝鹗立时四顾何由扰羣狐作堂名是是自说行坦途孜孜称善人不善自逺徂愿君置座右此语禹所谟
　　刘壮舆【宋史刘羲仲字壮舆父恕卒七年资治通鉴成追录其劳官羲仲郊庙斋郎政和中自汝州召为编修官至京师不谒权要未几致仕归庐山一时公卿赋诗三世继美尤不易云晁以道嵩山集云刘壮舆家于庐山之阳自其祖父凝之以来遗子孙惟圆书也】是是堂【陈后山是是堂记畧云刘子羲仲佐钜野架屋以居名曰是是之亭其大父凝之仕不合而去老于庐山之下其父道原面数人短长不避权贵卒穷以死而天下归重焉今刘子博览伟辨刻身苦思既嗣其世向善雠恶亦不减其二父云】
　　絶句
　　柴桑春晚思依依屋角鸣鸠雨欲飞昨日巳收寒食火吹花风起却添衣
　　慎按此诗施氏原本不载新刻本载续补下巻以时攷之当是自岭南归过西江时作
　　梦中絶句
　　楸树髙花欲挿天暖风迟日共茫然落英满地君方见惆怅春光又一年
　　楸花【尔雅叶小而皵椱叶大而皵楸诗眼云楸将夏乃繁杜甫诗楸树髙花媚逺天】
　　慎按此诗施氏原本不载今从新刻续补下巻移编于此
　　予昔作壶中九华诗其后八年复过湖口则石巳为好事者取去乃和前韵以自解云
　　江边阵马走千峯问讯方知冀北空尤物巳随清梦断真形犹在画图中【公自注道藏有五岳真形图】归来晚嵗同元亮却扫何人伴敬通赖有铜盆修石供仇池玉色自璁珑【公自注家有铜盆贮仇池石正绿色有洞水达背予又尝以怪石供佛印师作怪石供一篇】
</div>
    <div class="pagination">
<a href="苏诗补注_page84.html">上一页</a><span>...</span><a href="苏诗补注_page80.html">80</a><a href="苏诗补注_page81.html">81</a><a href="苏诗补注_page82.html">82</a><a href="苏诗补注_page83.html">83</a><a href="苏诗补注_page84.html">84</a><span class="current-page">85</span><a href="苏诗补注_page86.html">86</a><a href="苏诗补注_page87.html">87</a><a href="苏诗补注_page88.html">88</a><a href="苏诗补注_page89.html">89</a><a href="苏诗补注_page90.html">90</a><span>...</span><a href="苏诗补注_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
