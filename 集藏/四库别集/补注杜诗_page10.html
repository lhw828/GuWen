<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 10 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 10 页/共 44 页
  </h1>
  <div class="content">
   客从西北来遗我翠织成【洙曰古诗客从逺方来遗我一端绮】开缄风涛涌【苏曰呉翰开缄词采璀璨笔势若风动涛涌】中有掉尾鲸【洙曰江赋扬鬐掉尾又介鲸乗涛以出入】逶迤罗水族细不足名【师曰自开缄风涛涌至此句皆叙织段之纹】客云充君褥承君终晏荣【修可曰曹植诗终晏不知疲安石曰晏荣乃安荣也】空堂魑魅走【师曰言堂上无所有神惊骇此物也】髙枕形神清【梅曰谓爽人神思也】领客珍重意顾我非公卿留之惧不祥施之湿柴荆服饰定尊卑大哉万古程【洙曰左传服之不衷身之灾苏曰王剪留之惧不祥生其间去之可也韩曰程谓法度】补注【希曰古者服用各有程式故经制定则卑不敢逾尊此公所以不留鲸锦也旧注引车服以庸非】今我一贱老短褐更无营【赵曰短褐者葢短窄之褐也】煌煌珠宫物寝处祸所婴【苏曰段植有送九华战袍甗玉腰带植曰珠宫贵物非武人所服之章赵曰珠宫指言龙宫也楚辞云员阙号珠宫】叹息当路子干戈尚纵横掌握有权柄衣马自肥轻【洙曰语乗肥马衣轻裘】李鼎死岐阳实以骄贵盈来瑱赐自尽【郑曰瑱陟刃切防州节度使】气豪直阻兵【洙曰上元三年肃宗追瑱入京裴茂称瑱屈强难制宜早除之代宗潜令裴茂图之瑱擒茂妻子于江汉瑱入朝谢罪肃宗含怒寳应二年贬瑱播州县尉翌日赐死于鄠县借没其家】补注【希曰按旧史李鼎上元元年尝代崔光逺为鳯翔尹充本府及秦陇观察使新史广徳元年正月壬寅来瑱削在身官爵长流播州寻赐死于路】昔闻黄金多【洙曰苏季子位髙多金】坐见悔吝生奈何田舍翁【洙曰汉祖起田舍翁】受此厚贶情锦鲸巻还客始觉心和平振我麤席尘【苏曰胡谊家贫读书不惮寒暑所卧牀上唯麤席布衾木枕而巳】媿客茹藜羮【洙曰王子渊颂羮藜含糗者不足论太牢之滋味赵曰庄子藜羹不糁旧注所引字倒矣师曰甫伤兵革之际生民有不得其食不得其居处者我何忍独安扵此又自巻以还客始觉心和平足知甫之所养扵中者宏深虽伯夷何以加此】
　　丈人山【上元元年作】
　　【洙曰青城山记云此山为五岳之长故名丈人山有丈人观】补注【鹤曰考公有赴新城县暂如新津诗当是上元元年而梁权道编在二年成都又青城山记昔甯封先生栖扵此岩之上黄帝筑坛拜为五岳丈人晋代置观】
　　自为青城客【沈曰中记蜀郡青城山有洞穴为三道西北通昆仑茅居传青城十洞天之一也】补注【希曰青城山在汉中郡有斗开山经云斗山五穴通昆仑唐志蜀州有青城县县有青城山蜀州本析益州置公至成都故曰青城客】不唾青城地【赵曰唾地者有所恶而唾也不唾其地所以敬之也】为爱丈人山丹梯近幽意【洙曰谢晖敬亭山诗要欲返奇趣即此陵丹梯】丈人祠西佳气浓【洙曰陶濳山气日夕佳后汉郁郁葱葱气佳哉】缘云拟住最髙峯【洙曰灵光殿赋飞陞掲孽缘云上征】扫除白髪黄精在【洙曰世説黄精久服反老为少】君看他时氷雪容【洙曰姑射神人防肤若氷雪】
　　百忧集行【上元二年作】
　　补注【鹤曰诗云即今倐忽巳五十当是上元二年辛丑作公生扵壬子至是年恰五十按公以乾元二年十二月至成都是时裴冀公为尹上元元年三月以京兆尹李若幽尹成都若幽后赐名国祯二年三月以崔光逺尹成都与髙适共讨段子璋史云花惊定既诛子璋大掠东蜀天子怒以髙适代光逺然光逺是年建子月卒而建丑月又除严武尹成都则适代光逺在成都才一二月尔意正是摄尹也公至成都两年间更四尹髙适与公为旧友然为尹时公独无诗与之何也集中所与诗止是守彭蜀时与入为常侍时与之颇疑在成都合盖寳应六年严武归朝后适为尹时公全在东川及武再领成都方归也】
　　忆年十五心尚孩【洙曰鲁昭公十九年犹有童心赵曰孩者可提之童也十五乃至学之时心未免扵孩故云尚孩】健如黄犊走复来庭前八月梨枣熟一日上树能千回即今倐忽已五十【苏曰旧本作即今年才五六十鲁直云此语似方六七十如五六十师曰此诗作扵上元元年辛丑是年在蜀年四十九嵗诗云已五十举大数然】坐卧只多少行立强将笑语供主人【师曰主人指郭英乂英乂镇成都甫客从之】悲见生涯百忧集补注【鹤曰公生扵壬子上元二年辛丑恰五十嵗然是年英乂未镇成都是年李若幽崔光逺与指回髙适为西川节度时公素与适善岂强供笑语观史云若幽后赐名国祯为政急性躁辨光逺无学任气宜与公不合然国祯二月已去成都光逺十一月卒当是为光逺作王筠行路难云百忧俱集防人肠】入门依旧四壁空【洙曰相如家居徒四壁立】老妻覩我顔色同痴儿未知父子礼呌怒索饭啼门东【苏曰班超幼年每索饭稍迟即呌怒父曰此子异日当为万户侯后果然】
　　投简成华两县诸子【天寳十年作】
　　补注【鹤曰梁权道编在上元二年成都作是以成华为成都华阳两县此二县唐志故云次赤然诗云长安苦寒谁独愁又言南山之豆东门之皆长安京兆事当是天寳间在长安作今以乡里儿童项领成朝廷故旧礼数絶自然弃掷与时异之句意是十年召试后送有司参选时作拟是与咸阳华源二县咸误作成也】
　　赤县官曹拥材杰【洙曰十洲记神州赤县】软裘快马当氷雪长安苦寒谁独悲杜陵野老骨欲折【洙曰杜陵属京兆】南山豆苗早荒秽【洙曰杨恽传诗曰田彼南山荒秽不治种一顷豆落而为萁人生行乐耳须富贵何时】青门地新冻裂【洙曰见往者东门注】补注【鹤曰南山青门俱在县境内南山即志所谓引南山水入京城又谓尹黎榦自南山开漕渠抵景风延喜门入苑以漕炭薪青门即城东门三辅黄图曰长安城东第一门曰青门或曰霸城门】乡里儿童项领成【洙曰节南山诗四牡项领】朝廷故旧礼数絶自然弃掷与时异况乃疏顽临事拙饥卧动即向一旬【洙曰刘公榦诗弥广十余旬】弊裘何啻聨百结【洙曰见女子衣百结注】君不见空墙日色晩此老无声泪垂血
　　徐卿二子歌【上元二年作】
　　补注【鹤曰公至成都时徐知道为西川兵马使上元二年七月反徐卿或者为知道如荆南兵马使太常赵卿是也从旧以为上元二年作】
　　君不见徐卿二子生絶奇感应吉梦相追随【洙曰诗吉梦维何维熊维罴】孔子释氏亲抱送并是天上骐驎儿【洙曰徐陵年数嵗家人携见寳志上人志以手摩顶曰天上石麒麟也】大儿九龄色清澈【洙曰扬子吾家之童乌九龄而与我文赵曰祢衡有云大儿孔文举小儿杨徳祖故公屡用也】秋水为神玉为骨【苏曰司马太子见王岳谓客曰此儿神如秋水而清澈骨如皓玉之美秀】小儿五嵗气食牛【洙曰尸子虎豹之驹虽未成人已有食牛之气】满堂宾客皆回头【洙曰谢希逸月赋满堂宾客囘皇如失】吾知徐公百不忧积善衮衮生公侯【洙曰易积善之家赵曰言其生不絶也衮衮乃不絶之义】丈夫生儿有如此二雏者名位岂肯卑微休【赵曰王充论衡位虽卑微行茍离俗必与之友】补注【希曰风俗通礼云十尺为丈成人长也里语八尺男子夫者肤也言其知能肤敏毅也】
　　病柏【大厯元年作】
　　补注【鹤曰此诗以郭英乂为崔旰所杀而作按史咏防元年闰月辛亥崔旰反冦成都郭英乂奔灵池韩池杀之当是大厯元年作梁权道编在上元二年成都诗内】
　　有柏生崇冈【洙曰琴赋惟倚吾之所生兮托峻岳之崇冈】童童状车葢【洙曰车一云青十朋曰蜀志先主舍东南角篱上有桑树髙丈余遥望童童如车盖往来者皆怪此树非凡谓当出贵人先主与诸儿于树下戏言吾当乗此羽葆车盖又齐书太祖宅南有桑树状如车盖上从兄敬宗谓曰此树为汝生也】偃蹇龙虎姿主当风云会【洙曰乗风云之会】神明依正直故老多再拜【苏曰王褒归蜀过寳稽父老遮路再拜饷以糊浆】岂知千年根中路顔色坏出非不得地蟠据亦髙大嵗寒忽无慿【洙曰嵗寒然后知松柏之后凋】日夜柯叶改【洙曰礼器如松柏之有心贯四时不改柯易叶赵曰本有嵗寒之姿今柏病之故云日夜顔色改也】丹鳯领九雏哀鸣翔其外【洙曰建康实录鳯将九雏再见于丰城众鸟从之苏曰东海何承天除著作年巳迈诸佐郎并年少荀伯呼为嬭母承天云卿当言鳯凰将九子嬭母何言耶】防鸮志意满养子穿穴内客从何乡来【赵曰仿古诗客从何方来】竚立久吁怪静求元精理浩荡难倚赖【洙曰穿一作窟元精一作无根赵曰字出后汉元精所生王佐之臣师曰此诗寓意伤郭英乂也英乂镇成都为人端直蜀人重之不幸为崔旰所杀其诸孤哀泣若无所诉故有哀鸣翔其外之句防鸮恶鸟喻崔旰崔旰既害英乂窃据成都故有养子穿穴内之句】









　　补注杜诗巻七
　　钦定四库全书
　　补注杜诗巻八　　　　　宋　黄希　原本
　　黄鹤　补注
　　病橘【上元二年作】
　　【洙曰此诗伤物失所而至于困悴也】补注【鹤曰十道志言蜀云家冇盐泉之井有橘神之园在成都因病橘而思物之失所故作在上元二年】
　　羣橘少生意【洙曰羣一作伊】补注【希曰晋书殷仲文传顾大司马府中老槐叹曰此树婆娑无复生意】虽多亦奚为惜哉结实小【洙曰一作少】酸澁如棠梨补注【鹤曰尔雅释棠曰陆机疏云赤与白棠同但子有赤白美恶白色为白棠少酸滑美赤棠子澁而酸无味俗语云澁如杜是也】剖【洙曰一作割】之尽蠧虫采掇爽其宜【洙曰其一作所诗芣苢薄言采之薄言掇之】纷然不适口【洙曰庄子柤梨橘柚皆可于口】岂止存其皮萧萧半死叶【洙曰七发其根半生半死】未忍别故枝冬霜雪积【苏曰刘公干诗自夏涉冬】况乃回风吹尝闻蓬莱殿【苏曰唐太宗蓬莱殿九月九日宴羣臣酒行遍赐湖南新橘宰相以下皆有诗谢】罗列潇湘姿【洙曰潇湘有橘田橘州】此物嵗不稔玉食失光辉【洙曰失一作少天子玉食周礼共食玉谓入贡王府也】补注【希曰古诗云此物何须用尚书云惟辟玉食张晏注汉书云玉食珍食也韦昭云诸侯备珍异之食汉陈咸传泰侈玉食师古云玉食美食如玉也】寇盗尚凭陵当君减膳时【洙曰天子彻乐减膳】汝病是天意【师曰甫谓史思明未平天子尝胆每遇凶年祸乱则必减食彻乐示自刻责今橘病不贡无乃天意使吾君减彻乎】吾谂罪有司【洙曰谂一云愁】忆昔南海使奔腾献荔枝百马死山谷到今耆旧悲【洙曰唐书杨贵妃嗜荔枝必欲生致之乃置骑传送走数千里其味未变已至于京师也田曰汉和帝纪旧南海献龙眼荔枝十里一置五里一堠奔腾险阻死者继路修可曰公借其事以讥杨妃旧注引唐书其説非唐所贡乃涪州荔枝由子午道而往非南海也】补注【希曰南海献荔枝事见东观汉纪蜀赋云旁挺龙目侧生荔枝荔枝之品闽中第一蜀川次之岭南为下】
　　枯防【上元二年作】
　　【洙曰此诗伤民困于重敛也】补注【鹤曰诗云伤时苦军乏当是上元二年时蜀有段子璋之变】
　　蜀门多防榈【洙曰防一作栟南都赋其木则栟榈结根竦本垂条婵媛郑曰榈力居切栟榈木名有叶无枝】高者十八九其皮割剥甚虽众亦易朽徒布如云叶青青嵗寒后交横集斧斤凋丧先蒲栁【洙曰布一作有説文云杨栁即蒲也梦符曰北史韦世康与子弟书曰耄虽未及壮年已谢霜早楸梧风先蒲栁又顾悦之髪早白帝问其故对曰松柏之枝经霜犹茂蒲栁之质望秋先零】补注【希曰尔雅杨栁蒲释曰杨一名蒲栁生泽中可为箭笴夫防榈竦本囷敷叶嵗寒不凋而今乃先蒲栁易零之物而丧则其他赋敛可知矣】伤时苦军乏一物官尽取【郑曰此茍切】嗟尔江汉人生成复何有有同枯防木使我沉叹久死者即已休生者何【洙曰一作能】自守【赵曰犹防之未剥者终复遭剥也】啾啾黄雀啅【郑曰竹角切又作啄】侧见寒蓬走念尔形影干摧残没藜莠【洙曰蜀人取防皮以充用惟军兴诛求尤急师曰蒲栁之为物望秋先零防其皮可用军兴之际割剥殆尽譬若江汉之民困于重敛然掊刻之吏刮削苦毒何异斧斤交集而民不得保其生耶黄雀啅盖伤其无所托也蓬逐风飞喻甫为客飘荡甫既痛嗟割剥之虐复自悼飘荡如飞蓬恐亦埋没随藜莠而已】
　　枯柟【上元二年作】
　　【洙曰此诗伤抱材者老死丘壑而不材者见用也郑曰柟那含切叶似桑子似杏而酸俗作楠】补注【鹤曰此诗托柟以伤大材不用故诗云犹含栋梁具无复霄汉志良工古昔少识者出涕泪当是为房琯作琯乾元间贬邠州刺史上元元年迁汉州刺史是时公在成都此诗二年作】
　　楩柟枯峥嵘【洙曰蜀都赋楩柟幽蔼于谷底刘曰峥嵘高貌】乡党皆莫记不知几百嵗惨惨无生意上枝摩皇天【洙曰魏文帝诗脩榦摩苍天】下根蟠厚地【洙曰易坤厚载物】巨围雷霆折万孔虫蚁萃冻雨落流胶冲风夺佳气【赵曰郭璞曰今江东夏分暴雨呼为冻雨引楚辞使冻雨兮洒尘冲风隧风也楚辞大司命曰冲风至兮水扬波】白鹄遂不来天鸡为愁思【洙曰谢灵运天鸡弄和风七发独鹄晨号乎其上唐书天鸡雉也】补注【鹤曰尔雅曰鶾一名天鸡赤羽之鸟也注逸周书曰文鶾若彩鸡成王时蜀人献之释云按汲冢周书王防篇云蜀人以文鶾文鶾者若翚雉孔晁注云鸟入文彩若是也】犹含栋梁具无复霄汉志良工古昔少识者出涕泪种榆水中央补注【希曰尔雅榆白枌释曰榆之皮色白者名枌郭云枌榆先生叶却着荚皮色白诗陈风东门之枌毛氏注枌白榆也】成长何容易截承金露盘袅袅不自畏【洙曰西都赋抗仙掌以承露擢双立之金茎师曰喻君子负大材不遭明圣之君而至于困顿失所小人以柔脆猥琐之姿反俾之居庙堂以承重任其不倾危不可得矣昔汉武帝为金人承露植以脩茎喻柔脆之木贱而易长今用以承露盘袅袅而危可不寒心乎】
　　忆昔二首【广徳二年作】
　　补注【鹤曰诗云犬戎直来坐御床百官跣足随天王谓广徳二年吐蕃陷京师代宗幸陜当是作于广徳二年故有愿见北地傅介子之句而梁权道编在宝应元年梓州作恐非】
　　忆昔先皇巡朔方千乘万骑入咸阳【洙曰后汉灵帝末京都童謡曰侯非侯王非王千乘万骑上北邙赵曰先皇言肃宗也肃宗即位灵武而朔方在灵州之隣则车驾所巡矣】隂山骄子汗血马【洙曰史胡者天之骄子大宛有汗血马隂山在辽东外西千余里赵曰骄子指言回纥也至徳二载广平王俶为兵马元帅郭子仪副之以朔方安西回纥南蛮大食兵讨安庆绪时回纥兵最有功也】长驱东胡胡走藏【赵曰东胡指安庆绪时广平王之兵战于溰水而庆绪败走】邺城反覆不足怪【赵曰庆绪奔河北明年蔡希徳等复会庆绪贼复振以相州为成安府邺城即相州也】闗中小儿壊纪纲张后不乐上为忙【苏曰梁到曰壊刘氏纪纲者数小儿也今用权势者乃匹夫耳赵曰东坡先生诗话有曰闗中小儿乱纪纲谓李辅国也张后不乐上为忙谓肃宗张皇后也按张后能牢笼干预政事后与李辅国谋徙上皇又屡欲危太子皆张后之恶也】至令今上犹拨乱劳心焦思补四方【洙曰今上代宗也自为太子授天下兵马元帅及即位内平张后越王之难外经营河朔】我昔近侍叨奉引【洙曰往在诗云我昔忝近侍时代宗享郊庙也此诗亦言代宗时事然二史皆不载故不知所任官也赵曰奉引供奉之事也田曰引唐六典补阙拾遗武后置二人以掌供奉讽諌】补注【鹤曰垂拱二年二月二十九日置左右拾遗二人従八品上掌供奉讽諌故大和三年左拾遗舒元褒等奏右补阙李虞与御史中丞温造街中相逢造怒虞不回避事云按国朝故事供奉官行除宗相无回避又云拾遗补阙官秩虽卑乃陛下侍臣也】出兵【洙曰一云兵出】整肃不可当为留猛士守未央【苏曰谓郭子仪夺兵权入宿卫也】致使岐雍防西羌补注【希曰禄山之乱尽发邉兵入讨贼所以吐蕃乗虚而来岐雍当西蜀河北之地】犬戎直来坐御牀百官跣足随天王【洙曰吐蕃陷长安天子奔陜赵曰守未央东坡以为郭子仪按史程元振以子仪有天下功丑为诋譛肃宗不纳其语然犹留守京师明年吐蕃入冦陷长安】愿见北地傅介子【洙曰傅介子北地人也持节使诛斩栖兰王安归悬首之北阙封介子为义阳侯】老儒不用尚书郎【洙曰木兰行云欲与木兰赏不用尚书郎师曰甫尝为工部尚书郎中犬戎之难甫欲得将如傅介子以讨平之也】
　　忆昔开元全盛日【修可曰鲍明逺芜城赋曰当昔全盛之时】小邑犹藏万家室稻米流脂粟米白公私仓廪俱丰实【洙曰开元间承平日久四郊无虞居人满野桑麻如织鸡犬之音相闻苏曰段希曰仓廪丰盈民亦富畜公私通客宜举大事】九州道路无豺虎【洙曰时开逺门外西行亘地万里余路不拾遗行者不囊粮丁壮之人不识兵器苏曰王融诗澄清九州牧道路无豺虎】逺行不劳吉日出【洙曰言道路无阻隔所至皆通逹不必择日而后出也】齐纨鲁缟车班班【洙曰齐纨鲁缟世称竒伟强弩之末不能穿鲁缟桓帝初京师童謡曰车班班入河间言上将崩乘舆班班入河间迎灵帝梦符曰前汉志齐织作冰纨绮绣纯丽之物师古曰纨素也饶曰山东出厚缯商贩不絶也】男耕女桑不相失【梅曰言民不失其业也】宫中圣人奏云门【洙曰礼大司乐歌大吕舞云门以祀天神】天下朋友皆胶漆【洙曰后汉陈重雷义为友语曰胶漆自谓坚不如雷与陈欧曰以信义相交接也】百余年间未灾变叔孙礼乐萧何律【师曰百余年间未灾变谓禄山未反叔孙通为高祖制礼萧何定律令当是时礼乐律令修明开元之治几于三代】岂闻一绢直万钱【苏曰河平元年绢每端直八千至开元子美言万钱其凶荒不言可知】补注【希曰绢直万钱非指开元而言也盖自天寳以来物价暴贵公所以伤不如开元之盛也】有田种谷今流血洛阳宫殿烧焚尽【洙曰安史之乱民困于役不得耕桑长安宫殿九庙焚烧畧尽】宗庙新除狐兔穴【洙曰张孟阳七哀诗园寝化为墟周墉无遗堵狐兔窟其中芜秽不复扫苏曰郭佐近除宫苑荆棘狐狸窟穴尚未得平】伤心不忍问耆旧【苏曰刘几重过故之井邑迁移田园荒废驻马伤心之久不复更问耆旧】复恐初従乱离説小臣鲁钝无所能【洙曰刘公干诗小臣信顽鲁僶俛安能返】朝廷记识防禄秩周宣中兴望我皇洒血江汉长衰疾【洙曰长一作身宣王承厉王之乱复修文武之业周道复兴师曰宗承富贵之余业物价极贱兵兴以来一绢直万钱前日种谷之地今鞠而为战场东都宫殿尽为煨烬宗庙失守狐兔成羣令人伤心痛首不忍道及乱离时事甫自顾鲁钝无能叨防工部禄秩足认朝廷不即弃捐唯以周宣中兴之功仰望其君洒泪江汉之上惓惓朝廷无复一预朝防但衰疾日长老死而后已】
　　冬狩行【广徳元年作】
　　【鲁曰时梓州刺史章彝兼侍御史留后东川】补注【鹤曰诗云天子不在咸阳宫盖指代宗幸陜当是广徳元年作按公是年九月至阆州祭房相国冬回梓州有此及别章使君栁字韵诸诗梁权道编在寳应元年非】
　　君不见东川节度兵马雄补注【鹤曰旧史地里志剑南东川节度使治梓州管梓绵普陵乐遂合泸渝等州严武传云上皇诏以剑南两川合为一道严武成都尹兼御史大夫则此诗作于广徳元年不应更云东川节度按防要云上元二年二月分为两川广徳二年正月八日复合为一道则广徳元年冬宜有东川节度也】校猎亦似观成功【修可曰上林赋天子校猎李竒注云以五校兵出猎】夜发猛士三千人清晨合围步骤同【洙曰礼天子不合围】禽兽巳毙十七八【洙曰西京赋僵禽毙兽烂若碛砾白石未及移晷巳狝其十七八】杀声落日回苍穹幕前生致九青兕【沈曰尔雅曰似牛郭璞曰角青色重千斤】馲驼峞垂熊【郑曰馲驼有肉鞍行百里负千斤而知水行落猥切峞五毁切高貌】东西南北百里间髣髴蹴踏寒山空【洙曰羽猎赋羡漫泮散萧条千里之外东西南北骋嗜奔欲拖苍豨跋犀防蹶浮麋斮巨狿抟猿南都赋排揵陷扃蹴踏咸阳】有鸟名鸜鹆力不能高飞逐走蓬肉味不足登鼎爼【洙曰鹦鹉赋亦何劳于鼎俎鹪鹩赋毛弗施于噐用肉不登于鼎俎言非荐羞之物也刘曰左传有鸜鹆来巢童謡曰鸜鹆鸜鹆往歌来哭】胡为见羇虞罗中【防曰陈子昻诗岂不在遐逺虞罗忽见寻】春搜冬狩侯得同【赵曰周礼春搜夏苗秋狝冬狩本天子之事也而诸侯同之故公诗曰侯得同】使君五马一马骢【洙曰章彞兼侍御史故云一马騘】况今摄行大将权号令颇有前贤风【苏曰孙防昨见耿将军行师号令严明颇有前贤威风】飘然时危一老翁十年厌见旌旗红【苏曰甪里先生语薪者曰子十年厌见干戈旌旗只非今日耶】喜君士卒甚整肃为我回辔擒西戎草中狐兔尽何益【苏曰韩擒虎出猎门人谏曰将军驱旌斾猎原野逐兽驰跃以为乐虽尽得章棘窟穴狐兔不复有益于君子宜扫奠尘坌勒功彞鼎非细事韩大喜】天子不在咸阳宫【洙曰时天子避狄赵曰此篇盖广徳二年十月已后作也八月吐蕃入寇十月陷邠州及奉天车驾幸陜故云不在咸阳宫也】补注【鹤曰老翁公自谓也西戎指吐蕃按史广徳元年吐蕃陷陇右诸州又陷邠州十月丙子如陜此诗当作于是年十一月赵注为是且是年嵗次癸夘遡至天寳十四载乙未巳九年故云十年厌见旌旗红天寳九载五月诸卫与诸节度所用绯色旗旛并改为赤所以诸将诗亦云曾闪朱旗北斗阑也】朝廷虽无幽王祸【洙曰史申侯与西夷犬戎攻幽王于骊山】得不哀痛尘再防【赵曰明皇以禄山之祸防尘于蜀矣今天子又以吐蕃之故防尘于外】呜呼得不哀痛尘再防【洙曰时代宗在陜诏徴天下兵而程元振用事媒孽大臣皆疑忌不进天下无一人应召者故此诗末章大有感激也】
　　韦讽录事宅观曹将军画马圗引【广徳二年作】
　　补注【鹤曰诗云君不见金粟堆前松柏里龙媒去尽鸟呼风当是葬明皇后作梁权道编在寳应元年梓州诗内恐非当在广徳二年公再到成都时作韦讽为阆州录事讽之居在成都详见后篇注】
　　国初巳来画鞍马神妙独数江都王【郑曰名画记江都王绪霍王元轨之子】补注【鹤曰按史绪为江都王有名誉为金州刺史不言其能画旧史却云绪最有才艺上元中封王谓有才艺则画在其间矣】将军得名三十载人间又见真乘黄【黄曰诗曰叔于田乘乘黄赵曰江都王宗室也将军即曹将军霸也明皇杂录云陈义曹霸等善绘画时称神妙乗黄神马也】曾貎先帝照夜白【郑曰貎莫角切下屡貎同洙曰明皇马名别传云上乗照夜白】龙池十日飞霹雳【苍舒曰右按唐防要明皇在藩邸宅居兴庆里宅有龙池涌出日以浸广至开元中为兴庆宫赵曰以勑所画神妙而照夜者乃真龙耳盖真龙在图感动龙池中龙如此】内府殷红马脑盘【郑曰殷鸟闲切】婕妤传诏才人索【洙曰唐制以婕妤才人代世妇郑曰妇官也】补注【希曰裴行俭平都支遮匍获码碯盘广二尺文采粲然外戚传武帝制婕妤娙娥傛华充依各有爵位师古曰婕言接幸于上妤美称也婕音接妤音予字或作倢伃然则婕妤非唐制始有此名唐制婕妤九人美人九人才人九人寳林二十七人御女二十七人】盌赐将军拜舞归【郑曰盌乌管切或作椀】轻纨细绮相追飞【赵曰盌别本作盘盖专赐玛瑙盘故拜舞归其従者轻纨细绮也】贵戚权门得笔迹始觉屏障生光辉昔日太宗拳毛騧【郑曰古华切太宗所乗骏名拳毛騧乃平刘闼时所乗】近时郭家师子花【洙曰郭子仪收复京师代宗以花虬赐之一名师子聮】今之新圗有二马【洙曰新一作画】复令识者乆叹嗟此皆骑战一敌万缟素漠漠开风沙【师曰虽画缟素之上而有开拓沙迹之态】其余七匹亦殊絶迥若寒空动烟雪霜蹄蹴踏长楸间【洙曰曹子建名都篇走马长楸间定功曰庄子马蹄可以践霜雪维摩经龙象蹴踏非驴所堪】马官厮养森成列可怜九马争神骏【洙曰汉武帝有九逸支遁曰怜其神骏耳】顾视清高气深穏借问苦心爱者谁【郑曰借资昔切】后有韦讽前支遁【洙曰支遁字道林】忆昔巡幸新丰宫【洙曰新丰宫骊山也】补注【希曰文纪上幸甘泉如淳曰蔡邕云天子车驾所至臣民以为侥幸故曰幸巡者本书巡守时巡地里志新丰秦曰骊邑应邵曰太上思东归于是高祖改筑城寺街里以象丰故曰新丰今云忆昔巡幸新丰宫盖骊山有温泉宫后改曰华清宫在新丰县后改为昭应县】翠华拂天来向东【洙曰南都赋望翠华之葳防东都赋旌旗拂天】腾骧磊落三万匹皆与此圗筋骨同【洙曰明皇幸骊山王毛仲以廏马数万従每色为一队相间若锦绣】自従献宝朝河宗【赵曰穆天子传天子西征至阳纡之山河北无夷都是为河宗观春山之寳所谓朝河宗者河宗朝而献宝也】无复射蛟江水中【洙曰元封五年汉武帝自浔阳浮江亲射蛟江中获之】君不见金粟堆前松柏里龙媒去尽鸟呼风【洙曰汉武歌曰天马騋龙之媒金粟堆在宗泰陵南赵曰唐旧史云宗至睿宗桥陵见金粟冈有龙盘凤翥之势谓侍臣曰吾千秋万嵗后宜葬此暨升遐羣臣遵先旨葬焉师曰自禄山反马政荒废天子犹不偏车骑良马战没殆尽甫伤之故云】
　　送韦讽上阆州录事参军【广徳元年作】
　　补注【鹤曰诗云十载供军食当是广徳元年然是年春公在阆春晩自阆再归成都云诗当在成都作不应在阆更送讽上阆州录参也意讽居于成都故前篇云韦讽宅观曹将军画】
　　国歩犹艰难【洙曰诗天步艰难】兵革未衰息万方哀嗷嗷【修可曰鸿雁诗哀鸣嗷嗷哀一作尚】十载供军食【饶曰自天宝十四载至广徳间凡十载载一作年】庶官务割剥不暇忧反侧诛求何多门【晁曰谓敛取非一端也】贤者贵为徳【洙曰一云贤俊愧为力】韦生富春秋【洙曰高五王传皇帝春秋富师古曰言年防也比之于财方未匮竭故谓之富】洞彻有清识操持纪纲地喜见朱丝直【洙曰鲍照白头吟直如朱丝绳】补注【希曰汉韩信传曰公小人为徳不卒史记李斯传赵高説二世见陛下富春秋乔琳厯四州刺史尝谓録事参军任绍业曰子纲纪一郡能劾刺史乎故六帖亦谓之纲纪掾】当今豪夺吏【赵曰管子曰凡轻重散敛以时平准故大贾富家不得豪夺吾人也】自此无顔色必若救疮痍先应去蝥贼【洙曰诗去其螟螣及其蝥贼苏曰吴起曰善治田者先去蝥贼然后获实善治国者先屏奸佞然后进贤觉范曰尔雅释虫食心曰蝥何曰喻害民之吏】挥泪临大江高天意凄恻行行树佳政【马曰树立也】慰我深相忆【洙曰此诗欲韦抑暴敛也】
　　陪章留后惠义寺饯嘉州崔都督赴州【同上】补注【鹤曰按唐节度有留后长庆四年留后始改为知院官又唐志嘉州在唐为剑南中郡不与巂黎稚戎松列都督而九域志云嘉州唐中都督与此诗题合当是志误公宝应元年虽至梓州而在秋冬间此诗云永愿坐长夜毕景遗炎蒸当是广徳元年作盖公自宝应元年秋归成都迎家于梓至次年秋方往阆祭房相国鲁訔年谱亦以为在今年独梁权道编在宝应元年】
　　中军待上客【洙曰晋以郤谷将中军孔融谓李膺为登龙之上客赵曰中军指章留后上客指崔都督也】令肃事有恒前驱入宝地【洙曰县令负弩前驱】祖帐飘金绳【洙曰法华经国名离垢琉璃为地有八交道黄金为绳赵曰前汉疏广故人邑子为名祖道供帐盖摘用之耳言佛寺佛居以七宝为地】南陌【洙曰一云伯】既留欢补注【希曰食货志注师古曰阡陌田间之道南北曰阡东西曰陌陌音莫白反】兹山亦深登清闻树杪磬逺谒云端僧【洙曰鲍明逺云端楚山见】回策匪新岸所攀仍旧藤耳激洞门飚目存寒谷冰出尘閟轨躅毕景遗炎蒸【洙曰鲍明逺诗侵星赴早路毕景逐前俦】永愿坐长夏将衰栖大乘【洙曰法华经决定説大乗文佛自住大乘】羇旅伤宴防艰难懐友朋【苏曰曹修客南都见刘须曰艰难之际颇懐朋友何时相与抵掌一笑涤我尘冗】劳生共几何【苏曰魏武帝短歌行对酒当歌人生防何】离恨兼相仍【苏曰鲍照诗何慙宿昔意猜恨坐相仍师曰章彞权东川节度故云中军中军大将也上客指崔都督言章彞持军令严今待上客礼乐无所不用其周至宝地寺也祖饯也祖饯之地陈设帐幕故云祖帐兹山即寺也回策回鞭也新岸即新修路以备章使君车马也甫既送崔都督回复従旧路攀援藤萝盖乐山水之兴也居山间踪迹幽閟尽夏景欵留此寺遗却炎蒸之气故下文有永愿坐长夏之句释氏有大乘有小乘如来谓之大乘教罗汉果谓之小乘教甫以衰老之年欲栖心于大乘惜宴防谓惜别也】
　　阆州东楼筵奉送十一舅往青城县得昏字【广徳元年作】
　　补注【鹤曰青城县属蜀州青城山记云青城山有八大洞当是广徳元年初至阆时作故诗云是时秋冬交节往顔色昏蔡兴宗亦以为诗在此年作】
　　曾城有高楼制古丹艧存【洙曰梓材既勤朴断惟其涂丹艧注涂以漆丹以朱而后成赵曰淮南子昆仑之山有曾城九重】迢迢百余尺【洙曰西京赋状迢迢以亭亭古诗双阙百余尺】豁达开四门虽有【洙曰一作防】车马客而无人世喧【洙曰陶渊明结庐在人境而无车马喧】游目俯大江列筵慰别魂【洙曰谢灵运得以慰别魂】是时秋冬交节往顔色昏天寒鸟兽伏【洙曰登楼赋风萧瑟而并兴天惨惨而无色兽狂顾以求羣鸟相鸣而举翼】霜露在草根令我送舅氏【洙曰沈休文诗草根积霜露诗渭阳我送舅氏】万感集清罇【洙曰谢灵运诗万感盈朝昏】岂伊山川间回首盗贼繁高贤意不暇王命久崩奔【洙曰谢灵运诗折岸屡崩奔】临风欲恸哭【洙曰贾谊传】声出巳复呑【师曰此楼多是送客于此虽有车马往来而去尘市稍逺故云而无尘世喧顔色昏谓离别之际惨淡无顔色也天寒鸟兽休鸟兽尚得休息而人行役故伤之也霜露在草根此乃万物归根之时而舅氏未能室处尚往青城是以使我对酒不能无感懐也】
　　将适呉楚留别章使君留后兼幕府诸公得栁字韵【广徳元年作】
　　补注【鹤曰诗云重见衣冠走黄屋今安否当是广徳元年十一月代宗未还京时作梁权道编在宝应元年恐非】
　　我来入蜀门【洙曰我一作甫】嵗月亦已久【洙曰古诗嵗月忽巳晩】岂惟长儿童自觉成老丑【洙曰阮籍诗朝为美少年夕暮成老丑】常恐性坦率失身为杯酒【洙曰古诗失意杯酒间】近辞痛饮徒折节万夫【洙曰一作人】后【洙曰前汉郭解年长更折节为俭以徳报怨苏曰邢充胷襟恢廓岂折其高节挫其鋭志従万夫之后为参御之徒欤赵曰此言丧失其身特以爱酒而已旧注引失意非是】昔如縦壑鱼【洙曰王子渊颂如巨鱼之縦大壑】今如丧家狗【洙曰孔子累累然若丧家之狗】既无游方恋【赵曰礼记所游必有方言父母在不逺游公巳无父母故无此恋矣】行止复何有相逢半新故取别随薄厚不意青草湖【洙曰青草湖在湖南】扁舟落吾手【苏曰张翰曰不意吴江扁舟落吾手中】眷眷章梓州开筵俯高栁楼前出骑马帐下罗賔友健儿簸红旗此乐几【洙曰一作或】难朽日车隠昆仑【洙曰庄子徐无若乘日之车】鸟雀噪戸牖【苏曰徐骐养索旷荡居少室山鸟雀朝夕噪宿戸牖坐隅之间】波涛未足畏三峡徒雷吼【洙曰七发将以八月之望观涛乎武陵之曲江又云雷闻百里江水逆流海水上潮波涌而滀起混混庉庉声如雷吼】所忧盗贼多重见衣冠走中原消息防黄屋今安否【洙曰黄屋斥天子也赵曰吐蕃陷京师代宗出狩而地逺所未知也】终作适荆蛮【洙曰王仲宣七哀诗西京乱无象豺虎方遘患捐弃中国去逺身适荆蛮荆蛮非我乡何为久滞】安排用庄叟【洙曰谢灵运居常以待终处顺故安排】随云拜东皇挂席上南斗【洙曰灵运诗扬帆采石华挂席拾海月赵曰屈原九歌有东皇太一东皇所以言楚春秋説题云南斗吴地也东皇之庙随云而拜之南斗之地挂席而上之非适呉楚而然乎】有使即寄书无使长回首【苏曰韩斐送李定出上东门握斐手曰因风示信慰我跂仰定曰有使即寄书以通安好】
　　防拂子【广徳元年作】
　　补注【鹤曰梁权道编在宝应元年梓州诗内按公是年至梓巳是九月今诗云家贫卧炎蒸赖尔甘服膺虽曰因物以托意亦可以考其为夏作当是广徳元年夏末间作】
　　防拂且薄陋岂知身效能不堪代白羽【苏曰诸葛亮尝持白羽扇以指麾又顾荣伐陈敏以白羽扇麾之】有足除苍蝇【洙曰诗营营青蝇】补注【希曰比丘患草虫佛聴作拂子故诗亦云有足除苍蝇】荧荧金错刀【洙曰四愁诗美人赠我金错刀尹曰李善文选注金错刀云续汉书曰佩刀诸侯王黄金错环谢承注汉书曰诏赐应奉金错把刀前汉食货志曰钱新室更造契刀错刀契刀其环如大钱身形如刀长二寸文曰契刀刀直五百错刀以黄金错其文一刀直五千荧荧金错刀乃佩刀之属也如对雪诗云金错囊徒罄乃是钱刀而以金错之也虎牙行金错旌竿直盖以黄金而错缕旌竿也大抵古人之于器物以黄金错之皆谓之金错不可以名同不究其实焉】擢擢朱丝绳【洙曰鲍照诗直如朱丝绳】非独顔色好亦用顾盼称【赵曰金错朱绳二物者非特以其金朱之好顔色耳皆系乎人之顾盼也】吾老抱疾病家贫卧炎蒸咂肤倦扑灭【洙曰蝇蚋咂肤】赖尔甘服膺【洙曰顔子得一善则拳拳服膺】物微世竞弃义在谁肯徴三嵗清秋至未敢阙缄縢【师曰按唐史宗以李林甫代张九龄相九龄既不见用因作白羽扇赋以自见其志防拂其质薄虽不堪代白羽犹足以驱除苍蝇时林甫以琐陋之材而代九龄其材能全无用于朝廷曾防拂之不若也防拂为物虽微有理义在盖可用之除蝇奈何世人不肯征信其义而竞弃之甫伤清秋废置不用不敢怠于缄藏冀其他时之复用也】
　　丹青引【广徳二年作】
　　【鲁曰赠曹将军霸】补注【鹤曰丹青以言曹将军之能画也谢恵连诗丹青暂雕换李善注引张纲集曰图形丹青西汉丹青祈画何以过子卿此诗云漂泊干戈际当是霸遭内之乱而入蜀梁权道云宝应元年梓州作然公有韦讽宅观曹将军画马诗在广徳二年成都作若寳应元年先有此诗与霸则后诗必及之意其亦广徳二年作】
　　将军魏武之子孙【赵曰魏武曹公操也】于今为庶为清门【洙曰左昭三十二年三后之姓于今为庶主所知也】英雄割据虽已矣文彩风流今尚存【苏曰晋羊祐至蜀爱其山川风物明媚谓御骖者曰扬雄王褒君平相如虽去数百年览其遗迹想风流文彩宛然如在宜其典刑不泯范法犹存遂追赋四先生诗】学书初学卫夫人【洙曰晋李夫人名卫善书】但恨无过王右军【洙曰王羲之善书为古今之冠初羲之为老妪书纸扇谓曰但言是王右军书以求百钱】丹青不知老将至富贵于我如浮云【洙曰语不知老之将至又曰不义而富且贵于我如浮云】开元之中常引见承恩数上南薰殿【郑曰数色角切又如字】凌烟功臣少顔色【洙曰唐贞观中画李靖等二十四人于凌烟间】将军下笔开生面【赵曰凌烟画像顔色已暗而曹将军重为之画故云开生面用字盖因左氏传狄人归先轸之元而面如生也】良相头上进贤冠【洙曰后汉志进贤冠古缁布也文儒者之服也】猛将腰间大羽箭【洙曰太宗尝自制长弓大羽箭皆倍常制】褒公鄂公毛髪动【洙曰鄂公尉迟敬徳褒公段志】英姿飒爽来酣战【赵曰淮南子曰鲁阳公与韩战战酣日暮援戈而挥之】先帝天马玉花騘补注【鹤曰明皇别录上乘照夜白玉花騘】画公如山貎不同是日牵来丹墀下【洙曰刘孝标运命论时在赤墀之下】迥立阊阖生长风【赵曰天门也李善文选注有紫微宫门名曰阊阖言马之上而生风以其神骏】诏谓将军拂绢素意匠惨淡经营中补注【希曰古乐府不知理何事浅立经营中画品谓画有六法五曰经营置位】斯须九重真龙出一洗万古凡马空玉花却在御榻上【赵曰玉花先帝之马也画手精妙尽得其真】榻上庭前屹相向至尊含笑催赐金圉人太仆皆惆怅弟子韩干早入室【洙曰言得其真迹也故云入室】亦能画马穷殊相干惟画肉不画骨【苏曰韩干善画马大梁人右丞王维见其画遂推奬之官至太府寺丞尤工鞍马初师曹霸于后则独善子美子美徒以干画马肥大遂有画肉之诮】补注【希曰张彦逺画记亦云如此】忍使骅骝气凋丧将军画善盖有神必逢佳士亦写真【梦符曰顾恺之善丹青每画人成或数年不防目睛人问其故荅曰四体妍媸本无阙少于妙处传神写照正在阿堵中赵曰梁简文帝咏美人看画诗云可令俱是画谁能辨写真】即今漂泊干戈际屡貎寻常行路人途穷反遭俗眼白【洙曰言识者盖寡耳】世上未有如公贫但看古来盛名下【洙曰唐房琯赞曰盛名之下为难名矣】终日坎纒其身
　　桃竹杖引【广徳元年作】
　　【洙曰赠章留后苏曰栁子厚诗云盛时一失贵反贱桃笙葵扇安可常不知桃笙为何物偶阅方言簟宋魏之间谓笙方悟桃笙以桃竹为簟也梁简文湘南王献书云五离九折出桃枝之翠笋乃谓桃枝竹簟也桃竹出巴渝间】补注【鹤曰梁权道编在寳应元年梓州诗内今考诗云老夫复欲东南征又云灭迹于君山湖上之青峯则是其时欲下荆岳广徳元年公在梓州亦有诗云应须理舟楫长啸下荆门后虽不果然是年秋入阆州明年以严武再镇蜀复归成都此诗当在广徳元年作盖寳应元年处梓不满月虽归成都迎家再往梓又多在外邑诗又云忽去双杖吾将曷従盖喻严武章彝也是时武已召还而公又欲舍彝下东南故云失双杖若梁编在宝应元年则是年章彝未刺梓州】
　　江心蟠石生桃竹【赵曰尔雅谓桃皮山海经谓桃枝竹也】补注【鹤曰戴凯之竹谱桃枝堪为簟縻也竹记云桃枝竹皮滑可为蓆又云以四寸为节按南越志出海南县沿海而生掩映悬翠又云生蜀地其实如木甚坚唐志合州贡桃竹箸合与梓并属东川故宜梓橦使君以赠公按尔雅桃枝四寸有节注今桃枝节间相去多四寸尚书顾命敷重蔑席孔安国云篾桃枝竹周礼眷官司几筵云加次席黼纯注次席桃枝席有次列成文是也文选左太冲赋桃笙象簟李善引刘渊林注云桃笙桃枝簟也苏子瞻赠蒲涧长老诗已従子美得桃竹自注云此山有桃竹可作杖而士人不知予始录子美诗遗之蒲涧寺在广州殆不知渝合涧有此竹】苍波喷浸尺度足斩根削皮如紫玉江妃水仙惜不得【洙曰江赋冯夷倚浪以傲睨江妃含嚬而瞟眇注冯夷水仙也】梓潼使君开一束补注【鹤曰梓州为梓潼郡以东倚梓林西枕潼水故名时章彞为梓刺史故王内翰云此诗赠章留后】满堂賔客皆叹息怜我老病赠两茎出入爪甲铿有声老夫复欲东南征乘涛鼓枻【余制切洙曰一作棹】白帝城【洙曰白帝城在鱼腹有公孙述像也】路幽必为神夺杖【洙曰一作拔】剑或与蛟龙争重为告曰杖兮杖兮尔之生也甚正直慎勿见水踊跃学变化为龙【赵曰神仙传壶公遣费长房归以一竹杖与之骑长房骑杖忽然如眠便到家以竹杖投葛陂顾之乃青龙也石曰杖为物既禀正直之姿当以正直辅吾无为化龙而去】使我不得尔之扶持灭迹于君山湖上之青峯【洙曰君山在洞庭胡心也赵曰谢灵运灭迹入灵峯】噫风尘澒洞兮豺虎咬人【郑曰澒胡孔切咬古爻切洙曰时盗贼害人如豺虎】忽失双杖兮吾将曷従【师曰甫意若曰天下未平尚赖此杖扶持衰老流寓逺乡茍失双杖吾将曷従】
　　寄题江外草堂【广徳元年作】
　　【鲁曰梓州作寄成都故居泰伯曰甫従同谷入蜀卜居成都乱遂走梓州今作梓州懐思草堂遂作是诗寄题焉】补注【鹤曰宝应元年公避徐知道之乱至梓州今诗云顾惟鲁钝姿岂识悔吝先独携老妻去惨淡凌风烟盖谓不能前知徐知道之反也诗云经营上元始防手宝应年则此诗当是广徳元年】
　　我生性放诞【洙曰唐贺知章晚节尤诞放苏曰嵇肃生平放诞性僻泉石焉能王公大人门下心绪卑屈】雅欲逃自然【觉范曰自然道也释氏谓之逃禅儒者谓之逃自然】嗜酒爱风【洙曰一作脩】竹【苏曰呉谟嗜酒每醉爱观风竹怡然自乐人或曰陶景爱聴松风王子猷爱竹先生爱风竹其清气可相敌矣呉笑而不荅】卜居此【洙曰一作必】林泉遭乱到蜀江【俯曰遭乱谓禄山反】卧疴遣所便【赵曰谢灵运诗卧疴对空牀】诛茅初一畆【洙曰屈原卜居诛锄草茅以力耕儒行儒有一亩之宫】广地方连延经营上元始防手宝应年【赵曰公以乾元元年十二月未至成都明年即上元元年乃公建草堂之始又二年即宝应元年乃公成草堂之日也唐高祖勅云使至知堂已成不知诸作早晚得防手凡营造了当言防手者矣】敢谋土木丽【彭曰堂名以草者取其草创岂求土木之华丽乎】自觉面势坚【洙曰东京赋审曲面势】台亭随高下敞豁当清川惟有防心侣【苍舒曰古乐府短歌不羡一囊钱惟重心襟防】数能同钓船干戈未偃息安得酣歌眠蛟龙无定窟黄鹄摩苍天【洙曰魏文帝诗脩条摩苍天】古来贤达士【洙曰一云达士志】补注【希曰晋羊祐登岘山由来贤达胜士登此眺望】宁受外物牵顾惟鲁钝姿岂识悔吝先偶防老妻去惨澹陵风烟事迹无固必【洙曰语子絶四毋固毋必】幽贞愧双全尚念四小松【赵曰易幽人之贞吉】蔓草易拘缠霜骨不甚长永为隣里怜【师曰以四小松为念悯其有刚姿劲节而为蔓草所戕不获遂其生长之性故云云英乂见杀四子遇害甫托意伤之】
　　述古三首【宝应元年作】
　　【彦辅曰此诗伤贤者不得志也】补注【鹤曰诗云经纶中兴业何代无良才当是宝应元年代宗即位后作公时在梓州诗意主于任贤耳】
　　赤骥顿长缨【洙曰列子周穆王右骖赤骥左白药】非无万里姿【赵曰王褒圣主得贤颂周流八极万里一息】悲鸣泪至地为问驭者谁鳯凰従天来何意复高飞竹花不结实念子忍朝饥【洙曰刘公干诗鳯凰集南岳徘徊孤竹根于心不肯厌奋翅凌紫氛赵曰鹓雏非练实不食郭象注练实竹实也】古时君臣合可以物理推贤人识定分进退固其宜【洙曰大臣以道事君可则进否则奉身以退退一作用师曰昔良骥困于盐车遇伯乐悲鸣若有所诉鳯非竹实不食骥有万里之姿御非其人则必困顿于长缨鳯有应世之瑞竹花不实则必困于饥馁譬君子不逢贤圣之君不食其禄古来君臣遇合可以物理知之是以贤人进以礼退以义知分命之所在不茍于贪冐宠荣岂非骥鳯甘于困顿饥馁之比乎】市人日中集【洙曰易日中为市】于利竞锥刀【洙曰江文通云竞锥刀之利】置膏烈火上【苏曰左济如致脂膏于烈火之上转増焰炽今王防诸侯亦然赵曰市人之争利如膏火之自煎尔庄子曰膏以明自煎】哀哀自煎熬【洙曰膏火自煎】农人望嵗稔相率除蓬蒿【苏曰王陵母冢每春蕃蓬蒿生居人相率手除薙之】所务谷为本邪赢无乃劳【赵曰张衡西京赋云商贾禆贩何必昏于作劳邪赢优而足恃注邪伪也欺伪之事自余赢丰饶足恃也】舜举十六相身尊道何高【洙曰文十八年传昔高阳氏有才子八人天下之人谓之八恺高辛氏有才子八人天下之人谓之八元此十六族也尧不能举而舜举之天下如一同心戴舜以为天子以其举十六相故也】秦时任商鞍法令如牛毛【洙曰商君名鞅相秦十六年天资刻薄少恩变秦法令宗室贵戚多怨望者后灭商君之家也苏曰秦法如牛毛沛公尽革去师曰古者敦本而抑末市人竞锥刀之利如置膏火上自取煎熬宗之时利孔百出聚敛之臣削民膏血是知以利为政未有不为乱也禹稷躬稼而冇天下则务农重谷为国之本舜举十六相惟急亲贤贤人用则民安其业民安其业身尊而道高终享无为之治彼始皇任商鞅壊井田之制头防箕敛民不堪命虽法令之宻如牛毛然果安能禁人之不为乱乎甫意欲敦本轻徭薄赋此天下可得而治也】
　　汉光得天下祚永固有开【洙曰记有开必先】岂惟高祖圣功自萧曹来经纶中兴业何代无良才补注【希曰肃宗中兴以任李辅国而为其昏蔽故于父子之伦且有所亏则代宗之立正宜任贤相与经纶中兴之业所以举汉光武以为喻】吾慕冦邓勲济时信良哉耿贾亦宗臣羽翼共徘徊休运终四百【洙曰范蔚宗献帝賛曰终我四百永作虞賔】图画在云台【洙曰云台图功臣像苏曰崔融曰君不见耿贾辈扶颠起仆汉道中兴圗形云台照耀万世师曰肃宗中兴是亦光武之伦奈何诸将邀功养冦以自封其与冦邓耿贾辈逺矣甫意伤肃宗无驾御英豪之策而作是诗也】




　　补注杜诗巻八
　　钦定四库全书
　　补注杜诗巻九　　　　　宋　黄希　原本
　　黄鹤　补注
　　冬到金华山观因得故拾遗陈公学堂
　　【彦辅曰拾遗唐陈子昂也少读书于金华山程曰子昂梓州射洪在州东南六十里子昂未达时在金华读书有书堂存焉甫逰金华因得子昂书堂遂有此作】补注【鹤曰九域志州梓州有陈子昂墓宜其有书堂在金华诗题云冬到金华山盖公宝应元年秋自梓归成都迎家再至梓十一月往射洪乃是时作明年广徳元年虽亦居梓而冬巳在阆然则作于宝应元年无疑矣】
　　涪右众山内【郑曰涪扶鸠切水出徼外南入汉】补注【希曰水经云涪江水东南合射江故梓州云涪右又有涪城县】金华紫崔嵬【洙曰尔雅石戴士谓之崔嵬陆士衡西山何其峻层曲郁崔嵬】上有蔚蓝天【师曰金华神仙有三十六洞天八十一福地蔚蓝天乃洞天之名金华山有观故云云】垂光抱琼台【洙曰孙绰逰天台赋琼防中天而悬居赵曰蔚蓝则茂蔚之蓝今诗人言水曰挼蓝则天之青亦可言蔚蓝近世韩子苍出汴州即事诗云水色山光尽蔚蓝】系舟接絶壁杖策穷萦回【洙曰陆士衡杖防将逺寻赵曰谢灵运晨策寻絶壁】四顾俯层巅【修可曰谢灵运诗筑台基层巅】淡然川谷开雪岭日色死霜鸿有余哀焚香玉女跪雾里仙人来【洙曰曹植逺逰诗曰灵鼇戴万丈神岳俨嵯峨仙人翔其隅玉女戏其阿】陈公读书堂石柱仄青苔悲风为我起激烈伤雄材【洙曰古诗长歌正激烈唐书陈子昂梓州射鸿人苦节读书尤善属文后诣阙上书自称梓州射鸿县草莽愚臣则天召见竒其对拜麟防正字武后尝问调元气以何道而子昂劝后兴明堂太学而史臣讥其以王者之事勉女主故卒为讪侮而不用也师曰子昂遭时无明圣之君故其才不得展甫虽伤之亦自伤也】
　　陈拾遗故宅【宝应元年作上同】
　　补注【鹤曰故宅当于书堂不逺亦在山间故诗云悠扬荒山日惨淡故园烟同上年作拾遗尝有序送公之祖审言贬吉州司戸有云羣公爱祢衡之俊留在京师诗又云同游英俊人者亦寓意其祖在同游之列特不秉辅佐之权也】
　　拾遗平昔居大屋尚修椽【苏曰郄鉴曰修椽大屋贮青眉粉黛】悠扬荒山日惨澹故园烟位下曷足伤所贵者圣贤【洙曰按子昂劝后兴明堂太学及条上利便三事莫非圣贤之先务具载新书】有才继骚雅哲匠不比肩【赵曰子昂初为感遇诗三十首王适见而惊曰必为天下文宗故公此篇言江左之诗至子昂而初变盖本乎离骚二雅也殷仲文云哲匠感萧辰】公生扬马后名与日月悬【洙曰扬雄司马相如皆蜀人苏曰郭沔曰男儿焉久生一死足矣若辈不见晁错纯姓名于日月悬空谁可掩蔽吾要明身后名非茍富贵之徒也陈后主壮之师曰子昂生于扬雄司马相如之后时虽不同其名与日月争辉固不减于二子二子亦蜀人故甫言及之】同逰英俊人多秉辅佐权【洙曰子昂与陆余庆王无竞房融崔泰卢藏用赵元最厚善】彦昭超【洙曰一作赵】玉价【赵曰赵彦昭以权幸进然必有才智者故以超玉价言之】郭振起通泉【洙曰郭元振举进士授通泉尉后封代国公余见后郭代公故宅】到今素壁滑【洙曰湛方生曰素壁流光】洒翰银钩连【洙曰索靖书势曰婉若银钩飘若惊鸿】补注【鹤曰通泉县在梓州东南一百三十里元振作尉其邑而彦昭与元振尝同为太学生故宜同游壁有题字彦昭景龙中又与公之父审言同在修文舘韦读书法墨薮云防欲坚重如鐡钩欲活而有力如银】盛事防一时此堂岂千年终古立忠义感遇有遗编【洙曰传言子昂死有文集十巻卢藏用为之序盛行于代赵曰子昂有感遇诗等篇是也师曰时同逰之士多兼辅佐之权独子昂官不甚显至今素壁上尚有诸公墨迹存焉以此堂经久必壊不足以传后代然忠义之名不朽者惟感遇诗传于天下覧者足以观子昂之蕴矣】
　　谒文公上方【宝应元年作】
　　补注【鹤曰上居以言其居之可乐也佛书有上方世界翼奉传云上方之清乐也孟康曰上方谓北与东也阳气所萌生故为上是时当在梓州作文公未详何所人观诗可知其为闻士寳应元年】
　　野寺隠乔木山僧髙下居石门日色异绛气横扶疎【洙曰江文通绛气下萦薄注云绛气赤霞气也】窈窕入风磴【丁邓切过曰风磴风路也石梯曰磴】长萝纷巻舒庭前猛虎卧【洙曰髙僧传僧惠永感虎来驯】遂得文公庐俯视万家邑烟尘对阶除吾师雨花外【洙曰髙僧传有讲经而天雨花者】补注【鹤曰圆觉经云天风吹痿花更雨新好者】不下十年余长者自布金【洙曰给孤长者以黄金侧布于祗园地】禅龛只晏如大珠脱玷翳白月当空虚【洙曰大珠白月言其性之圆明也故佛书有摩尼珠及水月之説又曰望已前为白月望已后为黒月见佛书云】甫也南北人【洙曰檀弓曰今丘也乃东西南北之人革曰甫以漂荡无定居故云】芜漫少耘锄【师道曰谓性地荒而不修也】乆遭诗酒汚【师曰甫嗜酒好吟每多因诗酒忤权贵故云云】何事忝簮裾【端本曰簮裾士大夫之服】王侯与蝼蚁同尽随丘墟愿闻第一义回向心地初【洙曰第一义言其敎无上也佛书修行有十地以欢喜为初地】金箆刮眼膜【师曰凡看经明达性本譬如以金箆刮去眼膜所视豁然甫欲文公以无上敎开发甫性使悟无生法】补注【鹤曰梁武帝问达摩如何是圣谛第一义华严经有十回向东坡云此句感慨通达其于道必有得也庖丁以牛入轮扁以轮入子美盖以诗入也耶予家有石刻坡所书説此又湼槃经一目盲人为治目故造治良医其时良医即以金箆刮其眼目又见下治】价重百车渠【洙曰法华经或有行施金银珊瑚真珠摩尼砗磲玛瑙】无生有汲引兹理傥吹嘘
　　奉赠射洪李四丈【宝应元年作】
　　补注【鹤曰后魏置射洪县娄缕滩东六里有射江语讹为洪旧史县属梓州梁权道编在永泰元年逃乱至梓州作然诗云南京乱初定所向色枯槁逰子无根株茅斋付秋草茅斋指草堂当是宝应元年七月徐知道反公避之至梓州九月归成都迎家居梓州十一月尝往射洪有陈拾遗故宅等诗当是其时作】
　　丈人屋上乌人好乌亦好【洙曰诗云瞻乌爰止于谁之屋注富人之屋乌所集也修可曰尚书大传曰武王登夏防以殷民周公旦曰爱其人者爱其屋上乌】补注【希曰刘向説苑乃云太史谓武王曰爱其人兼屋上之乌憎其人者恶其储胥非周公之言】人生意气豁不在相逄早【赵曰北史李延夀叙传载阎信谓其祖李晓之言曰古人相知未必在早】南京乱初定所向色枯槁【赵曰南京成都府也肃宗至徳二年以蜀都为南京所谓乱初定指言前年辛丑之岁四月劒南东川节度使段子璋反五月崔光逺击斩之】游子无根株茅斋付秋草东征下月峡挂席穷海岛【洙曰谢灵运挂席拾海月又海赋维长绡挂长席】万里须十金【晁曰汉书百金中人十家之产师古注古者一两金直十千千金则知为百千】妻孥未相保苍茫风尘际蹭蹬骐驎老【洙曰蹭蹬马失势皃】志士懐感伤心胸巳倾倒
　　早发射洪县南途中作【宝应元年作】
　　补注【鹤曰射洪县在梓州东南六十里今题云早发县南当是宝应元年十一月南之通泉时作】
　　将老忧贫窭【鲁曰诗终窭且贫窭贱也】筋力岂能及征途乃【洙曰一作复】侵星【洙曰鲍明逺侵星赴早路】得使诸病入鄙人寡道气在困无独立俶装逐徒旅【鲁曰顔延年诗改服饬徒旅修可曰张平子思赋占既吉而无悔兮简元辰而俶装注俶始也】达曙陵险澁【洙曰潘正叔诗世故尚未夷崤函方险澁】寒日出雾迟清江转山急【唐曰江为山所激】补注【希曰唐志虽为清江郡而公于梓州屡云清江盖以射洪水而言如谓清江白日落欲尽之类是也】仆夫行不进驽马若维絷【陟立切赵曰诗絷之维之】汀洲稍踈散【何曰岸行坦夷也】风景开怏悒空慰所尚懐终非曩逰集衰顔偶一破胜事难屡挹茫然阮籍途更洒扬朱泣【洙曰阮籍常不由径路而行途穷且哭杨朱泣多岐师曰甫遭穷途至于东西南北了无定居安免杨朱之挥泪邪】
　　通泉驿南去通泉县十五里山水作【宝应元年鲁曰地理志通泉县在梓州东南百三十里去县十五里有佳山水谚号沈家坑甫至此覧眺爱其山水而有是作】补注【鹤曰旧史通泉汉广汉县地隋县也新史大厯二年属遂州此诗作于宝应元年十一月故诗云冬温蚊蚋集】
　　溪行衣自湿亭午气始散【洙曰天台赋羲和亭午逰气髙褰】冬温蚊蚋集人逺鳬鸭乱【髙曰行人少也】登顿生曾隂【洙曰江文通日落长沙渚曽隂万里生】欹倾出髙岸驿楼衰栁侧县郭轻烟畔一川何绮丽【洙曰刘公干诗绮丽不可忘鲁曰所谓沈家坑也】尽日穷壮观山色逺寂寞江光夕滋漫伤时愧孔父【修可曰孔子叹鳯泣麟皆伤时也】去国同王粲【洙曰王粲字仲宣山阳人避地荆州尝思归因登楼作赋赵曰王粲汉献帝西迁西京扰乱乃之荆州依刘表其七哀诗西京乱无家豺虎方遘患复弃中国去逺身适荆蛮师曰昔魏王粲去国来依刘表甫去杜鄠而逰蜀岂不同王粲之去国乎】我生苦飘零所厯有嗟叹
  </div>
  <div class="pagination">
   <a href="补注杜诗_page9.html">
    上一页
   </a>
   <span>
    ...
   </span>
   <a href="补注杜诗_page5.html">
    5
   </a>
   <a href="补注杜诗_page6.html">
    6
   </a>
   <a href="补注杜诗_page7.html">
    7
   </a>
   <a href="补注杜诗_page8.html">
    8
   </a>
   <a href="补注杜诗_page9.html">
    9
   </a>
   <span class="current-page">
    10
   </span>
   <a href="补注杜诗_page11.html">
    11
   </a>
   <a href="补注杜诗_page12.html">
    12
   </a>
   <a href="补注杜诗_page13.html">
    13
   </a>
   <a href="补注杜诗_page14.html">
    14
   </a>
   <a href="补注杜诗_page15.html">
    15
   </a>
   <span>
    ...
   </span>
   <a href="补注杜诗_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
