<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 250 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 250 页/共 361 页</h1>
    <div class="content">人寿至耄期，如位至王公。非以德将之，往往不克终。非必皆大恶，过取固多凶。吾
今垂九十，追逐群众中。筋骸胜拜起，耳目未盲聋。强健天所借，正与富贵同。一念愧屋
漏，一言诳孩童。老无朋友规，日夜勤自攻。
访野人
我行城西南，适兹素秋时。风露虽已高，草木郁未衰。敲门寻野人，一笑万事非。拂
榻意何勤，酒酽雁惊肥。新凉天所赐，尽醉不足辞。击壤歌尧年，瞑目以为期。
熏蟁效宛陵先生体
泽国故多蟁，乘夜吁可怪。举扇不能却，燔艾取一快。不如小忍之，驱逐吾已隘。宁
闻大度士，变色为蜂。
吹笛
吴江楚泽闲游遍，未豁平生万里心。醉里独携苍玉笋，岳阳楼上作龙吟。
书幸
破屋颓垣鬼笑穷，暗中调护赖天公。频年得疾身犹健，百种无营饭不空。
感事
已醉猩猩犹爱屐，入秋燕燕尚争巢。老夫看尽人间事，欲向山僧学打包。
晚晴
雨如尘点送新凉，云作鱼鳞衬夕阳。蓬户清闲贫亦好，笋舆安稳病何伤。
农家
寂寂江村数掩篱，吾庐又及素秋时。横林未脱色已尽，孤鸟欲栖鸣更悲。小釜莼羹初
下豉，矮瓶豆粉正燃萁。为农幸有家风在，百世相传更勿疑。
寓叹二首
白首还乡厌蕨薇，伥伥自叹欲畴依。门庭不埽稀迎客，砧杵无声未赎衣。达士共知生
是赘，古人尝谓死为归。耕畴幸可期中熟，又报残蝗接翅飞。
又
忆昔建炎南渡时，兵间脱死命如丝。奉亲百口一身在，许国寸心孤剑知。坐有客喑堪
共醉，身今病忘莫求医。出门但畏从人事，临水登山却未衰。
雨夜
病多渐减灯前课，老甚都忘枕上愁。一段高情谁会得，卧听檐雨泻清秋。
秋怀四首
火食非初志，衣尘每自哀。危途触滟滪，归兴薄蓬莱。逋客传琴调，高僧乞药栽。人
间岂不好，病眼自慵开。
又
苦雨无时止，幽人空复情。少眠知夜永，入病喜秋清。萤傍疏帘度，蛩依坏甃鸣。流
年那可挽，又见晓窗明。
又
独立离人境，幽居察物情。蚁知军阵法，虫作纬车声。身老唯贪睡，儿痴亦惰耕。腾
腾复兀兀，何以报时平。
又
寓世久成赘，忘家生若浮。安能三太息，惟有四宜休。屋坏无全堵，船轻每信流。鸱
夷幸无恙，赖尔可消忧。
小室
窗几穷幽致，图书发古香。尺池鱼，拳石树苍苍。老去身犹健，秋来日自长。养
生吾岂解，懒或似嵇康。
赠道侣
蕊笈人多有，惟君独造微。丹成河自塞，吟罢剑俱飞。酒市寻差易，云山觅更非。何
时醉携手，为我发玄机。
舟中醉题二首
风吹芦荻声飕飕，晚潮入港浮孤舟。老民已埽市朝迹，造物全付江湖秋。项里庙前是
鱼市，禹会桥边多酒楼。醉来且复过此日，莫为砧杵悲无裘。
又
鲍郎山前烟雨昏，疏灯小市愁偏门。上船初发十字港，鼓棹忽过三家村。孤鸾对镜空
自感，老龟搘床何足论。但愿诸公各戮力，上助明主忧元元。
出游暮归
东行西行日暮归，川云漠漠雨霏霏。蝗余场上禾收薄，酒贵街头客醉稀。买犊躬耕空
自力，灼龟占岁又成非。稚孙索饭殊关抱，怜汝何时得瓠肥。
园中作
纱巾一幅立斜阳，本尚无闲况有忙。鸡犬往来空自得，禽鱼翔泳各相忘。欲衰莎草无
多绿，未落梧桐已半黄。徂岁匆匆成绝叹，瓦沟行复见新霜。
诗集卷七十八九十九首
感旧
莫笑山翁老欲僵，壮年曾及事高皇。雕戈北出戍穷塞，华表东归悲故乡。万事固难轻
忖度，百年犹有未更尝。纷纷谤誉何劳问，但觉邯郸一梦长。
东园
车马无声客到稀，荷锄终日在园扉。断残地脉疏泉过，穿透天心得句归。对镜每悲鸾
独舞，绕枝谁见鹊南飞。悠然自遣君无怪，文史如山暂解围。
秋夜
局促人间每鲜欢，秋来病骨愈酸寒。夹衣尚典雁声过，断简未收鸡唱残。退士鬓毛纷
似雪，老臣心事炳如丹。灯前握臂无交旧，聊唤清尊少自宽。
驿壁偶题三首
累累驿门堠，杳杳寺楼钟。叶落树阴薄，云生山崦重。交亲穷未弃，父子老相从。惟
待新粳熟，高眠听夜舂。
又
去去投山驿，悠悠解橐装。斜阳穿破厩，落叶满空廊。舞简村巫醉，涂朱野女妆。近
行吾亦倦，假寝据胡床。
又
过市未十里，入山知几重。幽林闻格磔，浅濑见口佥喁。小瓮家家酒，衡门世世农。班
生定痴绝，辛苦觅侯封。
夜起思子虡
我久依耕垄，儿方吊战场。卧闻风浩荡，起视月苍茫。老境绨袍暖，贫家菜粥香。惟
愁杀风景，无酒作重阳。
秋日次前辈新年韵五首
孤生虽永弃，要亦是黎元。渺渺烟中路，冥冥海上村。小滩看鹭立，平野送鸦翻。即
欲掩关卧，南山犹未昏。
又
旧交多隽杰，离散各何之。骐骥志千里，鹪鹩巢一枝。青云迷故步，白首负明时。幸
有残书卷，犹堪付小儿。
又
老人常独处，一笑比河清。终日无来客，三年不入城。高眠听酒滴，危坐对云生。矫
首羲皇世，吾其享大羹。
又
浮家久居蜀，下峡晚还东。天际孤帆远，花前百榼空。旅游浑似梦，年运遂成翁。欲
话峨眉月，无人可与同。
又
残年垂九十，雪鬓不胜繁。卖屦籴炊米，典衣租废园。山深云满屋，夜静月当门。邻
曲时相过，扶行赖稚孙。
仲秋书事十首
秋风社散日平西，余胙残壶手自提。赐食敢思烹细项，家庖仍禁擘团脐。
又
天心那得与人同，牲社家家祷岁丰。料理蝗余犹十五，残年亦未委沟中。
又
</div>
    <div class="pagination">
<a href="陆放翁全集剑南诗稿渭南文集_page249.html">上一页</a><span>...</span><a href="陆放翁全集剑南诗稿渭南文集_page245.html">245</a><a href="陆放翁全集剑南诗稿渭南文集_page246.html">246</a><a href="陆放翁全集剑南诗稿渭南文集_page247.html">247</a><a href="陆放翁全集剑南诗稿渭南文集_page248.html">248</a><a href="陆放翁全集剑南诗稿渭南文集_page249.html">249</a><span class="current-page">250</span><a href="陆放翁全集剑南诗稿渭南文集_page251.html">251</a><a href="陆放翁全集剑南诗稿渭南文集_page252.html">252</a><a href="陆放翁全集剑南诗稿渭南文集_page253.html">253</a><a href="陆放翁全集剑南诗稿渭南文集_page254.html">254</a><a href="陆放翁全集剑南诗稿渭南文集_page255.html">255</a><span>...</span><a href="陆放翁全集剑南诗稿渭南文集_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
