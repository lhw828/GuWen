<!DOCTYPE html>
<html>
<head>
    <meta charset="UTF-8">
    <title>容台集 - 第 50 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容台集 - 第 50 页/共 140 页</h1>
    <div class="content">
　　陶隐君论书曰不为无益之事何以悦有涯之生世无达者鲜知其解其檇李项子京乎公蒙世业富贵利达非其好也尽以收金石遗文图绘名迹凡断帧只行悉输公门虽米芾之书畵船李公麟之洗玉池不啻也而世遂以元章伯时目公之为人此何足以知公元章论书以端明为畵字蔡卞为得笔伯时故游苏门苏助之羽翅党事起寻负之一死一生之际岂有达人之观哉子京夷然大雅自远权势所与游皆风韵名流翰墨时望如文寿承休承陈淳父彭孔嘉丰道生辈或把臂过从或遗书问讯淡水之谊久而弥笃此外则宁狎飞凫弗亲轩葢郡守某以年旧请见虽复倒屣殊乖凿坏为数日不怡其介特如此先是吴中好古之家浸寻疲于势要搜括公以翰墨徜徉竟厥世不为他嗜以故廉者不求贪者不顾人以是服远识繇斯以观公之贤于元章伯时不巳多乎公名元汴字子京项之先汴人也以扈宋居秀胥山里为甲族自襄毅公以来七叶贵盛有以孝廉令长葛者曰纲纲生赠吏部即铨铨有丈夫子三人长上林丞元淇坎东澳少参笃寿公其季也少而颖敏十岁属文不难究其家学巳念赠公既背养而太宜人苦节即仲致身王涂不遑将母吾宁以青毡故重远子舍乎于是绝意帖括颛奉太宜人色养亲自浣涤终身孺慕少参公忠孝大节公有助焉公居恒以俭为训被服如寒畯如野老婚嫁燕会诸所经费皆有常度至于赡族赈穷缓急非罪咸出人望外曰吾自为节缩正有所用之也戊子岁大祲饥民自分沟壑不恤扞网公为捐廪作糜所全活以巨万郡县议且上闻牢让不应终不以为德市闾巷声有司益重之公虽蚤谢呫哔谓祖父遗经堂构斯在不欲令子弟亦知达生之趣有六子各受一经严为程课犹子孝廉梦原六龄失母鞠诲备至孝廉蔚为名儒而诸子彬彬皆不愧王谢家风云公畵山水学元季黄公望倪瓒尤醉心于倪得其胜趣每作缣素自为韵语题之书法亦出入智永赵吴兴绝无俗笔人争传购初称墨林居士皇甫子循作墨林赋以贻之晚年意在禅悦与野衲游因感异梦更颜其斋为幻浮且手题椑槥比于司空表圣之志生圹者洵称达人矣忆予为诸生时游檇李公之长君德纯寔为夙学以是日习于公公每称举先辈风流及书法绘品上下千载较若列眉余永目忘疲即公亦引为同味谓相见晚也公与配钱孺人殁数十年而次君德成图公不朽属余以金石之事余受交公父子间不可不谓知公者何敢以不文辞他若生卒姻娅之详子姓曾玄之属具京山先生行状中不复再铭曰 
　　易着谦吉老称俭宝孰藉高明而甘枯槁孰秉素心而事幽讨今游古初神传象表越山啸傲长水潦倒清虗之乡达人所保有啬其躬施及国荐有朴其容艺文穷巧死何如生大梦独晓向平犹惑彭祖为夭史铭诸幽聊识其小舟壑之藏齑臼可考 

　　○徐豫庵隐君暨配王孺人合葬墓志铭 

　　澄江以徐氏为望族自其始祖本中以布衣奉高皇帝命使蜀辞官归里朝士高之赋诗送别为国初盛事本中归而出粟赈恤为德于乡及至殁也当世名公若魏文靖王文端胡忠安叶文庄辈皆哀挽铭诔语无虗美大书深刻传布海内大江之南以碑板不朽先德者繇徐氏风之也数传而有豫庵隐君及仲子弘祖复能修本中之业以高隐好义称弘祖之母王孺人八十余违养将归隐君之藏匍匐五百里请余铭不忍辞按状豫庵公名有勉字思安赠光禄丞柴石公之第三子十九罹父丧伯季六人以射覆法析产公一再得正室乃让于伯兄而自处东偏之旷土是时家巳中落与王孺人拮据修息竟复旧观园亭水木之乐甚适也或劝之以赀为即辄不应葢公性喜萧散而益厌冠葢征逐之交即秦中丞杨冏卿侯司谏皆周亲相善时访公公固匿避以疾辞亦无所报谢其雅致如此中年伤足不良于行晚而为盗所苦疾作卒不起仅得年六十公有三子伯仲皆王孺人出常与仲子弘祖居仲子好远游所至必探幽穷胜倾其独行嵚崎之士然每结束行装则有恋恋趑趄之色孺人察其意慰之曰吾幸徤善饭足恃耳男子生而射四方远游得异书见异人正复不恶无以我为念故仲子足迹几所谓州有九游其八者孺人成之也隐君不事纤啬其蹙而复振所拮据修息者靡非谋室之获巳多泛宅之游孺人望衡筑室令无垂堂虞季子弘褆生孺人字之不啻出入腹隐君卒先一月谓孺人季吾孽也若援产勿得视两儿孺人不以为治命举田庐鼎分之甲子岁祲米斗百钱孺人命仲子出粟以活饿夫岁数十石仲子念孺人所居湫隘将改作鸠材矣孺人闻墓碑在风雨中撤使甃而垣焉又办祭田数十亩倡族人享祀尝有所感愤同冢孙质之青阳张氏入门见其家无长物有素风则喜恭人躬纺绩则又喜既而计部君自拭藤床恭人自进茗馔益大喜竟忘所白事归归而疽发于背俄顷竟尺医云是疽非愤极不成非喜极不散今发矣当无恙后果然其虗怀服善识大体学士大夫所难也孺人有两孙以学成列黉序孺人尝同仲子之子卯孙勖之曰民生于勤勤则不匮今里媪之纤者无数而吾家独以精好闻学犹是矣张山人复有晨机秋圃图名公题咏殆徧焉先是弘祖游华山至青柯坪忽心动归而孺人示疾自此依膝下绝迹不出户孺人八十为征作者诗若文以佐祝觞迨乙丑自春及秋侍汤药几废寝食以身殉孺人劳苦之曰无为死孝吾从而父巳晚矣弥留之除神识超然令妻寿母不巳兼之哉嗟夫隐君不喜冠带交而孺人成其志仲子为振奇之士多林下风此如莱妇鸿妻雅称偕隐可以传矣生卒姻娅之详具状中铭曰 
　　布衣之豪动九阍家声不冺余仍孙市交客满随朝昏乘车戴笠气可吞夫耕妇织素业敦不为皋门为鹿门幽人坦坦真足存龙蛇既厄孤鳯骞善作善成贻谷繁宝慈宝俭合道言风雨如晦云雷屯半荣半瘁同一根中分后合干将材管彤郁郁照墓门 

　　○处士宇溪陆公暨配张孺人合葬墓志铭 

　　余既为亡友参知云台张公铭玄宫之石矣公有遗文状其仲姊及宇溪公公子超越皆游黉较负儁声问业于余即云台志中从读书吉州二藐孤也翁媪葬卒既久虗墓石若有待余不敢失亡友之谊乃无辞操笔按状公姓陆讳琼字思佩别号宇溪世为钱塘北郭里人讳基者生敬敬生华华生政政生水村公论代着隐操水村公有三子公其仲也公生有至性八岁丧母屠哀踊如成人时岛夷寇起水村公纳妇稚于郭独身跳伏视庐舍公登陴凝睇侦知寇退乃始敢进食既习章句颖敏绝人以水村公不乐儒去而习计倪家言甫当户事水村公偕继母贾得其欢心丧父如丧母丧继母如丧父时哀踊也抚弟妹惫极恩厚蚤敦伯淮之爱长而析箸非其意巳公虽心计服贾而士行丙夜篝灯纵横百氏慱洽如经师出与里中儿论难皆屈服去里儿以是日摄公会有杀人当道者所弃尸乃公家匠也县令驺呼适过之无赖子遂以诬公兄弟公慷慨申雪不数日而事竟白诸兄弟人人才公倚左右云江陵相当国量田议起公应县教董其事下令以旬日报竣公侧身塍陌目送手畵不爽铢寸悍长吏不能难反优奖之公自是始得脱践更与张孺人专为家也未明起视臧获率作视其劳者衣食视其下者先业益拓又不规规什一常贷贾人金数焚责券一语许诺即赤手丐千缗与之无恡色有于某骤殁公抚其幼子迄于成立方某者欲寘宅力未给也而有远行托公市之公如约有讽公此美宅何不自取公笑弗应俟方归即推予焉邻沈叟素德公欲以田园贱售公竣谢之沈圽而恤其婺有加也王生构于雠几陷重辟公捐赀出生犴陛不责报邑令阴遣椽访按里中豪某某拟闻之台使者椽夙重公德望从容廷问公为极辨脱三人于死卒不令其人知也其敦概重侠类如此公为儒不卒独好与儒者游张孺人能识公意咄嗟治其闺中若无音响以是公负贤豪间声益远孺人生名族娴内则诸训家世豪举而翁性俭朴甫迎车牵即敕新妇不得张乐入门乃易椎布操作而前尊章大喜事继姑贾庄其处妯娌如姊妹和气照暎佐公襄大事动合程范析产非公意尤非孺人意也当公主量田事乡胥县吏以千指集其家昼夜旁午孺人为椎牛致酒劳问勤苦人人满意去岁时伏腊辄手织缥锦躬炮甘炙以贻太安人抚爱诸弟时偕公为经纪门户故参知伯仲得端意本业浸达贵显焉公既怜爱幼弟寰溪君欲令治儒孺人曰是孱而少神何可令独困虀盐哉佐公调护卒愈痼疾他若迎外媪抚孤甥公倡义孺人无不应者检综管钥严而有体督二子就传伊吾声不丙夜不休孺人殁而公忽忽不乐稍纵意诗酒间时戚然有良友之叹奄忽数年竟亦下世余读参知状而悲之然公夫妇可谓能行其志也内行整洁慈风穆如使公生前代必首应孝弟有道诸科列妇德于少君孟光间又何媿乎手投佳种旋获秬芑双鸾对翔两谷齐荐儒効彰灼斯其应矣公尝有兴作巨斧猝从梁堕葛衫中划而肤理无伤无赖子鬻田于公迫负官钱腊毒衣带至公所索衅公饮以酒出好言慰去之他所争攘死公葢有天幸人以为盛德之报云年月姻娅具列状中铭曰 
　　冀之亩恭如友皋之庑肃若俎唯德符如鼓桴以鸣厚同弦奏山辉璧川媚珠睪哉藏泽不渝 

　　○龙安府照磨怡泉许公元配沈孺人墓志铭 

　　甫里之许埒于素封非藉世赀也葢谋室而获焉先是许公之翁媪以家难废箸萧然贫也自沈孺人为冢妇不爱簪珥俾郡幕公用昌大而贾逐什一之息而家乃大饶或曰孺人有心计躬自操作与僮奴同勤苦亦赖有天幸举无遗莫斯二者孺人有之而非其所以造许之繇也家之将兴也有内德相夫子以慈孝友恭而得全全昌有保之者矣按状孺人沈氏昆山里人幼有慧性父母遗爱之为择快壻得郡幕公笄而归许能洁修瀡奉尊嫜称孝妇时许翁多宿逋收责者叩关而呼无以应翁有窘色孺人谓郡幕公曰此家督事也色养之谓何于是翁析产郡幕公请独任逋不及季季以此得息肩家亦起而不兄若者每当无年意不能无少望郡幕公周子无算而孺人更以妯娌情阴馈季妇无床第惑葢终季之世靡谇语嗟乎妇言是用友于道缺许氏之友爱也以用妇言更着非家之祥乎孺人生子既壮不禄郡幕年将艾且庄孺人殊无意及副簉藉令孺人牵于帷房之爱不为宗佑计即财虽与众共之非所以长守富也孺人则为求良家子得同里陆翁女餙以进与之相得甚欢巳而举中书君孺人为解襟抱怀中属毛离里不啻也时其寒暑调其饮食视其药饵为之虔管钥者若而年自就傅而授室而孙子婚对而宾客酒醴干糇无问细大孺人是供即陆孺人无所加其爱孺人年六十七中书君徧走海内名公若文若诗若传若序为母寿人谓中书君孝无与比实母慈所感也孺人成其夫孝又成其子孝可谓贤也巳是宜铭铭曰 
　　先民有言孝衰于妻大岳之后潜德有齐而室不溪而情不携而熊是丸以愧彼牝鸡琢石玄室而史为之题 

　　○许伯上配鲍太孺人墓志铭 

　　故太保新安许文穆公以纯德素风刑于门内家法之美为当代士大夫所称方其立朝巳悼亡哭子而厥有成之者其长公配鲍太孺人实以冢妇代为家督云嗟乎盛衰之际人所难处也文穆之荣衰太孺人身阅之矣当其鼎贵不以盈及其殄瘁不以轻非以其能持盈故能定倾耶彼须眉男子凭借光宠至使其父兄不可以死者矣何论闺帷妇太孺人于是乎贤矣太孺人生二十七年而许长公没誓以死从绝粒不食文穆使保母谕之曰殉死易抚孤难请从其难者太孺人执志不回自经者再绝粒者又六日文穆呼天而泣再遣保母致语曰亡子之孝妇之所知也老人身半枯矣而忍重悸之乎有亲不能养而遗以身后忧亡子不瞑矣今日之事所谓死重于泰山者也妇其易虑庶存孤以安我太孺人迫于义奄奄床褥间泣谢始进粥糜终三年不绝哭积哀成病数濒于死至三孤成立而自谓可弛于负担也太孺人虽无年抑有不欲尽其年者矣令甲节妇非六十者不得旌其以子贵貤封者亦不得旌太孺人格于令弗被旌也诸宗亲乃私谥之曰贤节而不佞昌文穆门下士且受交于长公者不敢不以文辞而志之曰 
　　太孺人者鲍氏名静华抚州倅献旌长女赠中书舍人许伯上之元配太保文穆公冢媍也太孺人大父赠工部尚书季贤公与文穆交善为婚媾太孺人年十六而归于赠中舍公鲍故大家治装甚盛文穆虽通藉汪夫人犹然荆布也太孺人即去绮纨以俭素事汪夫人时轧轧闻机杼声矣文穆公家无负郭□奉入以赡宗亲不足又耻为匄贷太孺人曰仕不家于官妇岂家于装哉出装具以为二尊人资斧其知大体如此太孺人事汪夫人甚孝常一日晏起汪夫人曰日可中否太孺人自是鸡鸣盥栉问寝汪夫人即汪夫人夙兴莫能先太孺人也汪夫人有茗具索之不得或谓失之新妇所则戒左右勿复索太孺人闻之但谢过不自剖也后竟得之他所汪夫人服其有量汪夫人疾太孺人衣不解带侍汤药者月余以身为祷家人为之感动焉文穆携家宦邸既丧汪夫人令太孺人与娣姒逓司中馈时臧获非素御皆凛凛奉程朿无敢挠其政者每上食文穆必亲涤器调羮不敢假手侍者葢其慎也文穆既解相印归益不问家人事太孺人内奉高堂外支门户井井有条每嘉辰令节必集亲知设牢醴与文穆劝酬以乐其志文穆疾革顾诸孙曰汝曹有贤母我与而父俱可瞑矣其生事死葬畧无遗恨云太孺人教诸子最有法自能言即无敢以骂詈为戏者能行坐即无敢躐次先长者及其就外传每传意塾师勿以姑息从事诸孤每塾中暮归或受荆楚必问所繇或以书法不谨句读不习为秉烛危坐从旁课之必得当然后就寝诸孤有过必令侍儿设毡具杖跪而责之旁引曲喻俾自知罪而后挞之每挞未尝不呼赠公而哭自咎其不能教也诸孤至无以自容痛自惩艾葢仲子巳服官太孺人从之宦邸犹数数觇其言动督过如儿时诸孤恂恂如处子不隤其家声微太孺人之教不至此太孺人治家嗃嗃俨若朝典然严不废恩拥一布被二十余年敝犹不改然啬不废施见道旁之枯骨槥之驿传之挽卒糜之宗亲之不能举火者脱簪珥以助之有从叔祖殡太孺人屇期邀娣姒会葬或曰贫老而孤何当此礼太孺人曰吾知礼而巳不知其它先是文穆公析诸子田庐太孺人不辞寝丘曰何如先姑机杼时也太孺人持礼意甚谨妯娌娣姒望其神检以庄见惮诸子妇师保奉之不敢失尺寸其抚王夫人遗女如巳女皆以端操贞静仪之既出合皆能执贤妇道矣里中妇洪氏者丧其夫时起居太孺人与居阅月辄感而自矢曰妇人再谯真禽行耳终不离太孺人左右京邸就居相传有妖崇达官贵人无弗移避之者太孺人命弗移终亦不为崇也太孺人素不佞佛当其丧赠中舍时所谓濒于死者家人巳治后事矣一旦不药而苏遽呼侍儿问曰适白衣女郎自何所来乃倒瓶中甘露饮我耶葢大士默相云太孺人栢舟之节皎于氷霜动物感神不虗矣太孺人就养北征之清凉而病革犹端坐呼子若妇谆谆戒勉俾归而传语遵奉遗训预定化期不移晷刻几于委顺者太孺人没时享年四十有八子三人抑太孺人之贤故自天笃要以文穆公之清邵若绾故太孺人式其俭赠中舍公之孝谨若庆建故太孺人习其恭而诸孤之枕经藉书若谢之玉树王之青箱故太孺人益闲古训袭美彤史其渊源远矣是宜铭铭曰 
　　人之寿年惟识所持同于寿者寿亦得之懿彼贤节岂与寿期为死者孝为死者慈寄生之身捐之若遗不则今之鲍太君与昔之鲍大君何修短相越之如斯吁嗟乎是惟相门之女师 

　　○王母季太恭人墓志铭 

　　吾郡母德之贤垂耀彤史者更仆不数而最着为包母杨太孺人其两子俱禀慈训以忠孝大节为名侍御徽言懿范天下莫不闻至今而有王母季太恭人者与之匹不惟三珠并耀二方竞爽次公陈臬于雄藩季公含香于比部其家门之盛世德之美与包氏同而徽言懿范百年再见是固史家之所当采者况重以孝子之征言也按状太恭人太学孟岩公之女母曰秦孺人其始娠也王父宪副雁山公梦鳯翔于庭厥明占之宜诞贵女生而婉静不凡女范女红过目即脱日成诵脱手成剪襞雁山公休沐授以孝经内则诸篇及史书贤媛事辄持记不忘心益奇之孟岩公之游太学也与毅宇王公同研席交善遂缔朱陈之盟以太恭人归毅宇公之第三子是为赠中宪瑶林公敬姜和鸣之繇果不虗矣毅宇公乌衣世业高自标置交无尘杂独敦礼经师督课诸子靡晨夕辍家驹千里尤目属赠公赠公口不言钱手不握筭自太恭人入室则内政井井米盐出入皆有记注臧获受成鲜所干没赠公得以肆力于学籍籍黉较间谓巍科可芥拾而数奇兴叹名心渐薄太恭人恐损乐生之趣时时慰解之又广其意曰吾视君岂长贫者考作室子肯堂一身也且君巳作达吾子安得复尔于是赠公无厚业矣太恭人乃以辨兼珍而营夏屋修毅宇公义方之训有过无不及焉太恭人嫁时簪珥珠玑尽于修脯居然荆布妆错趾鸣环盛餙间无怍色谓佳儿可恃也赠公孝行无与比太恭人善成其志姑忧孺人病吁天请代既巳垂绝得少延毅宇公困于焚券豪于传觞太恭人击鲜召客不闻罍耻促毅宇公既贫而无忧生之嗟以此至于孝奉尊章迎养母秦孺人与姑季孺人之归何司理者恩礼备至赠公副造所生爱劳均一三党周亲赈穷悯乏惟力是视尤闺德所难也次公癸丑成进士廷对服官季公以己未成进士太恭人各有手书以清白慈俭相勖宪副兄弟既免赠公之丧依恋膝下不作魏阙想太恭人曰儿以此为孝吾少读孝经不曰孝始于事亲终于事君乎宪副兄弟奉命惟谨是以单车就道而不意大期忽至风木衔悲宪副陈臬奔自鹿泉水部衡文奔自象郡各以畏此简书缺然含敛为终天之憾而太恭人以孝子观成　君恩洊被比于包母之遭际有险夷之异焉故含笑入地也余为诸生时与吴广文者会文于赠公之家塾时赠公犹未弁称为同社小友去今四十五载而复与宪副兄弟为同朝为姻戚既诔赠公而又志太恭人虽满柳之未雕而虀臼之难称矣是宜铭铭曰 
　　清淮世泽有开必先既叶鳯卜克成象贤名为伯鸾之妇而何以蔍蔉之逢年召为义方之母而何以缨緌之蝉联舟方泛而藏壑剑欲合而归渊继包母者彤史祚王氏者青毡 

　　○祝母陈孺人墓志铭 

　　余友祝尧观举孝廉三载矣萧然藿食不治家人产也泣谓余曰先慈陈孺人自为女而为媍为母毕世而与贫俱何瘁也忍言逐贫而吾母之贤有暗合女史传多可书者吾母陈氏陈之先世有隐德而乐善公多贤豪之游为最着其家故不贫也再传为东山居士椎不造事困于徭役产日挫既捐馆家益荡散不能守先世之旧庐孺人与寡母形影相吊虽处艰危尝有以慰母意令忘亡者无改度孺人以十五而归我父外祖母张力不能治奁具吾母以荆布错绮罗珠翠中若有以自异者无蓄缩吾父少即习贾始探茶楮禹航山中尝经月一再归继以单舸走吴楚间征谷贵贱尝经岁一再归赖吾母持门户无内顾即折阅助以织纴无室謪祖母邬孺人性严卞御子妇易为谯诃吾母庄事有节无失欢吾祖治家嗃嗃子弟使人各一艺每始旭耕者春者读者走日中者食指动数十皆仰给中馈母椎髫操作入厨治馂咄嗟立辨无废事不肖既就外传奉母训如严君仲吾之声昼于塾而暮于寝也有以属句赏余早慧者母却之曰勿以骄儿志即先祖父母含饴相怜母益以游惰戏渝为戒无小慈邬孺人寝疾吾母与伯母陈更番入侍母衣不解带者浃四旬每中夜起抚摩扶掖亲涤中褕久而愈无勌色母以故善病以哭余祖父成瘵不治弥留之际从容布席从床褥间稽首以不肖属伯父母曰陈氏书种在此子矣此子也才惟伯氏之赐子也不才惟伯父之望顾卒子之乃命不肖跽而进杖不肖伏地泣不止正色曰死生命也若不忘吾言吾且不死奚泣为于是以二箧授吾父其一皆含敛丧服具也葢怡然委顺无怛化孝廉之述母大畧如此而孺人生前殁后可悲可愤之变尚难更仆数也中垒蔚宗所载孝妇贤母何让焉嗟乎祝公父子世牟什一孺人独信诗书之可以亢宗庶几哉断机画荻之流且于宠辱死生之际有士大夫所不能自持者孝廉之不丑穷亦犹孺人之遗教乎孝廉又泣而谓曰昔吾外王父乐善公与吴文定交善文定尝为修谱而颜其居曰湾陈世家吾外父死且不朽今何以不朽吾母非一片石哉于是以状授余余读之不胜呜咽葢三辍编而后竟嗟乎祝母之下世以三十四先慈以三十六其贫瘁同短折又同生无五鼎之食而死有半通之纶亦何解于终天之恨哉惟是孝子之请不忍虗也乃叙其槩而铭之曰 
　　若或啬之富寿而康其身则殃若或?之端淑而臧其家则祥身之殃殁则巳是谓女中有颜子家之祥子之以孟母之名照彤史 

　　○参军静吾贺公墓志铭 

　　朱方之有贺氏也阳夏之有谢也汝南之有袁也贺之有承德公也袁之有邵公谢之有弘微也公名学文字知本别贺静吾仕为河南都阃幕官非其好也而自以孝友独行显公祖曰封主事默斋公镐父曰江西按察使澹庵公邦泰澹庵公筮仕为莆田令尹猝中倭婴城誓守而归其家人公嫡母邓安人卒于途公时方九龄哭踊如礼巳代澹庵公居子舍事封公封安人备极志养当公游南雍封公诫之勿作少年游公题其训壁间以巨石支僧寮不一窥桃叶归而受家秉益食淡茹苦尽煎世家子习气以是当封公意而澹庵公亦藉公无内顾忧巳而封安人封公相继卒公哀毁几绝如夺怙恃为敕断酒肉者三年其居生母欧孺人丧及奉澹庵公讳皆然澹庵公宦□在千里外公问关定省往来策一瘦卫津人候吏初不复觉巳家居十年公无晷刻不立侍澹庵公性卞急小有所忤公且受挞盘旋寝门间俟怒小释即复入欣然巳应奔走矣澹庵公日喜诵金刚般若经圽后二十年公持诵如一日且诏诸子曰吾非为尔祖乞冥福也庶几开卷见羹墙耳其纯孝如此公诸兄弟豪举任达每欢饮争慱得公片言辄解公亦傥易绝无城府及周旋尊亲矩趋尺步不敢纤毫越礼贺族之大用于江南而家乘未修公慨然任辑之水木渊源遂如镜焉性好施予尤敦于故旧故旧子弟多倚公为外府至屡渎不厌戊子己丑岁大饥公倡诸兄弟大赈里党所全活不可胜计他若贫而不克婚者负而不克偿者名山梵宇之宜复者黉宫胜地之宜饬者不繇劝讽触目动怀未尝市以为德亦未尝徼以为福也公虽以祖父意责令当户拮据家难备尝辛劬而实不乐屑屑问生产岁入所羸半为纲纪者所没或并其橐负去公知之弗问也为趣具召客客至投辖轰饮或遍呼子姓赏以巨卮虽贵显满座鼾声如雷语多冲口怒不淹时人亦无怨之者公晚年邃于道术尝闭户演习满百日始开关紫光奕然在其大宅雅好奇游以过鲁游岱岳以奉使适晋游恒山以宦辙中州游嵩少如礼九华登泰和谒武夷溯梅岑振策里粮陟危踰险皆少壮人所趑趄回驭者公独从衰暮鼓勇髣髴灵仙庶几一遇尝梦入福地邂逅数老人题诗满幅觉而诵之飘飘有凌云意疾革时挥手碧落犹以未践衡华为生平缺事可以知公旷怀矣公生以嘉靖壬子殁以天启乙丑得寿七十有四元配华安人有贤操助公起家者也子三人长太学生懋元次南京光禄寺典簿懋光即以　覃恩进公阶者次太学生懋亮侧阎出女四人孙四人孙女三人嫁娶皆名族详懋元行实中元等既葬公荆城塂祖茔之次而以墓中石见属余观公生长巨阀人地高华展骐骥之足日入犹轻千里也乃知足英年躭玄壮岁仪结心一专气致柔如公可谓善学道者若其孝友之泽扬之愈芬为公子姓者麟祥鳯举皆逡逡万石家风公所贻又不趐远矣是宜铭 
　　铭曰籍登散吏儒证列仙身超物外意象帝先姜肱阳城友爱比肩皇人窓下白传池边鹑居爵跃审鲵渊大还既熟捐小年吾铭其宫永不骞 

　　○文学虹山汪公墓志铭 

　　汪之先葢出鲁公之后自颖川受姓散居江左世有闻人在汉时则有若龙骧将军文和在晋时则有若司马叔举在唐时则有若越国公华而其自唐模迁岩镇为岩镇甲族则宋孝子时扬始着时扬有二子皆举明经寔亢岩镇之宗诗书孝友之泽所繇来远矣十三世而为竹坞处士处士有文夫子二人虹山君其仲也君生而沉静幼不好弄垂髫从师受费易同舍生间以嬉辍业君耻与为伍同舍生易之私相念汪氏子独善卧耳何不能致而六壁窥之则挟筴读书甚庄同舍生遂严视君不敢以狎进弱冠慱士弟子试辄先其曹偶有司恒锲其文以为士的公益潜心竹素纷华无所好游闲无所接斤斤如也先是处士公好任侠家用中落会季弟蚤夭按大宗法当以君为之后君不可曰吾母脱而举某天下岂有无母之子哉即不能五鼎养菽水故不乏而以利遗亲也处士壮其志乃推犹子以嗣之君处脂膏不自润而所郄赀镪千金于是藉藉孝义声重里中矣君有伯氏以收息转输为家督母夫人　氏尝念其劳因燕集诸子妇咸在谓处士公曰大儿非余所出顾其佐夫子冐霜露远服贾吾子安得与等异日折产当割其肥以不平平之处士公曰吾家素业赖仲而引长之安得左儒右贾以隳后人志矧书生攻苦茹淡不得与冐霜露远服贾者等乎伯氏长跽称善而处士之配项孺人犹悒悒不自得君心识之当折产时母夫人巳捐养君笃田薛之谊默承母志焉识者多之处士公尝仿司空表圣治生圹于环山之麓且辟丙舍其旁为家塾时以胜日策杖往憩听伊吾声而命园丁莳松种菓君则亲为盥铛执爨以进日暮掖处士公以返以为常及处士公没君复挟书读于墓侧风晨雨夕悲感同舍同舍友为咽不成诵云君试于乡者六主司莫能收乃叹曰吾始不五鼎养今而后知不五鼎祭矣唯昔人所云教养子孙以忠后退让谁复难我者于是手辑名儒家训与先代格言与子姓相勖书凡若千卷藏于家里族有相构者多取平于君君不自为倡每当群议既定辄理前语曰某某议是闻者心折雅不喜为豪侈衣不重丝食不兼味至于赈穷结客豁如也君所录经书子史皆成于手端谨有法大类锺体而不以书自名语曰知希为贵君之制行近之矣君生本嘉靖丁亥八月二日没于万历壬午八月二日其没也前知大期曰以是日来以是日去葢庄子所云无怛化者殆是乎得寿五十有六子四人宗传宗周宗鲁宗荣孙十六人玄孙三人多黉序之彦女一人适癸卯举人方可观岁乙卯九月廿七日奉君与元配曹孺人侧室徐孺人合葬于范里桃林坞之原负坎肉离徐孺人者鲁荣之生母而宗鲁与余游谈艺有日行业自树能追述君德言懿行不坠先美余故不辞其请而为之铭铭曰 
　　以天合者弃璧而趋锥刀为亲离里为疏君虽不伸于奉檄而愧彼绝裾吁嗟乎斯史氏之可书 

　　○刘母吴孺人墓志铭 

　　壬戌之秋余以岁事至旧京时齐鲁方用兵取道河洛过睢阳读文学刘子瓒制义洒然异之刘子愿交东南名士因以高子应联席结社相得甚欢无何刘子丧其嫡母吴孺人走使云间征余为埋志读其所按次行畧葢一字一泪也嗟呼妇人之德不着于阃外而鸣鸠小星流徽千古非孝子能言作者何以采焉余感刘子之孝情不容辞刘母吴孺人者故教授刘公之室教授则参知刘公之子赠公之孙也吴在柘城华冑绵绵世为甲族　国朝有名郁者始以诗书起家为山东学宪再传而为景以隐德为乡里所推自景四传而为西溪公以饶财好施为远近所归向孺人则西溪之第三女也母张方姙时西溪公梦宅中层楼上摩霄汉指张孺人腹喜曰是必产佳儿巳而举女西溪公又喜曰是必适名家子因构层楼奉母而抱孺人与俱以当梦征孺人生而颖慧幼而柔淑西溪公心奇之数有议聘者不许也是时刘太公亦为教授君择婚对会西溪公游于睢阳交相善以为德门世亲无若吴者遂委禽焉又六年嫔于刘庚辰参知成进士令浚丧妻有年滑恭人为继有嗃嗃声赠公虑勃溪止孺人无赴浚孺人谢曰所不能事严姑者孝妇之谓何怡色下气调羮问寝鲜有惰容生二女孺人方因小姑以修严姑之欢乃侍儿有谗构其间者孺人但受过不置辨久而滑恭人与二女皆贤之无间然矣教授公游道广宾朋益进每文士征逐间征歌姬侑觞孺人以巾帕为劳教授喜出意外其知大体如此教授公既补慱士弟子员稍俟计然之策孺人脱簪珥无少靳教授公以所得复为治奁具孺人固止之终其身食不兼味衣不绮縠惟俭是宝耳顾念赠公春秋高尚未见曾孙谋所以广继嗣者进侧室谢氏孺人自静居一室诵经虔祷谢免身得雄若有阴佑即文学瓒云参知扬历宦辙以家督倚教授公公方向学有难色孺人从容请曰行者报国居者勤家逓展臣子心君何辞焉教授公之收族赈穷克成参知之志者孺人助也参知既殁里中豪猾群起齮龁文学无宁日孺人且愤且悲与文学相依为命朝出而洒泪以送之暮归而含泪以讯之几欲奋身告变其恤孤爱子天下无有赖贻谋无衅事竟得直文学方攻苦下帷数冠其曹偶冀申一日之养而孺人长逝矣哀哉又言孺人童时西溪公不戒于火孺人见巨人提之烈焰中在浚官衙尝有狐化美妇从壁孔出踞床燃灯照孺人面孺人危坐不为动其恠寻灭晚年颇奉西方之教然不为福田因果所愚也孺人尝自以妇道内夫家外父母家既施及刘宗而以其余力赈吴之急若免役若折券克昌西溪公之后云睢之称闺门雍睦者首孺人有以也嗟乎妬记所书贤妇不免房帷之爱需弗能割至斩其夫之宗祊而为若敖氏之鬼者何限若孺人屡进宜男克观肯构者岂不诚女丈夫哉孺人生嘉靖乙丑十一月卒天启甲子五月寿六十有一姻娅之详具状中不具载铭曰 
　　暌次家人长舌为病以默止嚣坤道其顺绰彼圣善动叶女师何以劝学赠佩之思何以繁模拟心螽斯属毛离里恩斯勤斯克崇俭德不主小慈在满若冲在险若夷陵谷自变安贞匪夷泉台剑合连理树滋徽音不冺惇史有辞 

　　○太学东里郑公墓志铭 

　　歙有郑氏者逊国时御史道同参政桓之裔葢伤心殉节立义不宦以为家法者也然啇家义士三纪风移周诰逋臣百年土著烈圣有生育深仁累朝有昭雪公论宁忍以逃尧终乎世宗朝有洁潭翁者始抗读书应举之议再传为太学东里公竟用此亢宗而歙之郑与姚江之孙同为忠烈光也公名之彦字仲隽生而蚤慧有至性称孝童疆敏慱记于书好苏端明集为文意特近之勿作常语弱冠以商籍补广陵郡诸生游南雍倾其名宿大司成传公新德奇之取冠多士曰忠节子孙即劣于戚施椎于伧父犹当宠异况落落国彦激昂青云如郑生者哉甲午丙午秋试几得隽复失之公自知数奇颛意教子及侄自是倦游矣广陵五方杂居秦晋吴楚高赀货殖之家皆受塩筴台使者周爰咨询谓贾人百辈不足与计事望之文学知名者众推公专对大见采用于是禀承决事者辐辏并进公与人子言依于孝与人兄言依于友与人弟言依于恭排难觧纷依于忍大姓方氏程氏用公言得相保其终讼者倾家一如公所预策而有神奸汪某诬讦公叔者公复力发其奸丽于法两淮之蠹以除当是时公非不能忍念忍之彼将以攻坚为招必有望风而下者周处驱蛟为此也公家五世不分产公曰此虽义门事非长虑乃勾稽五世之籍而析之无偏厚薄众推羡金三千酬主者公挥而群剖之歙中争产之风为一变乃若赈穷周?扶丧封窀之类岁不绝书橐无剩物楚袁沧孺参知疏理鹾政有功德于淮扬谗人以多赃中之系广陵公心伤其冤首倡义三日内代上数千金袁公竟有完誉其节侠维国论如此公每服膺予友陈眉公惜福积德二语勤行无厌姜宗伯传之曰生平然诺无二言闺合无二色皆实录也仲子元勋举甲子经魁季子元禧举丁卯乡进士公皆及见元禧辛未奉廷对则公先圽含笑九京不虗其教督意矣元勋与予交善予以姚江孙文融期之非谓一举首足重郑生惟是人地家门足并重耳生卒姻娅之详状中不具列铭曰 
　　逊国之郑媲方与铁兰虽可焚香不可灭破巢存卯颠木余蘖雷霆摧折日月朗彻司空锡圭侍中洒血孰是天网可超而越孰是帝纮可怼而绝不有双忠曷挺人杰良玉温如斗光列缺以我书城傲彼金穴鲁连排难倪说觧结隐豹而文履虎不咥侠掩荆高介如田薛坛宇其躬蓍蔡其舌千里颂义一经贻厥孝秀鹊起家声轩揭欝欝佳城绵绵瓜瓞于万斯年视此铭碣 

　　○明故赠文林郎后池吴公暨元配熊孺人合葬墓志铭 

　　楚鹤泽吴侯三仕为令以循卓闻于朝宰臣疏请为天官之属即未奉　谕名品巳定为天下令长最此非有治县谱也实禀赠公之教云赠公名仰高自号后池吴太伯之裔世祖居金陵洪武三年徙居荆州之江陵因家焉公生而颖异湛思力学冀有所立在荣名利禄之外顾素无厚业力不能藉先容即见学使者如见天帝用是屡踬公气不少挫刻意尚行豁达慷慨志存兼济略无憔悴可怜之色乡闾重之坛宇在躬金汤在口高下在心春秋在笔里人每有争言就公质剂公不吐不茹人猒其意鲁连觧纷而不取彦方正巳而化物不是过也尝以岁除见一负薪者赤足履氷上怅怅无所之似求死不得者公就而问故曰吾有母巳耋人皆以椒盘进膝下触吾独不得升合以供一餐安用生为言巳泣如注公亦泣如注急觧橐中金仅四分曰急持此以备一餐吾皇迫亦不减若然若有母吾犹可缓耳归语熊孺人孺人曰何不畀与之公曰巳与之矣其夫妇笃义大略如此孺人贤淑能捐奁具勤纫织佐公孝养靡甘旨阙公不事生产课三子负笈每患修脯之不继几废学赖孺人竭力丸熊断杼之事竟观厥成既御板舆恒规丹笔宝慈宝俭渐于金天氏之教深也禄养巳及而风木仍悲惟是回銮之诰足发函光与公同荣未有涯耳公生于嘉靖庚戌闰六月二十二日卒于万历丁巳七月廿六日享年六十有八孺人生于嘉靖丙辰年九月初七卒于天启丙寅四月廿一享年七十有一以崇祯三年九月十六日并受覃恩敕赠生子四长元功配刘氏俱蚤世次即弘功中天启乙丑进士初授浙之东阳令任三月以内艰归起补南直之如皋以三年满授封敕随调繁江都配谈氏封孺人三绍功县庠生配刘氏四懋功县庠生配楚氏女一适王自柄孙男二长士遂娶罗氏元功出次士雅懋功出孙女三一适儒士严之宽元功出一适庠生尹乐宾一适庠生杨麟武俱弘功出曾孙士遂出以天启六年合葬于南湖之原今将迁葬于而属旧史为隧道之碑铭曰 
　　善无小视其力惠无少视其时富者捐所有余不如贫者割所不足而艰危一饭敌暇豫千里而且远过之葢勺水具沧江之用片云沛时雨之施是以曾闵孝情有触即应原尝侠事有倡辄随宜高阴骘之阀而勒陇冈之碑 

　　○勑封征仕郎礼科右给事中熙山叶公墓志铭 

　　郡有吉人为善不丑穷不荣通没而可祭于社者为封右谏熙山叶公公宋叶侍讲少蕴之裔也侍讲子孙入明居海上之石笋里世有隐德数传为静愚公举丈夫子五人皆奋迹陇亩以诗书为业而公与伯氏征山游射宫名最着静愚圽遗田壹顷五析之公不满中人产顾独肆力于问学无论诸子百家及岐黄星纬诸书皆以腹为笥益擅博雅声执经问业为都养者日众脯修之入以佐友爱不入私橐幼弟佐山未受室为谋婚对屡以游闲废其奁具公复屡周之无勌色即居址陇亩间有与昆季相关者抑意推让以故兄弟垂白同堂如手足里有阋墙者见之心折知田薛不远也公虽落落穷巷乎中有以自负眉宇间无可怜之色其训子曰与不足者言有余彼谓我骄也与有余者言不足彼谓我求也口不言贫耻辱免矣有朱某者家颇饶习公长者思资其缓急而口不忍言馈以贷为名公岁以子母钱往来不愆晷刻卒无所受其介如此公尝宿于海上之邸舍舍主人有仆逸而父子董迯者家止一艾妇公私念此瓜履当避也时日巳下舂且骤雨趣装遄归妇留之不顾乃绝浦行泥淖中投逆旅宿几至委顿有妾媵弗堪于主母者中夜负重赀走迷失道困公田园中因投自匿延其主者至诫勿棰楚而尽所挟归之其夫请酬公不许笑曰世故有以小人之心度君子之腹者乎新镇去郡六十里土风淳朴四十年来颛蒙始开簪缨辈出然公虑子侄辈渐于浮佻居家以身为教斤斤礼法无杂坐之欢无意钱之戏给谏公是以专其业举南省第一人明年复捷南宫移疾弗就廷对更三载谒选闽之候官迎养官邸夜必询庭谳若何有所平反则为数浮白留邸中三月归以一编授给谏公曰有活人事可直书寄我我当焚香告天胜斑襕舞大椿祝也既而给谏公政成召入省垣罪珰用事谄者有封王之议给谏公持不可竟镌秩归并夺公封章给谏公怦怦惧伤二尊人心及家邮至发而读之公故以弃官相保为勖矣巳给谏公奉命备兵金衢初欲乞养公固趣装曰是迹于怼非所以对扬新皇之誉命抵官甫浃旬闻公病归故事监司乞养必待三移文始发给谏公独否抵子舍公惊喜饮噉如平昔居久之大渐家人环泣公止之曰我自寒素累膺封诘且备尝诸趣迄未尝有一疚心事及违心语今享年得尔天之所以报我者亦甚奢矣哉复何求其知足达生又如此公始名不出乡施不及里而自受封后益自发舒思有异于诸贵人父如闸港之役以千夫计发之自公即蠲数十金为市艘倡计所浚东西三十里南北十里三月观成非是者田畴龟圻一方病矣华邑徭役极弊者军困于三仓民困于躐收与邑令徐公直指使者徐公王公等慷慨条对撰次成帙邑人利之至于施人弗念受施弗忘振乏资无事居送往三党亲知靡弗量力存恤令沾溉实惠尝思义田义塾而赍志未就亦足悲矣公名蕃春字时行学者称熙山先生享年七十有二以辛未岁二月二十七辛未日葬于新场镇之阡其昌居与公同庠出与右谏同朝自托世亲而得公孝友之政甚晰即右谏极力摹真而细琐事尚有足传者顾墓中片石辞尚体要不自知其挂漏也铭曰 
　　石林世业何绵延五常并起白眉贤初如蠖屈终鹏骞行方德劭身完坚鹿门太丘声岿然三朝名在圣人前塞翁达识为福先是众父父大年年里门缓步车可捐射宫祭酒重宾筵顺风问政相回旋河渠平赋言便便为众请命殊寒蝉家风万石与薛田孝哉令子神照传真龙入畵鳞甲鲜野史承之笔若掾幽墟冢布永勿愆 

　　○敕封文林郎监察御史吴公暨元配胡太孺人合葬墓志铭 

　　岁在己庚虏薄城下四十八日时侍御吴公与予家侄羽宸业廵畿甸　上命羽宸守通州命吴公提督九门乘城策应　召对平台　赐银币　特简监军　钦颁甲铠单骑入渔阳请兵辨饷凡六月余躬擐甲冑亲冐矢石击贼七十余阵贼败东遁三日而恢复遵永滦迁四城蒙上嘉悦与家侄羽宸同有京堂擢用之　旨于是家侄以病请?公奉讳归将以封太孺人与封公合葬请铭墓中之石余心仪公直词雄略一见定交且公所叙太公事多有类先尚书者又侄孙象恒忝侍御同榜何敢以不文辞按状封公吴氏讳弘道学者称为心斋先生世为陕西之干州人系出宋大将璘之后其先世有为元万户侯者厥孙三老携子伯刚始徙河南之裕州四传为处士相是生封公公生而蚤慧肆志典坟弱冠游庠试辄倾其曹偶不读非圣之书不蹈非礼之地向学者资其慱雅修行者钦其范摹经师人师有孝有德修脯之入悉以奉甘毳书种笔耕囊无私蓄于是望风来学者甚众公训之曰昼观诸妻子夜卜诸梦寐两者无愧学如是可矣公闲居晏处鲜有惰容师严道尊高足满百与州大夫分士州大夫亦数举公德行式庐表宅公高尚其志绝迹公府宁为黄鹄不逐阳矫四十年如一日也偶行广陌见有金钗坠路者公手拾之追付其仆不以姓名告夫锄金不顾公岂让幼安恐攫者遂其贪失者重其病阴德之中有仁术也里人寄金三百公三载为之外府比其取也咄嗟交授原橐尘封其人屈指他所有羽化者矣田有疆界邻人利其木奴越畔而争公即以归之其雅量有容多类此公尝读钱公辅田记慨然以范希文自期且以期侍御君居恒佩服太上感应篇尤甚过庭之训每谆谆焉即予所谓与先尚书同志者也侍御君既成进士两宰壮邑政成内　召藉甚西台公益以持盈宝俭自勖不作车上儛改其常度万石之恭谨太丘之端方无以踰也公虽内行纯备乎亦得胡太孺人之助太孺人毓自名家夙闲妇则井臼羮菽苹蘩之事必躬必亲姑某孺人严卞视其色少弗愉辄长跪以杖进某孺人怜之曰吾试汝耳汝实孝妇吾何忍杖以侍御公奏满书受封食不兼味衣不重裀所供什器惟用瓦缶居然素风且洞晓大体异于闺合中习者当侍御公令历城白莲构变封公捐金钱募壮士数十人星驰历下谕侍御君曰　上恩厚矣即有难当以身殉张睢阳颜常山何人哉封公没至壬申秋太孺人闻关西寇警渐逼方城亦出赀数千百募壮士往应贼是以退夫封公伟男子其慷慨赴义固当而太孺人若合符节乃知晋史锦伞夫人之事非虗也封公生于嘉靖四十年七月十二日以天启七年五月十二太孺人铭曰 
　　延陵世冑出让王乃文乃武泽则长如冕有缨玉有璋褐衣溢出万丈芒玄亭问学追颉仓授神有契纬不荒挥金还璧无所臧宁以让畔酬侵疆凤毛簉羽皇哉唐储祥委祉开星郎史家循卓推桐乡台有祥乌笔有霜紫泥丹诏褒鸿光军功曰多我武扬九陵百雉资金汤家声媲美葛与庞令妻寿母鳯有鳯大慈不小柔能刚散财募勇驱天狼神阿列缺嗟分张牛眠龙耳荣连岗葱葱欝欝延吉祥千秋不冺齑臼章 

　　○诰赠大中大夫太仆寺卿程公暨汤淑人墓志铭 

　　方今天潢阙里之裔皆以贤良方正对策大廷官交戟之下不啻世及而程氏未有闻焉乃伊川先生之泒有昌炽于楚者人未之闻也予于南大司空程公注世谱可异焉谱之言伊川先生次子端忠知六安军死王事因家焉至八世孙万二公任宋宣教即以避兵故自霍徙楚黄又自黄冈徙孝昌孝昌于是有程氏三传而为守训公式景泰庚午乡举天顺癸未礼闱灾公恃其膂力不蹈火于同侪之弱植者或肩或负凡脱者数十人竟以不免甲申特赠进士时人有曰程氏阴德之报未有涯也式子升敦尚儒行里门雍穆七世同居食指千计龂龂如也敬宗皇帝旌其门曰世义升子秭清标雅度有声庠序轻财好施里人德之生二子其次则赠公也公生有至性六岁丧母哀毁若成人侍父养二十余年涤愉视膳形影相依卧块寝苫毁几灭性先是学使者读公文至第一当食饩俟公至旦下檄而猝闻公居忧公怜之示意学慱士当有所迁就学慱士见公衔哀骨立公不忍发叹曰君子爱人以德细人爱人以姑息吾几失孝子学使者闻而益重公焉事继母丧伯兄抚孤侄送往事居情礼周洽屡经使者旌异有母继母如子致继母子之如其母子孤侄如父致孤侄父之如其子相传以为寔录公虽慱极群书而绍明家学惟伊洛渊源是讨与冏丞后台公冏乡二满公弟兄鼎足自相师友敦尚气节隐吉士望至其清约朴素根于性成冏卿宦游归诸子弟悉有分赠公却不取惟图书数帙王?尔重袭藏以故孝廉之名四敷执经之屦恒满人朋自远人师共钦及门之彦登高第列贤书者项背相望公虽数奇不得志于名场而传经善俗所居而郑重康成王彦方不啻矣公不读非圣之书以考亭家礼实伊洛正传凡丧祭冠婚一遵朱法缁衣黄冠鲜所延接惟邑有东岳行宫岁久圯敝五岳视三公为福一方非淫祠比首倡修之咄嗟治辨繇信服者众也配汤淑人出自望族克闲姆训荆布操作助公孝养戊巳之岁邑无康食死者泽量公犹处诸生间目击心恻不知计所出淑人曰今力即不能多活人幸圃有蘐蔬可以救馑且饥民不知塩味者越数阅月矣盍浓煎茗水实大豆塩菜其中人与一盂亦续命膏也于时里之婺妇稚儿卑田饿莩日踵相接如饮甘露程之先志在活人舍生以殉者其风义不坠如此丙午少司寇举于乡庚戌成进士壬子谒选拜大行人公春秋高矣布衣徒步约束僮奴深居蕳出不改素风郡邑大夫以不见颜色为恨即竿牍亦绝迹三宾于门而三辞之泊如也癸丑公年七十有八卒于家少司寇虽怀风木之悲犹及板舆之御淑人至京邸含饴弄孙授太恭人回銮之诰春晖有耀而归终正寝得年七十有八且孙之登第神者告之死不怛化征矣公名学契字近教学者穪为见塘先生生卒婚媾之详具状中忆不佞视学楚中公在逢掖比承乏容台问公起居无恙也今再入春明公墓草巳宿而少司寇拜南大司空之命状公事一字一泪几不终读不可以负孝子之请为铨次其厓略如此铭曰 
　　七泽三湘旧郢门今之豊汜道术尊大儒有种伊川孙腹笥五典综三坟孝经一卷夙好敦皋比讲学典刑存活人不必釜庾温仁心为质救元元范金珑玉桃李蘩鳯毛麟趾高腾骞伏满献纳有本原教忠畴昔趋庭言持盈守约游德园醇醪之饮不尽樽名闻九陛康锡蕃莱妇鸿妻御锦轩珠还剑合返其根若堂若釜云气屯史铭其幽永勿谖 

　　○诰赠中宪大夫进阶云门苏公暨元配吴夫人墓志铭 

　　己丑同籍交宇苏左辖两度请?侍养尊人皆及含敛窀穸之事若有神者告之虽罔极难酬而不至遗恨千古则纯孝之效也嗟乎同籍三百落落晨星海内所存不过数辈况踰六之年寝苦卧块当世无两若其昌七十有九丧先慈者七十一年天地茕人名教所弃何忍以研削之役应左辖之征名乎顾义不忍辞也按状公讳乐字德崇别号云门居士始祖克明占籍濮阳三传为公高祖亮世有隐德施及乡闾四传为曾祖恩俱累朝兵部尚书祖讳佑即大司马兵部尚书勋藏盟府名重边疆公之父濂繇选贡任巩昌府倅声绩表着积甚三秦者也公聪明性生岐嶷天笃江夏称为无双膺门引为小友闻诗闻礼在世禄而克家有孝有德表积善之余庆年方髫鬌即挂胶庠麈尾蝇拂之习不逐乌衣丹铅竹素之勤有同白屋每台察所临品题多士公文不加点思若流泉何湏夙夜取之腹笥而有余岂藉先容索之暗中而亦得公虽褒然首抡人乃翕然心服逃名而名我随敬人而人恒敬下泽款叚少游之愿不奢举策数马万石之风再见加以麦舟市义范氏之父子同心羹渖溅衣刘宽之僮奴怀德待举火者百家犹存乎见少诵义风者千里未尝以自功二东之间咸谓祖砚得传父菑立播矣乃薇省屡事争衡龙门时闻点额公叹曰岂文憎命达与鬼瞰高明与吾知止矣今而后吾可以息意青云之业而修家督之务矣司马故无多藏别驾亦鲜厚业不有武侯之桑八百株乎不有平泉之园一拳石乎吾安得株守经畬而荒三径又安得匏系书柜而忘一区葢条桑种杏搃是箕裘女织男耕靡非经济无何而神光照闾石麟摩顶是生左伯公身以为教爱不忘劳经师人师匪朝伊夕左伯当终童之年视理官之牍既仁流于丹笔且荣锡以鸿章公敕封文林郎平阳府推官制也三釜及亲家庆与国恩咸耀三公复始贻谋与绳武合符既而左伯循良奏绩进秩中宪大夫自是屡膺玉綍皆如子官熊轼所之元方为御历三辅渡洪河叱驭太行扬舲江汜有登高临水之赋有怀贤吊古之篇岂惟秩比封君抑亦雄词伯会左参以四岳云为六月息公勉以匪躬宽其将父左伯外示驱车中怀祝噎恋恋膝下其行趦趄者久之乃大期忽至委顺而游矣享年六十有六呜呼哀哉公元配封太夫人吴氏汾阳太守之女坤厚居贞巽柔履顺女而士行志雅慕乎诗书贵以俭承劳不辞于井臼教严九胆敬展齐眉一食长斋毕生戒杀鸣鸠均爱尽如离里属毛挽鹿襄勤不赞荆钗裙布寿兼考终之福没闻巷哭之悲享年八十有四距封公之捐馆十年矣呜呼哀哉兹左伯将以某月之吉合葬于某山之原计朝家之所以褒恤赠公者尚有待也是宜铭铭曰桓桓司马翼子裕昆少府奕奕是挺文孙将绳祖武素业是敦行惟蓬累此高门尺蠖未伸黄鹄忽举范金珑玉回商换征父也而师子之能仕棘木持平玺书宠异家有严君国有循吏扬历四遐丝纶并贲黑头就养锦轩随止官衙上食安吾七箸孝诚动天大期先示灵椿中折背萱后萎觧组抽簪考终事死风木虽悲荣哀修矣石琢幽墟书传惇史于万斯年锺祥在此 

　　○明奉训大夫玉屏施公暨元配祁安人墓志铭 

　　玉屏施公仕为广东惠州府倅未奏满拂不归身不得称承德郎其称承德郎者何以予沛倅洛貤赠也其称奉训大夫者何以熹庙登极恩诏进一阶也公与唐元征文恪同举于乙酉文恪眼白天下士居恒人物论以公为畏友曰吾乡故多才若夫廉静好修检押如处子者施天卿之外鲜见其俦文恪无年予以其言质公始终之际何其斤斤完行不愧赏誉也岁乙未南宫之诚予与文恪同入棘闱时四明薛黄门三才自谓得奇卷溢额不得收甚以为恨既发卷知为公以失名士益用恨云公名大经字天卿自号玉屏居士其先吴兴甲族自宋徙华亭六传而至怡乐公文贵又四传而为高士月舟公翼五传而为孝子忆州公良金仕山东靖海卫经历公其伯子也公生有异质谈书五行俱下公交车之业不作铮铮细响屡试童子科为贵冑富家儿所压见台使者如天帝间关得与子衿列又隶金山学宫金山学百年科目鲜破荒者乃以例游南雍大司成黄公鳯翔少司成习公孔教读其文大奇之科试第一随登乡荐文誉飙驰视一第若掇之矣而丙戌下第以后两奉尊人讳不与计偕乙未以乙科谒选得丹徒谕公喜曰以吾为吏则谈经以吾为隐则食禄宁渠羡一第乎慨然以胡瑗师模为巳任所拔士若李公蔚王公政新万公编皆一时儁流未经别识者而所当庞令气决自遂欲裭诸生张鳯翼以快私愤公执不许令亦不能夺也公于铨法例得六馆属以无媚骨擢江西瑞州府迕会漕使者雅闻公名檄觧淮饷檄造粮艘一涤陋规却金八百为艅艎费当事者心重复委署新昌署高安署大府皆有惠政税珰潘相颇横有以开采利啖之者公争之力曰黄冈洞剧盗李大鸾向负固剽卤不能讨柰何削乎崄阻辟门而引之寇乎珰惧事乃巳阖境以宁乃江右又竞传公隐德事葢邑有嫠妇涂据窖金自恣族众攻之托黠胥以千金夜馈冀免对簿公立斥谴罢之竟序族以为之后即家人骨肉无以告也壬寅督通省漕粟渡淮旧有馈遣司餫者每溉其润公一一为裁禁卒母敢以例进盖公之清德着闻而追逋不及格考功封典坐此稽矣挽漕事竣公宦情逾薄侨居白门几三载大中丞夏公良心强公再抵任署武宁七阅月求觧官去当事者特疏请量移居久之补惠州寻署归善行法不避贵要左迁崇府审理闻报即发犹以箧中携英石一拳为生平恨云公自白下归故乡杜门扫轨手注异书虽门生故旧如中丞徐公民式王公应麟直指曹公汝兰每相爱慕卒不怀刺一通姓名而郡邑大夫修式庐之恭者亦无所报谢及长公沛倅廉廉之与惠皆粤地长公乃御公侍养于宦邸而大期忽至矣哀哉公配祁安人能损奁具作童子科地道资其入成均也亦如之治家严而有恩训子劳以成爱甫三十即屏居一室自达燕私恭俭勤劬有孝有德莱氏逸妻安人足当之矣先是吾乡有冯侍御恩以建言严谴归与忆舟公为可怜之交忆舟举公侍御梦宴鹿鸣忆舟公在席侍御曰是子当乙酉乡举三十年果叶其梦语云官不前定何名真宰公所为守道安贫闇闇德让信命之力多矣公有四箴十戒得力巳试之方比于颜氏家训又着阅古农书三吴役法皆布帛菽粟之文沛从予问业故闻其崖略语烦不具录公生嘉靖丙辰九月四日终天启乙丑五月四日享年七十祁安人生嘉靖癸丑八月十五日终万历己亥八月六日享年四十有七子三人长沛河南府通判升南康府同知未任娶浙江布政使司参议蒋公梦龙女赠安人继松潘副搃兵顾公鳯翔女封安人祁安人出次漙栢乡丞娶太学吴公敬峰女次澍早卒聘太学富公永年女俱侧室孙出女三长适吏科给事中夏公时冢孙太学生道行祁安人出次适福建按察司副使殷公廷枢冢孙浙江布政司理问基祥孙出次幼未字汤出孙三棠漙出栋楷沛出幼未聘孙女三长适怀庆府同知张公汝开子太学生光复沛出次字文学唐昌瀛子庠生子建漙出次沛出幼未字崇祯辛未十月四日沛遵公遗命启公暨祁安人柩于浅土合葬浦北茜泾公妣吴孺人之昭位铭曰 
　　居为静者言规行矩出为廉吏奉法循理簿领劳人持衡者鄙相马举肥程材振圯一行离次有同弃屣虗巳而游偃蹇自喜若断而续若仆而起时实怜才见端求委童牛之牿路马之齿忽赋归来蕳伉之以不屑不洁不求不取吾鼎可爱完玉何毁谐隐同心俛车齐轨乡先生没祭社可矣我鸣其幽不愧信史 

　　○明处士怀野吴公墓志铭 

　　于忠肃之为大司马也特荐职方望郎吴自副云于公督兵出战少司马居中调度社稷赖之于既功高不赏少司马以勇退自完比于互?鸟夷之隐焉其云孙怀野名园成请予署额予牓曰陶园非谓柴桑也谓少伯也少伯智隐司马以之居陶修计然之策三致千金积而能散怀野有相似者故命之陶云怀野捐馆其孙祯致书长安请为埋志久未有以应及予归讨诺乃按汪侍御之状而志之曰公讳铉字惟鼎吴泰伯裔也其居休宁者自唐御史少微公始其迁歙之澄塘者自六公悚始又迁莘墟者自宋大用公始大用生永年举贤良授融州司户永年生浙省解元靖靖生仕仁是生宁即少司马是生纲纲生瀚四川道御史是生楫授江西藩幕楫生烛烛举子八人长曰域公域之子也公生而岐嶷音吐宏亮甫髫丧母未几父祖相继捐弃藐孤孑立独支门户占■〈亻毕〉之业夺于寝苫宗老怜之曰孺人蚤慧青云可期种木干霄途遥难冀俛而修息亦得中策公少无宦情安意服贾然新都大贾多转输四方高者寓公下者荡子冐风波糜岁月有垂老归乡儿童解识者公依祖母罗太孺人奉养如礼足不出里闬仅用心计拮据而所嬴得亦相当别为一家法故足术也中表罗华衮壮勿子公为置侧室于别馆竟举雏而殒祝赖以延内弟曹生蚤世卵翼其子修脯婚对至长子孙三十年不勌有良家以女纳券抚如巳出成立矣以礼归其宗时辽警急饷黄山征税株连则身先以应之又缮渔梁葺欹道数里远近德之晚课诸孙学若祯辈为六馆隽训之曰语云公侯之后必复其始毋若尔祖之惰而学殖荒也郡邑大吏刘公倪公共相引重属博士弟子敦趣欲处以尊宾坚谢不敢应青鞋布袜间一至黄山九华兴尽而还则以陶园为真宅持诵祯所锓唐文宗太和年集右军书金刚经似有动语示疾之日如委蛇然盖好修之征矣公生于某年某月卒于崇祯四年某月寿六十有　配曹孺人航阜少石公女子一太学生之英孙三长太学生祯次兆祺次鸿志孙女二曾孙五炳衡炳文炳汉炳奎炳干皆祯出曾孙女六祯出者四祺出者二嫁娶皆甲族墓在某山之原以某年某月某日封焉是宜铭 
　　铭曰延陵之裔司马开吴宝仆于公定乱戎枢同官曰寮军官曰都介山一炬鸱夷五湖绵绵华冑穆穆潜夫克孝克友若虗若愚遥堤济溺长铗蠲逋岂伊程卓似祖陶朱知止知足养恬养愉佳城郁郁隐德不渝 

　　○明处士杨心泉暨元配姚孺人合葬墓志铭 

　　世禄之家所称令德孝恭者当以德义相成为大何谓相成将为善思贻父兄令名必果将为不善思贻父兄羞辱必不举是巳武林里号鸣珂门多乔木者不乏而杨观察里居独有完誉盖得介弟　　君之助焉君名　　字　　号　　司空大夫南泉公之孙封比部杏里公之次子也少与观察公同学头角崭崭慧性颖露时杏里公承清白之遗食贫不自给君自念以为巧短不如拙长同能不如独胜愿修其急者于是服贾析薪自是走临安山中负米归供父兄晨夕一家赖之皆有康食及赀稍裕则周游齐鲁间犯风涛凌冰雪岁以为常举无失事宿诺必酬于是人服其能金钱大出藉其指挥俨然主进杏里公安其养且书且怜之叹曰假令竟学者未可量也会伯子　　从兄　　先科成进士宦游四方于是授筦钥本友人而行家督之政其童奴之翘然黠者黜之其游客之靡然佞者远之干谒不走于门车服不炫于市西湖之舞榭歌船人迹其中有杨氏舍人子否无之也有主人杨季公否亦无之也以信为与以礼为御以智为囊以振穷悯乏为情田以下泽欵叚为安土君于是鼎于京兆观察伯仲间无惭色矣观察之陈臬畿南也逆珰之党李明道以使事南下声势甚张虑无弗奔走伏谒者而津门为发轫作意凌厉观察若弗闻忤珰意上意劾去怒不解潜属其党侦探为杨氏怨家者姓名以闻观察合门震恐卒无事实珰寻败用交荐起君执觞慰兄观察曰非吾弟之力不至此盖实录也观察辞楚臬归隐湖山方将与君永保天伦之乐而君不待矣哀哉君初授室于姚蚤没继娶江孺人皆贤淑婉顺孝事两尊人而江孺人奉太孺人之教抚姚孺人之遗孤恩意备至观者不知其谁出也今太学将以某月某日葬于某山是宜铭 
　　铭曰人有怕言小贵大富君负百会之才既可卓而可程藉伯仲之力亦可丞而可簿胡为饮不尽尊行必让路鷃笑其适鹄举其度咏白华以怡色歌鹡鸰以葆素岂必跃赤鲤联紫荆而踵前贤之故步是以为孝恭之墓 

　　孙男庭 
　　广 
　　廙仝阅 
　　容台文集卷之九终 

　　●容台文集卷之十 
</div>
    <div class="pagination">
<a href="容台集_page49.html">上一页</a><span>...</span><a href="容台集_page45.html">45</a><a href="容台集_page46.html">46</a><a href="容台集_page47.html">47</a><a href="容台集_page48.html">48</a><a href="容台集_page49.html">49</a><span class="current-page">50</span><a href="容台集_page51.html">51</a><a href="容台集_page52.html">52</a><a href="容台集_page53.html">53</a><a href="容台集_page54.html">54</a><a href="容台集_page55.html">55</a><span>...</span><a href="容台集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
