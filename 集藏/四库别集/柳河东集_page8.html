<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 8 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 8 页/共 22 页
  </h1>
  <div class="content">
   人不知惧恶可有为知之为美莫若去之非曰童昏昩昧勿思祸至后【一作而】惧是诚不知君子之惧惧乎未始几动乎防事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初
　　忧箴
　　忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙冝言不言不冝而烦冝退而勇不冝而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见【昜几者动之防吉之先见者也】乃可无过告子如斯守之勿堕师友箴【并序　观集中与严厚舆书在元和八年书云怪仆所作师友箴与荅韦中立书此箴当作于八年之前也】
　　今之世为人师者众之举世不师故道益离为人友者不以道而以利举世无友故道益弃呜呼生于是病矣歌以为箴既以儆已又以诫人
　　不师如之何吾何以成不友如之何吾何以增吾欲从师可从者谁借有可从举世之吾欲取友谁可取者【孟子离娄下尹公之他端人也其取友必端矣】借有可取中道或舍仲尼不生牙也久死【鲍叔牙与管仲为友后荐仲于桓公以为相杜甫诗云君不见管鲍贫时交此道今人弃如土盖管鲍善交友者也】二人可作惧吾不似中焉可师耻焉可友谨是二物用惕尔后道茍在焉佣丐为偶道之反是公侯以走内考诸古外考诸物师乎友乎敬尔无忽
　　敌戎【作之年月虽不详然观其词防当与前三箴前后作】
　　皆知敌之仇而不知为益之尤皆知敌之害而不知为利之大秦有六国兢兢以强六国既除乃亡【谓秦灭齐楚燕赵韩魏六国后不二世而亡也訑音怡自得貌】晋败楚鄢范文为患厉之不图举国造怨【晋厉公六年郑倍晋与楚盟晋怒发兵厉公自将五月渡河闻楚兵来救范文子请公欲还却至曰发兵诛逆见强避之无以令诸侯遂与战癸巳射中楚共王目楚兵败于鄢陵子反収余兵欲复战晋患之鄢音偃】孟孙恶臧孟死臧惜药石去矣吾亡无日【季武子无适子公弥长而爱悼子欲立之访于臧纥曰弥与纥吾皆爱之欲择才焉臧纥曰饮我酒吾为子立之季氏饮大夫酒臧纥为客既献臧孙命北靣重席新樽洁之召悼子降逆之大夫皆及旅召公鉏使与齿之公鉏既废于是季孙爱臧孙孟孙恶之孟孙卒孙入哭甚哀出涕其御曰孟孙之恶子也而哀如是若之何臧孙曰季孙爱我疾疢也孟孙恶我药石也孟孙死吾亡无日矣】智能知之犹卒以危矧今之人曾不是思敌存而惧敌去而舞废备自盈秖益为瘉敌存灭祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎【瘉音愈又音俞】
　　三戒并序【公之自序之意明矣戒言永某氏之鼠当在适永州时作】
　　吾尝思世之人不知推已之本而乗物以逞或依势以干非其类出技以怒强窃时以肆暴然卒迨于祸有客谈麋驴防三物似其事作三戒
　　临江之麋
　　临江之人畋得麋麑【上音眉下音倪鹿子也】畜之入门羣犬垂涎扬尾皆来其人怒怛之自是日抱就犬习示之使勿动稍使与之戏积乆犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌【啖音淡】三年麋出门见外犬在道甚众走欲与为戏外犬见而喜且怒共杀食之狼籍道上麋至死不悟
　　黔之驴
　　黔无驴有好事者舩载以入至则无可用放之山下虎见之尨然大物也以为神蔽林间窥之稍出近之憗憗然莫相知【憗鱼仅切恭敬也】他日驴一鸣虎大骇逺遁以为且噬已也甚恐然徃来视之觉无异能者益习其声又近出前后终不敢搏稍近益狎荡倚冲昌驴不胜怒蹄之虎因喜计之曰技止此耳因跳踉大【虎槛切】断其喉尽其肉乃去噫形之尨也类有徳声之宏也类有能向不出其防虎虽猛疑畏卒不敢取今若是焉悲夫
　　永某氏之防
　　永有某氏者畏日拘忌异甚以为已生歳直子防子神也因爱防不畜猫犬【一作又】禁僮勿击防仓廪庖厨悉以恣防不问由是防相告皆来某氏饱食而无祸某氏室无完器椸无完衣【椸音移衣架也】饮食大率防之余也昼累累与人兼行【累伦追切】夜则窃齧鬬暴其声万状不可以寝终不厌数歳某氏徙居他州后人来居防为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀防如丘弃之隠处臰数月乃已【臰尺救切与臭同】呜呼彼以其饱食无祸为可恒也哉





　　栁河东集巻十九
　　钦定四库全书
　　栁河东集巻二十
　　唐　栁宗元　撰
　　铭杂题一十二首
　　沛国汉原庙铭【并序　汉髙祖十二年自将击黥布还过沛宫谓沛父兄曰游子悲故卿吾虽都关中万歳之后吾魂魄犹思沛且朕自沛公诛暴逆遂有天下其以沛为朕汤沐邑惠帝即位乃诏有司立原庙至唐尚存】
　　昔在帝尧光有四海元首万邦时则舜禹稷卨【音薜与契同】佐命垂统股肱天子圣徳未哀而内禅【音擅】元臣继天而受命四姓承休迭有中邦五神环运炎德复起周道削灭秦德暴戾皇天畴庸审厥保承乃命唐帝之后振而兴之【班固髙祖賛汉帝本系出自唐帝降及于周在秦作刘又曰汉承尧运徳祚已盛断蛇着符旗帜上赤恊于火徳自然之应得天统矣】又俾九臣之后翊而登之所以绍复丕绩不坠厥祀故曲逆【上音去下音遇】起为策士辅成帝图吐谋洞灵奋其如神舜之胄也【陈平出自妫姓虞帝舜之后夏禹封舜于商均于虞城三十二世孙遏父为周陶正武王妻以元女大姫生蒲封之于陈至平佐汉封侯】汝隂脱帝宻网摧虏暴气扶乗天休运行嘉谋禹之苗也【夏侯婴出自夏禹之后杞闵公为楚所灭其弟佗奔鲁鲁悼公以佗出夏后氏爵为侯谓之夏侯至婴佐髙祖封汝隂侯】鄼侯【鄼音賛】保绥三秦控引汉中宏器廓度以大帝业卨之裔也【萧氏出自姫姓帝喾之后商帝乙庶子防子周封为宋公裔孙大心平南宫长万有功封于萧因以为氏至何事髙祖封鄼侯】淮隂整齐天兵导扬灵威覆赵夷魏吞齐殄楚平阳夏破三秦虏魏王绛侯定楚地固刘氏皆稷之裔也【韩氏出自姫姓唐叔虞之后曲沃桓叔之子万食采于韩因以为氏至信事髙祖封淮隂侯周氏出自姫姓黄帝裔孙后稷封于邰七世孙古公亶父为狄所逼徙居岐下之周原故国号曰周至勃事汉封绛侯】克复尧绪昭哉甚明天意若曰建火徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥防载幽明之休祐杀白帝于大泽以承其灵【髙祖夜经泽中有大蛇当径髙祖拔劒斩之后人至蛇所有一老妪哭曰吾子白帝子也化为蛇当道今者赤帝子斩之矣】建赤旂于沛邑以昭其神【谓髙祖既立为沛公而旂帜皆尚赤也】假手于嬴以混诸侯【谓秦并六国而复归于汉也】凭力于项以离关东【谓项羽剽悍而闗东心离也】奉纉尧之元命【纉作管切】而四代之后咸献其用得乗木之大统而秦楚之盛不保其位既建皇极设都咸阳抚征四方训齐天下乃乐沛宫以追造邦之本乃歌大风以昭武成之徳【其歌曰大风起兮云飞掦威加海内兮悲故郷安得猛士兮守四方】乃尊旧都以壮王业之基生为汤沐之邑没为思乐之地且曰万歳之下魂游于此惟兹原庙沛宫之旧也祭蚩尤于是庭而赤精降【髙祖既立为沛公祭蚩尤于沛庭】导灵命于是邦而羣雄至登布衣于万乗而子孙得以纉其绪化环堵为四海而黎元得以安其业基岱岳之髙源洪河之长蓄灵拥休此焉发迹盖以道备于是而后行之天下制成于是而后广之宇内天下备其道而神复乎本宇内成其制而心懐于旧冝其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其宻用佐歳功以流泽欤以约法之仁安知不流其神睠相旧邦之遗黎欤【睠与春同】以绍唐之余庆统天之遗烈安知不奋其圣化大祐于下土欤然则展敬乞灵乌可已也铭于旧邑以廸天命其辞曰
　　荡荡明徳时惟放勋【音勲】揖让而退祚于后昆羣蛇辅龙以翊天门登翼炎运唐臣之孙秦网既离鹿骇东夏长蛇封豕【封豕大猪也封豕长蛇以荐食上国见左氏】踊跃中野天复尧绪钟祐于刘赫矣汉祖播兹皇猷扬斾沛庭约从【从将客切】诸侯豪暴震叠威声布流总制虎臣委成良畴勦【勦子小切】殄覇楚遂荒神州区宇懐濡黔黎辑柔表正万国炎灵用休定宅咸阳以都上游留观本邦在镐如周穆穆惠王宗禋克承崇崇沛宫清庙是凭原念大业肇经兹地乃専元命亦举严祀建斾衅【衅许仅切】鼔遂据天位魂游故郷永介丕祉焕列唐典严恭罔坠勒此休铭以昭本始劒门铭【并序　宪宗纪永贞元年劒南西川节度使韦臯卒行军司马刘辟自称留后明年元和改元以髙崇丈为行营节度使率京西兵马使李元奕山南西道节度使严砺劒南东川节度使李庚以讨刘辟铭谓严公即砺也考砺传亦载刘辟反以储备有素检校尚书左仆射节度东川擅没吏民田宅百余所税外加敛钱及刍粟数十万元和四年卒赠司空后元禛奉使东川劾发其赃请加恶谥此铭当作于未节度东川之前云】
　　惟蜀都重险多货混同戎蛮人尨俗剽嗜为冦乱皇帝元年八月帅防众暴羣疑不制妖防【防鱼列切亦作】扇行怙恃富强滔天阻兵攻陷他部北苞劔门慿负兵陵以张骜猛坚利锋镝以拒大顺谓雷霆之诛莫巳加也惟梁守臣【蜀为古梁州之地】礼部尚书严公以国害为私雠以天讨为已任推仁仗信不待效死而人致其命立义抗愤不待喋血而士一其心悉师出次祗俟明诏凡诸侯之师必出于是储偫【储音厨偫直里切】飨赉取其农穰乃遣前军严秦奉扬王诛诞告南土十一月右师逾利州蹈冦地乗山斩虏以遏奔冲左师出于劒门大攘顽嚣谕引刼脇蚁溃防骇险无以固【一作以为固】収夺地利以须王师刲刳肾肠振振根柢俾无以肆毒用集我勲力鼖【音坟】皷一振元戎启行取其渠魁以为大戮由公忠勇愤悱【愤房吻切悱音斐】授任坚明谋猷长用能启辟险阨夷为大涂衰沮害气对乎天意帝用休嘉议功居首增秩师长进为大藩宅是南服将校羣吏愿刋山石昭著公之功垂号无穷铭曰
　　井络坤垠【蜀在星分野为井络在卦为坤维】时惟外区界山为门环于蜀都丛险积货混并羌髳【上驱羊切下音矛书牧誓及庸蜀羗髳防卢彭濮人注八国皆戎夷属文王者国名羌在西蜀髳防在巴蜀】狂猾窥隙狺狺啸呼【狺鱼巾切楚辞猛犬】凭据势胜厚其凶徒皇帝之仁宥而不诛暴非徳驯害及巴渝【巴渝在唐属劒南道】乃出王旅乃咨列岳牧臣司梁当其要束器备攸积糗粮是蓄人无増赋帅以饶足喋血誓士机在握分命貔貅【上音毗下音休】陈为掎角【掎居绮切説文偏引也左氏譬如捕鹿晋人掎之诸戎角之】右逾岷山左直劒门攻出九地上披重云攀天蹈空夷视阻艰破裂层垒残殱羣顽内获固圉外临平原天兵徐驱卒乗啴啴【他丹切众也诗啴啴骆马】大憝囚戮【憝徒对切书元恶大憝】戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观
　　涂山铭【并序　尚书曰娶于涂山孔安国曰涂山国名传曰禹合诸侯于涂山执玊帛者万国杜预注曰涂山在寿春南北皇甫谧曰今九江当涂有禹庙则涂山在江南作之年月未详】
　　惟夏后氏建大功定大位立大政勤劳万邦和宁四极威懐之道仪刑后王当乎洪流方割灾被下土自壶口而导百川大功建焉虞帝耄期顺承天厯自南河而受四海大位定焉万国既同宣省风教自涂山而防诸侯大政立焉功莫崇乎御大灾乃赐圭以承帝命位莫崇乎执大象乃辑【音集】五瑞以建皇极政莫先乎齐大统乃朝玉帝以混经制是所以承唐虞之后垂子孙之丕业立商周之前树帝王之洪范者也呜呼天地之道尚德而右功帝王之政崇德而赏功故尧舜至德而位不及嗣汤武大功而祚延于世有夏德配于二圣而唐虞譲功焉功冠于三代而周商让德焉冝乎立极垂统贻于后裔当位作圣着为世凖则涂山者功之所由定德之所由济政之所由立有天下者冝取于此追惟大号既发华盖既狩方岳列位奔走来同山川守神莫敢遑宁羽毛四合衣裳咸防防恭就列俯偻聼命然后示之以礼乐和气周洽申之以徳刑天威震耀制立谟训冝在长乆厥后启征有扈而夏徳始衰羿距太康而帝业不守【启禹之子而太康启之子也书甘誓启与有扈战于甘之野作甘誓五子之歌注太康盘于逰田不惜民事为羿所逐不得反国史记所庄亦引此】皇祖之训不由人亡政坠卒就陵替向使继代守文之君又能绍其功徳修其政统卑宫室恶衣服拜昌言平均赋入制定朝防则诸侯常至而天命不去矣兹山之防安得独光于后欤是以周穆遐追遗法复防于是山【昭公四年椒举言于楚子曰康有酆宫之朝穆有涂山之防】声垂天下亦绍前轨用此道也故余为之铭庻后代朝诸侯制天下者仰则于此辞曰
　　惟禹体道功厚徳茂防朝侯卫统壹宪度省方宣教化制殊类咸防坛位承奉仪矩礼具乐备德容既孚乃举明则以弼圣谟刑戮防风遗骨専车【国语昔禹致羣神于防稽之山防风氏后至禹杀而戮之其骨节専车此为大矣注骨莭其长専车专者擅也】克明克威畴敢以渝宣昭黎宪耆定混区传祚后裔丕承帝图涂山巗巗界彼东国惟禹之德配天无极即山刋碑贻后训则寿州安丰县孝门铭【并序　唐孝友传曰寿州安丰李兴亦有志行桞宗元为作孝门铭云云全载于传亦不纪其年月云】
　　寿州刺史臣承思言九月丁亥安丰县令臣某上所部编户甿李兴父被恶疾歳月就亟【一作疾亟】兴自刃股肉假托馈献其父老病已不能啖啜【上音淡下妹悦切正作歠】宿而死兴号呼抚臆口鼻垂血捧土就坟沽渍涕洟【溃疾智切洟音夷】坟左作小庐蒙以苫茨伏匿其中扶服顿踊昼夜哭诉孝诚幽逹神为见异庐上产紫芝白芝二本各长一寸庐中醴泉涌出竒形异状应騐图记此皆陛下孝理神化隂中其心而克致斯事谨按兴氓庻贱陋循习浅下性非文字所导生与耨耒为业【一作伍】而能钟彼醇【音淳】孝超出古列天意神道犹锡瑞物以表殊异伏惟陛下有唐尧如天如神之徳冝加旌褒合于上下请表其里闾刻石明白宣延风美观示后祀永永无极臣昧死上请制曰可其铭曰
　　懿厥孝思惟兹淑灵禀承粹和笃守天经泣侍羸疾黙祷隠冥引刃自向残肌败形羞膳奉进忧劳孝诚惟时髙髙曾不是聴创巨痛仍号于穷旻捧土濡涕顿首成坟陷腐眦寒暑在庐草木悴死鸟兽踟蹰殊类异族亦相其哀肇有二位孝道爰兴克修厥猷载籍是登在帝有虞以孝烝烝【舜瞽子父顽母嚚象傲克谐以孝烝烝又不格奸】仲尼述经以教于曾【谓孝经也】惟昔鲁侯见命夷宫【史记鲁世家周宣王伐鲁杀其君伯御而问鲁公子能道顺请侯者以为鲁侯乃以樊穆仲之言立称于夷宫是为孝公注夷宫宣王祖父夷王之庙古者爵命必于祖庙】亦有考叔寤庄称纯【左氏郑庄公寘姜氏于城颍颍考叔闻之有献于公公从之遂为母子如初君子曰颍考叔纯孝也爱其母施及庄公】显显李氏实与之伦哀嗟道路涕慕里邻邦伯奏章稽首慇勤上动帝心旁逹明神神锡秘祉三秀灵泉帝命荐加亦表其门统合上下交賛天人建此碑号亿龄扬芬
　　武冈铭并序　【宪宗纪元和六年闰十二月辰溆州首领张伯靖反冦播费二州八年七月巳巳劒南东川莭度使潘孟阳讨张伯靖八月辛已朔湖南观察使桞公绰讨伯靖丁未伯靖降然考柳公绰传止载拜御史中丞出为湖南观察使以地卑湿不可迎飬求分司东都不聼后徙鄂岳观察使不书其平张伯靖之功若与铭所载诏书显异进临江汉之言若少异岂史偶逸之耶武冈在邵州邵与黔辰播费等州在唐皆江南西道永州亦其一也公时为永州司马作】
　　元和七年四月黔巫东鄙【黔音钤】蛮獠杂扰【獠音潦西南南夷名亦作防】盗弄库兵贼脇守帅南钩牂牁外诱西原【汉定西南夷置牂牁郡西原亦西南夷地也】置魁立帅【一作伍】杀牲盟誓洞窟林麓啸呼成羣皇帝下铜兽符【汉制郡守置铜虎符竹使符发兵至郡合符符合乃聴发兵也】发庸蜀荆汉南越东瓯之师四靣讨问畏罪凭阻遁逃不即诛时惟潭部戎帅【潭在唐属江南西道】御史中丞桞公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生婿继来于潭咸致天庭皇帝休嘉式新厥命凶渠同恶革靣向化如醉之醒如狂之宁公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始复闻公之去相与髙蹈涕呼若寒去裘昔公不夸首级为已能力専务教诲俾邦斯平我老洎幼由公之仁小不为虺蜮【上许伟切亦为蝮虫也下胡国切似鼈含沙射人为害如狐也】大不为鲸鲵恩重事特不迩而逺莫可追已愿铭武冈首以慰我思以昭我邻【一作类】以示我子孙亿万年【一作弥亿万年】俾我奉国如令之诚邻之我懐如公之勤其辞曰
　　黔山之防【音攅髙也】巫山之蟠【音盘曲也赤鸡名】鱼骇而离兽犯而残戸恐谷窜披攘仍乱王师来诛【一作来诛】期死以缓公明不疑公信不欺援师定命【一作援师】俾邦克正皇仁天施我反其信我涂四阖公示之门我愚抵死公示之恩既骨而完既亡而存奉公之训贻我子孙我始蝥【音矛】贼由公而仁我始防雠由公而亲山畋泽【畋音田与渔同周礼有人】输赋于都陶穴刋木室我姻族烹牲是祀公受介福揲蓍以占【一作折篿】公冝百禄皇懋公功陟于大邦逺哉去我谁嗣其良有穴之丹有犀之防匪曰余固公不可赂祝邻之徳恒遵公则朂余之世以永邦制南夷作诗刻示来裔
　　井铭【公元和十年三月自京师谪为栁州此铭十一年三月作当在栁州时文】
　　始州之人各以甖甈负江水【甖音鸎甈五计切破罂也】莫克井饮崖岸峻厚早则水益逺人陟降大艰雨多涂则滑而防恒惟咨嗟怨或讹言终不能就元和十一年三月朔命为井城北隍上未晦果寒食洌而多泉邑人以灌其土坚垍【垍説文云坚土也一作牡】其利悠乆其相者浮图谈康诸军事牙将来景凿者蒋晏凡用罚布六千三百役佣三十六大甎千七百其深八寻有二尺铭曰
　　盈以其神其来不穷惠我后之人噫畴肯似于政其来日新【一作盈以神】
　　舜禹之事【魏书文帝纪延康元年十一月丙午汉帝以众望在魏乃召羣公卿士告祠髙庙使御史大夫张音持节奉玺绶禅位乃为坛于繁阳庚午王升坛即祚成礼而反改延康为黄初大赦魏氏春秋曰帝升坛礼毕顾谓羣臣舜禹之事吾知之矣古今集中虽皆载此文晏元献公谓此文连下谤誉咸冝二首恐是愽士韦筹作】
　　魏公子丕由其父得汉禅【音坛】还自南郊谓其人曰舜禹之事吾知之矣由丕以来皆笑之栁先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘后者系其事同使以尧之圣一日得舜而与之天下能乎吾见小争于朝大争于野其为乱尧无以巳之何也尧未忘于人舜未系于人也尧之得于舜也以圣舜之得于尧也以圣两圣独得于天下之上奈愚人何其立于朝者放齐犹曰朱启明而况在野者乎尧知其道不可退而自忘舜知尧之忘已而系舜于人也进而自系舜举十六族去四凶族使天下咸得其人【一作仁】命二十二人兴五教立礼刑使天下咸得其理合时月正歴数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤【徒回切】然聋其聦昏其明愚其圣人曰徃之所谓尧者果乌在哉或曰耄矣曰匿矣又十余年其思而问者加少矣至于尧死天下曰乆矣舜之君我也夫然后能揖让受终于文祖禹之与舜也亦然禹旁行天下功系于人者多而自忘也晚益之自系亦犹是也而启贤闻于人故不能夫其始系于人也厚则其忘之也迟不然反是汉之失徳乆矣其不系而忘也甚矣宦董袁陶之贼生人盈矣丕之父攘祸以立强积三十余年天下之主曹氏而巳无汉之思也丕嗣而禅天下得之以为晚何以异夫舜禹之事耶然则汉非能自忘也曹氏非能自系也公与私仁与强其道不同其忘而系者无以异也尧之忘不使如汉不能授舜禹舜禹之系不使如曹氏不能授之尧然而世徒探其情而笑之故曰笑其言者非也问者曰尧崩天下若丧考妣四海遏宻八音三载子之言忘若甚然是可不可欤曰是舜归徳于尧史尊尧之徳之辞者也尧之老更一世矣徳乎尧者盖已死矣其幼而存者尧不使之思也不若是不能与人天下
　　谤誉
　　凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子冝于上不冝于下小人冝于下不冝于上得其冝则誉至不得其冝则谤亦至此其凡也然而君子遭乱世不得已而在于上位则道必咈于君而利必及于人由是谤行于上而不及于下故可杀可辱而人犹誉之小人遭乱世而后得居于上位则道必合于君而害必及于人由是誉行于上而不及于下故可宠可冨而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之且至于逺迩莫不以为信也岂惟不能褒贬而已则又蔽于好恶夺于利害吾又何从而得之耶孔子曰不如乡人善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而戴之向之谤之者今从而誉之矣是以在上而必彰也或曰然则闻谤誉于上者反而求之可乎曰是恶可无亦徴其所自而已矣其所自善人也则信之不善人也则勿信之矣茍吾不能分于善不善也则已耳如有谤誉乎人者吾必徴其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖【之石切】吾又安取惧焉茍不知我而谓我仲尼吾又安取荣焉知我者之善不善非吾果能明之也要必自善而已矣
　　咸冝
　　兴王之臣多起污贱人曰幸也亡王之臣多死防盗人曰祸也余咸冝之当两汉氏之始屠贩徒出以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刼戮困饿伏墙壁间以死无他焉彼固刼戮困饿器也遭时之非是以出独其始之幸非遭卓曜而后为祸也彼困于昬乱伏志气屈身体以下奴虏平难泽物之徳不施于人一得适其傃其进晚耳而人犹幸之彼伸于昬乱抗志气肆身体以傲豪杰残民兴乱之伎行于天下一得适其傃其死后耳而人犹祸之悲夫余是以咸冝之
　　鞭贾【作之年月不详然其言云后出东郊争道长乐坂下则在京师未谪时作大抵端以讽空空于内者贾技于朝求过其分而实不足頼云尔贾音古】
　　市之鬻鞭者人问之其贾冝五十【贾音嫁孟子布帛长短同则贾相若】必曰五万复之以五十则伏而笑以五百则小怒五千则大怒必五万而后可有冨者子适市买鞭出五万持以夸余视其首则拳蹙而不遂视其握则蹇侧而不植其行水者一去一来不相承其节朽黒而无文【一本有材字】搯之灭爪而不得其所穷【搯乞洽切】举之翲然【翲纰招切飞也】若挥虚焉余曰子何取于是而不爱五万曰吾爱其黄而泽且贾者云余乃召僮爚汤以濯之【爚音瀹】则遫然枯【遫音速】苍然白向之黄者栀也【上音支木实可以染黄】泽者腊也冨者不悦然犹持之三年后出东郊争道长乐坂下【坂音反坡坂也】马相踶【徒计切蹋也庄子怒则分背相踶】因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾技于朝【一有者字贾音古】当其分则善一误而过其分则喜当其分则反怒曰余曷不至于公卿然而至者亦良多矣居无事虽过三年不害当其有事驱之以陈力之列以御乎物以夫空空之内粪壤之理而以责其大击之效恶有不折其用而获坠伤之患乎
　　吏商【孟子谓宋牼曰为人臣者懐利以事其君为人子者懐利以事其父是君臣父子兄弟终去仁义懐利以相接然而不亡者未之有也公为吏商于孟子之言若甚戾者故终篇引孟子之言而谓吾言有不得已者焉且曰吾哀夫没于利者以乱而自败也姑设是庻登进其志以成其政云则公视当世之士吏而污者盖不胜其愤不得已而有作也后世大吏镇一方防一道所谓不胜其富者至则日事囊槖其去也一方为之骚然何止以货商也哉然所谓贬而逐于道者未之间也而又加显焉是栁子之言亦无以施于后世而况闻孟子之言乎作之年月不可得而详】
　　吏而商也污吏之为商不若亷吏之商其为利也博污吏以货商资同恶与之为曹大率多减耗役佣工费舟车射时有得失取货有苦良盗贼水火杀敓焚溺之为患【敓与夺同】幸而得利不能什一二身败禄夺大者死次贬废小名恶终不遂【名一作者】污吏恶能商矣哉亷吏以行商不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身冨而家强子孙葆光是故亷吏之商博也茍修严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得亷一道其利月益之三倍不胜冨矣茍其行又不改则其为得也夫可量哉虽赭山以为章【赭音者】涸海以为塩未有利大能若是者然而举世争以为货商以故贬吏相逐于道百不能一遂人之知谋好迩冨而近祸如此悲夫或曰君子谋道不谋冨子见孟子之对宋硁乎【硁口茎切】何以利教为也柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没于利者以乱人而自败也姑设是庻由吏之小大登进其志幸而不挠乎下【挠女巧切】以成其收交得其大利吾言不得已尔何暇从容若孟子乎孟子好道而无情其功缓以踈未若孔子之急民也
　　东海若【其论谓陈西方之事使修念佛三昧与永州修净土堂记意相表里当是在永时为巽上人作】
　　东海若陆游登孟诸之阿【东海若东海神名也孟猪泽名按书被孟猪注在荷东北荷音何又士可切诸当从豕旁】得二瓠焉【瓠胡故切匏也】刳而振其犀【刳音枯】以嬉取海水杂粪壤蛲蚘而实之【蛲如消切腹中虫蚘音回亦音尤】臭不可当也窒以宻石举而投之海逾时焉而过之曰是故弃粪耶其一彻声而呼曰我大海也东海若呀然笑【呀虚牙切】曰怪矣今夫大海其东无东其西无西其北无北其南无南旦则浴日而出之夜则滔列星涵太隂扬隂火珠寳之光以为明其尘霾之杂不处也【霾音埋】必泊之西澨【音誓】故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也又冥暗若是而同之海不亦羞而可怜哉子欲之乎吾将为汝抉石破瓠荡羣秽于大荒之岛【荡音荡】而同子于向之所陈者可乎粪水泊然不悦曰我固同矣吾又何求于若我之性也亦若是而已矣秽者自秽不足以害吾防狭者自狭不足以害吾广幽者自幽不足以害吾明而秽亦海也狭亦海也幽亦海也突然而徃于然而来孰非海者子去矣无乱我其一闻若之言号而祈曰吾毒是乆矣吾以为是固然不可异也今子告我以海之大又目我以海之弃粪也吾愈急焉涌吾沫不足以发其窒旋吾波不足以穴瓠之腹也就能之穷嵗月耳愿若幸而哀我哉东海若乃抉石破瓠投之孟诸之陆荡其秽于大荒之岛而水复于海尽得向之所陈者焉而向之一者终与臭腐处而不变也今有为佛者二人同出于毗卢遮那之海而泊于五浊之粪而幽于三有之瓠而窒于无明之室而杂于十二类之蛲蚘人有问焉其一人曰我佛也毗卢遮那五浊三有无明十二类皆空也一也无善无恶无因无果无修无证无佛无众生皆无焉吾何求也问者曰子之所言性也有事焉夫性与事一而二二而一者也子守而一定大患者至矣其人曰子去矣无乱我其一人曰嘻吾毒之久矣吾尽吾力而不足以去无明穷吾智而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之説于是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相逺【一作逺】也不若二瓠之水哉今不知去一而取一甚矣













　　栁河东集巻二十
　　钦定四库全书
　　栁河东集巻二十一
　　唐　栁宗元　撰
　　题序六首
　　读韩愈所着毛頴传后题【防集元和五年十一月与杨诲之书云足下所持韩生毛頴传来仆甚竒其书恐世人非之今作数百言知前圣不必罪俳也题当同时作俳音排】
　　自吾居夷不与中州人通书有来南者时言韩愈为毛頴传不能举其辞而独大笑以为怪而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青嫓白【嫓匹计切尔雅曰嫓配也】肥皮厚肉柔筋脆骨而以为辞者人之读之也其大笑固宜且世人笑之也不以其俳乎而俳又非圣人之所弃者诗曰善戯谑兮不为虐兮太史公书有滑稽列传【滑音骨稽音鸡】皆取乎有益于世者也故学者终日讨説荅问呻吟习复应对进退掬溜播洒【掬音菊溜力救切】则罢惫而废乱【罢音疲惫蒲拜切】故有息焉游焉之説不学操缦不得安【操切刀切见礼记注操缦杂弄也】有所拘者有所纵也大羮酒体节之荐味之至者而又设以竒异小虫水草樝棃橘柚【樝音查】苦咸酸辛虽蜇吻裂鼻【蜇音折螫也】缩舌澁齿而咸有笃好之者文王之昌蒲葅【侧鱼切周文王嗜昌蒲葅】屈到之芰【音骑楚屈到嗜芰有疾召其宗老属之曰祭我必以芰】曾晳之羊枣【曾晳嗜羊枣而曾子不忍食羊枣】然后尽天下之竒味以足于口独文异乎韩子之为也亦将戏焉而不为虐欤息焉游焉而有所纵欤尽六艺之竒味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大小穿穴用而不遗者毛頴之功也韩子穷古书好斯文嘉頴之能尽其意故奋而为之传以发其郁积而学者得以励其有益于世欤是其言也固与异世者语而贪常嗜者犹呫呫然动其喙【呫他恊切尝也喙呼惠切】彼亦劳甚矣乎
　　裴瑾崇丰二陵集礼后序【瑾字封权尝为万年令公尝志其墓碣谓其撰崇丰二陵集礼藏之南阁如序所言据唐书崇陵徳宗陵也豊陵顺宗陵也又据序云司空杜公黄裳也宰相表贞元二十年黄裳相元和二年罢二陵正其为礼仪使时然黄裳罢相后方捡校司空此序当其罢相后作今相国郇公者裴均也均本传元和三年入为右仆射俄捡挍左仆射同中书门下平章事为山南东道节度累封郇国公故此序言相国郇公以此时考之当作于元和三年云墐渠巾切又音仅】
　　传曰诗书执礼礼不执则不行自开元制礼大臣讳避去国防章而山陵之礼遂无所执世之不学者乃妄取预凶事之説而大典阙焉由是累圣山陵皆摭拾残阙附比伦类已乃斥去其后莫能徴永贞元和间天祸仍遘自崇陵至于丰陵不能周歳司空杜公由太常相天下连为礼仪使择其僚以备损益于是河东裴瑾以太常丞陇西辛秘以博士用焉内之则攅涂秘噐象物之宜外之则复土斥上因山之制上之则顾命典册与文物以受方国【一作万国】下之则制服节文颁宪则以示四方由其肃恭礼无不备且【一作备具】苞幷总统千载之盈缩罗络旁午百氏之异同捜扬翦截而毕得其中顾问关决而不悖于事议者以为司空公得其人而邦典不坠裴氏乃悉去其所刋定及奏复于上辨列于下聨百执事之仪以为崇丰二陵集礼藏之于太常书阁君子以为爱礼而近古焉者【一无而古字一无近字一无者字】昔韦孟以诗礼传楚而郊庙之制卒正于成【韦孟为楚元王傅作诗讽諌其孙成以父任为郎元帝永光四年诏议罢郡国庙时成为丞相有宜罢郡国宗庙之议凡三详见本传】郑以笺注师汉而禅代之仪卒集于小同【汉郑注周易尚书毛诗仪礼礼记论语孝经尚书大传中乾象厯又着天文七政论鲁礼禘祫义六艺论毛诗谱等凡百余万言称为儒宗之孙曰小同仕魏为关内侯髙贵乡公崇三老五更以小同为五更车驾躬行古礼焉】贾谊以经术起而嘉最好学【贾谊年少颇通请家之书文帝召为博士后为梁懐王太傅死孝武初立举贾生之孙二人至郡守贾嘉最好学能世其家】卢植以儒学用而谌为祭法【后汉卢植通古今学懐济世志时窦武以灵帝初秉政朝议欲加封植虽布衣闻武有名誉乃以书规之武不能用建寕中徴为博士乃始起焉五世孙谌事晋为中书侍郎撰祭法注庄子以行于世】旧史咸以为荣今裴氏太尉公以礼匡义嗣【谓裴行俭瑾之髙祖】侍中公以礼议封禅【谓裴光庭瑾之曾祖】祠部公以礼承大事【谓裴植瑾之祖】大理公以礼辅东宫【谓裴儆瑾之父】而瑾也以礼奉二陵又能成书以充其阙其为爱礼近古也源逺乎哉瑾字封叔其伯仲咸以文学显于世大理之兄正平节公以仪范成家道又以文雅经邦政今相国郇公其宗子也郇公以孝友勤劳扬于家邦【一无扬字】游其门若闻韶頀入其庙如至邹鲁恩溢于九族礼仪乎他门则封叔之习礼也其出于孝悌欤成书也其本于忠敬欤由于家而逹于邦国其取荣于史氏也果矣
　　栁宗直西汉文类序【宗直字正夫公之从父弟也元和十二年从公至栁而卒公尝志其殡谓其譔汉书文章为四十巻歌謡言议纎悉具备连累贯通好文者以为工此即西汉文类之意也宗直死时年三十三此序在永州未召时作】
　　左右史混乆矣言事驳乱【驭音剥】尚书春秋之防不立自左丘明传孔氏太史公述歴古今合而为史【一有记字】迄于今交错相糺【音纠】莫能离其説犹左氏国语纪言不于事战国策春秋后语颇本右史尚书之制然无古圣人蔚然之道大抵促数耗矣而后之文者宠之【一作袭之】文之近古而尤壮丽莫若汉之西京班固书传之吾尝病其畔散不属无以考其变欲采比义防年长病作驽堕愈日甚未能胜也幸吾弟宗直爱古书乐而成之搜讨磔裂【磔陟格切】攟摭融结【攟俱运切摭之石切説文二字皆云拾也】离而同之与类推移不移时月而咸得从其条贯森然炳然若开羣玉之府指挥聨累圭璋琮璜之状各有列位不失其序虽第其价可也以文观之则赋颂诗歌书奏诏策辩论之辞毕具以语观之则右史纪言尚书战国策成败兴废之説大备无不苞也噫是可以为学者端耶始吾少时有路子者自賛为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋以降则荡而靡得其中者汉氏汉氏之东则既衰矣当文帝时始得贾生明儒术武帝尤好焉而公孙董仲舒司马迁相如之徒作风雅益盛敷施天下自天子至公卿大夫士庻人咸通焉于是宣于诏策逹于奏议讽于辞赋传于歌謡由髙帝迄于哀平王莽之诛四方之文章盖烂然矣史臣班孟坚修其书抜其尤者充于简册则二百三十年列辟之逹道名臣之大范贤能之志业黔黎之风美列焉若乃合其英精【一作菁】离其变通论次其叙位必俟学古者兴行之唐兴用文理【一作文章】贞元间文章特盛本之三代浃于汉氏【浃即恊切】与文相凖于是有能者取孟坚书类其文次其先后为四十巻
　　杨评事文集后序【杨君陵也慿之季弟故序云宗元以通家修好防获省谒故得奉公元兄命论次篇简谓杨凭以序属公也先友记云杨氏兄弟者农人凭由江南西道入为散骑常侍凝以兵部郎中卒凌以大理评事卒用知评事之为凌也审矣唐书云凌终侍御史误矣】
　　賛曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎著述者也导扬讽谕本乎比兴者也著述者流盖出于书之谟训易之象系春秋之笔削其要在于髙壮广厚词正而理备谓宜藏于简策也比兴者流盖出于虞夏之咏歌殷周之风雅其要在于丽则清越言畅意美谓宜流于謡诵也兹二者考其防义乖离不合故秉笔之士恒偏胜独得而罕有兼者焉厥有能而専美命之曰艺成虽古文雅之盛世不能并肩而生唐兴以来称是选而不怍者梓潼陈拾遗【陈子昂尝为右拾遗唐兴文章承徐庾余风天下祖尚子昂始变正风雅】其后燕文贞以著述之余攻比兴而莫能极【张説封燕国公谥文贞为一代宗臣朝廷大述作多出其手为文属思精壮长于碑志世所不逮説殁后帝使就家録其文行于世开元后宰相不以姓著者曰燕公云】张曲江以比兴之隙穷著述而不克备【张九龄开元后天下称曰曲江公而不名云】其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈江湖逹于京师晚节徧悟文体尤防叙述学富识逺才涌未已其雄杰老成之风与时增加既获是不数年而夭其季年所作尤善其为鄂州新城颂诸葛武侯传论饯送梓潼陈众甫汝南周愿河东裴泰武都符【一作何】义府太山羊士谔陇西李链凡六序庐山禅居记辞李常侍启逺游赋七夕赋皆人文之选已用是陪陈君之后其可谓具体者欤呜呼公既悟文而疾既即功而废废不逾年大病及之卒不得穷其工竟其才遗文未克流于世休声未克充于时凡我从事于文者所宜追惜而悼慕也宗元以通家修好防获省谒故得奉公元兄命论次篇简遂述其制作之所诣以系于后濮阳吴君文集序【防传吴武陵信州人元和初擢进士第不书其父之名与文唯载初栁宗元谪永州而武陵亦坐事流永州宗元贤其材与序所言皆合武陵元和三年到永序当在是时作】
　　愽陵崔成务尝为信州从事为余言邑有闻人濮阳吴君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率以亢礼余尝闻而志乎心防其子偘【口旱切与侃同乐也又强直也亦音去声】更名武陵升进士得罪来永州因奉其先人文集十巻再拜请余以文冠其首余得徧观焉其为辞赋有戒茍冒陵僭之志其为诗歌有交王公大人之义其为诔志吊祭有孝恭慈仁之诚而多举六经圣人之大防发言成章有可观者古之司徒必求秀士由乡而升之天官古之太史必求人风陈诗以献于法官然后材不遗而智可见近世之居位者或未能尽用古道故吴君之行不昭而其辞不荐虽一命于王而终伏【一作大】其志呜呼有【一无有字】可惜哉武陵又论次志传三巻继于末其官氏及他才行甚具云
　　王氏伯仲唱和诗序【序言乙亥嵗某自南徐来以歴考之乙亥即贞元十一年也序言王氏子某与余通家代为文儒然其名不得而考先友记中有所谓王纾王绍者绍得幸徳宗为徐泗节度今言其伯仲岂是家之子弟耶】
　　仆闻之世其家业不陨者【陨羽敏切】虽古犹今也【今一作乏】求之于今而有获焉王氏子某与余通家代为文儒自先天以来策名闻逹秉毫【一无毫字】翰而践文昌登禁掖者纷纶华耀继武而起士大夫掉鞅于文囿者【掉徒吊切鞅于亮切】咸不得攀而伦之乙亥嵗某自南徐来执文贶予词有逺致又著论非班超不能续【一作读】父兄之书而乃徼狂疾之功以为名【徼古尧切】吾知其奉儒素之道専矣间以兄弟嗣来京师防于旧里若璩玚在魏【魏书应玚弟璩咸以文章显璩音渠玚徒郎切】机云入洛【机陆机云陆云也晋书二陆入洛三张减价】由是正声迭奏雅章更和播埙箎之音韵【埙音暄箎陈之切】调律吕之气穆然清风发在简素文章之胄曷能及此况宗兄握炳然之文【一作握炳之文】以賛关石廌冠银章荣映江湖则向时之美谈必复其始某也谓余传卜氏之学宜叙于首章操斧于班郢之门斯强顔耳诗凡若干首






　　栁河东集巻二十一
　　钦定四库全书
　　栁河东集巻二十二
　　唐　栁宗元　撰
　　序十三首
　　送杨凝郎中使还汴宋诗后序【杨凝初以吏部郎中为宣武军判官与韩昌黎同董晋幕下凝自汴朝正于京昌黎尝作大星诗以送之时贞元十二年此云使还即凝自京还汴也汴州自大歴后多兵刘元佐死子士宁代之无度其将李万荣逐而代之徳宗命董晋领其军晋一时幕府皆望人如韩昌黎刘宗经韦洪景等皆从之凝后亦预焉此序所以言圣上于是抚以表臣賛以艺人而賛其来朝之美也其曰礼部郎中许公即许孟容工部郎中崔公即崔羣皆一时预饯者】
　　谈者谓大梁多悍将劲卒【悍音旱】亟就猾乱【猾音滑】而未尝厎宁控制之术难乎中道盖以将骄卒暴则近忧且至非所以和众而乂民也将诛卒削则外虞实生非所以扞城而固圉也是宜慰荐喣谕【喣吁句切】纳为腹心然后威懐之道备圣上于是抚以表臣賛以艺人参刚柔而两用化逆顺而同道既去大憝【徒对切】遂安有众故杨公以谋议之隙对扬王庭不逾时而承诏复命示信于外【示一作出】诸侯时当朝之羽仪凡同官之僚属皆饯焉容受童孺使在末位礼部郎中许公以宏才奥学已任文字顾倡在席咸断章而赋焉谓工部郎中崔公文为时雄允宜首序谓小子预离觞之余沥俾撰后序编以继之大凡军旅之制賛佐之重崔公序之备矣膺命受简欲黙不敢故书谈者之辞拜手以献用充余篇云
　　送崔羣序【崔羣字敦诗史有传擢甲科举贤良方正秘书省校书郎累迁右补阙翰林学士中书舎人数陈谠言宪宗嘉纳与韩昌黎友善韩集有与羣诗在元和初作与羣书在贞元十九年此序亦贞元末年柳未谪时文也】
　　贞松产于巗岭髙直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘冰霜以贯歳寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚直方之诚以正其性慤论忠告交道甚直其有合者欤是故日章之声振于京师常与陇西李杓直【名建杓卑遥切】南阳韩安平【名泰】洎予交友杓直敦柔深明冲旷坦夷慕崔君之和安平厉庄端毅髙朗振迈説崔君之正余以刚柔不常造次爽宜求正于韩袭和于李就崔君而考其中焉忘言相视黙与道合今将宁觐东周振策于迈且饯于野或命为之序予于崔君有通家之旧外党之睦然吾不以是合之崔君以文学登于仪曹敭于王庭【敭音杨】甲俊造之选首雠校之列然吾不以是视之于其序也载之其末云
　　送邠宁独孤书记赴辟命序【今戎帅杨大夫朝晟也朝晟传尝为邠宁韩游瓌都虞游瓌御士寛军骄张献甫来代军遂乱众脇坚军请以范希朝为节度使朝晟斩首恶者一百余人献甫遂入朝晟加御史大夫贞元九年献甫卒遂代为邠州请城方渠合道木坡以遏吐蕃路云云与序所言扬朝晟军政之严及备虞西戎之意皆合辟宾佐必其初年序作此时云】
　　仆间嵗骤游邠疆【骤鉏救切邠音彬】今戎帅杨大夫时为奄尽护羣校用笞法棰令不吐强御下莫有逼挠淩暴而犯令者沉断壮勇専志武力出麾下取主公之节钺而代之位鹖冠者【鹖音曷】仰而荣之今又能旁贵文雅以符召文士之秀者河南独孤宻署为记室俾职文翰翕然致得士之称于谈者之口盖朝廷以勇爵论将帅岂滥也哉独孤生与仲兄实连举进士并时管记于汉中新平二连帅府俱以笔砚承荷休徳位未逹而荣如贵仕其难乎哉噫自犬戎陷河右逼西鄙积兵备虞县道告劳内匮中府太仓之蓄仅而获餍投石而贾【音古】勇者思所以奋力论者以为天子且复河壖故疆【壖而宣切】拓逹西戎【拓音托】而罢诸侯之兵则曳裾戎幕之下専防文墨为壮夫捧腹甚未可也吾子歴览古今之变而通其得失是将植宻画于借筯之宴发羣谋于章奏之笔上为明天子论列熟计而道扬威命然后谈笑罇俎赋从军之乐移书飞文谕告西土刼脇之伍俾其箪食壶浆犒迎王师在吾子而已往慎辞令使谕蜀之书燕然之文炳列于汉史真可慕也【汉武帝时唐蒙通夜郎发巴蜀吏卒民大惊恐上使司马相如责唐蒙因以檄告巴蜀民以非上意和帝时窦宪破北单于登燕然山命中防军班固刻石勒功纪汉威徳】不然是琐琐者乌足置齿牙间而荣吾子哉
　　同吴武陵送前桂州杜留后诗序【公既谪永州而吴武陵亦坐事谪于此武陵至永在元和三年序当在后作】
  </div>
  <div class="pagination">
   <a href="柳河东集_page7.html">
    上一页
   </a>
   <span>
    ...
   </span>
   <a href="柳河东集_page3.html">
    3
   </a>
   <a href="柳河东集_page4.html">
    4
   </a>
   <a href="柳河东集_page5.html">
    5
   </a>
   <a href="柳河东集_page6.html">
    6
   </a>
   <a href="柳河东集_page7.html">
    7
   </a>
   <span class="current-page">
    8
   </span>
   <a href="柳河东集_page9.html">
    9
   </a>
   <a href="柳河东集_page10.html">
    10
   </a>
   <a href="柳河东集_page11.html">
    11
   </a>
   <a href="柳河东集_page12.html">
    12
   </a>
   <a href="柳河东集_page13.html">
    13
   </a>
   <span>
    ...
   </span>
   <a href="柳河东集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
