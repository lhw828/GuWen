<!DOCTYPE html>
<html>
<head>
    <meta charset="UTF-8">
    <title>謝叠山文集 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>謝叠山文集 - 第 1 页/共 21 页</h1>
    <div class="content">谢迭山全集校注

前言
卷一
卷二
卷三
卷四
卷五
卷六
卷七
后记


▲谢迭山全集校注卷一　书

上程雪楼御史书
上丞相留忠斋书
与参政魏容斋书
与李养吾书
与建宁路毋府判荐朱山长书
与刘秀岩论诗书
为蔡文节公子孙免差科书
荐写神黄鉴堂书
与菊圃陈尚书书
与杨石溪书
与天师张简斋书
与道士桂武仲书
与李梅臞书

上程雪楼御史书

十月朔日，丁忧人谢枋得，稽颡再拜，奉书于雪楼御史中丞相公执事。大元制世，民物一新，宋室孤臣，只欠一死。某所以不死者，以九十三岁之母在堂耳。罪大恶极，获谴于天，天不剿厥命[(一)厥命：他的性命。]而夺其所恃以为命。先妣于今年【先妣于今年　「于」，嘉靖本、丛刊本、日刻本均作「以」。】二月二十六日考终于正寝。某自今无意人间事矣。《礼》曰：「伤哉！贫也。生无以为养，死无以为葬。」某幼读此书，何知其苦，乃今身履之，而后痛楚不能禁。某三十一而入仕，五十一而休官，平生实历，不满八月。俸禄无一毫归家养亲，已不可言孝矣。惟黾勉送死，或可以少赎前过。亲丧在浅土，贫不能礼葬，苫块[(二)苫块：苫：用草编成的覆盖物或垫子；块：土块。苫块：古礼，居亲丧时，「寝苫枕块」，即以草垫子为席，以土块为枕。]余息，心死形存。小儿传到郡县公文，乃知皇帝欲求至诚无伪，以公灭私，明达治体，可胜大任之才。执事荐士凡三十，贱姓名亦玷其中。执事将隆旨督郡县以礼聘召，有愿应诏者，以资币厚遣，乘传[(三)乘传：乘坐驿站的传车(专用车辆)。]上京。弓旌招贤，轮帛迎士，此礼不见于天下久矣，岂非清明一盛事乎！有志经世者，孰不兴起。惜乎！求异才而及某，非其人，非其人！贻笑于天下，取讥于后世，非皇帝梦卜求贤之初意也。
扬善者顺天，荐贤者报国，执事为君谋亦忠矣！自燕京至上饶五千里，当执事荐士时，岂知有某母之丧，衰绖[(四)衰绖：古代丧服、在胸前当心处，有长六寸、宽四寸的麻布，名衰。绖是用散麻作带子，围在头上的叫首绖，缠在腰闲的叫腰绖。衰绖是丧服的主要部分，故称丧服为衰绖。]之服，不可入公门；草土[(五)草土：居丧。居父母之丧者苫枕块，故曰草土。]之御【草土之御　底本作「草士之御」。成本作「草土之御」；嘉靖本、丛刊本、日刻本均作「草土之御」，据改。】，不可彻殿陛；姓名不祥者，不可辱古灵荐藁也。稽之古礼，子有父母之丧，君命三年不过其门，所以教天下之孝也。解官持服，在大元制典尤严。自伊尹传说之后，三千年间，山林匹夫，辞烟霞而依日月者，亦多矣。未闻有冒丧匿服【冒丧匿服　嘉靖本、丛刊本、日刻本均作「冒哀匿服」。】，而膺币聘者。《传》曰：「求忠臣者，必于孝子之门。」为人臣不尽孝于家，而能尽忠于国者【而能尽忠于国者　「国者」以下十九字，嘉靖本、康熙本、丛刊本俱缺。】未之有也。为人君不教人以孝，而能得人之忠者，亦未之有也。某亲丧未克葬，持服未三年，若违礼背法，从郡县之令，顺执事之意，其为不孝，莫大焉！皇帝以道德仁义治天下，取士必忠孝，人有不葬其亲，而急于得君者，人心何在？天理何在？非圣君贤相所忍闻也。且夫至诚无伪，以公灭私，明达治体，可胜大任。三代而下，真足当此选者，惟诸葛孔明一人。孔明居隆中，执事生古郢，皆荆楚奇才也。孔明未遇时，立心制行，必有大过人者。襄阳耆旧能言之。此执事所熟闻，亦执事所愿学。今天下果有人物彷佛孔明者乎？有斯人，应斯诏，固世道之福，亦儒道之幸。光岳之气，久裂者未全；六经之道，久微者未昌。置八纮[(六)八纮：极边远的地方。]，罗六合[(七)六合：天地四方。]以求才，老者怯而不可用，壮者狂而不可信，少者未成才而不可得。如取吉人善士【如取吉人善士　「如取」，嘉靖本、丛刊本、日刻本均作「姑取」。】，以和光同尘，当馈可无思，拊髀可无叹。野史记之曰：甚哉！上下之相蒙也，此岂皇帝所乐哉【此岂皇帝所乐哉　集成本「皇帝」作「大元」，嘉靖本、丛刊本、日刻本均作××。】！此岂执事所愿哉！
语曰：「人苦不自知【人苦不自知　「苦」，丛刊本作「岂」。】。」某自知不才久矣。亡国之大夫，不可以图存，李左车[(八)李左车：秦汉之际谋士。初仕赵，韩信、张耳击赵，赵王陈余不用其计，为韩信所败。信破赵后，募得左车，以师事之，用其策，下齐燕诸城。]犹能言之，况颇识诗书、颇知义理者乎【况颇识诗书，颇知义理者乎　「颇识……颇知」，咸丰本作「稍识……颇知」，丛刊本、嘉靖本作「稍知……颇识」。】！某之至愚极闇，决不可辱召命，亦明矣。当执事荐士时，特不知某有母之丧耳。倘知之，必不以不祥姓名渎旒冕。执事岂不闻前朝之事乎？淳佑甲辰，丞相史嵩之父没，天子诏起复，嵩之虽不来，大学生叫阊阖而攻之。其词曰：天子当为国家扶纲常，为天地立人极，夺情非令典，起复非美名，朝臣惟徐忠公元杰上疏主正论，力劝君父宜令嵩之终三年丧，人心天理不可泯灭，此嵩之所以寿终，吾宋【吾宋　丛刊本、嘉靖本作「吉宋」，吉，亦可连上句读。】之所以幸存三十年也。咸淳甲戌而后，不复有礼法矣。贾似道起复为平章，文天祥起复为帅阃，徐方直起复为尚书，陈宜中[(九)陈宜中：南宋末年永嘉(今属浙江)人，字与权。在太学时，和黄镛等上书攻击丁大全，号称六君子。景定进士，出仕后依附贾似道，无所作为。元将伯颜迫临安时，他任右丞相，乞和无效，潜逃回乡，后与文天祥、陆秀夫、张世杰等在福建拥赵昰为帝，任左丞相。端宗景炎二年(一二七七)冬见形势危急，逃往占城(今越南南部)，迁居暹国(今泰国)而死。]起复为宰相，刘黻[(一０)刘黻：宋乐清人，字声伯，读书雁荡山中。以太学生上书。言朝廷进退大臣，常以礼忤执政，曾与陈宜中共政。辑有《濂洛论语》十卷。以疾卒，谥忠肃。]起复为执政。饶信斗筲穿踰之徒，钻刺起复，不可胜数，三纲四维，一旦断绝，此生灵所以为肉为血，宋之所以暴亡，不可救也。岂非后车之明鉴乎！忠臣论事，必识大体；君子取人，先观大节。执事不可称匪其人，而孤皇帝求才之意；某不可进不以礼，而误执事知人之明。不待智者而知之矣。
《传》曰：「为人子，止于孝；为人臣，止于忠。」某不能为忠臣，犹愿为孝子。又曰：「君子成人之美，不成人之恶。」执事能亮某之心，使某幸而免不孝之名，是成我者之恩，与生我者等也。某家在弋阳，执事侨寓旴江[(一一)旴江：旴江即抚河。]，相望二百余里，当徒跣以谢门墙。惟服色凄惨，不可以谒达官贵人，敢以书白于侍御者。语曰：「士屈于不知己，而伸于知己。」执事岂不闻某为江南一愚直人乎！人无所不至，惟天不可欺。某所以发露真情，而不暇文饰其辞者，亦恃执事必知己也。不肖某稽首再拜【不肖　某稽首再拜「不肖」，嘉靖本、丛刊本作「不备」，又「稽首」，各本均作「稽颡」。】。

【说明】一、元世祖至元二十三年(一二八六)丙戌六十一岁时作，即却聘书。　　　二、程雪楼御史，即程巨夫，名文海，以字行，建昌府南城县人。友人称雪楼先生，谥文宪，徽庵门人。


　　　　上丞相留忠斋【上丞相留忠斋　丛刊本、日刻本「留」，均作「刘」。按：留、刘古乃一姓，后宋竟陵王刘诞反，伏诛，孝武帝改其姓为留氏。】书

七月吉日，门生衰绖谢枋得，谨斋沐裁书百拜，托友人吴直夫，献于内相尚书大丞相国公忠斋先生钧座：惟天下之仁人，能知天下之仁人；惟天下之义士，能知天下之义士。贤者不相知，多矣。能灼见三俊[(一)三俊：指刚、柔、正直三德俱备之人。]之心者，必圣人也。某自壬戌以后，小夫竿牍，不至门墙者二十七年，孰不以为简。先生曰：「斯人也，非简我也，必爱我也。」今天下能知某之心者，孰有过于先生乎！事有当言而不言，则非所以待知己【则非所以待知己　「待」，嘉靖本、丛刊本、日刻本均作「酬」。】，某不敢避诛斥而僭言之。

君子之所为，必非众人之所识。汤可就，桀亦可就，必道义如伊尹者能之，伯夷、柳下惠不能也；佛肸[(二)佛肸：春秋鲁国中牟大夫，以中牟畔，召孔子，孔子不往。《史记正义》云：「相州汤阴县西有牟山。」中牟当在其侧，此说较近。]召可往，公山弗扰[(三)公山弗扰：公山，复姓。《论语•阳货》云：「公山弗扰以费畔」疏：「弗扰即《左传》公山不狃也，字子泄。」]召可往，必圣神如孔子者能之，曾、颜、闵不能也。《传》曰：「人各有能有不能。」先生之所能，某自知某必不能矣。皇帝本无灭宋之心，郝奉使将命来南，欲使南北百万亿苍生，同享太平之乐，至仁也。只此一念，自足以对越上帝。贾似道[(四)贾似道：南宋末年台州天台(今属浙江)人，字师宪，少时游博无行，因姐为理宗宠妃，遂得进用。官至京湖安抚制置大使、右丞相，封太师。德佑元年(一二七五)元军沿江东下，他被迫出兵，在鲁港(今安徽芜湖西南)大败，被革职放逐，至福建漳州木棉庵，为监送人郑虎臣所杀。]执国命十六年，欺君罔上，误国残民，其恶不可一二数。拘行人，负岁币，满朝无一人敢言其非；兵连祸结，亡在旦夕，满朝无一人敢声其罪。善类亦可自反矣！天怒于上，人怨于下，国灭主辱，理固宜然，天实为之，人岂能救之哉！皇帝之礼三宫，亦可谓厚矣；皇帝保全亡国之臣，亦可谓有恩矣。江南无人才，未有如今日之可耻。春秋以下之人物，本不足道，今可求一人如瑕吕饴甥[(五)瑕吕饴甥：瑕吕：复姓。《左传》载：「晋有瑕吕饴甥。」]、程婴[(六)程婴：春秋晋人，与赵朔友。屠岸贾杀赵，灭其族。婴抱赵氏遗腹真孤匿山中居，并立为赵氏后，赵武将屠岸贾灭之。]、杵臼[(七)杵臼：全名公孙杵臼，春秋晋太原人。赵朔为屠岸贾所杀，朔妻遗腹产一儿，杵臼与朔友程婴谋存其孤，由杵臼负他人婴儿匿山中。贾遣将攻之，杵臼与他人婴儿均被杀，婴抱赵氏真孤获全，但后亦自杀，以报知遇。]、厮养卒亦不可得矣。先生少年为抡魁，晚年作宰相，功名富贵，亦可以酬素志矣。奔驰四千里，如大都拜见皇帝，岂为一身计哉！将以问三宫起居，使天下后世知君臣之义，不可废也。先生此心，某知之，天地鬼神知之，十五庙祖宗之灵亦知之，众人岂能尽知之乎？师友之相知，古今宁几人哉！事有可效忠于朝者【事有可效忠于朝者　康熙本「朝」上有「熙」，嘉靖本、丛刊本、日刻本「朝」上均有「清」。】，某不可不言，先生亦不可不察。
近观【近观　丛刊本、日刻本均作「近睹」。】路县及道录司备，奉尚书省指挥江浙行省参政管公【江浙行省参政管公　「江浙」，嘉靖本、丛刊本、康熙本、日刻本均作「江淮」；「参政」，丛刊本、日刻本均作「参知」。】，将旨来南，根寻好人，根寻不亏皮面【不亏皮面　嘉靖本、丛刊本、日刻本均作「不觑面皮」。】正当底人。此令一下，人皆笑之，何也？江南无好人，无正当人久矣；谓江南有好人，有正当人者，皆欺皇帝也。何以言之？纣之亡也，以八百国之精兵，不敢抗二子之正论。武王太公凛凛无所容，急以继灭兴绝谢天下，殷之后遂与周并立。使三监淮夷不叛，则武庚必不死，殷命必不黜，殷之位号必不夺，微子亦未必以宋代殷，而降为上公也。多士多方，依依然不忘旧君者三十年。成王周公以忠厚之心，消其不平之气，曰商王士，曰有殷多士，曰殷逋播臣，未敢以我周臣民例视之。太平君相待亡国臣民，何如此其厚也，岂非殷之旧国故都，犹有好人，犹有正当人乎！唐人哀六国之灭者也【哀六国之灭者也集成本「也」作「日」误。】，妃嫔媵嫱，王子皇孙，辞楼下殿，辇来于秦，朝歌夜弦，为秦宫人。至今读者犹恻楚，六国臣子无一痛心刻骨，亦可谓无人矣。楚怀王不过一至愚极闇之主耳。播弃忠直，信任奸邪，送死咸阳，无足哀者，楚人乃怜之，如悲其亲戚。岂不曰楚本无罪，不过弱而不能自立耳。楚灭矣，义陵[(八)义陵：西汉哀帝刘欣墓。在今陕西咸阳市。]一邑，惓惓于旧君者，惟一心，扶老携幼，肥遯桃源，后六百年，儿孙尚不与外人相接。以秦皇帝之威灵，蒙恬[(九)蒙恬：秦名将，先世本齐国人，自祖父蒙骜起，世代为秦名将。秦统一六国后，率兵三十万人击退匈奴贵族，收河南地(今内蒙古河套一带)，并筑长城，守卫数年，匈奴不敢进攻。秦始皇死后，丞相李斯与赵高合谋，伪造遗诏，他被迫自杀。传说他曾经改良过毛笔。]、蒙毅[(一０)蒙毅：蒙恬弟，秦始皇时位至上卿，恬任外事，而毅常为内谋，诸将相莫与之抗。后为二世所杀。]之智勇，岂不能尽执楚人而拘之。天常民彝，不可泯灭，姑留此辈，以劝吾忠臣义士可也。岂非楚之旧国故都，犹有好人，犹有正当人乎！
女真[(一一)女真：古族名，一称女直。源于唐黑水靺鞨。五代时(十世纪初)分布于松花江、黑龙江下游，东至海。后有数千户迁今辽阳市南，称曷苏馆(熟女真)。北宋末(十二世纪初)，阿骨打统一女真各部，建立金政权。迁居中原的，渐与汉民族融合，留居东北的，发展较慢。明末(十七世纪初)女真主要部落被努尔哈赤和皇太极统一，成为满族的主要部分，未纳入满族共同体的，形成今赫哲、鄂温克、鄂伦春等族。]之破汴京也，劫二帝，据中原，土地人民，皆其有矣。黏罕[(一二)粘罕：粘罕即完颜宗翰，金大将，女真族，太祖阿骨打侄，本名粘没喝。早年参与拥立阿骨打及对辽战争。宋金战争爆发，任左副元帅。天会四年(一一二六)攻破太原，与斡离不会师攻陷东京(今河南开封)。天会五年至七年间任统帅攻宋，久掌兵权，兀朮等都在其麾下，后任国论勃极烈兼都元帅，执国政，熙宗即位后，病死。]，多智人也，知地广人稠，未易心服，一读马伸[(一三)马伸：宋东平县人，字时中，绍圣进士，曾任郫县丞。]、秦桧议状，为之痛心变色【为之痛心变色　丛刊本、日刻本「痛心」均作「动心」。】，亟思一策处之耳。后南北战者六七年，女真之待二帝亦惨矣。宋之臣子，不敢置两宫于度外也。今年遣使祈请，明年又遣使祈请；今年遣使问安，明年又遣使问安。一使死于前，一使继于后。王伦[(一四)王伦：字正道，宋大名莘县(今属山东)人。建炎元年赴金，被扣五年后放返。后又赴金见挞懒，约定和议，终被兀朮扣留，死于北方。绍兴八年，秦桧主和时，枢密院编修官胡铨曾上疏请斩秦桧、王伦、孙近之头，以谢天下。]一市井无赖，狎邪小人耳！谓梓宫可还，太后可归，诸君子切齿怒骂，终则二事皆符其言。行人洪忠宣拘留燕山，开门受徒，室燃敬其忠信诚悫，一日问之曰：「天下何时可太平？」忠宣曰：「息兵养民则太平。」又曰：「何如则可以息兵养民？」忠宣读《孟子•齐宣王问诸侯救燕》一章以对。和声朗诵曰【和声朗诵曰　「朗诵」，嘉靖本、丛刊本、康熙本、日刻本均作「琅诵」。】：「天下固畏齐之强也，今又倍地而不行仁政，是动天下之兵也。」又读《孟子•乐天畏天》一章曰：「小国能畏天，大国能顺天。」室燃曰：「善哉！善哉！吾计决矣！」曾几何时，密授秦桧以江南称藩国纳岁币之说，而息兵养民矣。女真自丁未以后，安处中原，享国百有八年。而宋自戊午至甲午，偷安江南者九十七年，非秦桧之功，皆洪忠宣读孟子劝室燃之力也。岂非江左臣子，犹有好人，犹有正当人乎！
以某观之，江南无好人，无正当人久矣，求好人、正当人于今日尤难。某江南一愚儒耳，自景定甲子以虚言贾实祸，天下号为风汉，先生之所知也。昔岁程御史将旨招贤，亦在物色中，既披肝沥胆以谢之矣。朋友自大都[(一五)大都：地名，今北京，元称大都。《清一统志》：「宛平县西门德胜门外八里有土城，即元大都故城也。」]来，乃谓先生以贱姓名荐皇帝过听，遂烦旌招。某乃丙辰礼闱一老门生也，先生误以忠实二字褒之，入仕二十一年，居官不满八月，断不敢枉道随人，以辱大君子知人之明。今年六十三矣，学辟谷养气已二十载，所欠惟一死耳，岂复有他志。自先生过举之后，求得道高人者物色之，求好秀才者物色之，求艺术过人者【求艺术过人者　底本「人」上无「过」。集成本、咸丰本「人」上均有「过」，据改。】物色之，奔走逃遁，不胜其苦。中书行省魏参政之言，勒令福建有官不仕人呈文，凭根脚者，又从而困辱之，此非先生之赐而何，然先生岂有心于害某哉！大抵皇帝一番求贤，不过为南人贪酷吏开一番骗局，趁几锭银钞，欺君误国莫大焉！今则道录司备参政管公，将隆旨根寻好人，不亏面皮正当人，又物色及某矣，某断不可应聘者，其说有三：
一曰：老母年九十三而终，殡在浅土，贫不能备礼，则不可大葬。妻子爨婢，以某连累死于狱者四人，寄殡丛冢十一年矣，旅魂飘飘，岂不怀归！弟侄死国者五人，体魄不可不寻【体魄不可不寻　嘉靖本、丛刊本、康熙本、日刻本「寻」上「不」字衍。】，游魂亦不可不招也。凡此数事，日夜关心，某有何面目见先生乎！此不可应聘者一也。二曰：有天下英主，必能容天下之介臣，微介臣，不能彰英主之仁；微英主不能成介臣之义。某在德佑时，为监司，为帅臣，常握众兵【常握众兵　嘉靖本、丛刊本、日刻本「众」均作「重」。】当一面矣。蒯通[(一六)蒯通：即蒯彻，汉初范阳(今河北定兴南固城镇)人。陈胜起义后，派武臣进取赵地，得赵地三十余城。后又说韩信取齐地。惠帝时，为丞相曹参宾客。着有《隽永》八十一篇。《汉书•艺文志》纵横家有《蒯子》五篇，今皆佚。]对高祖曰：「彼时臣但知有齐王韩信，不知有陛下也。」滕公说高祖曰：「臣各为其主，季布为项羽将而尽力，乃其职耳，项氏臣可得而尽诛耶！」某自丙子以后，一解兵权，弃官远遁，即不曾降附。先生出入中书省，问之故府，宋朝文臣降附表，即无某姓名；宋朝帅臣监司寄居官员降附状，即无某姓名；诸道路、县所申归附人户，即无某姓名。如有一字降附，天地神祗必殛之，十五庙祖宗神灵必殛之。甲申岁，皇帝降诏，赦过宥罪，如有忠于所事者，八年罪犯，悉置不问。某亦在恩赦放罪一人之数，夷齐虽不仕周，食西山之薇，亦当知武王之恩；四皓虽不仕汉，茹商山之芝，亦当知高帝之恩。况蒸黎【蒸黎　丛刊本、日刻本均作「羹黎」。】含粝于皇帝之土地乎！皇帝之赦某屡矣，某受皇帝之恩亦厚矣，若效鲁仲连蹈东海而死，则不可。今既为皇帝之游民也。庄子曰：「呼我为马者，应之以为马；呼我为牛者，应之以为牛。」世之人有呼我为宋逋播臣者亦可；呼我为大元游惰民者亦可；呼我为宋顽民者亦可，呼我为皇帝逸民者亦可。为轮为弹，与化往来，虫臂鼠肝，随天付予。若贪恋官爵，昧于一行，纵皇帝仁恕，天涵地容，哀怜孤臣，不忍加戮，某有何面目见皇帝乎！此不可应聘者二也。
某受太母之恩亦厚矣，谏不行，言不听而不去，犹愿勉竭驽钝以报上也。太母轻信二三执政之谋，挈祖宗三百年土地人民，尽献之皇帝，无一字与封疆之臣议可否，君臣之义亦大削矣。三宫北迁，乃自大都寄帛书曰：「吾已代监司帅臣，具姓名归附，宗庙尚可保全，生灵尚可救护。」三尺童子知其必无是事矣，不过绐羣臣以罢兵耳。以宗社为可存，以生灵为可救，阳绐臣民以归附，此太母之为人君，自尽为君之仁也。知祖宗不可存【知祖宗不可存　丛刊本、日刻本「祖宗」均作「宗社」。】，生灵不可救，不从太母以归附，此某为人臣自尽为臣之义也。语曰：「君行令，臣行志」。又曰：「制命在君，制行在臣。」「大臣者以道事君，不可，则止。」孔子尝告我矣，君臣以义合者也。合则就，不合则去。某前后累奉太母诏书，并不回奏，惟有缴申二王乞解兵权，尽纳出身以来文字。生前致仕，削籍为民，遁逃山林，如殷之逋播臣耳。闻太母上仙久矣，北向长号，恨不即死。然不能寄一功德疏，如任元受故事，今日有何面目捧麦饭洒太母之陵乎！此不可应聘者三也。
今皇帝欲根寻好人，不亏面皮正当底人，某决不敢当此选【决不敢当此选　「敢」，嘉靖本、丛刊本均作「可」。】。先生若以三十年老门生不倍负师门为念【老门生不倍负师门为念　「倍负」，嘉靖本、集成本作「悖负」；丛刊本、咸丰本、日刻本均作「背负」。按：「倍」与「背」通；与「悖」亦同义。】，特赐仁言，为某陈情，使江浙行省参政管公【使江浙行省参政管公　「使」，丛刊本、日刻本均作「于」。】愿移关诸道、路、县及道录司，不得纵容南人贪酷吏多开骗局，胁取银钞，重伤国体，大失人心。俾某与太平草木同沾圣朝之雨露，生称善士，死表于道曰：「宋处士谢某之墓」【谢某之墓丛刊本「墓」作「基」，疑误。】。虽死之日，犹生之年，感恩报德，天实临之。司马子长有言：「人莫不有一死，死或重于泰山，或轻于鸿毛。」先民广其说曰：「慷慨赴死易，从容就义难。」先生亦可以察某之心矣！干冒钧严，不胜恐惧战栗之至！

【说明】一、元世祖至元二十五年(一二八八)戊子六十三岁时作，即却聘书。　　　二、刘忠斋，一作留宗斋，原为枋得座师。


　　　　与参政魏容斋书

九月吉日，前宋逋播臣、皇帝游民谢某，谨斋沐顿首，致书于大参政公阁下：大元制世，民物一新，宋室逋臣，只欠一死。上天降才，其生也有日，其死也有时，某愿一死全节久矣，所恨时未至耳。皇帝慈仁如天，不妄杀一忠臣义士，虽曰文天祥被奸民诬告而枉死，后来冤状明白，奸民亦正典刑，其待亡国之逋臣，可谓厚矣。某虽至愚极闇【某虽至愚极闇　丛刊本、日刻本「闇」均作「蒙」。】，岂不知恩。所以宁为民不为官者，忠臣不事二君【忠臣不事二君　丛刊本、日刻本均以「不事」作「不仕」。】烈女不事二夫，此天地闲常道也。有伊尹之道，有伊尹之志，则何事非君，何使非民。若伯夷柳下惠，则自知不能为伊尹，决不敢学伊尹矣。自丙戌程御史号雪楼将隆旨宣唤之后，今第五次，蒙皇帝以礼招徕。上有尧舜，下有巢由；上有成汤，下有随光；上有周武，下有夷齐。某所以效虞人之死而不往，愿学夷齐之死而不仕者，正欲使天下万世，知皇帝之量，可与为尧舜，可与为汤武，能使谢某不失臣节，视死如归也。
兹蒙大参相公居管【居管　丛刊本、日刻本均作「拘管」。】周先生道院，日夜劳动录事司吏卒十余人，及坊正屋主监守，岂不忧某之逃走耶！某是男儿，死即死耳，不可为不义屈，何必逃走，大参相公忧虑亦太劳矣【亦太劳矣　集成本「矣」作「耳」。】！先民有言：「慷慨赴死易，从容就义难。」兹某【兹某　丛刊本、日刻本倒文。】蒙大参相公缧绁而到大都，以缞绖见留忠斋诸公。且问诸公，容一谢某，听其为大元闲民，于大元治道何损；杀一谢某，成其为大宋死节，于大元治道何益？只恐前误大宋，后误大元，上帝监观，必有报应，诸公自无面目立于天地闲。某母丧未葬，据礼经不可除服，只当缞绖见公卿，凶服不可入公门【凶服不可入公门　「公门」，丛刊本、日刻本作「君门」。】。皇帝有命，当历写江南官吏贪酷，生灵愁苦之状，作万年书献陛下，一听进退。忠臣不事二君，烈女不事二夫，此某书中第一义也。
某自九月十一日离嘉禾[(一)嘉禾：生长得特别茁庄的禾稻，此处指粮食。]，即不食烟火，今则并勺水一果不入口矣。惟愿速死，与周夷齐、汉龚胜，同垂青史，可以愧天下万世为臣不忠者。兹蒙颁赐，仰见礼士之盛心。某闻之：『食人之粟者，当分人之忧；衣人之衣者，当任人之劳；乘人之车者，当载人之难。」某既以死自处，度此生不能报答恩遇矣。义不敢拜受，所有钧翰台馈事件，尽交还来使回纳。使帑外郎又传钧旨云，欲访问某何事，某初志亦愿效一得之愚，今则决不敢矣。鲁有公父文伯死，其母敬姜不哭。室老曰：「焉可【焉可　丛刊本「可」作「■」。】有子死而不哭者夫【不哭者夫　日刻本「夫」作「乎」。按：「夫」「乎」同为惊叹词，可通用。】？」其母曰：「孔子，圣人也，再逐于鲁，而此子不能从。今其死也，未闻有长者来，内人皆行哭失声，闺中自杀者三【自杀者三　丛刊本、日刻本「三」均作「二」。】。此子也，必于妇人厚，而于长者薄也，吾所以不哭。』君子曰：「此言出于母之口，不害其为贤母也；若出于妇人之口，则不免为妒妇矣。」言一也，所居之位异，则人心变矣！某义不出仕者也，今虽有忠谋奇计，则人必以为妒妇矣，恐徒为天下所笑，惟相度容之。干冒钧严，不胜悚惧！

【说明】至元二十五年(一二八八)戊子在崇真道院时作，年六十三岁。


　　　　与李养吾书

某惟祖宗于舍选擢抡魁，视进士。上三恩数尤渥【上三恩数尤渥　丛刊本、日刻本「三」均作「之」。】，赐袍笏大成殿下，即日受国子录，升崇化堂与两司成众学官序爵而坐，不待亲民而入朝，固以执政宰相望之矣。后虽渝初意，失旧法，西涧七年给礼【西涧七年给礼　丛刊本「给礼」作「给札」。】，亦未为迟。执事坐炉亭时，声名赫赫震京师，诸老先生恨识面之晚。出场屋，以程文示同舍，皆心降辞服【以程文示同舍，皆心降辞服　底本「辞服」作「醉服」。丛刊本、日刻本「同舍」作「同志」；「醉服」作「辞服」，据改。】，推让为第一。登名日，果巍然冠羣英。七年三优，如执左契。科目由人重，谁不以西涧芳躅[(一)西涧芳躅：西涧在星子县城西十八里，宋刘涣尝乘黄犊往来其地，因号西涧居士。芳躅，即指他的遗迹。]期之。恬退六年，仅得一学官，在外为曹司掾【在外为曹司掾　「曹」，丛刊本、日刻本作「漕」。】。人皆曰，不才宰相，必不能容天下第一流人物，当以养吾进退去就觇之。陆宣公有言，兴王之良佐，皆是季世之弃才。养吾不屈节受穷官于陈宜中、留梦炎、刘黻柄国之时，吾知天地祖宗之意，已有所属。宇宙大变，一世无全人，饶信持文之士，勇为乱臣贼子者尤众。少康逃匿有仍氏者四十年，宣王逃匿召公家者十有四年，夏周诸侯公卿大夫，背叛者不见于史策，是何三代忠臣之多也。养吾洁身全节于深山密林间，屹然如黄河之有砥柱。先儒谓世有非常之变，天必豫出非常之人以拟之，吾于是有望矣。
艺祖皇帝最重读书人，天地折缺之余，正望其整顿；人极倾颠之际，正望其扶持。在天之灵，想亦不能忘情也。子房不能存韩而归汉，孔明不能兴汉而保蜀，君子怜之。今日之事，视二子尤难，愚公移山，精卫填海，取讪笑于腐儒俗吏鄙夫庸人固宜。程婴、杵臼、乐毅、申包胥，果何人哉？天地闲大事，决非天地闲常人所能办；使常人皆能办大事，天亦不必产英雄矣。圣神乃可为天下之主【圣神乃可为天下之主　丛刊本、日刻本均作「夷狄不可为诸夏之王」。】，古今未有绝道统【道统　丛刊本、日刻本作「正统」。】之时。使君臣上下，同一豺狼豕之心，而可立国，秦始皇、隋文帝，必不再世而亡矣。使五帝三王自立之中国，而终为戎狄所灭，使君无桀纣幽厉之恶，而一废不复兴，少康、宣王、东周、蜀汉之事，皆不可信矣。人力终有穷，天道终有定，壮老坚一节，始终持一心【始终持一心　丛刊本、日刻本「始终」倒文。】，吾独于养吾有望。某尝有言，人可回天地之心，天地不能夺人之心。大丈夫行事，论是非，不论利害；论逆顺，不论成败；论万世，不论一生。志之所在，气亦随之；气之所在，天地鬼神亦随之。愿养吾亦自珍重【亦自珍重　丛刊本、日刻本作「益自珍重」。】！儒者常谈，所谓为天地立心，为生民立极，为去圣继绝学，为万世开太平，正在我辈人承当，不可使天下后世，谓程文之事，皆大言无当也。

【说明】李养吾，名谨思，字明道，号养吾，江西余干人。民国《弋阳县志•卷十六艺文》于此篇后按语：「却聘书见先生拒命之节，此书见先生交友之义，而为宋之意尤深。自立而更以勉人，于此书益着，故录。」


　　　　与建宁路毋府判荐朱山长书

知公度量，足以翕受一世之人物，敢以士献。朱文公之后，能世济其美者亦罕矣！四方善类，几年长太息。某寓闽十三年【某寓闽十三年　「寓闽」，丛刊本、日刻本均作「客闽」。】，所交朋友，能读四书者尽多，求其明辨力行，真践实履，果无愧文公四书之教者，惟泳道朱公沂一人。癸未年初识之逆旅中，状貌与文公无异。揖而问其姓字，则文公曾孙也。听其议论，觇其志趣，绝似西北人，无一点江南时文气习，遂为莫逆交，每岁或一相会。观其论古今人物高下，国家兴废，善类仕正久速之故，扫尽华叶，独存根株，使其老为太平民，正谓胡瑗嘉佑真讲官也。生不逢时，可为浩叹！
乙亥已前，侍从监司太守以遗逸荐者众矣，泳道皆不应聘。某问其故，则曰：「吾家如侍郎，在总领鉴畿漕秘选【在总领鉴畿漕秘选　胡思敬校：「在」疑作「任」；「秘选」丛刊本、日刻本作「秘撰」。】，沂非【沂非　丛刊本、日刻本作「浚非」。】不遇贤宰相。以文公之故，穹官膴仕，如取诸寄。终为一俗吏，既无补于世道，徒有忝于家声，此其所深愧也【此其所深愧也　「此其」，丛刊本、日刻本作「此某」。】。所以用力文字，与郡国荐名，必由科举奋身者，愿一洒从祖、从叔、从兄之耻，使文公之道，取信于万世也。天耶　命耶！今何言哉？」某闻而悲之，惟诵「努力加飡饭，无事长相见」两句以相勉。今在建安书院，与释菜，愿梅庵枉驾访之。延至门下，与之谈论，必有以契盛心者。若信其非江南时文气习，则愿以建安武夷书院山长，或提督官待之，亦扶持世道，兴起斯文第一义也。

【说明】一、至元二十五年(一二八八)戊子时年六十三岁作。书中有：「某寓闽十三年」句。　　　二、朱山长，即朱熹曾孙朱泳道，为福建建安武夷书院山长。


　　　　与刘秀岩论诗书

诗与道最大【诗与道最大　丛刊本「与」作「于」；道光本、咸丰本、集成本「与」均省。】，与宇宙气数相关。人之气成声，声之精为言。言已有音律，言而成文，尤其精者也。凡人一言皆有吉凶，况诗乎！诗又文之精者也。某辛未年为陈月泉序诗云：「五帝三王自立之中国，仁而已矣，中国而不仁，何以异夷狄！」理之变，气亦随之。近时文章似六朝，诗又在晚唐下，天地西北严凝【严凝　集成本倒文。】之气，其盛于东南乎！当时朋友皆笑之。言幸而中，此说有证，先人受教章泉先生赵公、涧泉先生韩公[(一)章泉先生赵公、涧泉先生韩公　赵章泉，字昌父；韩涧泉，即韩淲，字仲止，皆江西上饶人，为清江刘子羽之门弟子。当时名人魁儒，如叶适、汤汉皆推重之，枋得曾为二先生批注《唐诗选》，并为之序。]，皆中原文献，说诗甚有道。凡人学诗，先将《毛诗》选精洁【精洁　嘉靖本、丛刊本作「精深」。】者五十篇为祖，次选杜工部诗五言选体【五言选体　丛刊本、道光本、咸丰本均作五言近体。】，七言古风，五言长篇，五言八句四句，七言八句四句，八门【八门　底本「八门」作「入门」。丛刊本、集成本均作「八门」，据改。】类编成一集，只须百首；次于《文选》中选李陵、苏武以下至建安晋宋五言古诗乐府，编类成一集；次选陶渊明、韦苏州、陈子昂、柳子厚四家诗，各类编成一集；次选黄山谷、陈后山两家诗，各编类成一集，此二家乃本朝诗祖；次选韩文公、苏东坡二家诗，共编成一集。如此拣选编类到二千篇【二千篇　嘉靖本、丛刊本均作「二千诗」。】，诗人大家，数尽在其中。又于洪迈编《晚唐五百家》王荆公家次通选唐诗内，拣七言四句唐律，编类成一集。则盛唐、晚唐七言四句之妙者，皆无遗矣。人能如此，用工时一吟咏，不出三年，诗道可以横行天下。天下之言诗者，无敢纵矣。某旧日选毛诗、陶诗、韦诗、后山诗，为劫火所焚，今欲编类，无借书之地。江仲龙有刘果斋火前杜诗颇存，某曾为校正，今为阮二道士所执矣。执事若有意，谩借李、杜、陶、韦、黄、陈文选诗，随得一种便发来，当为拣择，必有一得，可以备风骚坛下奔走之末。某今在书坊，借得庵宇甚清幽，秋冬无他往，尚可来听教。有怀如海，当与握手精谈也。

【说明】咸淳七年辛未(一二七一)时年四十六岁作。


　　　　为蔡文节公子孙免差科书

某等辄有愚虑之一得，仰裨教道之万分。切惟贤者不得见，得见其像者，可以崇之矣；古之人不得见，得见其似者，可以续之矣。范文正公守严州，求严子陵之后，而免租税奉祠祀者四家；黄子耕守台州，求谢上蔡[(一)谢上蔡：即谢良佐，字显道，宋上蔡人。先后师事二程，时称程门四先生之一。元丰进士，官京师，因徽宗召对忤旨，废为民。后世宗其学者，称上蔡学。着《上蔡语录》等。]之后，给以田宅者数人；余景瞻【余景瞻　康熙本、集成本作「余景詹」。】守南剑，求杨龟山[(二)杨龟山：即杨时，字中立，宋南剑州将乐人。师事程颢、程颐，称程门四大弟子之一。曾任工部侍郎等官，因晚年隐居龟山，故称龟山先生《宋史》有传。]之后，赐以室庐，养以廪稍者十余口。皆明时士大夫，盛德事也。故家遗俗之昌微，岂特于郡政有相关者，斯文之兴丧【岂特于郡政有相关者，斯文之兴丧　「者」，集成本、道光本、咸丰本均作「而」，起下句。】，世道之污隆，君子亦相觇之。伏见先贤西山先生蔡文节公，学贯天人，道高百世。师事朱文公最久，文公敬之，无以异于二程之尊康节也。庆元学禁五十九人，惟文节受祸最惨，子孙最多贤人。以为天道可信，厥子节斋、九峯二先生，守父训，明师道，以德行文学，为东南师表；厥孙觉轩，以立言垂不朽；久轩先生文肃公，精忠大节，尊主庇民，使文公之道，愈信于天下。士大夫能读文公书者多矣，未有一门三世，力扶道脉如蔡氏者。家传清白，恒产本不多，其曾孙希概、希仁【其曾孙希概、希仁　嘉靖本、日刻本作「其曾孙蔡某蔡某」下同。】，自至元十三年归附后，遭贪酷转运破其家，又夺其田，逃难江西，近方还里，田为横民冒佃者半，荒莱无人耕恳者半。路官拨入马站户，家有一物值钱，则鬻以养马，今则无可鬻者矣。皆为困穷民。乡人之善者，大夫之贤者见之，莫不流涕。范文正之免租，黄子耕之给田宅，余景瞻之赐室庐廪稍，不可望于今日矣【不可望于今日矣　嘉靖本、丛刊本、康熙本、日刻本「今日」均作「今人」。】。
切见文公门人，能扶植道脉，如刘文简公、黄文肃公之家，皆蒙宣慰使荐举，省府褒表应有田产，并免差科，其已站户而破产者，并与分简出站，与儒户一例优恤。独蔡文节公一门三世，尊信师道，有功名教，尤在诸贤之右。特以孙孤弱寒窭【特以孙孤弱寒窭　集成本、道光本、咸丰本「孙」上有「子」。】，不为当路达官贵人所知，不得与刘文简、黄文肃两家同沾清朝仁厚之泽，岂非明世一阙事乎！况希仁等已系试中儒人，必蒙优恤。某等切闻师诲，见义必为，庸敢合辞鸣号于大人君子之前，欲望台慈，备词申呈建宁路总管府，福建道行尚书省府，乞赐指挥札，下建宁路建阳县，将蔡文节公家子孙充为站户，而产去税存者，特与分简出站。照文公门人子孙，及儒户体例，除地税、商税外，并免一应差科，于以扶持名教，兴起人心。有关于三极之道甚大，岂特儒家有所劝奖，知所趋向而已哉！主张纲维，是在师道，干冒师尊，下情不胜俯伏俟命之至。

【说明】一、景炎三年(一二七八)戊寅时年五十三岁作。　　　二、蔡文节公，即蔡元定(一一三五——一一九八)宋福建建阳人。字季通。往师朱熹，熹以老友称。从学者甚众，尊为西山先生。卒谥文节。《宋史》有传。


　　　　荐写神黄鉴堂书

某闻诸吴履斋[(一)吴履斋：名潜，南宋大臣，词人，字毅夫，宣州宁国(今安徽)人，嘉定进士，官至左丞相。主张加强战守之备以抗御元兵，对南宋朝廷的苟且偷安深表忧虑。后谪贬死于循州。能诗词，其词激昂凄劲，颇有感怀时事之作。原有集，已散佚，明梅鼎祚辑有《履斋遗集》，另有词集《履斋诗余》等。]，其父吴正肃公题门榜曰：「宽着胸襟行好事，大开庭户纳春风。」履斋强为善，有大庇天下寒士心，固无愧家学出正肃之门如徐意一者。好贤乐善，慈惠恢廓之风，犹有传也，恃此有祷。黄鉴堂丹青不减顾恺之[(二)顾恺之：东晋画家，字长康，小字虎头，晋陵无锡(今江苏无锡)人。多才艺，工诗赋、书法，尤精绘画。]、阎立本[(三)阎立本：唐画家，雍州万年(今陕西西安)人。]，达官贵人多收之。其人淳朴有古意，不善干谒，艺愈精而愈穷，十三年来中国之衣冠尽变，鉴堂鬻技不售，是亦宋人资章甫[(四)章甫：古代的一种帽子。《礼记•儒行》：「孔子长居宋，冠章甫之冠。」孙希旦集解：「章甫，殷玄冠之名，宋人冠之。」这里出自《庄子•逍遥游》：「宋人资章甫而适诸越，越人断发文身，无所用之。」]而适越也。寒饥之不恤【寒饥之不恤　「寒饥」，丛刊本、集成本作「寒饿」。】，时时抽先朝知名士诗卷【时时抽先朝知名士诗卷　丛刊本、集成本「抽」均作「袖」。】示仆，蕲一辞湔濯尾鬣，或可增价于唐肆。嗟乎！东门种瓜，南山射虎，涂人皆得以躏跞，岂能为鉴堂先容哉！士穷易为德，斗升水亦可活涸辙，惟仁贤念之！

【说明】至元二十五年(一二八八)戊子时年六十三岁作。

</div>
    <div class="pagination">
<span class="current-page">1</span><a href="謝叠山文集_page2.html">2</a><a href="謝叠山文集_page3.html">3</a><a href="謝叠山文集_page4.html">4</a><a href="謝叠山文集_page5.html">5</a><a href="謝叠山文集_page6.html">6</a><span>...</span><a href="謝叠山文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
