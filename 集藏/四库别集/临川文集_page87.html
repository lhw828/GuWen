<!DOCTYPE html>
<html>
<head>
    <meta charset="UTF-8">
    <title>临川文集 - 第 87 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 87 页/共 101 页</h1>
    <div class="content">





　　临川文集巻七十五
　　钦定四库全书
　　临川文集巻七十六　　　宋　王安石　撰书
　　上田正言书二
　　谢张学士书
　　荅李秀才书
　　荅孙长倩书
　　上杜学士书
　　与孙莘老书
　　上徐兵部书
　　上宋相公书
　　上富相公书
　　上张枢宻书
　　上郎侍郎书二
　　上运使孙司谏书
　　上浙漕孙司谏荐人书
　　上田正言书
　　正言执事某五月还家八月抵官毎欲介西北之邮布一书道区区之懐辄以事废扬东南之吭也舟舆至自汴者日十百数因得问汴事与执事息耗甚详其间荐绅道执事介然立朝无所跛倚甚盛甚盛顾犹有疑执事者虽某亦然某之学也执事诲之进也执事奬之执事知某不为浅矣有疑焉不以闻何以偿执事之知哉初执事坐殿庑下对方正策指斥天下利害奋不讳忌且曰愿陛下行之无使天下谓制科为进取一涂耳方此时窥执事意岂若今所谓举方正者猎取名位而巳哉盖曰行其志云尔今联谏官朝夕耳目天子行事即一切是非无不可言者欲行其志冝莫若此时国之疵民之病亦多矣执事亦抵职之日久矣向之所谓疵者今或痤然若不可治矣向之所谓病者今或痼然若不可起矣曾未闻执事建一言寤主上也何向者指斥之切而今之疏也岂向之利于言而今之言不利邪岂不免若今之所谓举方正者猎取名位而巳邪人之疑执事者以此为执事解者或造辟而言诡辞而出疏贱之人奚遽知其防哉是不然矣传所谓造辟而言者廼其言则不可得而闻也其言之效则天下斯见之矣今国之疵民之病有滋而无损焉乌所谓言之效邪复有为执事解者曰盖造辟而言之矣如不用何是又不然臣之事君三谏不从则去之礼也执事对防时常用是着于篇今言之而不从亦当不翅三矣虽惓惓之义未能自去孟子不云乎有言责者不得其言则去盍亦辞其言责邪执事不能自免于疑也必矣虽坚强之辩不能为执事解也廼如某之愚则愿执事不矜宠利不惮诛责一为天下昌言以寤主上起民之病治国之疵蹇蹇一心如对防时则人之疑不解自判矣惟执事念之如其不然愿赐教荅不宣
　　二
　　某闻公卿大夫才名与宠兼盛于世必有大功以宜之否则君子防之执事姿略頴然出常士之表应进士中甲科举方正为第一将朝车通举刺史事又陈善策得玺书召名与宠不巳兼盛于世邪所未较著者功尔本朝太祖武靖天下眞宗文持之今上接祖宗之成兵不释翳者盖数十年近世无有也所当设张之具犹若阙然重以羗酋梗边主上方览众防以济之天下举首戴目属心执事者难以一二计为执事议者曰朝廷借不吾以宜且自賛以植显效醻天下属巳之意矧上惓惓然命之乎此固策大功之防也抑闻之峣峣者易缺皦皦者易污执事才名与宠可谓易污易缺者必若防大功适足宜之而已可无茂邪恭惟旦暮辅佐天子秉国事修所当设张之具复边人于安称主上所以命之之意使天下举首戴目者盈其愿而退则后世之书可胜传哉董仲舒有是才名顾不获此宠公孙季有此宠不成此功有此宠而成此功者宜在执事不宜在它草鄙之人不逹大谊辱奬训之厚敢不尽愚
　　谢张学士书
　　某顿首某不肖学不得尽意于文章仕不得行其所学苟居窃食动辄愧心而世之同好恶者巳云少矣遇足下于此最为相尽义不得讳其不腆之文过防推襃非所望也朋友道防为日乆矣以某之不肖行于前而诲于后自巳为多矣况足下之明耶毎望教督而终未防惟足下不遗以朋友之心见存不胜幸甚更数日遂东去千万自爱不胜思懐也
　　荅李秀才书
　　昨日防示书今日又得三篇诗足下少年而巳能如此辅之以良师友而为之不止何所不至自泾至此盖五百里而又有山川之阨足下乐从所闻而不以为逺亦有志矣然书之所愿特出于名名者古人欲之而非所以先足下之才力求古人之所汲汲者而取之则名之归孰能争乎孔子曰君子去仁恶乎成名古之成名在无事于文辞而足下之于文辞方力学之而未止也则某之不肖何能副足下所求之意邪
　　荅孙长倩书
　　孙君足下比过江宁家兄道足下虽穉年有奇意欲务古人事于今世发为词章尤感切今世事荦荦有可畏爱者语未究足下来门见示以文见责以教诲观足下所为文探足下志信然独责教诲为失其所焉尔古之道废踣乆矣大贤闲起废踣之中率常位庳泽狭万不救一二天下日更薄恶宦学者不谋道主禄利而巳尝记一人焉甚贵且有名自言少时迷喜学古文后乃大寤弃不学学治今时文章夫古文何伤直与世少合耳尚不肯学而谓学者迷若行古之道于今世则往往困矣其又肯行邪甚贵且有名者云尔况其下碌碌者邪反于是其亦几何矣足下何觉之早邪其亦谋道而不主利禄者邪语曰涂之人皆可以为禹盖人人有善性而未必善自充也若足下者充之不巳不惑以变其又可量邪走将企警嗟慕之不遑于教诲乎何敢
　　上杜学士书
　　窃闻受命改使河北伏惟庆慰国家东西南北地各万里统而维之止十八道道数千里而转运使独一二人其在部中吏无崇卑皆得按举虽将相大臣气势烜赫上所尊宠文书指麾势不得恣一有罪过糺诘按治遂行不请政令有大施舍常咨而后定生民有大利害得以罢而行之金钱粟帛仓庾库府舟车漕引凡上之人皆须我主出信乎是任之重也而河北又天下之重处左河右山强国之与邻列而为藩者皆将相大臣所屯无非天下之劲兵悍卒以惠则恣以威则摇幸时无事庙堂之上犹北顾而不敢忽有事虽天子其忧未尝不在河北也今执事按临东南无几何时浙河东西十有五州之吏士民未尽受察便宜当行而害之可除去者犹未毕也而卒然举河北以付执事岂主上与一二股肱之臣不惟付予必久而后可要以效哉且以为世之士大夫无足寄以重独执事为能当之耳伏惟执事名行于天下而材信于朝廷而处之宜必有补于当世故虽某防恩徳最厚一日失所依据而释然于心不敢恨望唯公义之存而忘所私焉
　　与孙莘老书
　　某昨日相见殊怱怱所示及信狱事深思如此难处足下试思其方因书示及今世人相识未见有切瑳琢磨如古之朋友者盖能受善言者少幸而其人有善人之意而与游者犹以为阳不信也此风甚可患如某之不肖虽不为有道计足下犹当以善言处我而未尝有善言见赐岂以为不足语乎足下尚如此复何望于今世人也是为事某亦虽多复辨论非敢自强蔽以所职直以为不如是则亦有所未悟彼此之理不尽在他人恐以不能敬受其説而欲是者因而巳在足下聦明想宜知鄙心要当往复穷究道理耳古之人未有不须友以成者盖无朋友则不闻其过最患之大者况某之不肖所学者非世之所可用而所任者非身之所能为忍心拂性苟取衣食而冒人之寄属其大过宜日日有方理稽求可以自脱冀足下时见谕也盐秤子搔扰事幸疏示其详不敢作足下文字施行要约束今后耳足下既受人民社稷于上官势亦不得有所避避太过则其事将不直而职事亦何由理也如盐秤子事悉望疏示自足下职事然某不敢漏露也至麾岭乡诗奉寄一览也秋冷自爱
　　上徐兵部书
　　向防执事畀之严符开以归路暮春三月登舟而南浮江絶湖緜二千里风波劲悍雨潦湍猛穷两月乃至家展先人之墓寕祖母于堂十年萦郁一旦释去戴执事之赐此时惟重还职不时以惧以慙然去父母之道古人所为迟迟也不识执事谪之贳之宜将何如区区之懐无以自处矣恭惟执事寛通精明暴着有年宜留本朝辅助风教利权之柄国家诚重荐绅之论犹为嗟咨宠灵降集可拱以俟伏惟为国自夀迓迎休福某此月治行承序于左右在旦暮矣下情无任依归颂愿之至
　　上宋相公书
　　某愚戆浅薄动多触罪初叨一命则在幕府当此之时尤为无知自去吏属之籍以至今日虽尝获侍燕语然不能自同众人之数也閤下抚接顾待乆而加亲及以罪逆扶防归葬閤下发使吊问特在诸公之先而所以顾恤之尤厚此盖仁人君子乐于以礼长育成就人材哀念一日之雅而忘其终身不肖之丑顾在私心宜何以报当閤下以三公归第四方奔走贺庆之时而某尚以衰麻之故不能有一言自献以賛左右之喜歳时不居奄及防除可以有献矣然所能进于左右乃不过如此盖心之委曲有不胜言冀防有以恕之而已伏惟閤下以直道相先帝虽巳不在政事之地然絶徳至行九州四海所共矜式朝廷大议在所谋谟伏惟为时自重幸甚
　　上富相公书
　　某以閤下在相位时独防拔擢在常人之情固以归徳于左右然某以谓大君子以至公佐天子进天下士而某适以不肖误在选中閤下非故为赐也则某宜不知所得矣及以不孝得罪天地扶防南归閤下以上宰之重亲屈手笔拊循慰勉过于朝夕出入墙屏之人又加赐物以助其防祭然后慨然有感槩于私心而虽在攀号摧割之中不能以须防忘也近闻以旌纛出抚近镇而尚以衰麻故不得参问动止巻巻之情何可以胜日月不处既除防矣而继以疾病又念之曲折造次不足以自逹故旷日引乆而阙然不即叙感实冀寛大仁明有以容而察之而已伏惟閤下以盛徳伟誉丰功茂烈为天下所乡往而又忠言谠议终始如一此志义之士所以尤勤勤于祝颂也伏惟体道为国自重以荅舆人之心幸甚
　　上张枢宻书
　　某憃陋迫不知所向在京师时自以备数有司而閤下方断国论故非公事未尝敢以先人之故私请左右脩子侄之礼及以罪逆扶防归葬閤下方以医药自辅哀疚迷谬阙于赴告凡此皆宜得疎絶之罪者也然閤下拊循顾待既乆而加亲追赐手笔哀怜备厚当是时某方累然在防服之中无以冀于全存故不能有所献以谢恩礼之厚今既除防可以叙感矣然所能致于左右者不过如此盖拳拳之心书不能言实冀寛大仁明有以容而亮之而巳伏惟閤下以正直相天下翊尧戴舜功不世有辞宠去寄而退托一州所以承下风而望余泽非特门墙小人而已伏惟为国自重幸甚
　　上郎侍郎书
　　某启伏念先人为韶州明公使按其部存全挽进谊固已厚先人不幸诸孤困蹷而又遭明公于此时闵闵煦煦视犹子侄两世受惠缺然不报唯其心不敢一日置也身贱地逺又不敢辄以书通左右得邑海上道当出越庶几进望庭下解积年企仰之意失于问聼到越而后知安车迁在杭也不敏之罪无所辞诛伏惟尊明赦之不遽弃絶以终夙昔之赐幸也不敢必然觊也既到职下拘于法不得奔走以诇下从者伏惟以道自夀下情不任惓惓之至
　　二
　　某启昔者幸以先人之故得望歩趋伏防抚存教道如亲子侄而去离门墙凡五六年一介之使一书之问不彻于人之聼诚以苛礼不足报盛徳空言不能输欲报之实顾不知执事察不察也去年得邑海上涂当出越而问聼之缪谓执事在焉比至越而后知车马在杭行自念父党之尊而徳施之隆去五六年而一书之不进又望门不造虽其心之勤企而欲报者犹在而执事之见察其可必也且悔且恐不知所云辄试陈不敏之罪于左右顾犹不敢必左右之察也不圗执事遽然贬损手教重之蜀牋兖墨之赐文辞反复意指勤过然后知大人君子仁恩博度量之廓大如此小人无状不善隠度妄自悔恐而不知所以裁之也一官自缀势不得去欲趋而前其路无由唯其思报心尚不怠
　　上运使孙司谏书
　　伏见閤下令吏民出钱购人捕盐窃以为过矣海旁之盐虽日杀人而禁之势不止也今重诱之使相捕告则州县之狱必蕃而民之陷刑者将众无赖奸人将乗此势于海旁渔业之地搔动艚戸使不得成其业艚戸失业则必有合而为盗贼杀以相仇者此不可不以为虑也鄞于州为大邑某为县于此两年见所谓大戸者其田多不过百畒少者至不满百畒百畒之直为钱百千其尤良田乃直二百千而已大抵数口之家养生送死皆自田出州县百须又出于其家方今田桑之家尤不可时得者钱也今责购而不可得则其间必有鬻田以应责者夫使良民鬻田以赏无赖告讦之人非所以为政也又其间必有扞州县之令而不时出钱者州县不得不鞭械以督之鞭械吏民使之出钱以应捕盐之购又非所以为政也且吏治宜何所师法也必曰古之君子重告讦之利以败俗广诛求之害急较固之法以失百姓之心因国家不得已之禁而又重之古之君子盖未有然者也犯者不休告者不止粜盐之额不复于旧则购之势未见其止也购将安出哉出于吏之家而巳吏固多贫而无有也出于大戸之家而巳大家将有由此而破产失职者安有仁人在上而令下有失职之民乎在上之仁人有所为则世輙指以为师故不可不慎也使世之在上者指閤下之为此而师之独不害閤下之义乎上好是物下必有甚者閤下之为方尔而有司或以谓将请于閤下求増购赏以励告者故某窃以谓閤下之欲有为不可不慎也天下之吏不由先王之道而主于利其所谓利者又非所以为利也非一日之积也公家日以窘而民日以穷而怨常恐天下之势积而不巳以至于此虽力排之巳若无奈何又从而为之辞其与抱薪救火何异窃独为閤下惜此也在閤下之势必欲变今之法令如古之为固未能也非不能也势不可也循今之法而无所变有何不可而必欲重之乎伏惟閤下常立天子之侧而论古今所以存亡治乱将大有为于世而复之乎二帝三代之隆顾欲为而不得者也如此等事岂待讲説而明今退而当财利责盖迫于公家用调之不足其势不得不权事势而为此以纾一切之急也虽然閤下亦过矣非所以得财利而救一切之道閤下于古书无所不观观之于书以古已然之事验之其易知较然不待某辞说也枉尺直寻而利古人尚不肯为安有此而可为者乎今之时士之在下者浸渍成俗苟以顺从为得而上之人亦往往憎人之言言有忤已者辄怒而不聼之故下情不得自言于上而上不得闻其过恣所欲为上可以使下之人自言者惟閤下其职不得不自言者某也伏惟留思而幸聼之文书虽巳施行追而改之若犹愈于遂行而不反也干犯云云
　　上浙漕孙司谏荐人书
　　某今日遂出城以西度到润州必得复望履舄故不敢造辞以恋起居明州司法吏汪元吉者其为吏亷平州人无贤不肖皆推信其行喜近文史而尤明吏事有论利害事一编今封献左右伏惟暇日略赐观省其言有可采者不以某之言为妄则傥可以收备从吏役使有仕进之望乎盖薄恶之俗士大夫之修行义者少矣况身处污贱之势而清议所不及者乎劝奬之道亦当先録小善务以下流之有善者为始今世胥史士大夫之论议常耻及之惟通古今而明者当不以世之所耻而废人之为善尔




　　临川文集巻七十六
　　钦定四库全书
　　临川文集巻七十七　　　宋　王安石　撰书
　　上张太博书二
　　上人书
　　代人上凌屯田书
　　与祖择之书
　　与孙子高书
　　与孙侔书三
　　请杜醇先生入县学书二
　　荅孙元规大资书
　　荅孙少述书
　　荅王该秘校书二
　　荅张几书
　　荅杨忱书
　　荅陈柅书
　　荅余京书
　　荅王景山书
　　上张太博书二
　　某愚不识事务之变而独古人是信闻古有尧舜也者其道大中至正常行之道也得其书闭门而读之不知忧乐之存乎巳也穿贯上下浸滛其中小之为无间大之为无崖岸要将一穷之而巳矣中不幸而失先人母老弟弱衣穿食单有寒饿之疾始怃然欲出仕往即焉而乃幸得于今三年矣唯是忧患疾疹筋力之懦而神明之昏也学日以落而废职之咎几不能以免其敢出所有以求当世贵者之识哉其亦偷禄焉而巳矣今也执事延之勤问之密而又使献其所为文其又敢自闭匿以重不敏而虚教命之辱哉谨书所为原说志序书词凡十篇献左右夫文者言乎志者也既将献故又书所志以为之先焉冐犯威重惟赦之
　　二
　　某憃昧浅薄不知所以为文得君子过顾不能闭伏所短以终取怜闻命之辱辄具以献追自悔恐且得罪戾而失所以望于君子者伏防执事有时之盛名而不以矜愚有使者之重而不以骄微贱报之书授之欲其至于道加赐所作使得觇而法之诚见执事之贤于人也贤与众人之所以异不在此其将安在伏惟执事之用心持乆而力行则伟闳廓自重之士将皆愿缀于门防之游岂独某哉其将从某者始也既拜赐敢不献其将然
　　上人书
　　尝谓文者礼教治政云尔其书诸防而传之人大体归然而巳而曰言之不文行之不逺云者徒谓辞之不可以巳也非圣人作文之本意也自孔子之死乆韩子作望圣人于百千年中卓然也独子厚名与韩并子厚非韩比也然其文卒配韩以传亦豪杰可畏者也韩子尝语人以文矣曰云云子厚亦曰云云疑二子者徒语人以其辞耳作文之本意不如是其巳也孟子曰君子欲其自得之也自得之则居之安居之安则资之深资之深则取诸左右逢其原孟子之云尔非直施于文而巳然亦可托以为作文之本意且所谓文者务为有补于世而巳矣所谓辞者犹器之有刻镂绘画也诚使巧且华不必适用诚使适用亦不必巧且华要之以适用为本以刻镂绘画为之容而巳不适用非所以为器也不为之容其亦若是乎否也然容亦未可巳也勿先之其可也某学文乆数挟此说以自治始欲书之防而传之人其试于事者则有待矣其为是非邪未能自定也执事正人也不阿其所好者书杂文十篇献左右愿赐之教使之是非有定焉
　　上凌屯田书【代人作】
　　俞跗疾毉之良者也其足之所经耳目之所接有人于此狼疾焉而不治则必欿然以为巳病也虽人也不以病俞跗焉则少矣隐而虞俞跗之心其族婣旧故有狼疾焉则何如也末如之何其巳未有可以治焉而忽者也今有人于此弱而孤壮而屯蹷困塞先大父弃馆舍于前而先人从之两世之柩窭而不能葬也尝观传记至春秋过时而不葬与子思所论未葬不变服则戚然不知涕之流落也窃悲夫古之孝子慈孙严亲之终如此其甚也今也乃独以窭故犯春秋之义拂子思之说郁其为子孙之心而不得伸犹人之狼疾也奚有间哉伏惟执事性仁而躬义悯艰而悼厄穷人之俞跗也而又有先人一日之雅焉某之疾庶几可以治焉者也是敢不谋于不介于人跋千里之途犯不测之川而造执事之门自以为得所归也执事其忽之欤
　　与祖择之书
　　治教政令圣人之所谓文也书之策引而被之天下之民一也圣人之于道也盖心得之作而为治教政令也则有本末先后权势制义而一之于极其书之防也则道其然而巳矣彼陋者不然一适焉一否焉非流焉则泥非过焉则不至甚者置其本求之末当后者反先之无一焉不誖于极彼其于道也非心得之也其书之防也独能不誖耶故书之防而善引而被之天下之民反不善焉无矣二帝三王引而被之天下之民而善者也孔子孟子书之防而善者也皆圣人也易地则皆然某生十二年而学学十四年矣圣人之所谓文者私有意焉书之防则未也间或悱然动于事而出于词以警戒其躬若施于友朋褊迫陋庳非敢谓之文也乃者执事欲收而教之使献焉虽自知明敢自盖邪谨书所为书序原说若干篇因叙所闻与所志献左右惟赐览观焉
　　与孙子高书
　　子高足下辱赐教奬劳甚渥反复诵观慙生于心某天介疎朴与时多舛始者徒以贫弊无以养故应书京师名错百千人中不愿过为人知亦诚无以取知于人独因友兄田仲通得进之仲寳二君子不我愚而许之朋往往有溢美之言寘疑于人抑二君子实过岂某愿哉兄乃板其辞以为贶是重二君子之过而深某之慙也其敢承乎兄粹淳静深文彩熖然而摧缩锋角不自夸奋具大树立之器人所趋慕宜择豪异而朋之顾眷眷于某岂今所谓同年交者固皆当然哉某愿从兄游诚不待同年然后定也承日与介第讲肄图史商较世俗甚盛甚盛孔子曰垂之空言不如见之行事深切着明也私有望于兄焉此月奉计牒当度江南十一日尽室行江山清华有可叹爱无良朋以共之亦足怃然春暄职外奉亲自夀
　　与孙侔书
　　某顿首辱书具感恩意之厚先人铭固尝用子固文但事有缺略向时忘与议定又有一事须至别作然不可以书传某于子固亦可以忘形迹矣而正之云然则某不敢易矣虽然告正之作一碣立于墓门使先人之名徳不泯幸矣子固亦近得书甚安乐云不复来此遂入京恐欲知故及此朱氏事固如足下说而朱秘校乃巳入京考于礼盖亦皆如足下之説但愁痛不能具道此意以质于贤者耳铭事子固不以此罪我两人者以事有当然者且吾两人与子固岂当相求于形迹闲耶然能不失形迹亦大善唯碣宜速见示也某忧痛愁苦千状万端书所不能具以此思足下欲飞去可以言吾心所欲言者唯正之子固耳思企思企千万自爱
　　二
　　某辱手笔感媿近亦闻正之丧配未敢即问人生多难乃至此乎当归之命耳人情处此岂能无愁但当以理遣之无自苦为也然此乃某不能自胜者二年之间愁衅相仍居常忽忽不自聊勉从俗往还其心唯欲闭门坐卧耳欲往奉见乆矣况以书见趣乎亲老常多病生事怵迫如坐烧屋之下不可以一日辍而不图其能逺来千里之外乎欲足下一至广徳某当走见矣为十日之防亦足以晤言矣或润州亦可也诸俟靣论此不复云矣正之或来润或广徳不可复以它为解矣某甚重去亲侧若正之难来此亦无所系着但至润及广徳尤为易耳
　　三
　　某到京师巳数月求一官以出既未得所欲而一舟为火所燔为生之具略尽所不燔者人而巳家人又颇病人之多不适意岂独我乎然足下之亲爱我良厚其亦欲知我所以处此之安否也故及此耳知与公蕴居甚适何时当邂逅以少释愁苦之心乎且频以书见及某自度不能数十日亦当得一官以出但不知何处耳子高当巳入京不知得及相见于京师否诸不一一千万自爱
　　请杜醇先生入县学书
　　人之生乆矣父子夫妇兄弟賔客朋友其伦也孰持其伦礼乐刑政文物数制事为其具也其具孰持之为之君臣所以持之也君不得师则不知所以为君臣不得师则不知所以为臣为之师所以并持之也君不知所以为君臣不知所以为臣人之类其不相贼杀以至于尽者非幸欤信乎其为师之重也古之君子尊其身耻在舜下虽然有鄙夫问焉而不敢忽敛然后其身似不及者有归之以师之重而不辞曰天之有斯道固将公之而我先得之得之而不推余于人使同我所有非天意且有所不忍也某得县于此逾年矣方因孔子庙为学以教养县子弟愿先生留听而赐临之以为之师某与有闻焉伏惟先生不与古之君子者异意也幸甚
　　二
　　惠书何推襃之隆而辞让之过也仁人君子有以教人义不辞让固巳为先生道之今先生过引孟子柳宗元之说以自辞孟子谓人之患在好为人师者谓无诸中而为有之者岂先生谓哉彼宗元恶知道韩退之毋为师其孰能为师天下士将恶乎师哉夫谤与誉非君子所防也适于义而巳矣不曰适于义而唯谤之防是薄世终无君子唯先生图之示诗质而无邪亦足见仁人之所存甚善甚善
　　荅孙元规大资书
　　某不学无术少孤以贱材行无可道而名声不闻于当世巨公贵人之门无可进之路而亦不敢辄有意于求通以故闻閤下之名于天下之日乆而独未尝得望履舄于门比者得邑海上而闻左右之别业实在敝境犹不敢因是以求闻名于从者卒然防赐教督读之茫然不知其为媿且恐也伏惟閤下危言谠论流风善政简在天子之心而讽于士大夫之口名声之盛位势之尊不宜以细故苟自贬损今咳唾之余先加于新进之小生疑左右者之误而非閤下之本意也以是不敢即时报谢以忤眎听以累左右而自得不敏之诛顾未尝一日而忘拜赐也今兹使来又拜教之辱然后知閤下真有意其存之也夫礼之有施报自敌以下不可废况王公大人而先加礼新进之小生而其报谢之礼缺然者乆之其为罪也大矣虽聦明寛闳其有以容而察于此而独区区之心不知所以裁焉
　　荅孙少述书
　　少述足下某天禀疎介与时不相值生平所得数人而巳兄素固知之置此数人复欲强数指不可诎唯接兄之日浅而相爱深别后焦然如失所凭兄赐问者八九奉荅卒不过一再而巳以为吾党之相与情谊何如尔问之密疎不足计也不然今之游交竿牍之使午行于涂岂某于兄顾不能哉此月十二日抵真州明日当舟行无事当为朱先生叙字且赓所贶诗以寄元珍六月代去民先受郓辟为之奈何近日人事可嗟可恠者众何时见兄论之春暄自重
</div>
    <div class="pagination">
<a href="临川文集_page86.html">上一页</a><span>...</span><a href="临川文集_page82.html">82</a><a href="临川文集_page83.html">83</a><a href="临川文集_page84.html">84</a><a href="临川文集_page85.html">85</a><a href="临川文集_page86.html">86</a><span class="current-page">87</span><a href="临川文集_page88.html">88</a><a href="临川文集_page89.html">89</a><a href="临川文集_page90.html">90</a><a href="临川文集_page91.html">91</a><a href="临川文集_page92.html">92</a><span>...</span><a href="临川文集_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
