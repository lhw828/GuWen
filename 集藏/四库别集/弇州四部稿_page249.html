<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 249 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 249 页/共 296 页
  </h1>
  <div class="content">
   徐之先以医着也葢晋有濮阳太守熈者得神镜经能立起人死屡传宋齐时益着且贵而至后宋之绍兴中复以医着始自汴徙嘉兴已转徙华亭遂为华亭人宣德中有院使公枢贵至侍从赐金紫然终宦不离医于是益大着而其后稍稍易医而儒迨公之父南阳公济始举乡荐再教授大府又迨公而儒道益着南阳公有丈夫子三公其季也生而颖异稍能属文有儁声上海陆翁者起家嵗荐以赀雄里而仅有一女是曰陆孺人孺人生而有女德父母絶怜爱之曰非名胄而才者吾不之婿也既得公大喜曰女有归矣已而曰吾夫妇有子矣公遂赘于陆鲜衣甘食游行倾里中儿甚适也已补诸生遂又以文髙诸生久之陆翁夫妇相继死公与陆孺人哭之哀丧葬咸庀而陆之族有利其产者谋以讼揺公公笑曰吾视吾赘直赘耳男子七尺岂借妇而立者委之返华亭以久试诸生不利悉槖而游太学西京马文庄公汝骥为祭酒试公文而赏异之公以是气益发舒悉与其豪长者虎林方九叙新安汪文锡维扬史起蛰兄弟游公故善酒又善诗而又善擘窠大书乞书者户屦长满公与之饮醇击鲜亡间昕夕用是名日加益而帑日损休沐里居避倭乱之呉兴郁郁不得志时有子益孙少敏抚而叹曰若知皇考之所以名若者乎努力毋以吾为望尝咏一絶句悲怆婉切听者私怪之一日戒益孙毋之外傅趣客与谈若诀者客去面壁西向而逝当是时太夫人尚在堂益孙仅十嵗耳陆孺人之欲为公死数矣而不忍于存者勉强扶携其老稚与丧还里中既归女于彭太学汝让公既无所遗孺人竭心力而终始大计上以共太夫人而下以诲益孙若忘亡者益孙固敏第不能无少年弄孺人欲笞之惧太夫人闻而伤其心乃跪数之曰吾所以忍死为若耳今乃尔我何以生为当从汝父地下一恸而絶久之始苏益孙自是皇恐折节砥砺经术十七试诸生异等诸生习其文皆儁而益孙顾不得一第至以例游太学又工古文辞今许少傅张宗伯为祭酒司业大赏异之益孙所教授弟子东脩及防文有余润悉以供肥毳而间不给则藜藿参焉孺人甘之如肥毳也乃其从女贞昙阳师所闻西方教则一意奉佛茹素愈易共矣晩而善忘若婴儿独向信西方凢六载如一日俄病卒益孙既小祥乃痛哭曰不孝所以刺促塲屋者冀得升斗之禄以奉吾母而已且吾安能独向禄囓太学符繻弃之示不复出或怪之曰是夫也不思以一命荣地下乎哉或曰彼殆有所慕于昙阳子之道也而太仓有王元驭元美二先生者先后称疾有隐名故愿一从之而今者元驭拜相元美亦出副留钥矣得无悔乎哉嗟夫是非能得益孙之所为益孙者彼其痛哭而囓繻也天真之至也而何所用拟议也且今三呉之贤士大夫少不知有益孙有司至欲采其行以请者因而知有徐公陆孺人足矣公之年仅四十五而孺人年乃七十六有子一即益孙女即适汝让者孙男二一士晋聘袁一士观聘朱女二一嫁彭维昕一嫁方春荣状其事者唐状元文献志而铭之者则世贞也
　　铭曰父食母之力而母食子之志又皆以子之名贵然则釡养而鼎祀爲可废耶曰恶爲子者各顺其际而行其是而已
　　申玉田先生墓志铭
　　呉江有申先生者名德君子也为诸生籍籍名塲而竟以韦布终终之明嵗戊子而其中表甥提学宪使顾君大典私谥之学宫曰贞靖而手次其行谊至七月而其子诸生五常奉以谒余曰敢借手子之一言以为地下光余谢不敏因读顾君之状称先生孝而征者五弟慈而征者四它乐施而不名急人而不责偿征者亦可数然于谥法清白守节寛乐令终无当也且夫私谥非古也列国而汉始有之若黔娄之康太丘之文范是也然而张子厚卒门人以私谥请于程正叔弗许也其言核而信敢以辞诸五常而题其志铭之石曰申先生之墓申之先自四岳也唐开元中有进士泰芝者凢数十传而为呉江州判官顺遂家呉江为其邑人又数传而为明锦衣经歴广生按察佥事恵恵生贡士诫娶顾别驾望女生先生而夭继娶袁比部鼐女母先生顾之夭也先生仅三周月乳媪指襁中戸而示之即啼哭以为惊也暮携之殡所复啼他日携之殡所又复啼视其泪盈盈溢于眶矣贡士公乃大异之名之曰孝及长而字之曰子纯先生少负才颖以经生业着又工尺一按察公凢有疏记酬往必以属先生逾于自搆叹曰儿凤毛也十六补邑诸生试輙髙等明年佥事公卒先生从贡士公墨而啜粥者三年又代治楳里村墓毒暑分版筑赤日中无倦色贡士公之于丧得成于其易戚者皆先生相之也贡士公性严重嗃嗃于家而先生独婉容屏气先其意而逆之最得公懽公尝病疽背医祷殚矣计惟有吮其毒尽或可生先生饮泣而吮之其毒出于背而入于腹遂昏死家人哭相悔死者未必生生者死矣先生梦若帝语之曰以而故赐而父生饮之青冰矍然苏呕秽血败肉数升遂与贡士公俱起矣贡士公抚之曰而不负而名吾不负名而也公起之又二十二年者而病呕血先生不释衣侍者周嵗其医祷精专有加每承血于盆即茹之不忍弃也然卒不起而王大母呉宜人九十矣尚无恙先生旦夕恸于殡防絶而以间强盥栉脩容而入慰呉宜人周视其匕箸乃出出则毁如故葢三年一日也呉宜人叹而呼曰孝来果不负而名于是呉宜人亦卒矣先生不以夀考杀哀欲举两丧以贫故弗克乃痛自抑损麄布单衣蔬食为恒曰余敢忘余诛毕而后稍稍复也移所以养大母者养后母袁袁每见先生輙忻然忘其非已出也先生所以娯悦之者百方既晩嵗畏喧而避薄轻身徙梨花堰而留其子五常等共奉袁然旬日必一朝饮食甘果迭进犹依依孺子慕也葢邑之人皆称先生不负其名先生名所谓孝者也里有诬先生之仲父杀人者仲父脱身跳官系其妇呉宜人忧之甚食爲损先生挺身出白之讐环睨莫能难也既白而仲父出就讯竟以其妇俱免呉宜人始加餐先生又为之资其装槖之京谒选得倅名州仲氏茂才小于先生十五年先生抚而教之若子然恐失母袁意不敢自处以父也怡怡白首无间矣先生故受母遗奁具后有女不以授之而以授袁女之当嫁者曰吾女何敢先先君女再从兄学圽遗其寡嫂孤女先生力赒其寡择壻得沈汝贞于贫而以女嫁之沈君后成进士女亦从贵所谓弟而慈者也先生之妇父曹守合州而猝中防当坐军正法狱甚急时蜀藩臬皆郡人而不能得其要领走之故知陈侍御所乞书为居间立解曹君尚不知出自先生先生亦不自明也顾曾瑜者先生绾带交也坐诬杀人逮损家为辨乃得已呉城廹水而门每涨輙病涉先生与李令迁梧防必舆梁舆梁必借石而后永李令曰防之善第费可千金何所得之先生念溧阳史少卿际富而好行德当过邑袖书缓颊而説之史公为心动发帑如先生指舆梁成邑人人谓先生勇于义能先人而后已又多缓急之畧有贫者病者丧而不能治者急难者咸走趣先生所先生必悉资力而应之未尝示难色所谓乐施而不名急人而不责偿者也弇州生曰顾君之论述云尔盖迟之五月所而征诸邑人信顾君又谓先生风神洁峻辨説挥霍满坐风生客至必酒酒行必醉晩居梨花堰东与鷪脰湖接轻刀短屐唯意是师于古文必左国于诗必杜于书必晋流誉江左其声蔚然五常具裒而梓之当亦不诬于乎俗末而漓矣有孝谊笃行如先生者即癯然一田叟余忍遗之而况顾君所称彬彬质文者哉先生卒以丁亥距其生甲申春秋六十有四始娶即曹继徐皆先先生卒丈夫子三长即五常娶沈次五经娶陈继徐次维岳娶黄皆能世其业而五常维岳后先廪于庠女一适呉之莱孙男四曰璟锡五常出聘叶曰瑗锡维岳出曰琦锡曰珍锡五经出孙女六俱幼墓在某所
　　铭曰呉江之域有水秀而土丰者是为申先生之幽宫不爵而崇其裔必隆
　　呉山陆君暨配髙孺人合志铭
　　乡进士陆化淳之魁于壬午也与儿骐葢甲乙云又六年而化淳之父呉山君卒苴杖而来谒余白下再拜稽颡而泣曰父已矣且矣昔者吾母氏之弃孤也葢二十有四年也未及为请志铭也兹将啓竁而合焉敢徼恵于令子以二尊人之不朽托既而曰天乎伤哉母氏之贤而天也于其殁知有化淳而已父之才而身弗庸也则知化淳一公车士而已夫以区区一公车士而何以慰之地下念今之世能不朽死者唯先生而不忍于生者亦唯先生是故敢以志铭请以出其手撰事状余四千言葢一字一泪也覈而详丽而衷余何以辞按状陆之先为汉郁林太守绩其可知者元末有荣三公从其兄运使荣一公避乱相失窜于常熟之李墓已徙五渠遂为常熟之五渠人四传而爲庭璋能大拓其产有子曰一舟君文落魄不问生计产以日挫至其子西江君龙则益挫然皆受儒儒不能自致通显而西江君复能诗以诗自愉适与杨仪先生相唱和杨先生世所称作者君于西江君为适长生而明颖五嵗受书过目成诵又能知楷法稍长日记数千言尤好先秦诸子家语十四试于邑冯令所援笔立就冯令竒之且少之曰而姑归进学以俟君大恚恨令实弃我而以好言诞我耶久之学使者下属邑有能通春秋三礼者得径就试君故治诗乃兼治礼不朞嵗而以治礼称里中髙公甚贤其女而才君遂以女字焉是曰髙孺人其后归君孺人小于君六嵗其才识性行不啻君配也君之学成而御史以事去君不获试追之尽境而弗及复大恚恨曰弃我者殆天也而宁讵人也遂束书纵游呉阊为市里侠击毬较射倡饮不归者累年间一归非久即去父母故骄之莫能难也最后见孺人孺人痛哭曰而自负之谓何而今若此且不念二尊人孑孑晩暮乎囓一指示之曰而不改行者吾视此身犹指矣君感悟折节下帷习故业以情告西江君西江君曰儿能为张克乎未晩也携以见故瞿文懿公景淳文懿犹在诸生读君文曰可进也君请进防文懿曰若犹治诗乎曰治礼矣文懿笑曰君礼而我故治诗何以称子师谢去之君拂然曰吾复治诗易耳虽然吾自有师胠箧出所束书习之而仍故业于诗穷昼夜力无间呕血不减止竟以诗补博士弟子西江君喜为加餐君曰未也试必高等然至应天试輙不利而防倭防大作所过焚剽至君里君奉父母尽室跳之湖上防势小缓君间行视丘垄而还则无所踪迹矣君念父母忧思久之疲极假寐梦黄衣者指而曰去防里某浦非而父母舟耶行求果得之人以为孝感事定问故居则已属之燹矣君与髙孺人谋买傍丙舍数椽以居父母而身从馆师聘稍有赢金以资甘脆而一日龙忽起卷其丙舍与民居若扫西江君故属疾以惊故益甚殆不起髙孺人驰之君馆与俱归道与谋曰殡殓直若干棺直若干君出囊金曰差足矣髙孺人曰吾覩舅矣而睨仲氏若有属者何也得非谓仲氏尚未娶耶君曰奈之何孺人曰君第行贷妾当助之装迎妇及门行礼西江公顾而恬然瞑矣君哀毁防絶既与髙孺人勉共力丧事而后哭谢曰微子防使我先君目不瞑乃畱髙孺人侍母而复偻行至馆教授诸生日益进资日益寛而独一母徐孺人之供日益饬甘旨备矣顾化淳业已渐长谋为置塾师时家指渐众孺人谋躬督之勤绩絍课耕作以其羡稍置傍亩微润屋矣嵗时问遗中表姻戚无失礼间有以缓急叩者不爱簪珥以应之于是孺人籍籍得闾左声而以劳故病矣前是君念母不置自馆还省觐徐恒谓汝第毕汝职有妇在何忧至是君挟医归视孺人已不可起母时亦困老病每哭孺人輙呼天曰孝妇死我何用独生后十余日亦不起君昼以哭母于堂而夜涔淫涕交頥以泣孺人于草土也葢三载一日矣既葬除服忽忽不自得曰我所以竭精力而占毕者冀得一伸之于吾父母而更何冀哉防化淳已学成补博士弟子髙等乃自顾曰奈何与儿子辈争少年技也却埽一室穿池其东悉莳莲华环之以竹客至命酒不取丰而取办竟日不以罍耻告也当孺人殁君意不忍复置妇顾米盐浆炙一切纎细皆属之身乃始娶妇陈而少于君不能遽有所寛时喟然曰李献吉有言妻亡而后知余妻也岂不悲哉始君之致妇于仲也寔自孺人孺人当仲童时所以抚教之者百方葢尝母事孺人矣及孺人念其有童心也而时时进规则已不受规孺人犹隠之乃以徐指割其居之半授仲器物储偫与均而君自馆起居母徐毕必过仲与饮食而后入寝仲有外费輙市其居君为赎之以归仲不使母徐知也后仲竟废箸出它徙輙迎之归为授粲凡再赎再授粲至晩节竟仲卒不忍离也君既已絶意进取顾其课督化淳益勤及饩于学宫乃微啓齿曰敏于我矣及化淳获儁周视其歌鹿鸣咏骊驹始快然曰先君生而不得之我者我生得之若矣虽然犹大有事在于是纵游金陵诸山水已游呉中已防钱塘山水且徧曰吾岂以明得意哉山水吾所夙尚不能出之口今者以厌吾心耳君强少疾最后饮于郊中寒疾五日而卒卒时殊了了四子环侍之而仲化熙时试于学使者补博士弟子君犹颔之化淳问得无有所痛苦否曰无已而顾化淳曰汝在吾何言君性雄爽负气屹屹不可下然中实寛厚急人而不责报又严取予有豪贵人利君故居者使苍头数辈故蹋门詈欲以为讼端时君它出而髙孺人如弗闻也君归乃以实告曰彼以强来君以好往彼尚可正折也君投刺豪贵人坐上坐逆折之豪贵人面赤谢过不敢复利君居矣顾某者君及门士也为讐所困辱讐度顾愞亡能为而独惮君夜籯金求解君叱之去卒以顾白郡丞受中丞指督邑赋妄棰格诸生诸生噪而逐之中丞盛怒廷诘诸生甚厉咸披靡不敢前公挺身出言丞暴横状中丞度无可奈何则移色邑博士使抶之君伏而曰博士威何如中丞中丞不能以非义诘诸生博士乃能以非义禁诸生乎中丞为屈而止少时游吴市中道有遗金俟其主而归之其主泣谢愿以半酧君竟去弗顾尝馆于富人所而骤灾主人从熖中仓皇携金宝授君君颐指两童子置之书簏事定俾主人自取曰毋污吾手也其所行多类此君子曰陆君奇男子也使以一第假之居安则拮据而称事遘难则慷慨以明节不亦磊磊落落哉髙孺人明睿女子也有乐羊梁鸿二妇风惜皆不遇耳虽然有化淳为之子而予为之志铭不可谓不遇矣君以嘉靖甲申生夀六十四孺人仅三十六四子者长即化淳娶周孺人出也次即化熙娶夏化冲娶瞿化光幼未聘陈出也女一适髙明时亦孺人出也孙男二泰征嘉征俱化淳出孙女二尚幼在陆家湾祖茔之次盖君志也谓化淳毋以我离西江君
　　铭曰谷于室而归于穴合二十年而离离二十四年而复合合以兹辰其偕侍若先人以利若之子孙










　　弇州续稿巻一百二十
　　钦定四库全书
　　弇州续稿巻一百二十一
　　明　王世贞　撰
　　文部
　　墓志铭
　　嘉议大夫刑部左侍郎赠都察院右都御史雨亭陈公墓志铭
　　公讳瓒字廷祼雨亭其别号也陈之先居邑之东门里曰凤皇泾世称名族凢再徙而复故居则公之大王父甘拙翁也有子曰韶州公复尝举乡荐两令长兴大庾以韶州府倅归韶州公有两子曰封太常少卿防重庆太守谏谏为刑部郎中时赠韶州公如其官太常公娶吕恭人而生公公秀颖絶伦七嵗过其外大父丽水公指月而属之俪语公应声曰大象悬中天清光照下土丽水公竒赏之谓置建安中猝何能辨十嵗能属文韶州公归自郡公以其所业呈輙大喜一日方呈所业而有报防屋圮者公如弗闻也韶州公抚公首曰防圮而吾堂不圮也儿乃栋梁矣及韶州公疾革诸孙皆有遗物独不遗公曰无可以当汝者所遗一念而已公既长疎睂目风神秀爽骼骨遒劲十七为邑诸生继其仲父太守公起俊声是时少保严文靖公尚书瞿文懿公前公为诸生皆折年而与公游每读公文輙叹曰后出之彦也公读书湖荘与故陈中丞先生察隣陈先生以乙夜出过公庄闻书声而异之使人具食遗公公以其长者也对使者噉之尽陈公所食故恶草具益异公曰是宦家儿乃能甘我食耶为诸生可十载而荐应天又十载而成进士出为永丰令永丰故岩邑也而素繁不易理且谓公不久离书生意少之羣吏争抱滞案来请决公不停手而办叱之曰归尔曹以序来毋数数溷廼公吏吐舌下邑故有五乡皆百里而遥有讼者公第令其里之长呼与偕来愿息则听之以故胥吏不下乡两造既具片语立折狱无宿囚肆鲜接饔邑门之内供事者有菜色相率引病辞去公晓之曰而曹毋衣食我我能令而曹吏保一簿尉胥不终论戍及鬼薪也咸具晓所谓叩首请留五乡嵗入邑供应金钱不訾公为裁十之九曰欲供令令不受供以供上官令不敢用供损上官名部民刘某者富而吝公亦知之其市舎居停人杀人缘以羣指嗾刘公立辩释之曰吾知汝吝亦知汝不杀人广闽流贼害兵使汪公一中势张甚业且犯永丰公檄五乡兵分徼之而伏壮士数里外以待贼酋称二大王者恃勇介而先驰遇伏发授首余众溃掠五乡复为乡兵所破遂絶界遁走峒豪梁汝元伪讲学聚徒众将作乱公授防捕之汝元而逃为峡江逻所获余党俱就擒乡人咸举手加额曰防陈公谁脱吾虎口也一日公入谒兵使方诘盗不服见公而喜即属之曰得陈永丰盗不寃矣公出呼其证盗者凢数曹后先试之辞不尽一最后得一人稍讷口公出不意威之曰谁令汝曹诬盗急为我言不者折而胫矣讷者叩头曰中盗者衔之以贿属故也公立出盗而当中盗与证盗者于理兵使避席起揖公曰使我不作冬烘监司者吾子力也段御史墨而猥责邑令月输赎锾且曰以多寡为上下考公不令输锾曰令已安下考矣御史无如之何吉安黄守良二千石也而不能当台意尝密问公守不称状公从容言守之贤渤海颍川不过也礼节小濶畧耳遂解守竟得荐后知之谢公曰吾闻守庇令不闻令乃庇守尝入觐而分宜相之子方苛责守令赂公袖手而已公不粟于永丰太常公嵗载数十斛为日廪尝以土瓜奉太常太常谓得无苦耶既而曰殊甘也葢隂以况公云以治行第一征拜刑科给事中用永丰令最封太常如其官复论令时劘防功赐白金文绮公念海内方虚耗而供亿日烦士习茅靡后先所上疏如杜奔竞计吏治劝良牧溥蠲防禁苛政结保伍益城戍往往报可再迁为左给事中察视京营给事御史体至贵重每按行诸营即营帅侍立噤不敢吐一语公独曰帅吏士所瞻听也奈何故轻折之且彼噤我何以悉其能否为设坐从容询访军事咸自喜愿为给事用例察视京营者以三年代始行举刺往往不得代去举刺防废公疏请嵗一代举刺时上将领知所感畏矣公疏又有选正兵以备战守增余兵以实行伍及他议草料清月粮别桩朋明查参皆着为令甲公又论糺翰林二巨僚为故权相严党去之瞿文懿公戯谓公吾词林故不落人喙柰何轻相齮龁公曰重词林是以去其相防者瞿公然曰善上性严多忤有所去中外臣往往不蔽法而权相又以其私佐之凢三十年多老岩穴而死者御史凌儒请收录之上恚杖凌君于朝堂褫为民公时时扼腕谓时非唐虞讵可称野无遗贤而防京察公以文选郎墨而幸免以一司封郎代之讁大不平即上疏请黜遗奸以重铨司则追论文选郎也采遗贤以充器使荐故臣某某等上恚甚谓当复生一凌御史亦杖之六十褫为民公防絶而苏然神色安闲若未受杖者校卒咸咋指称鐡汉鐡汉云重庆公于公虽季父顾互为知已若肺腑然时以里居闻公被杖惊而呕血数升死公归与太常公相对而以生还慰退而哭重庆公至毁曰吾不意季父之成死别也杜门久之乃奉太常公轻舠笋舆纵游虞山尚湖间已稍防至虎丘上方楞伽天池墓诸山已又游武林泛西湖穷三竺两髙灵隠石屋之胜弥月不倦闲披史籍至防心者手录之唐以后则置弗录曰时非乏丘壑顾游者弗畅其趣耳庄皇帝即位首起公吏科公至疏上六事其一曰通上下之交二曰纳匡救之忠三曰黜近习之诱四曰正敷奏之仪五曰申劝戒之典六曰核循良之绩语语剀切上悉嘉纳之而所谓申劝戒者欲赐故杨兵部继盛罗中允洪先谥而正督抚按臣杨顺路楷杀沈链以媚相嵩罪天下传诵称快上将视太学公谓祭酒当坐讲于儒者至荣而其人不称请去之而别用耆硕得学士赵文肃公贞吉以代大相徐文贞公阶有重望亚相髙公拱与相恶而恃上东宫旧嗾御史齐康甚口诋徐公以自快公恚曰是不有天也极论髙公宜罢御史宜逺谪而台省翕然继公后皆得如公指亡何迁大常少卿属卿缺公遂署寺事每当御前奉祀事进止雍容甚都上目属之公又能裁量诸祀之费使奸吏无所从侵牟改商人之输课属之博士博士独科甲选也黄羽不得恣苛索至今便之时高公因縁中涓起兼掌吏部故为柔语以缓诸尝论劾者或信之公曰是鸷鸟将搏而戢羽也遂移病归高公既得志挟诏防以察台琐诸寮无一能免于郄而公时从在告中左降为洛川丞不赴高公既以罪免而江陵公继之江陵故悉诸公寃然欲挟以威众称例不肯为洗而公又坐故尝议大阅事相忤乃笑曰此岂用我时耶因絶口不复挂时事而奉太常公脩旧游甚适葛巾野服澹如也防太常公以考寿终公业逾耳顺犹烝烝孺慕无异防吕恭人时太常公暮年三举子三育皆以贻公公竭赀力而为之授室与产已又防其配缪恭人公自是别筑舍于墟墓之间名之曰莲花庵朝暮净食徃徃瞑坐移晷萧然独诣世味无所干至江陵公物故国是始见伸而公首补防稽丞寻改漳郡司理再迁南京仪部郎中公始为之一出亡何超为南通政叅议俄兼署光禄寺篆光禄在内廷比舍中贵人侵其地而壖之公示以法立返地诸所入物为之画一吏胥毋得干没复召为太常少卿未至转为通政司右通政遂转左通政主敷奏其叅议缺于庶僚中选大音声人补之以次递迁公疏谢不能请改他职自效铨部谓公以望迁非由选进也听勿敷奏自是着为令甲故事所奏即御前取一二充数而已公持议谓若此文具何纳言天子之喉舌也必军国大务及四方灾异乃以闻识者韪之转南京太常寺卿之任仅一月召为都察院左副都御史甫入而属大计羣吏公在南京故与太宰丘公橓隲核监司守令之贤否书之册而隐之至是佐其长行简斥靡所不凿凿明年转刑部右侍郎以年至乞休不允寻转左公前后所与其寮长舒公化李公世逹耿公定向皆天下所谓长者羮和无间为一时盛五载大谳狱多所平反有羊酒赐明年病噎久之乃卒公故坚强无疾生平饶济胜之具探幽角竒足不告疲不多食酒而与亲知谈防恒至丙夜不倦人谓公不百嵗不止也而止七十有一葢举朝无不惋惜讣闻于乡乡之人无不咨嗟涕洟者亦可以观公矣公少读书虞山之维摩寺寺閴寂多鬼物公尝夜歩中庭有大声发于树然若有所怵者公徐曰去之吾不汝窘也声遂絶公亦不他徙其令永丰时尝访故罗文庄公洪先于石莲夜返林莽中光灼烁迫而视之三虎也其光自目从者皆魄夺公夷然任之虎踉跄避去为给事而得廷杖创甚夜梦神金人也而其服相对久之悸而醒犹彷佛在目创自是愈识者占公必为当世名臣且寿终然公为诸生则梦一神人语之曰君之功名始于西又梦一神人语之曰君之功名终于西又梦一吏导公至大堂皇而呼曰与咎繇并既病革乃自解曰始于西者永丰则江西管也终于西者司冦则西省也与咎繇并者咎繇士师吾为之僚也止矣吾其逝矣传有之清明在躬志气如神其公之谓乎哉公性伉直貌棱棱严冷若不易亲与语稍间温温如也小欲狎以非义又勃然见乎色矣少则有志于圣贤之道及其在永丰与故聂贞襄公豹及罗文恭公游二公皆爱重公相与讲明良久之学而公之所自得深矣晩节颇好葱岭之教即辨才耆宿与公谈者咸披靡称服然公苐用以摄心曰福田利益非吾事也公所娶即缪恭人有妇德先十年卒再迁葬于邵家湾祖茔之傍今赵宗伯用贤志之子一禹谟太学生贤而有文娶秦继娶刘女二长适沈文璧次适孙延嘉孙女一适蒋国玞公之卒也上采礼官言赐祭及葬赠都察院右都御史尊名之典葢有待云禹谟将启缪恭人之兆而以公合手次其事行累万言而问志铭于世贞曰当肃皇帝末天下之贤才废阨而不为县官用者不可胜数矣公之欲亟収之葢悯之也而首蹈其祸凡再踬再起中外大小十九官或出或隐或拜或不拜要之在朝之日不能十三及今上之大用之而公老不待矣不然以公之材其名位树立宁仅仅若是哉则公之所悯于废阨者葢自悯也公虽宦不甚久然再据言路司风纪叅大政建白施行有当于人国不浅浅也其佐司冦日云暮矣有嬖戚之丧吊者麇至而独不徃岂必较失得权轻重而后拒之其耿介发于天性坚于迟暮固然也余素辱公友然不敢以友故私公铭曰
　　水有百折而必趋东金有百炼其光烛空正气所钟乃产陈公遘则踬起道无汚隆惟孝与廉不懈以终奉此完身归于幽宫弥弥封云矫矫缭虹铭公之藏以偕无穷中宪大夫陜西按察司提督学校按察副使蘅斋潘公墓志铭
　　公潘姓讳允哲字伯明别号蘅渚已而更曰蘅斋其先自毘陵徙而上海为上海人大王父庆王父奎俱以皇考都察院左都御史恩贵赠如其官都御史归而进阶荣禄大夫卒而赠太子少保谥恭定文学政行为嘉隆间名臣享有上寿天下称之公以冢嫡繇诸生防国子寻以三礼登乡荐苐五明年成进士授河南新蔡知县调繁得浙之义乌徴入为南京浙江道监察御史出知黄州府擢山东按察副使丁母曹夫人艰归服除改陜西提调学校以恭定公疾乞致仕道闻丧归服除久之以疾卒公之生也恭定公时为祁州守曹夫人夜梦神人掖二童子手丹桂如之而以语夫人曰大夫有功德于祁民甚深帝嘉之用锡二贤子以昌大其门寤而产公又二年而右方伯允端生公少则严重不轻笑言所从羣儿无敢以狎进者稍长益恭谨动自为矩而中磊落抱钜人志其治三礼髣髴高堂后苍属文以典则着声诸生执贽请益者相踵而乆试辄不利恭定公宦游于外以家秉付公公从容持之出纳井井宗戚乡党靡间言然公不以是妨素业其业益精遂连第既负高科名又公卿子谓必得中秘选而公杜门自守泊如也令新蔡时属淮汝骤溢漂没居人庐舍公为之缓赋寛刑申饬保甲之禁请谷于上官以食其饿者流徙尽复萑苻偃然蔡以大治铨府谓此小邑何足烦牛刀而义乌为浙雄邑又多矿警遂移公至以亷遏其欲以简息其烦以诚化其嚚毋不率者而矿警亦逆自戢罔敢恣睢公虽寛然长者然于持法不少挠上海之故知时为簿有所犯公不之假以故寮佐皆廪廪奉三尺吏胥不寒而栗窃指相目曰异日鐡面御史也及其去为御史邑民填道追哭相与畵像祠之御史持法侃侃其郷里戚执毋敢以私见者被命按上江风采大振黄绶以下多解绶自遁去斧绣所抵巨猾敛足江波不兴秩垂满始得守黄黄江表最剧郡也地冲而俗嚚公一切以简静持之过舟旁午于逄迎未尝废然所餽不过算器食而巳缙绅有居间者不尽应然必以诚语之退而服公长者居恒不设卫从单赤之情俄顷必达讼庭肃然属邑当城城公亲为之经理费减而工速诸长吏自励为清白以承公德意盗贼衰止政化大行凡再入棘所得多士其持山东宪则恭定公蹇帷地也而方伯君亦尝莅止焉公至士民争指谓曰此大冯君也耶公于职专邮传平亭有法上下称之已而太夫人之讣闻公即日被髪徒歩号哭奔丧中道殒絶者数四寮属追趋及之咸咨叹曰真孝廉也台首有荐剡首以是称焉公归而念太夫人不及诀痛不欲生然以惧伤恭定公意强自力庀丧事既服除曰我公老矣吾岂可再误耶恭定公闻而恚曰若乃死我我日甘而仲氏养匕箸益进而不以时树功名而恋恋儿女态耶公乃强行至部得视关中学公务饰其朴而汰其浮提衡树表士习几变至于按部校秇无间险阻昕暮劳悴成疾犹强自力顾时时念恭定公不置而会其手书字画时谬惊曰顿衰乃尔哉吾尚可以仕乎移文两台弃其官归中道闻讣公驰归拊棺而恸曰巳矣乃复背公如背太夫人何以生为遂闭口不纳勺水过三日方伯君手糜饮而泣进之曰有先公之大事在公为之勉纳匙匕自是墨而啜泣者三年于是恭定公之典备矣而公犹邑邑不解顔若有失者既服除阖门养重非公事不入官府间以经籍自寛所过从唯二父及方伯君而已而台之积荐公之五六铨部方悬阙以拟公而公竟不待以卒呜呼惜哉余以姻娅故托从恭定公还徃又辱与公游见公貌温温然言呐呐不出口进止尺寸无失退而未尝不自咎其易也妄谓恭定公若万石君奋公若郎中令建方伯君若牧丘侯庆而政术文彩皆过之公之名位小逊于恭定公者以晩达而中逝不克尽展故耳不然而其器业显施胡以异也方伯君之所具状又述公尝割腴畆以广青浦之舍通家子市田于他姓者为之赎而归之其他郭防姻族推食赙丧不可屈指数以故比闾之内无饥色而产日挫公卒后余徃吊之见其乡之绅衿毋不嗟泣曰何以典刑我也里中人毋不顿足曰何以衣食我也征其丧丧事或不给然则方伯君之状惇史也公卒以万厯已丑距其生嘉靖甲申春秋六十有六元配王光州倅相尧女有妇德累赠恭人继项光禄卿锡女累封亦恭人子四云枢袭公防为官生娶杨宪副道亨女次云柯太学生出后季父都事君娶顾光禄监事从周女皆侧室张出次云楚聘姚叅政体信女项恭人出次云英侍媵陆出甫睟而方伯君养之女一适余子官生士骕亦项恭人出孙女一尚防所著述诗文若干巻义乌县志十巻黄州郡志七巻驿传规则一巻
　　铭曰潘之先自荣阳至晋而以文苑称德则弗扬及明海东寖繁寖昌恭定辟之元气洋洋中宪衍之春日载阳用则未究根乃弗尔安尔藏以佑尔后于无疆赠文林郎云南临安府推官丰溪甘君墓志铭
　　甘于蜀内江为着姓至少保大司空公如霖而鼎贵以一品秩赠三代而少保公有仲氏曰嵩令公化霖嵩令公有二子伯曰茹士为山东按察副使当守刑部尚书郎时复以其官赠嵩令公仲曰丰溪君芈为诸生不第以卒按察公虽贵然竟无子而丰溪君有六子三女诸孙男女中外十余人后以子今户部郎士元奏临安司理最丰溪君赠如其官而苐五子舜元出后于按察公以诸生廪学宫今甘之在内江者独丰溪君后最蕃大较为德之庆有及身者有不于身而于子孙者固难一一论也丰溪君生三嵗而母刘安人见背嵩令公自抚之与同卧起六七嵗时闻人歌古诗辄诵积成帙稍长通经术能属文而尤工为俪语若笺表启札见者以为不减长庆西昆十四补博士弟子员按察公长于君六嵗前为博士家言有名君骤起而与之齐为人丰下炯目神采奕奕暎带人间出防行按察公咸指目曰此甘氏双璧也耶未几按察公荐于乡遂荐于公车射策高第君黙黙不得志而嵩令公弃其官归王母赵太夫人尚无他诸子以次苐共食亡论少保公诸仲季咸有官禄饶储蓄争进鲜腴而嵩令公每当上食忽忽计无所出君为百方致之即损私槖弗恤也既脩而进太孺人即嵩令公亦甘匕箸矣而君自裁量过当菲衣恶食非特欲寛嵩令公之养亦其天性然也久之嵩令公属疾革而按察公远宦燕中独君侍会当应省试嵩令公促之行君跪而请曰即试得之儿不忍以一日易也巳而公疾转甚君蓬垢而奉医药药必先尝至针炙亦必身试之祈吁抟颡请代乃嵩令公稍稍起色矣而君病惫卧公抚而叹曰儿真孝子也以身代我矣久之嵩令公竟病卒君哀痛几防性棺殓必敦以待按察公归朝夕擗踊三载如一日也君移所以事嵩令公者事按察公按察公亦絶友爱之君以多子故不能无徙箸然按察公有赢禄必以付君君有所拓南畆必先按察公而后已君于书少所不读然独深于太史公而其于制科义亦时时有古风以故不能中时趣最后乃为学使者今大宗伯姜先生寳所赏识大司空曽公省吾宦其地试而竒之咸谓君国士也及入棘有关中人得其巻不能读曰是何物语姜先生为之咨嗟累日自是君邑邑不乐成疾而益自励读不辍士元弱冠矣君与之先后廪学宫而士元以抜儁得礼部贡君喜谓曰而翁隃四十而髪苍苍而齿摇摇夫人寿几何而欲俟河之清若勉之然竟以前疾寖剧至不起春秋仅四十有四始甘以少保公贵甚而子姓日繁其汰者不能无鲜衣怒马之累君亲为少保犹子按察弟独敝衣防防徒歩衢市也未尝以得意加于人所接见无饰貌谰谑恭上慈下温温如也咸目之曰此孝友甘生云既闻讣巷聚嗟曰孝友甘生死矣比葬拊棺而恸者若干人临穴而泣者若干人按察公志其碣而少宗伯李公长春表其墓称实録矣然未若天子之玺书所谓敦伦树义绩学娴文六籍搴芳一经训后之美而信也呜呼君可以瞑矣君字丽甫丰溪其别号也娶郭氏有内德亦以士元贵封太孺人六子者长即戸部郎士元娶周封孺人允元娶黄调元娶赵赞元娶钱舜元即所后按察公者也娶范宗元娶余三女者亨适呉九秋和适叶廷椿俱诸生诏适李属春孙男五星卿邑诸生次懋卿鼎卿青年圆寿孙女七人墓在邑西之海棠庄是志也徴之戸部郎状状又云君书法得之急就章为歌诗有大厯风当不谬铭曰生而蹇殁而显子孙绳绳德乃徴以为不信视吾铭
　　明处士闻爱亭君暨配姚合葬志铭
　　吾州之人有好行其德者曰闻君闻之自署曰爱亭縁其父南亭君溱也于是乡人人称闻爱亭君其当推择乡饮祭酒者亦必曰闻爱亭君而最后有张守者居恒以赀低昻其士民而独雅知君为榜其门曰一乡善士又为上书台赐之冠带至乡饮延之宾席君虽逡巡弗就而众皆曰此非特闻君当也不自意守乃能若是守是举亦当也闻君家太仓新安之六尺里去吾旧居数里而近吾以是习知之新安故昆山割而君之产半犹在昆山南亭君谓吾一移足昆山产立废矣乃身与其贰留治昆山而俾君居新安母顾依之君少尝读书学问为文章试诸生间矣而夺于家不就颇用计然之防而寛然行之南畆益拓君日搆脩瀡以共二尊人身徃来其间盖朔以南亭君而望以母顾也各欣然忘暌矣南亭君年七十而病颇剧君仓皇驰之奉归新安中道卒或曰君之居创居也而以尸入不利主者君哭而唾曰吾不能下从吾父何论不利卒以尸入殡于堂戚易殉礼及母顾以令终而毁有加也孝声隆隆然起矣仲父毅斋君无子而富有弟某出后之南亭君当授产君而不能无眤某也或谓君法云何既以出后人安得复称子而受父产君不听曰法限取者不限予者吾知有弟与吾父母心而已遂中分其产以予弟弟愧辞君乃稍裁其羡畆五百为义庄以赡族之贫者而至南亭君夫妇物丧葬之费不赀君一力任之不以溷弟曰若自有父母吾不而累也有女弟适龚志重而寡亡何亦死独遗孤在君取而子之使其子大伦下之所以教养备至为授室分槖如大伦其孤既登第即复龚姓而名曰闻道以存君之旧而巳或谓君彼何以不请命君怡然曰固吾命也葢君两受役于昆山太仓皆繁重家为窘有畵策于君者谓縁闻道当得蠲君乃毅然曰吾不从闻道蠲也吾而蠲谁当代者役如故及闻道卒于东阳令亡子君复哀之如子抚其嫠有加君又于五服之内外亲族皆有所厚施无不濡润者于比闾畴畆之夫皆有所纪施无不沾及者义声复隆隆起矣君美须髯性寛和无疾遽之色尝与客饮甚懽而卒有讼事其偶大豪也家人耳语之如弗闻竟饮质明从容步入城与偕两造豪大屈髠铃伏谒请罪君延之坐饮更厚贻之豪退自责数曰吾乃轻犯大人吾死矣君之自力为长者久而人益信之其业虽以好施予及中岛冦中挫然大伦巳任家君听而息之稍稍复振君乃曰可以休矣毋复以事溷我益莳花竹种秫具醇酿又善谈论读书能为诗歌及傍猎方术堪舆家言客至必谈谈久饮饮必取畅而防其配姚孺人卒君多忽忽不乐久之会得东阳令讣益不乐遂感痰疾复久之竟不起姚孺人者昆山着姓也父曰嵩孺人生而端重闲礼范十七归君舅南亭君既留昆山而姑竟依孺人多疾病孺人旦夕扶侍温毳汤药之类必谨必毖性俭勤善御下而能不靳施予其待姚之族姓有恩凡闻君之得成其孝义长者声半孺人力也君以万厯巳酉卒寿六十八孺人前二嵗为癸未卒寿六十三丈夫子一即大伦自州庠以例晋太学娶顾氏王府典膳某女女三适顾应元周维师龚道中孙女一许聘马存仁合葬大龙泾之阳闻之先自江隂始也有添八公者从宋髙宗南渡家焉七传而思悟公觉徙昆山之新安今所称六尺里者也曰闻故文姓元初讳信公之祸更为文大伦之状云尔铭曰孝义长者归之隐君在邦必闻在家必闻厥配佐之克俭克勤大伦云云余亦云云
　　弇州续稿巻一百二十一
　　钦定四库全书
　　弇州续稿卷一百二十二
　　明　王世贞　撰
　　文部
　　墓志铭
　　静逸高君墓志铭
　　无锡有高子云从者以万厯壬午与吾儿士骐偕荐于乡自是吾仲儿骕季儿骏咸挟经与高子游而至今年巳丑复与儿骐偕荐公车六月高子念其所后父静逸君老请急归省甫报许即发而君竟以其月中臂疽三日而革不待矣云从伤其归之不能及君也痛哭至委顿曰天乎何夺吾父之亟也徃者吾父之抚不孝孤也即小有树立辄自喜吾无子而有子矣不孝孤幸以一第酧吾父然未及效升斗之养而吾父竟不待也是吾父有子而无子也已矣吾父有隠德而弗昭将与闾巷之子同施于腐草而念能不腐之者独执事之文在嗟夫余安能不腐君然以陈子之笃孝与通家之世契深也悯而许之志铭按状君讳校字国明静逸其别号也先世为无锡人居青城乡有孟永者为福州太守张翁赘徙于城东南隅传子如圭如圭传子翼至雪楼公适以然诺重里中娶于浦举黄岩令君某又十八年而始举君左师之爱可知也君少而以警颖称受令君读书能属文矣而会令君举应天荐雪楼公睨而曰若非吾所得有也吾老矣不能当家秉顾谓君不有处者谁与共出者君始夺而受治生无禄雪楼公即世君相令君治丧礼戚与易称自是令君复上公车矣独留君侍浦媪媪治内君治外斩斩有成绪矣而令君得安意宦游其令黄岩也即塩米琐悉皆资之家君从容应之不乏会令君以倭破剽黄岩令君乃弃其官归凡二载浦媪即世君复佐令君治丧礼毁有加媪之垂属纩也执令君手而泣曰若故而弟师也必子蓄之复语君父事而兄咸顿首受命令君于君有师道若父矣然不以尊故胜亲亲君故弟也而若子不以亲故胜尊尊家庭之间秩如也复忻忻如也葢未尝顷刻而离左右矣令君之安之甚于安其子也时令君有一子二孙而君年四十七而无子令君谓弟奈何未有子吾虽一子今幸举二孙其少者仅弥月可抱而抚也君曰幸甚所抱即云从与配某孺人旦夕更鞠之备至及小长英颖见头角寘之家塾延明师诲之居恒谓吾不敢望儿富贵得不堕吾兄书脉足矣云从夜读书恒自甲至丙君闻之辄呼小竖温茗携果饵以徃或身起慰劳之曰毋过疲且休矣云从既能属文文成辄以上令君令君喜则亦喜曰儿果可望也令君既寿考亡恙晩始膺疾至革君于祷祈医药无所不至治防齐而疑于斩则哀之过也于是云从文成复上君君曰去之有而师在吾舍吾兄何衷矣云从试诸生不偶难于见君君趣入呼酒为慰曰数也且患儿不读不患儿不偶云从为诸生非久荐于乡君顾愀然不怡云从跪问曰大人胡弗怡也君曰吾忧尔之从缙绅速也尔所知者博士言耳于世故未数数也勉之间呼衫帢入公府君輙惊曰得无从诸先辈徃居间乎毋以一时赢而弃若平生云从谢不敢乃已尝衣新衣而见君君曰吾未办汝何自得之葢君故恒布素而已弗三澣弗易食不再肉故用恒饶而益自力为俭客或讥君家幸饶胡自苦乃尔君谢曰此吾分也吾不敢妄出是以不烦妄入葢君治生虽不能尽废什一然于非义避之恒若染有宻戚病且死槖千金授君君骇曰生平所见不十金何千金也力辞之有贾人以他物质子钱者既去而遗美珠数百颗君囊而封贮之明年贾来赎他物君徐曰当质物时亦有所失乎贾蹙额曰所失珠耳然不记何所君即举还之贾媿谢即选尤美者百颗以酧固谢弗纳其耿介类如此家有一堂三世矣痹而陋云从请新之君然曰此而袓所安也而袓自黄岩归凡二十四载志不在一椽唯课子孙花木以一巻偃息其间而巳吾安敢加而祖矧大王父行云从唯唯谢不及其御臧获弗责小过顾独严检饬尝闻巷中閧声即惊问曰舍儿得无与人閧耶恒谓云从忍故是佳事吾而忍彼当自愧悔即不愧悔不深吾忮也君足迹不入县门居恒鲜出后或一携云从之佳山水里人争前目之指相语曰幸得识高君高君善人也君卒以己丑距其生丙子得寿七十四配即朱孺人名家女也柔婉明晳能先君之意而成之君所以孝事其二尊人敬共兄嫂接姻族理家秉无不与孺人共既无子则饰媵侍而荐君君既抚云从谓孺人吾不他谋子矣故多羸疾幸寛我孺人即为置外榻其媵侍亦多却远以故君老而健胜无恙与孺人备饷耨之礼者五十余年孺人前君六年卒子即云从名攀龙娶王氏女一适杨友孙男三世儒世学世经世学聘太学张某女余未聘孙女一许字浦麟葬在南山黄家湾祖茔之次启朱孺人之兆而合焉礼也孺人贤妇人也于法得附书
　　铭曰子而孝弟而悌慈于厥嗣厥嗣亦克济美睾如者贤喆之藏而蔼如者太和至顺之理夫人子自有美子重余铭之是曰不死
　　新安程君墓志铭
　　余友嘉定唐子时升工古文辞不妄许可顾独与书生新安程嘉燧善因而知其父布衣君布衣君贾于嘉定垂三十年日闭戸读书未尝饰冠劔奉筐筥以游大人而成其名顾独嗜余文章时时语唐子身居约安得一日从弇州先生游即死不恨然未几死矣嘉燧奉其父意乞事状于唐子而介唐子谒余于金陵来请志铭曰必公文而后父可安地下也唐子复为之请甚笃余读其文信许之按状程之先曰伯休父至呉而将军普居建康及晋而将军元谭徙新安后十三世而为总管忠壮公灵洗五十二世而为处士泰兴泰兴生元淑生溶则君之父也娶于闵生君甫三嵗而失母父自哺之以衍寿为君小名甫八嵗而父挟其季转赀贾江淮间溺死豫章季不能求其父尸而脱身归时君之大王父老矣王父复以病废季遂不复护视君而外王母尚在心怜君君乃依之时诸舅皆博学能文词君从之受诗复受易因转浃诸史诸舅谓衍寿而小名也为易一嘉名君然曰先人所命也礼孤子不更名敢辞诸舅悲其意弗易又为君营地以葬少孤之母然君既不能自衣食而舅家贫复不给外王父之友信州郑公病免家居郑公大官有气力舅乃携君以从郑公郑公一见君而竒之时君又能直外王父之先墓田诸舅皆服郑公又为之游扬声称季父闻而内愧召还君以三十金付之俾小贾于外贩钱易贵展转数年积子钱三倍于母归而奉之季父季父颔之而已亡一语相劳苦时君以妻江氏矣徒手入室相对邑邑不敢言子钱事而君少恒饥从姑之归方者哀而时时食之君自淮归道遇姑之子属君曰妇在家即缓急从弟取偿也君归而方妇偶有急从君徴三百钱不能应请之季父乃大恚曰吾安所得钱君之他客所自贷以应方妇因涕泣自伤吾数年而为季父拮据营子钱若三百者不啻千矣岂不能以半自匿而徒手归舍乃不使我以三百钱竟然诺哉谊不可留矣念姑之归李比部君者在嘉定走徃谒之比部名能知人与君一见语合即挥数千金与君听其所为君故游四方能观万货之情其所转毂若流水李君之入滋倍乃歳以一镒金奉君得以为资葢数年而化居焉君之配江既前卒李君有从姑归于张其女称淑美李君使续君室君虽以心计居市防然雅质相当伉直敦气谊重然诺待人融融如也顾岸然不为非礼屈家既以饶裕于自用能节约日费不过百钱而嵗所义散恒至三百金既怀外王父家恩欲报之而诸舅前已物故遗子孙零落殆尽乃行求得仲之子为授室买田共家祀而伯舅久在浅土为之营垄而归其柩曰聊以报其葬吾母也念父尸湮摇无所于葬终其身戚戚若有深忧者然不敢以讐其季父当居贫时于出纳犹自力为精辨不苟取尝得遗金而亡其主故宣之人俟其主至而归之不问报客有贷君百金者不能偿乃囊其珠宝以示君冀小得昻直不取并券付之曰吾向者欲以济若急不谓更成若急也他黠客闻之亦阳为贷君金者君察其有负色不许乡人人谓程君非独仁也而亦且智君固时时之故里扫治先垄循行母家旧迹荡为兎葵燕麦之地凄然不乐因贻书戒二子以孝友俭勤毋喻于利且曰明年吾更游江淮南入剡纵观山水之胜王逸少云我卒当以乐死吾且死矣时君方健饭亡恙闻者窃恠之明年为万厯戊子忽嗌痛不能饭就医于金山旬日不效遽归曰我何须饭也与所善客登高眺远不倦以至革犹裹帻坐与客诀客雪涕不能仰视君笑谈自如曰诸君为我雪涕良厚虽然亦恒事也何足烦君悲翛然而逝得寿五十有九君始配江前卒既配张亦前卒张举子即嘉燧博学能文辞娶于闵最后配孙举一子嘉然聘朱女一适闵自立君之不忘闵若此诸孙男女各一人嗟乎以唐子所称程君行谊卓荦若此吾求之缙绅衿裾中未尽见也吾安敢以轻目市防
　　铭曰诸苦之备厯而甘始囬玉女于小成哉贾而文是好以余铭之厥好乃效
　　程处士惟清墓志铭
　　歙俗以姓相甲乙而程与汪最为甲程之后无匪自忠壮公灵洗者忠壮公居邑之黄墩至宋宣议公居休徙栗口凡十余传而为为节为节生敬音敬音生忠烈则处士之父也处士讳洁惟清其字率口之水流而滙其里居因自号曰练潭父有四子处士居叔其伯仲皆以贾起家矣而处士少敏尝从其族博士先生受易垂就父欲夺之贾曰吾非不爱儒苐食指众胡不佐而兄谋什一之息以寛我乎季长或可儒也于是始从其兄盬盐淮扬间己转子母钱于句曲中山徃返南北甫十年而贾成其竒羡过于初数次处士故善心计能因俗为变与时消息不强力纎俭槖无未名之物皆与兄共之以归于父甘脆时进共养不倦及父母之见背与兄弟之无禄则哀毁垂防附身附棺必极慤诚抚字诸孤从受师授室为其子先寛仁喜施意豁如也内外五族少不霑润者所解纷判疑如响立应族故有世祠以不及祠支祖供义公特建祠祠之又大缮治宋乡贡士一德公墓咸割其槖弗吝族人义之请立碑纪处士名不许曰吾故不为名也尝扁其居堂脩齐谓庶人之职知脩身齐家而已时三子皆读书有声顾而谓曰未竟之志则而曹勉之时嵗荐饥大出囷廪以赡窭者家人数撃鲜辄挥去弗御曰吾不忍以匕箸余而当数窭人命处士素强无疾中年所经悼亡抚存非一以是寖削损得疾至革行视绞紟衾冒之具过饬正色而语三子汰哉尔不闻曽子之训乎尔之大王父不能得之于尔王父王父不能得之于我兄弟而我乃独安之也客有进曰礼不云乎有其时有其财此君之子责也处士微颔之而已三子哭请遗言处士曰孝友勤俭铭诸心可也语毕而絶时万厯之戊子十二月也距其生嘉靖辛夘春秋五十有八配项有妇德三子皆太学生元正妇黄继呉元衡妇戴元仁聘呉孙男三人女一人其状自京兆司谕呉瑞谷瑞谷信而文与余善而来乞辞者元正又彬彬质文人也故为志而铭之
　　铭曰称处士者何行士也士而隐于贾胡贾例也太史公云身有处士之谊而取给焉噫嘻宁末富之为累
　　冠带儒士盛少和先生墓志铭
　　君氏盛讳应宗字斯因别号曰少和呉越之人疾起于君者咸知有盛少和先生而不能举其名与字余故为之志而称盛少和先生盛之先世有闻人至宋叅知政事度而大显贵自后十七世皆得官爵虽起于儒而间习医至十八世而有御医启东者遂以医擅名厯侍太宗仁宣三朝直御药房署领南太医院终始不能逾八品而赐诗赐金帛有九列所不敢望者启东讳寅读书能诗负节槩其卒也诸碑铭表传哀挽之类倾馆阁举丈夫子十一人中有成进士者第四子某传子某某传子某传子某即公之父也葢代以医名而不废儒至君而诸从中有御史大夫应期郡太守应阳遂益称甲族冠呉中矣君之父举大夫子五而君居其仲伯曰应陵多通医家言不下君而不能自振其声然前于君十四年生而后君一年卒得寿九十一父之殁也伯治丧葬大事徙外箸而君奉其母姜与其叔仲辈仍故居家益贫羣庶不能亡间言君乃损故居授之而脱身与其母妻依御史大夫之别馆胠箧得轩岐鹊意之书尽读之术犹未大行凡三徙而始依其妻之父杜山先生杜先生国医也君与之下上徃复尽得其秘而又能时以其意错竒正而用之遂所至立效名遂出杜先生上时文待诏徴仲感竒疾几不可起君从杜先生治为处方出其意表待诏乃起谢君曰吾頼君再生御医翁者其有后乎王叅议庭陆少卿斯道先后感湿痹甚剧羣医争治其标君持不可曰此虚寒也以温补剂投之而愈呉叅议子孝之妇猝得疾剧将问木君诊之曰此痰滞中焦气不得升降耳毋忧也治以宣导之剂一服而苏以至愈查方伯应兆与子尚书郎懋光前后患痰火而危君咸为治之无恙感君而友之君游其父子间如骨肉盘门之贫士沈者其孙尚防得疾羣医争药之不效君偶过见之谓沈曰公孙几误死为处方服之愈沈乃属君且为我诊脉君退而宻语其子曰而父六脉俱无根明嵗入夏不治矣至期死徽富商无子置一妾爱之甚冀其生子而感呕血脾泄二症礼君至其家为从容调摄将半嵗而愈君谓商曰吾非独令若宠起也又能令若宠有子明年其期也至明年果得子余谢郧镇归间一过呉阊君以五鼓访余舟而诊脉语余曰公六脉甚平而调此寿徴也或不能御内耳余曰时时有之曰然则我为公壮之乎余谢曰不愿也明年从昙阳子于直塘而痁甚危久之良巳即病秘结强之而通右腹忽剧痛冲上至胷亟延君而君有他故迟迟来君来则以他医药痛半巳矣而每夜眠耳若闻舂杵者如隔墙君以药悉已余痛而出五红丸如粒使将寝以一杯酒吞之其夕则声稍远而微次夕吞之则又远而防丸与声俱尽余乃始竒君关中李中丞自浙请告归过郡延君谓曰病中满恶食水火俱不利吾其殆乎羣医不知所措君既诊公脉归而谓其子之楫曰脉洪大于冬令不宜若其感自夏则一暑症耳治之何难询其病果得暑而大吐且防君以六一防加少辰砂丸二服而水火利继以六和汤配香薷饮不数服病尽除呉江令徐君得竒症且革君药之而已以诗币鹤鹿酧君李公今为大司冦而徐君为御史李宪使饬兵于吾州而妇病君药之而已再作再药良巳时君已久见旌于两台予冠带而每入谒则民其巾服李公后知之每谓余盛老非独其术良也其人亦长者余少女归袁曼容逾年而病壮热昼夜不解面赤嗽痰又苦脾弱有邵某者亦名医也谓大虚宜用参芪若子河车补君诊之曰是不受补补辄死以意剂药数十服而疾大损君又诊之曰虽病当得子女姙身举一男其又明年复病而君不在矣乃死吾弟之爱女归杨继英继英疟后病大发毒热不解饮食俱废有周医者亦名医也曰此伤寒法难治君诊之曰非伤寒也余疟发甚重然以药误耳躬为之节度防咀再服而病已徐母者王相国之姑也垂八十病不能粥与起坐君药之一服而进粥再服而防防行室中矣尝舟过昆山而一河津之妇暴死稚子犹啖其乳其夫抟颡而哭求君诊之曰不死也为汤液抉齿而灌之至一更苏复来请药君应之而宻寘金三环于中后君自吾州远复过之其妇与夫来叩头曰匪唯起吾死而又资吾生公殆神人耶吾何幸遇之友人曹昌先曰吾见盛君如是者众矣君于贫士单族有疾召之不待再而徃虽委巷痹屋亦为之伛偻而进治剂必精谨又更窭者出槖装分遗而至贵富有力人盛车马迎之多杜门引疾或时匿身荒野中不复可踪迹如是者至竟歳性好音律喜妇人人取适意不求国乐而又轻施予以故随所得金帛辄徒手防尽不复问生计君白晳美须髯踈眉目葛巾单帢行山水间望之如神仙中人性温茂恭谨亡与比然当其作癖时不可控揣既不恒过人有所过人奉之若大官府巳而忽去不能留也葢大江之南北其知君者敬而爱君者得十之八而其不满于君者亦不能无一二乃至所尸祝而愿为君之子孙者亦时时有之君性不食酒而善饭强自力年七十余而幸内不衰其最后过余幸内犹故也而余察其有衰态私谓家子弟曰是夫起人疾易其自起殆难矣居无何以沍寒行荆溪山中归而病亟问诸子之楫胡不归之楫归治汤药而进之君叹曰使我可药何待汝归我所以待汝归者欲有告也汝伯氏长者然不任丧汝任丧苐使我棺周于身椁周于棺足矣仲氏之柩与孤嗣在念之属嵗除族戚交游来馈问相踵君使悉为酒属善讴者讴歌枕而听之甚畅元旦命移之之楫居曰吾安若己而示起色汤饮徐荐熟寝至五鼓忽醒戒子妇以水荐毋以汤且属勿离左右既复奄然若寝者顷之卒矣得寿七十有六君孝友天笃以独身奉母姜极志物之养姜病亟窃刲股杂糁羮而饮之遂愈以寿考令终君犹毁瘠逾礼严其伯氏如父也四方之珎腴有至者不独甘矣配即杜先生女以才明贤淑闻君委家而听之于内外综覈不废君虽好内然多寄情狭邪闺阃之间肃如也先君十五年卒君自是絶不娶有五子长之恒邑诸生娶呉继娶李次之桢郡诸生出赘于朱次之楫娶戴续娶汤次之植以郡诸生夭又次之校亦夭君殁之半嵗而之恒猝病死其余皆前夭独之楫在能绍明君之业益以有声诸孙男五人女三人婚嫁皆名族之楫
　　谋葬君于【阙】　　　　之兆而具状来请铭嗟乎君挟轩岐之术以起人于阽危者五十余年其竒騐何可指数而故自挹损不欲为人谈亦不欲烦笔札之楫自以其术见延请无虚日不获从君君又不喜从弟子故无有能纪之者即余之所见闻合之之楫之所纪百故不能一也昔太仓令淳于意以天子垂问具悉而对故太史公得传之如近者汪司马之传呉桥皆桥所自著称者也君固无论呉桥即生有所著述以待天子异日问令余得之岂为下太仓令哉虽然君亦可以不朽矣铭曰盛之先德自启东厥裔绳绳至君父子而益显融吾闻之活千人者其后当封噫嘻吴郡之有封其盛宗耶
　　亡弟太医院吏目瞻美配陶孺人合葬志铭
　　吾王父南京兵部侍郎质庵府君有二子伯则山东布政司都事静庵公仲则都事公有四子伯詹事府主簿求美仲四夷馆译书官居美叔州学生升美季则太医院吏目瞻美而尚书公有二子则南京刑部尚书元美为余与故太常少卿敬美也侍郎公以厚德闻天下而都事公继之脩其厚于乡子孙葢绳绳矣而自壬癸间三兄弟俱踵逝仅瞻美在少于余五嵗业以身后寄之至明年丁亥之五月而忽病噎已而寖剧至十月之【阙】日而卒当是时有一子甫三周而乡居不能无夜警且有利之者不得巳徙之城而为瞻美卜葬地于某壤其墓中之石则以属敬美而是时敬美亦病病亦噎明年夏閠之季亦卒于是吾兄弟尽矣呜乎以歳时之无良而孺子弱且年娄俭甚葬尚未有日而吾过老即一旦不讳谁与铭瞻美者故为次其事行以授儿辈俟其窆勒石而纳之其亦可悯也巳瞻美名世望别号临峯母曰龚夫人而举于都事公之贰陆生而警敏踈眉目轻趫自喜都事公虽延师诲之然不颛督课而家故饶声妓以是耳目之日夺不能专志于诗书而多少年狭邪游有鸣瑟吹竿拈屣六博蹴踘摴蒱之好顾能时致鲜肥甘毳之味以适都事公公小有疾痛疴痒辄为抚摩□搔之都事公顾问诸子无一在者葢瞻美最能得其意苐公素严重龚夫人以同起家故瞻美与叔不能当伯仲三之一及都事公卒而独瞻美哀毁逾于礼先尚书中权奸搆系都官狱瞻美冬月驰一驘徃视旦夕槖饘及其侍余苫块相对悲泣齐而心斩矣其共奉吾母如母也瞻美虽不恒事举子业间为之亦工葢未弱冠而补博士弟子亦尝应应天试而久之倦其事予告游太学以赀不给不获补上舍然其从余久颇晓诗句渉猎史传彬彬举止称儒者矣性颇任侠急人之忧甚于已其赴义若渇即仓卒以窘告倾槖弗吝甚或匄贷应之故瞻美之授客券与受客券恒相当当是时母陆老尚噉食无恙瞻美与妇陶孺人精心而奉之陶孺人者故千墩名族陶令君之女孙也性寛和能治内饔瞻美有三妾曰董曰黄曰赵各执脯盬醖茗之属以时相佐瞻美性好客客饮恒至夜分或达旦所呼无不立应者间从富贵家尝竒果珎错辄袖归以遗母偶鲜客客或不至夜分候母寝而甘则呼酒与陶对饮三妾侍而各出所储一室之内融融如也陶年五十四猝中风卒董故郡名姬也瞻美念其静淑纳之当未婚羣饮而伯语之曰季多内胡自困樊槛中耶不然苐善为湰即得出矣既归瞻美数拥之弗就曰毋为伯氏口实也自是有月事始一接久乃得男堕地而董死瞻美剧伤之尝泣谓余宗祏所寄也幸为我一言纪之余不敢许而前是吾守太仆卿有余俸趣呼瞻美来京师而敬美时为尚书祠部郎左右之得上太医院吏目今相国申公王公时在馆阁以诗宠其行瞻美气稍发舒其居乡乡之族党姻戚推以为祭酒三老所疑难事取片言而决瞻美又善农家书课僮仆耕辄获然尚不能给客酿余出入多与偕每至戊夜而呼笑不絶者必瞻美也时年己过五袠矣每规之本以适生而至伐生何耶幸少裁之瞻美虽口谢而不能改以至病病可半嵗意殊了了大拓中堂及傍水楼阁不休先尚书防上恩赐祭营葬赠官使者至瞻美病且亟矣强自力冠带先日而酹于墓泣告余三十年所耿耿于心者今始满矣巳抱儿膝前曰敢以累大兄余哽塞不能答瞻美固轻财又笃陆母有一女归晋氏者眤之甚倾所蓄以私之槖为竭瞻美了不以介意至是忽嗃嗃人恠之余曰此病也非其恒伯子故齮瞻美而叔亦慢其母陆意不能无望伯子死植其子尧佐尧佐死无后为立后防其寡叔死其长子亦死而二孤弱无所归瞻美召致来家延师以诲之长者又死为少者绎授室给腴产百亩故瞻美殁而绎哭之若哭王父也仲故与瞻美狎然善挫产其四子俱防然瞻美之恤之可知己表兄之育于都事公者葢一嵗中九食于瞻美不替且伏臈之费俱任之瞻美有友前后十余人其所敬爱独曹子昌先曹子虽称甥而自以髫龀交时时进规切语又为画防图事瞻美念其有三女力不能嫁为女其少者抚爱之不啻若巳出他行谊类若此瞻美以辛卯生寿仅五十七其孤六嵗矣名之曰士防系曰陶孺人志矣而不详以从夫也董叙而不志不志礼也叙之伤其功而天也
　　铭曰羣从之中唯瞻美白眉而先我以隳我之死也齐而哭者其谁呜呼噫嘻
　　奉议大夫福建按察佥事少泉李君墓志铭
　　李君讳植字良材别号少泉其先世浙之归安人转徙入黄冈遂籍焉大王父俊王父瑛俱有长者称至父赠公阳明能廓其家而好行德于乡囷廪与宗戚共之识者谓老子所称居善地心善渊仁善施其赠公之谓矣娶熊不宜子置贰钱而生君君少明颖稍长工属文弱冠补郡诸生有竒声无何荐于乡郡且举宾兴宴而赠公属疾君精心医药间不之应赠公徐风之曰奈何不问公车耶君竦然曰儿敢以大人易一第也自是赠公疾日益甚君吁天而祷靡所不极然赠公竟不起居擗踊号哭几至防性既而曰使我北上者终天之恨又何己也乃强食分守舒君春芳闻之曰是可风人子矣标其门曰孝廉以示旌君前后五上公车辄不利游太学诸生毋敢比肩竟以选人补蜀之万县令万固山县然于唐故称州为孔道公至裁节其费官司迎送苐令毋阙供而已不得过侈求悦两造取片语而决咸心服去时人为语曰毋岐舌见必屈杜若唇寃必伸有亡頼子杀一家七人而匿大索久之不获君祷于神神示以杀人者貌醒而迹之俄就防有僧支解人隠其尸展转二十日矣君从容以果报喻之僧大感泣具言尸所卒伏其辜邻邑皆呼李令神君也君谒文庙庙貌严矣而前无泮池君为捐月奉募工凿之甫三尺而有甘泉涓涓巳暴蹙沸加凿之滙为大池司理前御史任某异而以文纪之君任前后逾五载得荐剡十一满考赠父如其官嫡母熊为孺人徴拜广西道监察御史时方有事寿陵费且钜万万君防请裁省之上嘉其意下所司加料理而又有荐举人才一防为时所称然以伉直不能久居台出佥闽臬数月爬搔宿垢几尽风采一新而以微疴乞休两台惜之为防请得移病归公归而奉母钱其乐融融如也病就愈且将北上一夕而感异梦若与亡弟太常敬美同就徴者敬美视闽学政旋佐其藩与君交莫逆时病死矣而君不知然意疑之晨起遂病脾不久亦卒异哉君生以戊戌而卒以戊子春秋五十有一娶陈氏有妇德封亦孺人丈夫子七胜任娶贾胜用娶魏胜载娶陈胜宠娶孟俱博士弟子胜举聘江胜荐聘胡胜重聘周女三适熊迪初王一治俱博士弟子一字丘一鸿孙男一女一状自同邑袁文伯胜任将以某月葬君于某所而来乞铭曰唯是徼灵于次公之一日而有请也余安忍辞嗟嗟李君之才器伟矣其列中外台皆未乆不尽究其用所可见者循吏之绩于万而已天又夺之年不然其所张设可胜道哉
　　铭曰是惟良材之幽宫欝其栋隆以贻后之人不必竟于其躬


　　弇州续稿巻一百二十二
　　钦定四库全书
　　弇州续稿卷一百二十三
　　明　王世贞　撰
　　文部
　　志铭
　　光禄大夫太子太保兵部尚书居来张公墓志铭
　　太子太保兵部尚书铜梁公之乞归也实在万厯丁亥云盖三上而天子犹难之最后不得已乃许驰驿以行而一时公卿大臣咸谓公甚壮武即县官有缓急必召公既归犹日征公起居食饮状以为国轻重而至明年戊子公卒得风疾不起天子为之震悼辍朝下宗伯太宰司空议赠公少保予祭九坛俾工部郎马鲁卿治于是公卿大臣西向咨嗟叹息曰国栋摧矣公既易箦谓其子曰葬我必以王元美志铭元美友兄弟也而刘子为儿时交其必子状之于是其子锦衣君叔琦等卜以庚寅夏四月公于鳯凰山之赐茔而先期奉子之状以请予从金陵得公讣即为位而哭以防辞寓夏官之役于公里即不能下从公而乂何敢辞公张姓楚之孝感人其先有天性者避元季兵乱窜于蜀深入于泸之铜梁系籍焉再传而为逈配汪又传为巽配刘又传为文锦是曰南澴公配沈自南澴公而上遡逈皆以公贵赠如公而配皆一品夫人公讳佳字肖甫初自号泸山以其家在居来两山间更之曰居来山人沈夫人感异梦而生公公少颖敏秀俊异凢儿七歳侍南澴公举古书传语即能谈质如素习者日诵书千余言十七为诸生义试辄冠诸生时重庆太守光州刘公出行部得公文而大奇之使与其子游即子也刘公固以古文辞名又好谈兵多奇文籍尽以属公公间与子谈英雄而叹曰夫英雄者其吾家子房乎当其动以无之用当其静以有之用卒遇之而若素忽敛之而叵测若赵文子之谈笑于衷甲周条侯之安卧于攻垒斯其亚矣子异其志而公又益习先秦西京言下上于黄初大厯之间多所餍咀矣二十三举于蜀明年遂成进士出补大名之滑令滑故三辅岩邑也公至按宿牍谳决若神而恒以情衷法而行之两造甫毕各得意而去吏民之严爱公若父母矣时缇帅挟上宠张甚其所遣诇事官校与【阙】　诣并重公一日晏坐有弁而急装者一髯辅之至邑门门者防之叱曰我官校也遂入公下与语径前曰县官欲捕若邑耿氏豪亦与若有连胥吏以下皆辟易遂挟公入别室出匕首交置于项公心知所谓曰若何欲曰予我万金公阳惊曰我何所得万金髯者曰某库有万金公复阳惊曰库金诚有之苐上皆邑赋长名氏若出十里外必败且今日予公库金法必死不予亦死死等耳宁死国引其项曰匕首胡不下髯者曰我何忍下第欲得金耳公徐谓曰邑郭中多冨人我出一纸授之即不得万金可半致也呼一小吏前命笔书纸应赋金者二十曹曰缇帅责金甚急可人赋致二百金来子之时丞簿局蹐仪门外尚谓果官校捕公既得公所赋金主名乃皆贼曹游徼骁武者也始知为刼贼亟集此二十人者人奉二十金而袖铁推前谒公谓民贫所赋金止此矣公阳怒曰赋汝人二百金胡二十也何以解二公槖复令一人前忽跃而就之髯者出不意即自刭死羣防弁者讯之名任敬髯者髙章也使游徼四迹郊外有三四轻骑皆逸去考问皆得其人磔于市公之初见刼时从容若无事者刼既解鼾卧逹旦人以是知公可大受矣公居邑多暇乃益为歌诗而李于鳞守徳为比壤于鳞郎刑部时与余及同舍郎徐子与梁公实宗子相及吴舍人明卿歌诗酬倡颇传于人人公意之乃谒于鳞出其诗为贽于鳞大善之与折节讲钧礼然公益心仪于鳞矣时歳大饥而冨民有故壅籴者公请于台平价纳诸仓为粥以食饥者所全活数万计事闻特赐金币公治理流闻法当首垣省以年未及格擢户部主事命下于鳞以书寄余盟坛中有一当齐秦赋者张肖甫也公实不死矣公既入遂与余比部徳甫同造我而是时诸君子秇文翩翩自肆相砥砺为髙人之行且飞觞染翰卜夜无已而公独温然其间若巨源濬冲而年又最少宗吴颇跆籍公卿而恒呼公张少保云其后公加至宫保而汪司马伯玉书戏余少保今验矣足下得无亦沾沾乎亡何出榷闽广金帛公洗手出入毫髪无所私道改兵部职方主事盖太宰建宁李公知之也俄以南澴公丧归一切裁之古礼而哀独至服除至京师时蜀当有吏部阙而太宰嘉禾吴公难其人闻公且至曰此佳吏部郎也至则补故官而少日以司勲郎请时权相分宜子前已知之风公赂而不得乃睨谓吴公是子故太宰私人今太宰亦私之耶吴公持之不得乃迁公膳部郎以自解而公故社中友皆徙谪无在者苐与南海黎惟敬汝南张助甫濮阳李伯承庐陵胡正甫多所倡和侧目者谗之分宜子曰故王李社中白眼而讥执政者此子尚无他于是假风霾变察诸官僚而公得谪矣谪而同知陈州是时子与守汝宁而明卿由谪迁归徳司理三人相会自愉快然公独不自处迁客勤脩其干陬盗奸惕息中丞吴兴蔡公尝宴是三人者备客主礼时人称之迁知蒲州蒲于晋最雄其彊王贵家比而亟遭地震之变庐舍畜牧无所赋不时供公委曲拊循之而威亦不废若他所操摄则游刃解也铨部雅知公之屈而得其政理超河南按察佥事饬颍上兵公益得发舒颍亳之间谧如矣寻改云南为提调学政以经术文雅振诸生昆明防苍之胜皆以古文辞収之自是公望益重迁叅议广西入饬大名兵备为副使分守甘州为右叅政按察山西为使所至有声实吏民所颂称山西之未防而复超拜都察院右佥都御史提督应天等处军务兼巡抚公乘传至九江而安庆以兵变闻道路汹汹为梗公夜趣潜山属九江兵使者使邮报安庆军门旦夕至矣会叛卒前巳就擒余党谋外应者胁息不敢动而公自桐城走金陵任诇得其实则安庆之卫体宿重与郡守抗而守志隆以故南兵部出稍裁之而又严核其占役指挥马负图张志学张承祖忿使其舍人桃悍卒故尝为盗江洋者吴锡等张旗帜犯守守跳遂行剽人财帛守已与守备设防平之矣公乃具疏上其事请一切正法而留守中贵人意惑之谓守实激之变以揺公公不为动诏逮指挥等论死而以锡付公行法焉守卒得白公出履行诸郡县务持大体不屑屑期会务以民瘼吏为急时余强起大名迁山西皆得公代不相及余奉慈讳归而公来按部相持而泣懽甚比余服甫除公与郭御史之荐剡上矣余起湖广入为太仆卿公犹在事念太夫人老欲奉之还蜀上疏乞休而太宰杨襄毅公故蒲人熟公贤而固留之所以褒扬甚至然公间尝语余必归矣吾之承乏兹土也故相新郑公实才我而次相江陵公从防之吾以为大臣一意为国用才而已两无所报谢二公乃两疑我以为必偏有所厚新郑去矣而江陵公方柄国是且甘心我而安庆倅王应桂者故为指挥孽守志隆者也公极论其状应戍而南台与之有连曲庇之得末减因入其蜚语中公江陵果信之俾听调用公欣然奉太夫人归蜀公归而诸谓公寃不蔽白简者谓公吴可大用者籍籍江陵公不自安又察知公实无他厚乃大悔曰吾防失此人时江陵公虽忮而尚能为县官急才寻补南京鸿胪寺卿公始独身之任未防迁南光禄卿擢右副都御史巡抚真保诸郡甫发江口而太夫人之讣至矣公噭号不欲生括髪粥饮昼夜驰归哀毁如失南澴公强自力治既襄事推先人之产直千金者以予兄服甫除而召抚陜西未上改宣府之未防而敌别部长满五拥铁骑六百阑入独石口剽掠时久已通互市矣公檄大帅麻锦伏兵邀之生获其副巴拉满五使求之辞甚哀公计以纵之则见狎僇之则见讐乃以属大帅锦俾建旗鼓防巴拉将斩而驰赦之巴拉叩头流血曰微太师身首异处矣公谕以威徳给之银符巴拉自誓不敢复阑入边然巴拉扰而满五骄明年挟益赏公下令有浮取一饼一肉者斩满五乃媾都讷台吉伊勒敦塔布朗数千骑阑入边有所杀掠公移文顺义王罚都讷台吉马驼牛羊以偿然满五伊勒敦塔布朗强谙达不能制于是廷议有稍益之赏以羁縻者公上疏谓今日之势与曩异曩者权在彼不得不中彼之欲以全吾之体今者权在我顾乃屈我之体以伸彼之欲乎哉即欲有伸渐不可长彼苟叛而更大入臣自悉一镇之力制之不效则治臣之罪慎毋使彼轻我上曰善敌既闻公治兵互相恐乃更还所掠人畜献马百六十疋牛羊槖駞称之求勿解互市上谓公处分能慴敌劳赐金帛过当是歳公所减省缗钱以万计城七堡一城二仅又城独石半壁猫儿防三城修南山边墙万六千九百四十尺功倍而费省复娄赐金帛入为兵部右侍郎未防而浙江有骄卒之警督抚浙者吴中丞善言故良吏也而不习兵尝取中防减卒月饷卒诉之不听遂噪而防吴公车中冠履俱破至演武塲羣詈吴公而数之且甘心焉会工部郎谦与二御史徃解譬百端然犹责吴公状使复饷而以二千金谢过乃已吴公遂出逊于吴兴当此之时吴楚闽越之卒皆骄而督抚臣悸至有穴垣以防不测者事闻江陵公曰孰能制之既而谓吾得人矣遂命公兼右佥都御史出镇浙许以便宜行事公驰至京口约余出会余方称道民谢不能出公谓若何而可予谓不僇则废法多僇则生变惟以时缓急得其魁而已公颔之时陆与绳以少司冦方里居公过之谋与余合然公甫与吴公代而市民之乱复起始杭城中诸栅俱有役夫司干陬诸土著者募游手充之其后必取身役其人惰多借贵势以免夫数益以狭役益迫而游手无所得食侨客丁佐卿假利便言之监司弗听意忿忿曰谓我曹无爪距耶宁营卒之不若谋之市猾相搆诅为乱而会佐卿坐他法郡囊三木以徇市猾相与篡夺之诸亡赖子益麇集行焚贵势家谓庇其应役者遂破两台使门掠其衣装以出使者跳与三司俱匿迹佛庐以免事闻公谓其人曰营兵哨海者发乎曰发矣而二营留问留者不与市民合耶曰未也公喜曰吾知所以处矣速驱之从吏惴惴无人色公食饮谈笑自若既抵镇而民行剽愈甚尽毁诸栅以快意千余人且抵台门公以轻舆出谕之而从者材官劒客数十人皆彀弓挟鸟铳以从公直前临桥而喻曰汝曹毋反反则以天下兵孥僇汝矣且汝必有所苦曰苦夜役耳夫强有力之家倚贵势之家以免而监司守令若弗闻也者公曰易耳奈何以汝一愤易汝族即下令除役众姑叩首退既退而行剽巨室竟夜火光亘天公夜草檄质明使一校驰喻之众裂其檄公大怒曰上命我诛乱卒今乃见乱民而靡耶召防击将军徐景星使呼二营之长入而慰勉之曰乱民之恶极矣虽然非尔曹比易剪也何不自以为功赎曩罪乎咸踊跃听命公又呼黠卒之首倡乱者马文英刘廷用曰闻汝二人前自防请死壮士也汝死法胡不死义且必不死二人亦踊跃听命公乃约束二营壮士使景星帅而讨乱民凡四战大败之生获百五十人至辕门而丁佐卿与焉公择其豪得五十人皆斩首枭辕门余悉下狱其从乱者咸惕伏或鸟兽散去杭人若更生公具疏以闻且谓迩来有司奉行太过裁削太甚徒务虚名不究实祸以至逺近离心乗机窃发始而兵变既而民变诚见人心不固戎首易生若非仰借明威申饬法度其接踵挟持不知所终盖阴以风喻江陵公也江陵虽忮而为之少寛言于上优诏褒答以公奋身犯难定变俄顷纪纲大振忠绩卓异赐飞鱼服金二镒文绮四表里是歳以追録宣府功又以考三载绩后先录一子补胄子公私念兵且戢矣寛之则废法急之则生变乃阳好谓二倡乱者马文英刘廷用曰罪可赎矣予之冠带二人意自得洋洋羣卒间且有所侵侮羣卒大怨恨谓若倡我以乱自为功得官而使我曹尚惴惴也公度是二渠者与众心左无能为矣乃与兵使者顾君养谦谋俾发诸营之卒哨于海而密以名属徐将军下令防之至军门并文英廷用数而斩之余皆赦弗治仍呼平乱者二营卒语之曰吾非不得若主名以昔有微勚耳且吾不欲食言羣卒咸股弁唯唯既而曰吾曹始能食寝矣公复具疏闻时江陵前死而代执政者以公功请上大悦拜都察院右佥都御史兼兵部左侍郎俾还部理左侍郎事当是时余里居颇悉其事为志之且谓诛乱民利用速诛乱卒利用缓不佞窃或知之速而能当缓而能密则非所与知也刘子闻之亦曰子房之筹与赵文子条侯之胆少年时所自许何若左券也公既得代道拜兵部尚书协理京营戎政寻又改兼右副都御史总督蓟辽三镇兼理粮饷公之在浙也盖不独两定大变而已所规画十议革保甲间架差税不便者皆奏而行之浙人至今奉以为絜令而相与讴思公不忘有生祀者公既至蓟门申约束搜卒乘信赏必罚大将偏禆以下凛若负霜雪又似得春阳而向之也时辽左与大敌土蛮近而开原故属徼外其土蛮之黠者与敌通数导之入边辽左之大帅李成梁者素负勇略麾下有强兵公虚心寄之以备土蛮为急成梁率精骑捣其营斩其魁及偏禆四十五级甲首一千五百六十三级卤马一千七十三疋驼羊弓甲称是防闻告郊庙献俘称贺加公太子少保录一子锦衣百户世袭予诰命金币土蛮三万骑入冦宁逺伯拒之大有斩获赐蟒锦衣金三镒文绮四百户之应袭者为副千户公戒宁逺伯敌不得志出必更入善防之宁逺伯设伏以待而身自捣其营获帅长十三级余众八百三十七级优诏进太子太保百户之进为千户者得世袭当是时山海关外之部落曰董狐狸部曲颇众而桀黠多诈贪功者以辽兵之彊也谓蓟兵夹而攻之若振稿耳公独谓边衅不可开藩篱不可彻得无行而他所陈备边诸防俱报可公当敌出入要害督工筑之为墩者百七十七为墙者六万五千七百尺营舍千八百楹防然金汤矣兵部尚书缺廷推公上迟徊久之乃决入理部事当廷试充读巻官歳决重辟当廷审秉笔者为吏部而上忽以属公盖重公也公为人坦心大度而性又爱客有以秇文至者无不延纳客气益发舒忽自诡能得公意有所关説公虽不之许亦不问而中贵人骄故以兵部为外藏公多执不之应以是怨公台谏乘而有龁公者頼上知之然公以盛满自抑恒曰功成名遂身退天之道也吾家子房非师哉三上书乞骸骨辞益恳始得俞旨归而买田巴岳天宫为靖庐延道士与共居又谒潼川州云台观帝像曰先太夫人意也为文纪其胜飘飘然有遗世志云将尽刻其诗文集走书金陵谓王子为我悉序之前是已叙公诗及奏议矣书至金陵之日而公卒于乎明兴以来称文武才者独王文成杨文襄王肃敏而已肃敏小孙于武而文襄疎于文非公比也公之就大矣不当以一雕虫之技与不佞还往之私溷公志然公之精神实注焉寻曹子桓所云云可以已哉公集若干巻行于世配一品夫人向氏有妇徳佐公至贵老丈夫子五锦衣指挥佥事叔琦娶冷恭人郷贡士叔佩娶舒中军都督府都事叔玺娶髙女一曰蒲适髙元之向夫人出也国子生叔珂娶髙恩生叔环娶杨侧室赵氏出也女一曰浔火氏出也适髙任之诸孙男八人女七人元孙宜孙保同孙女曰蕙曰夀曰芳及未名者叔琦出也女曰变者叔佩出也贻孙振孙明孙女曰云曰葵叔玺出也兰孙女曰叔叔珂出也所婚字多名家
　　铭曰惟滑其邑三辅西偏公时为令晢而少年刼盗之雄篡挟金钱公色不动授防外援卒以身免刼首遂骈其帅上谷网徼猾冦彼不自意有所纵舍绥之以徳振之以武譬若骄稚系我掌股或朴或乳无敢龃龉其最艰者莫若钱唐乱卒虎伏民乃防张公曰驱之从吏仆僵乃乘轻舆示以周行彼阳伏从而更披猖大勇赫然呼此戎兵留者二营尔罪实轻歼彼狡徒雪尔版名戎兵懽呼公赐更生受律贾铳薄彼防狐若扫败叶累累就俘斩头穴胷流血为渠余党遁巡弭耳以逋悍卒犯帅胡可弗诛司之弥歳乃获首渠彼实不知益纵以骄防之辕门慴不敢嚣曲赦二营以全夙要迅廷一収白日昭昭公之心仪乃在子房及其作行实等汾阳单骑走敌我武孔张収僇绛人天威忽扬归从赤松始得敛藏猗公之武不取攻鬭猗公之勲不在甲胄仁心为勇毅以就造物私尔胡不竟究文士无用敢籍公彀资政大夫南京兵部尚书叅赞机务致仕应谷刘公墓志铭
　　余以嘉靖癸卯与刘公宪谦同举于郷公长于余六歳明年公独成进士又三年余亦继之补刑部郎时公郎户部久矣自是比庐而处觞奕倡和无间朝夕而久之公出守卫辉又久之各以职事胥会于济南予坐家难去国不相闻者十五年而公为左少宰代署太宰篆予起家观察湖广迁右辖于粤西入卿太仆皆公所上启事也余不才不能歩武公一抚郧而报不称罢归里需次而公连正八座未老乞身以归荐绅先生日望公之复出而公不之应顾时时惜余之偃蹇余亦不之应也公面紫而眉目疎秀风骨棱棱饮噉如壮时对客谈笑达旦不倦台使廉公贤尉荐娄上而会所后胄子某为恶少年搆系狱狱甚急公颇往来吴中居间渐黧瘦若腊愀然谓予即吾子固听之吾兄弟共此子也如何公别之未防而讣至矣公卒之日犹能对客奕如恒时居月余其配某夫人又卒亲友为之调棺敛而所后子犹在系念公已死狱无解时脱身亡去公之姻谕徳吴公中行辈代襄之天子后闻其事命有司治葬赐祭而公就窆久矣居三载郷进士吴君防谦鸿胪薛君迎感公之夙知奉考功郎汤君聘尹之传来请铭呜呼公名臣也所莅垂二十政皆树声绩其居郷推以为厚徳长者而天之报之若此且其卒时值家难而故人多在高位有气力顾不能出身为公于赠官易名之典咸缺焉所借以不泯泯身后者死后责也余又安能辞公讳光济宪谦其字世为常之江阴人祖某父某皆以公贵赠如某官公生而卓颖善诵十五年工属文辞气沛发川盈鹄翔无所不畅二十四举于郷明年成进士与同年瞿丈懿公景淳相游处瞿公推公公辅器也座主华学士先生亦云二生所不能甲乙用刘生广矣寻谒选得户部某司主事出理临清仓以公平见咏思入理漕务出纳精审诸曹郎心服之迁某司员外郎庚戌八月大敌阑入塞薄都城时援兵至者独云中最先议遣郎一人蓐食饷之而云中军为敌隔声问不时通伤死棘道他曹郎闻当遣面灰死无人色公奋曰生不食县官耶即帕首韎韐裲裆挟疲卒数十骑以饷徃卒从者咸惴恐欲毋前而公防劒诮督之竟达命云中军咸抟颊呼万歳而公既辞军复迫于敌间驰至通州先大司马公方按通昼夜睥睨间识公缒之上相贺更生先公慷慨谓公不幸城破吾必死之死固吾事也公归报命时扺家家人大惊喜出望外盖公之出不以语家既出而传报杂沓业且以虀粉矣公间谓余尊君信忠臣也视死若归自是朝论多才公迁山西司郎中益精于职已而有卫辉之命卫辉剧而冲属歳侵流亡相属公首请赈请蠲于台得报可而犹不给乃贬损禄奉节缩他费以益之寛刑省讼禁吏胥毋得下郷豪右杜门自守于是单赤苏矣流亡亦渐归郡以大治而公丁母忧归服除补山东之济南济南省会前守日枝梧不堪其细公从容应之吏民畏怀寻复丁太父忧公即日徒步出关城送者俱不及仅一舍而报擢陞爲按察副使服除补浙江时岛冦虽小敛而一切犹用军兴法独公为之事济而民不扰久之进江西右叅政分守南贑时大旱民有种蓝者二千余壅水流自溉下流之农亦千余人羣争之不胜而伤抚臣谕令止不听遂上草具其状诏发兵掩捕兵发有日矣公恻然曰民自竞水利耳吾不忍其屠僇也乃先期亲往喻之其人初犹露刃自卫见公轻行乃来谒公曰大兵至若泰山压卵立糜矣吾欲生汝曹故来抚耳咸抟颡哭请命公尽释之挟其二渠魁谒台杖之数十兵得无发是二千人者俱祝于天谓刘公吾父也实再生我公以治理流闻迁按察使于山东右伯于浙江饬肃清恬各当于理寻为左伯于福建以严以毖郡邑当上赋者库藏官吏毋所干预仍戒不得时刻稽故一切洗手奉牍以大计入朝道迁太仆卿未扺都门进都察院右副都御史抚江西驰传之任至则延见吏民问所便苦与藩臬守令计而行之江西山谷之民不便邑徭公苐使与赋并徴官収其直而听其应募者贵贱咸计亩出直不至羯羠着为絜令又督有司置常平仓以备出纳属歳侵公戒郡邑设法大赈之而躬按行其后有所惩奬吏不敢为虚文而民食其实暇则分部考校诸生艺文彬彬向风矣召为南京户部右侍郎吏民遮道泣送不絶肖公像祠于青云公署而祝之未及上改北明年遂改吏部右侍郎寻迁左侍郎时杨襄毅公愽为尚书虚心寄公公亦不惮倾吐杨公大倾服语所知刘公外和而内介识精而度逺冲夷坦平万斛之舟新淬之镜吾所不及也会杨公以疾归而代者张公瀚未至公署部事慨然以登进贤哲为己任典选公平考覈精审他诸干请一切谢絶诸曹郎皆得伸所守然不自峻崕防退食之暇往往召诸戚执饮谑如居平独不及私亦无敢以私进者一日忽慨然曰可以止矣三上章乞骸骨江陵公居正时当国使人语公得无有所不足耶非老非疾何以名去公谢曰疾自知之且人各有志耳竟不得请苐迁公南京工部尚书公治装不六日即行于江陵公朝堂一再见而已江陵公意衔之然以朝议借借谓公迁为左不自得乃稍转公吏部仍南京百僚肃然六卿中有私燕而守备中贵人为上客不至迟之再三乃至主人迎谓明公不来诸生无敢即席公怒曰天子六卿而贬称诸生于中贵人前可乎即拂衣出无何公改兵部叅赞机务中贵人逆相谓曰此偘偘不易犯者公平心其间久之咸叹服乃以次饬江防修雉堞搜卒补乗缮甲除器军容为之一新僚属吏士靡不安公而公以去家近且故都风物足游目意亦安之而江陵公以父丧风天子为夺情北部院大臣已上疏请留矣南中援其事拟继上公当首署名不可曰诸公以夺情是耶否耶天子留相国以恩我曹当持之以礼于是太宰欣然握笔曰我故当首佥都御史王篆密闻之江陵公太宰入为大宗伯而公中曽御史白简矣公既归絶口不复絓时事缉堂居之曰大雅好客客恒满坐公既能诗而又善正行诸体得一薄蹏及葵箑书以为荣扬扢今古酒徳温然人咸以王会稽白香山目之盖未防而嗣子之祸作矣公生于正徳庚辰卒以万厯甲申春秋六十有四某即嗣子也娶于某生子某息女一归吴某即谕徳公子也余故知公详于汤考功既论次其行而叹曰呜呼临事不避难卒以报成可不谓忠乎军兴不贪功卒以众免可不谓仁乎秉铨惟一不以势挠可不谓公乎权相败纪持论毋殉可不谓正乎凡此皆名之所由立也夀与有后之徴也夫夀既不甚永而又剪其后亦酷矣微余文又何以不朽此名也
　　铭曰为徳则丰位差偶夀稍不盈剪厥后请铭者某铭者某不于嗣人于公友天乎天乎曷可究
　　罗山汪次公防继配杜孺人合葬志铭
　　汪次公之捐馆也以己卯之十月朔有丈夫子三而中子道会继配杜孺人出也前是杜之先次公地下也则庚申之八月而是时犹子伯玉守襄阳为辞以哭杜其纪述淑行甚悉若状然而至次公则伯玉以左司马忧居衔恤而状之矣然犹未成葬也道会之言曰吾晜弟以壤地之不宁宇而牵率至今日何论志铭虽然孤非敢一日忘之难之也难之者必得吉壤迩于世父封司马公而始敢问葬必文足以当伯氏状者而始敢问志铭既久之得壤矣在阳坞近封公矣已而曰吾得志铭矣其吴之琅琊王长公乃斋而谒我布币具司马之状若辞而附以所缀遗事余却币而受状与辞及所缀汪之先世越国公才千年族指以数十百万计至次公之王父曰赠司马公某始以开美重于郷其配吴淑人颇难子四十乃置贰黄已祠高禖而騐以甲子之正月吴举封公而二月黄举次公于是卧同乳负同襁出入同襟裾受业同席髫而赠公名之曰良植既冠而字之曰文林最后乃自署曰罗山人亦称汪罗山或汪次公云赠公之盬盐武林也实挟次公以从次公防防斋栗且有心赠公晩而息贾听封公及次公也次公稍得发舒然不能忘少年游为黏履挟瑟蹴踘之戏雅倾其少年进从酒人豪饮遂倾诸酒人久之修其业见推为盐防祭酒而是时榷盐御史得盐引之失实者置之法戍矣因尽欲捕诸失实人咸大惴恐欲鸟兽散次公笑曰毋以为也独身走京师遨游诸公卿间毋不折节愿交次公次公徐露其事俾宛转居间以解得弗竟次公归而羣贾置酒率百金为夀次公笑曰吾自为我耳而自而幸何谢为却之次公智而有胆勇尝操百金装江中流而遇盗舟人皆亡匿有投水者次公曰盗亦人耳何至自先死袖装金授之且亹亹陈义微有所风劝羣盗有欲击次公者其魁止之此人长者勿击既去而复来出一金仆姑相授曰遇他警以此示之凡再免舟人乃服次公次公伉直不能面藏人过而嗜义若渴其急人甚于已里有竞者得次公片言立解尝欲平两怨家鬭其人各恃其物力既许而中悔之次公语两家徒众曰怨不可遂也遂怨不祥不祥将及尔曹众颇悟有避去者卒之两怨之祸成各以家败于是人人益归心次公当次公与封公之诞歳而从弟某亦生封公以贵某以冨而次公絮冒褐寛博傲睨其间纵饮抗论亡所孙三人者髪宣而魁形出入鴈行靡敢有轩轾间司次公之门其辙迹颇多于二公矣次公初娶曰吴早卒无子继娶即杜孺人而媵陆次公与杜孺人燕婉之好甚笃而陆已先举一子曰道坦矣而杜孺人始举道会陆后举一子曰道贞杜孺人最婉嫕多才艺工书笔女红他握算会计纤啬内外不习而解每出多留后用是次公得自寛于游最后以念次公又以道会多病忧之得疾次公归乃太息曰始吾论事于外而失吾内助吾非人哉乃不复游而视杜孺人汤药然竟鲜起色已次公亦大病杜孺人从病中忧之甚遂増剧竟卒而次公愈矣次公哭杜而哀然不能无中馈虞始复娶庄后亦有子曰道耆次公之重于郷不以位意亦弁髦之及左司马之显贵不能无动乃使道坦从学无成继使道会从学成而补诸生试于应天不利为补太学上舍怏怏不怿曰此非天耶其以杜孺人病而废贾也籍而授舍家儿耗之十二转属洪氏壻耗如之他属里人耗十之三谓本冨易保也始谋拓南亩若干然亩贵歳入不能当出而又与酒客共之矣少子道耆十五而为其妇方归而待年未面也道耆死雉经以殉次公伤之为置后有司其其事得旌长女之归吴者俱前死仲女之归洪者少而嫠荼苦终其身以故次公虽寛襟豁落与伯季及左司马觞而快然不能不时慨然曰吾殇子女多矣独不忍于洪之嫠方之殉柰何凡以女徳显者非其家福也次公夀七十有六而杜孺人仅五十四其子孙男女婚嫁之详具于左王子曰古所称磊落大丈夫者其汪次公哉必冨而后仁义附则次公当泯泯不振矣百里诵义千里诵声居然封公颉颃也道会即未达其文辞著称与从兄仲淹埓而承左司马下风家之内外二女矢节为闺阃师美哉汪次公者太史氏之货殖可无传也
　　铭曰连翩而来差池而逝是维公之为弟其晩也合其蚤也离是维孺人之为妃欝而乔者两相望也谷而穴者偕厥藏也





　　弇州续稿巻一百二十三
　　钦定四库全书
　　弇州续稿巻一百二十四
　　明　王世贞　撰
　　文部
　　墓志铭
　　汪处士希墓志铭
　　余于故人昆山俞仲蔚谊最深而仲蔚独与休宁程善定善仲蔚死善定为之防其孤梓行其遗集余甚髙之会善定死以乃子起家请铭其墓当是时善定所父事者里人汪希故偕善定之父汝义贾昆山而工为歌诗亦縁以交仲蔚而及吴之周公瑕诸吴人能诗者多与之游所饯赠满巻己丑冬起家谒余于金陵邸为希之子一山介绍而请铭其墓则希以甲申冬死矣盖一山久已挟吴进士尧臣之状欲得世之能言者以不朽其父而始知有余顾余所知者仲蔚次善定而已乃又縁以及希耶希讳振芳汪故越国公之裔有徙居汊川里者大父孝子某至希而益有闻希居之左有泉洌而旨饮而甘之因自号左泉少时受毛诗里傅能属文试有司輙占髙等至台试而輙报罢以是弃去挟其赀贾湖海间纵观名山之胜入游都下曰吾观以宫阙陵园为归以贤士大夫为鹄闻驸马都尉京山崔侯好客而文蹐门曰江南布衣汪某请见崔侯延之入与语合置上坐已稍露其诗侯大叹服曰君非恒人也凢栢梁倡和竹宫祠厘应制之作皆以属希既得意忽念其父母长揖别去省侍者久之始来昆山贾既成乃返汊川里复奉其父母为搆服彩楼颇极轻暖肥甘之奉乃其自御大布蔬茹而已父母殁丧之类皆以礼辅情而行地在岐山建树徳堂崇焕甲于居第曰吾不忍有俭于逝者晩节业益饶乃买山二瀛间筑室以栖种松可数里栗亦数千树曰此吾素封也与其从兄仲嘉弟希成文酒优游甚适客以诗进者无所不延纳既用是自寛于老且有名吉水曽子建江夏丁元父前后为令礼致之郷饮希谢不往因援诏例予之冠带旌其门曰清时逸老希竟以乐死得夀七十四凢云娶而皆程然无子侧室羊乃举一山为太学生有孙男四大聘大节大贵大吕孙女三希为人温恭爽朗善筹防有先事之识程汝义死而其防之也不下善定之防仲蔚也
　　铭曰不颛治生而间治诗谊亦称之生不时显死而见知其又何悲
　　蔡孝廉琳泉墓志铭
　　余以万厯壬申九月偕太常弟游太湖之西洞庭至销夏湾而主于蒋太学所隣人蔡翁者年九十三矣而尚能食酒噉肉步履不衰其子孝廉伯玉从傍捧扶老侍立唯谨必蔡翁命而后敢坐蔡翁时时诧余老人甚乐无我隃者徐过其家则数椽萧然丙舍一榻仅蔡翁之衾褥而已徴其所以乐状则孝廉授里中诸生经稍遇鲜腴必乞归以奉蔡翁故孝廉之羮有不糁而蔡翁口无枯向夕必以醇酒奉翁而身侍枕席榻前稍有疴痒则孝廉之指已属体矣是故蔡翁忘其贫而诧所飨即素封家不过也余兄弟登缥缈峰蔡翁命孝廉从指示七十二峯谈説徃迹如指掌归而言之张中丞予蔡翁冠带榜其门以旌之至明年而蔡翁无疾卒孝廉时已逾耳顺矣号踊无度至毁瘠骨立尽出其脩脯资躬负土杂佣作而始成葬久之太常弟以叅议守南康为其第三儿士駪择师不得而余益知孝廉博学有行谊其教授称明师损束帛聘之为传致南康官舍太常书来谓儿师不足当蔡先生先生吾益友也第四儿騋业亦受劝学篇矣后还里余继聘之塾中为孙瑞廷师大较孝廉于孺子不废鞭抶然其察饥饱时寒燠即乳媪不过也与上下今古扢扬风雅有味乎言之至所雌黄短长不涊齿舌间与之处未浃日而信其为长者孝廉长身白晳秀眉目美须飘然步履轻趫食饮甚甘当戊子之元日孝廉过余余指谓儿子辈是夫骨耸而神王夀当逺过若翁然不十日而报病又三日而报卒矣吊之其子祖芬累然苫次也徴其槖枵然不能治官禭余与太常倡两家子弟之受书者赙而敛之俾归于洞庭之先茔逾年而祖芬手治状累千言来请铭孝廉者伯玉其讳孟坚其字琳泉其别号河南之陈留其先世至宋而有秘书丞源者扈髙宗而南死临安涌金门外长子维翰卜地而得吴之西洞庭徙家焉果数百年不被兵其齿益繁聚而居之曰西蔡里至翰林公羽而以文章显与文待诏齐名孝廉之父即所谓蔡翁者讳某其从父弟也少亦尝学问能诗贾游襄阳乐于大隄之上颇挫其槖归而教授里中厪厪自给不能资孝廉学母徐意怜孝廉能课之读书既稍长闭一室中俾尽读诗易书春秋礼经畧晓大义十六七始出从故徐辚先生游徐先生贤豪人也意不可一世士顾独竒孝廉以为能绍明其业孝廉亦尝从有司诸生试不利弃去之因博综羣书既名成而云间张超氏聘之校阅古今秇文甚相洽也其宦钱塘而以御史檄编唐诗分类亦孝廉佐之他若顾汝脩兄弟之印薮何元朗之语林冯汝言之诗纪俱孝廉与有力焉而逡巡辞避不欲厠名其间故无能知者若其所受书弟子则防满洞庭矣于吴善彭孔嘉黄淳父刘子威张幼于当余之晤孝廉父子时前郡太守蔡君邑令魏君以书币聘焉且旌其门曰孝子而御史温君亦尝下书旌励之孝廉絶不言而余亦无由知其事苐以臆得之尔君终始不离退让如此状复言其耿介质直务脩敦睦之行贫而择取于男女弟有所周防敦气谊重然诺而余据其所重者称之不能尽纪也始娶于汤有妇徳能佐其家秉以寛孝廉仅三十五而死自是有所置皆不能当意而所任仰頫事育皆身任之竟刺促至死语有之伤哉贫也孝廉有一子即祖芬能读孝廉书其博过之而不善治生娶妇某有三子二女
　　铭曰三世以经术师于人其学世益博而世益以贫孝廉死而独有闻噫岂直以余文
　　张元配王孺人墓志铭
　　王孺人者吾族兄东昌倅罗溪先生之仲女也母曰刘氏王于江左为甲族有家范而孺人又能禀承之以婉嫕端详称十七而归张君应文张君者故福建按察副使公情之伯子也按察公兄弟起家进士俱为大官然无改于素而张君为郡诸生不能问家人产按察公见孺人而喜曰儿得助矣孺人果能朝夕强自力以敬恭事舅姑以慎接夫子以严御臧获张氏之政故嘻嘻自孺人以严整齐之而始知有法然亦不纯任法问体得其情有所操纵徃徃移畏而感业亦稍裕按察公之宦金陵孺人实偕夫子以从进而防防共妇职也退未尝不治于室女红秩然矣张君娄试不利厌去为古文辞又好谈葱岭苦县之学而最后秇兰鞠斥置书籍孺人皆有以成之又能相其夫备二尊人丧之礼咸可纪也孺人有二子长曰厚徳未冠举郷荐今尚滞公车而能不废记胜之书以裕孺人然孺人终始絣防洸也厚徳跪请曰得非有所不给耶胡自苦乃尔孺人笑曰若未遽文伯我何敢慕敬姜为之不辍已而感脾疾卒年仅五十有六始孺人之为严也即张君意亦微难之既孺人殁而君意其严之不再也曰微吾妻谁与济吾寛诸臧获亦相向嗟泣曰已矣畴与我别勤惰也厚徳与诸弟衔戚而俟余归乃奉张君之状来稽颡请曰敢徼外王父之灵以蕲不朽母余悯而许之孺人之侍张君有二丈夫子长即厚徳娶于章次重徳娶沈复为张君置贰有二子谦徳聘郭慎徳聘徐女三一字文从简余未字诸孙男八人二为厚徳出六为重徳出女十人为厚徳重徳者各五在邑五保姑邈字玕先垄之昭位铭曰女于王而归于张其唯二氏之良
　　李配施孺人墓志铭
　　余以万歴元年宦游楚与左方伯青阳施公尧臣善公时时及家人言称有贤女能得老人意而无何各以迁别去余解郧镇中丞节里居而施公后为京兆尹得请致其事归旷然不闻问然心恒念之今年九月有苴杖而谒余司冦署中者诸生李本固奉其父贡士之状而为其母孺人请志铭余怪其无从也姑读之则施公女所谓贤而能得其意者也孺人小字漪兰母曰某夫人施为邑令族多显者而李族尤贵有硕儒曰简斋公某从王湛二先生游以理学称东南公之子曰同守公某自为诸生时雅已善施公闻公有长女贤为其子即贡士君委禽焉时贡士君少而补博士弟子有俊声故施公乐归之孺人之归李也其姑故江司徒女弟端严有阃则一见孺人輙心喜谓贡士君吾得妇矣必亨而家孺人果能自力共谨调辞色丰甘竁而荐之而尤以婉顺先贡士指贡士君不好靡则身衣大布襌纚骨筓不好问纎琐则米盐酱醢出入之类皆力任之不以烦其顾独颇好客则中厨饬酒馔不待声而应时时好读则以勤寛之不以妨其读其他又能长虑深算于白圭计然之防彷佛闇合业日以裕诸妯娌退相羡曰姑言故验贡君连困剧疾孺人曲局其髪垢容而侍汤药率以君起君有所嬖媵侍必隂厚之其所怒必委曲谕解之盖三十年之间阃以内防防如也而里俗妬至毁贡士君为好少而孺人以少进若蛊者其语不可闻君不能无色动孺人自如也于是京兆公贵矣孺人不见贵色于夫家其待他姻戚尤能折节下之施报从厚贡士君之先若户部君显而不遑治室与先祠孺人又佐君拮据以第完美会孺人属疾且卒谓其子女曰吾今而后脱苦海矣盖自伤为善之劳也已而曰死者何所恨恨不得终养吾老姑及吾父母耳贡士君之痛之而为之状累千余言里之忌者转而惜之故宜也孺人卒以万厯己丑距其生嘉靖丙申得年五十有四举二子长即本固娶某次本立娶某女五适施天杰太学生施鸣庭姜惟徳章守藩余尚待字孙男二长向荣次向髙孙女一在襁褓墓在某地弇山人曰甚哉余之易于文也虽然以京兆公之善而及其女以京兆公之一言而信其女之贤于厚道不为悖也
　　铭曰妇徳备而不专名所履顺而母终荣噫嘻乃其恒耶胡以不亡有余此铭
　　王母顾太安人墓志铭
　　余以考三品绩道转司冦而宗人子敬为廷尉丞对秉大狱爰书居第又相对甚洽也寻廷尉亦以考绩别余而怅然已而然曰不孝之背我太安人也在戊寅之十月今且十一年矣以嵗时之无良至今犹滞浅土迩始得吉将启先君之兆而合焉吾子幸赐之一言以志其幽死且不朽余故习太安人之贤于阃闼少双也廷尉与其弟郡丞之孝廉也则安敢辞太安人顾氏曽祖故赠少保太子太传礼部尚书武英殿太学士恂祖故封山西道监察御史宜之父故马湖知府潜马湖公尝读中秘书视畿甸学失权臣指自免去郡天下髙之娶龚恭人而首举太安人恭人时仅一女爱之所以教戒甚切至择婿得故太学生王君可大归焉王君故云南右方伯公秩子也少有异才当方伯公之被谗且叵测君上书露寃状防事前白乃已李献吉吴献臣读其文称快曰非凢儿也太安人既归君而事姑沈孺人蒸蒸孝谨御下不示喜愠沈孺人每谓吾儿诚嘉如性小卞何得吾妇而调矣因谢太安人安得有子妇若汝为我代酬汝劳太学君尝感疫甚属太安人方姙身不顾躬为掖持卧起侍汤药以起君而身感羸病委顿者十余年然不以病故而废体君好客客即深夜至呼酒炙急应之不使耻也太安人既病而梦人以白防授之曰戴此则病愈亦不知所谓太学君方应顺天试骤得疾卒时廷尉甫十歳而郡丞犹在娠太安人闻之而痛可知也一子三女皆恃太安人而衣食太安人日夜泣抚诸孤衔戚治丧事盖成服而病果愈举郡丞亦无他太安人念廷尉稍长督课之读少倦从羣儿戏即抶之曰汝当含荼而读何乐乃从羣儿嬉乎于是马湖公老矣太安人家事事从取质又使廷尉以所业旦夕请益不五年而公亦捐馆太安人乃哭曰真穷矣公有二子伯故右方伯梦圭出仕而仲贡士梦川以经术显名学中太安人复督廷尉俾从之游学渐以成太安人顾寛之不使预家秉时郡丞亦渐长廷尉请曰弟胜外塾矣已又曰弟胜属文矣母胡弗急也太安人曰向者汝初长独吾在今次儿长有汝在胡以溷我为于是廷尉始抗顔课责郡丞丞悚然师之而太安人阴使人微其出入母离廷尉其学亦渐成相次补博士弟子久之为嘉靖己酉廷尉举郷荐太安人迎相劳曰胡晩乎恨若父不及耳虽然吾可以借手地下矣又十二载郡丞亦郷荐而至乙丑廷尉登进士太安人贻书诲之大约如郷荐时语既除建宁司理欲奉太安人徃不许曰吾不任舆虽然日徤匕箸毋苦也若姑精心三尺以养吾志比廷尉以司理最入为南京刑部主事太安人复不许偕徃曰若三尺之益厪而吾徤匕箸犹故也比移北曹廷尉恋恋不忍舍然念且考六品满当得赠太学君而封太安人即北之无何日赴吏部考而传太安人病齿妨食时郡丞虽在侍而出后其伯父廷尉以是得请终养俞防与封典并下驰归太安人疾已平矣迎谓廷尉汝以我故归然官贫何以养我即我夀考亡恙不坐益汝老耶廷尉顿首曰儿自分贫且老愿以身长奉母盖朝夕依依膝下者又七年而后考终得夀八十有九太安人居恒端详敬谨其家始泰而中否末复稍泰然始终一节亡所改长女之适周镒者殉夫死太安人始哭之恸或谓死者得其所矣何恸为太安人曰善吾弗之及遂辍哭其慷慨有丈夫气如此二子廷尉名执礼尝厯仪部郎尚玺光禄卿丞至今官郡丞名执法即出后者用顺徳倅髙第还丞建宁郡不肯上执礼娶盛封安人执法娶周赠安人二妇皆先卒女三长即适周镒者见旌曰贞烈次适朱应会陈第侧室女适张杰孙男六协庚选贡生娶张氏继马氏协康太学生娶俞氏协嘉县学生娶魏氏某某俱幼孙女三人长适周始然郡学生次适许椿龄太学生次适严君聘次幼协康协嘉执礼出余子女皆执法出曽孙男九人景尊聘张景旦聘顾景阳聘张景祥聘孙景览聘周景益聘朱余未聘曽孙女九人许聘陈世芳朱公作顾蔼李先畴诸元均余幼盖廷尉之状云尔余节而志之而又铭之
　　铭曰妇而以节终也以启女之烈也天所合也母而以慈始也以启子之孝也天所报也辞夫子者垂五十年而后成会其貌悴矣心不异也殁十有一年而始安冥非故形矣气犹生也
　　李君元配张孺人墓志铭
　　歳在戊子郷进士仪真李子柷以书数千言自通且出其诗诗工甚云欲访余金陵以母丧未能也明年余归真吊焉而李子追送逾广陵而别余寻归故里李子来出其所草行状再稽颡而请曰念无能释余痛将以母氏之地下累公既而复再拜曰家严君尚无恙也不胜伉俪之思亦借公文以释余悯而许之孺人张姓为城南旧族父缟娶于郁而艰子顾首举得孺人生而娟秀贞静父母絶爱异之择婿而得李子之父曰鹄者少颖有文遂许字焉两家相去不百武孺人居恒深闭奉女红中庭絶履綦迹父戏之得非以郎家近故自闭耶孺人敬对曰女道然耳儿安知外事父益异之既归李李之先世自沛用武功显有官至阃帅者镇真而卒遂家焉至李君而补博士弟子然其父与诸弟俱治贾来徃市声甚嚣李君以其妨于读也厌之孺人曰市而嚣恒也大人贫安能废贾为谋别筑室于萧寺傍谓李君第毋废读妾请竭朝夕之力以代君子职而是时李君之王母与父母俱无恙王母老而多恚难事孺人精心奉之鲑炙鲜脆不取备而取嗜王母安焉君父雅好施时时责孺人施而不问所自孺人倾槖以应之或谓曷不以匮告孺人谢曰吾不忍以机杼之余而伤慈舅意姑故善病孺人躬调汤药而进之旦夕吁天请代于是李君之学垂成而王母与父母相继捐馆舍孺人俱相君丧于礼然君必欲择吉壤而归之故弗克孺人居恒从臾君殆为子孙计耶夫以逝者而求庇生者非智以生者故而不即安逝者非仁乃从近壤之便者而兆域焉子姓渐繁硕矣李君以病目谢诸生而父与伯兄有遗责可千金俱从君偿孺人曰不可负也君虽未尝得而其人实尝失之乃鬻产以偿而所负于君父及伯兄者将八百金多匮不能应或谓当讼之官孺人曰彼非欲负我也坐匮故语有之毋我负人宁人负我李君慨然为之焚劵义声隆隆起矣而家益贫孺人晨操夕息絶甘分苦以佐君治生乃稍自给防举三子而长札与季即柷为诸生柷寻举郷荐君与孺人得寛然于家者垂二十年而为丁亥孺人已七十二矣属疾久之革召二子而命之谆谆皆义方也时仲杞已前死属其二孤孙于柷且曰吾不自意夀至此夫复何憾若等善事若父且慰之无伤老人心遂瞑柷盖称孺人足不及堂庑而内外之秉悉其综理目不知书而裁事决防徃徃中礼法冥与古合大小臧获指以百数咸廪廪受束约而庭絶叱詈声盐米琐细皆操其盈缩而不尚刻覈不喜诸子宴游而门有长者车乃更愉快乡之人曰信也三子即札杞柷有二女十三孙男四人女九人在某地铭曰李之先自武功今二世而始显于儒孺人为之妇为之母而相其子与夫噫岂不喆欤
　　但元配封孺人李墓志铭
  </div>
  <div class="pagination">
   <a href="弇州四部稿_page248.html">
    上一页
   </a>
   <span>
    ...
   </span>
   <a href="弇州四部稿_page244.html">
    244
   </a>
   <a href="弇州四部稿_page245.html">
    245
   </a>
   <a href="弇州四部稿_page246.html">
    246
   </a>
   <a href="弇州四部稿_page247.html">
    247
   </a>
   <a href="弇州四部稿_page248.html">
    248
   </a>
   <span class="current-page">
    249
   </span>
   <a href="弇州四部稿_page250.html">
    250
   </a>
   <a href="弇州四部稿_page251.html">
    251
   </a>
   <a href="弇州四部稿_page252.html">
    252
   </a>
   <a href="弇州四部稿_page253.html">
    253
   </a>
   <a href="弇州四部稿_page254.html">
    254
   </a>
   <span>
    ...
   </span>
   <a href="弇州四部稿_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
