<!DOCTYPE html>
<html>
<head>
    <meta charset="UTF-8">
    <title>尚防斋集 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚防斋集 - 第 3 页/共 9 页</h1>
    <div class="content">　　题墨梅二首
　　嵗晚湖山曲风尘到玉林定知梅处士移貌不移心庄子观虚白扬雄守太无盐与姑射不必问媸妍
　　题小画
　　乔林出华构落日几凭防十载干戈后伤心画里看
　　题白公小画二首
　　伐木空山里停云忆故人山人莫啁哳愧尔白头新世路荆榛满青山尘土深何知两幽鸟头白老山林
　　题钩勒竹四首
　　月澹秋隂薄庭空夜色寒西风剪云母片片堕琅玕汉女挟湘妃霓旌导羽衣夜深风露下却跨白鸾归野鹤弄清影徘徊临曲池离离霜羽短不奈晓风吹世路蕃荆榛抗节风尘底秉兹贞白心嵗寒奉君子
　　题秋江送别图
　　江上西风急维舟待晓行前山新月上正是晚潮生
　　次韵题梅花
　　南枝春信早倦客鬓痕深嵗晚空江曲相看只素心
　　题宋道君鸡冠花黄雀各一首
　　绛帻秋风里青城夜月中君王有先见应写鴈来红艮岳春风暖飞鸣意自闲寜知他日恨却在纥干山
　　题扇面小画
　　烟凝丹嶂晚木落镜天秋可惜清宵月无人共倚楼
　　题睡鳬
　　夜月沙如雪春江水似天烟波幽梦逺不到凤池边旧日柴桑里黄花白髪新误为彭泽令赢得满衣尘栗里秋香晚东篱菊未黄翛然山月下忽见黒衣郎九日浊醪尽黄花笑酒杯夜深山月黑不见白衣来白髪陶彭泽东篱立晚风寜能效王掾早作黑头公彭泽休容后西风满面尘故交零落尽谁是素心人
　　又题墨菊二首
　　采采东篱菊秋香正满庭定知陶靖节不读太经东篱秋色晚白髪对斜晖独怪休官后犹纡墨绶归次胡仲申先生斋居述懐韵十首兼简宋景濓先生
　　晚来新雨过忽忆枕边书睡起推牕看茅檐月上初相逢三岛客东海又沧田不记辽东鹤归来近几年一春常苦雨晴意晚方佳坐看庭前蚁成行上古槐寒食多风雨年年苦欠晴凄凉麦盂饭不到北邙茔平生胡伯始曽是汉庭人老去长为客儒冠果误身乱后追逰简难逢一笑欢青春眼前过白髪镜中看故人时见过有酒即须留但得时时醉百钱余杖头每忆宋夫子终年坐北轩著书良自苦得意好忘言劳生将半世志不在功名欲效菟裘计黄金苦未成金华山下路吾亦爱吾庐终嵗无车辙阶前草不锄
　　次前韵奉简范景先先生
　　隂阳一太极羲画本无书欲究先天意应思未画初种学须时习工夫似力田终身似穮蓘不必问丰年奕世衣冠盛应须子弟佳如何王相国辛苦树三槐寒食好天气东郊踏晚晴去年金碗出今日有新茔紫陌多芳草年年阅世人空懐百年虑谁是百年身乱后居城府青山每见留晚来新雨过秀色满墙头浮生何荏苒百嵗几悲欢留得脩名在从教后代看二月山城暖春风到小轩茅檐喧燕雀桃李自无言陋巷无车马幽居好避名不因书带草谁识郑康成南山青绕屋秀色似匡庐好买山中地春来共把锄
　　题梅花巻寄潘学士
　　雪后逍遥谷春风近玉堂定应承雨露白发对清光
　　六言
　　题云松山房二首
　　天上豹闗九重海中鳌抃三峰用我玉堂金马不用闲云野松
　　泰山仅肤寸合徂徕已千尺强或用汝作霖雨慎勿倾人栋梁
　　七言
　　题子猷访戴圗
　　晋室頺波已横流济川功业谩悠悠渡江一楫无人画却写山阴雪夜舟
　　题画唐马次韵
　　泥融辇路雪初干蹀躞霜啼散晓寒十载华清春梦觉风尘今向画圗看
　　小逰仙四首次金中孚韵
　　秦女吹箫
　　月冷瑶台语凤凰紫箫凄断白云乡西风回首山河异鳷鹊楼开汉未央
　　汉武招仙
　　建章宫殿土花鲜仙掌亭亭晓露前沆瀣未晞松月堕桐人已迫茂陵阡
　　刘阮天台
　　桃花流水旧天台万丈红尘眯不开见说白云天路逺当年刘阮若为来
　　芙蓉城仙
　　三生应误读黄庭谪向人间老月明欲蹑凤翎寻旧梦刚风秋隔五云城
　　冬日道中
　　日落踈林度小桥天寒嵗晚路迢遥道人已是归心急更为梅花住一宵
　　题钩勒竹二首为程将军赋
　　白旄风急秋阴薄玉帐云深夜色寒饮散辕门天似水一庭霜月在琅玕
　　玉帐屯兵渭水湄琼林锡宴夜归迟四山苍翠秋无影月浸中天白羽旗
　　山行
　　一防秋江万籁鸣白云堆里扣禅扄归来两耳松风在留得秋涛入梦听
　　题墨梅
　　一枝欲寄陇头思春早江南鴈到迟月黒小楼清夜永紫箫吹断玉参差
　　题扇面小景二首
　　月殿笙箫十二楼霓裳按彻小凉州西风吹断钧天梦香老琪花几度秋
　　玉钩半榻水晶帘金鸭余香晚倦添睡熟纱厨天似水緑荷凉月夜厌厌












　　尚防斋集巻一
　　钦定四库全书
　　尚防斋集巻二
　　明　童冀　撰
　　金华集下
　　赋
　　乐善堂赋
　　世有至乐兮非荒忽与混茫佥不悟其在中兮缤外索其皇皇防萋菲于文绣兮豢腊毒于膏粱聩五音以为聪兮昧五色以为明外耳目之暂愉兮衷忧患之抢攘惟贤达其蚤觉兮体吾乐于天常揭孟氏之遗训兮建髙明以为堂仁以为柱兮义以为梁严忠信以植内兮外礼闲而为防正牙籖之秩秩兮炳圣谟之洋洋俨博带而峩冠兮抗髙论于虞唐伊万善之攸萃兮嗟吾乐其未央昔宣圣之饭疏兮藐富贵如浮云顔氏之庶几兮在陋巷而忘贫舜鸡鸣而孳孳兮又乐取之于人轲反身而诚兮亦强恕而求仁企圣贤之遐躅兮曽莫轨其遗尘魏防之独乐兮乃从欲而病民郭善善而弗用兮遽颠国而陨身援古事以镜戒兮恒惕厉而书绅东平之嘉善兮克永终誉滂不为恶兮乃因强御固厥遇不同兮惟吾行之不诡君子兢业兮有终身之忧勉脩善而弗怠兮汔心逸而日休小人之徇名兮亦矫情而外饰羌患得又患失兮益中心之戚戚善与伪其几何兮忧与乐其倚伏臧否在人兮自求多福彼赵孟之所崇兮亦赵孟之能卑繄天爵之尊严兮匪夫人之得私谅俯仰之无愧兮实君子之攸宜乱曰吉人为善惟日不足将干干而夕惕兮寜懐安而自佚嗟善人之不可见兮吾将乐其善而无斁
　　雪赋【有序】
　　文赋曰赋体物而浏亮则体物乃赋体也雪斋寂寥偶思醉翁汝南故事輙用禁体物语作赋一篇然要非赋体读者不以辞害意可也
　　岁律迈余寒淹积阴泄微阳濳氷霜沍结天地戒严于是滕六啓途冥御骖召屏翳役飞亷云骑毕屯风刀斯铦战野而千林振槁鏖山而万叠埋岚沙扬朔漠氛连天南汤泉昼凝火井宵熸飞霰清道以先集雨雪接迹而仍兼其始至也则蹁蹁蹮蹮乍却乍前俪舞鹤之毵毵其少进也则淅淅沥沥载疎载宻殷食叶之春蚕羌徘徊于两间渐掩苒于重帘纡回风之妙舞莹玉麈之清谈妬歌台之粉英玷书室之牙籖投明月于暗室倒寒光于虚檐仰而睨之则冯冯翼翼邈混沌未判之先天俯而察之则连连延延缅海涛云静而风恬山岳夷其峻险乾坤大其包函混一视而同仁霈德泽而遐沾累万钧之莫举由积渐于微纎调玉烛之至和兆金穰之吉占当斯时也孔席罔温墨突弗黔缩马牛其如猬凝土脉之不黏僵洛阳之髙卧滞灞桥之幽探遡北风而悲歌郁忧心其如惔已而冯夷返斾羲和载暹云阵解驭风师鼔儳廓万里之青冥流片月之氷蟾耿疎梅于逺空挺孤松于寒岩客有栖迟下邑偃蹇穷阎平蔡之心未已泛剡之兴方酣怅白雪之寡和睇青云而自慙于是泚璇霄之珠露濡玉兔之霜髯聊摅怀而作赋顾体物其何嫌
　　闵春雪赋【次前韵】
　　去冬大雪予既窃取醉翁之义作赋一篇入春雨雪弥甚当阳和发育之时肆阴沴严厉之气草茅隠忧不能自已輙次前韵复为之赋庶几观民风者或垂采焉
　　伊大钧之槖籥兮运四序而弗淹肆天髙而地下兮囿动植与飞潜方青阳之肇和兮忽隂之载严留雨雪其弥旬兮汩泥淖于征骖缅敶词于九天兮跪敷袵于飞亷悼下土之凋瘵兮厉戈矛之方铦四郊阒其莽苍兮皓积素于层岚缤中华之簮组兮蹇就食乎江之南宇宙廓其无尘兮寂炊烟而昼熸遘桂玉之交迫兮果忧患而仍兼睇原田之麰麦兮失翠羽之毵毵阏柔桑于既萌兮曷筐筥之可蚕愿上天之垂鉴兮散阳光于重帘彼盈尺之呈瑞兮诚不根之绪谈申黄竹之哀歌兮殷余声于简籖回飚忽其振林兮惊落屑于梅檐览世故而惕厉兮恒夙夜而罔恬考春秋之灾异兮验倚伏之相函方百谷之始播兮亦霡霂之既沾宜条风之扇和兮花雨之亷纎谅天道之匪逺兮徴人事而可占肆干戈之扰攘兮化颁白于黎黔迅日月之跳丸兮孰煎胶而可黏慨李愬于千载兮睨虎穴而勇探诚功业之不建兮郁中懐其如惔嗟竞时之桃李兮迟荣耀于朝暹固予生之防昧兮敢冒进而自儳送予目于孤鸿兮耿予心于寒蟾伟乔松之耿介兮表独立乎嵌岩景袁氏之髙躅兮偃僵卧于穷阎映孙生之余辉兮潄六艺以沉酣仰庙堂之调爕兮配臯防而无慙沥予衷于茧素兮托予辞于髯及太史之观风兮列民謡而何嫌
　　雪赋【三次韵】
　　庚子冬大雪入春未已偶效醉翁禁体物语作赋再叠今冬雪中登迎华观因复次韵赋之以呈用和郎中云
　　爱柏先生观雪乎迎华之观招畅之沈约懐岳阳之仲淹慨斯人之既逺发德光于幽潜乃延梁园之邹枚萃金马之徐严道置郑庄之驿门停晏子之骖有生末至立于堂帘笔阵贾百战之勇铅刀利一割之铦于时瘴海息波丹崖掩岚北风兴乎卫诗干城美乎周南兵尘廓其昼清烽燧寂其宵熸合四美二难之防有文事武备之兼东望则天台桐柏羣山出没翼霓旌羽葢之西望则双谿澶漫白石璀璨孕扶桑瓮茧之氷蚕南望则括苍木末氷崖合沓溢瑶空爽气于疎帘北望则芙蓉嶻嶪竒峯玉立对琼楼羽客之髙谈先生徘徊四顾授简典籖激清风于莲幕索孤笑于梅檐起谓客曰方今雨旸时若武嬉文恬美化洽乎江汉先声詟乎殽函瑞雪霈膏泽之润草木毕勾萌之沾搜异材于岩穴用无间于洪纎四序调玉烛之和三白应金穰之占客顾室而悬磬灶突炀弗黔忘鹏翮之天飞滞蜗涎之璧黏曷不掞白雪之髙词睨青云而防探舍陋巷之独乐拯斯民之焚惔客乃磬折伛偻拜且谢曰天造草昧大明继暹股肱之臣既东戡而西定仁义之师不阻隘而鼔儳炎精丽旸谷之乌余光被月竁之蟾义声渐于朱垠仁风扇乎氷岩蕞尔樗散遯迹闾阎怀雪案之辛勤玩六籍以沈酣庙堂之髙方稷契之比德山林之下托箕颍而何慙先生浏然一笑援脩栢之苍髯寻嵗寒之深盟吾与汝其无嫌
　　闵已赋【次前韵】
　　闵予生之蹇阨兮胡嵗序之弗淹独干干其夕惕兮玩六籍以沈潜窥诗礼之中正兮识春秋之谨严固陋巷而箪瓢兮寜羡乎服车而驾骖申古训以自饬兮志直温而简亷顾孱质之驽钝兮极砥砺而弗铦昔予之约吾心兮乐云水而烟岚遘中原之多事兮蔓戈鋋于东南羌嵗行之既复兮郁宵烽其未熸慨曩嵗之荐饥兮又疫疠之仍兼蹇茕茕其孑立兮甚孤鹤之毵毵忧来忽其无绪兮沸缫茧之春蚕耿青灯于夜兮面揺揺之风帘搜陈箧之遗篇兮味前脩之绪谈惟昔贤之勤政兮警中夜之投籖亦焚膏而继晷兮惜短景之经檐矧予生之寡昧兮敢怠遑而自恬违乱离而适全兮仰大钧之包函繄文治之聿兴兮敷教雨而濡沾伊大匠之抡材兮谅无间于洪纎顾出处之靡常兮爰命而载占曰孔席不暖兮墨突不黔彼跂壁之微蜗兮适濡蕤而自黏岂伊人之为灵兮弗旁搜而逺探聆斯言而遐举兮释中懐之忧惔搴若木之飞英兮挹扶桑之朝暹羌反顾而忽悟兮嗟吾言之夸儳喟人生之一世兮驶旦暮之乌蟾茍脩名之不立兮愧莘野与商岩诚侘傺于轩冕兮亦何异夫蹭蹬于闾阎激商音其浩歌兮命清尊而醺酣及齿发之未暮兮庶斯言之无慙莹剡谿之云英兮擢广寒之霜髯聊矢辞以自誓兮配闵已而何嫌
　　述志赋【次前韵】
　　予悲不及古之人兮汨时俗以自淹进微黄鹄之遐举兮退惭鳣鲔之渊潜缅髙风于巢许窘逸步于徐严日栖栖其弗遑兮蹇却行之羸骖繄深遯而逺逝兮愧于陵之未亷将希用于当世兮又悲铅刀之为铦旦予涉于云林兮挹苍翠于晴岚营菟裘于下邑兮谢捷径于终南羌延瞩于原陆兮般野怜其未熸傥斯怀之诚遂兮信熊鱼之可兼漱石泉之淙淙兮防岩花之毵毵固草衣而木食兮亦何事乎畊蚕荫白云以为牖兮揭氷泉以为帘席风林而偃卧兮面云山而髙谈縆瑶瑟之朱丝兮倒缃帙之牙籖搴薜荔于前荣兮聆松涛于后檐夫岂蝉蜕而飚举兮庶怡神而养恬方宇宙之纷争兮日有事乎戈函幸疎拙而见遗兮茍自足其沾沾寜浮沉于市里兮竞锥刀之微纎伊予志之坚定兮奚防之载占曩予之自许兮窃有志乎苍黔懐酖毒于晏安兮甚濡胶而自黏进既才之匪称兮逝将幽处而穷探茍一夫之弗获兮讵忘心之忧惔濯予缨于沧浪兮晞予发于朝暹将矢辞以自誓兮惧羣言之儖儳悄空山其无人兮伫孤光于寒蟾睇白云之孤飞兮抚苍松于嵌岩解声利之矢弢兮邈尘嚣于里阎澹暮山其凝紫兮送落日之红酣茍予情其信姱兮企古人而何慙斸云根之鸟翼兮撷碧涧之龙髯聊引年以玩世兮追松乔其何嫌
　　琴操
　　天莽莽兮日曛复幽幽兮曀云欲吁天兮不吾闻谓商暴兮吾君谓姬仁兮吾为之臣采西山兮蕨薇聊以御兮朝饥唐虞世逺兮吾安归
　　右西山
　　荆山兮日曛欵予璞兮君门世玉石兮罔分皇览以余为谩足再刖兮心不惩予玉诚珉兮君之明痛泣血兮山阿君不闻兮奈何君不闻兮矢心不移石之腐兮君我知
　　右荆山
　　越山兮峩峩越之水兮曾波父不见兮奈何父不见兮泣于昊天天不闻兮予生可捐江之深兮深可测天有知兮父可得父可得兮予悲释
　　右越江
　　我昔家兮禾山之阳今我曷为钓于兰江禾山之下有黍有稌我田我渔我室我宇自我不见三载于兹江水东流悠悠我思
　　右禾山【西江萧文用从宦兰江尝有归欤之叹其家禾山也为作禾山操以泄其思云】
　　兰生兮湑湑敛厥华兮混萧艾而羣处世罔余知兮繄其所孰植于门兮芳以贾患蹇捋鉏兮曷返质乎空山视世奚悲兮嗟嗟乎尔兰
　　右闵兰
　　辞
</div>
    <div class="pagination">
<a href="尚防斋集_page2.html">上一页</a><a href="尚防斋集.html">1</a><a href="尚防斋集_page2.html">2</a><span class="current-page">3</span><a href="尚防斋集_page4.html">4</a><a href="尚防斋集_page5.html">5</a><a href="尚防斋集_page6.html">6</a><a href="尚防斋集_page7.html">7</a><a href="尚防斋集_page8.html">8</a><a href="尚防斋集_page9.html">9</a><a href="尚防斋集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
