<!DOCTYPE html>
<html>
 <head>
  <meta charset="utf-8"/>
  <title>
   王子安集 - 第 17 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王子安集 - 第 17 页/共 18 页
  </h1>
  <div class="content">
   王子安集巻十二

　　●钦定四库全书

　　王子安集巻十三

　　（唐）王勃 撰

　　○碑

　　益州夫子庙碑

　　述夫帝车南指遯七曜于中阶华葢西临藏五云于太甲虽复星辰荡越三元之轨躅可寻雷雨沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龟龙不能谢鳞介之尊器有所归江汉不能窃朝宗之柄是以朱阳登而九有照紫泉清而万物覩粤若皇灵草昧风骊受河洛之图帝象权舆云凤锡乾坤之瑞髙辛尧舜氏没大夏殷周氏作达其变遂成天下之文极其数遂定天下之象衣冠度律随鼎器而重光玉帛讴歌反宗禋而大备洎乎三川失御九服蒙尘俎豆丧而王泽竭钟鼔衰而颂声寝邵陵髙会诸侯轻汉水之威践土同盟天子窘河阳之召三徽制度乗战道而横流千载英华与王风而扫地大业不可以终丧彝伦不可以遂絶繇是山河朕兆素王开受命之符天地氤氲玄圣举乗时之策兴九围之废典振六合之颓纲有道存焉斯文备矣夫子姓孔氏讳丘字仲尼鲁国邹人也帝天乙之灵苗宋微子之洪绪自玄禽翦夏浮宝玉于南巢白马朝周载旌旗于北面五迁神器琮璜髙列帝之荣三命雄图钟鼎冠承家之礼商丘诞睿下属于防山泗水载灵遥驰于汶上礼乐繇其委输人仪所以来苏排祸乱而构干元扫荒屯而树真宰圣人之大业也若乃承百王之丕运摠千圣之殊姿人灵昭有作之期岳渎降非常之表珠衡玉斗征象纬于天经贙据龙蹲集风云于地纪亦犹三阶瞰月恒星知太紫之宫八柱冲霄羣岭辨中黄之宅圣人之至象也若乃顺时而动用晦而明纡圣哲于常师混波流于下问太阳亭午收爝火于丹衡沧浪浮天控涓涔于翠渚西周捧袂仙公留紫气之书东海抠衣郯子叙青云之袂接舆非圣询去就于狂歌童子何知屈炎凉于诡问圣人之降迹也若乃参神揆训録道和倪辱太白于中都绊乗黄于下邑湛无为之迹而众务同并驰不言之化而羣方取则虽复霓旌羽斾齐人张夹谷之威八佾三雍桓氏逼公宫之制洎乎歴阶而进宣武备而斩俳优推义而行肃刑书而诛正夘用能使四方知罪争归旧好之田三家变色愿执陪臣之礼圣人之成务也若乃乗机动用歴聘栖遑神经幽显志大宇宙东西南北推心于暴乱之朝恭俭温良援手于危亡之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典折旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得弦歌之首备物而存道下学而上达援神叙敎降赤制于南宫运斗陈经动玄符于北洛圣人之立教也若乃观象设敎法三百八十四爻四十有九穷神知化应万有一千五百五十有五成变化而行鬼神观阴阳而倚天地以鼓天下之动以定天下之疑索众妙于重玄纂羣微于太素圣人之赞易也若乃灵襟不测睿视无涯石砮昭集隼之庭土缶验羵羊之井稽山南望识皓骨于封禺蠡泽东浮考丹萍于梦渚麟图鉴逺金编题佐汉之符凤徳钩深玉策筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁于大厦物莫能宗摧日观于鲁丘吾将安仰明均两曜不能迁代谢之期序合四时不能革盈虚之数适来夫子时也适去夫子顺也为而不有用九五而长驱成而勿■〈尸外立内〉抚云霓而髙视圣人之应化也自四敎逺而微言絶十哲丧而大义乖九师争大易之门五传列春秋之辐六体分于楚晋四始派于齐韩淹中之妙键不追稷下之髙风代起百家腾跃攀戸牖而同归万匹驱驰仰陶钧而共贯犹使丝簧金石长悬阙里之堂荆棘蓬蒿不入昌平之墓圣人之遗风也遵扬十圣光被六虚乗素履而保安贞垂黄裳而获元吉故能贵而无位履端于太极之初髙而无名布政于皇王之首千秋所不能易百代所不能移万乗资以兴衰四海繇其轻重虽复质文交映瞻禴祀而长存金火逓迁奉琴书而罔絶葢易曰观乎人文以化成天下又云圣人以神道设敎而万物服焉岂古之聪明睿智神武而不杀者夫国家袭宇宙之淳精据明灵之宝位髙祖武皇帝以黄旗问罪杖金策以劳华夷太宗文皇帝以朱翟承天穆玉衡而正区宇皇上宣祖宗之累洽奉文武之重光稽厯数而坐明堂陈礼容而谒太庙八神齐飨停旒太史之宫六辨同和驻跸华胥之野文物隐地声名动天乐繁九俗礼盛三古冠带混并之所书轨八纮闾阎兼匝之乡烟火四极竭河追日夸父力尽于楹间越海陵山竖亥涂穷于庑下熏腴广被景贶潜周干象着而常文清坤灵滋而众寳用溢金膏于紫洞雨露均华栖玉烛于玄都风雷顺轨丹蓂翠菌藻绘轩庭凤彩龙姿激扬池籞殊征肸蠁不召而自至茂祉昭彰无幽而不洽虽复帝臣南面降衢室而无为岱畎东临陟名山而有事灵命不可以辞也大典不可以推也繇是六戎宵警横紫殿而摐金五挍晨驱蹴玄云而喷玉星罗海运岳镇川渟登碧墠而会神祇御玄坛而礼天地金箱玉册益睿算于无疆玳捡银绳署灵机于不竭功既成矣道既贞矣歴先王之旧国怀列圣之遗尘翔赤骥而下云亭吟翠虬而望邹鲁泗滨休驾杳疑汾水之阳尼岫凝銮暂似峒山之典乃下诏曰可追赠太师托盐梅于异代鼎路生光寄舟楫于同时泉涂改照咸亨元年又下诏曰宣尼有纵自天体膺上哲合两仪之简易为亿载之师表顾唯寝庙义在钦崇如闻诸州县孔子庙堂及学馆有破坏并向来未造生徒无肆业之所先师阙奠祭之仪久致飘零深非敬本宜令诸州县官司速加营葺九陇县学庙堂者大唐龙朔三年乡人之所建也尔其州分化鸟境属蹲鸱萦锦室于中区托铜梁于古地玉轮斜界神龙蟠沮泽之云石镜遥临寳牒秘禺山之影天帝会昌之国上照干维英灵秀出之乡傍清地络庠序繇其紏合缨弁所以会同文翁之景化不渝智士之风猷自逺于是双川旧老攀帝奬而翘心三蜀名儒想成均而变色探周规于旧宅询汉制于成都开基于四会之躔授矩于三农之隙土阶无级就击壤于新欢茅茨不剪易层巢于故事庄坛文杏即架椽栾樊谷幽兰爰疏戸牖仪形莞尔似闻沂水之歌列侍誾如若奉农山之对缁帷晓辟横纽带于西河綘帐宵悬聚青衿于北海虽秋礼冬诗之化已洽于齐人而宣风观俗之规实归于上宰银青光禄大夫谯国公讳崇义大武皇帝之支孙河间大王之长子髙秋九月振玉贙于唐丘宝算千龄跃璇虬于大渚我国家灵命东朝抗裘冕之尊宗子维城南面袭轩裳之重折玄元之胤绪拥朱虚之禄位拜玉节于秦京辉金璋于蜀郡玄机应物潜销水怪之灾丹笔申寃俯絶山精之讼魏文侯之拥篲道在而谦尊董相国之垂帷风行而俗易司马宇文公讳纯河南洛阳人也皇根帝绪列五鼎于三朝青琐丹梯跨千寻于十纪仲举澄清之辔未极夷涂士元卿相之材先登上佐氷壶精鉴遥清玉垒之郊霜镜悬明下映金城之域县令栁公讳明字太易河东人也梁岳之英长河之灵沐云汉之精粹荷天衢之元亨旌旗赫奕于中古珪组陆离于下叶凤岩抽律擢层秀于龙门骊穴腾姿吐荣光于贝阙自朱丝就列光膺令宰之荣墨绶驰芬高践郎官之右仙鳬旦举影入铜章乳翟朝飞声含玉轸临卭客位自髙文雅之庭彭泽宾门犹主壶觞之境旷怀足以御物长策足以服人重泉之惠训大行单父之讴谣遂逺犹为夏弦春诵俗化之枢机西序东胶政刑之根本上祗朝宪下奉藩维爰摉复庙之仪载阐重栏之制三门四表焕矣惟新上哲宗师肃焉如在将使圆冠方领再行邹鲁之风鋭气英声一变賨渝之俗于是侍郎幽思摛凤藻于瓌林丞相髙材排龙姿于璧沼遗荣处士开帘诠孝悌之机颂徳贤臣持节听中和之乐其为政也可久其为志也可大方当变化台极仪刑万宇岂徒偃仰听事风敎一同而已哉勃幼乏逸才少有奇志虚舟独泛乗学海之波澜直辔髙驱践词场之阃阈观质文之否泰众矣考圣贤之去就多矣自生人以来未有如夫子者也嗟乎今古代絶江湖路逺恨不得亲承妙豸摄齐于游夏之间躬奉德音攘袂于天人之际抚身名而永悼瞻栋宇而长怀呜呼哀哉敢为铭曰
　　五帝既没三王不归天地震动阴阳乱飞山崩海竭月缺星围礼乐无主宗禋遂微【其一】
　　大哉神圣与时回薄应运而生继天而作龙跃浩荡鹏飞寥廓奄有人宗遂荒天爵【其二】
　　尼山降彩泗滨腾气志匡六合神经万类夹谷登庸中都歴试睿情贯一玄猷絶四【其三】
　　栖遑敎迹寂寞河图违齐出宋歴楚辞吴风衰俗毁礼去朝无麟书已巻凤徳终孤【其四】
　　杳杳灵命茫茫天秩吾道难行斯文易失式宣六艺裁成四术虚往实归外堂内室【其五】
　　邈矣能仁悠哉化主力制羣辟权倾终古陆离彩灿蝉联茅土渉海轻河登山小鲁【其六】
　　皇家载造神风四极捡玉题祥绳金署徳聿怀圣迹同亨天则乃眷台庭爰升衮职【其七】
　　玉津同派金堤茂版智士髙风文翁泽逺甿淳壤沃声和俗愿载启仁祠遂光儒苑【其八】
　　沉沉壸奥肃肃扃除灵仪若在列配如初槐新市密杏古坛疎楹疑置奠壁似藏书【其九】
　　泛泛寰中悠悠天下徇名则众知音盖寡碝石参琼迷风乱雅仲尼既没夫何为者【其十】

　　彭州九陇县龙怀寺碑

　　粤若真元混沌抱一气于天门象化童蒙构三灵于地戸繇是金城逆顺山河假成器之因玉烛沉浮风火兆流形之蘖悬大明于日月适滞泉宫设巨浸于云雷终迷毁宅太极所以散而为两洪飙所以吹而为万虽复卑髙异列俱沉方内之游坌集横流共失寰中之契岂夫湼盘深视不背色以求真般若长驱每乗空而得静则知一名同出阴阳为破道之墟万象皆空天地即降魔之境莫见其俯仰不知其去就至自于太虚复归于无物其建言立徳开业成务握大柄而推造化执洪垆而诰元始四门幽辟顾非相而迟回三驾晨严临有为而出顿岂不知覊孤长路终婴旅泊之虞舟楫中流未释风涛之苦将以宅心者寂虚室所以合符应物者神明镜繇其不倦故能商榷宇宙指麾权实演羣生而非其力存庶品而非其有千峦闭景似居蓬艾之间双阙临空若在江湖之上其释迦之冲用乎龙怀山者井络之所交会岷隅之所控带攅峰北走吐香嶂于玄霄巨壑南驰歕洪涛于赤岸香城宝地左右林泉碧岫丹岑往来烟液时有法会禅师者俗姓楮氏吴郡钱塘人也金章锡美河阴传九命之尊玉铉乗荣江左受三台之贵地灵人杰自朝野而重光学府文宗冠南都而独秀法师紫星降彩红云受气应积善于髙门契冥縁于累世果浮觞引潜图彼岸之功聚砾延砂即揆为山之业灵枢密运辟仁路而长鸣慧刃髙挥斩邪闗而洞照以为冥机体化毫髪莫滞其真执数逐微乾坤不容其算于是四禅幽观破铜堞而出无明三昧雄图排铁围而泯非相法云自在吐纳龙宫贤圣不仁奔驰象域将使三千塔庙知真实之玄津万亿幡幢入空虚之秘藏安心乐土遯影灵闗以开皇元年憇于兹岭灵墟福地已被神功玉牓金绳未光朝命蜀王秀以文昭建国帝子专征仗巴服之尊名裂卭荒之宝命彤騑僣帝跸万骑于铜梁皁盖图王警千乗于玉宇镜山南望志狭彭渝锦水西浮耻朝江汉开实沉之壁垒啸京叔之风尘拥龟堞而托殊方凭爵堂而傲天子威权所制胜兵数十州雄视所临经涂五千里三英赋雪瞻秋月于梁台八叟吟风传朝云于楚馆思弘正法广召名僧振锡云趋乗杯雾合禅师括囊泉石韬迹烟霞攀紫桂而同尘守青莲而向晦冲飙荡岳宁移忍地之灵烈火焚山不挠坚林之色王心有悟时加优礼顺风拜道封山谢失发净财于广内揆仙室于重幽因嶂为壁凭崕列戸以开皇五年始赐额为龙怀寺地邻绵左遂均绵上之恩山似龙盘即建龙怀之刹尔其崇峦经复复磵萦回髙丘泄云长林翳日增琼垣于下麓揆瑶构于中岩香阙神行珍台妙立玉虬衔霭絶游气而负苍天金凤连甍排烈风而瞰玄圃延緑房于迭巘上拂霞庄蔓丹阙于重磎下披泉戸阳开阴阖变霜露于旋回蠖动螟飞起雷霆于指顾玉堂朝亘影袭长虹珠殿宵浮光含列宿禅师殁后爰有孝恭法师智开法师弘向法师宝积阇梨四上人者并禅师之上足而法门之领袖也五明衢路控引情宫八解源流朝宗性海其深为寳投白玉于崭岩无碍居真得玄珠于象罔住持真界栖息妙涂俱探寂灭之源各证菩提之域虽业定人境照已极于无方而道寄生成功遂覃于有相演中乗之奥义增上栋之宏规万栱不骞千门有阔俄而帝隋大去皇家小往天地闭而贤人隐云雷屯而巨宝衰毒龙横雾四天沉暗逆之悲醉象驱风三界溺崩离之酷上人慧机幽晤定识潜融知佛日之恒明审王风之尚静芝歌商岳揆鸡岭而同归茅藉磻溪与猴江而共致遯俗无闷因时有待洎丹陵启秩赤县居尊迦维授手波旬革面十千天子新朝帝释之宫八万仙人始向毗耶之国一音演而荒景服三圣澄而礼乐备繇是巴方旧彦蜀城遗老仰慈门而知戸牖升福田而喜畊凿雕鞍绣辖瞻燕崿而驰魂黼带綖裾指鹦林而鹜欵宝瓶宵注润浃尧旬玉麈晨麾风调舜厯咸以为假沉其性迷生安视听之功动乱其心穷子失肌肤之恋江连巫峡始绊心猿山对禺同终维意马贞观年中积阇梨等乃宣昭遗址发挥精舍容成挍厯揆日用于天经隶首陈章算神功于地箓回廊■〈穴上呌下〉窱自吐风飙列榭峥嵘坐含云雨图碣宫之妙质俨庐舍之真容宝珠周映银龛备色逸多垂足似临兠率之天师利分身若赴维摩之境灵仙可接藻绘无施真应难微雕镌有寄若乃巡积岨歴森沉天花照而髙月落地籁惊而幽泉涌紫兰花径香侵柏叶之垆緑草纹茵影入芙蓉之座真童凤策即践金沙仙女鸾衣还窥石镜岩庄转梵杳冥松桂之墟磵石栖槔寂寞蕂萝之院法鼔奏而寒山旷洪钟鸣而晓壑静赪苔翠藓具不尽之灵衣石乳琼浆入无生之妙馔肃肃焉遥遥焉信调御之珠庭而列真之甲第也爰有上座玄鉴法师等并六尘无我四谛非他奉干越之微言守楞伽之奥府法雷潜吼鼔动风烟慧日扬明照临丘壑青汉坐定见心宅之恒灵丹洞行忘觉身城之每化须弥不动迥镇阎浮阇崛安居下观忉利开四生之广路叙六趣之彝伦足以遵扬眞绩恭宣来命者矣县令栁公讳明献字太初河东人也太玄降气中黄授彩袭周鲁之荣基吐河汾之灵液四科髙第振风翮于三冬万室崇班局云骖于百里既而政成黎颂道洽甿讴假无上之幽筌毗不言之景化弦歌在韵将宝偈而齐归铜墨成章与梵天而共贯琼波湛淡沃荡云雷珠灌萧条蔽亏烟雨贞机罕应良谈于好事之游朗调多奇髙赏尽名山之曲下走东皋事失南州涂穷欢孔席之栖遑笑杨岐之浩荡薄游兹邑喜见髙人三接而定琴樽七纵而擒风月林宗有道相期清浊之间平叔能言见许天人之际从容宴语契阔胸怀欣性情之同冥感形骸之共遣虽玄都妙域已贵于忘言而义塾文场窃申于知已敢作颂曰
　　妙象无倪神功有渉湛淡名器崩腾事业慧路翘车禅河■〈舟羲〉檝控引羣品轮回庶劫纵横宇宙反复山川言因境立道寄形诠爰稽福地式揆珍田丹溪漏日碧洞栖烟阇都玉槛须弥石室榛灌溟蒙风云萧瑟睟容乃眷禅徒有谧叶磴三休花岩四密崇峦架殿迭嶂营楼千楣凤起万栱鸾浮星开绀髪月湛青眸神宫不夜邃阁长秋戸临重崿牕分絶岭半汉香浮中天梵警鹤林圣迹龙泉佛影鸟思山空猿悲峡静森森巨柏落落长松月出东岫霞生北峰山人自狎野老相逢白云屡断青溪几重彭泽之令临卭之客比徳山薮重规泉石法宇成言慈门致役糠粃吏隐薜萝心迹吾生扰扰与道遑遑殷勤颂咏惆怅津梁投功翠碣助化玄场百年之后苔藓苍苍

　　王子安集巻十三

　　●钦定四库全书

　　王子安集巻十四

　　（唐）王勃 撰

　　○碑

　　梓州玄武县福会寺碑

　　若夫考龙图而括运抚麟笔以伤时天地闭而贤人隐周孔逝而微言絶岂非太阶无象三辰鲜逌叙之因沧海为陵百川有横流之势况乎法身长往顾糟粕以空存化迹繁流仰舟航而遂逺虽复功推八正犹迷鹤树之谈道亚三明未覩龙宫之籍则有妙音难遇瞻雪岭而投躯真谛希声仰云山而破骨优填企景新雕白玉之龛般若寻风而化黄金之像三千宝座回出天宫八万珍台遥临净域非惠图之冥感孰能臻于兹乎福会寺者隋开皇中之所建也尔其峰峦地列东分井络之光楼雉云横西睹禺同之奥北弥丰邑里闬千甍南控平江波潮万里拥亭皋之絶势升林野之殊形肇开修竹之园式揆旃檀之刹法川髙辟慈宫峻敞文珰宝缀环日月于重廊翠栱丹楹起虹蜺于复殿真容俯映福众爰依梵筵交烛禅房互启山神献果还栖交露之台天女持香即遶飞花之阁轮辉夜满抽紫熖于金山毫相晨临发珠华于玉地爰有县令栁边河东令族大业之年来光上邑髙人奉檄功为铜墨之先令宰鸣琴课穆弦歌之最眷香城而恻念披道肆而惊魂示怀延奬思弘末敎乃于寺内起重合一所乗烟置臬揆日端绳层榭三休琱檐四注奔星挂庑混珠网而同归明月窥轩杂璇珰而共贯仍抽丽笔俯刋贞琰词源迅委振法海之波澜义宇宏深接禅宫之阃奥昔者陶潜彭泽罔闻仁祠之风潘岳河阳未入菩提之域兼其美者着在我栁君乎俄而帝隋方否三官失龙凤之图皇业未昌九野被豺狼之毒虽复餐砂茹石窥剑道而回心蜂聚枭腾指铜梁而革面自非法云西睠潜销火宅之氛慧日东来回朗昬衢之景则安能冥资福地显沮魔军波清于振壑之隅燎息于炎昆之曲洎乎大钧无事神器有归清玉戸而帝寰中转金轮而王天下玄场佛境与天壤而惟新莺树鸡林共风云而改旦功既成矣时既贞矣紫宸有裕苍甿胥悦都人狎至瞻鴈塔而欢心野老相趋寻鹿园而顿颡或至诚冥发争知不尽之虚或道恩旁流竟委忘縁之施乃于寺内造菩提塑像一座实彭氏絶羣之迹洞参瑶铣体备丹青得埏范之奇模尽陶甄之能事功分实相变入冥机丹果长春青莲不染灵仪若动似临王舍城中神足疑行即坐菩提树下银床地涌宝帐犹悬珍木天成金花不落总章元年又奉为皇帝更造八菩萨像成于净境别峻崇堂而力寄羣縁功难独举遂令众情驰骛空怀更始之图灵座端严未得安居之地时有弘演上人自丹鸟下日昌帝箓于明堂青鹤乗霄降仙苖于大室轩冕将风云交映钟鼎与山河共逺法师宿持真谛幼挺殊姿拔五翳于长驱登四禅于回观以为徳因时建澄什继踵扵西都道冀人弘林逺随肩于南国痛迷生之诡矫悲正觉之陵夷思欲树真气于未萌绪崇因于已往遍游净境歴骋遐方至总章二年憇于兹刹身持宝印口出神珠心动巴南化行蜀右法罗潜举驯鸟性于慈林慧镜旁开息猿心于定水亦有情钩五缚遥腾解脱之川想痊六尘回拔沉迷之域名臣长者捐玉佩于银庭善女灵姬落金环于宝地贪机雾涤法施泉流林衡抡杞梓之材班匠献钩绳之巧千栾电纠万桷霞张飞陆縁甍曾构架景琼缸杳照乗绀壁而宵分珠箔重华掩青疏而晓乱红葩植井彩缀河宫丹桂承梁香交列肆夭倡梵乐肃然忉利之天藻葢琱珰焕若摩伽之殿岂精力之玄感而神化之曲成乎直岁寺主等州闾盛族鹙鹭荣因升慧圃而功成践魔庭而战胜排四门而独往共极邦縁攀十地而遐征同趋觉路县令虞洽旌旗百代剑履三朝匡帝座而南征拥台庭而北面星像垂祉川岳载灵豫章七岁麒麟千里雄情负俗郁王佐之宏图英识迈时得公门之逸气既而拂衣华族入天邑而观光列板仙台出灵闗而作宰泉鱼狎夜多单父之深恩陇翟游春嗣中牟之善政有条不紊施缓政于繁绳断讼有神下髙锋于错节因以激扬大化潜滋比屋之封光启令图预积攀轮之慕县丞裴休家接朱栏誉流丹阙轩裳照绪忠孝荣门鸟鸣有伐木之歌龙文非刈蓬之具髙材列务盛徳分司翰墨不足留神琴罇申其徇性十旬休沐奄有泉林千里邀迎乃疲风月青骊蹀躞终喷玉而悬云素鹤徘徊具衔珠而犯露加以沉研有地题桥八解之津诱劝无方叱御三乗之路故能使幽明仰徳法俗依仁攀海袛而如归挹衢罇而下瞰乡望等龟灵髙族骥子名家闗锦室于中堂分绮疏于甲第或望雄都鄙代列歌钟或业预云雷门藏玺诏文场促席有江汉之英灵武观连衡得岷峨之锐气并能驰心彼岸欲临海而褰裳投足化城下悲思而反■〈衤央〉下官薄游江右旅寄城隅怀道术于百龄接风期于四海依然梵宇欣象教之将行莞尔公庭惜牛刀之遂屈虽文殊辩论妙悬解而忘言而伯喈雄管叙真宗而罔媿敢巡此义乃作颂云金堤迥邑玉峡长澜城阙纷乱江山耸盘云屯胜邑雾启禅坛右萦层雉左控崇峦竹园精舍檀山香合万栱腾虬千楣跂鹤晩星疎翠朝霞泛雘鼓奏泉流钟鸣霜落时经失道代歴交呈神宫不挠法众无惊金轮邃晓玉镜施明功照佛刹化被王城帝图冥运真仪浚发贝齿含星流毫推月鸟离山扃龙还海阙寳树刑留天宫匠设爰有真人式宣慈主发迹江甸驰声蜀宇望逺连规攀澄袭矩力穷兴道功周廊庑羣縁肸蠁众福氤氲丛楹列电髙栋衔云银龛曙抚玉座宵分琼玑有烂藻绘多文郁彼巗邑猗欤上宰松桂连华鸳鸾集彩禅津有裕至公无待火宅可辞舟航斯在我之飘寓邈矣来游山川俯仰道义淹留承风郭外撰缀江幽玄机胜笔天地相周

　　梓州飞乌县白鹤寺碑

　　原夫玉都琼室紫垣光大帝之庭金阙银台玄壁杜羣仙之域故能使神明有宅驾日月以长驱鸾凤知归抚云霓而上出斯则曾巢瑾穴上皇迷栋宇之尊考室灵台中右识岩廊之贵然后冕旒前序提四海以为家登歩大阶列千门而有阅况乎■〈山耆〉山形见旁行草昧之先徳水源深光宅乾坤之右虽鹤临西閟龙宫与王法同亡而象化东流鴈塔与遗仪继起白鹤寺者葢菩提寺之余址梁武皇之所建也香城福地之旧三巴五蜀之凑裂岷山之奥域分井络之荣光西包玉垒之墟北瞰铜陵之野南扃列第门庭万家东户连峰冈峦千里实伽蓝之胜迹得迦卫之英模慿絶磴以图规俯长溪而作固自金陵不竞玉镜无章城池兴南露之悲亭障切北风之候崩山鬬水触地网而三分坠月奔星划干纲而五裂中原错戾慈门为虎豹之墟沧海横流定水穴鲸鲵之浦怀山既荡法众咸沦林院榛芜轩堂委寂遂使悲生弃井堙玉甃于三泉叹积为山移琼峰于九仞皇上摄千秋之寳运绪三圣之宏机挟宇宙而先神御雷风而首出灵功不宰华夷沾共贯之恩至道无私霜露得平分之序考祯图于日慎寤寐同符稽妙册于年刀幽明合贶然后东巡巨镇追六圣而抚寰中南面天坛朝万方而小天下皇威既畅寳应齐归川岳荐灵风烟动庆丹乌抱日疑增帝阁之华素鹤低云若赴仙庭之会昔白鱼黄竹业未峻于封崇赤鴈芝房名不登于梵宇爰征瑞典肇锡嘉名重兴波若之台更起招提之院金绳夕布绵秀岭以开坛玉牓晨舒拥回峰而辟户爰有弘演上人者法门之秀士也行起常冻思越恒饥悲净域之为墟喜皇波之普泛纵还舟于苦海惊浪旋夷比归驭于邪山灵闗非险于是净财云委真众烟驰如趋摩竭之宫似向毗邪之国县令梁弘悦首加甄缉县丞梁敬一亲昭施典上慿天旨争开舍利之坛俯会众心竞起须弥之座禺同故岭石鲜坚华广汉余垧地多疎斥事阙经始人怀袛惧重阶不就空思天室之氓寳像无资未获黎阳之士岂非冥期肸蠁功参造化之外故能果唇间发运眸周映贝齿含滋璇毫起照三十二相临玉座以相辉八十四仪拥金山而圆立层甍四合烁奔电于丹楹复殿三休络浮烟于翠幌因髙积磴疑迁倒景之台架崄连荣似立迎风之观琱檐竞注萦雾道以龙回绣桷争飞傃云衢而凤矫写归禽于寳镜误接朝鸾图走兽于文珰疑栖夕兔雷霆蓄泄裁临承溜之间烟雨飞浮未出层栾之下耀丹青于菌壁妙迹疑存炳铣鋈于莲龛神辉自烛锵锵櫩铎声传桂叶之风熖熖山炉气结松阴之蔼仰真容于始旦满月晨昭窥列栋于方宵长虹夜发香泉激溜有符温浄之池珍木成行无忝袛园之树信煦尼之别府实兠率之殊庭者乎爱友上座法师等情机藻莹戒律圆明披玉笥以研芳候琼钟而肃虑禅姿晓映依稀同鸡岫之前梵呗晨临髣髴像鱼山之曲县令独孤俭等或鹏垂待运终燮道于中台或蠖屈求伸且毗风于下邑乡望仪曹等或盐泉锦室家称三蜀之豪或抱朴怀仁誉拥双流之美或以为山川肆践犹纪石于弇州陵谷生哀尚沉碑于岘首况乎徳因时盛庆流封拜之辰名为功登事属文明之运岂可使璇猷被物终昧燮于玄机金字韬华不题勲于翠琰敢作颂曰
　　睿涂菌蔼灵机翕忽玉架天都金裁地阙法玉利见香城继发鴈塔齐云龙宫瘗月长江近域广汉遗居禅扃共往梵宇全疎迹均梁后义切秦余山川牢落榛莽丘墟有圣聿兴惟皇降抚因天因地为云为雨日观龙骧烟坛鹤举肇开嘉号重光浄土猗欤上士道场真政物观成章子来兴咏土石呈彩人灵合庆寳座晨严金山夕映紫微分殿青岑曜郭复岫荣楼攒峰跨阁月低璇镜星连寳铎彩凤将飞蟠虹未落森沉桂宇肃穆筠坛花明桺砌叶暗朱栏溪留夏雪涧咽秋湍山虚梵冷谷静钟寒法众爰依禅徒戾止望风三蜀征尘千里顿首玄墀归心翠扆业超有色功齐无始伟哉冥化妙矣能仁去来均迹前后俱身寂灭为乐般若为因题芳翠琰敢诣灵津

　　梓州通泉县惠普寺碑

　　若夫玄机黙运披睿烈于三精素键濳融肇神功于万彚则有灵期肸蠁龟龙负河洛之图帝绪氤氲贤哲举乾坤之策虽功悬日月终植轨于寰中业静云雷未逃规于象外尔其译雉林之寳偈诠鹫岭之真图抽紫玉于禅山朗玄珠于智水不生不灭光临妙物之津无去无来浚发乗时之契仗三明而独运施洽平分据二谛而同归功超邃古故能使三千法界向风知袵席之师百亿大王闻道失岩廊之贵非释迦之神化其孰能与于此乎既而正法将隠微言不嗣应身既没遗仪间起恒星夜掩西天衔风雾之悲梦日宵成东汉肃坛场之礼繇是鹿园曾敞象教旁流宣妙奬于希夷范灵踪于显晦瑶龛寳座光华震旦之墟凤刹蜺裳斧藻阎浮之域其寺葢梁大同年中所建地分彭蜀岭对岷峨慿广汉之遗墟籍犍为之旧壤西驰峭崿山连白雉之郊东赴长川江走黄牛之峡崇墉却峙之势庭衢四会胜里九曲之分闾阎万积危冠袨服参差轩葢之前露渚风畦隠轸亭皋之望是惟先镜实启香城焕若神明恍同化出绀坛烟属疏絶合而三休紫殿云深彻回廊而四注重栾复栋雾缉霞张绣桷琱楣鸾伸鹤跂珍台控景羲和获练辔之因绮榭裁氛屏翳得停镳之所连甍积翠交玉鎻于星衢洞户流丹缀金铺于月窦垂珠网露傍倾汉浦之琛列铎吟颷上合钧天之乐固以轮奂之美冠真宰以先鸣琱范之竒告灵基而得隽乃造弥勒下生像一座相好端足华姿朗备贞观末年灵晖继发房笼匝曜疑连不夜之城户牖皆明似出重昏之境自非理参幽赞道叶冥机宣佛镜于无方演慈灯于已絶岂能写丹青于实相妙色长存图铣鋈于真容神光不昧若乃时暄福地低落照于晴晖候肃禅房泛初华于霁景千千寳树若在双林一一妙香仍清八味山晖傃脱跂叶屿而相鸣野燕迎晨拂花帘而自乐松楹秀蔓曲成萝薜之衣砌石生莲直起芙蓉之座则有拖身童子戾止岩扃忍辱仙人来仪磵户都人野彦希梵席而投裾赵美燕余望齐庭而继履莫不青鳬委贯俱欣不舍之坛紫贝兼明共化无縁之力故能使琱形画塔象设年滋彩帙瑶箱龙编月乆岂西周之道备南国之风成者乎爰有寺主等覃机色外练迹尘间浴甘露于心田集祥风于性宇栖情不二忽起初地之权授手大千犹拥弥天之具县令等或公侯百代玄貂列驷之门或文史三冬吐凤回鸾之客铜章墨绶任切临人铁印黄簪功宣陆渐局牛烹而待价肆蠖屈以求伸挥锋九仞之隅作镜双流之外録事抑元等丹轩紫绂家传方面之勲骥子鱼文地列膏腴之右昔承隋运屡委天书爰自皇初颛流帝礼等賨渝之奉汉类微濮之匡周咸申白马之盟并受飞龙之托故能遗风罔坠代济其美望重西南功宣法俗咸以为弦歌小政犹篆徳而垂芳钟鼎微荣尚铭勲而作鉴况乎神威自在方传宰匠之功岂可栋宇常存不勒山河之赞爰托幽鄙奉扬徽猷敢宣此义而为颂曰
　　天地定位君臣作极道在岩廊功沾寰域尚清皇盻犹歌帝力况我能仁惟神不测诞生迦室利见王城机覃有应业会无生长驱定境振旅魔营恩兼动植势絶随迎燕山倾仞鹤林埋景慧日西沉慈波东骋竞窥灵相争参佛影月殿分城云龛动岭长江旧域广汉遗区川分潼峡塞接岷渝闾阎四会亭障威纡爰开寳地实控名都霞墙百雉云甍四住紫阙寻烟赪楼结雾波流虹起雷奔蠖步网罩星鹑珰栖月兔灵机藻繂禅室安闲琱金范玉举翠浮丹神宫不夜虚室长寒光超有色贶出无端清露花径飞泉叶户磵緑苔秋山苍树古茫茫庶类巍巍浄土鹅鹭同归华夷共聚第一义谛寥廓法门迹离生灭思举乾坤情迷则复道在为尊惟名与器万古长存

　　王子安集巻十四

　　●钦定四库全书

　　王子安集巻十五

　　（唐）王勃 撰

　　○碑

　　益州徳阳县善寂寺碑

　　若夫玉绳髙曜分寳厯于皇阶金榜洞开道璸晖于帝幄虽复苍梧北望湖湘盈舜后之歌绿荇西浮江汉积文妃之颂未有激扬烦荫栖妙果于香城挥发葢纒树冥基于浄域则紫房丹室犹居毁宅之间朱绂瑶筐未出尘笼之际我国家凤翔元气驾黄幄而层飞龙跃太虚絶苍根而止傃文皇帝以八才御厯光升岱野之荣文徳后以十乱乗时恭赞涂山之业握仁王之寳镜日月重光驱梵帝之金轮雷霆静祲湼盘甘露承眷而宵流般若灵音杂祥以昼引蛟台蜃阁俄交震旦之墟月面星毫坐照毗邪之国善寂寺者葢旧寺之余趾梁武帝之所建也尔其碧鸡仙宇分絶障于金堤石兔遥源控长江于玉峡封畿四会龙垧舍卫之坛里闬三分鹿野经行之地洎苍鹅上击铜马交驰祗园兴板荡之悲沙界积沦胥之痛火炎昆岳髙台与鴈塔俱平水浸天街曲岸与猴池共尽山川隠嶙空传鹫岭之基灌莽萧条非复莺林之树武徳伊始君子道亨正皇极而抚寰中登太阶而临天下函闗云物更逢真圣之期井络星辰重集会昌之运虽开基拨乱狱讼知归而继絶兴亡经纶未暇先皇统业贞观御宸奉文物于三天布声名于十地参罗上下充槖钥于襟怀八部神祇荐图书于掌握皇寳降地花升含生无昏垫之虞法众有来苏之望俄而后庭构疠椒房穆卜六宫震恐三灵愕眙驰瑶展币有事于羣宗碧剂玄针无征于众术帝乃降监回虑屏璧与珠追胜迹于灵闗事良縁于福地爰纡圣綍重启禅宫峙璇刹于将倾镇银绳于已絶丝纶既洽栋宇行周坤徳用宁阴仪再朗于是林衡授矩周官诠揆日之工梓匠挥斤荆客炼成风之巧重楹画栱坐出天霄复树文闺俛临电宇显庆中县令萧君道弘理钩绳于日用慿藻缋于天成仙官之妙匠可寻卢舍之神模不坠琱甍鹤翥曳珠网于星津绣桷虬伸吐璇珰于月径緑房丹鎻彩缀晴霞紫阁青疏光含薄雾春风琼树香飘席上之兰秋水银塘影数轩中之芰晨光转卉翻寳字之龙花溽露低枝荡真文于贝叶天童润色黄珉碧玉之坛海圣弥缝师子龙王之会建灵幢于厚夜琢饰年深悬法皷于迷津规模岁逺时又于佛堂东壁画二圣僧丹青未毕大启神光邻玉麈之崇辉发金龛之实相朱轩夕朗似游明月之宫绀宇晨融若对流霞之阙繇是岷英蜀秀攀讲序以云趋带燕裙鸾仰斋庭而雾合贪机大阻浄施旁流绮罗分解佩之因轩葢得捐金之所灵妃翳日舍翠幄于香筵仙客停云落霓裳于寳地自非冲姿密契景应濳周岂能昭义祉于氤氲动玄机于肸蠁者也爰有上座弘一节并沈研性符隠括仁棠凝妙律于神珠肃灵椒于寳印太昊奉檝截苦海而横流风伯扶轮歴邪山而効驾腾烛龙于慧炬俯镜重昏奏鸣凤于天歌下清羣籁摩珍在握遥临七寳之宫正觉为心俯辟三乗之路湛衢罇于忍地品藻鸡园推水砥于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏飜霜戟千羣拥三州而鹗视帝叶皇枝之重对越乾坤金縢石匮之功光华宇宙公上流提庆中和毓祉见钟鼎于南邻奉轩寰于北阙云姿月步下瑶泽而追风雪羽霞翎歴珠田而矫雾芳兰公子即以地业髙人幽桂王孙即以琴樽待物叙徽猷于礼乐则爼豆纵横谈赏契于林泉则烟霞咫尺自裁声百里揆化双州收武城之故事择中牟之令典仁风易狎候丹翟于春垧惠化难经伫青鸾于晓墅山巨源之逺量啸傲行藏谢太傅之髙风从容语嘿县丞王敬衣簪旧族孝友名家白虹缄抵鹊之光紫电蓄冲牛之气七年髙秀拂层汉以非遥六月雄图击长波而未逺乡耆等少承荣绪中区胜族门称东别之标地接西隅之向严君平之履道盛徳家传秦子整之谈天风流代袭咸以为妙图真谛事出于无名翠琰玄碑道凝于不朽弇州北跨犹疏騄骥之铭文石东区尚勒元龟之颂况乎玉衣流庆事属于仙帏金屋延祥福纒于梵宇爰求胜笔载记芳謡下官弱植少徒薄游多暇薜萝人事空余江海之心笔札神交尚有渊云之气相如谢病访诗酒于临卭夫子栖迟听弦歌于单父羣公以道之存矣思传记徳之书下官以文在兹乎愿展当仁之笔其词曰
　　蜀岭东渐岷山西积月峡星桥胜金孕碧肸蠁灵兆丘墟梵迹鴈塔推基鹿苑遗迹肃肃黄运英英文母配干垂庆仪坤握矩宠照香城仁沾浄土爰光大壮聿求多祚青牛福地白鹤禅林重扄雾敞复殿云深龛雕翠玉刹树黄金龟镜夕照凤铎晨吟慧楼弥望化台出没栋列长虹窓栖明月果唇周映莲眸间发雨霁猴池烟生龙窟肃穆禅众优游令宰方驾康衢连舟性海鹫岳增饰鸡林润彩藻绘相寻丹青尽在我今怀矣穷路何岐承风咏徳展义陈词百年心事千载风期东西南北栖遑几时

　　益州绵竹县武都山浄慧寺碑

　　原夫帝机寥廓云雷驱妙有之功正气洪荒清浊构干元之象融而为川渎结而为山岳五城韬海接昆阆于大都八洞藏云冠瀛洲于巨阙造化之所偃薄灵谷之所启处极缇油而纵观咏颂宁殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九虬齐骛直访银宫八骏长驱遥临石室武都山浄慧寺者梁大清年中之所建也名山列岳之旧仙都福地之凑黄龙负匣着寳籍于经山紫凤衔书荫荣光于井络须弥峯顶仍开梵帝之宫如意城中即有经行之地尔其盘基跨险列嶂慿霄日月之所窜伏烟霞之所枕倚飞泉瀑溜荡涤崩崖緑树玄藤网罗丘壑飞尘作气被万吹于中岩帝琰司寒宅千霜于北谷丹梯碧洞杳冥林岫之间桂庑松楹寂寞风尘之表是称英镇实瞰崇冈闾阎当四会之街城邑辨三分之地绵磎锦渎下浸重峦玉阜铜陵旁分絶磴山川络绎崩腾宇宙之心原隰纵横隠轸亭皋之势顷以黄旗夜徙紫葢晨倾九服失图三灵在疚奸臣跃马据折坂而吟云壮士闻鸡拥阳闗而啸雨岷峨失险化为锋镝之场江汉横流非复朝宗之国禅宇繇其覆没法众是以凋沦国家奄有帝图削平天衅紫宸反照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望祲之台汉道兼弘力尽祈年之观爰经寳地大启祥宫抚香象而髙视鸣法螺而再唱龙垣浄土连帝道而重光鹤苑崇基脱皇居而首出况乎山精旧壤下镇偏隅天帝遗墟上干躔次王舍城之宫阙白玉犹存给孤独之园林黄金尚在法物繇其大备盛徳所以相寻株兵奉天藏之图泉女献山祇之籍离亭合榭因岸谷之髙低迭观连房执冈峦之曲直丹崖反照画栱相临绿障斜烟雕帘间出丰隆晓震次复溜而凄皇列缺晨奔望崇轩而愕眙千香寳树自起风烟九乳仙钟独鸣霜雪银龛佛影遥承鴈塔之花石壁经文下映龙宫之叶虹生北涧即挂新幡凤下东岑还栖旧刹若乃寻曲■〈山弗〉歴崇隈周行数里直上千仞苍松蓄吹临絶径而疏寒黛筱防烟绕回疆而结荫春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游浄国实杳冥之秘诀托幽深之逸境岂直淮南桂树暂得仙家江左桃源终迷故老而已爰有寛阇梨者俗姓杨氏其先华阴人也因官徙地家于绵竹山分太华水带长汾川岳会同风云感召玄经素论侍郎居八俊之英绿绶黄轩太尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界繇广位而出无明十二因縁自普济而登彼岸弘宣誓愿大振沈黎挥觉剑而破邪山扬智灯而照昏室弥纶所被白马尽于禺同权渐所开黄牛至于嶓冡虔诚乐土憩影兹峯乃以贞观九年于寺西院立七佛堂一僧舍星毫动牖月面分阶彩凤衔旒神龙负塔飞烟涌座龛龛忉刹之天香雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少悟应变多竒玉山中断琼林下杂支道林之好事语嘿方融释慧逺之髙居风埃遂隔洎乎坐忘遗照返寂归真城肆飒然若遗空山黯而无色岂直岩枝泣血磵户摧梁而已哉县令刘照彭城人也自砀山仗剑绾凤厯于云台春郊授钺嗣龙图于白水玉垒三分之胄下杂公门金陵一霸之基旁参帝绪翠緌丹绂歴今古而先鸣人杰地灵冠山川而得儁君膺岳渎之秀挺风云之会昆溪剑锷直照胷襟楚泽珪璋潜周履行鲁恭明徳方升汉辅之阶潘岳能文且职河阳之县仁徽可被阖境仰其风猷威徳所加百城迭其霜彩尚乃康庄妙域光开不舍之坛舟檝爱河昭畅无生之业痛鹫林之殄瘁悲象教之榛芜爰命缉兴式光泉薮虎溪龙涧近分庐岳之图金阙瑶台更讨瀛洲之记铭曰
　　武都仙镇龙墟粤域邑动香城山开浄国涧流百道峰云五色谷暗藤斜山髙树逼千楣鹤列万栱星悬分林构址接磴开廛临阶竹树遶栋风烟龛前怪石塔下秋泉緑崖疏径青岑拒室雾道相萦烟房互出叶浓磎浄花深嶂密鸟度难寻猿惊易失檐分石窦地络金沙丹丘抗月碧洞栖霞松开野路桂列仙家仙垆柏叶寳座莲花砌因岩曲桥随峯返果出天厨香来仙苑玉铸启曙金珰照晩谷思钟张山悲铎逺闾阎践胜铜墨髙情声飞别邑望动専城悬金道肆刻石山楹千载之后吁嗟令名

　　梓州郪县兠率寺浮图碑

　　若夫仙楼白玉■〈穴上幻下〉冥昆阆之墟神阙黄金寂寞蓬瀛之浦斯则冈峦髣髴稽凤册而空存岛■〈山上与下〉慿陵舣龙舟而罕迨至若按皇轩于夏箓考璇构于殷图周王北洛之官秦帝南山之合西京故事下听雷霆东国余基俛临风雨莫不陵迁谷变共榛灌而丘墟火絶烟沉与云雨而坱莽其有据坤灵之寳位借神道之冥扶占象纬而图基揆川原而宅址蜂台映月还临舍卫之城鴈塔寻云即对■〈山耆〉阇之岭成而不毁者将斯之谓与兠率寺者隋开皇中之所建也尔其林泉纠合之势山川表里之制抽紫岩而四絶迭丹峯而万变连溪拒壑所以控引太虚蒸云驾雨所以荡泄元气涪江千仞波潮将旭日争光都城百雉甍栋与晴霞共色信光造化之竒模尽登临之妙境玄房雾转抗金枢于桂岊之前绀殿星开栖玉刹于默林之下岩花落沼近拂天衣涧叶低阴斜笼寳座宵汀鹤警乗鼓吹而齐鸣晓峡猿清挟霜钟而赴节若乃巡碧磴歴玄阶鎻窓澄彩琼铺洞照神姿满月疑临石镜之峯众馥扬烟似对香炉之岳信可下清人境上配天都为胜地之先鸣执名山之右契者也爰有信弟子某乙等夙祛尘网早植慈根悲梵室之未弘悼禅居之犹褊以为上栋下宇河图避风雨之灾广榭崇台时令着髙明之宅是以菩提长者竞洁舍卫之坛天帝人王争辟仙宫之塔则知威容下丽羣生鲜瞻仰之因材朴重琱黎人有子来之地乃于寺内建浮图一所某年月日乡望等兆基弘愿继发浄因陵轹中天规模大壮髙列砌架回浮轾轩直上千寻周回百步占氛候景神祗叶幽赞之功揆墨端行班倕逞絶羣之思收岱宗之杞梓聚昆山之玉石土兼五色金逾百炼龙蟠万拱策屏翳而髙骧鹤矫千楣冠扶摇而独运重檐蔼蔼云将反复于棂轩洞宇寥寥风伯栖遑于户牖仙娥去月旅方镜而忘归寳婺辞星攀圆珰而未返玄甍湛■〈雨上对下〉若鹏飞之戾九天丹槛聨骞如鳯翔之据千仞每至韶光照湛爽霭晴遥列郊墟于四野开云气于千里风恬雨霁烟雾藻天地之容野旷川明风景挟江山之助则有琱帘绣轴排浄域而停轮寳骑银鞍指珍台而耸辔于是披岫幌抵岩扄攀翠复而三休步玄梁而十憩廊轩外敞淑气长延阴室中开鲜颷自激俯环瀛而极望积苏非遥出云汉而髙践灵槎可记真福地之殊观香城之巨丽者乎寺主等沈研二谛振耀三闗抵苍璧于邪山揽玄珠于定水挹其流者曲成般若之縁承其风者浚发菩提之愿长史河东裴某风神朗润操履贞勤萧条江海之心磊砢冰霜之节下岷闗而叱驭寄切全都临蜀野而宣条功深半刺县令卫玄海内髙流河东望族荣髙铜墨任屈弦歌浃辰而风化大行踰月而奸豪屏气陶濳彭泽自得髙人王吉临卭仍延重客县丞胡敬仁三河旧族一代良材提镆铘而愿割局骅骝而待步江湖秋至方怀纵壑之图海浪风髙未接垂天之翼乡望等并中和受气孝友承家才称江汉之灵地实岷峨之秀或以时良入选擢迹乡邻或以朝望来仪升名郡县并沐康衢之化俱承比屋之封瞻彼岸而同归登春台而共乐咸以垣墉遽覆犹传路寝之歌银鼎俄穷尚勒灵台之颂况乎崇基奕奕与天地而争工层构峩峩配山川而永固岂可使弘规在我空存蔽日之基雄笔同时不借凌云之气谨闻命矣乃作铭云
　　二象成纪三才定位开剖太虚导引元气纷纷化迹飙飙圣致行杰趣约归同叶异法王西眷教迹东游功超道茂义冠儒流丹青既备栋宇旋周梵宫霞积香阁星浮缅想蓬瀛金台逈起旷瞻昆阆瑶房峻峙壮矣名都神居休止大哉英服兹峯诞纪金绳对岭玉牓分岑松扄委郁桂幌深沈云龛树晦烟洞花深重峦雾结复磵泉吟肃肃禅众遥遥浄境鹿野经文龙宫拂影梵榛金室光来石井峡晓猿清池曛鹤警岷峨旧族江汉英姿争开法愿重崇峻基占云接庑揆景分墀天人合应幽显呈期灵思孤出神模独涌雾积千楹霞张万栱玉牖星罗璇珰月拥复榭龙蟠重甍鳯耸峩峩峻岊奕奕崇标琱帘切汉寳缀凌霄深窓閟景洞户流飙银缸夕映珠铎晨摇我辞秦陇来游巴蜀胜地归心名都憩足甫逮乡县频移灰烛聿从良时仍寻妙躅旷望原陆周流江泛桃李春风芙蓉秋水烟霞四面闗山千里他乡寓目兹焉复几

　　梓州郪县灵瑞寺浮图碑

　　若夫神州括地寰中分五岳之图巨壑浮天海上擢三山之秀造化之所枢纽灵仙之所窟宅故得昭灼天汉发挥云气牛头山者即广汉之名峰也圆裔几乎数里直上逾乎百仞若乃岩泉铣石之什风烟草木之状倾九围而得隽环四时而竞爽苍岑隠嶙旁分玉砌之阶碧洞逶迤下掬金陵之苑实羣圣之所托也隋开皇中王秀作牧益州来窥胜地首旌嘉号仍疏净域因危裂户就岭磴之成规跨险分荣借冈峦之迥势工穷雕镂妙出丹青飞栋神行回甍灵构又于山顶别建浮图隋运告迁明皇首出轩疏琱昧基砒堙芜奄兴宣榭之灾施及栢梁之烬乡望等驰心妙律夙契禅居悲梵宇之摧梁痛珍台之絶构思弘法愿重缉竒功党且千家集惟巨万以为玉楼星峙稽阆苑之全模金阙霞飞得瀛洲之故事指香城而耸睇临火宅而危魂参妙范于神明骋良工于宇宙飞亷按辔定枢枭于风衢羲和顿第揆钩绳于日路雕檐画拱龙回紫汉之间复溜重栾凤举丹霄之外琼扉暮敞推日月于金铺绣桷晨开落繁星于玉砌每至两江春返四野初晴山川霁而风景凉林甸清而云雾絶沙汀道暖落花与新燕争飞城邑迎寒凉叶共初鸿竞起则有都人袭赏慿朱槛而披襟野客含情俯丹棂而极睇穷百年之后乐冩千里之长怀信可以澡雪精神清疎视听而息机心于纷扰置怀抱于真寂者矣且勃旅游岷徼漂举涪乡年晷一穷时灰七变王阳西上方惊敛辔之心王粲南征实动登楼之思我之怀矣乃作颂曰
　　大块甄成名山作寺发地龙盘干霄凤峙风雪万邑冈峦千里絶域天成珍台地起揆刹玄岭图基丹■〈山畾〉层栋峥嵘重檐■〈穴上呌下〉窱有隋紊厯重明改照事与时迁迹从原燎义均除旧事切维新如或继者代有其人声飞陇蜀望动州邻争开争施竞植灵因控险裁标循危列构岩烟接庑峰云对溜铎运星衢珰悬月窦紫轩雾合丹梁露透暮春疏节新秋戒序照蒲暄郊气销寒渚树浓莺乱川长鴈举流涕写怀魂驰意与伟哉灵宇壮矣全摹穷髙极丽逺览长图赏因时合笔为神驱有情君子谁为舍乎

　　王子安集巻十五

　　●钦定四库全书

　　王子安集巻十六

　　（唐）王勃 撰

　　○碑

　　广州宝庄严寺舍利塔碑

　　昔者万人疾疫神农鞭草而救之四维淍瘵夏禹刋木以除之岂非物外其性则道功出事愆其和则任迹着傍稽素篆仰叩玄扉卽时义而规大觉因彛伦而伫真谛向使三灾克殄八正咸修人握戒珠家藏寳印则三十二相不可得而视也八万四千法不可得而闻也然则圣人以运否而生神机以道丧而显况迦维授手摩竭推心髙张玅用之功自极横流之弊葢不获已岂徒然哉故能业拥大千化形真一繇乐推而起七觉因来苏而坐三昩发挥五演以寂灭为身常提挈四流用慈悲为化迹黒风宵遁波旬忘反噬之心緑洺晨开天常识问津之所括夷涂于九相蹇步其安纳慧畧于重昏迷方自晓大矣哉应物而起兴运而终至自于昆冥复归于无物虽金沙宴驾双林无可作之期而玉谍遗文六尘有经行之俗象法不可以无主微言不可以遂丧六千罗汉竞结香縁五百仙人分开讲肆星龛月殿俄盈震旦之墟鳯刹蝇旌坐遍阎浮之域屈伸阖辟其道矣哉夫宝庄严舍利塔者梁大同三年内道场沙门昙俗法师之所立也其琅琊贵族则汉庭峻节祖徳犹传梁甫高吟嘉声未逺法师夙登真地深入慧门照果业于三明拂尘劳于八解羊车绮岁悬欣半月之词鳯阁觿年已振弥天之响道惟坚固行乃头陀百结斯安斥罗绡而罢御十珍虽贵对藜藿而甘心于时以石应天人大弘缁侣法师至诚幽感独步玄宗岂真王公钦振锡之风固亦天子降同舆之礼宝瓶宵注则雨露随轩玉柄朝撝则风霜满席既而素怀有在潜营摈俗之图爰定我居首托栖霞之寺尔乃岩开石溜邑跨金陵鱼峰多赞呗之欢虎溪有送迎之限紫萝山径居藏胜縁青松磵户坐谐幽致枕石潄流者久之原夫见化有縁应身欲谢昊天罔极追怀自逺故有诸天会聚共位神光列国交兵独超尘刼译求其致岂不深哉然则麟鳯下灵犹称瑞贶玉石微翫尚胜精彩亦有楚铎沦照擢紫霭以冲星周鼎沈华吐黄云而喷景诚浩作者之述足称希代之贵况乎释迦妙相如来真骨虽八万四千之宝塔散在羣方而九十二道之灵虹终闻间出立诚斯应瞻庭庑而时逢非徳不邻歴山川而罕致是以优填顿颡思存电下之光波慝投身愿奉岩间之影粤在梁武精求不暇以为秦登碣石而事止寻仙汉索瀛洲而心非好善于是斋筵鳯设上祈忉利之宫讲帐星随下请龙王之藏轻赍棹海重赏梯山庶玉匣之全移幸金棺之半启以法师智遗人我识洞幽明思假玅因冀通灵感爰承纶绋载践沧溟过石门而右指歴铜标而左顾乗桴月沂戒楫星沼相彼遐陬实惟荒裔一音演说本承听受之乡五日继明素隔照临之域珍竒乃萃圣徳攸传则知有感必臻信覃幽境不行而至岂隔殊方法师既达国城式敷朝命受铣筐而顶礼抚瑶缄而跪发尽收其宝重载而归亦犹珠匿弊衣须马鸣而后用金藏陋宇待龙树而方开梁氏之都玅箕而仰神光家之繇也【十四字疑有脱误】炎凉可质徃反九十旬楫柁不辍风潮八千里以大周三岁届于兹邑法师性丰幽澹质固虚羸绵歴是淹疲疴屡积维摩见柄盖伸方便之门道安谢归思逺朝廷之事愿居此刹有诏许焉仍分舍利俾弘真福国惟瓯骆郡实番禺尔其封疆跨蹑之壮海陆会同之冲上当星纪下裂坤维阶百越而邻三吴轵雕题而陬交趾神化气色汀洲建不死之乡舜禹精灵原隰现行宫之地闾阎雾扑士女云流讴歌有霸道之余毗俗得华风之杂蜃楼高峙犹埋夕帐螺台峻绩尚识朝基信夷夏之奥区而仙灵之窟宅也此寺乃曩在宋朝早筵题目法师聿提神足愿启规模爰于殿前更须弥之塔因縁盛力人以子来征日官而正墨集风师而举草育王奔令扫地户而献神兵梵事驰心感天官而下灵匠崇阶遽积宝树俄周不殊仙造还如涌出故其粉画之玅丹青之要璇基岌其六时琱闗纷其四照仙楹架雨若披云翳之宫彩槛临风似遏扶摇之路散华珰于月径璧合非遥拨罾网于星浔珠连可验玉虬承溜傃云窦而将骞金爵提甍拂烟衢而待翥瑶窗绣户洞达交辉方井圆泉参差倒景雕镌备勒飞禽走兽之竒藻绘争开复地重天之奕悬梁九息良马骏走而未穷迭磴三休的卢骋犍而知倦是栖银椁用府琼凾采舍卫之遗模得浮图之故事爰自梁末以迄皇初城邑屡新轩墀若旧虽复百魔蜩沸听皷铎而怀音六贼蜂屯仰椽栾而革面多回净施罕犯仁宫则知会吹及遐斯同偃草慈云所润岂直流根故能比蜀守之祠堂长为典制均鲁王之秘殿若有明征而其作镇一隅俯穷荒而独秀盘基有地冠终古而长存者乎国家业拥神州建用皇极高祖以援疑拨乱伏紫气而登三太宗以端拱继明自黄离而用九皇上缵乾坤之令业振文武之英风太阶平而百度理中国定而兆人乐时和岁阜邑颂涂歌以五刑不用六械徒设舟车四达谁论贡赋之差襟带八荒非复华夷之隔天宝降地符升木石甄祉飞沈効庆虽叶和制变实类文思之功而持盈守成亦资连帅之助大中大夫使持节广韶等州都督李某早登清贯夙践崇轩嘉猷回发于天朝善政果行于朞月越溪仙锷吐光芒而骇人岱岭寒松排风飙以成性美哉称繇功着鹘响彻于云霄方为时须熊轼疲于道路广陵单毂如送张纲渤海乱绳复思龚遂王尊皁盖欣临折坂之前吴隐朱軿更集贪泉之右高名夙着佛化横飞羣盗屏迹而归农奸吏闻风而去职京坻坐积圄犴濳回汲黯之卧淮阳直闻清净王堂之居汝郡但举贤良用能使槛穽不施猛兽巡江而逺窜市廛无扰商旅倍道而相欢飓风寝毒炎埃罢厉人称有道家实无为加以援翰写心自契真亷之旨高谈见意不踰玄嘿之津学究儒林眞穷释部知通人事且味禅宗道可以知归物繇其显会是岁也忽于此塔重覩神光玉林照灼金山具足倐来忽往类奔电之含云吐焰流精若繁星之转汉倾都共仰溢郭周窥士女几乎数里光景动乎七重实孟冬之日也观夫至道不私瑞生必繇乎乐国庆基有会福至必依于善人自非化足动微教非饰迹何以发真如之盛契壮实相之辉华在昔鳯集颍川宣后归功于良守龙游湘浦章帝布徳于贤臣歴选前猷兹为故实然后上和下睦主圣臣良灭火返风虽有辞于进让母修子应亦何愧于当仁至于百越衣缨三阙耆老或代道篁竹气推丹桂之城家擅芝兰名动苍梧之野出平原而祛甲拥崇闼以鸣钟并为蕃部之恩亲覩招提之瑞同祈介福共洁斋坛罄龙象于南州尽衣钵于西竺会吞方仗供备盂兰法鼓振而沙界肃洪钟锵而铁围净玅财爰舍法施争流华毂牣于香城文驷填于宝廐镪藏巨亿更入僧田价直百千还登佛座岂徒照车十乗列随氏之明珠盈篚万金积大颠之宝具而已朝散大夫守长史某地乗华绪价揠名流豫章擢而成干骐骥生而蹑影山涛天骨无情吏隐之间王衍风神自出尘埃之表自沗荣岭海作式瀛幽畧其小术包其大体振温良之逸步得毗赞之弘纲布道移风善宠邦政归休置驿独守家声然则野老行歌虽致功于露冕藩君坐啸固藉美于题舆化成异壤抑繇同徳故能道扬法教挥斥葢纒家怀方广之恩人慕韦陀之学传灯继广曵组成阴下逮府僚旁周县寀并志薫修同希福慧可谓尔之教矣何日忘之者乎时有明威将军行禺府折冲都尉李公天子之旧属朝廷之夙将也灵根自逺圣族多竒受睇眄于甘泉奉衣缨于平乐青龙带剑光超殿阁之荣白虎衔珠早陟斋坛之宠自临阃外作镇边城湟水楼船遂劳都尉灞陵车马尚识将军魂惊断雁之峯恩尽沈鸢之浦濡鳞涸辙处定水而弥勤抚翼香林在穷途而更切频光法会荐委珠珍护持攸仰招提是属其兆基也如此经纶黼藻其大矣哉爰自上座实纶等并妙根宿植胜果将圆翰飞般若之林高步檀那之舍慈衿宻洞散明月于谈筵智锷相辉化繁霜于宝刅思琱琬琰式播徽猷弟子家嗣太邱沗闺门之薄宦地连脽涣窃藻绘之余工爰托下才用旌高躅岂知仲宣旅泊方衔深井之悲长卿罢归空负凌云之气我之怀矣乃作铭云
　　太息颓运嗟呼失道徳弊为仁物壮则老絷猿情暗求鸮计早赤水沈珠玄邱坠宝皇矣妙觉蒸然应期宗深微妙业奥慈悲燃灯匡俗舍筏济时湼盘不住般若无思俯迹见生和光不灭色音虽昩规模尚切猗欤上人穆彼惟新智倾八藏心超六尘凄凉毁宅解脱迷津鸿冥伫想龙蛰存身青盖遗邦黄旗故服原隰形势江山重复磵户秋明岩盘夜烛皷钟于宫声闻于外聿求紫闼言寻丹濑絶域栖遑惊涛颠沛至诚冥感神珍显会甄陶设险翼轸疏源尉陀余国卢寻旧边邑居雄盛人物殷全是惟乐土实曰龙川护持灵刹庄严宝塔基构鼎新亭栾栌嶪奔日宵排归云晓纳架壁三休连甍四合分惟星纪境控天池栋宇绵邈衡津推移神机丕应瑞景潜仪光合玉庑彩动金枝凡我僚庶同嗟权实周顗情勤王蒙思逸咫尺幽键往来灵室共荫法堂俱归慧日四维信受三明弘益贝叶纷纶龙华舄奕讲肆宏敞斋筵巨翼供引纯陀饭回香积天人合契幽显同心倾家奉贿破产移琛轩裳夐骛缨佩交临兰薫习逺檀那意深伟哉连率冲乎徳化职重隼裳秩遵熊驾酌贪贻则还淳息诈道济香城祯凝宝舍琳琅什种杞梓缁徒调轻僧会辨折文殊奔螭易失令鼠难拘愿刋贞琰永冠康衢伊我穷途欣兹胜谒文休泛海仲翔游越尚想知音有怀明发谬惟雅顾叨陪天骨爰抽弱翰式叙高踪孤音易竭独赏难逢思起王粲悲生蔡邕岂无章甫谁适为容

　　○行状
  </div>
  <div class="pagination">
   <a href="王子安集_page16.html">
    上一页
   </a>
   <span>
    ...
   </span>
   <a href="王子安集_page12.html">
    12
   </a>
   <a href="王子安集_page13.html">
    13
   </a>
   <a href="王子安集_page14.html">
    14
   </a>
   <a href="王子安集_page15.html">
    15
   </a>
   <a href="王子安集_page16.html">
    16
   </a>
   <span class="current-page">
    17
   </span>
   <a href="王子安集_page18.html">
    18
   </a>
   <a href="王子安集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
