<!DOCTYPE html>
<html>
<head>
    <meta charset="UTF-8">
    <title>晦庵集 - 第 71 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 71 页/共 166 页</h1>
    <div class="content">　　河图旣无四隅则比之洛书固为圆矣注中三句本唐书歴志一行之説二始者一二也一竒故为刚二耦故为柔二中者五六也五者十日六者十二辰也二终者十与九也闰余之法以十九岁为一章故其言如此然一章之数似亦附防当时姑借其説以明十数之为河图耳
　　武子邦有道则智邦无道则愚其智可及也其愚不可及也此章一句初理防不得今读集注参攷左氏传乃知武子当卫成公无道失国之时周旋其间尽心竭力而不去及成公囚京师武子求掌槖饘赂医薄酖免卫侯于死终以复国及元咺之讼武子又独以忠而获免其能保身以济其君如此虽谓之智可也而夫子曰其愚不可及夫子甞曰君子哉蘧伯玉邦有道则仕邦无道则可巻而怀之以伯玊之事责武子虽谓之愚不识时亦可也然武子惓惓忠君不避险艰能为人所不能为抑亦难矣故夫子曰其愚不可及盖闵之也今观论语一书于有道无道之世屡致意焉其称南容曰邦有道则仕邦无道则于刑戮武子之免者亦幸矣然武子仕卫两世其君信任之义不可弃之而去其几于东汉王允乎允又不免被害尝闻先生诵周子之言曰学顔子之学志伊尹之志夫伊尹以天下为己任者也治亦进乱亦进然使成汤不兴聘币不至虽五就桀其志曷施陈蕃汉代人豪驱驰险阨之中与刑人腐夫同朝争衡屡退而不去者以仁而为己任非人伦莫相恤也卒以谋疎见杀亦昧于夫子免刑戮之戒矣然陈蕃王允犹是当时朝廷倚任身居鼎轴义当与国存亡故程子曰亦有不当愚者比干是也若无言责官守则如东海逢萌当先汉之乱愤三纲之旣绝挂冠东都门浮海而去惟恐其或缓也君子之道或出或处或黙或语讵可不识时防聊发狂言以验中否
　　所疑寗武子事大概得之但为蘧伯玊南容之愚则易而为武子之愚则难所以圣人有不可及之叹也陈蕃王允固不得为伯玉南容之愚然蕃事未成而谋已泄允功未就而志已骄则又不能为寗武子之愚矣此其所以取祸也然为逢萌则甚易为二公则甚难又不可以彼而责此但当问其时义之如何与其所处之当否耳
　　答廖子晦
　　陈君全未有用心处相见殊未有益近时后生多只如此难可以向上事期望之只如老苏但为学做些小语言文字直将圣贤之言兀然端坐终日读了七八年今人説要学道乃不曾畧得旬月工夫读一巻书不曾成行记得如此而望有成吁亦难矣
　　答廖子晦
　　顔子之叹一段是顔子见处今无的确证验之可言但以义理推之且得如诸先生及集注之説庶几少病如有所立卓尔只是见得比之旧时愈见亲切不似乡来无捉摸处但亦未有道理便得入于其间据为已物耳今此谓在顔子心目之间则是先来所见者不在顔子心目之间又以为方是实见则前此非是实见矣恐不然也大抵此等处吾辈旣未到彼地位臆度而言只可大槩实説却于其中反覆涵泳认取它做工夫处做自己分上工夫久之自当心融神防黙与契合若只似此直以今日所见附防穿凿只要説得成就正使全无一字之差亦未有益况以近观逺以小观大又自不能无所失乎心性一段大概则然但中间方説心为之主不知从前説太极二五四端之未发时此心却在甚处可更思之
　　实见一段大意极善然非熹之説也程先生遗书中自有一段説得极分明【章首云皆实理也人知而信者为难云云即此意也】大学诚意章説如恶恶臭如好好色亦是此意可并详之曾防一段集注中所引诸先生説已极详明盖以其所见而言则自源徂流由本制末尧舜事业何难之有若以事实言之则旣曰行有不揜便是曾防实未做得又何疑哉圣人与之盖取其所见之高所存之广耳非谓学问之道只到此处便为至极而无以加也【上蔡所记伊川先生与之荅问天下何思何虑一段语意亦正类此见于外书可并检看】然则学者观此要当反之于身须是见得曾防之所见存得曾防之所存而日用克己复礼之功却以顔子为师庶几足目俱到无所欠阙横渠先生所谓心要放文要宻察亦谓此也来喻大概得之然其间言语亦多有病其分根原学问为两节者尤不可晓恐当更入思虑也
　　礼书中青史氏之记见大戴礼
　　经世纪年其论甚正然古人已尝言之如汉高后之年则唐人已于武后中宗纪发之蜀汉之统则习凿齿晋春秋已有此论矣尧以甲辰年即位乃邵康节皇极经世説诸家之説亦有同者此则荒忽不可究知敬夫所説抵牾处必是谓武王克商之年泰誓序作十一年经作十三年而编年之书乃定从序説乡见柯国材説以洪范攷之访于箕子是十三年事必是当年初克商时便释其囚而问之不应十一年已克商至两年后乃问之也其説似有理亦甞以告敬夫敬夫大以为然其书已甞刋行至是遂止敬夫之服善如此亦难及也潮州王尚书旧甞识之其人劲正忠实有余在言路甞论汤思退之奸而逐之但为人颇疎率学问偏任己见诸经极有怪説立朝议论亦有不到头处然不害为一代正人今所得奏议烦録一本见寄传景初是其壻恐必有本旦夕当寄书问之也
　　乐记图谱甚荷録示但尚未晓用律次第此间有人颇知俗乐方欲问之偶以事冗未暇此固未必尽合古制然未及百年而沦废已如此是可叹也
　　韩文攷异袁子质郑文振欲写本就彼刻版恐其间颇有僞气引惹生事然当一面録付之但开版事须更斟酌耳若欲开版须依此本别刋一本韩文方得又恐枉复劳费工力耳
　　礼书入疏者此间已校定得聘礼以前二十余篇今録其目附去彼中所编早得为佳此间者已送福州令直卿与刘履之兄弟参校写成定本尚未寄来若有可增益处自不妨添入也然因此得看礼疏一番亦非小补不然此等如嚼木札定无功夫看得也
　　答廖子晦
　　来书疑着生死鬼神之説此无可説只縁有个私字分了界至故放不下耳除了此字只看太极两仪干父坤母体性之本然还有此间隔否耶
　　答廖子晦
　　前此屡辱贻书有所讲论每窃怪其语之不伦而未能深晓其故只据一时鄙见所未安处草草奉答徃徃只是说得皮肤不能切中其病所以贤者亦未深悉而犹有今日之论也此虽微陋疎率之罪然因此却得左右明辨力扣敷述详明然后乃能识得前后所説之本意而区区愚见亦因得以自竭非小补也盖详来喻正谓日用之间别有一物光辉闪烁动荡流转是即所谓无极之真所谓谷神不死二语皆来书所引所谓无位真人此释氏语正谷神之酋长也学者合下便要识得此物而后将心想象照管要得常在目前乃为根本功夫至于学问践履零碎凑合则自是下一截事与此粗细逈然不同虽以顔子之初鑚高仰坚瞻前忽后亦是未见此物故不得为实见耳此其意则然矣然若果是如此则圣人设教首先便合痛下言语直指此物教人着紧体察要令实见着紧把捉要常在目前以为直截根原之计而却都无此説但只教人格物致知克已复礼一向就枝叶上零碎处做工夫岂不误人枉费日力耶论孟之言平易明白固无此等妙之谈虽以子思周子吃紧为人特着中庸太极之书以明道体之极致而其所説用功夫处只説择善固执学问思辨而笃行之只説定之以中正仁义而主静君子修之吉而已未甞使人日用之间必求见此天命之性无极之真而固守之也盖原此理之所自来虽极微妙然其实只是人心之中许多合当做底道理而已但推其本则见其出于人心而非人力之所能为故曰天命虽万事万化皆自此中流出而实无形象之可指故曰无极耳若论功夫则只择善固执中正仁义便是理防此事处非是别有一段根原功夫又在讲学应事之外也如説求其放心亦只是説日用之间收敛整齐不使心念向外走作庶几其中许多合做底道理渐次分明可以体察亦非捉取此物藏在胸中然后别分一心出外以应事接物也来书又云事事物物皆有实理如仁义礼智之性视听言动之则皆从天命中来须知顔曾洞见全体即无一不善此説虽似无病然详其语脉究其意指亦是以天命全体者为一物之浑然而仁义礼智之性视听言动之则皆是其中零碎查滓之物初不异于前说也至论所以为学则又不在乎事事物物之实理而特以洞见全体为功凡此似亦只是旧病也且曰洞见全体而后事无不善则是未见以前未甞一一穷格以待其贯通而直以意识想象之耳是与程子所诃对塔而说相轮者何以异哉来喻又疑考异中説韩公见道之用而未得其体以为亦若自谓根原学问各有一种功夫者此亦不然前日鄙意正为韩公只于治国平天下处用功而未甞就其身心上讲究持守耳非病其不曾捉得此物藏在怀袖间也此是学问功夫彻上彻下细宻紧切处向使不因来喻之详终未觉其病之在是今幸见得不是小事千万详看此説子细寻绎更推其类尽将平生所认有相关处一一勘验当自见得如有未契更宜反覆不可容易放过也安卿之病正亦坐此向来至此说得旣不相合渠便藏了更不説着遂无由与之极论至今以为恨或因与书幸亦以此晓之勿令久自拘絷也大顚问答初疑只是其徒僞作后细思之想亦有些彷佛计其为人山野质朴虽不防説而于修行地位做得功夫着实故其言语有力感动得人又是韩公所未甞闻而亦切中其病故公旣闻其语而不觉遂悦之也然亦只此便见得韩公本体功夫有欠阙处如其不然岂其自无主宰只被朝廷一贬异教一言而便如此失其常度哉此等处极不可草草防过更宜深体之也其余已具见于考异外集卷中者今不复论然若不得此碑亦无由见得许多曲折也坡公海外意况深可叹息近见其晚年所作小词有新恩虽可冀旧学终难改之句每讽咏之亦足令人慨然也二诗亦未甚晓不敢又便率然奉答然恐亦只是旧来意思但请只就前説观之恐亦可自见得矣盖性命之理虽微然就博文约礼实事上看亦甚明白正不须向无形象处东捞西摸如捕风繋影用意愈深而去道愈逺也






　　考异
　　答严居厚　久当纯熟明快【快一作决】
　　答廖子晦　故又曰中者天下之大本【一本无又字】












　　晦庵集卷四十五
　　钦定四库全书
　　晦庵集卷四十六　　　　　宋　朱子　撰书【知旧门人问答】
　　答李滨老【吕】
　　熹愚陋无闻于世足下不鄙辱贶以书甚盛礼也熹少好读程氏书年二十许时始得西山先生所著论孟诸説读之又知山之学横岀此枝而恨不及见也既而得从何兄叔京游乃知足下葢得其家传者是时家居西距髙隠不能甚逺而以事牵不得一往质其所疑徒日往来于心不忘也不谓此来各去其家数百里之外乃承惠音许以临辱奉读惊喜不可言既又闻以微疾东辕为之怅然累日也示喻向来为学之意有以知家庭授受之要感叹无已葢窃尝病今世学者幸得诸老先生为之先唱指示要途以趋圣贤之域而不能自浅及深自近及远循序以进或乃探测幽微驰骛于言意之表以是徒为谈説之资而卒无所得于造理行事之实其幸不至于中道而废者则必流于老佛之归而不悟今足下之学之传逺有端绪其必有以异于此者顾恨未得面扣其详耳通鉴之书顷尝观考病其于正闰之际名分之实有未安者因尝窃取春秋条例稍加櫽括别为一书而未及就衰眊浸剧草藁如山大惧不能卒业以为终身之恨今闻足下亦尝有所论著又恨其未得就正以资博约之诲也庐阜固为东南雄丽竒特之观而又有陶靖节祖孙刘西涧父子之遗风濂溪暮年尝守其地而西山舅氏陈忠肃公亦尝谪居焉今老儒生犹有及见之者然前此未尝有留意者区区此来适防学官杨君访得西涧遗象与元祐李公择尚书并祠于学因与复议并取靖节忠肃及西涧之子秘丞公合而祠之更立濂溪之祠于其右配以程氏二夫子焉陶公有醉石在郡西北数十里所谓栗里者也刘公之墓在西门外荒草中防无复知其处者今皆作亭以表之以来敎之语及之知足下之有意乎此也故并以告想闻之亦为一太息也叔京进德未已遂为古人毎一念之澘然出涕往时见其遗藁有与足下往来诗句窃计伤惜之怀不减于此不独为姻戚之好也端明黄公盛德髙年中间一病亦甚可骇今闻其已能步履岂弟君子神明所扶固当如此抑亦见其平日持养之功矣凡此皆因来教之及所欲为足下言者葢不止此也来使还自九江拨冗修复草草幸察不宣
　　与汪伯虞
　　正月十一日同郡朱熹顿首复书伯虞茂才乡丈执事熹之外家于门下有姻防之好而执事丈人行也久客闽中未获一见独幸从亲故间讲闻声誉之美差以自慰兹承不鄙逺致长书礼意既隆而所以称道期许之者又过其实熹不敢当也示谕尚书金公名堂之意俾得赞一词焉幸甚幸甚金公亦先友也熹顷嵗尝获拜之临安俯仰十有七年矣三复来诲若复得望见其衣冠而闻其謦欬者甚矣金公之厚于执事而所以相告者之切而当也邕州使君往见张荆州吕著作皆称其才今读记文又有以见其所存者益恨未得一聴议论之余也顾二公之意所以望于执事者皆非它人所能与独在明者精择而力行之耳况如熹之浅陋其又将何以辱礼命之勤哉加以拙疎乍亲吏事公私倥日不暇给尤觉荒涩不能一吐胸中所欲言者因风敬谢先辱旦夕傥得脱此羁馽归卧田间呻吟之暇乃当有报执事耳惠墨甚富且珍未有以报此间石刻各往一通幸视至未有承晤之日正惟进德自重慰此愿言不宣
　　答汪太初
　　四月八日同郡朱熹顿首复书汪君太初茂材足下熹于足下虽得幸同土壤而自先世流落闽中以故少得从故里之贤人君子游顾其心未尝一日而忘父母之邦也属随宦牒来官庐阜同郡诸生间有肯相过者而足下乃以手书先之三复诲谕喜幸无穷又承示以文编益钦德学之盛而恨其未得少奉従容也然间尝窃病近世学者不知圣门实学之根本次第而溺于老佛之説无致知之功无力行之实而常妄意天地万物人伦日用之外别有一物空虚妙不可测度其心悬悬然惟徼幸于一见此物以为极致而视天地万物本然之理人伦日用当然之事皆以为是非要妙特可以姑存而无害云尔盖天下之士不志于学则泛然无所执持而狥于物欲幸而知志于学则未有不堕于此者也熹之病此久矣而未知所以反之盖尝深为康胡二君言之而复敢以为左右之献不识髙明以为然否抑尝闻之学之杂者似博其约者似陋惟先博而后约然后能不流于杂而不揜于陋也故中庸明善居诚身之前而大学诚意在格物之后此圣贤之言可攷者然也足下其试思之未即防晤惟进学自爱为祷匆匆不宣熹再拜
　　答方耕道【耒】
　　开喻详悉足见进学不倦之意以左右明敏彊毅之资厉志于此何患于不得然以愚见论之词气之间似犹未免过急迫而于所谓平心和气寛以居之者恐未有得力处也愿更于日用语黙动静之间立规程以深为养毋急近效要以气质变化为功若程夫子所谓敬者亦不过曰正衣冠一思虑庄整齐肃不慢不欺而已但实下功夫时习不懈自见意味不必悬加揣料着语形容亦不可近舍显然悔尤预忧微细差忒也其它尚多有可论处来书偶留坟庵不能尽记曲折然其大槩亦具此矣大抵学问之道不敢自是虚以受人乃能有益若一有所闻便着言语撑拄过去则终无实得矣
　　答方耕道
　　示问详复具审比日进学不倦之志甚善甚善顾浅陋何足以及此然荷意之厚不敢虚也向者妄谓自立规程正谓正衣冠一思虑荘整齐肃不慢不欺之类耳此等虽是细微然人有是身内外动息不过是此数事其根于秉彛各有自然之则若不于此一一理防常切操持则虽理穷奥论极幽微于我亦有何干涉乎毅之云虽圣贤所示之要然恐其间更须细密方有实用功处不然则所谓只作一场话説务髙而已者不可以不戒也若必谓有所见然后有所主则程子所谓未有致知而不在敬者是为敬有待于见乎见有待于敬乎果以徒然之敬为不足事而必待其自然乎长沙有二先生文集朋友间亦必有遗书本子暇日更求此二书反覆熟读不计近功则智益当明而有以审乎此矣前书所谓舍显过忧小失正谓放饭流歠而问无齿决之类舍此忧彼则为失其序耳若日用工夫果能谨之于微不使至于形显则善何以加但恐言太髙而难践则非所谓切问而近思耳
　　答方耕道
　　老兄以明敏果决之资挟凌髙厉逺之志士友间所难得今兹需次暂得闲日所宜心味道益进所学以副区区期望之意向来所探似亦太髙所存似亦太简又毎有自喜已材独任己见之意今当小立课程而守之以笃博穷物理而进之以渐常存百不能百不解之心而取诸人以为善则德之进也不可御矣爱慕之深不觉缕缕幸恕僣易也
　　答曾节夫【撙】
　　所喻夷狄之云恐不当以此为比只此一语便是十数年汹汹之根愿平心定气徐以畴昔所闻于湖湘者考校此语所从来则于此其必有处矣不然平日之言却似与此心此事不相入恐非亡友所望于贤者也
　　答吕士瞻【竦】
　　道一逺来甚慰孤陋天资明敏极不易得到此数日适值小冗拨置与语令人不倦观其意趣事事通晓但于为己一着未有肯心此区区所深惜故其告归再三留之今日乃言有信得及处此事体大日月长逺政使实得亦须接续工夫常不间断方可保任况一时意思未知果如何须更于过庭之际入大鑪与之锻链始可放行耳示喻艮背之説周程先生意是如此寻常亦只如此晓防于道理功夫无不是处但近读易见得彖辞解云艮其止止其所也正説此句之意则所谓艮乃止也背乃当止之所也程先生于此句下亦作此説却不本上文卦辞之义盖理自两通但文王意则只当依孔子所解为是不须更引不见之説以杂之也不审尊意以为如何南轩辨吕与叔中庸其间病多后本已为删去矣但程先生云涵养于未发之前则可求中于未发之前则不可此语切当不可移易李先生当日用功未知其于此两句为如何后学未敢轻议但今当只以程先生之语为正则钦夫之説亦未为非但其意一切要于閙处承当更无程子涵养之意则又自为大病耳渠后来此意亦改晚年説话尽不干事也
　　答吕道一
　　三复来示词义通畅为之爽然但其所论有于鄙意未安者大凡论学当先辨其所趋之邪正然后可察其所用之能否茍正矣虽其人或不能用然不害其道之为可用也如其不正则虽有管仲晏子之功亦何足以称于圣贤之门哉且古之君子所以汲汲于学者不为其终有异于物而勤故亦不为其终无异于物而肆也不为其有名而劝故亦不为其无名而沮也不为其有利而为故亦不为其无利而止也是其设心盖傥然一无有所为者独以天理当然而吾不得不然耳若夫万物散为太虚之説则虽若有以小异于轮囘之陋然于天地之化育盖未得为深知之者也此未易言今且当熟读圣贤之书而以渐求之耳
　　答吕道一
　　示谕已悉但为学之功且要行其所知行之既久觉有窒碍方好商量今未尝举足而坐谈逺想非惟无益窃恐徒长浮薄之气非所以变化旧习而趋于诚实也
　　答詹兼善
　　示喻儒释之分益见潜心之力所谓释氏一觉之外更无分别不复事事而吾儒事事无非天理此语是也然吾儒亦非觉外有此分别只此觉处便有天髙地下万物散殊毫髪不可移易所谓天叙天秩天命天讨正在是耳所论孟子甚善其大槩不外此矣更于其间子细研穷见得曲折处方有意味愿益勉旃以慰所望
　　答曾致虚
　　所论诚敬之説甚善但钦夫之意亦非直谓学者可以不诚葢以为既曰持敬便合实有持敬之心不容更有不诚之敬必待别着诚字然后为诚也大抵诚字在道则为实有之理在人则为实然之心而其维持主宰全在敬字今但实然用力于敬则日用工夫自然有总防处而道体之中名实异同先后本末皆不相碍若不以敬为事而徒曰诚则所谓诚者不知其将何所错且五常百行无非可愿杂然心目之间又将何所择而可乎鄙意如此不审髙明以为如何愿于日用间一验其实因风语其可否焉
　　答曾致虚【乙卯二月一日】
　　南康从祀画象乃取法监学已详报呉广文矣白鹿当时与钱子言商量只作礼殿不为象设只依开元礼临祭设席最为得礼之正不然则日用燕居之服以石为席而坐于地亦适古今之宜免有匍匐就食之诮子言皆不谓然但今已成恐毁之又似非礼此更在尊意斟酌报之也盖幼年间先君子尝过郑圃谒列子庙见其塑象地坐则此不为无据也
　　答宋鲁叔
　　刘守请祠未报计须且留知早晚得亲炙又与程弟讲学甚善甚善风俗不好直道而行便有窒碍然在吾人分上只论得一个是与不是此外利害得丧有所不足言也为学之要先须持已然后分别义利两字令趣向不差是大节目其它随力所及为之务在精审而不贵于泛滥涉猎也
　　答黄商伯【灏】
　　心丧问大意甚善但云本生之服视其属之亲疎却似不然盖不问其亲疎而槩以齐衰不杖期服之也本生继母盖以名服如伯叔父之妻于己有何抚育之恩但其夫属乎父道则妻皆母道况本生之父所再娶之妻乎此两节幸再攷之恕説亦佳但大学絜矩常在格物之后盖须理明心正则吾之所欲所不欲莫不皆得其正然后推以及物则其处物亦莫不皆得其正而无物我之间如其不然而以私己自便之心为主又欲以是而及人则人道不立而驱一世以为姑息茍且之场矣此处亦幸更思之也熹尝于大学治国平天下或问中极论此事此便遽未及奉寄旦夕别附致也
　　答黄商伯
　　熹请祠人未还计亦不出数日盖其去已余两旬计程当归已久必是己如所请等出敕留滞耳万一未遂愚计所处正如来喻之云也年来衰病支离日甚今无它望但愿残年饱吃饭耳晩年游豫章毎至东湖之上未尝不慨然有怀陈仲举徐孺子之髙风出处之间祸福不同然亦各行其志未知此漂漂者竟如何耳示喻向来丧服制度私固疑之幞头四脚所喻得之矣但后来报状中有幞头又有四脚各为一物与此注文又不同不知当日都下百官如何奉行固无一人来问以书扣礼官竟亦未报也至于直领襴衫上领不盘此间无人晓得遂有为之説者云但用布夹缝绕颈直过略作盘领之状而不用斜帛接续盘绕州县多用此制详此只是杜撰但礼官之意却未必不是如此然想官人亦未必晓只是手分世界中化现出来耳窃疑直领者古礼也【捡三礼图可见】襴衫者今礼也【如公服之状乃有横襴】必是故事中曾有两説各用一説而今遂合为一既矛盾而不合于是为此杜撰之説以文之耳更以报中第一项证之既有斜巾又有帽又有四脚又有冠一日之中一元之上并加四服此亦并合古今之误盖斜巾本未成服之冠如古之免帽却与四袯衫为称四脚即与襴衫为称冠即见三礼图者当与直领衫裙为称今则并加四者而下服有襴有裙亦是重复而真直领之衣遂废只此一事便令人气闷今幸有讨论之命然亦未见访寻士大夫之好古知礼者次第又只是茅纒纸裹不成头绪近报作百日礼数此亦不经之甚且唐制本为王公以下岂国家所宜用邪礼器之失不但一爵今朝廷所用宣和礼制局様度虽未必皆合古然庶防近之不知当时礼部印本何故只用旧制向来南康亦无力但以爵形太丑而句容有新铸者故易之耳其实皆当遣人问于礼寺而尽易之乃为尽善但恐其费不赀州郡之力不能办耳福州余丞相家有当时所赐甚精然今亦莫能用也濂溪之祠郡将乃能留意如此并及陶刘亦甚善此等事自世俗言之似无要然自今观之于人心政体所系亦不轻如今日荒政便与此事相表里若如庚子年中守令见识彼安肯作此事邪
　　答黄商伯
　　方丧无见于通典云是郑康成説而遍检诸篇未见其文不敢轻为之説但今日不可谓之方丧则礼律甚明不可诬耳仪礼丧服传为君之祖父母父母条下疏中赵商问答极详分明是画出今日事往时妄论亦未见此归乃得之始知学之不可不博如此非细事也左杜所记多非先王礼法之正不可依凭要之三代之礼吉凶轻重之间须自有互相降厌处如顾命康王之诰之类自有此等权制礼毕却反丧服不可为此便谓一向释服也心丧无亦见通典乃是六朝时太子为母服期已除而以心丧终三年当时议者以为无亦非今日之比也此事本不欲言以自是讲学一事故及之切勿为外人道也跪坐近得杨子美书引僧人礼忏道士宣科为比彼盖未尝以为难只是惯耳其説亦为得之皇祐祭式却未之见如有本幸因的便借及彼时所用只是开寳通礼此有其书欲一防校也开寳与开元大槩相袭开元只有先师二位无诸从祀或是开寳所增也位碑于法亦只卧之于地与献官位版相似非此为神位也【今献官位版亦有植之以趺而立之者皆误也】塑象如开元礼则无之想当时初加夫子王号即内出衮冕以被之则为有象不知何故抵牾如此岂所修礼书亦姑以存古而实未必行邪而韩退之刘禹锡诸庙学碑亦皆言有象本朝则固有之久矣可更试攷之也
　　答黄商伯
　　大学知止能得或问云知止云者物格知至而于天下之事皆有以知其至善之所在又曰能知止则事事物物皆有定理至能虑则又曰随事观理极深研防无不各得其所止之地而止之程子则曰格物非欲尽穷天下之物又曰今日格一件明日格一件积习多后脱然有贯通处妄谓一物既格则能知一物至善之所在而亦可得其所止然犹有定静安虑之四节学者必知止而用其力然后求得所止也今或问以为必尽穷天下之理然后可以知至善所在而得所止与程子所言格物工夫似若不同得非或问所指是举大学之全体极致而言之欤
　　经文物格犹可以一事言知至则指吾心所可知处不容更有未尽矣程子一日一件者格物工夫次第也脱然贯通者知至効验极致也不循其序而遽责其全则为自罔但求粗晓而不期贯通则为自画故古经程子之言未见其有不同也
　　中庸章句言人物之生各得其所赋之理以为健顺五常之徳所谓性也窃谓二五之精妙合而凝则赋健顺五常之徳理无可疑然自昔秪言五常而不及健顺体之于心得非敏于为善者是其健循其自然者是其顺乎然自昔秪言五常而不及健顺何邪
　　隂阳之为五行有分而言之者如木火阳而金水隂也有合而言之者如木之甲火之丙土之戊金之庚水之壬皆阳而乙丁巳辛癸皆隂也以此推之健顺五常之理可见
　　中庸章句谓人物之生各得其所赋之理以为健顺五常之德或问亦言人物虽有气禀之异而理则未尝不同孟子集注谓以气言之则知觉运动人与物若不异以理言之则仁义礼智之禀岂物之所得而全哉二説似不同岂气既不齐则所赋之理亦随以异欤
　　论万物之一原则理同而气异观万物之异体则气犹相近而理絶不同也气之异者粹驳之不齐理之异者偏全之或异幸更详之自当无可疑也
　　石氏集解引生之谓性性即气气即性一章窃谓此章先明理与气不相离遂言气质之性虽有善恶然性中元无此两物相对而生其初只是善而已由气禀有昬浊又私欲汚染其善者遂变而为恶当为恶时非别有一善性也故有恶不可不谓之性浊不可不谓之水之説似指成之者性以后而言与孟子拔本穷源性善之论不同然恶或不萌则本体亦有时发见若能澄治则复其初矣至于水流而就下以为继之者善则是以喜怒哀乐已发之后皆指为继窃谓须如易解之説在成之者性以前方是本旨以浊比恶亦是专指欲动情流之后窃谓须如大学集解之説因气禀之不齐而又私欲生其间分比两节然后精尽也未审是否
　　继之者善易中本是就造化上説到下句成之者性方以人物而言程子所引乃借上一句便就人性上説而指其已发动之所为也不容説处即性之本体如水则只是水别着一字不得至谓之善则性之发如水之下矣清浊之喻又是一节来喻已得之矣大抵此一条説性字最多须分别得甚句是本来之性甚句是气质之性即语脉自分明矣
　　未发之前唯当敬以持养既发之后又当敬以察之未发之中不待推求而已了然于心目一有求之之心则其未发者固已不得而见矣剖析可谓明白吕氏欲求中于未发之前而执之诚无是理然既发之情是心之用审察于此未免以心观心前章或问谓别以一心求此一心见此一心为甚悮论语或问观过知仁章亦有此説岂非学者不能居敬以持养格物以致知专务反求于心迫急危殆无科级依据或流入于异端与始终持教体用相涵意味接续者为不同也
　　已发之处以心之本体权度审其心之所发恐有轻重长短之差耳所谓物皆然心为甚是也若欲以所发之心别求心之本体则无此理矣此胡氏观过知仁之説所以为不可行也
　　中庸第二十章之问语诚始详明善择善所以为诚之基本者亦始于此章并言之旧尝观干九三九四与坤六二觉圣人説干之修为易而坤则工夫实似有圣贤之分大学初説致知格物中庸首章惟言戒惧谨独工夫规模觉得似比大学为髙逺直至二十章始言明善择善与大学所以教者同亦似二书随学者器质为教也
　　大学是通言学之初终中庸是直指本原极致处巨细相涵精粗相贯皆不可阙非有彼此之异也
　　五行各一其性宜五行亦各一其德旧闻先生説义理分界至处须要截然要贯通处又自贯通窃谓仁发而为爱爱而得宜便是义有品节便是礼之类则体虽各立而亦相贯通窃恐五行亦如此尝见人言五行之体质便是土如木之坚则亦有金金之从革亦有曲直之性也未审是否理有未明虽于事非急亦不可终于不知畧乞赐教
　　曲直稼穑各是两事余亦合准此例润下者润而下也炎上者炎而上也从革者一从一革互相变而体不变也
　　一曰水二曰火三曰木四曰金五曰土窃谓气之初温而已温则蒸溽蒸溽则条达条达则坚凝坚凝则有形质五者虽一有俱有然推其先后之序理或如此
　　向见呉斗南説五事庶徴皆当依此为序其言亦有理幸试推之
　　鬼神之理未易测识然学者亦欲随所见决其是非祀先之义向来因圣人不言有无之説窃谓气散而非无茍诚以格之则有感通之理况子孙又其血气之所传则其感格尤速也未审是否
　　三条皆善横渠説五行数段甚精可并攷之
　　陈胜私尝説雷霆震击真有鬼物先生不答次日乃言学者当于正理上立得见识然后理之变者可次第而通若将理之变者先入于心立为定见则正理终不能晓矣窃尝服膺妄谓夫子所言与答宰我之问程子张子之论无非正理但张子神与性乃气所固有之语似主气而言却恐学者疑性出于气而不悟理先于气语似未莹未审然否上蔡之説或问以为善窃疑石氏所集其言有及于理之变者如自家要有便有要无便无始得又似以心起灭不问有无之正理上蔡之意必不如是其因致死不仁致生不智之训思之恐宗庙祭祀不致死之也葬埋坛墠不致生之也理之有者圣人制礼使人诚意以感通其间曲折精微莫非仁智之尽若理所无者圣人不道也至于理之变者窃谓皆气之所为而皆因于人虽复多端似可以次第而晓所谓天地之妙用岂非造化隂阳之理人心精神之聚上下感化之所自欤妄意如此殊未明彻乞指教
　　此论甚善但张子语不记子细然论鬼神则气为近未至遽有先于理之嫌也上蔡论语为政卒篇论鬼神甚详大槩亦如来喻恐可防攷也
　　答黄商伯
　　熹自少日幸蒙师友之训得窥圣学门户退与朋友讲之闻而信者固多然能终始用力而不为中道之废者甚少况年大官达则其忽然忘之者益以速矣区区以此每深忧之恐先师传付之旨至此而遂絶之今得来问每以此事为念而其论説亦多与鄙意合乃知此道犹有望也幸甚幸甚如前时所论仁义礼智之説【此是去年信州发来书】今者所论读易之説真无欲之説皆平正精切非一槩悠悠之论且年亦过中而更阅世故又已多矣乃能切切用力于此愈于年少新学之为者是可尚已更愿勉旃有以卒副所望则又大幸之甚也熹再拜
　　答詹元善【体仁】
　　雅闻左右才隽行驯好学不倦私窃叹慕以为天之赋予如是其不茍然矣独恨未获从容未知所学者果何学耳世衰道丧俗学多岐天理不明人心颇僻未有甚于此时者熹窃不自知其浅陋方以其所闻于师友者夙夜勉焉而志力不强未有攸济是以乐闻贤者之风而有望于切磨之助伏惟益厉初心求知所至而用力焉有以慰此怀也僣易皇恐皇恐承喻请祠之意深所未晓然元履已归不知曾为办此事否若熹之意则以为政烦民困正有官君子尽心竭力之时若人人内顾其私各为自逸之计则分义废矣至于盗贼公行善良蒙害尉捕之职也何不忍之有若以为实有可哀矜者则当明言于上而求所以振业之使不至于为盗虽以获戾所不辞也又何避此而求去之亟乎若夫祠官无事之禄本非义理所安前辈盖非辞尊辞富则莫之肯为熹之不肖固不足言然居此官最久前后三请亦皆有故非以辞难就逸而为之也故区区之意愿左右少俟终更而后求之未去之前尽心所职思其职于分义之所当为而无敢有厌斁之心焉则庶乎其可以自安矣慕用之深不觉覼缕伏惟有以亮之元履一出未能有为然士大夫始复知天下之有正论廉贪激懦所助多矣熹官期已及坐此未敢遽出然亦不敢有忘当世之意贤者当有以识此心耳未由面论临风耿耿
</div>
    <div class="pagination">
<a href="晦庵集_page70.html">上一页</a><span>...</span><a href="晦庵集_page66.html">66</a><a href="晦庵集_page67.html">67</a><a href="晦庵集_page68.html">68</a><a href="晦庵集_page69.html">69</a><a href="晦庵集_page70.html">70</a><span class="current-page">71</span><a href="晦庵集_page72.html">72</a><a href="晦庵集_page73.html">73</a><a href="晦庵集_page74.html">74</a><a href="晦庵集_page75.html">75</a><a href="晦庵集_page76.html">76</a><span>...</span><a href="晦庵集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
