<!DOCTYPE html>
<html>
<head>
    <meta charset="UTF-8">
    <title>御制诗集 - 第 1241 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1241 页/共 1326 页</h1>
    <div class="content">　　放鹤亭作歌
　　昔日放鹤适其性亦省鹤粮两得宜【一解】鹤飞去亦有时返或常携子相追随【二解　鹤虽放去仍在山荘中更或伏卵成禽是以乙酉诗有飞去飞来记昨年将雏更不出墙邉之句】久之逺飏不复至背徳何必恠物欺【三解】园丁苦于粮无賸新鹤仍剪翎为羁【四解　放鹤则园丁不得借饲鹤以窃鹤粮故凡新贡鹤至仍剪其翅不任飞去名为勤公而实以自利此虽知之然亦弗问也】献勤供揽且窃馈【史记窃馈谓窃馈之以食此窃馈乃窃馈鹤之食也字同而义不同向曽用此语却未注明】一利一聊聼之【五解】兹放鹤亭成虚语烛照讵必俾无遗【六解】
　　赋得碧峰晓钟
　　风来今日诚西北送得钟声晨起间【烟波致爽寝宫在碧峰寺东南相距数里毎西北风至则钟声可闻今日早起聼之倍真盖秋宇晴霁之騐也】防续音中勅几喻悠扬韵里尚寛闗潇湘八者殊烟寺【烟寺晚钟为潇湘八景之一】姑孰倍之同晓山【寒山晓钟为姑苏十六景之一】此际鸡鸣拟齐国四年勤倦听应闲【拟归政后尚来此避暑娱老彼时听钟声应无勅几勤政之念矣然总赖　　天恩春估此时不敢为满言】
　　晓凉【七月廿二日】
　　晓凉卓午热厯试塞苑常凉以畅人气热以催稼穰二不可阙一熟知其无妨尔来晨峭严骤换夹纱裳怦觉心弗寜长此恐致霜霜早虑害稼吾农将何当因而命尚衣旧记查其详昨年之此际已御棉纱装【每日御衣尚衣处皆有记载因今晓骤凉即御夹纱衣遂命查去嵗此时则称已服棉纱今日方服夹纱是较去嵗暖凉迟也况今嵗节气本迟料不致霜早伤稼西成可卜丰穰厪农之意盖无时敢懈也】贴然意始安西成可卜祥筹农敢刻懈较胜农夫忙玉食讵易哉永言示大方
　　福建巡抚浦霖奏报早稻收成九分有余诗以志慰
　　麦秋已报八分余早稻今称一賸诸州县统为六三处收成几至上穰书【闽省入夏以来雨泽调匀早禾畅茂先经浦霖奏闻兹届収获之期据称该省除台湾一县土性不宜早稻向不种植外其余六十三州县内収成九分有余者闽县等二十县九分者长乐等二十九州县八分有余者南安等十一县八分者鳯山等三县合计通省早稻収成实九分有余现在粮价有减无増闾阎极为欢豫等语】无増有减欣市价足食易衣乐里居南望闽民深为【去声】庆晚登绥屡祝如初
　　登四面云山亭子作歌
　　山庄防髙山亭子名之曰云四面绮绮云出岫本无心然而人则有愁喜春喜云生作甘霖夏秋愁多为潦耳今晓雵雵蔚碧天既至登山防以靡竪峰横岭遁形非低樾髙林呈翠美
　　圣尭题此岂无意同庚辛夘吾与尔【予生于康熈辛夘而亭亦建于是年仰瞻　　题额及　御制诗屏良有夙縁】　愁喜者惟吾不知者惟尔【谓亭】八旬开袠合复従头而数【上声】起
　　挹秀书屋
　　升髙必降卑书屋憩挹秀髙足俯明朗卑自蕴深透髙卑各有佳升降胥偶遘寄语髙居者漫以卑为陋
　　罨画
　　一年一度一留诗满眼秋光又此披却笑石渠髙庋者【石渠蔵弆有董其昌林泉秋色王绂秋林亭子沈周秋树茒堂诸防俱经题咏虽渲染秋光深得神韵而以较目前真景觉天然活画佳趣更胜耳】可能活趣有如斯
　　处暑【七月二十四日】
　　午热例山庄今朝热胜常掉头暑弗住婪尾应当爽籁来西北快晴欣夕阳黍禾普结穂近矣盼登塲陕西巡抚秦承恩奏报通省普得透雨诗以志慰
　　四寸未为优致问【前阅秦承恩奏陕省各属于六月初三四等日得雨三四寸不等又省城于六月十一日得雨四寸因恐雨泽究欠霑渥即传旨令将现在情形据实覆奏】三农忧稼正殷望【复据奏称省城于七月初五日得雨四寸旋即晴霁农民尚殷望泽等语可知前此之雨未曽霑足】防诚太白祷灵湫骈叠佳霖被普疆【兹称因该省节次得雨未能一律深透即委员往太白山灵湫防诚祈祷省城随于七月初八日亥时起至初九日午时止得雨深透又于十一十三十六等日叠次大霈甘霖入土极为优渥并据十二府州属禀报络绎而至查核通省俱已普徧霑足各色秋谷襍粮均得及时滋培畅茂可为秋成丰稔之徴览奏深为欣慰】晩种襍粮均起茂秋登【谓去年】二麦早称穰秦民何幸逢绥屡为慰还因敬益蘉
　　陕甘总督勒保奏报夏禾收成九分有余诗以志慰
　　甘肃収恒迟秦省今年较早分【去声】还加是縁春雨优于右【勒保奏甘省夏禾约収分数平凉一府暨泾州直州所属各収成八分有余庆阳一府暨安西直州所属各収成九分兰州巩昌甘州凉州寜夏西寜六府及秦州阶州肃州三直州所属各収成九分有余通省牵算夏禾収成共九分有余縁甘省地方向来雨泽较迟今年三月间已得透雨嗣复连沛甘霖是以髙下川原一律丰収洵为数年来所罕觏现在各属新粮入市价值渐次平减秋禾长发芃茂农民欢庆倍于寻常】为谢
　　天恩被及遐禾黍九分余以定府州各属统无差幸哉地瘠民贫处久免兵供乐嵗嘉【往年甘省逆回苏四十三田五滋事之时大兵诛剿虽一切刍粟不以累民间然力役差徭究不免于劳攘今平定已久人安耕耨际兹时和嵗美贫瘠之区共乐丰穰尤感吴苍眷佑耳】
　　夜雨【七月二十八日】
　　夜雨祗一寸依期正十朝【夏秋晴雨应时禾黍甚为芃茂自十八日夜间得雨之后至今又值一旬虽祗寸余亦资润泽且无虑过多】四旬庚数尽【按隂阳书夏至后第三庚为初伏第四庚为中伏立秋后初庚为末伏是夏至后遇第三庚有遅早则中伏日自有十日二十日之不同今嵗六月十七过第三庚至七日十七日方为立秋后初庚计三伏共得四旬盖过庚早而伏日多也】五日暑余消【处署虽过五日而婪尾之热尚存有此一雨余署渐可消减矣】禾益饱结穂荞増润发苖害无仍有利幸免过多焦
　　广西巡抚陈用敷奏报早稻収成九分有余诗以志慰
　　粤西地逺收成早奏稻飞章到却先虽曰夏收七分欠【今夏各省麦収俱在八九分以上惟粤西二麦奏报七分仅称小稔】幸逢秋获九赢全【兹据陈用敷奏广面汉土各属气不同早晚禾稻随宜播种今届早稻成熟之时汉属内収成十分者三十二州县九分者二十六州县合计収成九分有余土属内収成十分者十七州县司九分者十三州司合计収成亦九分有余统计汉土各属早稻収成实共九分有余等语省得此秋获民苖衣食丰饶自当益増恬豫】康功汉土闾阎宴生计民苗衣食便各省西成将渐报望胥如是益防防
　　清绮书屋作歌【八月初三日】
　　敞晴斋侧三间屋额曰清绮亦久矣前朝夜雨祗一寸无害禾黍利荞美然而余波三日留乍隂乍霁惕切巳今晓云徂乃快晴一片碧霄朗万里无时无处弗筹农为较为量敢即喜间红叶迟往年景倍清哉犹待绮山东巡抚恵龄奏报秋禾收成九分西安巡抚秦承恩奏报通省夏雨霑足秋収可望一日并至诗以志慰
　　山左去嵗曽被灾今获九分民幸济【去嵗东省春间即有缺雨处又值秋雨连绵马頬等河盛涨以致低洼田禾被淹成灾者有四十余州县亟命筹办应修各工以代赈防仍分别给予赈济不致失所幸今嵗麦収已有九分兹又据恵龄奏夏秋以来雨水调匀秋禾畅茂现届収获之期通省约収十分者武定青州二府属九分者济南泰安兖州莱州登州五府属八分有余者曹州沂州东昌三府及济寜直州属八分者临清直州属合计通省秋収约有九分粮价平减闾阎元气可复】秦右望泽亟驰询兹报普霑灾弗致【前因秦氶恩奏报西安省城及各属得雨仅有三四寸深为悬厪随即降旨询问嗣又据奏西安鳯翔二府属间有数县未能深透复即驰询如或因早成灾务即据实具奏母得稍有讳饰兹据覆奏各属本年夏间雨水本属调匀者多秋禾及时长发今又于七月初五初九十一十三十六十七十八等日连得透雨通省实已普霑前此稍欠优渥之处亦俱一律霑足防不致于因早成灾等语】胥吾民也胥视伤左右胥宜感
　　天赐都大佳音以次来【今年仰防　　天佑各省奏报麦収丰稔者多且率称夏月晴雨应时想秋収报佳者必多当以次奏到矣】何修遇之惕不置
　　雨【八月初七日】
　　正思时雨润又逮一旬期【七月廿八日雨】不骤还不缓似膏复似丝欣堪秋麦种奚啻晩荞滋此后宜旸祝午过晶曝曦
　　江苏巡抚长麟奏报通省秋成八分有余诗以志慰
　　苏松防绥屡今夏逢连隂【去嵗江南苏松二府所属秋収皆在十分暨九分以上今嵗该处自六月初旬隂雨连绵以致湖河铺泛低洼地畆间被淹浸是以有旨驰询成灾与否令无讳饰兹据覆奏江苏通省秋収合计约八分有余该二府被淹洼地每县不过数百畆现在秋収亦约计七分有余尚属下稔堪慰缱懐】二府七分余未失下稔谌淮徐常值歉八余九幸任【淮安徐州二府连年偏灾兹据奏今嵗徐州府秋収约有九分淮安府约八分有余等语前月已令将该二府积欠钱粮予以分年缓帯并于缓帯之数恩免一半而该二府本年又俱值恩诏普免内轮应蠲免之年民力更觉従容元气当即可复】
　　天泽有循环盈虚理允忱统计八分余中稔叨
　　恵深敢懐不知足祈年増惕钦
　　万树园赐宴内外藩王及各国使臣即席成什
　　永佑寺旁黄幕敞金风玉露近中秋义安兼复陪臣遣【去嵗安南国王阮光平亲至山荘入觐祝厘今嵗复遣陪臣陈玉视等逺来谢防庆祝防顺出于至诚深堪嘉尚义安乃该王新迁所住城名】哈萨寜须侍子留【去嵗哈萨克瓦里汗遣其弟多索里苏勒坦来祝八旬万夀兹复称去嵗欲遣其子来适以病未遣今仍令其子阿弥载及陪使布占拜等至山荘庆祝万夀赐宴后即令回伊部落盖我朝威信所昭无逺弗届汉唐以来留其外夷之子以为质者适足启其轻疑之心朕不为也】夀宴常并莭宴举新藩竟似旧藩俦【兹卫喇特四部祗余都尔伯特土尔扈特霍硕特三部久为臣属轮班入觐与喀勒喀青海及四十九旗防古王公无异矣】来王幸匪初计及保泰防思
　　祖烈庥
　　湖南巡抚姜晟奏报早稻收成九分有余诗以志慰
　　入夏欣霑膏泽渥季初旬复值宜旸以兹早稻倍秀实竟致九分获圃塲【湖南省夏间雨水充足田禾畅茂先经莭次奏闻兹据姜晟奏现在早稲俱已刈获所有各属収成分数除永绥桂东二防县不种早稲外其余各属収成九分有余者三十三防州县九分者二十九防州县八分有余者八县八分者二县合计通省早稲収成实有九分有余】中晩含苞遍原隰雨晴时若卜丰穰【又称立秋后中稲渐次黄熟晚禾亦已含苞而各属自六月中旬以至七月上旬叠沾渥泽更觉晴雨调匀中晚二稲亦可卜丰収现在粮价平减闾阎盖蔵自当益増饶裕】那更祝十不知足理慎盈虚识弗遑
　　湖北巡抚福寜奏报早稻收成八分有余诗以志慰
　　翼日武昌奏稻收如麦初【夏间湖北湖南俱奏麦収八分有余昨据湖南抚臣姜晟奏该省早稲収成九分有余今日福寜奏湖北早稲収成分数则与麦収无异】虽云一分欠【据奏湖北通省各属除应山等六县不产早稲外其余六十二州县所种早稲均已収获登场内収成九分者孝感等十七州县八分者江夏等四十五州县合计通省早稲収成八分有余等语虽较湖南収成欠少一分然已谓之中稔矣】颇觉万民舒中稔亦堪幸晩禾茂长【上声】畬楚收天下足【谚云湖广熟天下足兹南省九分余而北省亦有八分余可称稔嵗感防　　昊贶欣慰之余益深防惕】敬慰并殷予
　　观射
　　命诸幼皇孙曽元来山庄随围遂观其射诗以志喜
　　观射寻常多抱愧【以不亲御弧矢常抱愧屡见诸咏】今朝观射喜偏应元孙八嵗三箭中【射五箭中能中　三箭者有赏元孙载锡今年八嵗竟中三箭可喜之至即赏黄褂两眼翎是日皇孙质郡王绵庆年十三亦中三箭并赏三眼翎黄褂以示奨励】侍
　　祖当年此地仍【予幼侍　　皇祖来山荘曽　　命射以示扈従诸臣五箭乃竟中五箭皇祖嘉悦曽蒙　恩赐两眼翎黄褂】　弧矢四龄争较早【其时予年十二今载锡甫八嵗是更早予四嵗洵为难得佳竒喜不胜言】构堂万世冀恒承一身七代瞻神御【一身能亲见七代者世所罕有而曽元均读书习射不防满洲祖风是又予深庆扵心者也】家法
　　天恩永佑徴
　　浙江巡抚福崧奏报早禾収成通省九分有余诗以志慰
　　麦九分兹禾九分【今嵗浙省二麦収成已据福崧奏报九分有余兹又奏早禾収成丰稔情形据称该省除杭州府属之海寜仁和钱塘三州县并嘉兴湖州二府属向不种植早禾外其余各属早禾俱已成熟所有寜波绍兴金华严州四府属约収九分有余杭州台州衢州温州处州五府属约収九分统计通省早禾収成共九分有余等语】早如斯卜晚应羣【浙省夏秋雨水霑足早禾既获丰収将来中晚二禾自当一律报稔】食天民重民为本祈嵗农闗农念勤为庆黔黎稍给足自然里巷息争纷未臻富更难言教虽曰慰哉敢曰欣
　　夜雨朝晴【八月十四日】
　　夜雨朝晴允若时越因时若切深思何修而遇寜惟语受宠如惊益励寅非冷薄凉正叶町荞圃菜总含滋晩来恰合试烟火【今嵗以哈萨克瓦里汗遣子阿弥载来山荘庆祝并安南国陪臣入觐命于万树园偕内外藩王大臣等观烟火以聫情示恵夜雨朝晴适协庆节得此百凡顺遂惟益切防惕耳】示恵耀明未可辞
　　直总督梁肯堂奏报秋禾収成八分诗以志事
　　秋成奏实繋农功合省例当计以通顺广雨迟因致歉【前据梁肯堂节次奏直地方本年夏秋以来雨水调匀秋禾均极畅茂惟顺徳广平两府属于七月中旬始报得透雨未免较迟兹报秋禾约収分数据称广平府属约収六分余顺徳府属约収五分自因雨水未能霑足収成不无稍减】北南时若可称丰【其余顺天府属约収九分余永平遵化二府州属约収九分保定河间天津易州深州等五府州属约収八分余正定大名宣化冀州定州承徳等六府州属约収八分赵州并属约収七分余口北道属约収七分以通省合计秋禾约収共有八分尚属中稔可为欣慰】益厪两府艰应恤【顺徳广平两府虽不致成灾然収成分数既减小民生计不无拮据因即饬令该督察看情形或予缓徴或借给口粮籽种以副轸念】总逮八分稔尚中幸近忘遥夙为戒先忧后乐永殷衷
　　中秋日即事
　　大庆昨年居禁院依常今嵗驻山庭奚妨题壁庚戌阙【毎嵗中秋有作俱御笔书以悬壁去嵗庚戌以八旬正庆礼应御太和殿受贺是以七月下旬即回跸至京而山荘中秋日阙咏今嵗则依例题句矣】重喜吟笺辛亥丁天近五欣月轮朗树惟万总桂花馨便教四度当归政仍拟来兹娯老龄
　　广东巡抚郭世勲奏报通省早稻収成八分余诗以志慰
　　率知予重食为天速报早収各省然毎饬戒虚惟以实【于各省雨旸収成分数无日不以系念但以天下之大年嵗保无一二水旱不齐之处最虑地方大吏以収成丰稔为已善政所致否则引以为过若人君亦以此定督抚之贤否则转启讳餙之所闗匪细是以屡加饬谕务令据实奏报想各督抚共喻此意不致复有粉饰也】自当恐后欲陈先八分余可称中稔【兹据郭世勲奏广东早稲収成分数九分有余者南海番禺等七县九分者増城龙门等六县八分有余者新寜花县等三十八防州县八分者三水清逺等四十州县合计通省九十一防州县早稲収成共八分有余等语该省本年麦収报有八分闾阎已资接济兹早稲又获八分有余是两収俱得中稔矣惟冀晚稼再加丰获益深庆慰耳】二麦还教赢夏田额庆晚登或不减海疆南望慰犹防
　　山庄启跸行围木兰之作
　　自强不息切衷敦启跸行围
　　家法尊娯老岂宜逸一已习戎今喜挈元孙【元孙载锡今年八嵗亦随来习围】试看亲近诸藩意【今年驻跸山荘时众防古王公等以予髙年理应遵飬恳求不必进围祗须命皇子等率众行猎此亦出于爱戴之诚但思众防古王公等皆予儿孙辈行毎年来山荘庆祝万夀后扈从行围数十年来懽忻亲爱不啻家人情谊若予不亲往仅令皇子等帯领进围不但皇子等与众防古情意一时未能交孚而一切语黙周旋之际易启亲疎厚薄之嫌曲体其情或致转多疑畏又皇子等各带随从人员倘分畛域即令亲信大臣随同前往亦难调停悉当辗转思维縂不若亲行统于一尊为处置万全之道且予精力尚健马射尤能命中围中原不必如从前之驰骤逺行若竟安住山荘计至归政之期尚有四年于心既有所未安况从猎之防古王公等嵗防恩赉即布围兵丁亦有赏赐设若阙而不举予心更有所不忍因此事闗系甚大是以未允所请仍依例亲行并将此意令详谕众防古王公等知之】肯独髙居塞苑存趁此耆年尚能骑承
　　前示后识长言
　　至波罗河屯即事
　　天淡云闲碧宇髙纷迎猎骑意都豪【毎嵗防古王公贝勒等皆于万夀节前先至山荘其余喀勒喀及内札萨克随围之射生手等并索伦射生手察哈尔行围兵皆在此道左迎驾】按程且自行轩驻清暇偏宜吟几陶早黍晩荞胥有获人和世泰幸斯遭三峰笔架原如旧隔嵗由来喜试毫四川总督鄂辉奏报通省収成九分诗以志慰
　　蜀中嵗嵗逢绥屡兹复収成报九分【鄂辉奏川省六月以来间日甘霖叠沛秋禾倍觉芃茂兹届収获之期所有各属収成分数约计九分有余者成都重庆顺庆叙州夔州雅州嘉定潼州眉州泸州资州叙永八府三州一直防九分者保宁龙安寜逺卭州绵州达州忠州酉阳三府五州八分有余及八分者茂州石砫松潘理畨懋功一州四直防通省合计实有九分粮价渐见平减等语】金草金川偃已久西邉西蔵辑曽闻【戊申七月廓尔喀侵扰后蔵邉界一事幸頼预烛其必有致衅之由令巴忠驰往确查果縁噶布伦索诺木旺扎勒第巴桑噶有抑勒増税诸彼欲纳表借申屈抑驻蔵大臣庆林等又不为代奏以致醸成事端当即勅将噶布伦及第巴等分别治罪并将庆林等降革廓尔喀遂即悔罪投诚前年冬遣使纳贡至京彼服予之公明而地方亦获享寜静之福矣】民生休养诚厚幸市价减平实致欣富矣教之切时政行如弗当【去声】恐滋纷【既富而教岂非为政之要所虑行之未当小民未防化导之益而先受滋扰之烦如栁宗元种树説所云非以爱之适以害之矣此意向屡咏及之】
　　入伊逊崖口作
　　轻舆厯揽好西成崖口晨经喜快晴九曲山川隔年景【木兰秋狝往嵗俱于万夀节后自山荘起跸进哨去年以八旬正夀礼应回京举行庆典是以未曽行围今日入伊逊崖口虽已隔年而围中风景依然防古语伊逊谓九数言河自发源九曲出崖口也】八旬风月共秋清塞围重试叨
　　天佑阁本传来阅御营【毎嵗驻跸山荘阁本例间二日一发次日即至昨十七日之报因进围又逺二百余里是以今日辰刻始到阿圭图大营】习武寜当勑几懈诸凡顺适惕尤诚
　　永安莽喀行围即事
　　沙冈例此合初围【国语永安谓沙莽喀谓冈进崖口第一围】
　　祖训亲承敢有违隂卯晴辰真辏莭【是日夘刻犹隂至辰刻将入围已即放晴】仰观俯察益钦几徒因试一勤自亹岂竟中【去声】双事允稀【秋间在山荘时众防古王公等求予节劳今嵗可以不必进围予因其事颇有闗系未允所请详见启跸行围木兰诗注但髙年遵飬亦理所应然而自揣精力尚能乗骑意至围场且姑试之今日围中竟犹射中二鹿众防古王公等无不欢喜以为稀有之事】八十老思十二幼驹驰幸未忝
　　恩晖【忆予十二嵗时随侍　　皇祖行围即在此间围场　　皇祖御火鎗中一熊已伏不动　　命侍卫引予往射欲予扵初围即获熊也予甫上马熊复突起　　皇祖仍御虎鎗毙之还语　温恵皇贵太妃有伊命贵重之　　言由今追昔　　音容如在目前而予以八旬开一之年犹能自强不敢少懈屡举是语以志弗防且令子孙悉知也】
　　河南巡抚穆和蔺奏报通省秋收七分有余诗以志事
　　大河南率八九获河北乃惟五六分【穆和蔺初奏豫省秋成约収分数计通省一百八防州县除彰徳卫辉二府属之汤隂汲县等九县得雨稍迟俟确勘分别查办外其余九十九防州县収成九分有余者邓州一州九分者永城等六县八分有余者祥符等十九县八分者尉氏等三十九防州县七分有余者洧川等二十一州县七分者涉县等七县六分有余者新乡等四县六分者修武等二县大率大河以南皆有八九分其河北彰徳卫辉懐庆三府属究以雨泽未能霑足収成多止六七分是以牵算通省约収七分有余仅称下稔】牵算只堪下稔报成灾别有特章闻【续据奏勘河北之汤隂等五县収成五分者固已成灾即临漳等四县収成五分余及前奏新乡等四县収成六分及六分余者颗粒多未饱绽亦只及五分以上虽不成灾亦属歉薄等语】借粮缓赋恵施众求半加全恩贷羣【该抚奏称収五六分之十三县分别借给籽种口粮并将未完旧欠钱粮及未完新旧仓谷请缓至次年麦収后完纳自应如所请行其所称应纳米豆二项请准停徴一半至次年秋収后完纳之处亦即一并加防全行缓征以示轸念编氓至意】漫道麦収今嵗好【豫省今夏麦収八分有余固称中丰然通省秋成普稔而此十余县独抱向隅亦堪怜闵加恤也】向隅正尔切怜殷
　　威逊【平声】格尔行围志事
　　尭年避暑奉
　　慈寜【昔年　　皇祖木兰行围曽奉　　太皇太后避暑于此憩居桦皮室防古语谓桦皮为威逊格尔为室敬仰　　圣踪永昭　　家法】桦室安居聪敬聴老我策骢尚武服幼孙中【去声】鹿赐花翎【今日围场中皇十二孙绵寜射中一鹿即赏黄褂双眼翎以示奨励】是宜志事成七律所喜争先早二龄【予昔以十二嵗随侍　　皇祖进围今绵寜甫十嵗更早予二年可喜之至】
　　家法永遵绵奕叶承
　　天恩贶慎仪刑
　　防古王公进宴即席书事
　　八袠行围勉自强后言想不谓禽荒【若图娱乐则圆明园万夀山等处山水既佳又无须逺渉岂不胜于射猎之劳况围中旷野秋髙气肃而予以八旬开一之年毎日清晨冲寒不惮劳勚者正以　　家法昭垂万年所当遵守不敢不勉众人必共喻予心或无退有后言以为禽荒者耳】一因
　　祖制慎为守重以孙谋永示蘉旷野射麅欢众庶【今日围中鹿甚少祗一麅相去甚逺发矢□之扈从诸藩王公等无不欢庆】穹庐举兕献藩王四年如是申嘉约【众防古王公围中进宴嵗以为常计至归政之期尚有四年自愿毎嵗行围得申嘉防而未敢必也】静俟
　　天恩敬不遑
　　书志一首戏用重字体
　　见猎尚喜猎曰予非昔予挽弓能挽弱乗马只乗徐虽是身犹是其如力不如咏诗诗诮已书志志懐初山西巡抚冯光熊奏报秋収八分诗以志慰
　　九府五防及十州秋成通笇八分収【冯光熊奏晋省九府十州所属各州县及口外五防秋成约収分数内九分有余者兴县等六州县九分者阳曲等二十州县八分有余者浑源等十一州县八分者神池等五州县七分有余者太原等四十一防州县七分者祁县等十三防州县六分有余者应州等十一防州县六分者山隂等二防县五分有余者和林格尔一防合计通省収成约共有八分等语】髙原低隰一体鲜补短截长中稔酬节俭自来笃唐俗【唐魏皆今之晋地风诗中葛屦汾沮洳蟋蟀山有枢诸篇皆状其勤俭质朴忧深思逺有唐尭之遗风是以至今民俗皆以殖利为务而盖蔵颇称饶裕】盖蔵亦弗借官谋更教盐法去宿民乐商安两頼休
　　按晋省河东盐务积已深为调剂之策者惟换商加价二説朕已洞烛其言之非是舍此惟免盐课归地丁似属一劳永逸之计而阻其説者或谓改归地丁事类加赋或谓停止商运淡食堪虞其言亦似近理前于冯光熊调任山西巡抚时面加训谕令其与新调藩司蒋兆奎悉心详议兹据奏商屡换则病在殷户价屡増又病在贫民利未见而已随之此语已切中窽要又所奏本省太原汾州等四十四州县例食土盐课归地丁民间久已相安他省如山东之莱州等处亦有行之者盖民情利食私盐以无官课杂费价值又贱于官盐也若课归地丁盐聼人运除去摊入地丁之正课杂项毎盐一斤已减银三厘零则盐价必贱再就小民毎人毎日约食盐三钱两月食盐一斤盐无杂费又不完课毎斤防少亦可减价五文有地丁一两之家以五口计算一年可省钱一百五十文核计课归地丁毎两约畧不过増银九分以所省一百五十文之价完九分零之课尚觉有余况一两地丁之家未必止于五口一斤盐或不止减价五文是所省实多而无地丁贫民贱食无课之盐更为省便况河东盐价前已毎斤加増四厘统计毎年加银五十六万有余河东正课杂项毎年止四十八万加价之数已浮于额今若再加一厘毎年又加十四万余加二厘毎年应加二十八万余合前所増积成八十余万数载之后商力复疲而所加者何所底止且所加之价亦均出于民民间纳四十八万之课较之多出八十余万之价多寡悬殊了然易见此归课之并非加赋也向来私贩盐斤例禁綦严尚难防絶縁人情趋利虽犯法而不顾今听其自贩既无官课又无杂费并无兵役之盘诘闗津之阻留岂有转不踊跃之理况百货流通可及数千里外今去盐池最逺不过千里以家家必需之物人人获利之事防未有贩运不前者此淡食之不足为虑也是课归地丁便民而非累民减价而非加赋其事实属可行已无疑义至该抚又称将四十八万余两之课在于三省行盐纳课之一百七十二防州县地丁项下通计均摊及盐池不必再令输税免致借税加増盐价止须官为弹压稽查以杜侵夺所议更属允当已即谕令大学士九卿议奏矣此事久无定论若如该抚所奏则殷户免佥商之累而小民无食贵之虞或亦穷变通久之一道也因咏该省収成分数并识扵此出鹿柴口作
　　围塲因雨减三日【八月廿五日驻巴彦布尔哈苏台大营以雨虑次日过兴安大岭众人车防泥泞难行因允众防古王公大臣等奏请减巴彦沟约罗徳尔吉三围】柴口当晨出九秋【是日九月朔】诘武布恩行次第畅心悦目戒淹留漫怜入画杉松别饱看如墉禾黍収开八犹能乗骑射【今嵗进围意在亲行柔逺原不必定期射获乃初至永安莽喀围即射中二鹿越日又射中一麅众人无不欢庆咸谓年逾八旬犹能骑射真足传为佳话也】堪称佳话荷
　　天庥
　　回跸至避暑山庄作
　　罢围沿路阅年丰【中秋后启跸往木兰沿途所见秋稼茂长饱绽兹将两旬俱已収割登场跸途经览深为欣慰】廿日风光又不同草緑平输霜栁緑【兹逮九秋草已渐黄栁色尚緑防古语谓栁为务逹莫多莫多谓栁务逹谓久也榆楸叶俱黄而栁尚緑是禁久也孰谓防古语无闗名义盖不知耳】枫红低映晩荷红【湖中晚荷犹有放者丹枫相暎景色尤佳】诗情虽共秋深减画意如争山老工杜甫重阳漫相拟却縁佳节兴偏雄
　　重阳日即事
　　去嵗香山今塞苑【毎嵗自木兰回于山荘过重九莭去嵗以八旬正夀回京举行庆典九日因扵香山登髙弹指倐又一年矣】一弹指顷一年过辰良漫惜无黄菊【花谱载菊性介烈髙洁不与百卉并盛衰须霜降而花始放今嵗重阳莭尚在寒露前二日去霜降半月余而山荘之菊已有花乃地灵所致且塞湖晚荷以暖尚有放者亦足欣也】候暖且欣有晩荷君道重阳体干独耄龄叠九荷【去声】
　　天多于斯四度逮归政诚愿敢寜必若何
　　安徽巡抚朱珪西安巡抚秦承恩各报秋収八分有余诗以志慰
　　雨旸今嵗率称时两省佳音一日披阜处多丰潦洼少【朱珪奏安徽省本年雨泽调匀虽鳯阳颍州泗州等府州属间有一隅洼地积水之处而髙阜处所并皆稔収兹将届登场约计通省収成十分者英山一县九分有余者广徳一州九分者太湖等十二州县八分有余者潜山等十一州县八分者懐寕等十九州县七分有余者灵璧等三州县七分者宿州等七州县六分有余者鳯阳等四州县六分者鳯台一县统计通省収成八分有余】夏霖畧望秋滋【秦承恩奏陕西省本年四五两月雨水调匀秋禾长发畅茂六月内雨间有未尽优渥之处嗣扵七月内叠沛甘霖通省一律普霑兹据各属报到秋禾约収分数内十分者咸寕等四县九分有余者孝义等五防州县九分者五郎等二十三防州县八分有余者耀州等一十六防州县八分者咸阳等二十一防州县统计通省収成八分有余其沿邉延安榆林绥徳三府州属节较迟虽尚未报到约収分数而本年夏秋雨水霑足将来収成亦在八分以上等语】截长补短八余获九欠七赢食可资中稔得逢亦云幸不知足敢十成期
　　阅秋审情实册有作
　　两年案牍一年披【毎逢正夀之年各省秋审情实之案例予停勾今嵗并阅上年秋谳颇无寕晷】寜晷刻无弗道疲慎在虞书训明弼难循梵典说慈悲其生其死实自取或寛或严非我为曽曰哀矜而勿喜幼龄成诵老勤斯
　　避暑山庄启跸回銮之作
　　避暑搜秋次第竣翠华合此返归轮朝乾夕惕励无间【去声】雨较晴量忧有真新部旧藩仰以众御鞬筞骑示之身如斯四度希
　　天贶【万夀节前众防古王公等以予髙年理应莭劳安居山荘恳求不必进围只可命皇子等率众行猎其忠爱之忱固属可嘉及辗转思维实有不可不亲行者因其闗系颇大未允所请已见启跸行围之作并即详谕众防古王公等知之而予亦自度精力御鞬策骑并不稍渉彊勉围中竟犹射中二鹿一麅众人无不欢庆计至归政只须行围四次似觉力或可为自当不懈益防谨遵　　家法惟敬俟　　上苍之佑贶耳】世上谁诚知足人
</div>
    <div class="pagination">
<a href="御制诗集_page1240.html">上一页</a><span>...</span><a href="御制诗集_page1236.html">1236</a><a href="御制诗集_page1237.html">1237</a><a href="御制诗集_page1238.html">1238</a><a href="御制诗集_page1239.html">1239</a><a href="御制诗集_page1240.html">1240</a><span class="current-page">1241</span><a href="御制诗集_page1242.html">1242</a><a href="御制诗集_page1243.html">1243</a><a href="御制诗集_page1244.html">1244</a><a href="御制诗集_page1245.html">1245</a><a href="御制诗集_page1246.html">1246</a><span>...</span><a href="御制诗集_page1242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
