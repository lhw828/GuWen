<!DOCTYPE html>
<html>
<head>
    <meta charset="UTF-8">
    <title>骑省集 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骑省集 - 第 12 页/共 18 页</h1>
    <div class="content">



　　骑省集巻十七
　　钦定四库全书
　　骑省集巻十八
　　宋　徐铉　撰
　　御制春雪诗序
　　臣闻尧尚文思书有永言之目汉崇儒学史称好道之名所以泽及四海化成天下其后迂阔王道荡淫淳风正始之音阙而莫续魏帝孚云之句不接舆词王融曲水之篇无闻圣作将兴古义允属昌期我皇帝陛下尚武功成右文业广明逾日月不以圣智自居思掞云天不以才能格物其或南薫有怿东作无忧民思秋稼之娯物茂冬烝之礼恩覃在镐调振横汾天籁发音畴非耸聼干文垂象寕隔瞻仰信可以畅列圣之谟猷变生人之耳目者也于是嵗躔作噩序首青阳鸟司启之明晨白兽称觞之节日有唐中兴之一纪皇上御厯之七年地平天成时和嵗稔衢樽之味普洽风击壌之声散为和气同云暗野朔雪飞空急势随风影乱东郊之仗凝华接曙光浮元防之筵星跸既移云罍乃启太弟以龙楼之盛入奉垂旒齐王以鳯沼之崇来防绨几霞轩结辙革履齐趋唯陈韶濩之音无取鱼龙之戏喜油油之既洽顾奕奕之方呈笔落天波言成帝典七言四韵宣示羣臣乃命太弟太傅建勲翰林学士给事中朱巩常梦锡翰林学士中书舍人殷崇义防简言吏部尚书毗陵郡公景运工部尚书上饶郡公景逊左常侍勤政殿学士张义方谏议大夫勤政殿学士潘处常魏岑驾部员外郎知制诰乔舜主客贠外郎知制诰徐铉膳部贠外郎知制诰张纬光禄卿临汝郡公景辽鸿胪卿文安郡公景逰太府少卿陈留郡公景道左卫将军乐安郡公荗驾部郎中李瞻等或元首之歌或和阳春之曲如葵心之向日驭似蛰户之环雷门二十一篇咸从奏御皆所以美丰年兆申万物之情非徒载笑载言一吟一咏而巳昔者白云之唱七萃驰驱黄竹之诗万人冻馁王猷且塞后嗣何观孰若偃仰大庭优防六艺初筵有秩而六宫不移夜漏未央而百官已事被之乐府授以史官焕乎文章无得而称也有诏为序以纪岁月【御批云宿来健否酒醒诗毕可有余力何妨一为之序以纪嵗月呵呵】天慈过听猥属微臣徐乐上书徒慙暮入【其日内宴臣铉迨夜方赴】安国作序幸冠首篇狂简仅成兢忧防措谨上
　　后序
　　昔者汉宫故事着成王负扆之图鲁殿宏规纪黄帝垂衣之象用能昭文昭物虽十世而可知如玉如金更百王而不易况乎天统建寅之首皇猷累洽之晨上瑞方呈宸防载穆拱北极而众星咸在祝南山而万夀无渝明皇花萼之楼风流不冺徳祖中和之节雅颂常垂实奕世之耿光为中朝之盛观固当腾之竹帛饰以丹青袭六艺以同明与天文而共丽皇太弟重离普照博望凝思敦古道以致君法前经而作事命千秋而指画召立本以趋驰粲然后素之功焯尔彰施之象煦如就日肃不违顔万国式瞻若奉衣裳之防羣臣仰止似闻舆马之音盛徳形容于斯大偹者也初外朝既罢内宴方陈赴召者上自副君逮于戚里铜壶已宴圣藻爰飞或逡巡而载歌或蹈咏而不作既而有诏出示羣官臣建勲义方铉等闻命在前援简先就因承中防入奉斯筵而两省众篇翌日咸集故奉和者二十一首而侍宴者十有四人前序阙遗被令重述谨上
　　御制杂说序
　　臣闻轩后之神也畏爱止乎三百唐尧之圣也倦勤及乎耄期文王之明夷也爻象周于六虚宣父之感麟也褒贬流于百代乃知功利之及物者与形器而有限道徳之垂宪者将造物而常新是故体仁者必恳恳于立言务逺者必勤勤于行道然则封泰山告成功七十二家正礼乐删诗书一人而巳大矣哉立教之难也有唐基命长发祥符旧物重甄斯文不坠皇上髙明博厚濬哲文思既承累圣之资仍就甘盘之学鸿才绮缛理絶名言黙识泉深事符影响自祗膺眷命钦若重熈广大教以厚时风励惟精而勤庻政宥万民而罪已体百姓以为心俗富刑清时安岁稔其或万几暇豫禁籞宴居接对侍臣宵分乃罢讨论坟典昧旦而兴口无择言手不释巻尝从容谓近臣曰卿軰从公之暇莫若为学为文为学为文莫若讨论六籍防先王之道义不成不失为古儒也今之为学所宗者小说所尚者刀笔故发言奋藻则在古人之下风以是故也其乏髙识逺量又如此焉者魏武帝有言老而勤学而所着止于兵书吴大帝亦云学问自益而无闻述作风化之防彼其恧欤属者国歩中艰兵锋始戢惜民力而屈已畏天命而侧身静虑凝神和光戢耀而或深惟邃古遐考万殊惧时运之难并鉴谟猷之可乆于是属思天人之际防心今古之间触绪研几因文见义纵横毫翰炳焕缣缃以为百王之季六乐道防移风易俗之用荡而无止滔心堙耳之声流而不反故演乐记焉尧舜既徃魏晋已还授受非公争夺萌起故论享国延促焉三正不修法无救心于季世之伪絶意于还淳之理故论古今淳薄焉战国之后右武废儒以狙诈为智能以经艺为迂阔此风不革世难未已故论儒术焉父子恭爱之情君臣去就之分则褒申生明荀彧俾死生大义皎然明白推是而徃无弗臻皆天地之深心圣贤之宻意礼乐之极致教化之本源六籍之微辞羣疑之互见莫不近如指掌焕若发蒙万物之动不能逃其形百王之变不能异其趣洋洋乎大人之谟训也夫天工不能独运元后不能独理故有道无时孟子所以咨嗟有君无臣郑公所以叹恨庻乎斯民有幸大道将行举而错之域中则三五之功何逺乎尔臣又闻将顺致美铺陈耿光布尧言于万邦称汉徳于殊域葢词臣职也若乃向明而理负扆而朝庆赏威刑豫防言动则有太史氏存焉又若雅颂文赋凡三十巻鸿笔藻丽玉振金相则有中书舍人集贤殿学士徐锴所撰御集序详矣今立言之作未即宣行理冠皇坟谦称杂说臣铉以宻侍禁掖首获观瞻有诏冠篇勒成三巻而三巻之中文义既广又分上下焉凡一百篇要道偹矣将五千而并乆与二曜以同明昭示孙谟永光册府谨上
　　北苑侍宴诗序
　　臣闻通物情而顺时令者帝王之能事感惠泽而发颂声者臣子之自然况乎上国春归华林雨霁宸防载穆圣藻先飞雷动风行君唱臣和故可告于太史播在薫弦帝皇坟典莫不由斯者已岁纒巳巳月属仲春主上御龙舟防北苑亲王旧相至于近臣并俨华缨同防曲宴时也风清景淑物茂人和望蒋峤之嵚崟祝为圣夀泛潮沟之清浅流作天波丝簧与击壤齐声醆斚共君恩俱醉乃命即席分题赋诗睿思云飘天词绮缛文明所感蹈咏皆同既击鉢以争先亦分题而较胜长景未暮百篇已成自扬大雅之风岂在小人之职奉诏作序冠于首篇授以集书藏之金匮谨上
　　文献太子诗集序
　　鼓天下之动者在乎风通天下之情者存乎言形于风可以言者其惟诗乎粤若书契肇生雅颂乃作逹朝廷邦国之际其用不穷更治乱兴替之时其流不竭六义浸逺百代可知矣夫王公大人居尊履正其行道也无迹其成务也不宰所以可则可象有功有亲非夫咏言何以观徳周文陈王业之什召穆紏宗族之篇圣人辑之皇猷备矣子桓振建安之藻昭明总著作之英体有古今理无用舍夫机神肇于天性感发由于自然被之管弦故音韵不可不和形于蹈厉故章句不可不节取譬小而其指大故禽鱼草木无所遗连类近而及物逺故容貌俯仰无所隐怨则可戒赞美不诬斯实仁者之爱人智士之博物王室光启人文化成上去删诗绵二千祀其用益广其制益精絶其流冗结以周宻王言帝典炳蔚于缣缃词人才子充溢于图牒若乃简练调畅则高视千古神气淳薄则存乎其人亦何必于苦调为髙竒以背俗为雅正者也殿下挺生知之哲有累圣之资道冠三才学兼百氏虞庠齿胄腾声于就傅之年侯社锡圭底绩于为邦之际随城封壌人歌召伯之棠浙右控临时頼京师之润戎机鞅掌曽不劳神闲馆暇防未尝释巻深逺莫测其际喜愠不见于容唯奋藻而摛华则縁情而致意至钟山楼月登临牵望阙之怀北固江春眺聴极朝宗之思赏物华而颂王泽览穑事而劝农功乐清夜而宴嘉賔感邉尘而悯行役沈吟命笔顾盼成章理必造于防词必闗乎教化或寓言而取适终持正于攸归着于简篇凡若干首及玉符来觐圃归尊临飞阁之华池即洊雷之讲肆斯文间作盛徳日新葢旷代之宗英实一时之师匠以铉幸尘赞论尝典丝纶谓可言诗因令视草聴钧天之奏徒欲动心酌沧海之波唯知满腹敬抽短翰式继颂声谨序
　　翰林学士江简公集序
　　士君子藏器于身应物如响成天下之务者存乎事业通万物之情者在乎文辞然则日月不知人亡政息瞻之则渺然在羲轩之上蹈之则肃然若旦暮之间自非遗文余教则作者之道或几乎息矣嗟夫天地长乆英灵超忽邺中才子与乐事以俱沦江左名臣及谭而共尽清流可挹胜气犹生阅蠧简以凄凉抚絶韦而慷慨斯文未防何代无人济阳江公钟川岳之粹灵体角犀之竒相芳兰十歩本自天资建木千寻非求外奬弱龄闻道夙岁驰名竹箭称美于东南来充王府天马擅竒于西北入奉乗黄于时圣厯中兴贤才间出公从容冠葢之际颉颃台阁之间文学髙深识优理胜虚襟接物简易多通正色当官直方无扰定祖宗之大号功补神明端风宪之直绳气慑奸宄身可屈而名不辱用即行而舍即藏故丛棘三年雅怀自若承明再入时望弥髙人无间然道亦光矣呜呼运逢上圣年在中身人之云亡空嗟殄瘁死而可作谁与同归诗所谓胡不万年传有云古之遗爱者也昔襄阳孟浩然年五十有二疾发于背而亡公岂其后身欤何符合之若此惟公以进士擢第以词赋驰名事藩邸防管记之司登朝籍专掌纶之任奏议表启时然后言诗笔歌颂和者弥寡絶文塲而逺骛横学海以孤飞综南北之清规尽古今之变体优防两制不亦宜乎然而初无简编文乃亡逸嗣子翘门生王克珍等或搜诸经笥或传于人口或焚槀之外或削材之余彚聚羣分得十巻授之执友以命冠篇铉族近亲情官聫迹宻毎西垣景晏北第风清忘形樽俎之间得意筌蹄之表西江东海俱为赋鵩之乡北门右掖并对受厘之问嗟乎相如既徃空存封禅之书季子云来但有心期之剑寝闱流恸已隔生平都门长遥遽成今昔追托言于夙契申永悼于斯文援毫悲咤存诸梗防云耳
　　萧庻子诗序
　　人之所以灵者情也情之所以通者言也或情之深思之逺鬰积乎中不可以言尽者则发为诗诗之贵于时乆矣虽复观风之政阙遒人之职废文质异体正变殊涂然而精诚中感靡由于外奨英华挺发校自于天成以此观其人察其俗思过半矣此夫泽宫选士入国知教其最亲切者也是以君子尚之兰陵萧君江左之英诗苑之精其为人也乐易其处世也静黙忘形衡泌之下苦节戎马之间其道日新其名益震诸侯虚左五府交辟今晋王殿下树藩作相乐善爱才幕府初开君实首冠由典教书至仪曹郎出入两宫官无虚授优防多士交必正人毎良辰美景登髙送逺适莫不存于心府势利不及于笑谈含毫授简唱予和汝其性淡故略淫靡之态其思深故多清苦之词大雅之士何以过此铉与君为友几将二纪其间聚散穷逹罕或寕居淡成之性始终若一静言投分想见古人丁已嵗抚王髙让承华出分陜服君以宫省旧徳复践初筵撰行之夕俾予视草铉也不佞无足扬君之美徒欲申别恨叙交情故作斯文冠于篇首云尔
　　成氏诗集序
　　诗之防逺矣诗之用大矣先王所以通政教察风俗故有采诗之官陈诗之职物情上逹王泽下流及斯道之不行也犹足以吟咏性情黼藻其身非苟而已矣若夫嘉言丽句音韵天成非徒积学所能葢有神助者也罗君章谢康乐江文通丘希范皆有影响发于梦寐今上谷成君亦有之不然者何其朝舍鹰犬夕味风雅虽世儒积年之勤曾不能及其门者也逮予之知巳盈数百篇矣覩其诗如所闻接其人如其诗既赏其能又贵其异故为冠篇之作以示好事者云戊戌岁正月日序






　　骑省集巻十八
　　钦定四库全书
　　骑省集巻十九
　　宋　徐铉　撰
　　送谢仲宣贠外使北蕃序
　　自昔新都盗国挠我中州建武开元越在江左日月之照不及河洛之地者四十年矣主上方恢逺畧宏下武圣作物覩有开必先故使伪邦失政代马大入山泉反覆羌浑沸腾五州遗甿二京故老引领南望庶防抚予天子闻之悯然故命大司马贾公使以观变仪曹郎谢君副焉仪曹别予应曰美哉是行苍生之福在斯举矣始予及子同省予弟又与子同府交道深矣今子将之絶域无以为赠请赠以言夫格天地充四方莫先乎礼昔我太宗文皇帝革暴隋一宇内屈已济物虚心纳谏故四夷君长厯代不賔稽颡阙下可谓徳矣声明文物垂三百年絶而复续可谓礼矣苟使逾百千代之有国家者犹当企耸下风奉行不坠况中兴之嗣君乎周秦宫阙是本朝二宅贞观徳礼是本朝家法若弃之而不念委之而不修非天子之意也主上躬行于内而使二君顺之于外今强敌入贡中原无主圣人不能违时时至不可失也子其勉之哉思圣意顾人心步骑百万以攻战为事不可以威武服也强豪聚首以奸诈为常不可以智力胜也子其将之以徳慎之以礼衣冠余绪必观光于使臣一覩汉官威仪必感泣顿服宅心南向苟防不尔是絶苍生之望也可不慎欤铉自束发从宦侧闻长者之论盛言为战国者必以权道子视商周以防谁非战国宁有以权道跻太平乎而言以人弃故事与愿违今子王府元僚居可言之地逺使上介当可行之时勉之哉故人之愿苍生之望在此而已行矣文昌春风二月征途万里舍游宴之适就鞍马之劳征虏亭下南朝送别之场临沧观侧茂宏思洛之所叙离懐古寜无情乎矧轺车所经触绪牵思渡长淮则想清流暎月之景过雎园则思愁云零雪之兴望巩洛则伤麦秀之诗指唐晋则感大风之歌绥懐之暇弹琴咏诗以祛郁陶之虑还轸在迩不复多陈聊叙鄙志尔
　　送赞善大夫陈翊致仕还乡诗序
　　夫进退之机大易称首止足之诫文所宗君子动必乗时故言行而事立静惟体道故身贵而名全然则知之非艰行之不易去圣既逺引年益稀是以古之眀君爰有成式重辞禄之士优县车之礼贲饰宠秩靡限常均所以崇徳尚贤激贪励俗者也皇风所及我有其人太子洗马陈翊江浙炳灵乡闾获誉栖迟下位而升闻自髙便蕃统任而祗畏日积时方多艰寄切司聦将命无私临事能断盘错必解风雨不渝及少海告符瑶山表庆天下之本既正四郊之垒亦罢于是咏遂初之赋决髙谢之懐京口之西先有别墅前临广陌却枕长江田逾二顷桑都八百戴仲若轩县之地不逺风烟蒲真人鹿迹之乡依然川域诛茆筑室素欲终焉其所阙者飞泉而已尝因暇日策杖防幽爰有道人指示岩溜百歩之内一道县流其清可鉴其味如醴萦崖潄石涤虑蠲疴信山水助其好尚亦心府资其莹濯既而挂冠请命伏閤陈辞优诏嘉之竟允其请锡金紫之服升赞善之资轻舟东浮尽室而去副君执手流涕似宜都之别景羣公供帐祖饯若都门之送二疏知与不知莫不称叹殿下调髙雅颂文动星辰赋诗一章以宠行迈掩邺中之旧制流乐府之新声足以厚君臣之情敦风化之本缣缃丽色丘壑增华自周行之人与观光之士靡然投赠粲尔成章逺比河梁之篇近拟白云之集夫其贞退之节乐善之风实教义之所臻亦咏歌之盛观也铉名防望苑迹本骚人敢言能赋之才滥奉言诗之赐敬序丽则冠于首篇
　　送张佖郭贲二先辈序
　　君子所以章灼当时焜燿来裔者必曰进士擢第畿尉释褐斯道也中朝令法虽百王不移者也自圣厯中兴百度渐贞防兴此美者今始见张郭二生矣则知九仭之势千里之行哉凝云逐日未可量也铉也不佞生于先贤之后进在二子之前此美不兼可以叹息然有事同而时异请试论之噫词场陻废五十年矣故老之言议殆絶后生之视听懵然今百辟有司达于郡国吏徒见趋走公府中一尉耳焉知其余哉而二君子调髙才逸年少气盛将以俊造之业自重责人以既废之礼又将以尧舜之道为用议政扵俗吏之间如是将与时大乖矣呜呼彼众我寡或者难以胜乎君子之道无施不可舒之弥四海巻之在掌握日防见竒于牧马元扬知名于水硙彼二人即公辅大器也岂以耻辱为累哉愚愿二君子反已正身开懐戢耀无望人以不知无强人以不能如斯而已矣今天子重文好古诸生懐才待用所以苍生未蒙福者上下之势殊中有间耳大易之义物不终否否极必泰泰之时在上者其道下防在下者其道上行君臣相合然后事业逺矣吾以为斯道之复不逺吾子其勉之句曲仙乡广陵胜地多难捋弭春物将华琴棊诗酒足以为适赠言之旨尽于斯焉
　　送武进龚明府之官序
　　古人有言士君子志意既立名誉不闻盖朋友之过也呜呼予扵龚生有之矣始予居献纳之地生已为赤县尉尝窃议谓生宜防谏垣宪府之任而未果防茅之志遽为赋鵩之行生不旋踵亦左授天长用武之地朝廷置建武军于其所使为将者治之习兵与儒其志不通也处长与佐其势不钧也军市之征日用扵民王泽之流不被于俗及生之至官联始举删华革丕变旧风逾年告归举邑之民相率遮道不听去乃潜匿佛庙室中耆耊辈索而获焉扶之上车拥之而还竟不得已中夜而遁异哉遗爱之风若此考功之吏弗闻丙寅嵗予避兵于池阳遇生侍亲郡中勉之东下是时甘泉有烽火之急天子下哀痛之诏予谓生必自致青云之上以解天下之倒县而出入三年始为武进宰噫非朋友之过乎尝试论之曰才不才在我用不用有时道之所存其人乃贵功名宠禄何足算哉苟泽及于民教被于物则百里之广千室之富斯可矣与夫扬孟之徒坎坷闾巷垂空言于后世者不犹愈乎行矣龚生苟有良田何忧晚嵗赠言之要其过此乎
　　送刘生序
　　彭城刘生为南畿令天官侍郎昌黎公作序以送盛称故歴阳宰杨贠外光儒之为政以朂之铉与杨君有姻深知其内行君清简仁爱心无适莫自妻子仆妾及家族吏民接之无亲疎之隔求之于形骸之外盖真纯之气充而感召之应逺民之好竞者皆相与言曰众若嚚讼必挠吾员外矣呜呼其古人乎今刘生才俊于杨学优于杨观其政绩等然生犹有耿介不平之气观吏部之朂子与予之赠言盖为是也子息心藏用防然与道合在古人上矣矧西山神仙之宅也旌阳其逺乎仆故倦谈生停骖已久故扬防以论之九月二十七日中书舍人徐铉序
　　游卫氏林亭序
　　建康西北十里所有迎担湖水木清华鱼鸟翔泳昔晋元南渡壶浆交迓于斯今中兴建都人烟栉比于是其间百畆之地宫率卫君澣水之所也前有方塘曲沼之胜后有鲜原峻岭之竒表以处堂累榭饰以恠石珍木悦目之赏充牣其中待賔之具无求于外庶子王君谕徳萧君赞善孙君与上台僚尝游焉贤卫君也陶陶孟夏杲杲初日虚幌始辟清风飒然班荆防松琴奕诗酒登防靡迤闚临骀荡熙熙然不知世与我之为异矣嗟乎天生万物贵适其性君子有屈身以利物后已而先人或行道以致时交或効智以济世用斯有贵乎自适者也朝市丘壑君得中道焉下维道迂智劣无益于事山资弗给归计未从毎防幽选胜何逺不届一践兹境杳然忘归凡我同游皆为智者徴文纪事其有意乎壬子嵗夏五月祠部郎中知制诰徐铉踌躇慨叹之所作也















　　骑省集卷十九
　　钦定四库全书
　　骑省集巻二十
　　宋　徐铉　撰
　　百官奏请行圣尊后册礼表
　　文武百官臣某等言伏奉制旨以圣尊后册礼奉令防俟百日后上进者仰承严命固合遵行但以事有未安理须陈奏【中谢】伏以歴代已来嗣极之主礼之大者尊奉上宫倘或正仪未行庶事莫敢先举所以陛下裁膺册礼即下制书长乐归尊已先孝理百司承式将撰吉辰及金辂言还六宫即叙惟忧典礼已属稽迟遽覩丝言备听慈防在苴蔴之次诚极感伤然吉凶之仪本无妨碍歴观前载徧考儒臣法度具存事体至大况涣汗之泽普及诸侯简册之行便当相次未修大礼交慊羣情伏乞陛下再禀严慈俯廻听允臣等幸尘有位庶免旷官冒凟冕旒无任
　　贺徳音表
　　文武百官某等言伏覩御礼崇尚俭约克已庇民节省服用去金玉之饰减放嫔御屏声色之娯供进珍羞制作竒巧中禁赐与内门资用并从损废以缓征徭宸翰章眀徳音流布凡百卿士至于兆人欢呼感动倍百常品【中贺】臣闻文武之政方策存焉知之非艰行之不易故自三代以降继体之君有师保之训以制其情有谏诤之臣以救其失及其行也犹未臻焉岂有发自宸出于独断干文昭焕至徳宏新耸动四方如此之盛者也伏惟陛下重熙抚运下武膺期翼翼小心干干夕惕寅畏所感人神防弗和仁明所加细大罔弗理然犹劳谦访道虚已求才日照天临山蔵海纳体唐尧之仁以亲九族极虞舜之孝以奉上宫率天下之尊以承顔问安举四海之富以扇枕调膳徳既充矣化亦孚矣然后防小民之艰食闵羣吏之急征息泽虞之征释公田之禁崇足用之本近取诸身致九年之储无求于外斥靡曼之色成遂物情除珍玩之饰率由旧典去淫巧以急用罢私债以归公生人之耳目维新风俗之淳浮立变先皇帝贻翼子之训垂圣人之资言有所未宣行有所未逺陛下奉扬先志推而行之数年之间盛美斯偹向若非陛下之孝心广逹无以见先帝之圣作惟防巍乎焕乎不可得而名已昔者成汤因嵗旱而罪已周成动天威而责躬咸能即致时雍永锡防祉岂若陛下春秋方富中外方宁制扵防先行此难事宗社之防灵可见邦家之流祚何穷率土之濵孰不幸甚则臣向所谓知之非艰行之不易陛下既能行之矣臣又闻行之甚易终之实难愿陛下慎而守之则登三迈五夫何逺耶臣等幸尘班列无补明徳徒惭充位之讥但贺苍生之福措词有尽顺美难周臣等不胜瞻天仰徳欢呼跃踊之极
　　谢诏撰元宗实録表
　　臣铉伏奉诏谕以元宗皇帝实録命臣修撰才微任重恩厚责深拜捧丝纶若临氷谷【中谢】臣闻握图御宇既宪章于在昔创法垂统亦启佑于后昆然则至徳无名元功无迹惟日用而不竭岂浅局之能量是以良史之才歴代为重以南董之直而无闻于成编如迁固之能而不絶扵浮议则知铺陈王业昭灼皇图求之当仁岂易轻授伏惟元宗皇帝绍中兴之统承累洽之基大孝迈于有虞仁恕逾于汉祖爱人节用得孝文之风重学崇儒有建元之烈东京则光武章明以忧勤立政魏室则太祖陈王以文藻化人综是全功允昭圣徳对越上帝敷佑下民二十年间慎终如始陛下嗣膺宝厯钦若天明以累圣之资辅生知之哲扬休命启焕贻谋故得畏轩后之神更延三百配文王之祀永奉明堂必将着以丹青播于金石斯为重任宜在鸿儒如臣者章句末流记问微学遭逄之便尘玷司言岂意天鉴不遗宸慈过听独加宠寄及此非才进退莫遑怔忪失次然臣祗事先帝常忝近司沐王泽以滋深钦皇风而永乆报大君之厚徳诚有愚心厠作者之清尘其如公议戴恩愈极揣分弥惊未识津涯徒知庆跃
　　谢赐荘田表
　　右臣伏蒙宸慈念及阙乏特防宣防为置荘田仍且于少府监赐熟米二百石者望外之恩莫知所自抚躬拜命终惧且惊伏以臣禀性颛愚触涂踈拙幸縁际会早玷清华禄秩之资既为过量吉防之偹皆沭优恩空费稻粱宁禆海岳但以家传清白族有羁孤虽欲居常终慙逼下盖亦闇于世务非敢窃效古人伏惟陛下明极烛幽仁深广覆亲加宠谕曲轸殊私昔者葛亮薄田不闻君赐孙宏脱粟尚获时讥如臣非才何以致此辞让则有辜悯恻祗受则更觉饕餮徒承推食之恩转积素餐之惧乾坤之施无可上酬蝼蚁之躯惟知毕命
　　为萧给事与楚王书
　　世事推移长途否隔违离轩砌二十余年追念生平有腼心目伏承大王英谋奋发妙畧宏施长驱伐叛之师克正夺宗之罪奉大朝之正朔慰全楚之讴歌成功上简于帝心惠泽逺敷于疲俗风猷所及庆快同深俨早被恩私今通信问欣跃之极倍万常情
　　又代萧给事与楚王书
　　俨闻君子退人忠臣去国旧君有反服之礼交絶无恶声之嫌以义始终今古一也某受性无术闇于事机佩师训以周旋防时态之险易追维畴昔受遇先王国士之知何尝暂防某复曳裾侯馆委质府庭松楸所依兄弟少长大义若此乃心如何而世事推移谗言交构忠信获罪干戈日防某虽不才非敢爱死过君以求名则不忍苟生以失节则不能诚恐蕞尔之身终为执事之累所以仰冐严禁逃还故乡出鲁国以悲歌向西河而下泣子鲜去卫非欲去宗梁鸿适呉本期自质先皇帝恩深善贷义极绥懐采乡曲之弃妻収荆岑之遗璞遂得服勤州县歴职朝廷始望初心岂将及此但封疆夐隔玊帛不防奕世君臣一朝吴越愧三州之父子羡五部之弟兄外腼交朋俯慙章绶毎春秋代序霜露交零飞江南之羣鸎嘶岱北之朔马悲兴触绪泪落霑襟自分没身长懐永叹而天将厌乱人或与能大王以命世之资克清家难圣上以至仁之举大济横流车书既同冠盖相望方承大王念纫兰之逐客哀丛棘之离人煦以恩光感之意气乗轩食肉有若平时始听音尘犹疑梦寐且悲且慰五情无主苟非大人之徳不以细故介懐则惠好所臻孰能若是某又闻善父母者必推锡类之感善兄弟者必广棠棣之风故能功冠生民道济天下大王英谋逺畧宏量深仁上国仰其嘉猷全楚被其渥泽如某昔年事分曽无虿介之嫌今日支离合在昭苏之数况东西一体道路无虞倘防闵以悬旌全斯大造兄弟子侄并许还朝存者荷二天之恩没者释九原之恨则生死骨肉未可比量沥肝隳肝宁申万一某以学古为家业以感义为素懐空言虚词且非説客皇天后土实鉴此心犹觊拭玉张旃或从行人之末捧禽执贽重趋典客之傍丹恳获申微愿斯毕虽复身填沟壑犹望魂魄知归揽笔陈词悲来横集
　　复方讷书
　　铉以疎拙之性顽滞之资厠于人曹无足比数然以荷先人之业猥践清贵读徃圣之书颇识通方累朝旧恩渐于肌骨至于行道济物立身扬名报国士之知成天下之务窃不自揆颇尝有心故膺耳目之寄当津要之路侃然受任不以为忧而才与心违命与运背言出而不能悟主身废而无足救时三年之中百艰偹歴干戈扰于内地烽火照于阙庭奔走道路容身靡所当此时也苟得耕于南畆齐于一民以斯终焉尚为幸也而副君将圣王道渐亨博采遗贤以济多难赞谕之任首及非才拜命以来翻自忧愧何者储后践纳麓之重而处于承顔之地有从谏之善而立于无过之场徒欲持稊米以寔太仓秉爝火以助羲御恐不足以副上徳之举塞故人之望也但当正身洁已徇公灭私使内不愧于本心外不违于所学而已阁下徳我太甚期我太深歴阳郡佐白君至京辱贶手札庆誉优渥朂励勤知已之情无以过此然此日副君之垂顾乃昔时阁下前席品题之所致也缄蔵佩服何日防之今兵难少宁蒸民未泰顶踵利物斯实其时阁下髙卧已久羣望颇鬰宣室之召斯在不逺勉慎兴居以副翘企凄凄之意遅用面谕不宣某再拜
　　答林正字书
　　十二月日复书正字足下辱贶长牋词髙防逺循环捧读欲罢不能见顾之深良足愧也吾子以老成之智蕴救世之心一言悟主俯拾初筮虽位未充量然升闻特达超然独异亦古之所难也推是而往其道可知铉也不才猥厠先达虽复识不能见之于未兆才不能济之于已形然而振天下之公议举天下之公器推毂后进心无适莫庶防不下于昔贤君子异知当知为不妄其古今之变安危之势忽乎微哉未可一二以言语尽也谨俟暇日当接余论聊奉还答伏惟鉴悉徐铉白
　　答左偃处士书
　　日月东海徐铉答拜稽首复书处士足下铉读圣人之书探作者之意出处语黙信非徒然故髙卧尧舜之代不为背时濡足楚汉之际不为趣利嗟乎天下兵起百年于兹立功名取富贵者有之贞苦节安徒歩者何寂寞而无闻也愚常疑防耻之风于是乎絶而足下负磊落之气畜清丽之才褐衣韦帯赋诗自释介然之操其殆庶乎悠悠之人尚未识其所谓惟韩君叔言知之以铉爱竒好古者也故屡称足下之行亟诵足下之诗相视欣然以为今犹古也然铉才名地望逺谢韩君故望庐息心不敢当隐君子之厚顾足下徳我太甚惠然而来咫尺之书则古人之道在其中百篇之诗则作者之序冠其首先以溢美之赠益以谦光之词发缄欣玩不能自已又念昔之隐者销声物外絶迹时人今足下髙蹈如彼自屈若此得非以吾道久否思发愤而振起之尔铉诚浅劣不足以堪愿契素交嵗寒后凋盛集续当归纳不宣铉再拜
　　故朝散大夫守礼部尚书柱国河内县开国男食邑三百户赐紫金鱼袋常公行状　曾祖不仕祖邠州宣禄县令考修成都府户曹参军京兆府万年县洪固乡曹贵里常梦锡字盖图年六十一状
　　公宇量恢宏识度寛广质重有气博学多闻初举秀才值世乱不克随计西州羣后羔雁交辟累为秦陇诸郡判官岐王茂贞据有扶风传国二世承制除公宝鸡县令兼监察御史是时京洛屡变幕府骤更公审择木之所宜乃瞻乌而来止烈祖肇基王业物色异人得公甚喜授大理司直今上初秉机务慎求賔从公实预焉允塞时望既受禅迁殿中侍御史改礼部员外郎寓直中书预闻机宻周慎详敏冠于当时烈祖深器之擢科给事中封駮奏议无所顾惮由是始为当涂者所疾今上嗣位恩礼甚优公以发号之初四海瞻望几微所慎宜在斯时尽防极言如恐不及于是大忤权贵贬佐池州明年征为户部郎中复拜给事中仍充翰林学士知贡举天子以典司诏命最宜亲宻乃别置宣正院于内庭以先朝选授公为称职俾以内任专掌是司秋霜之操嵗寒不易凡敢言之士皆依頼焉甲辰嵗谏臣皆贬公亦罢院事公深惟君臣之义思全进退之礼稍储伏腊将优游又除吏部侍郎领御史台事上复置文理院为司聦之寄以公为文理院学士取防公以椒兰不杂綘灌方隆从容中道守正而已明年以疾固辞乃迁户部尚书领商州刺史上以公闻望夙重足以坐镇雅俗强起令知省事而病久不复公私废失为宰相所劾坐贬饶州上以羸瘵忧之诏留东都以便医药逾年小愈征为吏部侍郎翰林学士改礼部尚书戊午嵗冬十一月方与客谈奄然而逝主上念藩邸之旧追亮直之诚罢朝悲悼赠迭优渥以嗣子方防诏内使监防其丧惟公诚纯性刚文髙学富词赋典丽而执笔甚稀名理精覈而吐论甚简多识故事洞明政体自升元中至保大之初便蕃宻勿有犯无隐门无私谒出则诡辞独见先觉邈然靡及政先古义而时方尚权论举大体而人矜防给彼众我寡故不能克主恩方重莫果归田之心世路未夷竟欝济时之用耻为狷介之行以邀暾察之名畜伎乐饮醇酒怡然自得聊以卒嵗启手足之际无呻呫之声古之达者正当此耳丕以名法之学获选孔门固非良史之才曷记贤人之徳庶为实録以俟易名谨状【此文为门生树丕作】
　　荐处士陈禹状
　　右臣伏覩国家裒采羣才捜扬片善有上书言事者犹有可取必加甄録广纳之意遐迩知恩然臣窃尝观之率皆浅近止于采取金宝检赋租制作舟车斩伐材木巡察闗禁収捕防攘既利害相参亦虚实畧半食禄者众成务者稀若乃先王教化之源朝廷刑政之本谓之迂濶竟尔寂寥得人之盛未可致也去夏有布衣陈禹议献纳院上防言独与众异其言曰五常之教不立度量之噐不均又曰江乡之民存不事之以礼亡不祭之于室斯寔有意于教化而不汩于流俗者臣于是访其为人则乡曲无过延之与语则静黙寡词倘使行顾其言才副其识则古之循吏何以逾之愿陛下以亲民之职试其为理考绩之际自有常科臣忝预铨司顾慙则哲谬妄论荐俯伏兢惶谨奏
　　策秀才文四首
　　自三五以还文质迭变百王之法六籍涣然及周室既衰诸侯异政俊贤之士分轨并驰至如管仲霸齐之功商鞅强秦之令申韩之名法孙呉之战阵李悝则务尽地力墨翟则崇尚节俭此其尤著者也盖百家之説虽其道不同奉而行之皆足以致理子大夫服膺圣道必尽深幽试论其中孰得周孔之防可为当今之用者悉心极虑以着于篇
　　夫君者民之表也天下取则焉敬慎威仪定其声气时其宪令审其好恶以此示之未有不化者也然而唐尧在上日用而不知圣祖立言亲誉者其次夫如是则寂然不动澹乎无为使蚩蚩之氓何所则象而能革其浮伪驱之仁夀哉举要立中必有其説
　　昔太公理齐因其俗故报政速而后世强伯禽为鲁易其俗故报政遅而后世弱则商辛淫虐之风不可以不去也周家仁厚之化不可以不被也修旧者未见其迁善之途革故者岂伤于惟新之义遅速之效强弱之由愿闻嘉言以释斯惑
　　肉刑之法明王之制着于周礼垂宪无穷何故三苖行之以为虐秦人奉之以为暴汉文除之以为仁乎自魏晋以还议论间出理竟不决法竟不行岂时运之变有殊将圣贤之才或异愿闻归趣以正古风
　　祭文献太子文
　　粤惟上天防鉴我李文昭武穆神孙孝子赫矣谟训昭哉图史以济时屯以永千祀恭惟盛烈仰属尊灵惟精惟一克长克君有信厚之风以睦公族有孝敬之徳以奉天经避宠崇让以正流俗主留分陜以树风声惠下之政为民慈父平戎之绩为国长城耸多士之耳目焕万古之丹青储闱既正鸿猷允塞虽主器而纳揆更承顔而养徳四海无波百官成式光昭兴运允答灵心宗祊之所托者重苍生之所望者深何国歩之已泰忽神仪之永沈阳光为之而书晦万籁为之而哀吟唯恩信之所洽孰忧伤之可任某等偹迹三千义深凡百或选自朝廷或仰由推择或方列于宫府或常陪于賔客分曹着位有先后之差辱顾推诚无髙卑之隔徒嵗月以滋深愧捐尘之靡益今也徒御分散轩墀閴寂摧伤于望苑之前恸絶于华池之侧实邦家之不幸岂臣吏之空惜呜呼哀哉寝园斯启逺日将从俨象辂以帷白建鸾旗而旐红听寂歴以无覩视杳冥而遂空抚躬吊影涕雨号风敢寓诚于笾豆庶写恨于心胸愿賔天之下防鉴永慕之无穷呜呼哀哉尚飨
　　与中书官员祭江学士文
　　维年月日广平游简言陇西李贻业清海张纬东海徐铉谨以清酌庶羞之奠致祭于故翰林学士江公君章之灵眇眇造茫茫万有若明若晦为夭为夀顔子不幸仲宣无后岂同概之能量寔令名之不朽惟公之生俊徳髙名一日千里三顷五城乃邦之彦乃时之英蔼然台阁存此风声惟公之殁音容倐忽二子继夭髙堂结髪有女垂髫摧心裂骨门馆秋风阶庭夜月哀从中来云谁能遏简言固陋夙奉光尘庙朝之旧岂无他人西垣并入禁署相因二十年中心同道亲曾无间隟靡或缁磷贻业不才依仁仰徳晚获同舍因近成戚形防累遣情深分宻杯酒痛饮光隂一掷岂料欢逰遽分今昔纬在三川论交早年才力工拙词场后先与之声价借以腾骞徒欣践迹敢曰差肩他乡胥防旧分依然倍成感叹转奉周旋铉实后生幸为同族联事之好友于之睦以道相许以义相勗官路迍邅天涯谴逐千里闗山他乡心曲帝里连归周行并复税驾未安舍我何速呜呼君章魂游何方非巫阳之可招非祖洲之可望平时笑语旧日颠狂何梦觉之不识何悲欢之不常惟四友之分义成终天之感伤虽山公之无托岂延陵之可忘有肴在御有酒盈觞死生之会终于此堂愿公如在来为我尝长号有恸迸泪无行薄奠云毕哀情未央呜呼哀哉尚飨
　　祭韩侍郎文
　　维开宝三年太嵗庚午九月已亥朔七日乙已东海徐铉谨以清酌庶羞之奠昭祭于故中书侍郎赠相国昌黎公之灵天佑下民必生贤人数有治乱道或亨屯君子处之全名保真穷不易节达不私身呜呼明公与道为隣其本也忠其动也仁折而不挠屈则能伸懋此成绩扬于王庭名闻天下道合明君宜若张公上应台星宜若卫武享兹百龄如何不淑与世同尘城郢遗忠感深紫宸黔娄之衾赐从御府李子之印佩入泉扄如与不知孰无悲辛呜呼哀哉某惟不佞早奉光容倾盖之交缱绻相从公之知我如我知公何义不协何言不同宁惧触鳞之忤岂防羸角之防先号后笑无初有终霰雪初消阳光乃融海郡山城防怜煦沫南宫西掖近见抟风岂主恩之可报幸吾道之非穷今也嵗月遒迈悲欢一空平生气宇夙昔心胸极视听而无所与造化而冥蒙露门桞霜凋井桐物感于外悲来自中生刍表徳絮酒申恭愿贞魂之防鉴庶丹恳以斯通
　　祭王郎中文
　　维年月日朝议郎行秘书省秘书郎直门下徐铉谨以庶羞之奠昭告于故郎中大人之灵惟公立身行已之规理职奉公之节闻于士友着在官司今以衔悲岂容防述伏思顷嵗独奉深知获承子妻之道追序通家之旧邕和二族出入十年情不间于初终义实敦于骨肉去嵗天恩举善右掖登贤幸以王事仅同省垣不隔陪侍靡违于旦夕兴居常在于见闻虽无光益之期且慰因依之望岂谓悲欢迭代光景须臾才周旬嵗之间奄忽终天之痛追攀靡及哀慕何穷呜呼哀哉昨闻讣之初方当卧病不得亲临易箦躬奉遗言徒掩泪于漳濵但痛心于夜壑呜呼哀哉家存余庆念属帝心有后之期自符公议不孤之任岂在他人呜呼哀哉故国方遥良时未卜王畿寓殡逺日将临雾昏而丹旐悠扬日落而繐帷萧索凉风助惨行路同悲瞻望灵筵酸辛无地敬陈薄奠少道深懐髣髴明灵一觞临防尚飨
</div>
    <div class="pagination">
<a href="骑省集_page11.html">上一页</a><span>...</span><a href="骑省集_page7.html">7</a><a href="骑省集_page8.html">8</a><a href="骑省集_page9.html">9</a><a href="骑省集_page10.html">10</a><a href="骑省集_page11.html">11</a><span class="current-page">12</span><a href="骑省集_page13.html">13</a><a href="骑省集_page14.html">14</a><a href="骑省集_page15.html">15</a><a href="骑省集_page16.html">16</a><a href="骑省集_page17.html">17</a><span>...</span><a href="骑省集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
