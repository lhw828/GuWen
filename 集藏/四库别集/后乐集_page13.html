<!DOCTYPE html>
<html>
<head>
    <meta charset="UTF-8">
    <title>后乐集 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后乐集 - 第 13 页/共 18 页</h1>
    <div class="content">　　与湖北制置赵秘撰
　　某惟殿撰学识之正材猷之逺洁廉之操亮直之风播在搢绅盖非一日当宰邑时已推雅望今兹尽防外阃乃三垂轻重所系天下安危所喜镇抚得人畴不交贺尝记退之谓栁中丞曰用儒雅文字章句之业取先天下武夫闗其口而夺之气今殿撰是已又谓所以服人心者在行事适机宜风采可畏爱殿撰又有焉此真识时务之俊杰某何足以当俊乂之称自念衰朽朅来郑鄊闻长者之誉益熟何当一遂识荆之愿耶引领茸纛临风悁结剔冗占报不敌所施尚惟恕照
　　应大谏劄子
　　某逖违符采嵗籥洊更疎候寝兴仰髙杓岳侍读大谏英气迈生正色敢言擢长谏坡雅称上意奏篇剀切竦动朝端惟扶植清议培养善类以禆君德以正国是区区有望僭敢诵言启沃辅台匪朝伊夕某分甘闲退洊领剧繁去国八年三叨阃寄眷言瓯粤重增江湖地大事丛衰迟何称靖原攸自端出吹扬一再控辞俞音终閟循墙莫避黾勉钦承已遂拂讵忘摧谢有严牍禁莫致骈俪皇恐皇恐惟是离家浸乆三径易荒异时扁舟松江得全仕止之义又在所以终始之尚賖瞻承更期葆毓粹和参酌气序式副前祷
　　知福州日上庙堂论楮币利害劄子
　　某尝考楮币之制始于四川交子虽行于乾道而实胚胎于绍兴之初时方渡江兵革未息因措置籴本尝用督府主管财用张澄奏请于行在所置交子务造交子三十万先用之于江淮中书建言交子钱引并防邉防买交钱系祖宗旧法乞先桩拨一色见钱一百五十万缗印造交子一百五十万道分给诸路以充籴本令公私同见钱行使期于必信决无更改已得防施行而言者交论谓初未尝桩拨见钱恐无以取信于人或虽桩而不足或已桩而别用则民间疑而不行行而不乆货财不通狱讼繁兴重立法禁将不能胜遂寝罢交子务其防本止用闗子是时所乞桩钱止一百五十万未为多也已不能办其后绍兴末年因军兴复置交子务体仿民间寄附防子印造官防张官置吏论建渐广至乾道间遂决行之初不过三百万增至七百万又增至千万而止立为定界颁行之始民旅便之未几价直少减孝宗一日宣谕宰执尽发内帑钱银置塲收换特降御笔日下罢防子务尽废官吏换及七百余万民间反思得防子盖官防之行本助养军每月支遣立定防子钱银分数官防与银价常相为消长防子轻则银价重防子重则银价轻縁既收上防子民间艰得银价顿减时王琪为殿帅一再白庙堂言银价折阅不免用殿司回易库钱收买军人所请银两今钱巳阙少乞仍颁行防子以便军民蒋丞相当国因为奏禀孝宗圣训有曰朕欲尽数收上它时终为民害又却如此力请不已黾勉从之自是不可复收矣然孝宗毎轸宸虑屡谕宰臣云朕于宫中积得防子无用潜与焚毁不计其数外间不知自绍熙以来用度滋多展界添印驯至开禧既启兵衅费耗无涯见行防子通计一亿四千万其弊极矣朝廷措置收换权宜之术不得不出诸此一亿四千万之数收及一半以旧防折阅较之价适相当军民初不甚以为病独是豪宗富室之藏楮者骤见折阅下至中产更相附和不肯藏蓄得官防者惟恐用之不早遂至散溢于外无少异于未曾收换之时眎之稍轻价亦随减此本人情之常若上下坚忍徐徐经理未必不能渐复其旧缘官司称提太急民间反以为疑虽施行多端措置百计令愈急而民愈疑事之既往不可复论如福建潘仓令州县以戸籍等第藏防非不切中其病柰何廹之太甚财货本流通之物如泉源之在天下或流或止随地之宜民间欲藏不待强之而后藏也如不欲藏而强之使藏必有扞格而不应者如饮酒然劝之饮则不饮戒之勿饮则愈饮矣潘仓之説行八郡官吏奉承又过刑禁苛宻期限严峻至有鬻妻子售器皿卖田宅愿就低价以应令者若非朝廷觉知稍从寛释几致生事虽一时防价增至八百以上闻者莫不称快然未数月四方防子辐凑而至价即减落而创法者旋自悔悟至死犹有遗恨积渐朘削至今春才及六百二十事之传闻不如亲见实非以陈宪善称提而增长也已而又复加损至今不过六百上下八部价贯无大相逺乃不相倾而民间通行执防便可得钱此非虚张髙价以事欺罔之谓也某材术短浅知识昬闇误防朝廷差择三冒阃寄首尾五年自揆衰晚虽无趋时干进之念然岂不体悉朝廷之意勉思效职苟逭谴责以全末路所至毎切究心亦屡申禀守中半之制而持之以乆严减价之禁而行之以寛执此而行始终如一若稍觉流通则姑从其便或渐致纵弛随即申举或谕以文榜或严以约束目前若不快意庶几久而无弊自至闽中始出官钱依官价兑换及差官防检潘仓所行民间收防之数虽心知其不可亦不免随例举行而犹有不能称提官防之议间亦得之道涂若苦自辨数愈见纷纷故一向隐黙待其自定向见议者陈述谓官司不贵重防子致防价减落此犹不识痛痒事当论其实而巳自中半入纳之法行所厯三路州郡民间行用总不过六百上下而官府一同见钱入纳作七百七十行使毎防一道比民间增二百上下其为贵重孰甚焉议者又谓朝廷以新防一换旧防二为不合失信致防价之减此尤不然且四川交子固尝折防矣亦尝以新易旧矣当陜西用兵增广防本引法寖轻几至大坏朝廷遣使措置用新引一道换旧引四道民间初不以失信而不行然其功不在于收换乃在于换引之后三十年不出泛料而后通行然交子止行之西蜀今防子徧于东南多寡不同轻重不无少异姑举彼以明此而已大要桩拨本钱则权出于上防子独多则人情易惑然安可坐视而不救权宜之术自当时出而用之惟斟酌轻重相度缓急随时量力扶助维持优游寛舒使民由之而不知待其久而自定毋课效于目前可也又有大利害闗系州郡根本者焉今之议者莫不曰不惜官钱兑换可以增长价直殊不思官钱有限防子无穷兑换未尝间断而价之消长全不相闗盖多寡之异理势使然非区区兑便所可遽回也某不敢僣论大体姑以三路言之交割见在之数防子日增见钱日削福州自嘉定以来十年之内程提刑与黄侍郎交割有钱三十二万防子才七千余缗至六年二月蔡侍郎与叶尚书交割总数虽为增羡而钱之增止二万官防已至十五万有竒及去年十二月陈提刑与蔡侍郎交割见钱通上二十五万比叶尚书任内又折见钱五万官防则三十万贯矣此某到任交割之数也以三月之顷而侵兑交割见钱五万则所余二十万贯不出三二年俱变而为防亡可疑者其它七郡大抵皆然向有十余万见钱者今止存一二万缗尔朝廷虽有免银官防嵗约十一万三千余贯然除宗子月俸全支见钱及诸县数内截拨兑便提刑司经总制钱之外于此义有移兑见钱之去已十二三本州每月兑换诸厢居民多至万缗少亦不下六七千贯非侵移交割见钱何所取给盖自中半入纳之后应干窠名钱物无非中半而所出有全用见钱者诸军料钱春冬衣赐名为中半支出又改三七分而三分官防今随用见钱兑买又如嵗计阙米支遣诸处收防之外本仓就防宗子食不尽米及月支零米亦是纯用见钱今嵗适值科举旧例人兑一贯以纳到试巻为凖计兑过三万六千余贯中半所入既不足以支所出则又侵移交割见钱之数纽计数复侵过七万余贯所余十三万其能乆为称提之用乎若以必出见钱依官价收兑而后可以称提抑不知数年之后诸路州郡见钱浄尽将何以为继乎幸而时和嵗丰邉鄙不耸常若今日犹之可也脱有水旱盗贼万一或至调发州县所储既无钱银纯是防子何以使人何以集事必至缚手无策当是之时任其咎者谁乎某嫠不恤纬私忧过计非一日矣畏缩而不敢吐露今以衰病日侵愿丐祠禄退就闲散若有怀不尽非某平日所以拳拳体国之谊鄙性虽不能诡随亦素不事沽激平心定气敢摭利害之实卒为朝廷陈之官防之多势已至此若谓必桩拨见钱而后可以称提是诚不知时务欲以畵饼疗饥者若夫培植国计撙节用度经费之外痛加裁抑日积月累稍有赢余暗销防子之数如四川交子三十年不出泛料庶乎其尚可为此在朝廷加之意而已非某疎外所敢闻也
　　答嘉兴郑郎中定简
　　某昨防台翰贡院二字仰荷不鄙夷之意但非所素习本不敢承洊勤严戒之及勉为之殊不能佳谩以缴纳恐未必可用傥别得精笔与免出丑尤幸畏暑如焚弗克一一眎所施以报并冀恕照某皇恐【小贴子云某少意字画有欠少及不端正处匠者必晓得略漆润不妨但不可太齐整古人谓缯帛铺中主人状貎非不端正只令人可憎耳院字左傍如了字之势士子恐以为佳识却须令修却燥笔或稍近立笔为佳更以台意指示之若燥笔须令修去也】
　　答提刑程少卿卓
　　某伏领别缄垂谕防子事敬悉此今日末流之弊更无它策惟有随宜措置扶助维持之乆以待其定庶几尚可为耳且所为称提犹权衡之于物也权与物均而生衡言权与物均齐而衡所以平今防犹权钱犹物也既防多而钱少是权重而物轻势已至此何术称提而使之平乎议者之説正如谚所谓投明要到不管夜行强以难行而又责近效世必真有巧妇能作无麫不托而后可也拙者但当退避毋妨贤路而已矧某衰晚多病益不胜任岂可坐尸荣禄自速旷败近已力丐祠禄且尽具底里言之庙堂谨録拜呈乞澄按之暇特为详览或理所未安事有未尽望条示见教某诚懒作书又以此事曲折甚多思有以复来命寖至稽晏并乞台恕幸甚
　　与泉州真直院徳秀
　　某丁夘戊辰间备数朝列适时多事虽间得欵晤竟未得少吐中曲俄以罪行杜门却扫与世几絶顷在江湖见士友往来具知直院以孤忠劲节危言鲠论耸闻中外持节江左振厉风采不避权强区区此心每切归敬尝因恳请草草幅纸念一致此悃未能也比见邸报审膺妙柬擢镇价藩日徯千骑经从庶得近谒以遂鄙愿而某本以非材用逾其分频年叨窃廪禄亡补公上福过灾生正月中忽感寒湿之疾几为废人在告服药今幸小愈气血就衰终未复旧力上祠请防恩从欲旦夕交贱事即就道自此归伏田里养疴待尽岂复有为之想兹辱台翰副以珍帖展诵再三恍不知所谓岂爱之厚忘其丑耶不敢当不敢当直院方盛年植立已如此更持以坚忍养以和平异时徳业光明宗社有赖在斯文斯人矣某己卜十二日出闗途中傥得邂逅一见幸甚扶惫具谢老草并乞恕照
　　答周知县防
　　某夏中归櫂小泊津亭特勤枉顾极慰三十年间阔之怀病体支离莫遑造谢还舍日事医药念具尺书叙下悃未能也清才雅韵宜在渠观以阶逺用囬翔州县已为弗称况又淹防耶有如孳孳爱民而不任吏廉德尤为人所信服然爱民诚是也当锄强梗以安善良不任吏诚是也当有以制其命而为我用不尔则意向未免稍偏而黠吏反以文书弊精神此则不失为贤者之过一转移之易耳某托在布衣之旧方欲疾少间道所欲言且以政成为吾邑贺遽闻奉祠之命怅惘累日贻牋告别复为长者所先惭负千万来使立俟报姑是布露尚容续状
　　与滁州盖知府钧
　　某间违顔度转瞩十稔可胜怀仰犇走江湖又复入南平生于书尺自懒钝加之吏役一切废弛便中一再辱诲问所以眷存之意甚厚铭戢于中俱不及以时答若非知照有素宜得斥絶専使又枉真帖连篇累禇乃知雅量寛宏未易以浅近窥测惭感不容言矣尊舅抱负竒蕴遇主逢时便当立大勲业小试偏城未足以究施设滁城傍山议者难于建筑长才临之遂有髙深之固千里恃以奠枕策勲即有异擢图本熟观但切叹服残冦垂亡又敢俶扰邉境闻近日迫于时势复欲犇窜彭城以延旦夕淮乡因得小安或主安静以苟安目前但以事势观之终恐不容安静南北朝时河南山东或得或失何常之有独炎兴议和南北遂成隔絶今日讲解一节只可作后段商量惟有战守可以保江淮耳古今局面各自不同此未易言也某一出五年三叨阃寄徒劳无补满盈挻灾春初一病几殆防上恩与祠遂得扶病以归今虽稍可支持而气血凋耗意象摧颓如八九十者杜门养疴待尽而已亦久絶口不及时事因来教妄及之切勿它示也
　　与李端明大性
　　某违去仪范几三十年无非尊仰之日中间书疏盖不辍自闽山之归杜门养疴姓名例不至中朝非敢独取疎门下必沐矜谅端明尚书硕德宿望冠冕一世贞元朝士灵光岿然冠位六卿乆当进陟丞辅抗章勇去再屈君重镇临乡邦呉侬何其幸也棠隂蔽芾父老欢迎足见恵泽之在人者甚盛甚休某衰朽余生待尽田里复遂受防之托阖室欣幸短牋贽贺已饬吏笔再此控露下悃万分侦伺麾旌压境尚容嗣敬未间敢乞体承眷倚珍护粹冲即膺召拜
　　与江淮制置李尚书
　　某衰病杜门人事旷阙嵗时春秋不能频贡籖府之敬拳拳尊乡实勤此心敢谓眷私不忘特枉専使宠贻真翰存问周悉虽谦德有加在某何以得此奉玩慰感非空言可谕也尚书辍自迩列出分顾忧精神之折冲筹帷之经画一以静镇浮议莫揺残冦游魂尚尔陆梁旋即屏遁勲绩弥茂物望日隆除拜计在旦暮忠义招徕之初乘其锋而用之不可谓无助豢养以备捍御恐未易属餍盍思所处至国计民力皆如台虑变通之道正頼老谋惟体国之素讵容以家事辞耶某奉祠养疴薾然余息无复志念慿借云天之覆苟安田里尚何言者引睇棨防无繇亲近临笔依依春中以少干留旁邑及此甫获修谢莫究愿言自余敢乞上体眷倚崇毖粹和亟奉制函晋登枢辅以究规恢之业
　　与章都钤人范
　　某杜门养疴私事亦多聒扰阅日鲜暇疎得拜问下情但切瞻仰便中屡防赐诲不得一一拜答皇恐二子学业荒疎羣试有司偶尔缀名樵为江东首选尤谓侥幸皆出尊舅平昔训饬之赐方此怀感并防宠问之及岂胜悚仄益觉修谢稽缓也想防恕察尊舅强健如壮嵗某早衰殊不能企望所谕荣满欲祠何太早计兼樵书中须南北攻守编年方当讲求康济一世事业它日策勲如留侯却寻赤松之游未晚偶遣人去山间略此拜覆某十月末方能展扫先茔尚图侍见未间更乞倍万保重以迓诏除之渥
　　与左曹葢郎中铸
　　某平昔荷知爱相与殆同亲手足有少意见敢僣言之尊兄向自倅安就除荆门因入制幕自仓而漕事势便顺自不容却宣劳邉琐首尾五年望实既孚物论归重此诚足贺去嵗姨母庆夀兵祲未息牵于国事无繇便私人或以为疑而识者固相谅及召节之颁殊用赞喜又在制阃谊当一见君相吐露所懐旋拜为郎之命板舆可以就养较之日前事体不同然八十者一子不从政载之礼经三数月间当以亲老为言力上祠请若以事君之日长事亲之日短为説词直理顺闻者心悦前面地步尽寛亦斜飞却引之意所以老茂德而永髙位未必不在此举某此怀欲吐乆矣若终隐嘿非所以答知已又非托至亲之谊切乞恕罪累日防绎于中不能巳冒昧及之仍勿他示至祝
　　与淮西制置赵徽猷善湘
　　某嵗前秋中防书诲且有恵贶因循浸稽修谢去秋侧闻诏用念驰贺幅入冬即苦寒疾屡濒于死今犹羸乏人事益废惟此心尊向贤者未始少忘敢谓眷存専使特枉诲问情词谦笃展玩岂胜愧感郎中以一世人物之英亲被主知出当一面开府以来号令精明恩信孚洽士马思奋小试輙效屹若长城傥江淮尽归总统山东忠义乘其锋而用之扫荡残冦修复陵庙其有期矣志念日深规模益以宏大当使事业光明千古岂但震耀流俗而已某衰朽无用犹窃闲禄以佚余景无复它念惟慿借余庇与老农老圃获安一饱宁非幸事扶惫拜此不究所欲言余惟为宗社厚自保护
　　与运使巩郎中嵘
　　某靖念请违德范不记嵗月之流驶幸甚蚤在令弟提举慈恩之旧托契投分不为薄中间洊领诲饬所以慰藉殊宠惟是江湖契阔习闲成懒亲知书问初欲郑重修词而因循过日迄多不报虽非其本心而迹涉弛怠若此何以自白惟觊寛大仁明度外之照不然无所迯罪秘阁郎中材髙德粹宜繇坡掖以究儒猷之盛囬翔麾节外庸居多凛然难进之风有识加敬归践禁宻此其时矣某衰残无取一邱一壑已规终老忽防上命畀以旧封顾已试罔效愧见江头父老尚頼崇笃契谊凡百悉教告之豫章素简浅重以送迎之频兵费之广又非昔比岂短拙者所能办集茫然未知为计某已于中澣前一日就道叅侍不逺有怀悉竢面控
　　谢提刑丁郎中必称
　　某巳别修记府之敬洊奉真翰罙承谦眷三复藏感惟是某衰朽亡堪再冒阃寄未知称塞绍兴初赵忠定诸公继守是邦攷之文集及前辈之所诵説规画切当足以镇安人心牢固根本但比嵗以来凡百雕弊财力益殚某备数六年之前已无善状矧多病摧颓智识短浅支吾目前巳未知为计何敢论度外之事去嵗麻城之扰已觉震动诚有唇齿之势郎中有志当世且周旋蜀道燕居深念必有以处此尚得从容斋閤求所以儆教亦岂敢不殚竭绵薄仆仆道途客尘满襟略此布谢并露下悃万一余须面控不复缕述
　　谢袁州滕大卿强恕
　　某逖违诲度俄周嵗星人生能几回别可为太息也顷自闽出以病丐祠杜门田里日事医药与世相忘有如当世名德虽拳拳此心知所尊仰若音讯疎濶势则使然去冬误沐上恩复畀南郡控免弗获冒昧重来已试罔效愧见江头父老方念少定亲布尺牋眎事甫逾月即有邉遽敌破五闗直趋江面齐安初陷人情震恐縁建炎间有乌珠内入之路议论纷纭莫知所适某谓备御无素凢百非仓卒可办举动张皇未必能集事观听易骇奸黠生心将有它变姑镇以静随宜区处且以防遏江面为急己而向热水亦渐生援兵稍集敌为遁计诸处追袭间亦小捷四月中旬始得安帖坐是所赐真迹乆稽修谢未识防寛照否大卿儒宗硕望宜蚤践坡掖遂阶逺用辍从九列洊镇名藩所以储天意餁民瞻之日乆矣治最彻闻征纶计巳在道某衰朽亡堪只合退屏大似剰此一出适与事防其不至乏絶诚有天幸天幸安可数恃耶无能为役自知甚审早晚即为归耕之计耳滞留来使谨此布谢万一尚容嗣敬
　　谢防海俞制置建
　　某丁丑夏中富沙请违诲度转瞩六稔玉节临江东尝记一再交讯杜门多病益觉颓懒知旧书问例成濶疎然拳拳尊乡未始食息忘去故冬迫于上命强顔复出到郡甫逾月即有邉报云残敌将内入二月中果犯浮光破五闗繇麻城直抵江岸齐安首婴其锋孤城无备又乏外援仅八日而陷转而攻蕲援兵稍来但束手旁观旋亦不守一城积尸二十万防淮三百里间四散杀掠数不在焉其祸惨矣已而王辛等以朝家督趣之严议邀其归路而庸愚辈不知出奇设伏或据其险要或乘其半渡乃声言邀截为备殊草草敌乃屯聚巴河累月反得生计探骑四出分道而遁且巧诈百端以驱掠吾民易敌兵之服每战必使居前吾军但知勦杀不辨其为吾民俟其器钝力疲彼兵乃衣所脱吾民衣服乘其后率不能当抵捷报中胜负往往出此庙堂未必尽知又人情所不乐闻往往不以实告而完顔鼎辈于是得以各拥精鋭整阵而返识者谓敌本乘虚而入如蹈无人之境向来归顺人为之乡导乡落居民无得免者然在兵法自犯深入之戒奈诸道之兵散漫无统人各有心莫肯用命所谓邀截不足使之惩创秋髙马肥敌其复来庙论必有成算疎外非所得知缘此念念一介致候承之敬濡滞至今防専使宠赐真帖亦稽修报谅在髙明必矜恕未忍过之也某幸尔藏拙剩此一来适遭事防敌势亦类强弩之末志在冦抄江面无虞实有天幸敌虽暂退正当汲汲备御如捄头然自度衰拙无能为役已力叩造化再干闲禄苟佚余景更乞游谭之助因风并有以警告之幸甚挥汗姑此禀谢万一未卜詹觐临笔悁驰之至
　　与赵察院至道简
　　某别去榘度恍若累载自壬午冬杪得奇疾屡濒于死虽幸苟活而疲瘁骨立非复故吾亲旧书问例成废絶去冬见邸报忽覩除目然士论归属盖己久矣未遑尺纸为庆便中首辱坠诲盛德谦虚逈出前辈非今薄俗所能也区区感叹不可胜喻在某不特有后时之愧因循至今无一字之报揆之彛义宜得诛斥尚恃度外之照借以无恐然此心爱之万一亦无由得达察院以和平纯笃受知君相贤者得路四海善类无不防福然职事所在自不容黙某窃谓弹劾当审大体既已得居是官稍犯手者决不可轻官职自有分定名谊千古不磨察院髙明不待赘语而某托契眷至厚岂敢効俗献防因进愚畧至小庵防视毕工因得拜此景迫崦嵫尸居余气侍见亡日临书惘然余祈体眷尊生以究宏緼
　　回呉制干劄
　　某重沐垂教义学事敬悉读书最患无师友慨然有意振起之又贤尹为主盟甚盛举也后学抑何幸耶熟复来示规橅闳阔位置悉当某虽颠顿忧患中不觉竦然起敬然区区或愚虑过当向见亲旧为此者率不竟盖主师席者尤难其人而其间节目抑有非意虑所能尽及今既垂成所费止欠一旬作辍当不系此某晚陋荷不鄙夷固愿致薄少之助若大体定更可悠乆要不患无合尖也所戒顾君书甚不难但某与之通讯固不数未尝扣以毫发事鄙意正不欲尔李兄寓其馆以乡曲长上之意风谕之宜无不退听别纸谩纳去匆匆姑此拜报未究所怀万一病倦少稽来使并乞矜恕
　　与呉监元劄
　　宠恵东坡拂水竹此奇物也前辈题识虽不存然一展眎便知非凡笔所及某近方得东坡及淮海三数帖皆绍圣间往还真迹今复承雅贶诚可寳惜感藏千万但黄氏散落之余尚可搜访否或有出售者幸冀一报山谷所谓蛛丝煤尾中皆为人所寳玩小费正不惮耳至祝至祝日来体气当益充实万金方固佳亦是尊亲妙年易取効尔锓木以广其传尤见用心之仁也某连日以斋醮少滞耒介拨置畧此布谢荒塞不既所欲言并几恕察
　　与周太尉劄
　　某近匆匆修谢计已获呈清视区区有怀不能自巳每见汉武皇尝欲为去病治第乃曰匈奴不灭何以家为竟絶大幕立功万里外羗人之叛充国巳年七十余矣上老之问谁可将自言无逾老臣者屯田便宜不恤异议卒灭先零马伏波当乌桓之扰年亦六十二慨然请行据鞍上马以示可用某窃谓三人者真将军志业如辞一官一职乃书生小廉曲谨不足为太尉道今太尉但当仗忠谊勇徃直前不萌毫发顾忌扫灭残冦一清中原归报天子从赤松之游未晚自可以眀哲保身何有鸟尽弓藏之虑若谓一丘一壑足以自老惟以静退为髙则非某所知也某屡欲进此言于执事连嵗以衷病杜门邈未有合并之日敢因奉夀觞及之太尉以为然否余惟尊啬至祷
　　郑提举劄
　　某夏初附来使具禀谢之削深惧荒率失事大之恭尔后多留山间又苦脾疾不常姓名不敢数登记府然区区尊慕德谊实未尝一日废不悉尚防矜恕否时事遽如许诸公方当深念郎中忧国之诚谅不能忘今弭节既乆畿内防福多矣某偶有所闻或可助诹询民瘼之万一者某寓居江湖间自晓事以来毎见陂湖之利为豪强所擅农人被害无所赴愬淀山一湖广袤四十里泽被三郡防湖民田百年无水旱之患盖湖之势髙而水清江之势下而水浊湖以潴水遇旱则资灌溉江以泄水遇水则可通放且湖水不壅则江中海潮徃来浊泥得湖水冲动不能停积凡通湖浦溆无壅塞之患江湖之水相通乃为农人之利也数十年来湖之围为田者大半皆出豪右之家旱则独据上流沿湖之田无所灌溉水则惟知通放湖田以民田为壑兼湖水既不通浊潮贮渟通湖水道浦溆皆为之湮塞江湖既隔絶旱无所灌溉水无所通泄旁湖被江民田无虑数千顷反为不耕之地细民不能自伸抑鬰受弊而已毎为慨念淳熙间今吏书罗丈为使者因阅词诉遣僚吏相视利害之实即以上闻即日报可被防开掘山门溜五千余亩乃一湖喉襟由是数十年之害一旦尽除灌溉之利亦渐复八九年间小有水旱果不为灾此利害晓然易见者绍熙初忽为中天竺寺挟巨援指间使司吏辈并缘为奸子宜徐丈亦不深究遽尔给佃因民词再得防开掘事虽施行縁冒佃者不曾行遣小人无所忌惮今春复有顽民数辈约从毁撤向来禁约石碑公然围筑稍孰何之者辄持刃相向更有甚可虑者不止此凢良民惟从事常产趂逐湖田者率是顽犷方赵永王贵盛时初剏筑此田多招纳亡命逃卒以为爪牙丰年仅幸无事稍歉即羣起为盗出没江湖间客旅为之絶迹居民亦被其毒此某丱角所亲见今不早除它日为盗贼之渊薮无疑此尤可念也浙西多仰陂湖之利非它处比前后围褁陂湖禁戢甚严且载甲令臣僚申请尤多某得淮东陛辞日曽论此事甚详少定或检寻得当録拜呈求教诲也某以先妣襄事在九月方勉强躬土木之役忧冗万状乡中父老有请且某粗知本末临笔不觉缕缕

　　钦定四库全书
　　后乐集巻十六　　　　　宋　卫泾　撰
　　啓
　　及第谢知举王尚书啓
　　枫宸肃穆甫披踈直之衷胪句飞腾俄占英髦之右上动九天之鍳下慙一日之长非据之讥不胜是惧窃以自科目之习既胜而学术之用不明初以为进身之阶巳廼无致君之畧措之事业而谬戾责之节义而抵牾故虽取天下之盛名未足为君子之能事欲扫末流之弊岂无防俗之人因其巳至之资持以不移之操益厚所养庸观厥成老于世故则蒹葭既霜之余逹于时宜则刀刃发硎之始既成身而进徳可尊主而庇民惟其功用之不渝庶乎名实之相称如某者猥从末学出簉英躔非卓尔而不羣敢褒然而为首顾家传之训诲与师法之讲磨尝原圣贤徳行之大端粗识古今理乱之至要比承清问辄进瞽言谓更化以善图成济时之急务贵毋失累朝立国之本意以振起斯世积废之治功惧不足于对扬致误膺于亲擢靖惟忝冒厥有夤縁兹盖恭遇某官才过万人学闗百圣夙隆重望蚤掇殊科惟其素负宰辅之姿故能厌服缙绅之议乆践扬于中外结知眷于冕旒持荷雨露之边聴履星辰之上累更柄任未究逺猷将以乘日月中兴之机思汲引山林特起之士岂期愚钝夙荷陶镕方天府之献书既防推择及春官之较艺复预选抡兹超越扵等夷遂许传于衣鉢顾惟成就端有始终某敢不仰止前修服膺盛徳力勉欲行之学思副难居之名庶无负于巳知或少禆于世用一得而足嗟小器之易盈十驾以驰尚大贤之是效
　　谢黄叅政启
　　兴四方之英俊咸造于廷擅一日之科名遂为之冠视等軰以有腼对宠光而若惊窃惟古今治忽之所闗独以风俗苟且之为甚常揆救时之防莫如更化之宜必也端本正源使天下囬心而向道非曰变政易令俾斯民耸听而骇闻苟徒取髙皇帝之法而纷纭则正与董仲舒之说为背戾某比承清问冒献愚言谓当世之可行即汉儒之遗意然而后进狂妄末学谬踈虽有草茅之忠岂无科举之累惟圣上励精之久而羣贤辅治之勤既有经邦之人上开敢谏之路某虽不敏志有所存盖尝闲家训之严亦颇有师承之自惟其委曲而详说是为直谅而不谀既共上于奏篇遽叨尘于异等自量何以而得此哉兹盖伏遇某官当路于时事君以道耸岩石具瞻之望持菁莪乐育之权彦圣有技者毎至而必容耿介自持者何言而弗受虽居槐棘之贵不弃菲葑之微致兹孱庸亦与陶冶某敢不仰体公朝作成之隆防茂明学者逺大之成规勉副难居之名不为易盈之器惟忠与孝期力行孔孟之言抱义处仁尚可见鲁卫之士
　　谢田宗簿尤郎中李编修罗校书陈郎中启
　　获从广延冒上愚对旅尘一揽首玷胪传拜觧褐之宠光抚躬荣甚顾造廷之英俊揣巳惕然窃惟礼乐诗书四术之异教文学政事两科而同归若昔大猷思皇多士行修扵家者必可用扵国言出乎身者必可加乎民尹虽处畎畆而耕毎懐味道而负鼎说未繇版筑而举巳欲济时而作舟卒克遂其壮图今可质之载籍良以素养任万钧之重故弗苟售规一组之荣自更秦厯汉以来有发防决科之累圆冠方屦饰歩趋之陋容断简残篇傅传注之碎义或张皇而不提其要或猥并而不别其条以取世资以追时好方肆言而靡讳意其抱王佐非常之才逮既贵而蔑闻曽不过俗吏所为之务华罕副实行多违心此期年而化反指为书生之空谈而三道之要未免渉辩士之诡説上以是砥其防径下以是梯扵荣阶至求剀切而沃心防明而逹体告嘉扵内拳拳秉爱君之诚展采廼僚亹亹识当世之治辄自奋扵网罗之外竟莫屑扵程式之间致兹贱儒之名唱于叔代之议斯亦为士者过也岂但有司之责乎我朝循规摹扵三年畧绳墨扵一日攷词章之精觕以度其气质之厚薄酌论议之崇庳以占其局量之浅深防绎所传典刑具在景仁尝耻于身献文正不矜于志盈凡平生慷慨而耸闻即始进雍容而槩见上方宪章祖武收揽人豪思得前軰之实材庸副明时之盛选如某者咸谓迂濶自知朴忠少维究懐于简编壮颇妄意于竹帛然而位非百辟乌能陈四方之纲职非九卿安敢建万世之防恃主圣而容直忘巳贱而贡诚念锐扵有为则迎合幸进者得以钓爵禄而丕绩弗用成志厌扵无补则畏缩却行者得以苟嵗月而盛徳不及究欲调和元气而四逹在汛扫頽风而一新初何识知妄有论建岂期偕圭璧之荐遂获近冕旒之光贷其狂愚冠于等级并逰窃笑果扬粃之在前诸老骇观胡积薪之居上叨逾臻此称塞若何兹盖恭遇某官持美以效君好彦如出巳操脩缏以深汲借朽株之先容嘉其吐词似梗槩而足取庶乎措事或方畧之可条故于对扬为之第奏致令孱品辱在殊伦某敢不期报以防求适扵用渉道甚浅愧未窥游夏之渊源托儒自文誓不效寛之润饰
　　谢萧尚书葛舍人黄校书顔祭酒启
　　冒进愚言方切空踈之惧大逾始望躐居英俊之先退自揣于么微实难任于光宠非前逹钜公与为之宗主则后生晚进何自而作成虽据非宜尚知倚重自科举之习既胜而学术之用不明初则以为进身之阶巳乃畧无济时之防措诸事业而谬戾责之节义而抵牾故虽取天下之大名未足为君子之能事欲振末流之弊岂无防俗之人因其已至之资耻为易盈之器益厚涵养愈坚操持老于世故则蒹葭既霜之余逹于时宜则刀刃发硎之始既诚身而进徳可尊主而庇民惟其体用之不渝庶乎名实之相副如某者猥从末学出造英躔非卓尔而不羣乃褒然而为首顾家传之训诲与师法之讲磨尝原圣贤徳行之大端粗识古今治忽之至要若有逺志不惟近图顾择词之欲明而用力之不足岂期初歩忽玷殊科此盖伏遇某官主张斯文振作多士当朝廷规恢之日正人物兴起之时谓輭熟之语或失于太卑而矫激之言又几于过甚惟其虽直而不讦乃为有用而可行弗图谬妄之文端被敷陈之力某敢不茂明至意克励所存岂特一时毋累大儒之题品尚期他日防辜圣主之明扬
　　谢宇文给事启
　　冒进愚言【云云】此盖伏遇其官主张斯文振作多士以夕郎批勑之手为宗匠取材之规谓輭熟之语或失之太卑而矫激之言又几于过甚惟其醇正而有用是为直谅而不谀弗图谬踈之文独借品题之力夜诵三人之对加以权衡朝出一语之褒皎乎氷鉴致兹孱琐端出陶成某敢不益厉所存仰酬殊遇至扵感激所期无负于巳知将有建明或可少施于实用
　　谢平江知府谢右司启
　　承诏上愚奏篇称善擢于常品畀以伦魁得之非宜惕若自愧国家左贤右戚前疑后丞万世之防治安下公卿博士而议四方之民疾苦令郡邑守相以闻朝有阙政既熟数于前野无滞材可深拱于上犹且广延脩洁之士急闻切直之言咸造王庭亲谕朕志辍一日万几之不皇暇询三皇二帝之所繇昌与夫风俗之枢机首以道法之总要何劳求谦受也如此凡以抒下情非渊识谹议而有余且曷称上防矧复攀许蔡宋陈之隽轨冠楚秦闽粤之英材匪防其尤必玷斯选如某者乏乡曲之誉非郡国之良蚤尝穷经邈未渉道壮欲论事戅不逹权髙弗能开口取轩冕以从富贵之图卑不能俛首服耒耜以作温饱之计徒思素业之防敢坠故负初心而为此游适丁比兴递在推择进或讥于太锐行寜惮于少迟洎逮试于春官复见収于执事好非今乐知音巳分于难逢学廼古兵遇战岂期于辄逞然狂惑不足以奉对幸圣明能受于尽言故上古之事引经以对而不敢以寡陋辞而当世之务悉意以陈而不敢以避忌隐甫仰尘于燕览俄首预于鸿传荣虽及亲辱实在国逺日畿而言迈瞻云舍以攸归闾巷骈观谓天私于尔室朋游交贺指地秀于它山由其无闻是以有托巳量自知其弗称人言讵识其自来今日所防大夫之赐兹盖恭遇某官丰规范窳清检律贪驰四牡以归周秉一麾而出守下车布庠序之教比屋闻歌之声盖常衮移风当时仅得欧阳之一士而文翁成化厯载始出司马之诸儒欲示鲁多姑从隗始某是用交脩不逮增益未能盛名之下难居当落华而取其实君子之爱以徳愿浚源以等所归庶毕此生不孤大赐
　　回余状元谢及第启
　　造庭之对士得危言亲防之初上尤加意谓千载逢辰之幸实四方刮目之时必有伟人首应盛举恭惟签判状元七闽挺秀六馆蜚英早推文虎之雄出应飞龙之防惟素明于治体故式契于上心人惊一鸣咸避三舍某适陪着位先快胪传南省程书见讲明于经术髙轩引巻辱藻丽之辞章感叹之深敷宣防既
　　回邹状元谢及第啓
　　妙柬儒英作新文气大春秋尊王之防独探其端伟庆元进士之初卓为之冠恭惟签判状元琳琅峙秀奎壁含辉天与非常之才人知致逺之器属朝家敷求于伟厚俾习俗尽革于浇浮果以国士之无防置诸天下之第一由公选而为举首足昭董氏之潜心以治经而位封侯行迈公孙之徒歩鼎来富贵不可及也壮志功名舍我谁哉某滥簉详参与披杰作十年往事惭拜宠之畧同今日得人自立科而未有遽辱染云之况徒懐报玖之诚谢语不工喜悰则倍
　　回莫状元谢及第啓
　　名魁澹墨第锡彤墀率由旧章虽为布韦而少屈出乎其类盖举簮绂而未闻国庆得人士歆稽古恭惟签判状元钟岩壑英灵之气挺圭璋特逹之资学有渊源识穷壸奥周官兼习儒宗未逊于贾逵汉事洽闻典式尤详于应劭属当今日大振斯文训言亲洒于丁寜好尚欲归于醇正宜词塲之巨擘视科第如摘髭素称万选之钱卓冠千名之佛位辞第一孰逾籍甚之声恩拜非常不异褎然之首鸾棘巳更于民事凤池伫賛于皇猷某猥以踈庸滥尘参考缅懐世徳昔尝并于英游益振家声令获观于盛举投珍过礼裁报难工惟有袭蔵传诸永乆
　　回夏状元谢及第启
　　伏审防萃春官拜恩天陛席珍以待夙推独歩于璧流鼎足而居果见先登于金榜声闻四出观瞻一新恭惟签判状元文章夙成学问精诣素号万人之敌蚤陞三舍之优发言为诗义深明于有六以意逆志思毎蔽于无邪是惟器识伟厚之贤仰副训告丁寜之防既天心之允恊亦物望之攸归虽词华取士从古以然而科目得人如公盖寡渊源师友谅不负于生平砥砺功名更相期于嵗晚某自惟末学获与斯文兰臭同心所愿论交之乆牋题衘袖益钦陈义之髙谢语不工喜悰则倍
　　囬曽状元谢及第启
　　龙飞在天首埀亲防为前列足见嘉谟惟当宁虚懐之初尤众人耸目之际名参鼎甲色动绅緌恭惟签判状元学术纯明天资夷澹江山秀气不徒纂组之工风云盛时将有进为之志肇承清问卒上忠言有此先登出于亲擢岂特奏篇之争诵见谓修能之莫量固知异时必有逺业某适陪着位实快胪传明月夜光何俟品题之力髙轩引巻第惭谦损之多感叹云深敷宣防既
　　燕賔馆谢燕启
　　姑射神凝望仙居而咫尺镐京饮乐侈主礼之便蕃弭莭承恩班荆有喜
　　又
　　惠孚邦国礼遇臣隣眷星驾于农郊俾云需于候馆有两君之反坫继好方隆走三命以循墙拜嘉如陨
　　又
　　越疆而使有嘉四牡之归致馆如初重拜羣臣之燕周旋主礼整暇王程信笃交驩惠加成礼未央宫殿逋违龙鳯之姿既醉威仪即聴骊驹之阕永言道阻敢怠心存
　　真定府谢燕啓
　　长驱北斾辱馆大都髙防西池秩筵再命仁深逮下徳茂懐人恤逺道之征骖侈多仪于宴爼行百里者半九十敢怠周旋以万期而为须臾肯懐纵肆
　　又
　　毕昴之躔未更百舍雨露之施来燕中涂恩厚送将义嘉聘报马烦辔殆克知行路之难酒旨殽嘉不异在京之乐戴洪私而甚宠复成命以遄归
　　谢花燕啓
　　云近蓬莱屡饬镐京之燕花迎劔佩恍囘燕谷之春骏发辉光布昭慈惠为酒食以寓合欢之意于芝兰而明与善之心灼灼其华巳验二南之化油油以退尚循三爵之规
　　汴京谢燕啓
　　出疆载质方休挟日之程设席肆筵均被需云之渥车马顿清于行色豆笾首辱于司存播物无垠交隣有道义笃两君之好惠加六辔之濡宴以示慈即启东都之道路臣能承命伫瞻北帝之阙廷
　　汴京谢燕啓
　　云龙北阙初微专对之能车马东门又辱序賔之燕去如始至说以忘劳体君子之长人送使臣而以礼譬诸飞鹊梦巳绕于南枝曾是放意尚余于左顾
　　朝见毕谢在馆燕啓
　　上万年之觞若覩绕枢之瑞飨四方之客丕承在镐之恩候馆退朝賔筵锡命礼严秋觐乐广春台金罍深念于勤劳玉食靡专于威福出称警入称跸未逺清光宴有好飱有陪敢奸大贶
　　谢射弓燕啓
　　射正巳而后发弓矢斯张宴序賔而以贤礼仪既备与天持满度地居材轸思一介之来侈示五侯之制不能而辞以疾敢累有司既饮而尽其心尚歌雅什
　　回范提干光啓
　　荐诸公朝允合搢绅之论谢扵私室尚循世俗之文非所敢当秪以为愧伏惟某官懿文通贯奥学逢原翠竹碧梧籍甚名家之秀红莲緑水蔼然入幕之声既歩武扵日邉盍明扬扵天上至珍横道人争得以为荣健翼摩空子何往而不到某稔闻隽誉未覩英姿为国举贤窃有后时之叹逢时遇主当宏先世之规庸玉其成乏琼以报
　　潭州回乡贡进士谢觧啓
　　宠膺乡赋荣与计偕咸谓得人有光劝驾贡元先軰渊源探学锦绣摛文頴脱嚢锥名定登于千佛唱传胪句事复踵于三元贻翰相先赠言敢后良深期属防究敷云
　　回转运司进士谢觧啓
　　星防得隽天府登贤贻翰相先赠言敢后某官漕元箕裘嗣学锦绣摛文万里鹏程忘筌蹄之旧迹九宾胪句指衣鉢之新传尚聴胪音嗣陈贺语
　　福州回乡贡进士谢啓
　　乡曲贡英士有得色贤能偕计人无间言贡元先軰笔底波澜胸中丘壑抗三万巻之勍敌杰作巳先聴十一刻之漏声奏篇亟上传夸殿陛增辉里闾某幸殿兹藩属当劝驾辱摛词而莫报储庆语以嗣陈
　　回免觧人啓
　　蔵器以须稍淹隽轨得时则驾亟畅逺图贡元先軰文谢町畦学穷根柢年少气锐盍早际于风云业成行尊为后进之模楷兹奋龙津之跃倚观鹏路之翔某猥辱曵裾更贻衘袖念单词之匪报储庆语以嗣陈
</div>
    <div class="pagination">
<a href="后乐集_page12.html">上一页</a><span>...</span><a href="后乐集_page8.html">8</a><a href="后乐集_page9.html">9</a><a href="后乐集_page10.html">10</a><a href="后乐集_page11.html">11</a><a href="后乐集_page12.html">12</a><span class="current-page">13</span><a href="后乐集_page14.html">14</a><a href="后乐集_page15.html">15</a><a href="后乐集_page16.html">16</a><a href="后乐集_page17.html">17</a><a href="后乐集_page18.html">18</a><a href="后乐集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
