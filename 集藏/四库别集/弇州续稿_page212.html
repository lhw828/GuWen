<!DOCTYPE html>
<html>
<head>
    <meta charset="UTF-8">
    <title>弇州续稿 - 第 212 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 212 页/共 228 页</h1>
    <div class="content">　　王太仆
　　
　　汉上获晤清徽于今垂十五年矣中间虽一致郧襄之问载附弇中之书然以十五年例之其间阔可知也昨冬季二孝廉来称翁天赐难老神彩殊王饮噉胜少年时而诸从及孙枝连翩猋举蔗境之媺津津不容口乃者从白下接令孙太学所称述大过之已而出翁所寄二诗知翁之念我深矣已更出全集得尽窥巨丽之盛而贱姓名之辱存于篇章者指不胜屈也不佞贞何足以当翁臆何翁之为长者而不佞贞之为小人也蒲栁之质衰在老先无复世念久矣先君子既荷主上恩恤而身复偃蹇朝命至于再三惧负幽明勉强一出窃谓留省优暇苟便懒拙而麋性多惊鱼乐难问悔不可言兹因便聊此致候私并成一诗书扇将意非敢自附玉案也贤从光禄墓草虽宿门楣益壮中丞衔寃夜郎幸为致声自爱邹律之嘘当在非逺余不及赘
　　
　　与张司业
　　
　　山中扶病领大诲者两日霍然病良已葢见公本体既自澹然而于人情物理又复条畅虽有应迹而无滞心所以药我者至矣成均之拜固以诸生表仪仰借然何不还公白虎一尺地其于启沃圣心陪赞国是岂浅小耶玉堂诸贤自公外所心仪惟有两定宇耳赵公故是天地间阳明之气所锺今遇所不可即愤愤乞归似发之太早敛之太速邓公坚卧不出奈何此于出世大业甚近且易但以沩仰师弟间答问公案照之觉但得其体未得其用也似俱少公大还一点化耳仆齿颊余生于出处甚细出故无益处亦非髙但凿坏一念发自庚辰春仲必不敢渝乞骸疏上想庙廊诸公当见亮也荆老鸡骨支床然有膻德而人悦之响从景附徒足相苦而已春气渐和珍重珍重
　　
　　弇州续稿巻一百九十二
　　
　　●钦定四库全书
　　
　　弇州续稿巻一百九十三
　　
　　（明）王世贞 撰
　　
　　○文部
　　
　　△书牍
　　
　　石拱辰司马
　　
　　张肖甫人至致公手札大教若羡弟之处而犹使之与其忧者弟处故自有心盟然亦见时事未可着手且弟面上眉耳世始縻之一官以了彼事弟纵欲有所为寕肯信之欲有所言不羣咻而攻之已幸又寕肯虚心而受之耶前见邸报公复进少司马深为世道喜不敢为公喜也今得来教则隐忧娓娓知公亦不自以为喜矣所谕谒陵之费且百万夫谒陵诚祖宗故事苐当时不过费十万金而已何必九倍其数蓟邉之练卒二十年矣何以属国之骑旅入而不能支江陵晚途骄恣贪狠而宵人又为之翼而长其忮罪固当然有交结紊乱一律可引也胡至诬之异谋且堂堂天朝而主上所师礼之臣至异谋于国体不少损元气不小壊耶六七少年其修怨者不过快心于一击干进者不过求合于一喜而了无毫髪忠君爱国之念当事之臣虽极调剂支吾而太阿倒持事权傍落将来貂珰之毒与缙绅之祸不知其所底止赵汝师固贤者弟殊不敢信其能任大事所见惟一王元驭能持平识大体虽小伤廹急得慎重如公者夹持之必有可观而病弱又多骨肉之恋似不能出柰何家弟承公与陆与绳推毂之爱此畨或不容已但非所以爱之也弟方避徙林居一粥一蔬以了残日而为公所挑不觉堕口舌阿鼻覧毕幸付祝融为恳
　　
　　又
　　
　　昨岁见吾丈移疾疏即走一介至滁阳奉讯而文斾已北首矣川途阻修鳞羽莫继虽仰止大雅时时在懐而音尘逈絶不谓有刘长洲之便得奉教札恍佩穆如之风惟是鄙言不足以发令先公潜徳而法书丰碣表之燧道何以令信本廽车愧谢愧谢吾丈之贤所谓北斗以南一人而已渐逵之羽固足仪世而庙堂诸公不为苍生强借何也嫠妇不恤纬吾丈寕能偃然髙卧于漳濵竹林间耶若弟昨者一尘启事真所谓骰子选也亦自度其不可出上书力辞已投公交车而会有尼之者盖未几而南床之白简上矣吾丈以正人餙奨则不敢当此曹子以为邪人稍有所不能受耳弟之三起家俱非本意其前两起属台谏尉荐归田以来止是不能拒絶游客园池为家干过有修餙无縁复毁耳声色之好生平泊然今乃无故描写作一韩熈载良可叹也赵选部芳声英英在耳今得暂归与吾丈相劘切不朽之业甚快甚快幸转为弟致声外两疏稿附覧后疏垂欲发而徐相公力止之已付之忘言矣欲吾丈少知其梗槩故也弟两少子颇能读其父书前岁举一孙甚颖秀天惠余日跌宕书史翰墨间政恐人妬吾处耳吾丈麟趾亦遂振振否家弟归迁本省小简跋渉之劳物情若此恐亦非乆计也承念存并赐札当觅便致之余不一
　　
　　又
　　
　　中秋闻吾丈有东门之遘为忽忽废食寝数日髙嘉定来得手书知后庭有就馆者期在十月而穆少春札亦云胎气佳以星数推之当举雄则又欣欣喜色见大宅屈指汤饼之宴复逾旬矣弟有三儿大者业差就小者亦似能读父书今损家付之一月不令一见而不能忘情于故友乃尔岂所谓老人十抝耶复又有一抝此身自见废来偶有所证掩耳世途以为林壑之乐不减四禅天至欲拈瓣香谢言路二三君子而时时迹玺书不下漳河傍輙弹指浩叹此非欲以苦事挠吾丈欲得实心坚力如吾丈者居其难而后吾侪得保其易也今天下见为治者形耳如何如何穆兄负经世才而逆锢之不使展然彼之逃于诗也亦甚矣经世是仁者事度世是智者事出世是二地以上事然亦只在一念耳诗偏名术也视酒色差不俗然损道一也昨念吾丈极草草成五言四絶句预贺夫既以薄之而复蹈之得无为穆兄咲乎语云倡优拙则鐡剑利吾丈覩其拙而知其不大损于道也昙阳子化事想或闻之其所以化恐未悉也今録上一通欲吾丈知天下有真人有真理幸毋以为痴人寱语也
　　
　　又
　　
　　昨刘长洲人至得穆兄所致手札虽与吾丈聨姓名云贤器病危甚意不能及书草草数行作报殊更忧之舍弟自觐归云会赵吏部知贤器竟不起为弹指叹诧者累日夕弟自偶有闻证来儿女子之累付之抟沙观乆矣今设身处吾丈五内忽若猬刺不知作何法觧也吾家夷甫痴语未暇论东门蒙庄亦姑置之但为吾丈宗祀大计则莫若豁哀以葆真节欲以全神时至则行聴其自然勿正勿助长乃苐一义也天道有知必不使贤者如吾丈斩焉絶其后时事极矣天下之寳尤当为天下惜之弟百念俱已灰惟觉此身未即死当倾耳以聆吾丈芳问耳兹因赫司理便附此尺一中有司理公交车中有魏懋权真天雄一枝桂也
　　
　　又
　　
　　前者因令人唤儿子归草草一札附问不意其人道病淹乆我公入台之后唐突威严乃不见责而辱之书且侑以一絶则几杖之赐矣来教娓娓谓不才尚在可收録者未几而即有留尹之命知公所以培植不佞不浅也不佞生平跅弛无雕餙又不晓事言路娄致憎口戊寅再辱希复世念会庚辰春孟偶有所证捐家入茅舍饭蔬饮水一裘一葛以保此半残之躯即吉凶讯问都废人固有咲其愚而悯其能自固者苟冐昧复出将以我为如何人也昔有使王孙奉槖而进茗者戏以一栗投之即捐槖于地而趣就栗不佞之不为王孙者几希羣龙满朝岩穴向尽吾丈与二三大老尤自杰然即天下所可言可为者皆已言之为之如迩者大疏及月林公疏是也即使不佞出亦安能有所加也乞骸之章必得请而后已乆废物外村童无可使者又念损儿曹槖唯公怜之从臾焉麟阳月林二翁皆旧辱教爱不敢以私渎闻便间希叱名道意不备
　　
　　又
　　
　　前时刘长洲人去有报札计已逹记室矣道体当益健胜麟儿襁中应自崭然头角绳绳之喜入熊罴梦者此非其时耶台鼎易铉名为贤喆彚征而殊有不尽然者偶从邸报见一御史忘其名所上疏以直臣未有为说差强人意记仆在冏寺时江陵虽文深尚犹表表不谓晚途狼狈至此盖诱之者使昏激之者使忮语有之不忮不求何用不臧又云涓涓不塞将成江河岂欺我也苐入茅庐来絶无所证祗于闲中勘得身世皆幻春仲一病荏苒几殆亦遂任之幸而自活家弟归旦夕相煦沫差足相老间为世道念湏公与元驭出磨洗乾坤一遍毋论元驭草土即辇上君子肯许展公十指否此语近亦似伏枥老骥不知两钝足已卖作僧庐长住物也一咲一咲长洲应召便附此不一不一
　　
　　又
　　
　　前者刘长洲之报启甫去而老丈之教札复来盖以豚儿叨忝故喜浸滛于大宅即不啻如弟自言之也此儿向亦有微锐可以一闘今强弩之末矣殆如木鸡矣诚不意其叨忝之若是也弟既犹在世法中不能如我古先生一洗而空之若乃诵大易之盈虚味老子之宠辱则愯然有余惧矣吾丈何以教我襁中郎君迟于言动故自无碍但令作美食食乳母佐以粥糜勿遽沾腥味当以渐充强况后庭复兆熊罴之梦所谓老蚌出双珠徳门故事何足疑耶少春大悔欲毁诗梓聪眀人易拨如转圜今但秘之可也渠诗故自有气骨孤行之当自美爱不然弟亦何惜穅秕之引耶长洲觐便聊此附谢并布不腆统惟照亮
　　
　　又
　　
　　家弟自燕归得我老丈教札慰存勤恳至叵罗与托尚方精醪天子所以锡劳臣者乃亦举以见赐会儿侄及孙凡八人适集举以属之曰异日谁当为石司马公者饮此各奋而争先则无弗沾沃者矣弟自入年来影不出郭门几若虎溪之限逺公而近闻有司之举先君子及朱中丞纨之恤典也仓皇走谒台于阳羡句曲间乃闻已寘之条奏之欵矣先君子之见抑则以髙宗伯修新郑之绪论谓徐文贞庇乡戚而中丞之有遗郄于通倭者也咸勒候另议弟之腐心不朽者十七年于今矣幸自台建白发之则当事者可以无桑梓之嫌而被恩者可以洗丐乞之辱但在条陈则于始末不能无畧而先君子南北十年之劳辽左千级之绩或未之及纵无阁寝而沾被未沃人子终天之恨终无以自释矣宗伯公通家之契且与弟有文字知意必不薄恳老丈与崌老从臾之并逹于祠部君生死骨肉之惠也情在廹切余不敢赘
　　
　　又
　　
　　前月有便附小启及穆太公墓表去计已彻记室矣月之十八日薄暮得亡弟十四日见诀书一纸大槩谓四月初已作死计不意更得百日此畨种种恶证俱集力惫气浅甚难支持恐在旦夕且自负有胆决加以学力定力故遂能轻死破恋今日方下此死手工夫寕耐不然遂躁乱不能摄持矣六亲既已无情即见吾兄亦如不见天下虽饥圣主能蠲赈事尚可为唯愿庙堂勿固宠勿近小人勿搜求人过诸君子勿偏见勿立党勿思报复则天下自平矣此外复有二百言多致意故旧语不及私弟时已煎廹若在尼连河中然尚谓其辞理眀晳结法遒美兾得数日延也别发儿曹一纸则以是夕街鼓动逝矣痛哉当临絶时呼水洗足匡坐湛然如定如寂了不怖散亦无痛苦念惟此子名行粗立文业粗就诸儿三者已亦崭然头角可靡憾矣独年仅踰夭位不称才且仆叨长十年去土何几乃不死而令此子死也崦嵫余日烟霾眯眼茕然之躯顾影局促生趣尽矣愚兄弟得奉侍长者与元驭相公皆荷深爱不啻骨肉哭死唁生知当为我恻恻也偶因秋省役便敬布腹心得赐一言或诔或赞以为死者不朽幸甚区区俟过万寿节即上书乞骸归治竁窆于先垄之傍且结茅作丙舍朝夕三遗魄预凿容棺之墟以待未审辇上君子能矜此情否三吴亢旱已极赤地千里尧汤之灾未闻接踵司计者何以待之余不能赘
　　
　　侯舜举方伯
　　
　　昨张生归草草贽数言为报未既所吐永嘉山海之胜见谢监诗为东南冠而门下方握词坛牛耳九合之余倦而息焉以与二三胜逹跌宕文酒以此上酬天公何快如之仆亦有一圃足畅邑当孔道为客所嬲无复生趣今蠖窜一团焦尚复迹之不已旦夕唯有缁衫行縢耳客之佳者曰曹子念其人负竒气工为文词虽须髯戟张如伧父与之谈则醍醐也渠游贵郡为报王大参阳徳知已然其意以不登鴈宕不谒二谷公是世界缺陷事唯门下进之初夏未热加饭自爱
　　
　　又
　　
　　仆为郎时从故吴中丞峻伯张太仆有功游业已闻公名矣垂二十余年而始于行巻中见所造杂诗若文更以为西京开元间人而又十余年而读公全集乃获尽巨丽之观如渔孟诸而猎云梦也三载前有张山人兎缺如方千自言馆公别业已舍去游金陵今年复来访足加跛如庾玉台手一椷启之则公札也以为果公札耶则公于秇苑称前軰非公札耶抑胡其瑰丽而尔雅也或张山人借以重焉山人恐未易办也虽然无似敢縁此而修咫尺之书以从门下后尘幸收之仆齿虽少于公然蒲栁易衰一切俱谢去于三尺蒲团地了此生耳公负絶世资必当为出世业时不可失也峻伯有子稼竳以诸生称诗大是后来之秀亦闻之否余不具
　　
　　答刘方伯
　　
　　世贞自丙子以来含饥抱惭于闾井者四载偶有小证始拟寘此身于轨迹之外而未能庙廊之上收拾陈物猥及衰残顾影自咲不能出应非敢用为名也夙业障成误落雕虫窟中影响见迹俾长小国之赋使从事齐盟苟不爱齿牙流羡即来识者所笑不以为磨昏镜则以为嗜昌歜如其不尔怨亦如之以故塞兊掩耳蜗庐蠖伏寜自絶于贤人长者而令子仲君忽负笈相枉适世贞以先君子事出谒部使者于句曲阳羡半月始得归门者出一敝刺而后知之乃来价复以门下大教隆币与仲君之髙篇见辱矣门下海内名家出入中外踰三十年鼎铉歩武拂衣髙蹈蚁观一世而折节赐推唯是过情之誉所不敢当乃其辞旨之精丽警絶则下走之所忻为执鞭者也冡器玉折岂唯贵门榱栋之痛当为天下惜之仲君方辞璞却湏加琢劘之功不患无陵阳赏识也如开岁春和能嗣前驾则弇中山灵先为除径以待或能少助千虑之一外薄物附忱不具
　　
　　答丁太仆
　　
　　仆衰懒杜门与世路隔絶家弟间致大疏一二与左降叙复始末不觉壮气攻中浸滛大宅寻晤汝师宫洗则谓门下躬行君子不为名髙其所欲舒吐盖未竟一二而朱嘉定汝虞亦复亹亹且谓门下将俾効不朽之役于王父司马公盖饮泪涔涔沁心腑矣仆故﨑■〈山钦〉坎廪人也生不受人知乃独受司马公知于疾风板荡之日有余寄焉迨公飬重梓里仆则偃蹇衡门暨强起仕路而公已游僊都宦辙见左无由一酬桥公之墓而叩陵媍之堂自谓此生无可仰报而使者至将致大教果以神道一碑见委司马公三品大臣天子赐塟而此独阙焉不文事固不偶然也仆于东土所见公担荷三四大事有出于铭状之外者仆虽愚敢不自勉苐来谕奨餙过当夫以太山北斗之拟即昌黎得之尚不能无愧色而况仆万万不及者哉洗笔研来已半岁不免复烦墨卿污之且负香火有所不顾矣滁阳山水永叔伯安二先生啸歌之地并门下而三汛涤意气自见天则区区除目非所以为贤者重也朱令有中牟宻县风而上人未尽知想当不惜齿牙余羡伏暑未蠲为道自爱
　　
　　顾太仆
　　
　　向者门下请告宅忧梓里之日仅一奉颜色于山观而不克报访又承致令岳士雅先生诗集累帙而不能报谢又以其时有笔札戒不获附不朽于九京罪过种种犹曰岩穴之臞固云霄之所弗深计者乃迩先君子赖羣公恩庇得沾身后而贞匹夫之节不固强出从大夫末则于门下固首当投刺自通负荆请罪者也门下以正直忠厚柄国家之公是者累年而始释之进陪九列歩武八座盖不直乡邑之光重而已憇伯冏之堂诵斯臧之句则一纪前有如不佞者在焉特衰劣过时之人无所比数不足以辱大念耳赍疏人便肃此附候寅阳丈不敢轻渎便间希为致声不次
　　
　　荅李惟贞大叅
　　
　　仲冬为不肖腐心之辰以故泛一叶为泖中菰芦匿而诸以筐篚见辱者尊则执事亲则吾敬美皆不敢发椷诚欲以例他客也公祖犹以此介介将无谓不肖薄之乎罪死罪死子念冐热驰二千里为其故府主称祝走虽为地道借一力于麾下诚贪与公祖相闻耳渠用期廹穷日之力故不及请非敢弁髦长者之恵也得教不以常调为意使长孺闻之积薪之语从咽中下矣然何至大计吏时敢狺狺其吠耶此曹子纵有胸无心当不若是不过一二蔑戾车耳儿子失学放黜其宜岂敢更有希觊贤器比当益大就昨伯玉司马来云与公祖为半日饮每语必先不肖使人鼻端拂拂有金华洞天想家弟似得赍捧役旬后或可趣下风大贶拜嘉并有薄物将侑乞鍳入
　　
　　又
　　
　　伏承赐示以袁生所具查应减税粮宿弊及该府复议令不佞看详惟是不佞衰懒乏心计且素不习于钱榖出入之数无以奉酬徳音皇恐袁生为民苦心大堪敬服但止是见一邉语中间有以别项増泒而并入正额者有以此额而那应彼泒者有虽増而必不可省者有可省而必不能省者亦有可以通融处置所谓寛一分民受一分之赐者眀公湏会府县正官细讲一畨请之两院将应减之数不论其可否一达户部听其回报其必不可减且有着落者晓谕百姓勿妄希觊不然愚民无知妄谓袁生减粮数十万为三吴造福而上官壅遏之是袁任其徳而诸公任其怨也适见庙廊大老亦有书来云云不敢不以闻若乃眀公欲定画一之规不使每年议泒则革吏弊寛民瘼杜浮言之大端也二册暂留看倘急湏当别封上不一
　　
　　又
　　
　　仆不佞自郢里之卜夜与岘山之浮白别后輙怳然自失以为竒人难再竒遘难三不谓天假之縁得从宇下忘形尔汝披胆天日盖三年如宿昔焉别后则讯问之信岁无虚季金错之饷椷无空篚春初以太夫人之寿言见委恨不知耳知之寕有待教而后具草者芜废之余不能深湛其思俾辞与事洽而眀公不逺千里颛使逺谢郑重其辞又绸缪其贶仆即不受伤亷之歉寕无过情之耻乎武昌山水多名胜仆时苦棘事间以诣台纷纭不乆量移无縁一极登泝之乐眀公风流姿槩胜小子百倍当无复遗憾苐资望崇深恐不能乆淹耳敝邑望公如望岁岂有意乎仆虽老尚能从儿童竹马后也所喻甘君者并得其书诚竒士也眀公称其保持邹司勲事忤柄臣而不悔前偶得一公书云邹入铨无它长唯推毂甘救陶善锺而已矣陶锺无足道若以甘咎邹宜甘之复见龊訾也论甘者以驳嗜之小疵而舍其狥义之大节嗟乎世见诚可悯也所报甘书并寿言稿附覧欲知仆之许彼至耳适老妇患风疾惙惙医手仓皇不悉亮之亮之
　　
　　又
　　
　　屈指与明公清洋夜别六寒暑矣自是歴三使君有三迁而至九棘列中台者眀公仅一转屹然于振衣台之阳岂武昌鱼美足恋耶无乃叶公之好龙非好真龙者也贞以先君子乆欝泉下蒙上恩隆重而召命再临力辞不得辇上君子多相譬说一念不坚遂成小草乃至病弟奄忽竟阻面诀贞何人斯而亦用荆公家故事耶苦痛惭恨不可言昨草具小疏苟且塞白兾竽滥之诮小寛旦夕当乞骸骨耳眀公不以一出为非而曲垂奨餙使人涔涔汗下不能禁柰使君非面是人者当由爱而亡丑耳亡弟遗诗文颇足不死今为刻其诗将成矣冬尽补刻其文毕当以呈覧请正也大币祗领并有薄侑不宣
　　
　　张都谏
　　
　　向者门下以先徳之重不逺百里俨然而辱临之虽不敢自爱其丑而值有逺客累不敢具杯茗为敬盖于今歉焉乃复更劳大诲重之以珎饵虽以不恭是惧勉而拜嘉汗固簌簌下也日苦役役不能事笔研敬闻命矣仲夏之暮当脱稿专人驰上先此附复不宣
　　
　　又
　　
　　向者逺劳尊驾贲恵先垄仅得一踵谢堂下嗣后杜门请告且以病弟拮据汤药至不能叩眀公艗首之北而荐咫尺之书奉送此歉何如迩覩邸报知进补天垣主持国是海内方拭目以瞻金鉴之上第眀良一时百揆时叙无足以当白简者唯时进格心之论亟采下民之咨务济艰巨毋专直声使圣徳愈隆国脉愈永乃鄙情所惓惓耳贞衰劣过时之人以先子蒙上大恩又不敢累抗朝旨狼狈一出惭悔百端兹因赍疏役便聊伸候私伏惟鍳亮幸甚
　　
</div>
    <div class="pagination">
<a href="弇州续稿_page211.html">上一页</a><span>...</span><a href="弇州续稿_page207.html">207</a><a href="弇州续稿_page208.html">208</a><a href="弇州续稿_page209.html">209</a><a href="弇州续稿_page210.html">210</a><a href="弇州续稿_page211.html">211</a><span class="current-page">212</span><a href="弇州续稿_page213.html">213</a><a href="弇州续稿_page214.html">214</a><a href="弇州续稿_page215.html">215</a><a href="弇州续稿_page216.html">216</a><a href="弇州续稿_page217.html">217</a><span>...</span><a href="弇州续稿_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
