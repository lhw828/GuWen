<!DOCTYPE html>
<html>
<head>
    <meta charset="UTF-8">
    <title>东江家藏集 - 第 52 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东江家藏集 - 第 52 页/共 77 页</h1>
    <div class="content">
　　送总督两广都御史杨公序

　　属者上用廷臣议以戸部侍郎建安杨公旦为都察院右都御史緫督两广征夷军务兼理廵抚方是时公督饷陜西命有司趣公还既至拜疏辞不允且速其行杨公清慎有文学其才用无所不宜始为吏部郎考核明当人已识其逺器在太常忤逆瑾黜外起提学浙江尹应天府佐南京礼部所在着声绩遂以礼侍典太常改督京储以有三边之命其履厯深其资望隆矣两广南方之重鎭地大物庶蛮獠错居自昔号为难治唐以下经制尤详初为岭南道其后又分东西而东恒为大府余州虽各置帅至有大事必谘东而后行韩愈氏所谓岭南帅得人则一边尽治谓此今制广东西并建三司各命御史廵按其地而讨伐抚安之柄则緫而不分亦此意也国家威德被四海毡裘辫发鲸窝蜃居之民奉琛效贽顿颡阙庭者岁以千百计岭南列在藩服而山谷之间操戈矛弦弓弩叫号睢突以抗王官而贼良民者几无岁无之百余年来所谓纷不可治草薙而禽狝之者亦数矣而终莫能靖近者府江复一大创而始以贴息董帅之臣用是劳也加赉进律入长邦宪而公乃有是行庙堂之论岂不以公之履歴资望与公之才足以寄一方之重寛九重南望之忧哉夫易怨以怒诚蛮夷之性然彼亦人尔惟其怒则若禽兽然方其无事则犹夫人也传曰民之所好好之民之所恶恶之此之谓民之父母又曰得民心有道所欲与之聚之所恶勿施尔也今夫趋利而避害喜逸而恶劳顺而喜逆而怒者人之情亦岂异于夷夏哉求其所以喜与其所以怒者而去之而予之彼得其所安而违其所不欲将虎狼可豢而况于斯人不然夺其所甚欲而加之以所恶其四邻将起而仇我而何独蛮夷也公之行戸部尚书东滹石公遣其属丁君致祥胡君忠属予序以为赠予非能文者视公之素履而质以圣贤之训知南人之将蒙其休泽也于是乎言公先朝硕辅太师文敏公之嫡孙弘治庚戌进士家世衣冠之盛海内所知今之行且有便道承颜之乐赠为国事兹故在所略云

　　紫阳书院集序

　　新安郡守熊侯重作紫阳书院成院之诸生程君师鲁言于其党曰书院自宋来兴替不常迁改非一考其规制未有如今日之备其形势未有如今日之胜至于作新佑启崇教善俗之心亦未有如侯之盛者昔鲁僖兴学邦人颂之列于圣经今诚不能及已有如即侯之故类而辑之如南康白鹿之例使嗣而来者有述焉以永于弗坠斯岂非游于是者之责乎乃考诸紫阳遗文朱子实纪以至金石之所刻公牍之所具凡关于斯院者手编録之分为四巻又取宋以来儒先奠享之文与夫序启铭诗之类别为附録以次其后总名之曰紫阳书院集将刻梓院中而告于翰林修撰唐君守之守之自书院而登名者也间以示予且传师鲁意属为之序惟圣贤之道与天地相为流通其显晦絶续实关时之否泰春秋战国有仲尼子舆而不用秦人并与其书焚之而过鲁一祀汉家四百年之命脉于是乎在紫阳夫子亦宋之宣父孟轲也诸儒之学至夫子集其大成而学禁之严乃独甚于嘉泰开禧之际放黜废锢殆无宁日盖直至我朝而后始大行焉将所谓圣贤者道固若是而衰周之与炎汉晩宋之与皇明得失之效不亦昭哉其甚明邪一山一水文人墨客之所游歴好事者犹或指而名之歌咏而传之至累牍连篇而不厌况新安朱子之旧乡而紫阳之祠实南方之阙里其废与兴关乎时运而其为道与天地相为流通者哉熊侯学有本源故能知所先务程君又能裒集其事以风示于无穷今而后使俎豆之常新弦歌之相续诚明敬义之学不替而愈隆夫庸知非此之助而予因守之以得挂名篇首与诸贤齿亦岂非平生之至幸哉熊侯名桂字世芳洪都新建人今为山东布政司左参政程君名曽其字曰师鲁力学慕古不徇时名所著述甚富此盖其一云

　　送沈景和敎丰城序

　　成化庚子壬寅间予与沈君景和先后入学宫于时景和年最少质最美详雅端慎而为学甚力其文章随事说理不为支辞棘句而读之犁然当乎人心一时軰流咸称之其后十余年予忝科名登仕籍又十余年而景和犹困场屋虽予亦为君疑之然毎逢乡人来问其动静初不异往时养老抚幼孝慈友弟之风熏于闾里每下第归闭门温故未尝出一言亦不见有陨获意予又以君为难能也正德丙子应天乡録至得君名甚喜已而相见亦恬然试春官不利长揖去庚辰再至始幡然谓予曰吾今茍有官吾为之矣吾亲老吾年日益加吾无择焉矣榜出名在乙等而丰城学谕高君登上第当路者闻君名遂举以代之丰城江右之壮县地大物庶而人材亦称之衣襕挟册游泮林者常数百人科诏之岁贤书荐名亦数倍于他邑近者南昌之变宻迩凶焰而嶻然无毛发之染焉非其人之知义何以及此夫邓林之植般倕无选剔之劳冀方之乗王良释蹇蹶之虑何者其素所蓄积也以丰城之人材士习如此而又以吾景和者为之师且继高君善诲之后其有不言而喻风行而景从者乎呉楚之江山豫章为胜西山南浦落霞秋水之景王子安之序读之使人神往而心驰而君行尽览之遡章江登凤凰之山企来仪于箫韶南望尧祠想恊和时雍之化庶几与诸生亲见之而龙光神物之异姑在所畧则所以舒发其心胷凝定其志虑使人安学而亲师乐友而信道者岂止操缦博依之间而已邪予既重君之为人又喜君之宦游得文物诗书之地而江山之好又足以供登望之乐色笑之资方将歌栋梁榱桷之篇以继王褒之颂而违逺离索之懐知不足复为道也都亭之饯既以属君退援笔而书之追纳之行李以为赠

　　心逺翁八十诗序

　　封戸部主事心逺呉翁今年寿八十其子礼部员外郎克学官适满六年眞授于例得归省疏请于朝翌日报可命有司给道里费以行与克学游者闻之喜相率为歌诗以寿翁大宗伯三江毛公少宗伯瓯濵王公咸肆笔为大篇闳丽衍溢极其称扬而诸君犹未已也复持以诣予请为之序予往在翰林辱与故宁庵文肃呉公游文肃先侍郎味菜翁与翁兄弟也故尝识翁于公坐员外君取解南畿予又辱在场屋故往来益亲山林高迥不得日承翁之动静而闻于宁庵观于克学固已得翁之为人矣而其高年遐福又复表表若是诗以寿之夫岂徒作而予之言亦乌可以已哉易文言论家之余庆必本于积善书言天降灾祥必视夫人之凶吉而诗人祝君父之福寿常必以岂弟先之歴观往古以迄于今名宗令族济美流光未有不由祖先之积累者翁之先既世载令德而朴庵戸部公清白之操田夫野妇能言之其积之厚矣一传而翁兄弟竞爽家用以昌再传而宁庵遂陟通显员外复翱翔而继之两家子弟接武而兴者又未可量也而翁巍然峙于其中若霞外之孤峰雪中之苍栢层峦迭巘瑶林玉树罗列而环之呉之世固有以自结于天而翁其得之厚者哉员外君笃学清修动遵典则而敏于从政承家干誉足以使翁长乐而无忧则夫亨衢之渐进后福之鼎来岂下文肃而翁优游桑梓由耋而期亦奚可以限量哉翁之生于中秋后一日而员外先两月行新雨初晴川流浩瀚可一日而千里也仙舟及门亲友毕贺鹤发在堂锦衣在庭称羽觞而上寿人间乐事其尚有以易此者乎于是秉翰驰情书以助喜又从而为之歌歌曰南山兮苍苍西溪兮洋洋山樵兮溪渔红尘逺兮白日长有班兮苍鹿与皋禽兮相逐忽逺举兮翀天亦驯阶兮攸伏仙郎兮归来水芝秀兮山华开迎门兮一笑俨黄绮兮洪崖金桃兮玉醴熏炉兮茗杯聊逍遥兮百岁孰玄圃兮蓬台

　　竹东书舍诗序

　　竹东书舎图及诗一巻为沈君天祥而作也天祥先世本吾松江人以戎籍隶锦衣积功累官至千戸非其志也而独好古人书兼综博览自诸经子史九流百氏奥篇奇籍士大夫所未尝见者其家具有之公退闭门巻帙不去手客至相与披玩商订竟日忘疲探策而问之皆能举其要有知而好者取之以去亦不甚恡惜使之为文词操笔斐然而避逺权利有若水火形区要地无留迹焉自予识君今八九年同时軰流声和影从日改而月化者何限而君犹故也此其人于今之世岂独难得于韬钤介胄之间哉君今年五十七与之游者因其所自号作此以寿之而其子诚纯谒予为之序夫竹劲节而虚心凌冬而长青幽人处士之伦比也其族类盛于江南若京城则间有之予往来君家亦未见所谓竹也而君以此自况则其志可知而其平生所以处喧若寂定守而不变者夫亦岂偶然也且夫古之寿者类皆收视反听不役志于外物以损其天真是以能久存彼营营斯世者其足以知此哉然则君之寿有在我而不在天者矣而何俟予言请以是为序

　　东江家藏集巻二十

　　●钦定四库全书

　　东江家藏集卷二十一【中集十七】

　　（明）顾清 撰

　　北游稿

　　○记三十首

　　翰林院书室壁记

　　国家设翰林院以居侍从官自学士而下皆以耆儒清德进士高第者处之台阁元僚胥此焉出高皇帝以人之不易得也选编修张唯等十人入禁中肄业文华堂以备任用命学士宋濓为之师文皇广其员至二十八以应列宿以状元曽棨軰与庶吉士同业大官给食内府赐书上亲课其业而高下焉其地则今旧史馆是也其后始出就外署即两庑而居之盖自文华而旧馆自旧馆而外署凡三徙而居乃定自洪武癸丑至今上之六年甲子凡再周自张唯等而下至于今凡几选而清预焉翰林自唐宋为贵近清华之地所职论思文墨无钱榖狱讼簿书出纳之烦至庶吉士则一无所职专以讲学为事每平明入院候先生出雁行进序揖授受毕退就别室左右图史研墨几笔备具仰窥唐虞下览秦汉究治乱之本源穷天人之藴奥有所得援笔而书之大篇短章间发交作其未至则先生召而是正之明师在上良友在下侃侃雍雍信天下之至乐也夫既以贤科登进之有品秩矣又从而简抜教养之国家岂茍以虚名荣数十进士哉岂茍使之戏弄笔墨娯悦耳目玩愒时日坐享大惠而一无所益哉是室也前人之居之者众矣今吾得而安之亦可以惕然而深思矣既以自警且书于壁与同志者共观之

　　同年会记

　　凡士方穷时修业黉序分光几席则同学之情亲已而擢春官对大廷聨镳广路盍簮京室则同年之情亲至其相责以道相勉以义为子则孝为臣则忠流勋业于当年垂休光于后世则二者之情一也予年二十入县庠三十三而举于有司始来京师大率于同学也久而同年者多其所未知也故求亲于同年不啻于其同学白君士珍同予举于乡者也亟倡为此会予闻而乐之乃五月张燕于武学先期咸告至日则毕会长幼以齿列山东任文献言于众曰昔人登第后有曲江之燕慈恩之游至于今以为盛事今吾軰际昌期遭圣明岂譲于彼乎今日之会请各为诗以见志将録而传之众曰然于是殽核代进觞咏间作酒半年少者以次献其长劝酬有容登降有仪雍雍怡怡逮暮始退盖予之于同年頼是而益亲矣然而广筵长席一日之燕犹未能徧询而尽识也退伏自念吾同年之亲者以情耳情非面固无自而通然而心同焉虽未识犹识也唐之时有韩愈者与欧阳詹同榜去今六百年宋之时有冦凖者与王旦张咏等同榜去今四百年而今读其书想其人精神意气凛乎犹在目也不特是数公为然凡心同者莫不皆然也吾同年能如是数公之心乎则逺而江海近而辇毂内之为岩廊外之为郡邑他日之退处而山林犹旦暮会也其子孙亦且世讲之或溺于声名茍于荣禄趋利干没举平生而尽弃之则虽其同学且羞与为朋而况所谓四海九州岛之人登科而始识者哉然则同年之所以为亲有出于斯会之外者矣诗既成因私记其说庶他日有考焉

　　尚友斋记

　　昔邹孟氏论士之取友自一乡一国至于尽天下之善而犹以未足又进而取于古人诵读其诗书考论其行事而后极焉夫然后为能尚友而非止为一世之士予尝于此得为学之道二焉敬扁其读书之斋曰尚友而记之曰凡学者之存心也贵虚而其立志也贵大其心虚故能受天下之善其志大故能尽天下之善而受之夫自乡以至于国自国以至于天下极而上遡于千古之前凡人之所有吾皆当有之非虚其心则莫之能矣乡不足而取于国国不足而取于天下天下犹不足而进取于古人非大其志则亦莫之能矣予少也有志于学而才不足以充之心不敢自盈而力未有以副跧伏海隅虽尝窃诵古人之遗言而仰高太虚望洋海门茫乎未知所归宿也则名斯斋也敢曰尽一世之善而进求其上哉坚其志使无安于小成持其心使不以一得自满庶几乎歴阶而上以渐造其极焉此区区之意而辅翼渐摩俾不懈而益勤则有望于同志之君子也是为记

　　心月记

　　予往岁入京呉君大有追饯于阊门外是时积雨初霁云霾廓清月从城东升光景夺目予顾而乐之夜半客去月益高而气益清阊门虽剧地商帆宦舶竟日塡咽至是亦寂然仰延清光俯窥澄波襟懐豁然如盛暑濯泠风而立乎埃壒之外不知其在阛阓喧嚣中也翼日天未明大有复来别出其友汪文奎心月字示予且属为之记予心切有感焉而行役匆匆无复畴昔之兴矣携其册且行且思方风沙尘土中此心纷然顾阊门之景恍惚如梦寐不可复遇而念汪君之独得未尝忘之意其胸次洒落表里明莹如瑶宫玉宇洞彻无壅乎则尝闻其以赀货来往江湖间未免乎执筹会计之事岂其久动思静适有所遇而心会焉如予之于阊门邪凡人之心常失于动而存于静犹月之光蔽于阴而开于霁也心静而天理明月霁而清光发适相感而相遭焉此其一时之景象当复何如而岂寻常汨没尘利者之所知哉虽然谓心为月则犹有二也方静而明及动而晦则犹有间也吾儒之论心以动静皆定为极至而其学在缉熈以极于光明夫缉熈以极于光明而至于动静之皆定则无将迎无内外廓然大公物来顺应将风雨晦冥尘网错揉而吾心之灵皎然如氷鉴之在天也岂必有所遇而后然哉心月之说必如是而后为至予宿此诺迟迟今三年亦冀吾学之少进以自副其言久而未有得也姑诵其旧闻以归之而并志吾愧

　　呉县乡社亭记

　　弘治甲寅任丘邝君为呉县令始至延见其邑人问邑之名德若废阙所当兴举者礼部主事杨君循吉乡贡进士史君经医学训科盛君俌合辞言曰故礼部尚书希颜杨先生博综经史尚古力行在仁宗初以荐入翰林为侍从受知列圣与修纂三朝实録拜郕府长史升礼部侍郎方大用公而公遽引年去景皇帝念公不忘进尚书官其子为呉县簿其始终大节见于公自撰墓铭少冢宰文庄叶公之日记甚核为人淳厚而坦夷贞静而直谅非圣贤之书不读非义理之文不窥孝慈友弟熏于乡党考德询事无愧古人见于少傅东里杨公训导陈君永之之序述甚备宣德正统之间中呉士大夫称厚德者莫先焉而殁不数十年垣宇荡析丘垄弗守虽学宫有祠春秋不废而闾井之间声响殆絶邦人兴嗟谓德鲜佑振而兴之斯亦表俗明民之一事也君闻而韪之其明年君作康履之桥于城西至德乡既成以赢材属义官叶璋度地于其北得信心庵废宇撤而平之作亭焉榜之曰乡社取史君所刻白鹿洞规古灵谕俗文列置左右而位先生于其中乃告其人曰古乡大夫之贤殁得祭于社吾其于是焉俎豆公何如皆曰然此吾之志也非侯其孰成之于是以日之良设脯与齐酹于亭上而作歌曰维呉有民侯则喣之维民有僻侯则矩之我贤是思侯弗我违我甘我辛侯则具知孰新斯亭侯实我教孰严公祠俾我民效至德之乡康履之陌昔为缁庐今也公宅褒德正回示我民极敕尔妇子告尔邻比侯尔父母公尔师资尔弗是师宁侯忍斯歌竟相与顾瞻徘徊如公复生有泣下者史君曰夫表先贤以励民大义也兴衰振微大惠也咸不可以无纪乃以其事走京师属予书刻之贞珉用告于后来者先生讳翥字仲举邝君名璠字廷瑞与予同年进士云

　　中兵马司新门记

　　国家设五兵马司掌城内外徼廵之政中兵马司在宫城之艮隅所理南熏时雍澄清诸坊王侯贵人比第聨邸四方之宾贡商贾工术之流九夷八蛮山梯海航之众咸集其地通衢委巷晓夕阗噎其为人无所不有依声光作奸利以挠紊公私者恒倍于他城自置司迄今歴祀几百风凌雨颓瓦木土石岁有泐败以务之殷也官若吏奔走率力供其职之不暇无能及其余故日以益坏弘治初指挥蒋君德政始作前后堂旁设吏舎内为斋房燕息之所规制一新视昔有加矣而门塾仍旧庳隘弗称嗣职者孙君云汉恒病之乃谋诸同寅以其事白大司马钧阳马公展拓故址作大门三间于其外又为中门如外门而掖以两戸吏人由之砻石以固下陶甓以巩隅设饰以崇美于是黝楹垩垣髹题绘楣奕如焕如瞻视竦矣乃申旧规严故防出入以限启闭以时法禁彰矣盖自作堂以来歴十有余年更才有司者二而制始大备政以有纪人用是宁于是义官刘祯等愿伐贞石纪其绩以示永久吾观事之美者类非一人所能独成而善成天下之事者亦不必其功尽出于已如是役也蒋君始之于前孙君终之于后由今视之若出一人焉茍倡而弗和创而弗继使前人之美阙而不完则我独何人而无愧也哉孙君于是其可书也已程督章课则副指挥王君瓒若赵君信而下则赞襄之经始于戊午之三月讫工于明年己未之四月总为费若干居人率助者具列于碑阴

　　三友图记

　　三友图者都昌俞宗周淳安王如行送其友方君时济而作也始方君父虚斋先生判韶阳如行之尊人适知韶事宗周先府君为推官三人者皆随侍相与同砚席胥诲饬励志于古人情相亲道相益也已而虚斋殁方君归其乡连遘家艰遂絶意进取弘治癸丑宗周擢进士由大行人拜御史如行以丙辰进士主尚书刑部事聨第居京师方君自三衢来幅巾野服翱翔二君间握手相欢如韶阳日也问其志则曰吾思吾故人故一来观之吾岂有他图乎哉士大夫咸高之将行宗周如行命善绘者貌而为此图以请诸能言者诗之将以为君赠而予得寓目焉尝以为世之人贱而相与既贵而相忘其人固不足论而不量其人不惟其志喣喣然惟流俗嗜好相濡沫使处非其道而以丧其眞则古之所谓善交者亦恐其不若是也若三君其殆庶几乎贵不易其初贱而无所求于人其相思则千里而命驾不以为难将行而处者徘徊焉踯躅焉若不能为之情者而终不敢强其所不欲以少屈其高昔者尝怪侯君房以尚书之贵欲坐致子陵李方叔不见録于东坡而终身自絶以为覇之陋固不足知光而廌之自处亦卑矣使其若三君者之相与而何以有是哉世降益衰伐木之歌不闻于天下久矣斯亦足以敦薄俗而励士风者故为记以归之虽然不为霸易不为廌难吾以是益信方君之为贤而知岁寒之可保矣

　　清丰县重建山川坛记

　　凡郡邑之制祀以北郊礼社稷以南郊礼风雷雨山川土生榖以养人云雷风雨鼔舞而润泽之名山大川则云雨之自出也故王都至于一邑通祀之而以城隍之神合焉载在彝典遐方僻壤罔敢有怠焉者清丰为大名属邑其封域在神州千里之内日月之所照风霆之所及视天下必先焉政典礼文宜极备具而国阳之祀阙焉弗虔坛场圮夷垣墉阙倾帛牲豆笾荐奠靡所人玩而慢神兹弗福盖数十年于此矣弘治戊午呉兴陆君以进士来令兹邑既和其人乃考祀典遵王制即其故而一新焉崇土以荐严设版以为固行木以依神库以谨藏器庖以洁牲涤所以致斋门以启闭凡宇于地以楹计者十有二阈于垣以间计者三为器物以奉神者若干件自经始至迄工凡三月岁役民以守者二人邑之典礼于是大备将以明年二月率吏民谨将事焉县学教谕徐君请予书其事以示来者纪载之法凡国之故始作书废书废而兴有可以训戒者书其无事者则不书者也萍乡之政观者即衢梁传室而知之风云山川国之大祀而忽诸则何以言治陆君于是其可训也已敬其神所以为民神悦而民安是古贤令之政也乃为按其实书之授徐君俾归刻之石陆君名昆字如昆徐君名冠字士元予乡举同年士也坛之役盖有相云

　　长汀县学重建明伦堂记

　　学有堂以讲肄而曰明伦重本也始作书改作书弊而新必书示知本也长汀县学始建于宋绍兴间歴胜国至今凡三徙乃定定三十年而堂始一新而侈美于前可经久而弗坏则书之以示后劝宜也初学之建在郡治之城东元迁于邑南洪武初复于东已而毁于兵荡于湍流自正统至成化屡葺屡隳士靡宁居而未有以易也岁壬辰邑人锺正为弟子员请于宪司始迁于郡治之东开元寺之右今之学是已当学之迁正以身任其事凡规制率加于昔惟堂即寺之僧寮为之其材国初时物也故其弊视他屋为速十余年来补葺相继而日以頺压居者忧之而未有以告也弘治戊午新安程君材以进士出为郡之推官犴狱既清日有余力佥事萧山富君玹属以经理撤其故而新之汀之好义者闻君之首是役也辇材舁钱奔走而效之通判刘渊复有以助之因农之隙作堂六楹中四楹为正堂左为馔堂辟其西为讲堂规画必端位置必称工精材良既固既安髹涂垩镘递发光丽学徒彦士来游来歌降登有阶揖譲有位进而考业退而息燕莫不严好百年之制至是大备矣学之师生因贡士丘钦走书京师请纪成绩予既以程君是役于法当书而监司之倡首郡僚之恊赞士庶之子来皆不可以无志者乃为叙其始末而并以告汀之学者曰昔学之未迁也患居之弗宁既迁也患堂之弗称今则具美矣良有司之设是也夫岂专以为州邑之观视哉圣学之不明久矣离经言饰文句以取合当世而人伦日用之实无关焉意诸君之病此亦久矣考诸经以探其本反之身以践其实始于家邦达之天下为子必孝为臣必忠以成至治而扬洪休斯庶几乎名堂之意而无负有司者之盛心不然游居之安而德业之荒则亦诸君子之忧也请以是为记

　　艾坡记

　　艾坡王先生医名满京城数百里外重趼而迎之刀圭所行逺及江岭闾阎女妇皆知所谓艾坡者而莫识其名之所自也近有呉生者写其像于杨炼师山水图中茂松清泉映带左右艾芃芃生其前先生黄冠氅衣手一编坐盘石童子执书侍其后泊乎其无思淡乎其无为浩乎其不可拘超乎其絶迹风尘之外也客见而呀曰兹其为艾坡者乎其在蘓台之阳长干之坂乎将西湖之隈瓮山之阻乎是何其境之清地之幽从先生久而未尝一至而优游也先生笑曰子未足以渉吾之坡也子游方之内而未始游方之外也游方之外者视吾身寄也坡又身之寄也若此者又坡之寄也而庸知其所哉且夫艾之用主于灸而灸非医之全也坡艾之所出而坡之出不专于艾也执艾而言医指坡而求艾且必求其所而执焉吾惧其胶而不解哉于是客洒然而寤曰昔之至人有悬一壶而卖药于市者日暮则跳而入壶中时人莫之见也先生之坡其斯人之壶欤丹崖千重青壁万寻吾又安得而窥之姑书此为记以俟如葛陂君者从先生而请焉先生名经字伯常其先姑蘓人生于南京今家于京师瓮山西湖其别业所在也壬戌冬十二月十八日记【是日其生辰也】

　　霸州修河缮城记

　　霸为州在京师南二百余里厥壤卑下西北诸山水散行燕赵间比其合皆聚于是既聚而盈然后东流出丁字沽会白河以入于海其源众而委廹遇霖潦则溢而四出坏民田庐舎岁恒不登氓以告病州之城相传筑于燕昭王宋杨延朗尝修之以备北边当其时号为北方重地然皆土墉无砖石之固山水至则啮而倾之故岁久益坏弘治戊午东鲁刘君珩来治是邦廵抚使洪公察其才首属以河事既复以城役委之君受命曰吾职也其敢不力是岁筑河堤起涿州东境接固安杨先务荆垈等村至州之赵州务临津水口经州南门过保定文安县蘓家桥抵大城县辛张口总为长三百余里广寻有二尺址倍之崇丈有八尺傍植栁以为固其间为水窦总百六十有七堤既成水用无患己未甓州城先北面当水冲者以次及其余城旧无南门楼至是始新作之亦为楼于北城与故东西二楼相望皆饰以丹垩基以刚石华焕确坚可久弗坏其外为壕为四桥于壕上当城之门城之高丈有七尺周几里若干歩壕之深如城之高而杀其一尺其上为周防防之上亦植以栁首尾渉二年作十有几月而堤与城俱成城既成而水益以无患凡二役所费薪藁楗瓦木石砖之类为钱以巨万计皆官自经纪不以烦民既讫工又以其余力作大桥于州东苑家口以济往来新州学祭器诸生会食器作顺天行府太仆分寺马神祠曁诸藏庾廨舎坛壝衢路以次一新而民不知费于是州人士太学生顾升等状侯之绩因工科都给事中于君朝瑞属予书按修河缮城实保国利人之本务得孟子佚道使民之义其余亦皆郡政之不可阙者为州若此可以称振职矣不书无以示后来且使妄庸不事事者窜其间而莫辨也用摭实而着之以附于郡乘俟观风者采焉

　　先垄记

　　吾先垄有二茔西茔为高祖秀一府君而下所塟东茔则吾祖遗善府君祖妣沈孺人与吾母陆孺人之兆也吾母塟事毕家君以西茔雕圯弗称命葺而崇之东傅于东茔别其趾而右之西距水可三歩而南至茔门而止其后为长冈东属于外垣包东茔东北而西枕于河壖亡儿天叙及诸殇之塟依焉其后列植杉松抱冈身左右而南属于南河其内植以栢桧凡若干本故树之弗就行列者咸斸而更植之不可植者去之于是两茔翼然相望若一视旧改观矣顾西茔之塟于礼有未安者而铭碣未备恐久而益迷用因葺治图而列之而记其说如左高祖秀一府君塟茔东北隅圆封高祖妣施孺人塟专穴其昭则曽祖文理府君而曽祖妣沈孺人稍东自为冢近秀一府君之墓伯祖文用府君伯祖妣姜孺人次其南为一塜高曽而下分合稍乖而于法犹近也若曽祖姑赘沈氏者塟穆穴与文理府君相向其下茔门之西为丛塜者三而其二子源澄与源之二子章玊澄之子妇戴以下杂塟焉曽祖姑夫官一以没于行役祔秀一府君之侧则紊矣论塟法之大经改而正之若故树之弗就行列者礼也重念吾祖宗之仁能合异姓而同之吾祖遗善君与沈氏兄弟并居至老而无间推是心则虽其生存而塟在庭阶若杜氏之于季武亦将有不计者况在今日而吾忍以议此哉虽然即其故而图之而源本之异同昭穆之理乱亦自有不可混者盖不敢议者先祖之仁而不敢同者为后世虑也岂好为是区别也哉秀一府君而下塟壬山丙向遗善府君塟癸山丁向茔地东西二十歩南北二十二歩有竒东北皆唐氏地水自茔东吉丽桥入薛家浜西行折而南至茔而复东尽茔而止

　　环翠楼记

　　天下之山皆以翠为色而莫多于江南江南之山其苍翠比北州为甚而尤莫多于新安之歙歙之山其它未暇悉数其北之蒲南之方百花之台西望南山尤所谓杰然者而汪君绮之居独得其中绮之先世家新安至是数百年矣君之祖耕教翁始作轩以面方山而榜之以其号其父【某】又作楼于轩之侧甃石衢百丈于其后以便行者而以环翠名其楼山四面围绕若列幄排障而楼居其中志实景也初轩之成士大夫皆为之作诗翁季子九江推府浚既集而传之矣及楼成绮惧无以承先志思托之名笔为不朽计而以记请予予固非其人也顾念汪氏自越公来若司农少卿叔詹直秘阁若海建宁府倅择善常州判时中以至于江州累叶衣缨照映仕版其处而不仕又有若绮之祖若父者敦本尚实以裕其家父室子堂轮奂相属而江山之秀亦因以有光此其人自足以传后而何系予言哉乃不辞而书之以附其家乘俾为君后者知斯楼之所自云

　　饶州鄱阳县学进士题名记

　　饶州呉楚之冠冕也鄱阳于饶为附郭县江山之秀独当其全又饶之冠冕也县有学在兴贤坊弘治戊午御史王君【某】始迁于城外实宋州学故址文正范公之所择而寳文彭公器资由是以魁天下者其形胜平视东湖既雄且爽又诸学之冠冕也然自近岁以来科举得人反落落非他邑比邦人病之按察副使锡山卲君寳督学至饶按州之故得寳文遗迹所谓状元阁者既举以励诸士且属郡守侯君溪县令张君萱新其旧碑自彭公迄今举进士者悉题名焉以表示于人人而走书云间属予记其事卲君所以望鄱人者切矣夫人才之生各视其地而山川灵秀之气蜿蜒磅礴亦必待时而始发鄱阳之为县旧矣然自有科目以来杰然于时如汉之呉芮晋之陶侃盖未有闻焉者至范公建学于兹且克其期谓二十年当有以状元及第者而彭公果出焉东湖之秀锺于彭公必得范公振起之而后发此其故岂偶然也抑古称名世之士率五百年而一出呉陶至彭相望皆五百年自彭至今其数亦将及矣而王君复迁学于此卲君又举其事而表章之天之时地之理于人事适相参焉今而后其不有如寳文公者褎然为多士冠茅茹彚征以为兹学之光哉果然则明使者之期待良有司之作新皆为不孤而予言亦与有荣矣若夫讲学力行之要希贤作圣之功所以为科目之根柢者邵公之积厚矣诸生其尚从而请焉是为记

　　钱与谦墓记

　　吾与谦太史既殁之明年为弘治乙丑其子元始克营塟事先事请铭于太常少卿乔君希大请墓表于阁老西涯李公使未返而塟期已廹郡守宜春刘侯闻而太息曰先生生吾松为一代人豪翰墨之光贲及草木旁烛海内而身殁之后遗魄所藏酹奠靡所碑版弗饰虽先生之不朽不系乎是而邦之人士其谓我何天下之人闻之其卲谓我何乃发其俸余庀工于庭浮石辇木作享堂三间于墓前外为石门属以周垣植二碑于门内左以刻西涯之表而以其右属予书其事曰使邦之俊乂与后之人观于是而兴起也予少与与谦及今府学生沈悦惟馨游志同而气合相责以道谊君尝慷慨谓吾三人者异时入翰林则以年递为作传皆笑而诺之时相传以为戏今三十年予幸忝从君后而惟馨犹困场屋君复奄先朝露追惟平生不知涕之横臆而侯重以是命予予尚忍辞之哉乃用侯之意即惟馨所为君行状摭而书之曰先生讳福字与谦姓钱氏家近鹤滩人称为鹤滩先生遂因以自号幼而颖异八岁能属文长益闳肆凌驾今古波澜横溢锋焰逼人有万夫莫御之势而义理精核情景切至剪裁融化恒言近事名理粲然用是捷乡闱冠南省遂魁大廷登禁近名满天下霆发霞举从者如云而媢之者亦至矣既以疾告归扫迹城府葺田园为终老计夷犹山泉若初未尝渉世者知先生者日望其出以张斯文而先生已厌世矣盖先生之材大故所立毎超于众其气勇故有为而必成其洞识逺览旷视一世既非軰流之所几及而震荡凌厉将造物者亦难为容之故就其所得虽足以少酬其志而用弗究宣数弗及逺非惟吾人实古今所同惜也昔郑玄以儒学名汉世北海相孔融表其乡为郑公乡先生官止修撰品在第六又终于散地恤典所未及而刘侯克倡义举崇饰而尊显之假先生年而究其学殆无愧郑公而侯之心其即融之心哉翼翼墓垣幽幽玄宫华表有辉过者増敬钱氏之子孙其为感何如也先生生三十而及第三年而告归又四年而致仕又七年而终年四十四葬以十二月十一日辛酉刘侯名琬字德资成化戊戌进士相之者同知张侯什金侯山通判姚侯渊何侯鼎张侯绅知县华亭张侯岐上海石侯腆教授汪君集教谕傅君鼎而下恊恭尚贤有辅教道皆于法所得书也

　　重修建安县儒学记

　　建安县重修儒学成教谕许黼以状走云间白予曰建安之有学旧矣宋熈宁初在宁逺门内旧县治之东偏建炎毁于冦以其地置丞厅而学附于府后乃迁于城外国朝洪武初尝即而新之十一年始迁于今所其地则故屏山书院以祀宋忠靖刘公者实公从子忠肃公共父之故第也始学之迁因书院之旧规卑隘弗饬其后余知县子恭杨县丞敶陈通判翼桂知县镐刘知府玙相继有作凡学之制以次畧备而以地之隘补葺改移不出其旧终弗称厥邑弘治甲子河东院侯宾佥宪事于八闽至而叹息属知县虞夔改作之义兴杭侯济以宪副适来董学政乂申以饬之买地庙壖之东其广半旧址深称之作讲堂五间于其中撤旧堂之在庙西者益以两楹为馔堂于其后讲堂左右为两斋诸生之舍附焉前为仪门其下为泮池石梁跨焉又前为外门门之外复梁石以跨渠经途属焉大成殿作于辛酉岁而面势与新学戾改而合之作两庑二十间戟门五间作棂星门三座于其外戟门右个为屏山祠馔堂之后文庙之西为教官廨宇讲堂之左为学仓饰故鼎新各以其度于是庙与学一朝而新升堂而坐则诰轴之山当其前出门而顾则黄华之峰峙其后有水出北山贯西垣注泮池东出而南行折而西过门桥合故流南去皆甃以坚石回环洁清采芹而游濯缨而歌又他学之所无也而以黼之无似适会其成得与一二寅僚与建之髦俊周旋揖譲于其间顾非幸欤用是敢徼福于先师乞一言以纪成绩昭示于永久以无忘诸公之赐予与许君同邑里提学宪佥皆同年虞君举进士予忝与有事之数君子恊规同力以兴起斯文固予之所乐闻也而庸敢以不文辞虽然诸君之为此非自以为功也将兴贤才以为天下用也兹学之地既屏山之祠而忠肃之故第兹又充广而一新之则游于是者岂直无忘诸公之赐而已乎屏山之学其传为朱子而忠肃之成德本于屏山骑箕尾而托星辰者固无所不之而遗台荒径之间翰藻之余光履綦之遗尘犹应有髣髴也仰高山于泰华歩景行于周京遇则为忠肃不遇则屏山敢谓建安之多士而无庻几焉者乎进乎是则考亭而洙泗有不难致者此固诸君子之本心而游于是者之所当勉也是役也经始于甲子之冬十一月十六日落成于乙丑之冬十月八日建宁知府沈君瀚同知于君珇通判程君寛邑人御史滕君佑指授经画以底厥成皆于法所得书者而于君捐俸以资费盖尤有足尚云

　　黄氏存诚堂记

　　黄氏之家新安旧矣始自祁门左田迁于黄屯至唐孝子芮始迁于潭渡潭渡之居至今八百有余年矣有曰士彰者始作存诚之堂以为奉亲之所歴彦康克诚有中皆以孝行闻以至于资仁资仁性慷慨轻财尚义而尤笃于事亲亲尝患闭疾君吁天祈代亲以口吸而通之客游四方得轻暖珍异之物必以寄至玄宫寿藏凡所以为亲地者无弗致其力焉弘治已酉堂毁于回禄君率先诸弟作新之既成仍掲其旧扁婚冠宾祭率于此成礼焉昭先志也予南还松上资仁遣子伦从予学间为予道其事请文以记之夫五常百行其本曰诚而人之行莫先于孝贯金石而孚豚鱼通神明而光四海皆是物也黄氏自唐来奕叶衣冠久而弗坠诸房竞爽而潭渡之族尤甲于其乡此岂偶然之故哉盖自芮公而下孝慈一念恳欵恻怛其存于中者厚矣存之久故积之深而发于其后者若是其大也有如斯堂士彰作之彦康而下守之中罹灾变而资仁复改作焉五世一心堂构相属不替而益隆夫孰非诚之发哉本乎诚以有斯堂而因以为号至毁而复而名尤不改乎其先名存则诚存而堂与之永存矣然则黄氏之泽其未艾也哉伦笃厚有文显扬非逺而惓惓以白其亲之孝为事浚黄之泽以衍于无穷其不在斯人邪并识以待之
</div>
    <div class="pagination">
<a href="东江家藏集_page51.html">上一页</a><span>...</span><a href="东江家藏集_page47.html">47</a><a href="东江家藏集_page48.html">48</a><a href="东江家藏集_page49.html">49</a><a href="东江家藏集_page50.html">50</a><a href="东江家藏集_page51.html">51</a><span class="current-page">52</span><a href="东江家藏集_page53.html">53</a><a href="东江家藏集_page54.html">54</a><a href="东江家藏集_page55.html">55</a><a href="东江家藏集_page56.html">56</a><a href="东江家藏集_page57.html">57</a><span>...</span><a href="东江家藏集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
