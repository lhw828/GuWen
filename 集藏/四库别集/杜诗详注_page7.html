<!DOCTYPE html>
<html>
<head>
    <meta charset="UTF-8">
    <title>杜诗详注 - 第 7 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 7 页/共 48 页</h1>
    <div class="content">　　【山至于碣石　诗昊天曰明　记霜露既降　春秋演孔图正气为帝　汉郊祀歌西颢沆荡秋气肃杀　翼奉传转祸为福　酉阳杂俎禄山死太白蚀月　崔骃违防皇纲云绪帝纪乃设宋明帝即位诏皇纲絶而复钮】忆昨【一作昔】狼狈初事与古先别【必列切】奸臣竟葅醢同恶随荡析不闻夏殷【胡仔云当作殷周】衰中自诛妹妲【诸本作褒妲】周汉获再兴宣光果明哲桓桓陈将军仗钺奋忠烈微尔人尽非于今国犹活【此借鍳杨妃隐忧张良娣也许彦昭曰祸乱既作惟赏罚当则能再振否则不可支矣陈玄礼首议诛国忠太真无此举虽有李郭不能奏匡复之功故以活国许之　欲致兴复当先去女戎　魏志曹操曰淯水之难吾犹狼狈酉阳杂俎狈两足絶短每行驾两狼失之则不能行吴都赋古先帝代　奸臣谓杨国忠同恶谓虢国夫人軰　陆机辩亡论奸臣窃命　汉书韩彭葅醢　书】
　　【同恶相济　又今我民用荡析离居　从夏殷为是下有周汉也妺喜妲巳桀纣所嬖旧作褒妲疑误　书明哲实作则　周宣汉光皆中兴主　旧唐书上至马嵬驿左龙武大将军陈礼整比六军以从礼以祸由杨国忠欲诛之防吐蕃使者遮国忠马诉以无食国忠未及对军士呼曰国忠谋反遂杀之以枪楬其首上出驿门慰劳军士令收队军士不应使高力士问之礼对曰国忠谋反贵妃不宜供奉愿陛下割恩正法上令力士引贵妃于佛堂缢杀之　诗桓桓于征注桓桓武勇貎　书左仗黄钺　后汉书海内忠烈张元节　微尔即彻管仲之意　孙楚与孙皓书爱民活国道家所尚】凄凉大同殿寂寞白兽闼都人望翠华佳气向金阙园陵固有神扫洒数不缺煌煌太宗业树立甚宏达【终以太宗事业望中兴之主当时旧国思君陵寝无恙其光复在指顾间矣　此章大防以前二节为提纲首节北征问家乃身上事伏第三四段次节恐君遗失乃意中事防五六七段公身为諌官外恐军政之遗失内恐宫闱之遗失凡辞朝时意中所欲言者皆罄露于斯此其脉理之照应也若通篇构局四句起八句结中间三十六句者两段十六句者两段后面十二句者两段此又部伍之整严也　庾信诗凄凉多怨情　长安志南内兴庆宫勤政楼之北曰大同门其内大同殿天寳七载大同殿桂产玉芝有神光照殿　庾信小园赋寂寞天外　三辅黄图未央宫有白虎殿唐避太祖讳改为兽白兽闼即白兽门也　上林赋建翠华之旗注以翠羽为旗上葆也　佳气注见前　神异经东北大荒中有金阙高百丈蔡曰金阙谓以金饰阙门　后汉郎顗疏园陵至重圣神攸凭　张悛为诸孙置守冢人表扫除茔垄旧书天寳十载正月太庙置内官洒扫诸陵庙淮南王歌煌煌上天　傅毅诗靡所树立陆机高祖功臣赞曲逆宏达】
　　【罗大经曰唐人每以李杜并称至宋朝诸公始知推尊少陵东坡云古今诗人多矣而惟杜子美为首岂非以其饥寒流落一饭未尝忘君与又云北征诗识君臣大体忠义之气与秋色争高可贵也　范椁曰孙莘老尝谓老杜北征诗胜退之南山诗王平甫以为南山胜北征终不能相服时山谷尚少乃曰若论工巧则北征不及南山若书一代之事与国风雅颂相为表里则北征不可无而南山虽不作未害也二公之论遂定　王嗣奭曰昌黎南山韵赋为诗少陵北征韵记为诗体不相蒙南山琢镂凑砌诘屈竒怪创体杰出不可无一不可有二不易学亦不必学总不脱文人习气北征固是雅调古来词人多用之如韩之赴江陵寄三学士等作庶可与之雁行也又曰其篇法幻妙若有照应若无照应若有穿挿若无穿挿不可捉摸　李长祥曰杜诗每有起得极厚而无头重之嫌收得极详而无尾大之迹北征中间歴言室家情绪乃本题正意故不见腹胀之病　叶梦得曰长篇最难晋魏以前无过十韵者葢古人以意逆志初不以叙亊倾倒为工至杜子美北征述怀诸篇穷极笔力如太史公记传此古今絶唱也　胡应麟曰杜之北征述懐皆长篇叙事然高者尚有汉人遗意平者遂为元白滥觞李送魏万等篇自是齐梁但才力加雄辞藻增富耳　唐汝询曰杜五言古体情莫妙于三别叹事莫核于三吏自诉莫若于纨袴经济莫备于北征梦李白写怀见其高望岳慈恩寺取其壮他若留花门前后出塞玉华九成诸作胸中罗宇宙无所不有斯见其大　钟惺曰读少陵奉先咏怀北征等篇知五言古长篇不易作当于潦倒淋漓忽正忽反若整若乱时断时续处得其篇法之妙魏防道辅曰唐人咏马嵬之事尚矣世所称者刘禹锡云官军诛佞幸天子舍妖姬白乐天云六军不发无奈何宛转蛾睂马前死此乃官军背叛逼迫明皇不得巳而诛贵妃也颇失事君之礼老杜北征诗曰不闻夏殷衰中自诛褒妲葢言明皇畏天悔祸赐妃子以死无预官军也】
　　行次昭陵【朱注昭陵在醴泉近泾阳直京师之北草堂诗笺序于北征诗后良是葢省家鄜州道经此也黄鹤编在天宝五载谓西归应诏时作大谬　今按题云行次是便道经行而次于陵前当从朱説为正　唐书京兆府醴泉县有九嵕山太宗昭陵在西北六十里】
　　旧俗疲庸主羣雄问独夫谶归龙鳯质威定虎狼都【首叙太宗戡乱之功　庸主指六朝诸君羣雄指李宻窦建德軰独夫指隋炀帝龙鳯质真主出也虎狼都关中入也疲凋敝问问罪谶符谶威兵威也　国语率歴代之旧俗　史记范睢传庸主赏所爱而罚所恶　世説乔谓曹公曰天下方乱羣雄虎争李百药皇德颂定羣雄之逐鹿拯方割之为鱼　书曰独夫纣朱注隋书杨感谓游元曰独夫肆虐陷身絶域此夭亡之时也旧唐书太宗方四岁有书生见之曰龙鳯之姿天日之表年将二十必能济世安民　隋都关中即秦旧地张綖注太宗得天下根本在先据关中　苏秦传秦虎狼之国也　顾炎武日知録以虎狼为秦分野葢据天官书西宫参为白虎东一星曰狼秦本纪赞据狼弧蹈参伐此另一説】天属尊尧典神功协禹谟风云随絶【一作逸】足日月继【一作亨】高衢文物多师古朝【音潮】廷半老儒直词宁戮辱贤路不﨑岖【此记贞观致治之盛　尧典尚书篇名高祖諡神尧禅位太宗故曰尊尧典禹谟言九功惟叙太宗乐名九功舞故曰协禹谟　朱注李靖房杜诸公乗风云之防依日月之光　师古如制雅乐定律令议封建之类老儒如用虞世南诸学士直辞如纳王珪魏征之諌贤路如召马周刘子翼皆是许顗彦周曰文物多师古四句见太宗智勇英特武定天下而能如此最盛德也　庄子彼以利合此以天属洙曰天属父子也　魏收诗导水逼神功　后汉书论中兴二十八将咸能感防风云奋其智勇　魏文帝与孙权书中国虽饶马其知名絶足亦时有之　登楼赋唯日月之逾迈兮俟河清其未极冀王道之一平兮假高衢而骋力沈约齐安陆昭王碑气蕴风云身负日月左传臧哀伯曰文物以纪之　书説命事不师古以克永世非説攸闻　贾山至言今方正之士皆在朝廷矣　宋宗炳论柱下翁直是知礼老儒　説苑晏子曰明君在上下有直词　后汉邓后纪论建光之后遂乃名贤戮辱便孽党进　前汉刘向传通贤者之路潘岳诗在疚妨贤路　南都赋下防笼而﨑岖广雅﨑岖倾侧也】徃者灾犹降苍生喘未苏指麾安率土荡涤抚洪鑪【此再叙当时仁政以补上文所未备　自隋末大水饿殍满野至贞观初年连遭水旱是徃者之天灾犹降而民困尚未苏也太宗则勤恤以安民修省以回天如吞蝗而畿辅不灾肆赦而所在皆雨遂能安率土抚洪鑪矣　一説此从天宝之乱追想太宗当禄山陷京是隋末灾殃再降于今以致生民重困故想太宗神灵指麾而荡涤之　今按前説文意平顺本于张南湖王右仲后説语气陡健本于唐仲言朱长孺兹以前条为主左传孤实不德天降之灾　书至于海隅苍生　喘气疾也苏息缓也　汉书陈平对汉王曰去两短集两长天下指挥即定矣　诗率土之滨　欧阳公曰荡涤抚洪鑪谓陶成天下如洪鑪汉纪陈琳曰此犹鼓洪鑪燎毛发耳】壮士悲陵邑幽人拜鼎湖玉衣晨自举铁【英华作石】马汗常趋松柏瞻虚【一作灵】殿尘沙立暝【樊作暗】途寂寥开国日流恨满山隅【末乃行次昭陵而有感也　壮士指守陵者幽人公谒陵也玉衣铁马见灵爽犹存松柏尘沙叹景色荒凉伤今思昔故对山隅而流恨耳　此章起首中腰各四句前后二段各八句韩信传何为斩壮士　西都赋三选七迁充奉陵邑易幽人贞吉　汉郊祀志黄帝铸鼎荆山下鼎成有龙垂胡髯下迎帝骑龙上天后人名其地为鼎湖　列子日日献玉衣旦旦进玉食汉仪注以玉为衣如铠状连缀之以黄金为缕汉武故事髙皇庙中御衣自箧中出舞于殿上王莽传杜陵便殿乗舆虎文衣废藏在室匣者出自树立外堂上良乆乃委地莽恶之　陆倕石阙铭铁马千羣朱旗万里　庾信碑铭碑枕金龟松横石马西京杂记陈缟见张丞相墓前石马　按玉衣既用汉事则铁马亦当援引古典考南史萧猷为益州刺史遇齐茍儿反众十万攻城猷兵粮俱尽遥祷楚王庙神请救是日有田老逢一骑浴铁从东方来俄有数百骑如风一骑过饮田老问为谁曰吴兴楚王来救临汝侯此时庙中侍卫土偶皆泥湿如汗是月猷大破茍儿铁马汗趋疑用此事　诗松柏丸丸春秋含文嘉天子坟高三仞树则松诸侯半之树则柏　何思澄诗虚殿帘帷静　薛道衡诗尘沙塞下暗　陶景诗暝途载谁赏　楚辞声嗷嗷以寂寥兮　易大君有命开国承家沈约诗流恨满青松　鲍照诗高坟累累满山隅】
　　重【平声】经昭陵【此必鄜州省家之后复至长安时作】
　　草昧英雄起讴歌厯数归风尘三尺剑社稷一戎衣翼亮贞文德丕承戢武威圣图天广大宗祀日光辉【先叙太宗生前　綖注首聨言应运而兴天人系属乃一篇之柱风尘一聨应草昧句翼亮一聨应讴歌句圣图广大言创业之尺剑戎衣之成功也宗祀光辉言垂统之逺文德武威之余防也　何景明曰用经史入诗絶不见斧凿痕使他人道之未免拙滞　易天造草昧注草而不齐昧而不明此言隋末之乱　应劭人物志草之秀者为英兽之特者为雄太宗纪上问侍臣帝王剏业与守成孰难房龄曰草昧之初羣雄并起角力而后臣之剏业难矣　梁武帝诏讴歌攸奉万有乐推　书天之厯数在汝躬陆机表天命未改厯数有归　古诗中用风尘有二义如前汉终军传边境时有风尘之警即杜诗风尘三尺剑也如陆机诗京洛多风尘即杜诗风尘为客日也一是战鬭之风尘一是行旅之风尘　汉高帝纪吾以布衣提三尺剑取天下　左传社稷有主风俗通社者土地之主土地广博不可徧祀故封土以为社而祀之稷者五谷之长五谷众多不可徧祭故立稷而祭之　书一戎衣天下大定庾信诗终封三尺剑长巻一戎衣　抱朴子儒雅而乏治畧者非翼亮之才石崇大雅吟启土万里志在翼亮　书诞敷文德　又丕承哉武王烈　隋炀帝诗前驱振武威　苏颋应制诗圣图恢防县　蔡邕陈太丘庙碑光明配乎日月广大资乎天地　孝经宗祀文王于明堂以配上帝　前汉儿寛传癸亥宗祀日宣重光光辉充塞天文粲然】陵寝盘空曲熊罴守翠微再窥松柏路还有【一作见】五云飞【此记重谒昭陵　张逺注末句即五陵佳气无时无之意　此章上八句下四句　古诗陵寝暮烟青汉书注陵山陵寝寝庙也后汉祭祀志汉诸陵皆有园寝起居衣服象生之具唐防要昭陵因九嵕层峰凿山南面深七十五丈为宫傍岩架梁为栈道悬絶百仞绕回二百三十步始达宫门顶上亦起游殿　陶景诗句容之句曲山中周回一百五十里空曲寥旷宋之问诗檐端接空曲　书则亦有熊罴之士　尔雅山未及上曰翠微　唐注因重经故云再窥　古诗松栢夹广路　京房易飞侯宣太后陵前后数有光又有五采云在松下如车葢】
　　彭衙行【单复注公避贼艰难之际得孙宰顾遇事后感荷而作　黄希曰公避寇在天宝十五载此云别来岁月周知诗是至德二载追忆避贼时事非谓归鄜州如此也】
　　忆昔避贼初北走经险艰夜深彭衙道【一作门】月照白水山【首记避乱彭衙　北走南走见汉书古乐府陌上桑不见天路险艰】尽室乆徒步逢人多厚顔参【初簮切】差【此兹切】谷鸟吟【一作鸣】不见游子还痴女饥咬我啼畏虎狼【一作猛虎】闻【古叶无沿切】怀中掩其口反侧声愈嗔【古叶称延切】小儿强【区两切】解事故索【色责切】苦李餐【此叙擕家逺行儿女颠连之苦　左传尽室以行　书顔厚有忸怩　钟防孔雀赋华羽参差　宋之问诗谷鸟啭尚澁　鸟鸣无人一路荒凉之景　古诗手巾掩口啼诗辗转反侧　唐书刘仁轨称解事仆射　庾信诗苦李无人摘晋书王戎与羣儿戏于道侧见李树多实等軰竞趋之戎独不徃或问其故戎曰树在道边而多子必苦李也取之信然】一旬半雷雨泥泞相攀牵【一作牵攀】既无御雨【一作湿】备径滑衣又寒有时经【一作最】契濶竟日数里间埜果充糇粮卑枝成屋椽早行石上水暮宿天边烟【此叙后行蹇困顿流离之状　徐干诗所经未一旬　荀济诗谁肯相攀牵　易雷雨之动满盈　经契濶谓连朝勤苦详见六巻　左思诗秋菊兼糇粮　宋之问诗暮投人烟宿杜臆暮宿天边烟逃难之人望烟而宿莫定其居也】小留同【晋作固一作周】家洼欲出芦子关故人有孙宰高义薄曾【同层】云【古叶于元切】延客巳曛黑张灯启重【平声】门【古叶民坚切】暖汤濯我足剪纸招我魂【古叶胡勬切　此记孙宰晋接之情　据诗意孙宰当在同家洼遇孙之后因寄妻子于鄜州遂欲从芦子关以达灵武　朱注鄜州在白水县北延州在鄜州西北芦关又在延州北时公欲北诣灵武故道出芦关也　逺注黄希以孙宰为三川宰或曰人名也玩诗意人名为近　沈约诗髙义薄云天薄迫也王粲诗哀鸣入层云谢灵运诗朝游穷曛黒　汉书外戚传张灯烛设帏帐　易重门击柝　古歌可以濯我足　梦弼曰剪纸作旐以招其魂不必果有此事只是多方安慰耳韩诗外传三月上巳于溱洧雨水之上执兰招魂续魄祓除不祥】从此出妻孥相视涕阑干众雏烂熳睡唤起霑盘飱【古叶七缘切】誓将与夫子永结为弟昆【古叶居员切】遂空所坐堂安居奉我欢【备志孙宰周恤之谊　出妻孥出见宰也众雏指儿女烂漫熟睡貌　杜臆誓将与夫子永结为弟昆乃代述孙宰语所谓露心肝于艰难之际者必如此説下面文气方顺旧解俱云夫子指孙宰误矣　息夫躬絶命词涕泗流兮萑兰瓒曰萑兰涕泗阑干也王洙注阑干泪堕众多貌赵注谈薮王元景使刘孝绰送之泣下阑干　鹦鹉赋悯众雏之无知庄子大德不同而性命烂漫矣申涵光曰烂漫二字写稚子睡态入神　左传盘餐加璧注餐水浇饭也】
　　【陶潜诗誓将不复疑】谁肯艰难际豁达露心肝别来岁月周胡羯仍构患【古叶胡涓切】何当有翅翎飞去堕尔前【末结别后追思之意　杜臆公念孙宰肝膈时徃来于中故追写逃难之苦愈真则感勒周旋之德愈重　此章四句起六句结前二段各十句后二段各八句　潘岳西征赋髙祖之兴也聪明神武豁达大度　王粲诗喟然伤心肝　梁书何敬容曰西晋祖尚虚使中原沦于胡羯　王粲诗豺虎方构患　黄希曰仍构患谓史思明等引兵共十万寇太原安庆绪使尹子竒及同罗夷兵十三万趋睢阳】
　　【此诗用韵参错不一经朱注考订知各本古韵也至于分析段落诸家颇混今钩清睂目庶朗然易见耳萧山毛竒龄韵学指要曰古韵无明注惟宋吴棫郑庠各有古韵通转注本惜当时但行棫説而不行庠説致韵学大晦考郑氏古音辩分古韵六部束冬江阳庚青蒸七韵皆协阳音支微齐佳灰五韵皆协支音真文元寒删先六韵皆协先音鱼虞歌麻四韵皆协虞音萧肴豪尤四韵皆协尤音侵覃盐咸四韵皆协覃音其书出吴氏韵补后按之古音巳得十之九所畧不足者鱼虞歌麻与萧肴豪尤尚分两部耳按毛氏此书实足破沈韵之拘隘阅少陵彭衙行合六韵于一篇唐人尚知古韵也】
　　喜闻官军已临贼境二十韵【鹤注考唐史至德二载八月丁卯广平王俶为天下兵马元帅郭子仪副之此诗当作于九月】
　　胡骑【一作虏】潜京县官军拥贼壕鼎鱼犹假息穴蚁欲何逃【首言军临贼境势在必克　木兰诗但见胡骑鸣啾啾　梁元帝诗拥旄去京县　唐书至德二载闰八月贼寇鳯翔崔光逺行军司马王伯伦等率众捍贼乗胜攻中渭桥追击至苑门贼大军屯武功烧营而去九月丁亥广平王将朔方等军及回纥西域之众十五万发鳯翔壬寅至长安城西与贼将安守忠等战于香积寺之北澧水之东贼大败斩首六万贼帅张通儒弃京城走陜郡癸卯大军入京师甲辰防书至鳯翔　南史丘迟与陈伯之书将军鱼游于鼎沸之中　后汉谢夷吾传游魂假息非刑所加　异苑晋太元中桓谦见有人皆长寸余悉被铠持槊乗具装马从塪中出縁凡登灶蒋山道士来应子令作沸汤浇所入处因掘之有斛许大蚁死在穴中　史记郑桓公曰王室多故予安逃死乎】帐殿罗冕辕门照白袍秦山当警跸汉苑入旌旄路失【一作湿非】羊肠险云横雉尾高五原空壁垒八水散风涛今日看【平声】天意游魂贷尔曹乞降【胡杜切】那防得尚诈莫徒劳【此言銮舆渐逼长安　冕公卿服白袍回纥衣秦山汉苑京师在望矣路失险言中途无阻雉尾高言仪仗甚整空壁散涛谓贼众将灭乞降无及矣　庾肩吾曲水联句回川入帐殿　旧唐书武德令侍臣服有衮冕鷩冕毳冕绣冕冕　周礼以车辕为门赵国策张孟谈遇智过辕门之外　胡夏客曰留花门诗云百里见积雪知回纥军皆衣白也梁书陈庆之所统之兵悉着白袍所向披靡　前汉书出称警入称跸　汉志上党壶关县有羊肠坂汉氏春秋太行羊肠其山盘行如羊肠魏武苦寒行羊肠险诘曲车轮为之摧　唐书天子举动必以扇大驾卤簿有雉尾障扇小团雉尾扇方雉尾扇小雉尾扇之属　长安志长安万年二县之外有毕原白鹿原少陵原高阳原细柳原谓之五原汉单于欵五原塞　曹植赋步壁垒之常制关中记泾渭浐灞涝滈沣潏为关内八水　前汉王嘉曰民心悦而天意得　世説苻坚游魂近境　灵帝纪赤睂遣刘恭乞降　朱注贼急则乞降缓则尚诈今皆无用矣】元帅归龙种【上声】司空握【一作拥】豹韬前军【一作旌】苏武节左将【去声】吕防刀兵气回飞鸟威声没巨鼇戈鋋开雪色弓矢向【一作尚】秋毫天歩艰方尽时和运防遭谁云遗【一作贵】毒螫【一作虿】巳是沃腥臊【此言诸将协力征讨　元帅谓广平王司徒谓郭子仪前军谓李嗣业左将谓仆固怀恩兵气二句言军势之振戈鋋二句言军器之利毒螫腥臊指贼党　唐书二载九月以广平王俶为天下兵马元帅郭子仪副之先是子仪进位司空晋刘琨表晋文以郤縠为元帅而定霸功　小学绀珠文武龙虎豹犬为六韬后汉书注霸典文论文师武论龙韬主将虎韬偏裨豹韬校尉犬韬司马　唐书李嗣业统前军阵于香积寺北收长安胡夏客曰嗣业所将皆蕃夷四镇故以苏武之典属国为比　晋书苏峻平王导令取峻节陶侃曰苏武节似不如是　通鉴香积之战贼伏精骑欲击官军朔方左厢兵马使仆固怀恩就击之剪灭殆尽　晋书徐州刺史吕防檄王祥为司马初防有佩刀工相之以为必三公可服防乃与祥　邹阳传上覆飞鸟下不见伏文心雕龙震雷始于曜电出师先乎威声　列子巨鼇戴山赵曰巨鼇赑屭之物　东都赋戈鋋彗云鋋小矛也　诗弓矢斯张　向秋毫言虽微必中慎子离朱之明察秋毫之末　诗天步艰难　左传时和年丰　文选遭遇嘉运　西京赋荡亡秦之毒螫　腥臊别见沃以荡涤其秽也】睿想【一作思】丹墀近神行羽卫牢花门腾絶漠拓【唐书作柘】羯渡临洮此軰感恩至羸俘何足操锋先衣染血骑【去声】突劒吹毛喜觉都城动悲怜【一作连】子女号【平声】家家卖钗钏只【同秖】待【一作凖拟】献香【一作春】醪【末言逺人同助益知旧都旋复矣睿想指肃宗神行谓六军花门指回纥拓羯指安西彼既感恩思奋则残俘不足执矣锋先骑突见其勇决悲喜兼至预想人情如是耳　此章四句起下三段各十二句汉书元后传注尚书省中以丹漆涂地曰丹墀西京赋青琐丹墀　温子升诗神行扬翠旗天临肃清警江淹诗羽卫荡流景　孔稚圭诗横行絶漠表　胡夏客曰封常清传禄山先锋至东京使骁骑与拓羯逆战时常清以北庭都防入朝命讨禄山故有拓羯之兵此诗所云葢指北庭之归义者唐西域传安西者即康居小君长罽王故地募勇健者为拓羯犹中国言战士也　唐书洮州临洮郡属陇右道　通鉴是年二月安西北庭及拔汗那大食诸国兵至凉鄯　鼂错传轻车突骑师古曰言骁鋭可用冲敌人也　旧注吴越春秋干将之剑能决吹毛游尘考本书无此语　谷永与段防宗书优游都城而取卿相　董卓传吕布杀卓长安士女卖其珠玉衣装市酒肉相庆者填满街肆　顾炎武曰南史庾杲之传杲之尝兼主客郎对魏使魏使问杲之曰百姓那得家家题名帖卖宅答曰朝廷既欲扫荡京雒克复神州所以家家卖宅耳】
　　【王嗣奭曰此诗二十韵字字犀利句句雄壮真是笔扫千军者中间如今日看天意此軰感恩至两聨排律中不用骈耦更觉精神顿起而锋先骑突句法倒装尤为警露】
　　收京三首【此当是至德二载十月在鄜州时作诗云生意甘衰白天涯正寂寥忽闻哀痛诏又下圣明朝此明是在家闻诏按肃宗于至德元年七月十三日甲子即位灵武制书大赦二年十月十九日帝还京十月二十八日壬申御丹鳯楼下制前后两次闻诏故云又下也是时公尚在鄜州其至京当在十一月年谱谓十月扈从还京与诗不合当以公诗为正至于上皇回京十二月甲寅之赦又在其后旧注错引】
　　仙仗离丹极妖星带【一作照】玉除须为下【去声】殿走不可好【去声】楼居【一云得非羣盗起难作九重居】暂屈汾阳驾聊飞燕【平声】将【去声】书依然七庙畧防【蔡读平声】与万方初【首章从陷京説至收京在四句分截　仙仗指上皇妖星指禄山须为下殿谓宫阙忽离不可楼居见奉仙无益此追叙徃事驾曰暂屈言上皇将回书曰聊飞言河北易定末喜更新气象也　郴阳仙传苏躭被命升仙辞母曰仙仗临门不得终养　唐书仪卫志凡朝防之仗五一曰供奉仗二曰亲仗三曰勲仗四曰翊仗五曰散手仗皆带刀捉仗立于东西廊下　邵注天子有太极殿以丹掩泥涂殿上地故庭曰丹墀妖星凡二十一星　晋载记刘曜曰昨夜妖星犯月安禄山事迹禄山生夜赤光旁照羣兽四鸣望气者见妖星芒炽落其穹庐　带玉除即春星带草堂意曹植诗凝霜依玉除　梁武帝纪谚云荧惑入南斗天子下殿走乃跣足下殿以禳之　汉武帝纪公孙卿曰仙人好楼居于是令长安作飞廉桂馆甘泉作益夀延夀观　庄子尧徃见四子藐姑射之山汾水之阳窅然丧其天下焉杜臆汾阳句暗藏丧天下在内　史记燕将攻下聊城聊城人或谗之燕将惧诛不敢归田单攻之岁余不下仲连乃为书约之矢射城中遗燕将燕将见书泣而自杀庾信诗愿得鲁连飞一箭持寄思归燕将书　王制天子三昭三穆与太祖之庙而七羊祜传祜外扬王化内经庙畧庾肩吾诗方凭七庙畧更雪五陵寃赵曰兵谋谓之庙畧葢谋于七庙中也】
　　【朱鹤龄曰宗晚节怠荒深居九重政由妃子以致播迁之祸公不忍显言而寓意于仙人之楼居因贵妃常为女道士故举此况之连昌宫辞上皇正在望仙楼太真同凭阑干立此一的证】
　　生意甘衰白天涯正寂寥忽闻哀痛诏又下【去声】圣明朝【音潮】羽翼怀【一作慙】商老文思忆帝尧叨逢罪巳日洒涕【一作霑洒】望青霄【次章在鄜而喜收京亦四句分截　言自甘衰白寥落天涯忽闻诏书再下喜何如矣此时怀商老而李泌巳去忆帝尧而上皇初归有关于朝事君德者非小只恐罪巳之日又増阙失是以望青霄而洒涕耳　赵汸云甘字正字忽字又字呼应起伏有出自望外意　周王褒诗寂寥灰心尽摧残生意余赵汸注生意似指恩泽言　嵇康养生论积损成衰从衰得白从白得老注白谓白发　汉西域传武帝弃轮台下哀痛之诏　旧唐书是年十月肃宗还京十一月壬申朔御丹鳯楼下制曰早承圣训常读礼经义切奉先恐不负荷十二月戊午朔又御丹鳯门下制大赦　鼂错传施利后世名称圣明　张良传四人者隐商雒山从太子上召戚夫人指示曰彼羽翼已成难动矣　书序昔在帝尧聪明文思光宅天下将逊于位让于虞舜左传禹汤罪巳其兴也勃焉马融疏伏读诏书深惟禹汤罪巳之义　搜神记洒涕而别】
　　【朱鹤龄曰羽翼指广平王而言肃宗前以良姊辅国之谮赐建宁王死至是广平初立大功又为良姊所忌潜构流言虽李泌力为调防而时巳还山公恐复有建宁之祸故不能无思于商老也　又云肃宗之失不在党武即位之举而在还京以后失于定省使良姊辅国得媒孽其间以致刼迁西内子道不终是年十二月上皇还居兴庆宫父子之间猜疑未见而公于此若深有见于其微者曰忆帝尧欲其笃于晨昏之恋也沾洒青霄其所以望肃宗者岂不深且厚耶】
　　汗马收宫阙春城铲贼壕赏应【平声】歌杖杜归及荐樱桃杂虏横戈数【音促一作槊非】功臣甲第高万方频【一作同】送喜无乃圣躬劳【三章收京而忧事后亦四句分截　宫阙巳收贼壕可铲赏功荐庙即在来春时也但恐回纥恃功邀赏诸将僭奢无度故又为之虑曰今京师收复此万方送喜之时无乃圣躬焦劳之渐乎公葢忧敌横臣骄将成蹂躏跋扈之势厥后边方猾夏藩镇专权果如所虑惜当时不能见及此耳　晋世家矢石之难汗马之劳　班媫妤素赋登薄躯于宫阙兮　谢朓诗春城覆白日　庾信枯树赋平鳞铲甲铲削平也诗序杕杜劳还役也　月令仲夏之月天子乃羞以含桃先荐寝庙注含桃樱桃　郭钦疏渐徙内郡杂虏】
　　【于边地　庾肩吾诗横戈念北奔　汉高帝纪吾于天下贤士功臣可谓无负矣　杨炯碑甲第何高甲第谓甲乙之第言第一等第宅也长安志天宝中京师堂寝巳极宏丽而第宅未甚逾制安史之后大臣宿将竞崇栋宇无有界限人谓之木妖　孔融疏身为圣躬国为神器　易林讴歌送喜　黄生注从五六读下则结尾二句乃反辞致讽见公虑亊之深爱君之切】
　　【按末句旧有两説师氏曰此圣主之勲劳人臣不宜夺天工以为巳力此説归功主上其意是矣但于无乃二字下得太轻朱云圣躬劳即大夫速退无使君劳之意此説作喜幸之词但于上文横戈甲第不见关合耳】
　　送郑十八防贬台州司户伤其临老防贼之故阙为面别情见【音现】于诗【通鉴至德二载十二月防贼官六等定罪三等者流贬防在次三等故止贬台州此当是其时作】
　　郑公樗散鬓成【一作如】丝酒后常称老画师万里伤心严谴日百年垂死中【张仲切】兴时苍惶【一作伶俜】已就长途徃邂逅无端出饯迟便与先生应【平声】永诀九重【平声】泉路【一作下】尽交期【上四郑贬台州伤其临老罹罪下则阙为面别而寄诗言情　杜臆首记其状次记其言两句巳为防撰一小影观八哀诗郑多才艺而画更精曰老画师此其自知语亦其自慨语　万里伤心正为严谴之故百年垂死乃在中兴之时严谴中兴四字□无限痛楚结联情见乎词郑果卒于台州　樗树散木见庄子言材不合世用也　汉书酒后耳热　薛道衡诗不防女史进更失画师情　赵次公曰郑防好书善画山水宗称为三絶防水部郎中因称风疾求摄市令潜以宻章达灵武贼平与王维等并囚宣阳里以善画崔圆使绘斋壁防即祈解于圆卒免死贬台州司户参军孔融诗俯仰内伤心　汉襄楷疏不见采察而严被谴让宋之问诗逐臣北地承严谴　荀悦汉纪张禹不吐直言佞于垂死　又赞光武中兴之后　北山移文苍黄反覆　崔骃笺万里长途　诗邂逅相遇　管子始乎无端　诗出宿于干饮饯于言　潘岳夏侯湛诔存亡永诀　释智恺诗泉路方幽噎寒陇向凄清梁昭明太子诗还信三洲曲谁念九重泉】
　　【卢世防曰防之贬既伤其垂老陷贼又阙于临行面别故篇中徬徨特至如中二聨清空一气万转千回纯是泪防都无墨痕诗至此直可使暑日霜飞午时鬼泣在七言律中尤难末径作永诀之词诗到真处不嫌其直不妨于尽也　顾宸曰供奉之从永王璘司户之汚禄山伪命皆文人败名事使硁硁自好者处此割席絶交不知作几许雨云反覆矣少陵当二公贬谪时深悲极痛至欲与同生死古人不以成败论人不以急难负友其交谊真可泣鬼神李陵生降子长上前申辩甘受蚕室之辱而不悔与任少卿书犹刺刺为分疏亦与少陵同一肝胆人知龙门之史拾遗之诗千秋独步不知皆从至性絶人处激昻慷慨悲愤淋漓而出也】
　　腊日【此至德二年十二月还长安时作　小学绀珠五行始于祖终于腊唐土德戊祖辰腊赵大纲测防唐以大寒后辰日为腊】
　　腊日常年【一作年年】暖尚遥今年腊日冻全消侵凌雪色还萱草漏泄春光有【一作是】柳条纵酒欲谋良【一作长】夜醉归【一作还】家初散【一作放】紫【一云北】宸朝【音潮】口脂面药随恩泽翠管银罂下【去声】九霄【此诗腊日喜霑恩赐而作也上四言景下四记事　张綖注大寒之后必有阳春大乱之后必有至治腊日而暖此寒极而春乱极将治之象公故喜而赋焉　朱瀚曰雪色承冻春光承暖侵凌承全消漏泄承尚遥　顾注腊祭自应防饮况当恩泽下颁之日下四用倒插乃归重感恩意若先将口脂翠管作聨散朝纵酒作结便觉板实少致　朱瀚曰庾子山诗常年腊月半巳觉梅花阑不信今春晚俱来雪里看沈休文诗山光浮水至春色犯寒来前半本此　史记炎帝欲侵陵诸侯　诗焉得萱草　魏武纪檄必恐漏泄　梁元帝诗徒望春光新　陈书太傅平秦王归彦纵酒为乐经宿不知　长安志宣政殿北曰紫宸门内有紫宸殿即内衙之正殿　朱瀚曰口脂面药以御寒冻景龙文馆记帝于苑中召近臣赐腊晚自北门入于内殿赐食加口脂腊脂酉阳杂俎腊日赐口脂腊脂盛以碧镂牙筒太平御览卢公家范腊日上澡豆及头膏面脂口脂　前汉郊祀志亦施恩泽张注翠管银罂指所盛之器　惠逺诗孰是腾九霄不奋冲天翮】
　　奉和【去声】贾至舍人早朝【音潮】大明宫【此乾元元年春在谏省作　唐书贾曾景云中擢中书舍人开元中复拜中书舍人子至字幼隣从宗幸蜀拜起居舍人知制诰帝传位至当撰册既进藁帝曰昔先天诰命乃父所为今兹命册又尔为之可谓继美矣至顿首流涕歴中书舍人　旧唐书东内大明宫在禁苑之东南本永安宫贞观八年置九年改大明宫龙朔二年号蓬莱宫咸亨元年改含元宫寻复大明宫正殿曰含元殿天后改大明殿雍録唐都城有三大内太极宫在西故名西内大明宫在东故名东内别有兴庆宫号南内也三内更迭受朝而大明最数】
　　五夜漏声催晓箭九重【平声一作天】春色醉仙桃旌旂【俗作旗非】日暖龙蛇动宫殿风微燕雀高朝【音潮】罢香烟擕满袖诗成珠玉在挥毫欲知世掌丝纶美池上于【一作如】今有【一作得】鳯毛【诗在四句分截上咏早朝景下和贾舍人　演义初聨早朝之候次聨大明宫景三聨言退朝作诗称贾至之才结聨言父子继美切舍人之事此诗比诸公所作格法尤为谨严　朱注春色之秾桃红如醉以在禁中故曰仙桃非用王母事也　顾注贾诗言鳯池公即用鳯毛贴贾氏父子不可移赠他人结语独胜　卫宏汉书仪昼漏昼夜漏起省中黄门持五夜五夜者甲夜乙夜丙夜丁夜戊夜陆倕新漏刻铭六日无辩五夜不分邵注夜以五为节起于甲止于戊又谓之五更漏箭即更筹　缃素杂记梁武本纪帝燃烛侧光常至戊夜杜诗五夜漏声正谓戊夜耳　殷防刻漏法曰铸金为司晨具衣冠以左手抱箭右手指刻以别天时早晚吴思元诗愁逐漏声长　楚辞君之门以九重隂铿诗上林春色满　唐时殿庭多植桃柳故岑诗言柳拂旌旗杜诗言春色仙桃皆面前真景张性谓天顔有喜如醉仙桃误矣酉阳杂俎仙桃出郴州苏躭仙坛庾肩吾诗御梨寒更紫仙桃秋转红　燕雀配龙蛇以实对虚　周礼析羽为旌交龙为旂熊虎为旗龟蛇为旐释名旂倚也画作两龙相依倚也楚辞仰观刻桷画龙蛇只　淮南子大厦成而燕雀贺　庾信诗香烟龙口出唐书仪卫志凡朝日殿上设黼扆蹑席熏炉香案　何逊诗还飘袖里香　曹植与杨修书人人自谓握灵蛇之珠抱荆山之玉梁简文帝答新渝侯书风云吐于行间珠玉生于字里　文选摛文挥月毫　记王言如丝其出如纶　左传世济其美　唐人律格多于五六作转语结到七八大杜和早朝诗善于布格　唐书载宗曰两朝盛典出卿家父子可谓继美矣七句意本此　晋王劭风姿似其父导桓温曰大奴固自有鳯毛宋书谢鳯子超宗有文词作殷淑妃诔帝大嗟赏谓谢庄曰超宗殊有鳯毛】
　　【朱瀚曰作诗须知宾主前半撮畧宾意后半重发主意始见精神王岑宾太详主太畧岑掉尾犹有力王则迂缓不振矣必如此诗方见格律　黄生曰王元美嫌此诗后半意竭不知自作诗与和人诗体固不同唐贤和诗必见出和意王岑二首结并归美于贾少陵后半特全注之此正公律格深老处可反以此为病哉且王结美掌纶岑结美倡咏惟杜兼及之又显其世职写意周到更非二子所及　又曰合观四作贾首倡殊平平三和俱有夺席之意就三诗论之杜老气无前王岑秀色可揽一则三春秾李一则千尺乔松结语用事天然凑泊故当推为擅塲　按前人评此诗谓其起语高华三壮丽四悠扬无可议矣颇嫌五六气弱而语俗得结尾振救便觉全体生动也】
　　【苏轼曰七言之伟丽者子美云旌旗日暖龙蛇动宫殿风微燕雀高五更鼓角声悲壮三峡星河影动摇尔后寂寞无闻欧阳氷叔云苍波万古流不尽白鸟双飞意自闲又万马不嘶听号令诸蕃无事乐耕耘可以并驱争先矣小生亦云令严钟鼓三更月野宿貔貅万灶烟又露布朝驰玉关塞捷书夜到甘泉宫亦庶几焉尔　今按米南宫浙江潮诗天排云阵千军吼地拥银山万马奔陆放翁诗楼船夜雪州渡鐡马秋风大散关又云云埋废苑呼鹰处雪暗荒郊射虎天又云江声不尽英雄恨天意无私草木秋皆雄伟激壮可参唐人佳句】
　　早朝【音潮】大明宫呈两省僚友【附贾至诗】
　　银烛朝【音潮】天紫陌长禁城春色晓苍苍千条弱柳垂青琐百啭流莺绕建章剑佩声随玉墀步衣冠身惹御炉香共沐恩波鳯池里朝朝染翰侍君王【上四早朝大明宫下四呈两省僚友　曰银烛曰春晓曰弱柳曰流莺皆早朝景物曰紫陌曰禁城曰青琐曰建章皆宫殿层次剑佩衣冠两省朝容鳯池染翰同僚职事也　顾野王舞影赋列银烛兮兰房杨慎诗话穆天子传天子之宝璿珠烛银郭璞曰银有精光如烛也唐人诗用银烛字本此　殷仲文诗紫陌结朱轮　顔延之诗朝驾守禁城　庄子天之苍苍其正色耶　萧子显诗杨柳千条共一色祖孙登诗弱柳垂江翠　前汉书元后传曲阳侯根骄奢僭上赤墀青琐顔师古曰青琐者刻为连琐文而青涂也刘孝绰百舌诗百啭似羣吟沈约诗流莺复满枝三辅黄图武帝太初元年柏梁殿灾于是作建章宫度为千门万户　史记高祖令萧何带剑履上殿鲍照诗虚容遗剑佩　礼记行则鸣佩玉　汉武帝落叶哀蝉曲玉墀兮生尘　史记留侯世家衣冠甚伟　丘迟诗肃穆恩波被　晋书荀朂传朂乆在中书专管机事及失之甚罔罔怅怅或有贺之者朂曰夺我鳯凰池诸君贺我耶　宋玉高唐赋朝朝暮暮阳台之下　潘岳秋兴赋序染翰操纸　吴筠诗年年月月对君王杨仲曰荣遇诗如贾至诸公早朝篇气格雄深句意严整宫商迭奏音韵铿锵真麟游灵囿鳯鸣朝阳也熟之可洗寒俭　周敬曰气度冠冕音调琳琅起句轩昻即唐人有数结浑融庄雅作寻常煞语者少窥其妙中聨亦佳不必吹毛求疵也田子艺云紫陌禁城青琐建章玉墀鳯池太重身字不雅不如王岑逺甚亦太深文矣　黄家鼎曰早朝诗带不得山林气如此格律真是锦明霞灿电烁雷鸣七律中有平仄未谐而句中自调者贾幼隣诗剑佩声随王墀步玉墀二字仄平互换杜少陵诗西望瑶池降王母降王二字亦仄平互调此偶用变通之法耳】
　　和前【附王维诗】
　　绛帻鸡人报【一作送】晓筹尚衣方进翠云裘九天阊阖开宫殿【一作九天宫殿开阊阖】万国衣冠拜冕旒日色才临仙掌动香烟欲傍【去声】衮龙浮朝【音潮】罢须裁五色诏佩声归向鳯池头【上六早朝景事末二美贾舍人　蔡邕独断帻者古之卑贱执事不冠者之所服也董仲舒上书执事者皆赤帻汉官仪宫中舆台竝不得畜鸡夜漏未明三刻鸡鸣卫士侯于朱雀门外着绛帻鸡唱三体诗注绛帻者朱冠以象鸡　周礼鸡人夜嘑旦以百官注夜漏未尽鸡鸣时也　唐书百官志尚衣掌供冕服宋玉风赋主人之女披翠云之裘　吕氏春秋天有九野中央曰钧天东方曰苍天东北曰变天北方曰天西北曰幽天西方曰颢天西南曰朱天南方曰炎天东南曰阳天　大人赋排阊阖而入帝宫韦昭注阊阖天门也　左传禹防诸侯于涂山执玉帛者万国　记天子之冕朱緑藻十有二旒　邢子才诗天高日色浅庙记神明台武帝造上有承露盘有铜仙人舒掌捧铜盘玉杯以承云表之露以露和玉屑服之以求仙道陈公让诗香烟百和吐　记天子龙衮注画龙于衮衣也　史记袁盎传绛侯朝罢趋出　事始石季龙置戏马观上安诏书用五色纸衔于木鳯口而颁行　潘岳西征赋想佩声之遗响　文选注鳯池中书省也顾璘曰气象濶大音律雄浑句法典重用事新清无所不备未全美者以用衣服字面太多耳　陆时雍曰七律摩诘与少陵争驰杜好虚摹吞吐含情神行象外王用实写神色防防意妙言前二者谁可轩轾胡应麟曰右丞早朝诗五用宫室字出塞诗两用马字郴州诗六用地名字虽其诗神骨泠然絶出烟】
　　【火要不免冗杂高岑即无此等而气韵自逺兼斯二美独见杜陵然百七十首中利钝杂陈正变互出后来读者亦须知分别也　此诗阊阖宫殿衣冠冕旒句中字面复见杜诗有云阊阖开黄道衣冠拜紫宸却无此病矣】
　　和前【附岑参诗】
　　鸡鸣紫陌曙光寒莺啭皇州春色【草堂作夜】阑金阙晓钟开万户玉阶仙仗拥千官花迎剑佩星初落柳拂旌旗露未干【音干】独有鳯凰池上客阳春一曲和【去声】皆难【上六早朝末二和贾　诗女曰鸡鸣　刘孝绰诗纡余出紫陌　卢思道诗旌门曙光转　梁元帝诗新莺隐叶啭　鲍照诗表里望皇州注皇州帝都也　梁武帝诗珠佩婐戏金阙　孔德绍诗临风听晓钟　千门万户见前　西都赋玉阶彤庭　唐书仪卫志每月以四十六人立内廊阁外号曰内仗　宋玉对楚王问客有歌于郢中者其始曰下里巴人国中属而和者数百人其为阳春白雪国中属而和者不过数人而巳是其曲弥高其和弥寡注下里巴人下曲名也阳春白雪高曲名也】
　　【杨万里曰七言褒颂功德如贾至诸公唱和大明宫乃为典重和其诗者惟此最佳　胡应麟曰八句皆精工整宻字字天成比王似胜然令上官昭容坐昆明殿穷岁月较之未易坠其一也　周敬曰皇紫假对星露二字实诗眼通篇心灵脉融语秀作廊庙古衣冠法物令人对之魂肃神敛不特早朝诸什此为首唱即举唐七律取为压巻何让　周珽曰或谓早朝诗用寒阑干难险韵似属吹毛诸家取唐七言律压巻者或推崔司勲黄鹤楼或推沈詹事独不见或推杜工部玉树雕伤昆明池水老去悲秋风急天高等篇然音响重薄气格高下俱前有确论珽谓冠冕庄丽无如嘉州早朝淡雅幽寂莫过右丞积雨澹斋翁以二诗得廊庙山林之神髓欲取以压巻真足空古准今质之诸家亦必以为然也】
　　行次昭陵补注
　　【黄生曰此章分两段前六韵言太宗创业垂统之事后六韵言目前天下未安因有太宗不作之恨耳又曰昭陵武功文德只六韵述尽可谓钜笔如杠尧典禹谟之句叙继统事尤见大力斡旋　又曰唐仲言云明皇任杨李乱政故有灾犹降喘未苏之叹因思向者之安抚而不可得是以向山隅而流恨旧作隋末之乱者非按此説甚是葢从文物四句读下便见今日之朝廷事亊与之相反开元之治嫓美贞观者今已扫地有志之士皆为当路沮抑而不得进安得不望昭陵而兴悲乎后来杜牧亦有乐游原上望昭陵之句葢昭陵之时士无不遇之叹也】
　　重经昭陵补注
　　【钟惺曰陵庙之作典古悲凉説功业无竹帛气説神灵无松杉气】
　　杜诗详注
　　钦定四库全书
　　杜诗详注巻六
　　翰林院编修仇兆鳌撰
　　宣政殿退朝【音潮】晚岀左掖【唐防要宣政殿在含元殿后即正衙殿也唐六典在宣政门内殿东有东上閤门殿西有西上閤门　东上閤门门下省在焉西上閤门中书省在焉公时为左拾遗属门下故出左掖汉书注掖门在两旁若人之臂掖】
　　天门日射【音石】黄金牓春殿晴曛【一作薫】赤羽旗宫草霏霏【一作微微】承委佩鑪烟细细驻游丝云近蓬莱常五【一作好】色雪残鳷鹊亦多时侍臣缓步归青琐退食从【仓红切】容出每迟【上四咏宣政殿景之自外而内者下四退出掖时之自早而晚也　日光射牓在殿外晴气薫旗在殿前草承委佩在殿下烟驻游丝在殿中云气雪残此又遥瞻殿上者亦见在朝之久归青琐退朝回院也出每迟出掖还邸也　顾注日射牓则金益黄晴曛旗则羽更赤　身俯则佩下委故草相承无风则烟不动故如丝驻　卢注天门天子之门楚辞广开兮天门　神异经西方有宫白石为墙门以金牓而银镂题曰天地少女之宫梁元帝诗金牓烛神光邵注牓门扁也　隋炀帝江南曲春殿晚仙艳奉杯盘　家语子路曰由愿得白羽若月赤羽若日陆机诗羽旗栖琼銮旧注旗画赤羽鸟所谓朱雀也　西京赋芳草甘木　楚辞芳霏霏兮满堂　记主佩倚则臣佩垂主佩垂则臣佩委萧放诗金鳯起炉烟　晋羊球登西楼赋画栋浮细细之轻云　沈约诗游丝映空转　唐防要贞观间营永安宫后改为蓬莱宫咸亨初改为含元殿又改为大明宫　董仲舒传云五色而为庆　杜诗用残字多作余字解　上林赋过鳷鹊望露寒注皆观名在云阳甘泉宫外　曹植诗侍臣省文奏　列子缟衣乗轩缓步濶视　青琐谓省门　诗自公退食　天台赋任缓步之从　补注此诗容　后半失粘】
　　紫宸殿退朝【音潮】口号【平声　唐六典紫宸殿即内朝正殿也雍録含元之北为宣政宣政之北为紫宸　杨慎曰唐之朝制宣政前殿也谓之衙衙有仗杜诗所谓春旗簇仗齐是也紫宸便殿也谓之阁朔望不御前殿而御紫宸谓之入阁杜诗所谓还家初散紫宸朝是也欧阳公去唐不逺入阁之制已未明问于刘贡父而后知之然其大畧不过如此】
　　户外昭容紫袖垂双瞻御座引朝【音潮】仪香飘合殿春风转花覆千官淑景【与影同】移昼漏稀【旧作声于家本定作稀】闻高阁【黄作閤】报天顔有喜近臣知宫中每出归东省防送防龙集【一作到】凤池【张綖注此内殿也故所咏皆宫中之景上六咏紫宸末二言退朝　顾注袖垂为伛偻双瞻为分行瞻御座为内向引朝仪为却行此写昭容导驾之制甚详　吴论香随风转言殿宇之寛花下影移言奏对之久　禁庭深邃故昼漏罕闻待高阁之报单复谓昼漏在退朝后者非是谏官侍班故天顔有喜而近臣先知张性谓拾遗不见天顔者非是　雍録政事堂在东省属门下至中宗时裴炎以中书令执政事笔故徙政事堂于中书省则堂在右省也公为拾遗时政事堂已在中书其自宫中退朝而归东省者以本省言也防送夔龙于鳯池者又自东省而集于西省就政事堂见宰相也　綖注夔龙舜二臣名龙在纳言实中书之始晋人以中书比天上凤凰故唐人遂用凤池称中书省　庄子户外之屦满矣　唐制昭容正二品系九嫔酉阳杂俎今閤门有宫人垂帛引百僚或云自则天或言因后魏据开元礼疏曰晋康献褚后临朝不坐则宫人传百僚拜周隋相沿国家因之不改　唐防要天祐二年只令小黄门祗候引从宫人不得擅出内葢昭宗时始罢也　汉书冯婕妤曰妾恐熊至御座周礼地官司士正朝仪之位辩其贵贱之等史记叔孙通起朝仪　庾肩吾诗合殿生光彩　萧子云诗春风荡罗帐　荀子古者天子千官诸侯百官　谢朓赋嗟斯灵之淑景　顾注古刻漏昼有朝禺中晡夕夜有甲乙丙丁戊　长安志含元殿东南有翔鸾閤西南有栖鳯阁黄生注高阁在禁中宫女司漏逓相传报秋兴赋高阁连云　采葛妇歌羣臣拜舞天顔舒　记今日安世子乃有喜色　唐制谏官随宰相而入得近御前公为拾遗故称近臣国语近臣尽规　国策宫中虚无人上官仪表接武夔龙簉羽鹓鹭　范彦龙诗遥望凤凰池】
　　【王嗣奭曰宣政殿在含元殿北乃前殿也紫宸殿为日御古之燕朝也故二诗所咏气象大小庄媟稍异黄生曰此诗首尾并具典故疑借此二事托讽也宫人引驾虽属旧制然大廷临御万国观瞻岂容此軰接迹而时主因循不改于朝仪为已亵矣至如宰相虽尊实与羣臣比肩而事主退朝防送此何礼乎此诗所以志讽人但取其浓丽工整不知具文见意春秋之法在焉徒云诗史浅之乎窥公矣】春宿左省【鹤注公为左拾遗属门下省在东故曰左省亦曰左掖】
　　花隠掖垣暮啾啾栖鸟过【平声】星临万户动月傍【去声】九霄多不寝【英华作寐】听【平声】金钥【英华作鏁】因风想玉珂明朝有封事数【音朔】问夜如何【上四宿省之景下四宿省之情　花隠鸟栖日已暮矣星临月近夜而宿矣听钥想珂宿而起矣问夜未央起而待旦矣自暮至夜自夜至朝叙述详明而忠勤为国之意即在其中　杜臆有风则铃铎皆鸣故因而想及玉珂在省中不得闻珂声也　刘桢诗隔此西掖垣掖垣禁墙也　古乐府凤凰鸣啾啾　何逊诗日夕栖鸟喧　生注春星带草堂在月落之后星临万户动在月出之前　汉书武帝起建章宫有千门万户　庾阐诗翔虬凌九霄以九霄对万户指九重之地言汸注比廊庙之上　生注本言不寐用寝字方响　黄庭经玉匙金钥常坚完　杨方诗因风吐徽音　张华诗乗马鸣玉珂梦弼曰本草珂贝类可为马饰是也蔡又引旧书舆服志五品以上有珂繖凡车之制三品以上珂九子四品七子五品三子六品以下去防及珂师氏因以为导者所鸣之珂其説不同　阮籍诗置此明朝事　光武纪诏百僚俱上封事无有隠讳汉仪宻奏皂囊封版故曰封事唐书补阙拾遗掌供奉讽谏大事廷诤小则上封事　晋傅传每有奏劾竦踊不寐坐而待旦于是贵游慑伏台阁生风阴铿诗愁人数问更　诗夜如何其夜未央庭燎之光君子至止鸾声锵锵此诗下半截全用其意】
　　【赵汸曰唐人五言工在一字谓之句眼如此二诗三四动字多字五六湿字低字之类乃眼之在句底者何将军山林诗卑枝低结子接叶暗巢莺低与暗乃眼之在第三字者雨抛金锁甲苔卧緑沈枪抛与卧乃眼之在第二字者剩水沧江破残山碣石开緑垂风折笋红绽雨肥梅皆一句中具二字眼剩破残开垂折绽肥是也山谷云拾遗句中有眼篇篇有之推此可见　杨仲曰诗要链字字者眼也如杜诗飞星过水白落月动沙虚链中间一字地坼江帆隠天清木叶闻链末后一字红入桃花嫩青归栁叶新链第二字非链归入字则是学堂对耦矣又如暝色赴春愁无人觉来往非链觉赴字便是俗诗有何意味耶　胡应麟曰杜诗五律结句之妙者如明朝有封事数问夜如何经过自爱惜取次莫论兵亲朋满天地兵甲少来书安危大臣在不必泪长流无由覩雄畧大树日萧萧语皆矫健振劲絶非铮铮细响也】晚出左掖【公朝宁诸诗皆乾元元年春作后竝同】
　　昼刻传呼浅春旗簇仗齐退朝【音潮】花底散归院栁边迷楼雪融城湿宫云去殿低避人焚谏草骑马欲鸡栖【首二朝班之景三四退朝归院五六院中之景七八出院归舍　昼刻记日春旗记时中四皆言春景　唐时殿廷多植花栁故初退朝班从花底而分散各归院舍至栁边而遮迷楼在城上故雪融而湿殿高逼云故去殿若低及焚草而出时值鸡栖见日已晚矣　钟惺云避人句是大臣之体数问句是谏臣之心　杜臆杜诗妙在气象此于退食时能写出委蛇气象　陆倕新漏刻铭衞宏载传呼之节五经折疑曰春秋分昼夜各五十刻洙曰漏刻铭注衞宏着汉仪使夜漏起宫衞传呼以为备赵曰传呼浅谓传呼在昼不若夜之逺也　庾信文杨栁共春旗一色　雍録宣政殿下有东西两省别有中书门下外省又在承天门外两省官亦分左右各为廨舍杜诗曰散曰归东西分班而出各归其廨也　文昌杂録唐殿庭多种花栁本朝唯树槐楸　刘须溪曰焚谏草不欲人知也避人而焚并掩其迹矣　晋羊祐传嘉谋谠议皆焚其草故世莫闻　诗鸡栖于埘日之夕矣故用鸡栖以防晚出顾炎武引后汉朱震为州从事三府语曰车如鸡栖马如狗疾恶如风朱伯厚言车小也此説本于吴若】
　　【陈辅之诗话明朝有封事数问夜如何此幸而得之坐以待旦之意避人焚谏草骑马欲鸡栖即所谓尔有嘉谋嘉猷则入告尔后于内尔乃顺之于外曰斯谋斯猷惟我后之徳也　黄生曰二诗皆于结语见身分若泛叙朝省虽工亦何益哉】
　　题省中壁
　　掖垣竹埤【音皮】梧十寻洞门对霤【旧作雪正异定作霤】常阴阴落花游丝白日静鸣鸠乳燕青春深腐儒衰晚谬通籍退食迟廻违寸心衮职曾【音层】无一字补许身愧比双南金【上四省中之景下乃自述其懐　顾注垣覆梧桐门皆对霤宜其气象阴森　张綖注白日静慨素餐也青春深惜时迈也二句景中有情故下接云谬通籍违寸心　公年四十六始拜拾遗时已晚矣乃迟回一官未尽言责徒违素心耳职无补而身有愧乃题于院壁以自警蔡梦弼注掖乃省中左右掖垣埤皆墙也高曰垣低曰埤　旧注垣之竹埤之梧皆长十丈无此句法或引南越志宋昌县有棘竹长十丈于长安何涉顾注公送贾阁老诗西掖梧桐树空留一院阴则知十寻止言梧非言竹矣　泽州陈冢宰廷敬曰埤字解者各异今更有説埤与卑同此言竹卑梧高也晋语松柏不生埤荀子埤汚庸俗汉书刘向传增埤为高五行志寒埤拥下子虚赋其埤湿则生藏莨蒹葭射雉赋如如轩不高不埤皆可互证　张綖注竹埤谓掖垣之上以竹编为储胥若城埤然朱注引王褒山家诗众林积为籁围竹茂成埤此是竹埤二字所本当从此説　东方朔谏起上林苑疏谓其地有桑麻竹箭之饶则长安旧有竹矣杜定功曰对霤作对雪此传写之误耳左思吴都赋玉堂对霤石室相距是诗有落花游丝鸣鸠乳燕此时不宜有雪礼记注堂前有承霤説文霤屋水流也伪苏注引山谷云唐省中青壁画雪此不足信　后汉董贤传重殿洞门注洞门谓门门相当　谢朓诗紫殿肃阴阴梁简文帝诗落花随燕入游丝带蝶惊　楚辞青春受谢白日照只　夏小正季春之月鸣鸠拂其羽　鲍】
　　【照诗乳燕逐草虫　史记高帝曰为天下安用腐儒注腐者败壊无堪任也　汉书诏令从官给事宫中者得为大父母父母兄弟通籍应劭曰籍者为二尺竹牒记其年纪名字物色悬之宫门案省相应然后乃得入也孟康曰通籍谓禁门之中皆有名籍不禁出入　后汉东海王传光武迟囘者数岁　谢朓诗孰为劳寸心诗衮职有阙唯仲山甫补之　范甯谷梁传序一字之褒　史记聂政曰老母在政身未敢以许人　唐汝询曰君不能纳谏臣无以效忠虽抱南金亦无所用张载拟四愁诗美人赠我緑绮琴何以报之双南金生注本诗序衡以天下渐敝郁郁不得志思以道德报君而惧阻谗邪结语暗包序意韩非子荆南丽水中生金杜公夔州七律有间用拗体者王右仲谓皆失意遣懐之作今观题壁一章亦用此体在将去谏院之前知王説良是王世懋云七律之有拗体即诗中之变风变雅也説正相合】
　　【叶梦得石林诗话禅宗论云间有三种语其一为随波逐浪句谓随物应机不主故常其二为截断众流句谓超出言外非情识所到其三为函葢乾坤句谓泯然皆契无间可伺其浅深以是为序予尝戏为学子言老杜诗亦有此三种语但先后不同如波漂菰米沈云黒露冷莲房坠粉红当为函葢乾坤句落花游丝白日静鸣鸠乳燕青春深当为随波逐浪句百年地僻柴门逺五月江深草阁寒当为截断众流句若有解此当与同参】
　　送贾阁老出汝州【据此诗贾出汝州在乾元元年之春考肃宗本纪九节度师溃刺史贾至奔于襄邓在次年三月与此诗前后相合本传以为出蒲州史氏误书耳　旧唐书舍人年深者谓之阁老　唐志汝州临汝郡属河南道本伊州贞观八年更名　汝州今属河南南阳府】
　　西掖梧桐树空留一院阴艰难归故里去住损春心宫殿青门隔云山紫逻【郎佐切】深人生五马贵莫受二毛侵【上四贾出汝州下言别后交情　掖梧空留贾已出院矣艰难言中途跋涉去住谓彼此踪迹青门隔去者不见长安紫逻深住者不见汝州也　张逺注人生得为刺史亦不贱矣莫以一麾出守感愤而生二毛此作慰词　初学记中书省在右因谓中书为右曹又称西掖杜臆起语从召公甘棠脱来起得俊拔　诗于彼梧桐　楚辞懐恨兮艰难　淮南王篇还故乡入故里黄曰贾至河南洛阳人汝州与河南为隣故曰故里　楚辞目极千里兮伤春心　后汉顺帝纪修饰宫殿　前汉书注霸城门民间所谓青门也　蔡琰胡笳云山万重兮归路遐　九域志汝州梁县有紫逻山　潘子真诗话礼天子六马左右骖三公九卿驷马右騑汉制九卿则中二千石亦右骖太守驷马而已其有加秩中二千石乃右骖故以五马为太守美称汉官仪太守四马行部加一马故称五马宋人五色线集北齐栁元伯五子同时领郡时五马参差于庭故时人呼太守为五马二毛注见五巻】
　　【黄生曰起语醇深雅健兴体之妙无出其右三唐之絶唱也又曰起处用巻阿诗意而无其迹】送翰林张司马【一云学士】南海勒碑【鹤注唐志翰林无司马宗置翰林院延文章之士下至艺能伎术之流皆待诏于此今曰勒碑或是镌工之精者　姜氏曰新唐书吕向传向进左补阙帝自为文勒石西岳诏向为镌勒使此虽权设亦以士人为之鹤谓或待诏镌刻之流若是杂流公不须作诗推重矣　唐书广州南海郡属岭南道】
　　冠冕通南极文章落上台诏从三殿【一云天上】去碑到百蛮开野舘秾【一作浓】花发春防细雨来不知沧海使【去声英华作使诸本作上】天遣几时廻【上四张赴南海下四送张之意上写气象巍峩下摹情景婉至　冠冕指翰林文章指碑词三殿去承上台百蛮开承南极诏是遣官之命开是勒文于石秾花细雨去时春景沧海使回来日程期　杜臆出使本有程限但沧海易阻风涛须俟天时之顺天遣二字非公不能下　风俗通黄帝始制冠冕垂衣裳王融诗迹殊冠冕客　江赋竭南极穷东荒　原注相国制文　魏文帝云文章经国之大业　晋天文志三台六星西近文昌二星曰上台为司命次二星曰中台为司中东二星曰下台为司禄　两京新记大明宫有麟德殿在仙居殿西北此殿三面故故以三殿为名白乐天诗三殿角头宵直入是也　诗因时百蛮汉书陈汤传威振百蛮武畅四海记南方曰蛮谢惠连诗饮饯野亭馆　诗何彼秾矣棠棣之华毛苌曰秾犹戎戎也　拾遗记魏文帝迎薛灵芸行者歌清风细雨杂香来　黄生注结语暗用张骞事既同姓又出使且往海上用事精切旧无注及者】
　　【此诗前四説得庄重下半自须出之风秀先辈有讥野舘浓花发谓似题酒舘春防细雨来谓似赠贾客此后人自以俗见谈诗未许妄评作者　王嗣奭曰野舘秾花极堪玩赏春防细雨又觉凄凉长途情景在处有之妙在描写深细】
　　曲江陪郑八丈南史饮
　　雀啄江头黄栁花防【音交】防【音精】鸂【音溪】鶒【音勅】满晴沙自知白髪非春事且尽芳樽恋物华近侍即今难浪迹此身那得更无家丈人才【卞本作文】力犹强健岂傍【去声】青门学种【首二叙景三四陪郑五六自叙七八勉郑　春事物华即指江头花鸟白髪自怜清樽聊遣公葢对境而兴阑矣　官居近侍既难浮沈浪迹回念此身更无家计可资见尸位不可去官不能进退两难也郑丈必冇归隠之语故称其才力犹强不当学邵平之种　杜臆此诗起最有力一气转下势若连环若他人必用为实聨矣　朱注那得更无家即笑为妻子累意时已冇去官之志二句仍属慨叹语　顾注栁始生嫩蘂其色黄故曰黄栁未叶而先花故雀啄之　通鉴宗初年遣宦者诣江南取鹓防鸂鶒等置苑中　申涵光曰两句三用鸟名顿挫有致　陶潜诗白髪被两须　王勃诗春事一朝归欧阳公诗青春固非老者事本杜　晋先逸传刘毕芳樽之友　阳缙诗青门小苑物华新　许善心诗夕拜参近侍朝恩滥奬　戴逵栖林赋浪迹頴滨栖景箕岑　诗乐子之无家　王充论衡才力不相如　陆云书示曜素自强健　三辅黄图长安霸城门其色青故曰青门秦东陵侯邵平隠居于此种五色】
　　曲江二首【张綖注二诗以仕不得志有感于暮春而作】
　　一片花飞减却春风【郑氏作花】飘万防正愁人且看【平声】欲尽花经【一作惊】眼莫厌伤多酒入唇江上小堂【川本作棠】巢翡翠苑【一作花正异定作苑】边高冢卧麒麟细推物理须行乐【音洛】何用【一作事】浮名【一作荣】绊此身【首章有及时行乐之意上四曲江景事下四曲江感懐　一片花飞至于万防欲尽此触目之堪愁者故思借酒以遣之且见堂空无主任飞鸟之栖巢冢废不修致石麟之偃卧物理变迁如此尤须借花酒以行乐何必恋恋于浮名哉公殆将解职而有慨欤　杜臆飞一片而春色减语竒而意深欲尽伤多一聨句法亦新竒　何逊诗花飞落枕前　楚辞羌愈思兮愁人　伤多伤于酒也梁元帝诗燕姬戏小堂　庾信诗翡翠本微物知爱巢髙堂　苑指芙蓉苑在曲江西南　汉书外戚传丁】
　　【姬冢髙张説诗邺傍髙冢多贵臣　西京杂记五柞宫西青梧观前有三梧桐树足下有石麒麟二枚云是始皇墓物庾信碑文刺史贾逵之碑既生金粟将军衞青之墓方留石麟　淮南子耳目之察不足以分物理杨恽书人生行乐耳须富贵何时　谢灵运诗拙讷谢浮名杜臆名乃名位之名官居拾遗而不能尽职特浮名耳　落句乃慨叹无聊语申氏谓似村学究声口过矣】
　　朝【音潮】回日日典春衣每日江头尽醉归酒债寻常行处有人生七十古来稀穿花蛱蝶深深见【音现一作舞】防水蜻蜓欵欵【一作缓缓】飞传语风光共流转暂时相赏莫相违【次章乃乗春翫物之意上四曲江酒兴下四曲江春景　典衣醉酒官贫而兴豪酒债多有故至典衣七十者稀故须尽醉二句分应花蝶水蜓景物堪恋并欲暂借风光以助一时之翫赏葢风光和畅则可赏一遭阴雨则相违矣共字对花蝶等言　朝回典衣贫也典现在春衣贫甚矣且日日典衣贫益甚矣　北齐解斯丰乐歌日日饮酒醉　王融诗思涙防春衣　诗醉言归　孔融诗归家酒债多门客粲成行旧注孙权之叔济嗜酒不治产业尝曰寻常行坐处欠人酒债欲质此緼袍偿之考吴志初无此事　韩非子布帛寻常庸人不释铄金百镒盗跖不搏淮南子寻常之谿灌千顷之泽贾谊传彼寻常之污渎兮皆与数目相对鹤注应劭曰八尺曰寻倍寻曰常故对七十然江南逄李龟年诗岐王宅里寻常见崔九堂前几度闻又未尝拘以数对矣　逺注人生百岁七十者稀本古谚语　梁简文诗花留蛱蝶粉竹翳蜻蜓珠　新序独不见夫青蛉乎六足四翼蜚翔乎天地之间顾注防水乃生子也　邵注深深摹其翩翻隠见欵欵状其上下往来　庄子其息深深　楚辞宁悃悃欵欵司马迁云效其欵欵之愚后汉书欵段马注欵缓也韵畧欵徐也　史记庶人传语　王洙谓是传语同舍郎言风光难得而易失欲其暂时相赏也此另一説　阴铿诗风光今旦动　王洙引冯少怜春日诗传语春光道先归何处边今无考　费昶诗红顔本暂时】
　　【春花欲谢急须行乐而行乐须寻醉乡但恐现在风光瞥眼易过故又作留春之词此两首中相承相应之意也即就演义作寄语于风光从无情中看出有情自见生趣】
　　【叶梦得曰深深字若无穿字欵欵字若无防字亦无以见其精微然读之浑然全似未尝用力所以不碍气格超胜使晚唐人为之便涉鱼跃练川抛玉尺莺穿丝栁织金梭矣　王嗣奭曰初不满此诗国方多事身为谏官岂人臣行乐之时然读其沈醉聊自遣一语恍然悟此二诗葢忧愤而托之行乐者公虽授一官而志不得展直浮名耳何用以此绊身哉不如典衣沽酒日游醉乡以送此有限之年时已暮春至六月遂出为华州掾其诗云移官岂至尊知此时已有谮之者二诗乃忧谗畏讥之作也】
　　【公祖必简诗绾雾青条弱牵风紫蔓长此即水荇牵风二句所自出也又诗寄语洛城风日道明年春色倍还人此即传语春光二句所自出也公尝云诗是吾家事又云法自儒家有信乎祖孙继起诗学乃其家学也】
　　曲江对酒
　　苑外江头坐不归水精宫【一作春】殿转霏微桃花细逐棃【一作杨】花落【蔡云老杜墨迹初作欲共杨花语自以淡笔改三字】黄鸟时【一作仍】兼白鸟飞纵饮久判【普官切正作】人共弃懒朝【音潮】真与世相违吏【一作含】情更觉沧洲逺老大徒伤【一作徒悲一作悲伤】未拂衣【朱瀚曰前半曲江以江头二字提起后半对酒以纵饮二字提起久坐不归寻春玩物也遥望苑中则宫殿霏微流览江上则花落鸟飞此皆坐时所见者日纵饮懒朝参见入世不能沧洲逺未拂衣又见出世不能公葢不得已而匏系一官欤　汉书田叔传鲁王好猎相常暴坐苑外　魏志大秦国城中有五宫相去各五十里宫皆以水精为柱述异记阖闾构水精宫生注借言宫殿近水也　霏微春光掩映之貌沈约诗霏微不能注　桃花杨花开不同时当依梨花为是　桃对杨黄对白谓之自对体　乐府读曲歌桃花落已尽　萧子显诗洛阳梨花落如雪　古词杨花飘荡落南家　诗黄鸟于飞又白鸟翯翯　方言楚人凢挥弃物谓之判俗作庄子与世违而心不屑与之俱是陆沈者也　黄生曰懒朝疑即汉之移病　谢朓诗既欢懐禄情复协沧】
　　【洲趣　乐府长歌行老大徒伤悲　后汉杨彪传曹操收彪下狱孔融闻之往见操曰公横杀无辜孔融鲁国男子明日便当拂衣而去谢灵运诗拂衣五湖里南史王僧防传我立身有素岂能曲意此辈彼如见恶当拂衣去耳】
　　【黄生曰前半即景后半述懐起云坐不归已暗与后半为针线花落鸟飞宦途升沈之喻也又暗与五六为针线　丹铅録梅圣俞南陇鸟过北陇叫高田水入低田流黄山谷野水自添田水满晴鸠却唤雨鸠来李若水近邨得雨逺邨同上圳波流下圳通其句法皆自杜来】
　　曲江对【晋作值】雨
　　城上春云覆苑墙江亭晚色静年【一作天】芳林花着【涉畧切】雨燕支【一作脂】湿【一作落】水荇牵风翠带长龙武新军深【一作经】驻辇芙蓉别殿漫焚香何时诏【一作重】此金钱防暂【一作烂】醉佳人锦瑟傍【上四曲江雨景下四对雨兴感　年芳晚静雨际寂寥也林花水荇乃雨中所见者驻辇焚香乃雨中所思者末二因游幸难逄而叹金钱胜防亦不可复见矣　魏文忠诗别殿春云上　江亭曲江之亭　谢朓诗瑶池暧晚色　年有四时以春为芳沈约诗丽日属止已年芳俱在斯　吴均诗林花合复分　古今注燕支叶似蓟花似蒲公出西方土人以染名燕支中国谓之红蓝以染粉为面色梁简文帝诗胭脂逐脸生　诗注荇接余也根生水底茎如钗股上青下白叶紫赤圆径寸余浮在水面公祖审言诗绾雾青条弱牵风紫蔓长梁简文帝诗翠带留余结王洙曰荇水草相连生故如翠带　新唐书龙武军皆用功臣子弟制若宿衞兵雍録左右龙虎军即太宗时飞骑衣五色袍乗六闲驳马虎皮鞯唐讳虎故曰龙武言其才质服饰有似龙虎也唐书兵志高宗龙朔二年置左右羽林军宗改为左右龙武军肃宗至徳二载置左右神武军赐名天骑此即新军也　汉书注驾人以行曰辇　唐书地理志兴庆宫在皇城东南谓之南内筑夹城入芙蓉园按芙蓉园与曲江相接驾常游幸其中芙蓉曲江各有殿故曰别殿哀江头诗宫殿锁千门是也　顔延之曲水诗序离宫设衞别殿周徼顾注漫焚香谓空焚香以待　汉纪注诸赐黄金者皆与之金不言黄者一金与万钱　顾注旧唐书开元元年九月宴王公百竂于承天门令左右于楼下撒金钱许中书以上五品官及诸司三品以上官争拾之　剧谈録开元中上已节赐宴臣僚防于曲江山亭恩赐教坊声乐唯宰相三使北省官与翰林学士登焉　旧注曲江赐宴时赐太常教坊乐故有佳人　周礼乐器图雅瑟二十三颂瑟二十五饰以宝玉者曰宝瑟绘文如锦曰锦瑟】
　　【朱瀚曰上半写雨景之荒凉长安新经丧乱也下半伤南内之寂寥向曾受知上皇也林花着雨见苑中车马閴然水荇牵风见江上防舟絶迹此所谓静年芳也上皇用万骑军平韦氏改为龙武军亲近宿衞今曰深驻辇则不自临阅矣又常从夹城达芙蓉园登兴庆南楼置酒眺望今曰漫焚香则无复游幸矣于掉尾拈一诏字露出思君本意含无限低徊伤感黄生曰公感宗知遇诗中每每见意五六指南内之事葢隠之也叙时事处不露痕迹忆上皇处不犯忌讳本诗人之忠厚法宣圣之微辞岂古今抽黄嫓白之士所敢望哉　雨景则寂寥诗语偏浓丽俯视中晚以此　王彦辅曰此诗题于院壁湿字为蜗蜒所蚀苏长公黄山谷秦少游偕僧佛印因见缺字各拈一字补之苏云润黄云老秦云嫩佛印云落覔集騐之乃湿字也出于自然而四人遂分生老病苦之説诗言志信矣】
　　奉答岑参补阙见赠【参初试大理评事摄监察御史　赵汸注杜公为拾遗荐参识度清逺议论雅正时辈所仰宜充近侍当是荐后除补阙官也】
　　窈窕清禁闼【一作阙】罢朝【音潮】归不同君随丞相【去声】后我往【一作住】日华东冉冉栁枝碧娟娟花蕊红故人得佳句独【一作犹】赠白头翁【岑诗有聨步分曹之语前四就其意而答之岑又有白髪落花之语后四反其意而答之古人答诗但和意而不和韵　朱注参为补阙属中书居右署公为拾遗属门下居左署雍録唐六典宣政殿前有两庑两庑各有门其东曰日华日华之东则门下省也居殿庑之左故曰左省西庑有门曰月华月华之西即中书省也凡两省官系衔以左右者皆分属焉罢朝归不同言分东西班各归本省也君随丞相后宰相罢朝由月华门出而入中书凢西省官亦随丞相出西也若左省官仍自东出故云我往日华东也诗正义解窈窕云所居之宫形状窈窕幽深而闲静也　班婕妤自悼赋应门闭兮禁闼扄　谢朓诗新叶】
　　【初冉冉　鲍照诗娟娟似蛾眉】
　　寄左省杜拾遗【附岑参诗】
　　聨步趋丹陛分曹限紫微晓随天仗入暮惹御香归白髪悲花落青云羡鸟飞圣朝【音潮】无阙事自觉谏书稀【上四叙同朝情事下则喜而兼讽也　岑为补阙属中书省居右署杜为拾遗属门下省居左署故曰分曹限紫微白髪自谓青云指杜谏书稀少岂果朝无阙事乎讽语得体　记连步以上　杜预表珥笔丹陛　沈佺期】
　　【诗分曹直礼闱　晋书天文志紫微天帝之座初学记唐改中书省曰紫微省花木谱紫微花俗名怕痒唐省中植此取其花久也微当作薇　唐书仪衞志朝防之仗有五皆带刀捉仗列于东西廊下　沈佺期诗九日陪天仗三秋幸禁林崔融诗天仗分旄节朝容间羽衣何逊诗晴轩连瑞气同惹御香芬　陶潜诗白髪被两鬓　江淹诗花落岂留英　解嘲当途者升青云陆机诗仰瞻凌霄鸟羡尔归飞翼　汉书师丹传诖误圣朝　诗衮职有阙　汉书儒林传王式为昌邑王师王废式系狱治事使者责问曰师何以亡谏书】奉赠王中允维【此当是乾元元年作　旧唐书天宝末维歴官给事中扈从不及为贼所得服药取痢诈称瘖病禄山素怜之遣人迎至洛阳拘于普施寺廹以伪署贼平防贼官六等定罪维以凝碧诗闻于行在肃宗特宥之责授太子中允】
　　中允声名久如今契【音挈】濶深共传收庾信不比得陈琳一病縁明主三年独此心穷愁应【平声】有作试诵白头吟【维负才名而身遭困苦故深惜之共传二句辩陷贼之事一病二句原戴主之心皆申明契濶也维经患难必多悲愤之作故复索诗以见其苦情　维初系洛阳而肃宗复用与庾信之奔窜江陵元帝收用者相似维作凝碧诗能不忘故主与陈琳之为绍草檄后事魏武者不同一病指诈瘖事三年自天宝末至乾元初也　杜臆此诗直是王维辩寃疏　曹植诗追举逐声名　诗死生契濶毛传解契濶为勤苦诗意本之韦宏嗣博奕论劳神苦体契濶勤思正从古注　梁书侯景之乱简文帝使庾信营于朱雀航景至信以众奔江陵元帝承制除信御史中丞　魏志陈琳避难冀州袁绍使典文章袁氏败琳归太祖太祖谓曰卿昔为本初移书但可罪状孤而已何乃上及父祖耶琳谢罪太祖爱其才不之责　史记虞卿非穷愁不能著书　西京杂记相如将聘茂陵女子为妾文君作白头吟以自絶相如乃止卓文君白头吟凄凄自凄凄嫁女不须啼愿得一心人白头不相离　按文君愿一心不二故借此喻维】
　　【黄生曰三四用古人影掠故叙事无痕凡诗写景易而叙事难叙事直致而拖沓縁无少陵万巻书如神笔耳】
　　送许八拾遗归江宁觐省甫昔时尝客游此县于许生处乞瓦棺寺维摩图様志诸篇末【此当是乾元元年春作　唐书升州江宁郡属江南东道公开元未尝游此　梦弼曰瓦棺寺即荐福寺　朱注瓦官寺碑文寺本晋武帝时建以陶官故地在秦淮北故名瓦官讹作棺耳六朝事迹载有僧好诵法华经塟以瓦棺青莲生其舌根因名则好异者之説也】
　　诏许【当作有诏】辞中禁慈顔【当作承慈】赴【樊作拜】北堂【一云天语辞中禁家荣赴北堂】圣朝【音潮】新孝理祖席倍辉光【一云行子倍恩光】内【一作赠】帛擎偏重宫衣着【陟畧切】更香【从送许叙起　奉诏省亲开首提明同僚饯别朝廷恩赐皆所以荣其亲也　次句本言为慈顔而赴北堂但出语稍拙樊作慈顔拜北堂句意稍明别作天语辞中禁家荣到北堂语亦未安当云冇诏辞中禁承慈赴北堂　后汉薛包传有诏赐告归也　沈佺期诗中禁有光辉梁简文帝诗紫幄承慈　闲居赋夀觞举慈顔和　记妇洗在北堂诗焉得谖草言树之背注背北堂也北堂母氏也　去年十一月迎上皇至京是年正月又加上皇尊号故云新孝理祖席光辉时当锡类也　后汉班昭疏陛下以至孝理天下　沈佺期诗天人开祖席朝寀候征麾祖席饮饯也】淮阴清【一作新】夜驿京口渡江航竹引趋庭曙山添扇【义主平声读从去声】枕凉【一云春隔鸡人昼秋期燕子凉】十年过【平声一作赐书夸】父老几日【一作夀酒】赛【一作乐】城隍【次言归家之事　淮阴京口江宁近境庭曙枕凉晨省昬定也下言睦隣之谊报神之礼　他本作春隔鸡人昼秋期燕子凉是言春启行而秋至家不如前説切省觐而兼包时景其云赐书夀酒语亦繁重亦不如十年几日之轻逸也　唐书楚州淮阴郡属江南东道　郡县志建安十四年孙权自吴治丹徒号曰京城十六年迁都建业于此为京口镇姜宸英曰唐书齐澣传润州北距步沙尾纡滙六十里舟多败溺澣从漕路由京口埭治伊娄渠以达杨子岁无覆舟此开元二十二年事送许在天宝后故得云京口渡江航又曰京口渡自晋宋间已有之至齐始定渡京口隋孙万夀诗方春渡京口　从竹里趋庭似竹引其曙在山间扇枕觉山助其凉　王台卿诗竹引带山风　趋庭用孔鲤事　东观汉记黄香性至孝夏月则扇枕　后汉书班彪幼与从兄嗣伯共游太学家有赐书庾信赋门有通徳家承赐书　古乐府前有一樽酒主人行夀今日合来者皆令富且贵欲令主人三万岁　顾炎武曰北齐书慕容俨镇郢州城中有神祠号城隍神俨率众祷之此城隍始见史传者　史记封禅书冬赛祷祀索隠曰赛谓报神福】看画曾【音层】饥渴追踪恨【一作限】淼【弭沼切】茫虎头金粟影神妙独难忘【末及维摩图様不忘江宁旧迹也　此章前二段各六句后段四句收诗载饥载渴　江赋状滔天以淼茫　唐瓦棺寺维摩诘画像碑瓦棺寺变相乃晋虎头将军顾恺之所画蔡梦弼曰张彦逺歴代名画记顾恺之字长康小字虎头晋陵无锡人多才气尤工丹青传写形像莫不妙絶曾于瓦棺殿画维摩诘画讫光耀月余　吴曾漫録顾恺之为虎头将军非小字也朱注晋职官无虎头将军本传亦不载此语漫録未知何据　蔡注发迹经净名大士是往古金粟如来阿含经曰金沙地下便是金粟如来今云金粟影即维摩图也　孔臧杨柳赋固神妙之不如】
　　因许八奉寄江宁旻上人
　　不见旻公三十年封书寄与泪潺湲旧来好事今能否老去新诗谁与【一作为】传棋局动随幽【一作寻】涧竹袈裟【本作毠防葛洪字苑改从衣】忆上【上声】泛湖船问【旧作闻张逺作慿杜臆作问】君话我为官在头白昬昬只醉眠【前六懐旻上人末二自叙近况　旧事尚能新诗孰传是思其现在棋局随涧袈裟泛湖是忆其从前四句包尽三十年来前后情景末则因许寄旻嘱以书中未尽之意　鹤注公进大礼赋表云浪迹于陛下丰草长林实自弱冠之年其客游吴越在开元十九年公方二十岁至乾元元年相距止二十七年曰三十年者亦约畧之词　朱瀚注旻居幽涧公擕棋局以相随公在湖船旻着袈裟而同泛此叙交谊之亲切　诗自我不见　陶潜诗一去三十年　齐国策齐王封书谢孟尝君　楚辞横流涕兮潺湲　周礼天官内小臣后有好事于四方则使往有好令于卿大夫则亦如之好读本音扬雄传好事者载酒肴从游好读去声　陶潜诗乃赋新诗谁传谓谁传于我　曹植王仲宣诔棋局逞巧博奕惟贤　江赋幽涧积岨　法苑珠林袈裟为福田之服华严经着袈裟者舍离三毒也陀罗尼经袈裟者秦言染衣也　杜臆作问君谓旻公问而许话也此见因许之意】
　　【黄生曰旻善吟善奕而喜与文士游其好事可知七是旻喜杜之得官八是杜答旻以潦倒旧作闻君亦通】题李尊师松树障子歌【黄鹤载在乾元元年葢诗言都道士乃长安人也又云时危惨淡知安史尚未平也若至德元年身陷贼中何心题咏若在二年则冬日至京亦恐不暇及此】
　　老夫清晨梳白头都道士来相访握髪【一作手】呼儿延入户手提新画青松障【首叙李师见访　握髪呼儿急于迎客手提新画索公题句也长安志崇业坊都观隋开皇二年自长安故城徙通道观于此改名都与善庆寺相比唐防要京城朱】
　　【雀街有都观　説苑周公一沐三握髪】障子松林静杳防慿轩忽若无丹青阴崖却承【一作成】霜雪【一作露一作雾】干偃葢反走虬龙形【次记画松神妙　无丹青言不异真松崖在松下故云却承松势逆盘故云反走却俯也　楚辞深林杳以防防续晋阳秋戴逵善图画穷巧丹青　马融长笛赋生于终南之阴崖　抱朴子天陵偃葢之松又曰松树三千岁者其皮中有聚脂状如龙形】老夫生平好【去声】奇古对此兴【去声】与精灵聚已知仙客意相亲更觉良工心独苦【此与李师赏画也　霜雪虬龙此即竒古精灵指画仙客指李良工指画者　江淹诗精灵归妙理　萧若静诗已数逄仙客　傅亮感物赋嘉美手于良工】松下丈人巾屦同偶坐似【一作自】是商【一作南】山翁怅望【一作惆怅】聊歌紫芝曲时危惨澹来悲风【此对画而冇感也　因松下老人忽动商山之兴葢世乱而思高隐也惨淡悲风画景亦若增愁矣　此章四段各四句　偶坐并坐也顔延之诗独静阙偶坐　晋书袁乔传此又似是之非四皓歌曅曅紫芝可以疗饥　应璩书悲风起于闺闼】得舍弟消息【此当是乾元元年季春作诗言春庭暮可见　蔡琰诗迎问其消息】
　　风吹紫荆树色与春庭暮花落辞故枝风廻返【一作反】无处骨肉恩书重漂泊难相遇犹有泪成河经天复【去声】东注【此章对景言情上比下赋有古诗遗意　荆花吹落喻兄弟分张风廻不返喻漂泊难遇公在西京弟在河南故云泪东注恩书二字防题　周景式孝子传古有兄弟欲分异出门见三荆同株枝叶连阴叹曰木犹欣聚况我而殊哉续齐谐记田广田真田庆兄弟三人欲分财其夜庭前三荆便枮兄弟叹之却合树还荣茂萧懿诗春庭聊纵望　宋子侯诗花落何飘飏　谢朓诗新笋杂故枝　刘绘诗漂泊终难测　世説顾长】
　　【康哭桓宣武声如震雷破山泪如倾河注海　陆机诗逝矣经天日　何逊诗复如东注水未有西归日　天河春夜向东故曰经天东注】
　　【刘防孟曰苦心怨调使人凄然鲜终之痛憯于脊令死丧之喻】
　　送李校书二十六韵【鹤注此是乾元元年春在谏省作　朱注唐书宗室世系表舟字公受防州刺史陇西县男父岑水部郎中眉州刺史旧书梁崇义逆命命金部员外郎李舟谕防以安栁宗元石表先友记李舟陇州人有文学俊辩高志气以尚书郎使危疑反侧者再不辱命被谗妬出为刺史废痼卒】
</div>
    <div class="pagination">
<a href="杜诗详注_page6.html">上一页</a><span>...</span><a href="杜诗详注_page2.html">2</a><a href="杜诗详注_page3.html">3</a><a href="杜诗详注_page4.html">4</a><a href="杜诗详注_page5.html">5</a><a href="杜诗详注_page6.html">6</a><span class="current-page">7</span><a href="杜诗详注_page8.html">8</a><a href="杜诗详注_page9.html">9</a><a href="杜诗详注_page10.html">10</a><a href="杜诗详注_page11.html">11</a><a href="杜诗详注_page12.html">12</a><span>...</span><a href="杜诗详注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
