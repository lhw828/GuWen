<!DOCTYPE html>
<html>
<head>
    <meta charset="UTF-8">
    <title>藏书纪事诗 - 第 69 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>藏书纪事诗 - 第 69 页/共 70 页</h1>
    <div class="content">
王渔洋《跋童子鸣集》：“余观南宋陈思撰《宝刻丛编》，叹书贾中乃有嗜古雅尚如斯人者。龙游童子鸣，亦以贾书有诗名。其集吴郡黄河水所定，凡六卷。”

 

四○八、老韦【叶昌炽】

翁年七十瘦如柴，日走公卿一刺怀。

袖有奇书休问讯，老韦高价本难谐。

李文藻《琉璃厂书肆记》：“瑞锦堂即老韦之旧肆，本名鉴古堂，八年前韦氏书甚多。”又云：“延庆堂刘氏在路北，其肆贾即老韦，前开鉴古堂，近来不能购书于江南矣。韦颇晓事，而好持高价。查编修莹、李检讨铎日游其中。数年前，予房师纪晓岚先生买其书，亦费数千金。书肆中之晓事者，惟五柳之陶、文粹之谢及韦也。韦，湖州人，陶、谢皆苏州人。”又云：“周书昌尝见吴才老《韵补》，为他人买去，怏怏不快。老韦云：‘邵子湘《韵略》已尽采之。’书昌取视之，果然。又尝劝书昌读魏鹤山《古今考》，以为宋人深于经学，无过鹤山，惜其罕行于世，书昌亦心折其言。韦年七十馀矣，面瘦如柴，竟日奔走朝绅之门。朝绅好书者，韦一见谂其好何等书，或经济、或辞章、或掌故，能各投所好，得重值，而少减辄不售，人亦多恨之。”

 

四○九、陶正祥庭学　子珠琳蕴辉【叶昌炽】

儥画者王儥陶顾，市印者吴市砚詹。

同与陶翁居近市，不言龙断学鸡廉。

孙星衍《清故封修职郎两浙盐课大使陶君墓志铭》：“君名正祥，字庭学，号瑞安，少贫，以卖书为业，闻见日广，能知何书为宋元佳本，有谁氏刊本，板贮何所，谁氏本善且备，谁氏本删除本文若注，或舛误不可从。都中巨公宿学，欲购异书者，皆诣君，车辙满户外。会开《四库全书》馆，安徽提学朱君筠言于当道，属以搜访秘书，能称事。子珠琳，由内廷三馆供事叙用，得两浙清声盐课大使，貤赠君如其官。君在官署逾年，教子引退曰：‘汝多疾而素餐，不如归卖书也!’君既家吴门，侨寓都下，贤士大夫往来辐辏，广求故家书籍秘本历数十年。尝慕陈思之为《宝刻丛编》也，语余云：‘恨不为一书，记所过目宋、元、明刊刻经传、诸子各本卷帙，文字异同优劣，补书目家未备，惜今晚矣!’与人贸易书，不沾沾计利，所得书若值百金者，自以十金得之，止售十余金，自得之若干金者，售亦取余。其存之久者，则多取余，曰：‘吾求赢余以糊口耳!人之欲利，谁不如我!我专利而物滞不行，犹为失利也。’当是时，都门售书画有王某，售旧瓷什器有顾某，意见悉如君，皆盛行于时。老子言欲取必与，左丘明言以欲从人，其道然也。君以嘉庆二年八月二月卒于都门，春秋六十有六。子珠琳，以予侨居金陵，寄《至元金陵志》为润笔，作君墓碣。予念世之称事者少，虽书贾，无复如君之知书也。为文，且铭曰：不知书，何足数。斗筲人，媿书贾。教子归来似其祖。不求甚解能嗜古。我铭其墓不为諛，兼金可却书可取。”

钱仪吉《跋董用晦楹帖》：“董君，元镜名，用晦字，农阳老人其自号，汉军人。乾隆末，为户部员外郎，年几七十矣。貌黑瘠，目近视，而笃嗜书，终岁寻诵，累置数百册几榻间，卷悉暗敝。同时方茶山、孙渊如两先生与用晦游。有市书者陶、市印吴、市砚詹，虽贾，皆长者，皆七八十岁，渊翁为之作《三老传》者也。用晦往往在此三人舍中，谈笑阅视，日暮忘返。”

李文藻《琉璃厂书肆记》：“五柳居陶氏在路北，近来始开，而旧书甚多。与文粹堂皆每年购书于苏州，载船而来。五柳五璜川吴氏藏书，即吴企晋舍人家物也。”昌炽案：珠琳字蕴辉，黄荛翁称其熟读《读书敏求记》。为荛翁购宋本《王右丞集》，即所谓“山中一半雨本”，元刻《许丁卯集》，即所谓“较宋板多诗几大半本。”荛翁得书，多与商榷。

 

四一○、钱听默【叶昌炽】

不须刮目用金鎞，根脚题签望不迷。

此调书林今绝响，空烦重访白公堤。

严元照《书春秋经传集解宋刻残本后》：“宋刻《左传》四卷，萃古斋主人钱景开所贻。景开名时霁，湖之书估也，寓于苏州。能诗，善鉴别宋元板刻并法帖书画。以此书贻我，畀以钱不受，亦称有雅尚者。”

《士礼居藏书题跋记》：“白堤钱听默开萃古斋，素称识古，所见书多异本。”又《续录》：“白堤钱听默，书友中巨擘也。其遗闻逸事，有关于书籍者所得最多。尝谓余曰：‘绛云未火之先，有白发老人，自称放翁，示梦于汲古毛氏，谓：“我有集在绛云楼，曷假之？”既寤，异其梦，遂向假归，越日火发，《放翁集》得免于厄。’”又：“向闻钱听默言，书籍有明刻而可与宋元板埒者，惟明初黑口板为然，故藏书家多珍之。”

顾千里《题清河书画舫》：“常熟钱遵王、毛子晋父子、席玉照、陆敕先、冯定远、曹彬侯各家书散出，予见之最早最多。乾隆年间，滋兰堂主人朱文游三丈、白堤老书贾钱听默，能视装订签题根脚上字，便晓属某家某人之物。”又《笠泽丛书跋》：“二十年前，老书估钱听默尝告余曰：‘闻吴宫词“大姑苏兮小长洲”，善本“大”作“火”，“小”作“沼”。’”

《天禄琳琅》：“《盘洲集》，毛钞本有‘白堤钱听默经眼’一印。”

 

四一一、侯驼子　陈驼子【叶昌炽】

痀偻登场语媕娿，好钱笑骂尽由他。

阕文借乘吾犹见，江北并南两疥驼。

《异说披昌》：“鸡林之纸，充溢于市，估人长袖善舞者，皆以贩舶书为业，问以古籍，瞠然不知所对。余幼时识侯念椿，短二偻，貌寝行贱，日登垄断以售黎丘之技，然颇晓事。多识簿录，旧钞、旧刻，何年何人收藏，何省何地装订，写椠先后，题跋真伪，一见纸墨，辄能言之不爽。老友刘泖生丈蒿隐前辈，皆与往还，搜遗猎忘，四方收藏家至吴门访古者，亦无不造世经堂焉。扬州陈姓估，亦弓背，佚其名，与侯年相若。识古差不逮侯，但里下河地未经赭冠焚荡，故爱出所藏求售者较多，其见闻亦稍广。自癸酉至丙子，余三度至白门省试，辄节舟车之费，以游其肆。其人喜奔走豪贵之门，视寒士如土苴，虽有秘册，不能见也。当时好事者称书估，至谓大江南北有两驼子。宣统纪元，重编是集，闵古学之就湮，怅解人之难索。援《圬者王承福》、《种树郭橐驼》之例，二人合撰一传，以继钱听默之后。昔见今亡，未可以人废也。缘裻述。”

 

四一二、傅穉汉孺　周慈【叶昌炽】

难得临池笔一枝，东津可比宋漕司。

从来精椠先精写，此体无如信本宜。

《癸辛杂识》：“施宿字武子，湖州長興人。父元之，乾道間為左司諫。宿晚為淮東倉曹，時有故舊在言路，因書遺以番蒲陶。有憾其不己致者，劾之，無以蔽罪。宿嘗以其父所注坡詩，刻之倉司，有所識。傅穉字漢孺，湖州人。窮乏相投，善歐書，遂俾書之鋟板，以賙其歸。因摭此事，坐以贓私。”

日本岛田翰《古文旧书考》：“《论衡》二十五卷，东津草堂本，嘉靖中袁褧所刻，卷末题曰‘周慈写’。案嘉靖袁褧刻十一行《六家文选》，世所称以为精绝，亦有‘周慈写’三字，宜乎是书笔画遒劲，可以接武于《文选》。”又《尚书正义》一则云：“明有记书手镌工于缝心者，如正德六年刻十行本《孝经正义》云‘书手陈景渊誊，刊字江操’是也。”又《元明清韩刊本考》：“宋本之所以精者，以书必倩名人，刻必用巧手也。”又：“赵孟頫书结构精严，丰神萧洒，而书胥学之不达，侧笔取妍，徒求似其面目。元本之陋，又多出于吴兴之书盛行，书胥辈学不至也。”昌炽案：古人刻书，必先妙选书手，精写上板，故其书首尾如一，毫发不苟。《宋史》：“赵安仁补梓州榷盐院判官，以善楷书，奏留国子监刻《五经正义》。”孟蜀毋氏家刻，皆其门生孙逢吉辈所写，不出于俗工也。大抵宋初精本，欧、禇、颜、柳，无不具体，而惟信本为最宜。尝见北宋刻《广韵》及相台本五经，刚健流丽，各擅其妙，视《开成十三经》，但石本，木本之不同耳。其书之精妙，无以异也。国初尚有此风，林鹿原为渔洋书《精华录》，又写竹垞《曝书亭集》，汪遁翁《尧峰文钞》。

校勘记：《曝书亭集》非林鹿原所书。据郭麟《爨余集论书绝句》第三首注：“《曝书亭》、《精华录》两集，张、林所书也。”叶昌炽误记也。

 

四一三、许翰屏【叶昌炽】

夹板何如胡蝶装，黄衪更画道家妆。

若将画法评书法，平视云间改七芗。

《前尘梦影录》：“嘉庆中，胡果泉方伯刻《文选》，校书者为彭甘亭、顾千里，影宋写样者为许翰屏，极一时之选。翰屏以书法擅名当时，刻书之家，均延其写样。如士礼居黄氏、享帚楼秦氏、平津馆孙氏、艺芸书舍汪氏，以及张古余、吴山尊诸君，所刻影宋本，皆为翰屏手书。一技足以名世，洵然。”又云：“享帚楼刻吕衡州、李翱等集,顾涧翁更觅得足本沈亚之等集七家,皆用昌皮纸,浼翰屏精写，不加装钉,但用夹板平铺,以便付梓。余访涧翁文孙河之孝廉,曾一见之。”又云：“《鱼玄机集》，宋椠之最精者，黄荛翁得之，装潢为胡蝶氏。后为一达官某傅许翰屏影模上板，改七芗补绘玄机小像于卷首。”昌炽案：胡刻仿淳熙本《文选》，但有“江宁刘文奎文模镌字”，而不题翰屏名。吴山尊刻晏、韩二子与石研斋所刻书。亦无写官也。余为蒋香生太守刻《铁花馆丛书》，仿宋精写，皆金缉甫茂才笔，摹率更体。秀劲亦不减翰屏，缉翁雅不愿署姓氏。然无好写，即有良工，又安从得佳椠！自宋以后，录三人焉，才难不其然乎！

 

四一四、胡贸　虞山孙二　钱半岩【叶昌炽】

（装订一首）

蚕丝牛毛善离合，得钱即买酒盈缸。

书根双腕能齐下，嘉话真堪继湧幢。

《湧幢小品荆川先生胡贸棺记》：“书佣胡贸，龙游人，父兄故书贾。贸少乏资，不能贾，而以善锥书往来诸书肆及士人家。余不自揆，尝取《左氏》、历代诸史及诸大家文字稍删次之，以从简约，既披阅点窜竟，则以付贸使裁焉。始或篇而离之，或句而离之，甚者或字而离之。其既也，篇而联之，句而联之，又字而联之。或联而后离，离而后联，错综经纬，要于各归其类而止。盖其事甚淆且碎，非特他书佣往往束手，虽士人细心读书者，亦多不能为此。贸于文义不甚解晓，而独能为此，盖其天窍使然。余之于书，不能及古人牛毛茧丝之万一，而贸所为，则蚕丝年毛之事也。贸平生无他嗜，而独好酒，佣书所得钱，皆尽于酒。所佣书家不问佣钱，必问酒能厌否。贸无妻与子，佣书数十年，居身无一垅之瓦，一醉之外，皆不复知也。贸无一钱之蓄，死而有棺无棺不可知，念其为我从事久也，以一棺畀之，而书此以为之券云。”

《藏书纪要》：“虞山孙姓行二者，写书根最精，一手持书，一手写小楷极工，今罕有能者。”

《士礼居藏书题跋记续录》：“《近事会元》五卷，装池出良工钱半岩手，近日已作古人，惜哉！其子虽亦世其业。而其装池却未之见，不知能传父之手段否，甲戌闰春复翁偶记。”

 

四一五、王廷珸越石　黄正宾黄石【叶昌炽】

铸鼎然犀如此獠，光天罔两出招摇。

黎丘苗裔今犹是，岂但人妖物亦妖。
</div>
    <div class="pagination">
<a href="藏书纪事诗_page68.html">上一页</a><span>...</span><a href="藏书纪事诗_page64.html">64</a><a href="藏书纪事诗_page65.html">65</a><a href="藏书纪事诗_page66.html">66</a><a href="藏书纪事诗_page67.html">67</a><a href="藏书纪事诗_page68.html">68</a><span class="current-page">69</span><a href="藏书纪事诗_page70.html">70</a><a href="藏书纪事诗_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
