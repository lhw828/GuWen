<!DOCTYPE html>
<html>
 <head>
  <meta charset="utf-8"/>
  <title>
   五百家注柳先生集 - 第 9 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注柳先生集 - 第 9 页/共 19 页
  </h1>
  <div class="content">
   常仲孺【孙曰仲孺丞相衮之犹子】河南人今为谏议大夫【见宰相表】苏弁武功人【孙曰弁字元容京兆武功人】好聚书至三万巻【孙曰弁聚书至二万巻皆手自刊校当时称与秘书埒】与先君通书以户部侍郎贬【孙曰贞元初为户部侍郎判度支坐给长武城军粮朽败贬汀州司户参军】复为刺史【孙曰数年起为滁州刺史卒附苏世长传】
　　崔芃【蒲红切】博陵人善言名理为御史尚书郎【孙曰元和初为尚书郎后为江西观察使】
　　郑元均【孙曰元均建中二年进士】荥阳人强抗少所推让然以此多怨困不得仕
　　辛恽【孙曰恽建中元年进士○恽纡愤切】陇西人有史学
　　韩衡昌黎人善士
　　陈众甫梓潼人髙志气
　　薛伯髙同郡人好读书号为长者后至尚书卒【见宰相表】张宣力清河人儒善后表其名去力但为宣自元均至宣力皆没没无显仕者
　　孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右【补注邵太史云子厚记其先友于父墓碑意欲着其父虽不显所交游皆天下伟人善士列其姓名官爵因附见其所长者可矣反从而讥病之何也贬永州尚如此为尚书郎时可知退之云不自贵重葢其资如此】
　　故殿中侍御史柳公墓表
　　【为防葬人作韩曰即公之叔父尝铭先侍御者之墓表也其名讳不可考集元注云为防葬人作岂以其备书本道节度张公乃遣殿中监李辅忠致赗侍御史韦重规等救助汝南周公巢等琢石书徳以见其一时窆礼之盛耶】
　　唐贞元十二年二月庚寅葬我殿中侍御史河东栁公于万年县之少陵原公讳某字某邑居于虞郷【孙曰虞郷县名属蒲州】曾王父某官【韩曰曾王父子夏徐州长史】王父某官【韩曰王父从裕沧州清池令】皇考某官【韩曰皇考察躬湖州徳清令】奕世余庆丛而未稔济德流祉其后宜大秀而不实【童曰论语秀而不实者有矣夫】为善者惑呜呼哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信让当职强毅游刃立断自少耽学颇工为文既穷日力又继以夜乡里推择敦迫上道乃与计偕来游京师观艺灵台贡文有司射策合程遂冠首科休有令问羣士羡慕居数年授河南府文学教励生徒撰择贡士【韩曰周礼大司马主羣吏撰车徒注云撰谓择之也○撰息转切】儒党相贺庶人观礼秩满渭北节度使【孙曰贞元二年七月以右金吾衞大将军论惟明为渭北鄜坊节度使】延为叅佐总齐军政甚获能称加太常寺协律郎既丧主帅【孙曰三年十一月惟明卒于官】罢归私室方将脱遗纷埃退与道俱冲漠保神优柔肄儒四方闻风交驰鹄书载笔乗轺【童曰轺使者所乗车又曰小车○轺音姚】乃作叅谋出入朔方陪佐戎车【孙曰四年七月以左金吾将军张献甫为朔方邠宁节度使表公为叅谋】迁大理评事又加章绶朱裳银印宗党有耀权畧宻勿【童曰诗密勿从事】潜机埋照完彼亭堡时其讲教实从我谋邻国是效改度支判官转大理司直出纳府库颁给军食下无雠敛【力验切雠一作诸】黔首休息月校歳防【孙曰周礼歳有防○防古外切】莫不如画库丰财羡【童曰羡余也○羡延面切库一作军】制成计得又迁殿中侍御史度支营田副使分阃之寄【阃苦本切】叅制其半柔以仁抚刚以义断戎臣坐啸【孙曰后汉书南阳太守岑公孝农成瑨但坐啸】公堂无事朝廷延首方待以位既而禄不及伐冰【韩曰礼记伐冰之家不畜牛羊注伐冰之家卿大夫以上丧祭用冰伐击也】政不获专达【韩曰周礼天官其属六十大事则从其长小事则专达】以其年正月九日遇疾终于私馆享年五十呜呼痛哉奔骥骋力中涂踠足【童曰説文踠足跌也○踠乌卧于阮二切】髙鸿轻举在云坠翼凡我所知哀恸无极本道节度尚书朗宁王张公【韩曰张献甫也】震悼涕慕不任于怀临遣牙将试殿中监李辅忠监备凶礼赗赙甚厚【童曰赠死曰赗赙助也○赗抚凤切赙符遇切】行军司马侍御史韦重规等【孙曰重规大厯五年登进士第】匍匐救助【童曰诗凡民有丧匍匐救之】事用无阙丹旐素车归于上京撰期定宅【撰息转切】莫有素【音愆】故友诸生宗人外姻号恸防葬哀礼咸申克窆堂【童曰窆葬下棺也窆音砭悲验切】掩坎广轮【孙曰礼记季子适齐于其反也其长子死葬于嬴博之间既葬而封广轮掩坎其髙可隐也】顾眄无依徘徊增哀愿勒休声延垂后贤于是汝南周公巢等【孙曰公巢贞元十一年中进士】相与琢石书德用图不朽文曰
　　抱元淳禀粹和既强毅又柔嘉登仪曹【孙曰谓试于礼部中进士】耀文章司学徒【孙曰谓为河南府文学】儒风扬自渭北佐朔方戎政闲黔首康冠惠文【孙曰柱后惠文冠名】垂朱裳才不施天茫茫刋乐石【孙曰乐石泗滨之石可为磬者】篆遗德【一作芳】延休烈垂宪则于万年长无极
　　故叔父殿中侍御史府君墓版文
　　柳氏之先自黄帝及周鲁其著者无骇以字为展氏【韩曰鲁孝公之子字子展諡曰夷伯子展孙无骇以王父字为氏】禽以食采为柳姓【韩曰无骇生禽字季为鲁士师諡曰惠食采于柳下遂姓栁氏】厥后昌大世家河东呜呼公讳某字某曾王父朝请大夫徐州长史讳某【子夏】遗贞白之操表仪宗门王父朝请大夫沧州清池令讳某【从裕】垂博裕之道啓佑后皇考湖州德清令讳某【察躬】孝悌之德振扬家声惟公端庄无谄徽柔有裕【童曰书徽柔懿恭】峻而能容介而能羣其在闺门也动合太和皆由顺正恺悌雍睦莫有间言故宗党歌之其在公门也释囘措枉【补注囘邪也记曰礼释囘语曰举直错诸枉】造次秉直事不失当举无秕政【秕音匕】故官府诵之用冲退径尽之志以正友道信称于外焉用柔和博爱之道以视遇孤弱仁着于内焉此公脩已之大经也自进士登髙第调受河南府文学秩满渭北节度使论惟明辟为从事受太常寺协律郎元戎即世罢职家食【童曰易不家食吉】无何朔方节度使张献甫辟署叅谋受大理评事赐绯鱼袋改度支判官转大理司直迁殿中侍御史加度支营田副使此公从政之大畧也既佐戎事实司中府匪颁有制【孙曰周礼八曰匪颁之式注云匪分也颁读为班布之班】防计明白【韩曰孟子曰孔子为委吏矣曰防计当而已矣】呜呼分阃委政繄公而成务朝右虚位待公而周事宗门期公而光大姻党仰公而振耀贞元十二年歳在景子正月九日壬寅遇暴疾终于私馆享年五十痛矣夫人吴郡陆氏【孙曰公有陆氏志】洎仲弟综季弟续冢侄某等【孙曰察躬子镇某纁综续冢侄即公也】抱孤即位牵率备礼祗奉裳帷归于京师以某年【孙曰当作其年】二月二十八日庚寅安厝于万年县之少陵原【厝音措】礼也公有男一人【孙曰有男一人曰曹婆女一人曰喜子】始六年矣在髫知孝【童曰髫小儿垂髫也○髫音迢】呱呱涕洟【呱音孤】凡我宗戚抚视增恸呜呼哀哉初公元兄【元兄镇】以纯深之行端直之德名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊【孙曰贞元九年镇卒】志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬于孝养致毁于居忧表正宗姓观示他族故宗人咸曰孝如方舆公【孙曰公之八世祖僧习事后魏封方舆公以孝德闻】修词以藻德振文而导志以为理化之始莫尊乎尧作尧祠颂以为述德之作不忘于祖作始祖碑以为纪广大之志叙正直之节不嫌于亲作元兄侍御史府君墓志【镇墓志】其余讽咏比兴【上音鼻下许应切】皆合于古故宗人咸曰文如吴兴守【韩曰南史柳恽字文畅好学善尺牍少工篇什有亭皋木叶下陇首秋云飞之句仕宋为吴兴太守】当官贞固确乎不拔持议端方直而不苛故宗人咸曰正如衞太史【韩曰礼檀弓下衞有太史曰柳庄公曰若疾革虽当祭必告公再拜稽首请于尸曰有臣栁庄也者非寡人之臣是社稷之臣也闻之死请往不释服而往遂以襚之】率性廉介怀贞抱洁嗣家风之清白绍遗训于儒素故宗人咸曰清如鲁士师【补注论语栁下惠为士师三黜人曰子未可以去乎曰直道而事人焉往而不三黜已上四事皆栁氏之先文行之著者也】兼备四德具体而微公之谓矣小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃【语骇切】不能文字敢用书宗人之辞以致其直故质而俚辍哭纪事哀不能文故叙而终焉
　　故农令栁府君坟前石表辞
　　少陵原栁氏之大墓唐贞元十九年某月日孤某奉其先府君洎夫人之丧祔于其位由新墓而南若干步曰髙祖王父兰州府君讳某字某之墓又东若干步曰曾祖王父邠州府君讳某之墓西若干步曰祖某王父司议郎府君讳某之墓咸异兆而相望昭穆之有位序壤树之有丰杀【孙曰檀弓国子髙曰葬也者藏也反壤树之哉壤谓封壤树谓种树○杀所介切】皆如律令府君字某讳某由父任为太庙斋郎更许昌阳武伊阙华原尉王屋丞汝阴令为农二年推其诚心裕于其人辟土生谷若有天相之道衣食给足故人不札天教厉明具故俗不争夺遂以洽于大和事理克彰刺史卢杞【孙曰杞字子良大厯末为虢州刺史农县属虢州】加礼褒旌考绩絶尤推君之政风于下邑命为吏部尚书郎庾河南受命黜陟【孙曰建中元年二月命赵赞衞晏洪经纶等十一人分巡天下庾字或作更】状君理绩殊异宜升天朝帝有叹焉方图优升命用不长年五十五建中二年某月日卒于官以其素廉家之蓄不足以充凶事遂殡于是邑仍防危难至于今乃克返葬孤某尝为黔州録事叅军今无禄事而志不敢缓初公娶司农少卿京兆韦山之孙泾阳主簿回智之女德容温良大厯二年某月日卒于越而假葬焉孤某徒行自越举夫人之丧至于虢举农君之丧咸至于墓窆焉【窆音砭悲验切】既窆立石表于坟前示后之人以无忘孝敬呜呼世有难仕于外而葬其族者希矣孝子之心有待驷马五鼎而卒不至者焉若今之杀衣黜食寒妻子饥仆御终身由之而志益不懈为旅人徒跣万里【跣音鲜】以厄困终事孝之难者欤五十而慕者舜也禄千钟而悲者曾子也【孙曰庄子曰曾子后仕三千钟而不洎吾心悲】圣且贤难之若是今之人有由其道者得不立于世乎
　　志从父弟宗直殡
　　【韩曰公自永贞元年九月由礼部员外郎谪邵州刺史十一月又移永州司马至元和十年正月召至京继出为栁州刺史宗直与公俱故死于栁韩昌黎集有雷塘祭雨文观此志则知非昌黎作矣】
　　从父弟宗直生刚健好气自字曰正夫闻人善立以为已师闻恶若已雠见佞色谄笑者不忍与坐语善操觚牍【上音孤下音独】得师法甚备融液屈折奇峭博丽知之者以为工作文辞淡泊尚古谨声律切事类譔汉书文章为四十巻【孙曰宗直譔西汉文类四十巻公为之序譔与撰同述也】歌谣言议纤悉备具连累贯统好文者以为功读书不废蚤夜以专故得上气病胪胀奔逆【张曰胪皮也一曰传也广韵腹前曰胪胀腹大也○胪凌如切音闾胀知亮切】每作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为栁州刺史【孙曰元和十年三月公为栁州刺史】七月南来从余道加疟寒数日良已又从谒雨雷塘神所【孙曰雷塘栁州地名州有雷山两崖皆东西雷水出焉蓄崖中曰雷塘能出云气作雷雨变见有光祷用俎鱼豆彘脩形糈稌阴酒防则应】还戏灵泉上洋洋而归卧至旦【而一作也】呼之无闻就视形神离矣呜呼天实析余之形残余之生使是子也能无成【能一作既】是月二十四日出殡城西北若干尺死七日矣俟吾归与之俱志其殡







　　五百家注柳先生集巻十二
　　钦定四库全书
　　五百家注栁先生集巻十三
　　墓志
　　先太夫人河东县君归祔志
　　【集注公谴永州司马故太夫人卒于永明年归祔于京兆先侍御史府君之墓公尚留永州不得奉丧事以归作此志】
　　先夫人姓卢氏讳某世家涿郡【孙曰涿郡范阳人○涿音卓】夀止六十有八元和元年岁次丙戌五月十五日弃代于永州零陵佛寺明年某月日安祔于京兆万年栖凤原先侍御史府君之墓其孤有罪衔哀待刑不得归奉丧事以尽其志侄洎太夫人兄之子礼承事焉呜呼天乎太夫人有子不令而陷于大僇【音戮又力救切】徙播疠土医巫药膳之不具以速夭祸非天降之酷将不幸而有恶子以及是也又今无适主以葬【适音的】天地有穷此寃无穷既举葬纼【童曰纼索也○纼直忍切与絼同周礼封人置其絼】犹以不肖之辞【肖一作孝】拟述先徳且志其酷焉尝逮事伯舅闻其称太夫人之行以教曰汝宜知之七岁通毛诗及刘氏列女传斟酌而行不坠其旨汝宗大家也既事舅姑周睦姻族栁氏之孝仁益闻岁恶少食不自足而饱孤幼是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四岁【韩曰大厯十二年公四嵗】居京城西田庐中先君在呉家无书太夫人教古赋十四首皆讽传之【皆一作比】以诗礼图史及剪制缕结授诸女及长皆为名妇先君之仕也伯母叔母姑姊妹子侄虽逺在数千里之外必奉迎以来太夫人之承之也尊己者敬之如臣事君下己者慈之如母畜子敌己者友之如兄弟无不得志者也诸姑之有归必废寝食礼既备尝有劳疾先君将改葬王父母太夫人泣以莅事事既具而大故及焉【孙曰贞元九年五月十七日镇卒】不得成礼既得命于朝祗奉教曰汝忘大事乎吾冢妇也今也宜老而唯是则不敢暇抑将任焉茍有日吾其行也及命为邵州【孙曰永贞元年九月公贬邵州刺史】又喜曰吾愿得矣竟不至官而及于罪【韩曰是歳十一月再贬永州司马】是岁之初天子加恩羣臣【孙曰贞元二十一年正月顺宗即位二月大赦加恩羣臣】以宗元任御史尚书郎封太夫人河东县太君八月防册太上皇后于兴庆宫礼无违者【孙曰永贞元年八月辛未命妇防防太上皇后于兴庆宫】既至永州又奉教曰汝唯不恭宪度既获戻矣今将大儆于后以盖前恶敬惧而已茍能是吾何恨哉明者不悼往事吾未尝有戚戚也而卒以无孝道不能有报焉丧主子妇七岁【孙曰贞元十五年公之妻杨卒】而不果娶窜穷徼【童曰徼境也○徼吉吊切】人多疾殃炎暑熇蒸【童曰熇火爇也○熇呼木黑各虚骄三切】其下卑湿非所以养也诊视无所问药石无所求祷祠无所实苍黄呌呼遂遘大罚天乎神乎其忍是乎而独生者谁也为祸为逆又顽很而不得死逾月逾时以至于今灵车逺去而身独止堂暂开而目不见孤囚穷絷【陟立切】魄逝心坏苍天苍天有如是耶有如是耶而犹言犹食者何如人耶已矣穷天下之声无以舒其哀矣尽天下之辞无以传其酷矣刻之坚石措之幽阴终天而止矣
　　伯祖妣赵郡李夫人墓志铭
　　夫人姓李氏辩族氏者曰赵郡賛皇之东祖【賛皇赵州县名孙曰六国时武安君李牧事赵遂为赵人晋司农丞楷徙居常山有五子辑晃芬劲叡叡子朂兄弟居巷东劲子盛兄弟居巷西故叡为东祖芬与弟劲共称西祖辑与弟晃共称南祖】祖某为某官父冲为单父尉夫人生于良族嶷然殊异及筓【童曰女十五曰筓说文笄簪也○筓音稽】徳充于容行践于言髙朗而不伤其柔严恪而不害其和特善女工剪制之事又能为雅琴秦声操缦之具【孙曰为雅琴撃琴也杨恽曰家本秦也能为秦声叩撃而歌之也礼记不学操缦不能安操缦杂声也○操七刀切缦末旦切】妇道既备宜为君子之配偶焉我伯祖临邛令府君讳某【韩曰此志不载临邛君讳新史世系表亦止载曰某为临邛令它无所考盖察躬兄也】受夫人于李氏之庙而归于正室临邛府君之先曰我曾王父清池府君讳某【童曰讳从裕】清池之先曰徐州府君讳某【童曰讳子夏】又其先曰常侍府君讳楷常侍之兄曰中书令讳奭自中书以上为宰相四世【孙曰奭父则则父旦旦父庆凡四世为相】噫我伯祖以宗胄硕大而济其徳厚【济字一作齐又一作侪】夫人以族属清显而修其礼范合二姓以承先祖为士者荣之故佐奉养承祭祀妇徳用光家道甚宜无何伯祖终于临邛而窆焉夫人从子而反于淮浒【浒水涯之名孙曰夫人家扬州淮浒谓此○浒音虎】呜呼我先府君每得仕未尝不奉迎供养必诚必亲男既立必使之有禄仕女必使之有家将嫁己子必先择良士可以配诸姑者定然后议焉仲父殿中侍御史府君由是志也夫人生男一人讳某不幸终于宣州旌德尉【韩曰此志不载其名而曰终旌徳尉史亦不载其名而曰终旌徳令恐史误作尉为令也】女三人皆得良壻陇西李伯和为扬子丞疾痹废痼而没太原王纾【孙曰纾工部员外即端之子其弟曰绍唐史有传○纾音舒】今为右补阙颍川陈苌【孙曰苌京之弟公有京行状○苌音长】为校书郎渭南尉知名贞元十六年王氏姑定省扶侍自扬州至于京师道路遇疾遂馆于陈氏以诸壻之良诸女之养无不得意焉享年八十一是岁六月二十九日终于平康里自小敛至于大敛比及葬则二壻实叅主之有孙二人长曰曹郎奉之以缞而正于位八月二十四日葬于万年县之少陵原实栖凤原介于我先府君仲父二兆之间神心之所安也呜呼嗣子早夭临邛万里以岁之不易【孙曰左氏昭四年之文不易有难也】未克合祔哀孰甚焉诸姑合以为斯志以从人之道铭曰
　　蔼其芳寿且康大梁鹑火沈幽光【韩曰大梁鹑火二星名是年歳星在大梁六月日月防于鹑火盖以纪卒之年月也】夙沦夫子嗣又丧【平声】輤帷不复岷之阳【童曰輤丧车饰岷之阳指临邛令窆所也○輤此见切或作蒨】兆灵趾栖凤里艮之山兑之水灵之车当反此子孙百代承灵祉谁之言者青乌子【孙曰风俗通曰汉有青乌子善数术唐艺文志葬书有青乌子三巻韩曰相冢书曰青乌子称山三重相连名连华山葬之当出二千石】
　　叔妣呉郡陆氏夫人志文
　　【韩曰陆氏公叔父殿中君之配公前作殿中君墓版文时夫人尚无恙至是而夫人卒合祔焉为此志】
　　夫人讳则字内仪姓陆氏家于呉郡盖江左上族以宗子在他国家牒逸坠故曾王父王父之讳官不克究知而阙其文父覃皇河南陆浑令夫人生而柔筓而礼防伯舅为河南尹撰择僚寀【撰息兖切】谓我文学掾仲父【韩曰时殿中君为河南文学】士林殊英儒流推髙故夫人归于我夫人之志也温顺以承上冲厚以字下不敢逾于冢妇不敢侮于臣妾【童曰孝经治家者不敢失于臣妾而况于妻子乎】是宜允膺福夀集成母仪禀命不淑享年三十有五贞元十二年十一月己亥终于长安太平里第呜呼夫人生男一人曰曹婆幼在抱委缞就位【缞音崔】女一人曰喜子匍匐繦緥【繦举两切緥音保】寄妇人之手哀哉盖衰门薄祐神道不相顾仲父违背于岁首【韩曰正月九日殿中君卒】而夫人捐弃于是日遗孤眇藐未克承绍凡我族属其痛巨乎遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也
　　亡姑渭南县尉陈君夫人权厝志
　　唐贞元十七年九月六日甲子【孙曰实乙丑】前渭南县尉颍川陈君之夫人河东栁氏【韩曰颍川陈君名苌京之兄也夫人栁氏公叔父殿中君之女】终于平康里将终告于陈君曰吾生四十有四年为陈氏介妇九年谨饬不怠以至此命也既成妇矣宜祔于皇姑从兆于三原然而不幸中道而有痼疾既不及养于舅姑又不得佐于蒸尝生君之子不朞月而殒尝谓君宜有贵位而不克见执亲之丧不得终纪皆天谴之大者也且愿杀礼【童曰周礼国新杀礼○杀所介切】以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授于宗元曰子之姑孝于家移于我之长睦于族施于我之党是用宾而礼之如益者之友【童曰语曰益者三友】今则去我已矣吾无以报焉他日尝谓子慤而文愿以为志庶幸而有知将安子之为也苌无恨矣呜呼贵不必贤夀不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曾祖讳某【童曰讳子夏】为徐州长史祖讳某【童曰讳从裕】为清池令考讳某为临邛令妣李氏赵郡賛皇人其他则俟改葬而后备
　　亡姊崔氏夫人墓志盖石文
　　我伯姊之葬良人博陵崔氏为之志【孙曰崔简字子敬】凡归于夫家为妇为妻为母之道我知之不若崔之悉也然而自筓而上以至于幼孩崔固不若我之知也又乌可以已今之制凡志于墓者琢密石加盖于其上用敢附碑阴之义假兹石而书焉呜呼夫人天命之性【童曰礼天命之谓性】固有以异于人孩而声和幼而气柔以吾族之大尊长之多【长丁两切】夫人自能言而未尝误举其讳与其类戯于家游弄之具未尝有争先公自鄂如京师【孙曰镇为鄂岳都团练判官○一本有归字】其时事防世难教告罕至【告一作书】夫人忧劳逾月黙泣不食又惧贻太夫人之忧虑绐以疾告【绐欺也○绐音怠上声】书至而愈人乃知之善书为雅琴以自娯乐隐而不耀工足以致美于服而不为异言足以发扬于礼而不为辩孝之至敬之备仁之大又以配君子然而不克防于贵夀以至于斯孰谓之天有知者耶【一无之字】太夫人生二女幼曰裴氏妇【孙曰幼适裴墐字封叔】如夫人之懿在二族咸以令徳闻而皆早世其弟昏愚而独存孰谓天可问耶【一本问字下有者字】呜呼痛其甚欤遂濡血而书【一作以书】以志终天之哀与兹石永久
　　亡姊前京兆府叅军裴君夫人墓志
　　栁氏至于唐其著者中书令讳奭中书之弟之子曰徐州府君讳某【童曰讳子夏】实有孝徳世其家业清池府君讳某【童曰讳从裕】继之以茂实徳清府君讳某【童曰讳察躬】承之以善政以至于侍御史府君讳某【童曰讳镇】用贞信劲正达于邦家克生贤女以配于裴氏裴氏至于唐其著者礼部尚书讳行俭【孙曰行俭字守约绛州闻喜人髙宗时为礼部尚书】礼部之子曰侍中讳光庭【孙曰光庭字连城开元时为宰相】嗣用忠肃书于国史祠部府君讳稹【孙曰光庭子稹开元末为祠部员外郎】业之以贞直以至于今金吾府君讳儆【音警】用纯懿端亮闻于天下实生良子以配夫人【孙曰儆四子坚墐埴埙夫人墐之配也】呜呼夫人与仁考偕生以礼顺偕长始于家纯如也终于夫族穆如也其为子道也孝以和恭以惠取与承顺必称所欲先君与太夫人恩遇尤厚故夫人侍侧无威怒之教焉天祸弊族夙遭大故我诸孤奉太夫人之养不敢图死至于复常夫人三岁无汤沐无盐酪【音洛】顿踊叫号哀彻天地外除髪不胜笄体不胜带太夫人泣而命之固犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色【童曰忿懥恨也礼记有所忿懥则不得其正懥音致】不兆于容貌同焉而合于礼婉焉而得其正其为妇道也惟听顺谨敬睦姻仁恤之行甚备常以不幸不及姑舅之养用为大恨是故相春秋之事眎涤濯羞簠簋劳以待旦每怵惕之感至焉则又移其孝于裴氏之门【一本作移其孝于兄公女公】而以睦于冢妇介妇必敬必亲下以不失其赤子之心姻族归厚率由是也呜呼我之大谴欤裴氏之大不幸欤以夫人之徳行宜贵夀宜康宁然而年始三十不克至于寿良人官为叅军事【孙曰墐时为京兆府叅军】不及偕其贵骨髓之疾实钟于身以贞元十六年三月十三日甲子终于光徳里第痛矣夫始夫人之疾也夫人之族视之如己【一有宗字】其家老长妾臧获之微皆以其私奔谒于道路祷鬼神问卜筮者相及也既病太夫人在侧尚虑积忧伤于尊怀犹持形立气绐以少间故二稚未齓【墐子铣童曰齓毁齿也男八歳女七岁而齓○齓初觐切】良人在逺不及有绪言遗念以传于后则我呼天之痛宜有加焉呜呼天胡厚是懿徳而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡生三子幼曰崔七先夫人八月而殡魂气无不之也次曰崔六后夫人五旬而夭因祔焉今其存者曰崔五幸无恙托于乳媪【乌皓切】以虞水火哀哉其年八月十八日甲子安厝于长安县之神禾原从于先茔祔于皇姑宜也母弟号哭而为之志毒痛凭塞畧不能具敢告无愧辞无益美庶用正直克安神心呜呼至哀无文至敬不饰故无其辞
　　亡妻农杨氏志
　　亡妻农杨氏讳某髙祖皇司勲郎中讳某【孙曰司勲讳元政】司勲生殿中侍御史讳某【孙曰侍御史讳志】殿中生醴泉县尉讳某【孙曰讳成名】醴泉生今礼部郎中凝【孙曰成名三子凭字虚受凝字懋功凌字恭履韩曰凝当作凭凭尝为礼部郎中集又有祭扬詹事文可见今作凝恐非】代济仁孝号为徳门郎中娶于陇西李氏生夫人夫人生三年而皇妣即世外王父兼居方伯连帅之任厯刺南部【孙曰建中四年以兼为鄂岳观察使贞元元年迁江西观察使】夫人自幼及筓依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五岁【孙曰建中二年年五歳】属先妣之忌饭僧于仁祠就问其故媬傅以告【媬音保】遂号泣不食后每及是日必遑遑涕慕抱终身之戚焉及许嫁于我柔日既卜【韩曰礼记外事以刚日内事以柔日柔日乙丁己辛癸是也】乃归于栁氏恭惟先府君重崇友道于郎中最深髫稚好言【髫音迢】始于善谑【童曰诗善戏谑兮】虽间在他国终无异辞凡十有三岁而二姓克合奉初言也夫人既归事太夫人【韩曰公之母河东郡太夫人卢氏】备敬养之道敦睦夫党致肃雍之美主中馈佐烝尝怵惕之义表于宗门太夫人尝曰自吾得新妇増一孝女况又通家爱之如己子崔氏裴氏姊视之如兄弟故二族之好异于他门然以素被足疾不能良行【孙曰昭七年左氏孟絷之足不能良行注云跛也】未三岁孕而不育【孙曰易渐之九三曰妇孕不育凶】厥疾増甚明年以谒医救药之便来归女氏永宁里之私第八月一日甲子【孙曰实壬申】至于大疾年始二十有三呜呼痛哉以夫人之柔顺淑茂宜延于上寿端明惠和宜齿于贵位生知孝爱之本宜承于余庆是三者皆虚其应天可问乎衰门多舋【童曰舋罅拆也○舋许慎切又音衅】上天无祐故自辛未【孙曰辛未贞元七年】逮于兹岁累服齐斩继纒哀酷【孙曰贞元九年五月公父镇卒十二年正月叔父卒十一月叔妣陆氏卒】其间冠衣纯采【孙曰礼曰孤子当室冠衣不纯采○纯之允切】朞月者三而已矣无乃以是累夫人之寿欤悼恸之怀曷月而巳矣哀夫遂以九月五日庚午克葬于万年县栖凤原从先茔礼也是岁唐贞元十五年龙集己卯为之志云
　　坤徳柔顺妇道肃雍【童曰诗序曰犹执妇道以成肃雍之徳】惟若人兮婉娩淑姿【孙曰婉娩顺也○婉音宛娩音晚又音免】锵翔令容【锵七将切】委穷尘兮佳城郁郁闭白日兮【孙曰博物志汉滕公夏侯婴死公卿送葬至东都门外马不行踣地悲鸣得石棺有铭曰佳城郁郁三千年见白日吁嗟縢公居此室乃葬之】之死同穴【孙曰诗之死矢靡它又曰死则同穴公自言异时死则与之同穴】归此室兮
　　下殇女子墓塼记
　　【韩曰殇未成人而死礼八岁至十一为小殇十二至十五为中殇十六至十九为上殇】
　　下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十岁其母微也故为父子晚性柔惠类可以为成人者然卒夭敛以缁褐铭用塼甓【甓瓦也○甓蒲厯切】葬零陵东郭门外第二冈之西隅铭曰
　　孰致也而生孰召也而死焉从而来焉往而止防气无不之也骨肉归复于此【孙曰延陵季子曰骨肉归复于土命也若防气则无不之也】
　　小侄女子墓塼记
　　字为雅氏为栁生甲申【孙曰贞元十二年】死己丑【孙曰元和四年】日十二月在九是日葬东冈首生而慧命则夭始也无今何有质之微当速朽铭兹瓦期永久
　　故尚书戸部侍郎王君先太夫人河间刘氏志文【韩曰夫人王叔文母也公附叔文故此铭极所称道时贞元二十一年秋也八月而宪宗立叔文败公亦相继贬黜岂公作铭时犹未悟耶其后与许孟容书谓是时年少气锐不识几微不知当否但欲一心直遂果陷刑法意公亦悔所不及矣韩文公言曰子厚前时少年勇于为人不自贵重顾借谓功业可立就故坐废退诚有当于公之心哉】
　　夫人姓刘其先汉河间王【孙曰河间献王德汉景帝长子】王有明徳世绍显懿至于唐有文昭者为绵州刺史号良二千石其嗣慎言为仙居令光州长史克荷于前人光州【一有君字】夫人之父也夫人及笄五年从于北海王府君【孙曰王越州山隂人叔文自言王猛之后云】讳某府君举明经授任城尉左金吾卫兵曹修经术以求圣人之道通古今以推一王之典防世多难不克如志卒以隐终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合于诸后凡十有八岁献可替否有匡弼调防之勤【孙曰叔文善棊贞元初出入东宫娯侍太子诡谲多计自言读书知治道乗间尝为太子言民间之疾苦】先帝弃万姓【韩曰贞元二十一年正月癸已徳宗崩】嗣皇承大位【韩曰丙申顺宗即位】公居禁中訏谟定命【童曰诗之辞】有扶翼经纬之绩【孙曰自徳宗大渐王伾每入称诏召叔文坐翰林中使决事伾以叔文意入言于宦官李忠言称诏行下外无知者】由苏州司功参军为起居舎人翰林学士【孙曰二月叔文以前苏州司功参军为起居舎人翰林学士】将明出纳【韩曰诗肃肃王命仲山甫将之邦国若否仲山甫明之又曰出纳王命王之喉舌】有弥纶通变之劳副经邦赋财之职【孙曰三月以叔文为度支盐铁转运使】加戸部侍郎赐紫金鱼袋【孙曰五月以叔文为戸部侍郎职如初赐紫】重轻开塞有和钧肃给之效【童曰书关石和钧和钧谓均平也】内赞谟画【一作谋谟】不废其位凡执事十四旬有六日利安之道将施于人而夫人终于堂盖贞元之二十一年六月二十日也【孙曰是日丁巳】知道之士为苍生惜焉天子使中谒者临问其家赙以布帛呜呼夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生戸部五十有三年【孙曰天寳十二年叔文生】而教戒无阙年七十有九而户部之道闻于天下为大僚垂紫绶以就奉养公卿侯王咸造于门既寿而昌世用羡慕然而天子有诏俾定封邑有司稽于论次终以不及时有痛焉是年八月某日祔于兵曹君之墓铭曰
　　夫人之徳温柔敬直承于阴教式是嫔则克生良子用扬懿美有其文武我化理天子是毘邦人是望【平声】若若紫绶【孙曰汉书印何累累绶何若若耶若若垂貌】荥于髙堂惟昔孟氏号为母师在汉称贤有戒不疑【孙曰此当言隽不疑或字误也】懿懿夫人惟其似之山北之中神禾之原问于灵閟此显魂【閟音秘】勒石垂休永永万年
　　朗州员外司戸薛君妻崔氏墓志
　　唐永州刺史博陵崔简【孙曰简字子敬】女讳媛嫁为朗州员外司戸河东薛防妻三岁知让五歳知戒七岁能女事善笔札读书通古今其暇则鸣弦桐讽诗骚以为娯始简以文雅清秀重于当世其后病惑得罪投驩州【孙曰元和七年简卒于驩州】诸女蓬垢涕号栁氏出也以叔舅命【孙曰叔舅公自谓】归于薛惟恭柔专勤以为妇妻恩其故他姬子杂己子造次莫能辨无忮忌之行【忮恨也○忮音寘】无犯迕之气【迕逆也迕音午】一畆之宅言笑不闻于隣元和十二年五月二十八日既乳【童曰乳产也】病肝气逆肺牵拘左腋巫医不能已朞月之日洁服饬容而终年若干某月日迁柩于洛某月日祔于墓在北邙山南洛水东巽始佐河北军食有劳未及録防其长以罪闻因从贬【孙曰元和初讨成徳节度使王承宗以于臯謩董溪为河北行营粮料使崔元受韦岵薛防王相等为判官分给供餽既罢兵臯謩等坐赃数千緍勅贷其死六年五月流臯謩春州溪封州行至潭州赐死元受等从坐皆逐岭表】更大赦方北迁【孙曰元和十三年正月以平淮西大赦天下】而其室已祸巽之父曰大理司直仲卿祖曰太子右赞善大夫环曾祖曰平舒令煜髙祖曰工部尚书真藏简之父曰大理司直毕【当作】祖曰某官鲵唐兴中书令仁师议刑不孥【孙曰贞观十六年刑部以盗贼律反逆缘坐兄弟没官为轻请改从死左仆射髙士廉吏部尚书侯君集兵部尚书李勣等请从重民部尚书唐俭礼部江夏王道宗工部尚书楚客等请依旧不改时议者以汉及魏晋谋反皆三族欲依士廉等议仁师为给事中驳议以为不可太宗从之】其二世大父也【孙曰仁师生挹挹生液液生鲵鲵生曅】巽之他姬子丈夫子曰老女子曰张婆妻之子女子曰陀罗尼丈夫子曰某实后子铭曰
　　翼翼仁师惟仁之硕一言刑轻绵载二百其庆中缺曾不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇徳良才全隣无言闻臧获以防推仁抚庶孩不异怜兄公是怙【公一作子】夫属忻然髲髢峩峩【童曰髲鬄也髢结髲也○髲音被髢音第】笾豆惟嘉烝尝宾燕其羞孔多有苾有严【苾香也○苾蒲必切】神飨斯何奚仲仲虺【孙曰奚仲为夏车正禹封为薛侯十二世孙仲虺居薛为汤左相后以为氏】胡祐不遐髙曾祖考胡嘏之讹淑人不居谁任于家书铭告哀以寘岩阿
　　韦夫人坟记
　　韦夫人终成都殡万年迁柩渭南祔而不合大葬未利以俟礼也其族系如某人之志堋用元和十四年月日【孙曰左传毁则朝而堋不毁则日中而堋说文云堋举葬下土也○堋逋邓切又音朋】子某为石刻而纳诸圹
　　马室女雷五葬志
　　马室女雷五父曰师儒业进士雷五生巧慧异甚凡事丝纩文绣【纩音旷】不类人所为者余覩之甚骇家贫岁不易衣而天姿洁清脩严恒若簪珠玑衣纨縠【上音丸下胡谷切】寥然不易为尘垢杂年十五病死后二日葬永州东郭东里以其姨母为妓于余也将死曰吾闻栁公尝巧我惠我今不幸死矣安得公之文志葬于墓【一本作志我葬】其父母不敢以云葬之日余乃闻焉既而闵焉以攻石之后也遂为砂书塼追而纳诸墓







　　五百家注栁先生集巻十三
　　钦定四库全书
　　五百家注栁先生集巻十四
　　对
　　设渔者对智伯
　　【韩曰按史记世家及通鉴所载智伯贪而无餍卒抵于败公之设为渔者对其指切一时事情也至矣】
　　智氏既灭范中行【孙曰智襄子名瑶文子跞之孙也周贞定三十一年帅韩赵魏而伐范中行氏灭之共分其地以为邑范谓范昭子吉射中行谓中行文子荀寅○瑶音摇】志益大合韩魏围赵水晋阳【孙曰贞定王十六年智伯约魏桓子韩康子围赵襄子于晋阳决晋水灌之○水一作于】智伯瑶乗舟以临赵且又往来观水之所自务速取焉羣渔者有一人坐渔智伯怪之问焉曰若鱼几何【若汝也】曰臣始渔于河中今渔于海【一无今字】今主大兹水臣是以来曰若之渔何如曰臣幼而好渔始臣之渔于河有魦鱮鳣鰋者【集注诗鱼丽于罶鲿鯋释鱼云鲨鮀也郭璞云今吹沙也诗其鱼鲂鱮鱮似鲂而鳞弱鲂鱮鱼之易制者鳣鲤也江东呼为黄鱼鰋鮎也四者皆小鱼○鲨音沙鱮音叙鳣音氊鰋音偃】不能自食以好臣之饵日收者百焉臣以为小去而之龙门之下【韩曰龙门山在同绛二州之间】伺有鲔焉【韩曰鲔大鱼也形似鳣而青黑大者七八尺周礼春献王鲔○鲔于切】夫鲔之来也从鲂鲤数万【童曰鲂赤尾诗鲂鱼赪尾是也鲂音房从一作其字】垂涎流沬后者得食焉然其饥也亦返吞其后愈肆其力逆流而上慕为螭龙【螭龙之无角者孙曰辛氏三秦记曰河津一名龙门水险不通鱼鳖之属莫能上江海大鱼薄集龙门下数千不得上上则为龙也○螭敕之切】及夫抵大石乱飞涛折鳍秃翼【童曰鳍鱼脊上骨礼记羞濡鱼者夏右鳍○鳍音耆】颠倒顿踣【音匐】顺流而下宛委冒懵【懵心迷也牟孔切】环坻溆而不能出【童曰坻水中髙也一曰小渚也溆水浦也○坻音穉溆音叙】鱼之大者幸而啄食之臣亦徒手得焉犹以为小闻古之渔有任公子者其得益大【孙曰庄子任公子为大钩巨缁五十以为饵蹲乎防稽投竿东海旦旦而钓已而大鱼食之牵巨钩錎没而下惊扬而奋鳍白波若山海水震动声侔神燀赫千里任公子得若鱼离而腊之自淛河以东苍梧以北无不厌若鱼者】于是去而之海上北浮于碣石【韩曰碣石山名在平州卢龙县碣然而立在海旁故名○碣音竭】求大鲸焉【童曰鲸海大鱼也説文常以五月生子于岸八月导而还海鼓浪成雷喷沫成雨水族畏之○鲸巨京切】臣之具未及施见大鲸驱羣鲛【鲛海鱼也音交】逐肥鱼于渤澥之尾【渤澥海之别也孙曰杨子云曰江湖之崖渤海之尾○渤音勃澥胡买切】震动大海簸掉巨岛【童曰水中有山曰岛○簸补过切掉徒了切岛都皓切】一啜而食若舟者数十【啜尝也】勇而未已贪而不能止北蹙于碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王【韩曰史记太公望吕尚者以渔钓奸周西伯西伯出猎遇太公于渭之阳与语大悦载与俱归立为师】于是舎而来智伯曰今若遇我也如何渔者曰向者臣已言其端矣始晋之侈家若栾氏【孙曰晋靖侯之孙曰栾宾传六世至懐子盈灭】祁氏【孙曰祁奚为晋大夫至孙盈灭】羊舌氏【孙曰羊舌职事晋至曾孙食我灭】以十数不能自保以贪晋国之利而不见其害主之家与五卿【补注五卿即范中行韩赵魏也】尝裂而食之矣【韩曰史记赵世家晋顷公之十二年六卿以法诛公族祁氏羊舌氏分其邑为十县各令其族为之大夫】是无异魦鱮鳣鰋也脑流骨腐于主之故鼎可以惩矣然而犹不肯寤又有大者焉若范氏中行氏贪人之土田侵人之势力慕为诸侯而不见其害主与三卿【韩赵魏】又裂而食之矣【韩曰定公十二年范中行反晋君撃之范中行走朝歌出公十七年智伯与赵韩魏共分范中行地以为邑】脱其鳞鲙其肉【童曰鲙细切肉也○鲙音桧】刳其肠【刳音枯】断其首而弃之鲲鲕遗【童曰鲲鲕鱼子○鲲音昆鲕音而羊晋切】莫不备俎豆是无异夫大鲔也可以惩矣然而犹不肯寤又有大者焉吞范中行以益其肥犹以为不足力愈大而求食愈无餍【于盐切又于艳切】驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣【童曰左氏目动而言肆惧我也】而主乃慠然【童曰慠倨也○慠鱼到切亦作傲】以为咸在机俎之上方磨其舌抑臣有恐焉今辅果舍族而退不肯同祸【孙曰国语智宣子将以瑶为后智果曰不如霄也宣子不听果别族于太史为辅氏后韩赵魏灭智伯之族惟辅果在○辅一作韩】段规深怨而造谋【孙曰国语智襄子伐郑自衞还三卿宴于蓝台智襄子戏韩康子而侮段规及晋阳之难段规反首难而杀智伯于师段规韩康子相也】主之不寤臣恐主为大鲸首解于邯郸【韩曰邯郸赵所都○邯音寒郸音单】鬛摧于安邑【韩曰安邑本晋地即今绛州夏县○鬛音猎】胸披于上党【韩曰赵地】尾断于中山之外【韩曰中山后为赵所并】而肠流于大陆【韩曰大陆泽名在深赵二州界而滨河】为鱻为薧【鱻薧二字出周礼○鱻音鲜薧音槁】以充三家子孙之腹臣所以大惧不然主之勇力强大于文王何有智伯不悦然终以不寤于是韩魏与赵合灭智氏其地三分【韩曰周威烈王二十三年智襄子请地于韩康子致万家之邑又求地于魏桓子复与万家邑又求蔡皋狼之地于赵襄子襄子不与智伯怒帅韩魏以攻赵围而灌之城不没者三版赵襄子使张孟谈潜出见韩魏曰唇亡则齿寒赵亡则韩魏为之次矣二子乃阴与张孟谈约为之期日而遣之襄子夜使人杀守隄之吏而决水灌智伯军韩赵翼而击之大败智伯之众遂杀智伯而分其地】
　　愚溪对
　　【补注集有愚溪诗序云灌水之阳有溪东流入潇水名冉溪余谪潇水上改之为愚溪愚溪对作于永州明矣晁太史无咎取以附变骚其系曰宗元之所作亦对襄王问客难之义而托之神也然尝论宗元固不愚夫安能使溪愚哉竭其智以近利而不获既困矣而始曰我愚宗元之困岂愚罪耶】
　　栁子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气【厉恶也】中之者【中上声】温屯沤泄【张曰屯聚也屯徒浑切沤音敺又于口切泄音薛】藏石走濑【张曰濑湍也呉越谓之濑中国谓之碛○濑音赖】连舻麋解【孙曰李裴云舻船前头刺櫂处连舻言多也○舻音卢】有鱼焉锯齿锋尾而兽蹄是食人必断而跃之【孙曰此盖鳄鱼也】乃仰噬焉【噬音逝】故其名曰恶溪【孙曰恶溪在潮州界】西海有水散涣而无力不能负芥投之则委靡垫没【垫陷也丁念切】及底而后止故其名曰弱水【韩曰出甘州东坡云自州西北至肃州孙曰山海经昆仑之丘其下有弱水溪环之注云其水不胜鸿毛】秦有水掎汩泥淖【童曰掎偏引也淖亦泥也○掎举绮切汩音骨淖汝教切】挠混沙砾视之分寸眙若睨壁【童曰眙直视睨邪视也○眙丑吏切睨音诣】浅深险易【以豉切】昧昧不觌乃合泾渭以自彰秽迹【孙曰诗泾以渭浊泾小渭大属于渭而入于河泾以有渭故见其浊】故其名曰浊泾【韩曰出原州髙平县笄头山一名崆峒山至同州界入渭孙曰汉书地理志云泾水出安定泾阳县西岍头山东南至冯翊阳陵县入渭故上云秦有水也】雍之西有水幽险若漆不知其所出故其名曰黑水【孙曰书黑水西河惟雍州郦元水经黑水出张掖鸡山南流至炖煌过三危山南流入于南海韩曰通典亦云黑水出甘州张掖县鸡山】夫弱恶六极也浊黑贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方舟【孙曰诗曰方之舟之注云方柎也説文云编木以渡也】朝夕者济焉子幸择而居予而辱以无实之名以为愚卒不见徳而肆其诬岂终不可革耶栁子对曰汝诚无其实然以吾之愚而独好汝汝恶得避是名耶【补注东坡诗云应同栁州栁聊使愚溪愚又诗云不见子栁子余愚汚溪山本此文也】且汝不见贪泉乎有饮而南者见交趾宝货之多光溢于目思以两手左右攫而懐之岂泉之实耶过而往贪焉犹以为名【孙曰广州二十里地名石门有水曰贪泉饮者懐无厌之心晋呉隠之赋诗曰古人云此水一歃懐千金】今汝独招愚者居焉久留而不去虽欲革其名不可得矣夫明王之时智者用愚者伏用者宜迩伏者宜逺今汝之托也逺王都三千余里侧僻回隠蒸郁之与曹螺蜯之与居【韩曰螺蚌属大者如斗出日南涨海中蚌蜃属説文蛤也○螺卢戈切蜯步项切】唯触罪摈辱愚陋黜伏者日侵侵以游汝闯闯以守汝【张曰闯马出门貎○闯丑禁切】汝欲为智乎胡不呼今之聪明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬宁有説耶曰是则然矣敢问子之愚何如而可以及我栁子曰汝欲穷我之愚説耶虽极汝之所往不足以申吾喙涸汝之所流不足以濡吾翰姑示子其畧吾茫洋乎无知氷雪之交众裘我絺溽暑之铄【式灼切】众从之风而我从之火吾荡而趋【荡亦放也】不知太行之异乎九衢以败吾车吾放而游不知吕梁之异乎安流【孙曰庄子曰孔子观于吕梁县水三十仞流沬四十里鼋鼍鱼鼈之所不能游也吕梁今在彭城】以没吾舟吾足蹈坎井头抵木石冲冒榛棘【冒一作行】僵仆虺蜴【孙曰诗哀今之人胡为虺蜴蜴守宫也○蜴亦易】而不知怵愓何丧何得进不为盈退不为抑荒凉昏黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对
　　对贺者
　　栁子以罪贬永州【韩曰永贞元年九月公自礼部员外贬邵州刺史十一月又贬永川司马】有自京师来者既见曰余闻子坐事斥逐余适将唁子【孙曰吊生曰唁吊死曰吊张曰吊失国亦曰唁见谷梁传云○唁宜箭切】今余视子之貎浩浩然也能是达矣余无以唁矣敢更以为贺栁子曰子诚以貎乎则可也然吾岂若是而无志者耶姑以戚戚为无益乎道固若是而已耳吾之罪大防主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名【孙曰羣比谓羣党】防耻遇僇以待不测之诛茍人尔有不汗栗危厉偲偲然者哉【偲责也○偲思相切又七才切】吾尝静处以思独行以求自以上不得自列于圣朝下无以奉宗祀近丘墓徒欲茍生幸存庶几似续之不废【章曰诗以似以续续古之人】是以傥荡其心倡佯其形【倡音昌佯音羊】茫乎若升髙以望溃乎若乗海而无所往故其容貎如是子诚以浩浩而贺我其孰承之乎嘻笑之怒甚乎裂眦【眦目眦也○眦疾智才诣二切】长歌之哀过乎恸哭庸讵知吾之浩浩非戚戚之尤者乎子休矣【补注黄曰古人所甚恶恶于不情怒者可知笑者不可测子厚嘻笑甚裂眦长歌过恸哭而慼慼之悲寄于浩浩盖有齐人之风乎】
　　杜兼对
　　【孙曰兼字处洪中书令正伦五世孙】
　　或问曰朝廷以公且明进善退不肖未尝不当然吾有一疑焉愿有闻于子以释予也曰何哉曰杜兼为濠州【孙曰徐泗节度使张建封表置其府积劳为濠州刺史】幸兵之乱杀无罪士二人【孙曰兼性浮险録事参军韦赏团练判官陆楚皆以守职论事忤兼兼宻奏二人通谋扇动军中忽有制使至兼率官吏迎于驿中前呼韦赏陆楚出宣制杖杀之二人有士林之誉无罪受戮天下寃之】蓄货足欲吾以为唐梼杌饕餮者亡以异【孙曰文十八年左氏颛顼氏有不才子天下谓之梼杌缙云氏有不才子天下谓之饕餮注云梼杌顽凶无畴匹之貎贪财为饕贪食为餮○梼音涛杌音兀饕音叨餮音铁】然而卒入为郎中【孙曰元和初入为刑部郎中改吏部郎中】给事中出由商至河南尹【孙曰自给事中出为商州刺史金商防御使改河南少尹行大尹事半歳拜大尹】乃死【孙曰元和四年十一月二十二日兼卒】夫何取于兼者若是幸也曰若子之言兼之罪吾虽不覩乎目然闻之熟宜废而不用久矣然而吾有一取焉吾闻兼在濠州有钟离令【韩曰钟离县属濠州】卢某者宰相戚也而谗且防日状其僚之过愆以致于兼且曰是过是愆我独无有其僚因惴恐【童曰惴忧惧貎○惴之瑞切】以俟谪怒于上令日施施自负【施施自得貌】曰州君将我除也兼得之乃大怒罚令使僚也咸得自达以进乎善因摈令终不得面焉人由是不茍免而谗防之道大息朝廷进兼于内则给事中于外则至河南尹盖知兼有是善也欤诚然不为公且明耶或者曰兼凶狡人也恣杀以充已其为过章章者凡天下儿童【后阙】
　　天对
　　【蔡梦弼曰天问者屈原之所作也旧録之于楚辞按汉王逸序其篇首曰屈原放逐忧心愁悴彷徨山泽经厯陵陆嗟号旻昊仰天叹息见楚有先王之庙及公卿祠堂图画天地山川神灵琦玮僪佹及古圣贤怪物行事因书其壁呵而问之以渫愤满舒写愁思乃假天以为言焉故作天问子厚取天问所言随而释之遂作天对梦弼尝苦其文义不次聱牙难读今取楚辞屈原天问章分句析以条于前仍以子厚之对系而録之博究其用事之从出证以传记音而训之庶使问对两全以便稽考焉】
　　问曰遂古之初谁传道之【王逸曰遂往也初始也言往古太始之元虚廓无形神物未生谁传道此也】上下未形何由考之【王逸曰言天地未分溷沌无垠难考定而知之】冥昭懵闇谁能极之【王逸曰言日月昼夜清浊晦明谁能极知之】冯翼惟象何以识之【王逸曰言天地既分阴阳运转冯冯翼翼何以识知其形像乎】明明闇闇惟时何为【王逸曰言纯阴纯阳一晦一明谁造为之乎】
　　对曰本始之茫诞者传焉【韩曰谓太始之元初无传也】鸿灵幽纷曷可言焉【韩曰谓天地未形本无言也】曶黑晰眇【蔡梦弼曰曶呼骨切説文出气词也从日象气出形郭璞三苍解诂曰曶旦明也严有翼曰曶黒微昧也晣之列切明也】往来屯屯【蔡曰屯张伦切难也易屯卦注屯者天地造始之时也】庬昧革化【蔡曰昧音妹易天造草昧注造物之始始于冥昧】惟元气存而何为焉【韩曰谓日月昼夜阴阳晦明惟元气存焉】
　　问阴阳三合何本何化【王逸曰谓天地人三合成徳其本始何化所生乎】
　　对合焉者三一以统同【元注引谷梁子传独阴不生独阳不生独天不生三合然后生王逸以为天地人非也】吁炎吹泠【蔡曰泠音零清也字又从冫音同集韵呉人谓氷曰冷凙】交错而功
　　问圜则九重孰营度之【王逸曰言天圜而九重谁营度而知乎蔡曰圜与圆同説文圜者天之体也】
　　对无营以成沓阳而九【蔡曰沓徒合切积也九者老阳积阳为天故曰沓阳而九也】转輠浑沦【蔡曰一作转辕一作运輠輠胡果胡瓦二切车毂转貌礼记杂记闗毂而輠轮者又胡鼎切回也浑音魂沦音伦列子气形质具而未相离故曰浑沦言万物相浑沦而未相离也】防以圜号【韩曰谓天圜九重则阳数也】
　　问惟兹何功孰初作之【王逸曰言天有九重而谁功力始作之耶】
　　对冥凝厘无功无作
　　问斡维焉系天极焉加【王逸曰斡转维纲言天昼与夜之转旋斡转也维纲也言天昼夜转旋宁有维纲系缀其际极安所加乎○蔡曰焉于防切安也后可以意求之】
　　对乌徯系维【蔡曰徯戸礼切待也淮南子帝张四维运之以斗东北为报徳之维西南为背阳之维东南为常羊之维西北为蹏通之维注四角为维也】乃麋身位【蔡曰麋恐作縻】无极之极【蔡曰张衡灵宪八极之极径二亿三万二千三百里】漭弥非垠【蔡曰漭母朗切弥民卑切又莫尔切漭弥水大貎】或形之加孰取大焉【韩曰谓斗极居中央如太所谓天圆地方屯植中央也王逸以为极际恐未必然也】
　　问八柱何当东南何亏【王逸曰言天有八山为柱背何当植东南不足谁亏缺之蔡曰河图言昆仑者地之中也地下有八柱柱广十万里有三千八百轴互相牵制名山大川孔穴相通东方朔神异经曰昆仑有铜柱焉其髙入天所谓天柱也】
　　对皇熙亹亹【蔡曰亹户礼切易成天下之亹亹者】胡栋胡宇完离不属【蔡曰完一作宏属之欲切附也下同】焉恃夫八柱【韩曰谓天以八山为柱非所恃也】
  </div>
  <div class="pagination">
   <a href="五百家注柳先生集_page8.html">
    上一页
   </a>
   <span>
    ...
   </span>
   <a href="五百家注柳先生集_page4.html">
    4
   </a>
   <a href="五百家注柳先生集_page5.html">
    5
   </a>
   <a href="五百家注柳先生集_page6.html">
    6
   </a>
   <a href="五百家注柳先生集_page7.html">
    7
   </a>
   <a href="五百家注柳先生集_page8.html">
    8
   </a>
   <span class="current-page">
    9
   </span>
   <a href="五百家注柳先生集_page10.html">
    10
   </a>
   <a href="五百家注柳先生集_page11.html">
    11
   </a>
   <a href="五百家注柳先生集_page12.html">
    12
   </a>
   <a href="五百家注柳先生集_page13.html">
    13
   </a>
   <a href="五百家注柳先生集_page14.html">
    14
   </a>
   <span>
    ...
   </span>
   <a href="五百家注柳先生集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
