<!DOCTYPE html>
<html>
<head>
    <meta charset="UTF-8">
    <title>椒邱文集 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 5 页/共 24 页</h1>
    <div class="content">　　自古有天下者用舍颠倒俾君子在野小人在位未有不乱且亡者也唐以李林甫为相贬逐忠良而在位皆谀佞之士故有天宝之乱宋以蔡京为相屏斥正直而庶寮皆茍合之人故有靖康之祸南渡以贾似道为相放弃黎老而布列通显者皆争献宝玉之人故有徳祐之亡然天宝之乱张均陈希烈叛君降贼而效节者乃在张睢阳顔平原靖康之祸吴幵莫俦卖国偷生而死义者乃在舍人吴革知州霍安国徳祐之亡赵溍陈奕章鉴陈宜中或以城降敌或弃位而逃而忘家殉国者乃在罢相闲居之江万里摈弃不用之文天祥嗟夫谗邪何益于国而忠直何负于国哉有天下者胡为乎保养谗邪疏斥忠直而乐其所以乱且亡也哀哉
　　有二星鬬于中天一星陨
　　象之变昆虫草木之妖天所以警戒人君也天道幽逺固未易窥测然观其祸败之应莫不各象其类焉仆栁复生而汉宣受命黄龙堕死而新莽败亡三台星坼而张华以忠受祸牛继马后而晋元以伪乱真狐升御榻非女真窃据中原之兆乎大星南行非髙宗避狄南渡之征乎二星鬬于中天而一星陨宋元交兵而徳祐失国之象也大星坠于海中而众星从帝昺蹈海而羣臣从死之验也天之示戒岂不昭昭明着矣乎为人君者遇灾变之来推类以求之因象以察之慎其身修其政则可以消祲而致祥矣奈何昏君奸相委诸适然覩灾而不知警卒至国乱身危而不可救也哀哉
　　谢枋得自以与吕师夔善上书以一族保师夔可信乞以师夔为镇抚使之行成且乞身至江州见文焕与议朝廷以枋得为沿江察访使
　　谢枋得忠矣然知人不明料事不审其智不足称也师夔何人哉彼其父子兄弟受国厚恩或拥麾节或典方州不知感恩图报视去故国若弃敝屣于君且然况于友乎枋得乃以一族保其可信不可谓知人矣文焕北面臣元身为乡招其部曲诱其子壻以降将与阿珠诸酋覆我家国倾我宗社以为有元开国之勲臣是岂可以忠义説哉使枋得获见文焕彼不杀之以自明则将执之以送元耳枋得乃得欲身至江州与之面议何其愚也它日信州之战师夔亲在行间弯弓相向曾无赧容及枋得败而逃窜既镂榜以捕之又执其妻子送狱至枋得被执北上师夔方位通显曾无一言以解纷所以报知己者葢如此其人可知矣虽然枋得智虽不足然毁家殉国其忠可嘉也师防既叛其君又负其友使死者有知亦何顔以见枋得于黄泉哉
　　元克潭州知州李芾死之
　　李芾之死一何烈哉自古人臣以身死国者盖多有之阖门死国如芾者代不多见焉芾为湖南提刑未获显用也一旦敌人南侵起兵入衞赏典未加遽出守潭使李怀光处此必将怏怏而去矣而芾无几微不满之意缮器械峙刍粮日以忠义勉其将士敌攻益急芾志益坚及其不可为也乃曰吾力竭分当死吾家亦不可辱于俘使帐下卒先杀其家而后引颈受刃潭民闻之多举家自尽呜呼芾为国死而潭民亦为芾死何其烈也当是时以文学位丞相如留梦炎者弃位而逃秉节钺典方镇如夏贵者召之不至世受国恩如吕文焕者以城降敌芾以疏逺之臣阖门效死而不贰彼偷生茍免者闻芾之风愧死矣予尝至潭亲谒其祠而观其战守之处江流有声烟中草木彷佛残兵之遗斾为之低徊悲愤而不能去呜呼烈哉
　　陈宜中弃位而逃
　　士君子砥节砺行而不克有终者无他气失其养故耳孟子曰我善养吾浩然之气是气也人皆有之善养之虽歴万变而不挫不善养之一罹忧患则薾然不自振矣陈宜中在穆陵之时与同舍生黄镛等上书论丁大全之罪其气凛凛天下号称六君子介然有节行者也乃窜斥逺州悲伤沮丧而其气日馁矣于是阿附似道骤登政府不知似道为人视大全果相逺耶至其为相也王爚之清介而不能容文天祥之忠义而不能用张世杰请背城借一之策反假诏命而沮之其为国谋者请称侄纳币而已耳请求封小国而已耳请奉玺以降而已耳事既危亟则奉头鼠窜而已耳向之浩然者今则薾然矣迹其始终所为葢若二人者岂非气失其养而然耶故君子之学以养气为本能养其气则当大任决大事临大难毅然而不动心矣
　　钱塘江潮三日不至
　　国之兴亡果天命耶抑人事耶彭城之败大风扬沙滹沱之窘河冰忽合混同浩渺不测而阿固达轻骑径渡元兵分驻而潮汐三日不至是葢有天命焉非人力所能为也呜呼为是説者不为无据然而未尽也兴亡之端未有不始于人而成于天者非秦政之残暴则髙帝之劒无自而奋非王莽之簒弑则光武之兵无自而兴非天祚之荒淫不道则女真岂敢遽蹂辽境非似道之贪淫専怨则巴延岂得遽覆宋都县是观之天乎人乎古之贤君有惧灾修徳而桑谷自萎者矣有出郊亲迎而禾偃自起者矣岂可尽委之于天耶包胥曰人众者胜天陆防曰君相不可以言命有国家者绸缪牖户于天未隂雨之时修徳任贤于天方降瘥之日如是而犹不济则可归之天命矣
　　帝及皇太后全氏北去太学生徐应死之
　　宋之诸帝稽古崇儒兴学养士葢汉唐之君所鲜者重以周程张朱游杨黄蔡相与讲明道学而典教者如胡瑗孙复石介之属亦皆一时之名贤故三百余年士风丕变知穷理尽性之学知尊君亲上之义亦汉唐之士所不及也花石之病民宰相不敢諌而邓肃献诗以讽之王蔡之悮国台諌不敢言而陈东等伏阙请诛之赵汝愚之贬窜忠邪乱矣而杨宏中等上书辨之史嵩之之起复伦纪斁矣而黄恺伯等上书论之其所以翊皇极扶人纪有益于国家岂浅浅哉至徳祐之际宗社已覆帝后已迁徐应以一书生未沾一命之荣未食升斗之禄使其相随而北与叶李留梦炎之徒比肩而事敌髙可以钧台省之位下犹不失郡县之职而应不忍北面事仇从容赋诗与一男二女赴井以死呜呼汉唐之季亦有一士如应者耶彼叶李留梦炎之徒闻应之风其颡有泚矣
　　元董文炳徇处州秀王与睾迎战于瑞安败绩死之
　　先王封建宗室非徒崇宠之也亦其子孙之覆坠是为故有茅土之封焉有彛器之分焉有朝觐聘问之典焉而兄弟之邦能宣力王室者亦多有之犬戎之祸文侯有扞艰之绩子頽之难郑伯有反正之功其紏逖王慝岂异姓比哉宋有天下封植同姓典礼优隆大者为王为公小者为团练为刺史王子皇孙散处四方信厚如麟趾蕃衍如椒聊虽非邗晋应韩之盛然视汉唐之季有间矣是以国势危疑之际汝愚着定策之功天步艰难之时与睾效徇国之节亦何负于宗邦哉世之庸君疏忌骨肉轻则贬之窜之重则殄之戮之彼曷不思哉分晋者韩赵非姬姓之云仍也取齐者田宗非吕氏之胄也曹魏禁锢宗室而不悟司马懿将盗其国刘宋诛除兄弟而不知萧道成将移其鼎奈何翦弃本支而顾使它姓得之也呜呼有天下者尚鉴兹哉
　　陈宜中欲奉帝走占城乃先徃谕意度事不可为遂不还后死于暹罗
　　人臣之义主亡与亡主存与存况宰相秉国之钧天子之所倚重庶寮之所具瞻又非它为臣者比其君在难委而去之夫岂义哉王允当汉献之时李傕作乱吕布招允与俱去允曰朝廷防小恃我而已遂不去以死君子谓允死得其所矣景炎之初端宗防冲防防在疚所恃者二三大臣而已自浙迁闽而蒲夀庚叛之自闽入广而刘深袭之危机交至视献帝之时殆有甚焉为宜中计者竭股肱之力効忠贞之节与陆秀夫张世杰同死社稷可也顾乃欲奉帝走占城先徃谕意呜呼占城岂兴王之地海澳岂帝王之都宜中不过欲奉头鼠窜假使命以徃耳人固有一死太史公有言非死之难而处死为难使宜中与秀夫世杰蹈海以死岂不光明俊伟照映简编乎不死于海而死于荒遐瘴疠之乡与自经于沟渎等耳岂得与死节死事者比哉呜呼宜中可谓不善处矣
　　元张范遣人语厓山士民曰汝陈丞相已去文丞相已执汝复欲何为士民亦无叛者
　　三代而下以仁为国者惟宋为然宋视成周虽君徳有优劣恵泽有浅深然仁厚之意大约相似非汉唐所及也夷考其实为君者恭俭而好学为相者寛厚而有耻大臣有罪不过贬窜而无屠戮之刑兵民犯法虽或诛戮而无参夷之法兵用于不获已未甞穷兵以黩武赋取于不可蠲未尝厚敛以残民兴学校崇礼让不崇土木不务游畋其仁厚之泽渐涵于民者深矣故三百余年民之戴上有死无贰而其国祚絶而复续偾而复兴繇其家法相传有以培植基本也靖康之际太子如金而吏民奔随哭声震天祥兴之末张范兵逼厓山诱其士民终无叛者彼汉唐之末人心爱戴之诚曷尝有是哉呜呼有天下者欲为子孙长逺之计亦惟以仁义而已矣
　　元张范袭厓山丞相陆秀夫驱其妻子入海即负帝同溺诸臣从死者甚众杨太后闻帝崩赴海死张世杰欲求赵氏后立之大风覆舟世杰溺焉
　　宋之亡也忠义之士一何多乎张顺张贵牛富边居谊陈炤则死于战陈者也张汉范天顺李芾赵昴发唐震姚霅姜才苗再成则死于封疆者也居闲而死则有若江万里尹谷布衣而死则有若熊飞陈瓉以将相死则有太傅张世杰丞相陆秀夫李庭芝以宗室死则有秀王与睾知县与防刺史孟锦以小官死则有知县王汝翼监镇司马梦求教授罗开礼它若幕僚禆将史不及载者尤多及宋社已屋文天祥宁伏尸燕市谢枋得宁絶粒而死终不肯臣于元嗟夫汉之亡死节者耿纪韦晃而已唐之亡节义之士无闻焉而宋之忠臣义士若此其多何也宋之诸君待臣以礼养士以气节其风俗既成争自濯磨如王炎午祭天祥之词张子恵赠枋得之诗皆以忠义相勉虽有无节行如留梦炎吕文焕者出于其间然亦寡矣贾生有言上以廉耻励其臣而下不以节义报其君者非人也岂不信哉














　　椒邱文集巻七
　　钦定四库全书
　　椒邱文集巻八
　　明　何乔新　撰
　　史论
　　元
　　都元帅张范卒
　　祸莫大于灭人之国无罪而灭之者隂谴尤重钟防邓艾致力灭汉然汉亡未几防以反诛艾以谗死天道不爽盖如此宋室不竞僻处江南子孙相承百五十余年矣其君虽微弱然周官九伐之目宋有其一乎元人怙其强悍俘其君灭其国而翦刈其民其暴甚矣张世杰陆秀夫不忍宗社之亡捧负二王而崇立之崎岖闽海之间庶几少延天潢之祀其志亦可悯矣为元君臣者割江南之地而封之俾奉其烝尝如周之杞宋如宇文氏之后梁未为不可奈何汲汲欲灭之也方倪宙至燕世祖召达实等北还议二王事宜是犹有不忍遽灭之意而范志在进取力请用兵于是自淮入江自江逾岭穷追逺略若驰韩卢而逐困兔必得之而后快使忠臣义士死于锋镝死于沧溟者不知其几十万人呜呼何其不仁之甚哉宋既亡矣范自以为不世之功子孙世享茅土之封矣抑岂知天定胜人凯还之后身遽殒灭子虽幸免而立孙为乱臣所杀且籍其家而没入其妻女亦足以报其灭宋之酷乎呜呼世之务逞雄心者亦可以少戒矣
　　初太子之奔太原欲援灵武故事自立库库特穆尔不从及还京竒后遣人谕库库以重兵拥太子入城胁帝禅位库库未至京三十里即散遣其军故太子深衔之
　　元之亡也岂独羣雄并起而后亡哉太子阿裕锡哩达喇盖有力焉夫太子之职问安视膳抚军监国而已爵徳官能出师决狱制在君父夫岂敢専耶顺帝虽曰昏乱失道然自太子言之以亲则父也以尊则君也弥缝其阙将顺其美使政出君父而已无与焉斯善矣顾乃不父其父不君其君窃取其生杀废置之柄欲迫胁而夺之位是乃身为叛乱者也彼刘福通张士诚陈友谅之属又奚责焉窃考太平之死娄达实之逃博啰之反库库之贰皆以得罪太子故也求其所以得罪者以太子急于受禅而诸臣不肯顺防焉耳呜呼何其不思耶既为太子矣天位舍我谁适哉方是时豪杰蠭起土宇分荆江之疮痍未已汝颍之烈焰方炎滦阳之宫阙已焚燕赵之榛棘日茂君臣父子协心戮力以遏乱略以戡凶渠尚惧不足以图回天命也今乃视君父犹土梗欲撤而据其位焉用心如此虽欲不亡其可得乎
　　杀宋少保枢宻使信国公文天祥
　　宋养士三百年遭时变故以忠节自奋者盖多有之然未有若文天祥之烈者也自其起兵入卫志图恢复间关岭海出入死生畧无毫髪怨悔之意至于兵败身执拘囚燕狱临之以威而不挫诱之以利而不动卒之从容就义视死如归其遗迹传播后世虽荛童牧防亦知其为烈也前史谓天祥意广才踈卒以穷死是殆不然观其举兵之初文武英贤皆罗致幕府而耕甿峒丁尽诣辕门请自效者以万计非有拨乱之才者不能也及在行都陈分地建阃之防在真州与苗再成论两淮合从之计才踈者有是乎天果祚宋则其策必行其计必用其功必可成矣彼陈宜中沮之于前李庭芝疑之于后盖以天不祚宋故耳岂可以是归咎天祥哉虽然成败不足论论其所得而已天祥一死而其精忠大节耿耿然与日月争光虽死犹不死也彼偷生茍免者至今人犹唾骂不已是不忍一死而继之以百千死矣呜呼自古皆有死君子尚思死忠之为烈哉
　　征刘因为賛善大夫寻辞归
　　儒者守先待后固将以性命道徳为指归寜惟是词华足贵哉元之初以博学雄词著称于世者不为无人然求其潜心于性命道徳之妙而不牵于记诵词章之习者鲜矣至于养心怡性行其所学而出处进退粹然不失其道者尤鲜也刘因生于元世乃能知训诂之末不足以尽圣人之精而沉潜于周程张邵之书力学以求其至焉视郝经姚燧之徒以辨博为长雄者奚啻什百而千万哉至于被征入朝擢官賛善遽以母老辞归俸给一无所受讲道著书飘飘乎氛埃之表俯视衮赤舄之华不知为何物也尤可谓贤矣始予读其文温醇深厚有濂洛之典刑而得其所以言及考其出处进退之大节皭然不污又得其所以行有元一代以儒名者多矣然学行之醇且正者因之外殆不多见焉
　　僧格荐卢世荣才能富国以为右丞世荣既入中书自谓生财有法用其法当赋倍増而民不扰
　　元有天下舆图之广戎马之强逺迈前古至于君徳治道百年之间其卓然可称者惟世祖而已然佳兵好货崇信异端犹不能充其恭俭之心也平宋之后所宜安民和众以成嘉靖之治顾乃穷兵荒徼命阿勒哈击日本命索多击占城命托欢击安南师旅之事无嵗无之军死于战鬬民死于转输者不知其几百万仁君忍为之耶阿哈玛特死而卢世荣继之世荣诛而僧格继之立规措所置征理司检覈钱谷増多嵗课割剥之苦掊敛之苛天下骚然而江淮尤甚恭俭之君殆不如是也至于尊崇帝师加以皇天之下一人之上宣文辅治之号帝师所欲释则释之帝师所欲罪则罪之写经设醮金楮酥宻之费嵗以万计斯岂贤君之所为乎昔魏孝文金世宗皆充其恭俭之心为政爱民息兵崇儒好学有汉文帝宋仁宗之风焉若世祖者考其所行有愧于孝文世宗多矣将欲绍休三五比迹汉唐其可得乎以僧格为平章政事诺尔根萨里为右丞叶李为左丞
　　叶李在宋伏阙上书力诋奸相遂窜瘴乡亦可谓忠直之士矣宗社既亡奸臣已死为李者屏居田里终身不见可也既承召命陈诚固辞必不得已继之以死以全其节可也而李不然变节仕元致位丞辖与闻国政彼曽无愧焉又阿附奸人荐之为相俾流毒于中原之民其忠直之节扫地尽矣不亦可鄙之甚哉或曰李之在宋未沾一命甫一上书遽加窜逐君臣之义亦太薄矣国亡之后幡然改图亦何可深责哉呜呼谢翺一布衣耳不忍背宋彷徨穷山陈瓉执政从子耳不肯臣元甘心屠戮况李在宋尝居国学而饱廪食矣宋社既屋以身殉义固其分也顾乃忘君事雠食元之食受元之宠而为元宣力焉稍有人心者忍为之耶
　　福建参知政事魏天祐执宋谢枋得至燕不屈死之
　　枋得之死可谓死得其所矣自安仁之败义不臣元亡匿山谷妻子囚絷不顾焉及天下稍定程文海荐之留梦炎荐之魏天祐又诱而执之是三人者果何心哉文海梦炎则背宋而臣元者也是犹妇人失身于人又为媒以诱贞节妇也天祐则献计以炼银者也欲求荐贤之名以盖其贪虐之罪也枋得视文海辈若将浼焉不惑于甘言不屈于怒态絶粒而死以全其节而洁其身真可谓死得其所矣彼偷生忍耻者其果不死乎虽死犹有余辱若枋得者虽死犹不朽也枋得遗书梦炎有曰江南无人才未有如今日之可耻者欲求一人如吕饴甥程婴杵臼厮养卒亦不可得其讥之切矣梦炎以状元为宰相既不能如吕贻甥厮养卒以口舌归其主又不能如程婴杵臼以忠智存其孤顾欲诱忠谊之士以共为失节之事不亦可耻之甚耶
　　逮西僧嘉木扬喇勒智下狱寻释之
　　佛者西方之鬼耳世祖以中智之君奉西方之鬼而崇信西方之法无足深怪者然而嘉木扬喇勒智者于佛之所谓律戒亦皆弃而不守不知世祖何以取之也夫佛之为道清浄而无欲恬澹而不求慈悲而不杀彼嘉木扬喇勒智者取其清浄耶则妾媵姬女充其房闼矣取其恬澹耶则金宝珠玉溢其帑藏矣取其慈悲耶则发宋诸陵及大臣坟墓剖其棺暴其骸攘其禭与赗而祸及九原矣是乃一剧贼耳使佛果有所谓剉烧舂磨之刑舍是人孰施哉今也罪恶既彰神人共怒为世祖者所宜代佛行刑诛其身火其居散其妻妾而没其赀产亦足以纾天下之愤矣既不能然又还其所籍且以其子为行省左丞呜呼何其惑哉
　　御史中丞崔彧得传国玺献之
　　传国宝之説昉于秦始皇五帝三王之世未有也始皇得和氏璧制以为玺而李斯篆其文曰受命于天既寿永昌自汉以来传以为宝以及后唐潞王从珂纵火自焚而秦玺已为烬矣契丹灭晋所得者石氏所作之玺耳传至延禧因金兵追急遗于桑干河则晋玺已亡矣崔彧所得果秦玺耶抑晋玺耶以为秦玺则焚于从珂矣以为晋玺则沉于桑干矣史传所载不可诬也彧之所得安知非奸人伪造以希世取宠耶使彧所得果秦晋之旧物欤二氏享祚不永灭亡尤酷其玺不祥莫大焉又恶足宝哉而时君乃眷恋不已有若河图大训然噫亦惑矣契丹试进士至于有传国之宝者为正统命题是尤可笑也五帝三王不闻其有传国宝也谓之非正统可乎刘聪石勒苻坚尝得传国宝矣果可谓之正统乎易曰圣人之大宝曰位何以守位曰仁理财正辞禁民为非曰义仁义者人君无形之宝也彼亡国之玺岂足为宝哉
　　赐宋使者家铉翁号处士遣还乡
　　士之仕也犹女之嫁也嫁而更二夫不可谓之贞妇仕而更二姓其可谓之忠臣乎宋之亡也士大夫仗节死义者固多然贪生失节者亦不少焉留梦炎宰相也事元为尚书赵孟頫宗室也事元为学士彼皆号通古今者也不知平日所学何事哉若家铉翁者可谓不负所学矣铉翁学専春秋其于君臣上下之分道义功利之辨讲之明而信之笃矣故元师入杭也不署谕降之檄及奉使北行也不受敌国之官安置河间流离困悴曽无毫髪怨悔之心至其年逾八十赐号处士遣还乡里赐予金币皆固辞不受皭然不染于污尘而俯视肤敏祼将之士殆若沙虫醯鸡然所谓忠臣不事二君者铉翁有之矣彼梦炎孟頫彯缨垂组扬扬出入元之朝廷者闻铉翁之风其颡能无泚乎
　　翰林学士承防留梦炎致仕
　　宋以科目取士三百年间以大魁登相位者七人而已若吕防正王曽李迪宋祁冯京文天祥或以相业着或以刚直称或以忠义显皆足以为科目重其为科目玷者惟留梦炎耳当徳佑初立敌兵长驱梦炎尝以右相兼枢宻督诸路军马矣又尝以江东西湖南北宣抚大使守衢婺矣权位非不隆委任非不重也然元师渡江既不能督励列阃北首迎敌及元兵攻衢又不能竭力固守遽以城降至乃立元朝受元官以荣名厚禄终其身所谓状元宰相者乃如此岂不为武夫俗吏所嗤哉赵孟頫乃称梦炎好谋能断有大臣器呜呼谓梦炎好谋耶不闻其出谋献防以救国家之危谓梦炎能断耶不闻其临机制变以成敌忾之功至于阿比似道循黙取容又岂大臣之道哉孟頫此言非特阿其所好也彼固背宗国而臣雠敌者宜其不知梦炎忘君事雠之为耻也
　　昭文馆大学士平章军国事博果宻卒
　　世祖之约不以汉人为相而所相者皆国族然当是时勋戚之贤而可相者孰有逾于博果宻者乎盖其生于世家而又从学于许衡得闻性命道徳之要修已治人之术故其立朝大节有可观者非巴延鄂勒哲诸人比也观其谏安南之征陈弭灾之道争郭佑杨寛安之诛论西僧释囚祈福之谬謇謇然有古贤相之烈至于位歴显要家素清贫其卒也赖上赐赙而后克塟则不惟当时诸相所不及视卢懐慎杨绾之清俭盖无愧焉使世祖成宗置之相位推心而委任之则其启沃君心董正庶职修典章立法制厘政革污俗虽未能嫓美唐宋亦庶几乎拓抜魏宇文周之风矣奈何置之闲散而不极其用也惜哉呜呼有元一代不相汉人而相国族矣然国族之贤者又不得相焉而所相者乃奸贪凶秽之徒此元之治所以不若辽金也欤
　　兰谿处士金履祥卒
　　元有天下之始草昧初开固无所用儒也儒者生于其时超然嘉遯考六艺之遗文究圣人之至道以成其身以淑诸人斯可谓贤矣然当时所谓儒者乃或仕于其朝以茍升斗之禄何其不自重也虽云志在行道抑不知吾儒之所谓道者彛伦之理也礼乐之文也道义功利之辨也元初诸臣其所挟以立乎朝者皆不免毁其规矩准绳而逐时好耳若履祥者真所谓道学之儒哉履祥之学得之何基基之学得之王柏柏之学得之黄干而干则亲炙朱子而得其传者也其学固有自矣宋之将亡履祥絶意仕进屏居穷山著书明道羽翼遗经以待后之学者不食元粟不受元官视彼身既屈而道不行者果孰优耶元之世以儒自命者多矣洁身不污如履祥者乃无愧儒之名也呜呼贤哉
　　哈玛尔矫诏杀右丞相托克托史臣曰托克托事君始终不失臣节惟惑于羣小急复私仇君子病焉
　　顺帝在位所命为相者率皆贪庸憸悍之徒彼善于此者惟托克托耳观其秉大义以黜巴延辞相位而荐阿噜图始出师而彭城之盗平再出师而髙邮之贼窘其所建立非碌碌者当是时羣雄并起则疆土日蹙内则府藏日虚幸而材器可倚者犹有托克托焉使顺帝推诚而委任之虽不能救其必亡之祸亦庶乎少延嵗月未遽亡也顾乃信谗而杀之是何异病者气息奄奄而又戮巫咸逐扁鹊以自速其死哉或曰托克托可谓大臣欤曰可谓能臣矣大臣则未也古之所谓大臣者亲正直逺谗邪不赏私劳不报私怨夫然故足以尊主而庇民托克托则不然太平之正直则忌而逐之汝中栢之谗邪则惑而信之哈玛尔以营防之力而引居政府伯勒齐尔以中伤之怨而斥居外藩是岂大臣至公无我之道哉虽其死不以罪君子哀之然迹其所为亦有以来谗贼之口也愚故备论之使后世命相者当知弃瑕而録功为相者当知忘私而徇理
　　哈喇哈逊等言与翰林太常议皇考大行皇帝母兄也二帝神主依兄弟之次祔庙为宜制可
　　宗庙之礼左昭右穆易世之后以次而升祔焉其祔庙也稽诸典礼告诸先王亲者不敢抗也踈者不敢抑也岂臣子所得而私哉元之诸臣议祔庙之次一何渎礼紊经之甚耶夫顺宗固成宗之兄也然成宗为帝之时顺宗北面而臣之矣兄弟之伦私恩也君臣之分公谊也谓弟不可以先兄抑岂知臣不可以先君乎昔鲁用夏父弗忌之言跻僖公于闵公之上春秋讥之以为逆祀顺宗成宗祔庙之次正与鲁僖闵之事相类夫僖公继闵公而为君跻之且不可况顺宗未尝为帝徒以子居天位而追帝之再祔之太庙也不可况可逆其班乎然元之失岂独祔庙之次哉
　　徐夀辉破江州总管李黼死之
　　元有中国垂百及其乱也儒臣秉节而死者甚多若李黼李齐余阙台哈布哈其忠义尤表表然论者谓崔杼之乱左右为庄公死者七人而不得与孔父荀息并书于春秋以为死非所当死也余阙台哈布哈世居漠北为主而死当矣若黼与齐则中州之士而先代之遗民也区区扞卫疆圉为之效死是亦如石之纷如之辈耳何足取哉愚以为不然士之仕也犹女之嫁也嫁者当谨于纳币之先知其家之逆乱勿嫁可也仕者当审于委质之始知其国之危乱勿仕可也既成夫妇矣乃以门户衰薄而反目焉不可谓之义既成君臣矣乃以国家阽危而改节焉不可谓之忠元政衰乱士不幸生于其时者洁身于风尘之外髙蹈乎大山长谷之中玩圣贤之遗经以求其志以淑其徒斯无憾矣既欲随世以就功名矣其安也则宠其名位其危也则委而去之是夏侯令女所不为也曽谓大丈夫而为之哉故责黼与齐者当责其不能审于委任之初不当责其死于危乱之际
　　加宦者李邦宁大司徒兼左丞相
　　阍寺之官自古有之职在扫门庭执防器守中门之禁掌女宫之戒而已虽有正直如吕强忠谊如张承业赐之以财可也终不可授之以重任焉邦宁宋之阉防国亡被俘因获给事宫庭歴事三帝宠任益隆至于武宗遂以为大司徒且使之兼左丞相位崇任重无以加矣夫司徒者敷五教扰兆民在汉则三公之职也丞相者统百官均四海在周则冡宰之任也是二官者非学足以知天命道足以翊皇极武足以戡乱略文足以迪彛教不足以当之邦宁所以获宠者便辟而已矣慧黠而已矣经邦化夫岂所能哉今也以亡国之俘奸阉之丑而兼掌治掌教之职犹为国有人乎呜呼出则巍冠长剑当体貌之隆入则金珰右貂供使令之役防名器辱朝廷亦甚矣然武宗庸主何足责哉英明之君不可不深监焉
　　史臣论武宗曰帝慨然欲创制改法而有为故其封爵大滥锡赉大泛至元大徳之政于是稍有更变云
　　史臣之賛武宗谓其慨然欲创制改法而有为斯言过矣元之诸帝安于晚季之俗而不遵三代之法非一日也虽以世祖之英武仁宗之恭俭无能改于其俗况于武宗视三君尤劣者乎武宗在位四年无一善可称者实特迪伶人也以为平章李邦宁阉防也以为司徒教鄂博畨僧也以为学士承防他如进鹰坊之秩为二品畀西域贾人以虎符所溺者酒色所好者逰畋斯岂有为之君哉其所创改者不过置尚书省行至大银钞二事而已是皆毒民之法岂为治之先务耶使武宗果有志于创制改法则当召用名儒稽式古典正彛伦厚风俗修法度定官名考章服以革竒厖之陋制雅乐以变淫荡之声庶几乎魏孝文金世宗之所为矣顾武宗性质凡下岂足以语此哉
　　以赵孟頫为翰林学士承旨
　　士君子所以异于流俗者知义而已士不知义虽有他美不足取矣宋为华夷之主三百余年防古氏穷兵黩武灭其国俘其君使艺祖仁宗不祀忽诸当是时忠臣烈士毁家沉族而不忍为防古之臣激于义故也则凡为之宗室者悼宗国之亡念祖宗之愤其含悲茹痛当何如哉孟頫天潢之裔也舍生取义北首死敌以与孟锦与睾同逰于地下可也不然栖遁岩谷力辞征聘以全其义可也顾乃不知忘亲事仇之为非不以下乔入谷之为耻北面事人拜跽匍匐于其庭珠帽貂裘日与羣官相追逐使人望而指之曰此故宋王孙也而孟頫曽不耻焉岂复知有义哉呜呼宗社为墟帝后为虏谁实为之尚忍为之臣乎天祥枋得之徒皆庶姓也为谁而死而宗子顾可食其禄乎孟頫之罪于是大矣虽词翰之工学问之博又何足称哉
　　敕建西山佛寺甚亟御史观音保索约勒哈达黙色上章极谏帝怒杀之
　　自释氏入中国时君世主靡然崇信未有卓然不惑者故其寺宇极金碧之丽而宗庙不如也醮祠备水陆之珍而郊禋不及也倾帑藏之财竭兵民之力咈忠谏之言甘心不顾焉呜呼何其惑哉若元之英宗则又甚焉英宗即位以来不恤嵗饥不求民瘼不施善政而汲汲营西山之佛寺观音保等上章极谏遂寘极刑不仁之君恶可与言哉且英宗崇饰梵宇者其心靡他亦曰求福田利益而已佛果有灵宜其享祚悠久也曽几何时驻跸南坡变生禁幄西天诸佛不闻拥防之功列刹羣僧靡有勤王之举所谓福田利益果安在哉呜呼人主溺于佛法者察英宗之始终亦可以少悟矣
　　开经筵命平章张珪学士呉澄等以帝范资治通鉴大学衍义贞观政要等书进讲
　　经筵之设所以讲圣学沃君心以为脩齐治平之本也所用者必端良博洽之儒所讲者必明徳新民之要夫然后可以涵养本原成就徳器矣二帝三王之徳与治所以不可及者其大本盖出于此也自汉以来人主留意于正学者寡矣宋虽大儒迭出而当时犹或以程朱辈为伪是又乌知有所谓学哉泰定自藩邸入纂宸极嗣位之初首开经筵之所用如呉澄者乃一时之名儒其所进讲者又皆致治之明鉴格心之大训斯亦可谓贤矣使是君也果能始终此心始终此学则其所就岂不为一代之贤主哉奈何崇儒不如崇帝师之隆信道不如信梵呗之笃故终不足以成其徳而推诸治也可胜叹哉
　　张珪等言贾胡中卖宝石分珠寸石价值数万是皆时贵与中宝之人妄称呈献冒给回赐髙其价值且至十倍彼此通同暗行分用宜行禁止帝不从
　　古昔明王所宝者有六曰圣曰玉曰曰珠曰金曰山林薮泽而大宝之位不与焉圣所以为宝者以其能制议百物以辅相国家也玉所以为宝者以其能庇廕嘉谷使无水旱之灾也则足以宪臧否珠则足以御火灾金则足以御兵乱山林泽薮足以备财用此明王之所宝也宝是六者则所谓大宝者庶乎可守矣三代以降昏庸之君往往所宝非所宝者晋以垂棘之璧为宝魏以照乘之珠为宝赵以和氏之璧为宝而不知是乃玩好之具也岂国家所当宝哉元有天下舟车通乎八极外国之珍若瑚玛瑙西珠北珠之类流入中国上之人于耳目而好之下之人承其风防而进之于是搜索奇异以献阙庭交通阉防以邀厚价故一分之珠赐钱万缗一寸之石给银数锭嗟夫是物也不可以充饥不可以御寒不可以济国用徒足以迷心败徳而已岂所谓宝哉元之诸帝溺志于此故金币之积充牣于黠商奸防之家而府库日虚心志日蛊所谓大寳者日危矣岂非万世之大监哉
　　八月丙戌明宗还次翁果察图皇太子图特穆尔入见庚寅明宗暴崩
　　明宗暴崩于行宫世以为图特穆尔弑之也愚尝考文宗之始终而推其心窃恐弑逆之事出于史氏之诬夫明宗文宗皆武宗之子自武宗之崩歴仁宗英宗泰定之世兄弟皆南濒于危殆者屡矣一旦重防行宫必将握手歔欷悲懽交集自丙戌至庚寅才五日耳岂至遽萌逆心哉借曰文宗急于自取忍于弑兄不可以常情推是不然当雅克特穆尔举兵之初明宗逺在漠北文宗已据大都而正位号使其诏告宗王改封其兄而止其来南顾不易耶然文宗遣使奉迎让以天位而退处东宫是未尝有利天下之心也岂有大事已定人心已安乃急于为帝而弑其兄乎且自昔弑君簒国者虑贻后患必勦其种类而后已故齐之簒宋也尽灭刘氏之族萧鸾之簒齐也悉诛髙武之使文宗果弑其兄独不念兄子既立将复其怨乎然文宗将崩舍其子而立宁宗及宁宗即世鸿吉哩后又舍其子而立顺帝独不虑后患耶由是推之明宗之崩决非文宗之弑也然则顺帝何以谓文宗谋为不轨使明宗饮恨而崩乎曰文宗尝诏天下谓顺帝非明宗之子顺帝既立追忿前诏而佞臣又从而媒蘖之故加文宗以弑逆之名撤其主废其后而杀其子史臣既不能辨又因而实之使文宗负谤于万世呜呼寃哉
　　监察御史陈思谦言内外官非文武全才出处系天下安危能拯金革之难者不许夺情起复从之
　　三年之丧先王因人情而为之节文贤者不敢过愚者不敢不及恶有亲丧未终释苴经之惨而缨弁冕之华哉不幸遭时多艰迫于君命亦当审度其宜而处之戎狄交侵疆圉孔棘则墨衰以从戎事可也内讧外叛宗社将倾则抑哀以纾国难可也舍是则守经而已矣自汉以来有夺情起复之制于是张九龄起复而为相矣马光祖起复而典兵矣张茂昭起复而尚主矣士大夫玩常习故不以为非其恳辞不起如富弼刘珙者盖不多见焉况至有元典礼荡然亲存无省觐之期亲殁无丁忧之制而忘哀作乐食稻衣锦者接踵于时宜夫陈思谦言以警有位者也嗟夫三年之丧未足以报其亲也三年之丧犹不遂服则视其亲犹路人耳士君子遭亲之丧而有起复之命则必外度其时曰国有门庭之寇欤朝有睥睨之奸欤宗社有杌之患欤无是三者虽有君命不敢从也又必内度诸已曰吾之徳足以尊主庇民欤吾之材足以靖难遏乱欤吾之出处足以系天下安危欤无是三者虽当其时不可起也外不度其时内不度诸已而冒金革之名以私利禄之实是乌鸟之不若者岂非先王之罪人哉
　　文宗以明宗在时素谓托欢特穆尔非其子迁于广西之静江命奎章学士虞集草诏播告天下及宁宗崩皇太后曰托欢特穆尔明宗长子也于理当立乃遣乌库哩济蘓往迎之
　　顺帝生于沙漠世莫审其所自出或以为宋帝昰之子也闽人余应有诗纪之其畧云帝昰降元世祖封为瀛国公俾尚公主后因侍宴有奇怪之征忌之遣学佛法于帝师遂居漠北其后明宗逃居沙漠行帐适与瀛国公近缔交甚宻一夕明宗方寝闻瀛公帐中有笙镛声问其故乃婴儿始生而啼也明宗知其非常人遂乞归养为子托欢特穆尔是也诗之所言如此考之元史文宗以明宗在时素谓太子非我子遂命虞集等草诏告天下及宗室诸王盖必有所据矣不然文宗舍己子而立兄子何独忌顺帝而偏爱宁宗耶故老相传世祖取江南之时有水竭火生之谣盖元以水徳王宋以火徳王是则继却特氏起者实赵氏之遗也嗟夫世祖百战取宋蹙之于钱塘殱之于海上将以为子孙帝王万世之业也曽不知宋灭未六十年而天乃以宋之隂簒元之统矣是岂人力所能为哉世之欲灭人之国以利其子孙者亦可以自省矣
　　诏罢科举丞相巴延用萨里特穆尔之议也
　　先王取士官人之法见于周官礼记者详矣自汉以来有孝弟孝亷之选有明经进士之科有贤良方正之举然惟进士一科得人为最盛名臣硕辅声光照映竹帛者大扺皆由科目进也防古有国不立取士之法其所用者皆取于省台郡县之掾吏与所谓宣差知印通事之流耳其间固有豪杰由之而进者然士之有志节者终懐慙而不肯就盖耻其名也仁宗在位始诏以科举取士歴科所得如黄溍欧阳之文章张起岩马祖常之器识李黼余阙之忠节进士如此亦何负于国家也哉设科未二十年遽以巴延萨哩之议而罢之彼巴延萨里特穆尔无识者也知有掾吏宣差知印通事而已耳岂知儒者之可贵乎夫二臣欲罢科举者不过为供张之盛与进士妨选法耳科举之供张未若僧道醮祠之费也进士之入选未若襍流补官之多也不罢彼而罢此尚为知类者乎书之简册徒以遗臭万世焉耳帝以世祖在位长久欲祖述之诏改元统三年仍为至元元年
　　建号纪年自秦以前未有也年号虽古所未有然在后世则不可废焉盖古者民俗淳官政简案牍无检覆之繁虽无年号可也至于后世奸伪日滋官政日繁文书盈于几阁非有年号以别之则嵗月瞀乱黠吏为奸将不胜其矣顺帝欲祖述世祖仍以至元纪年亦可谓有志矣然年号袭旧则文案所纪者不知为前至元乎为后至元乎检覆之际奸伪百出其害可胜言哉且顺帝果欲追绍祖烈亦惟法其所行而已何必区区袭其年号乎世祖在位其用度也约其责罚也明其赋敛有制其畋逰有时择才以任官原情以断狱儒者虽不究其用然许衡王磐之徒咸见尊礼南人虽不以为相然程钜夫叶李之属皆在要位此其所以致至元之盛也若顺帝则不然奇后専宠于内而用度日侈矣巴延擅政于外而赏罚日紊矣赋敛无艺而竭其衣食之业畋游无度而妨其耕获之时用舍失宜而在位者多憸庸刑罚不当而伏锧者多寃滥曷尝有一事克绳祖武哉呜呼袭其号而不践其实徒启弊端而已谓之善法祖可乎







</div>
    <div class="pagination">
<a href="椒邱文集_page4.html">上一页</a><a href="椒邱文集.html">1</a><a href="椒邱文集_page2.html">2</a><a href="椒邱文集_page3.html">3</a><a href="椒邱文集_page4.html">4</a><span class="current-page">5</span><a href="椒邱文集_page6.html">6</a><a href="椒邱文集_page7.html">7</a><a href="椒邱文集_page8.html">8</a><a href="椒邱文集_page9.html">9</a><a href="椒邱文集_page10.html">10</a><span>...</span><a href="椒邱文集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
