<!DOCTYPE html>
<html>
 <head>
  <meta charset="utf-8"/>
  <title>
   古灵集 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古灵集 - 第 10 页/共 16 页
  </h1>
  <div class="content">
   古灵集巻十九
　　宋　陈襄　撰
　　文
　　杭州劝学文
　　某尝谓学校之设非以教人为辞章取禄利而巳必将风之以徳行道艺之术使人陶成君子之器而以兴治美俗也杭东南之防藩也其山川清丽人物秀颖宜有美才生于其间然自建学以来弦歌之声萧然士之卓然有称于时者盖鲜反不迨于支郡何也岂非渤海之民罕传圣人之学习俗浮泊趋利而逐末顾虽有良子弟或沦于工商释老之业曾不知师儒之道尊而仁义之术胜也某之至是邦也固当以教育为先务而必致学者首明周官三物之要使有以自得于心而形于事业然后可以言仕此所谓学之序也虽然自以为愚蔽弗明而力不足且胜其任责不逮思得明诚笃行之士相与讲议其道而推行之
　　仙居劝学文
　　咨汝邑父老夫人之为善莫善于读书为学学然后知礼义孝悌之教故一子为学则父母有养一弟为学则兄姊有爱一家为学则宗族和睦一乡为学则闾里康寜一邑为学则风俗美厚虽有恶人将变而为善矣今天子三年一选士虽山野贫贱之家所生子弟苟有文学必赐科名身享富贵家门光宠户无徭役休防子弟岂不为盛事予自到任以来居常悯汝邑民不识为学父子兄弟不相孝友乡党邻里不相存恤其心汲汲惟争财竞利为事以至身冒刑宪鞭棰流血而不知止予甚哀焉余奉天子诏条不可私恕每刑一身若伤肤髪而汝邑民不知予心乃相扇炽搆讼成狱自以为能使予日不得食夜不得寝欲与革弊畧不能改是诚何心虽然非汝百姓之乐于此也盖不知读书之故也前年曽有文书告谕汝乡民令遣子弟入学于今二年矣何其无人也古者十室之邑必有忠信今百里之邑良民子弟不少其间岂无聪眀瓌茂朴美之器可使为公卿者然而不使之为学真可惜也今汝父老归告其子弟远令来学予其择明师而教诲之庻几有成如前所说予明年十二月官满即去汝父老其听予言
　　劝谕文【知仙居县日作】
　　为吾民者父义【能正其家】母慈【能飬其下】兄友【能爱其弟】弟恭【能敬其兄】子孝【能事父母】夫妇有恩【贫穷相守为恩若弃妻不养夫丧改嫁皆是无恩也】男女有别【男有妇女有夫分别不乱】子弟有学【能知礼义亷耻】乡闾有礼【嵗时寒暄有以恩意往来燕饮序老少坐立拜起】贫穷患难亲戚相救【借贷钱谷】婚姻死丧邻保相助无堕农桑无作盗贼无学赌博无好争讼无以恶凌善无以富呑贫行者让路【少避长贱避贵轻避重去避来】耕者让畔【地有界畔不相侵夺】班白者不负戴于道路【子弟负重执役不令老者担擎】则为礼义之俗矣
　　知谤文
　　人有告予曰子教孺子之学而为利诸否乎予应之曰甚矣子之鄙予也使予训人以利夫子孰以为义哉或曰人有以是谤子于大人者子盍辩曰是不知予者而为之也焉用辩语曰人不知而不愠孔子仕于鲁祭肉不至不税冕而行不知者以为为肉也孟子馆于上宫馆人失屦而谓从者之廀夫圣贤之为众人之所不知乌足哉予固不敢窃比于是抑有所不知者凡士之行已自信不顾世之毁誉而能免夫小人之口几希日月之交而薄蚀生君子小人之交而诽谤兴理势之常然虽圣人不能无是患顾自为何如尔焉用辩或曰古之鸱鸮巷伯曷为辩且愠乎曰彼不获巳也二叔之乱将危王室周公不陈戒成王业之艰难以告于王则周道堕矣谗人之言行于乱世寺人孟子不声其恶而诛之则祸及善人矣子何忧哉或曰然则寜无慊乎人谓子教孺子而利之子盍屏诸曰不然是又惑矣予方推古人之心至诚不倦将以进夫学者今闻小人之言中道而遂画是使予终身不得与人为善也可乎若人有谓周公吐握身下白屋之士其亦利为之也周公闻其如是将为之畏避而不敢下士乎有谓孔子之徒三千门弟子七十有余人其亦利为之也孔子闻而畏避而不受门弟子乎殆不然也予闻之君子有三畏畏天命畏大人畏圣人之言未闻为善而畏小人也虽然岂尽无所畏哉抑亦有所未至而翘之耳故予之所畏于彼祗其所以自畏也人有谤予以不仁者予闻而思之曰我诚不仁矣古之人有孔子者其为仁也如是我无能焉鸡鸣而起孳孳焉尽其所为孔子之道而后止焉人有谤予以不义者予闻而思之曰我诚不义矣古之人有孟轲者其好义也如是我无能焉鸡鸣而起孳孳焉尽其所为孟轲之道而后止焉若是则予之所畏也夫能以仁义不如孔子孟轲责其身而自视不惑者虽举天下之人非谤之又何患焉吾故曰虽圣人不能无是患顾自为何如耳韩愈既作原毁以明乎怠与忌者之患予又作知谤为之自治云
　　祈雨祝文
　　某以王事不能遍走山川神只谨择日月牲酒陈于龙坛之隅置诸位来尔诸庙之神以告之神其听予言今来自春徂夏膏雨不时川泽既竭田苗将稿人大恐怖若无所依托予亦不暇于饮食今农夫终嵗勤劳于稼穯惟天子租赋是供亦惟尔神明粢醴是奉尔尚庇庥于人不可安以处也县令既否徳不能活民惟神活之亦惟尔世世于民永有康食予虽比于罚敢有词神其降甘雨
　　谒庙祝文
　　某伏闻县有官属到任礼上讫凡三日始往拜诸庙之有灵徳庇庥于邑人者某职掌县簿而且承长官阙以躬临民敢不夙戒奔走承事以告其至明神降之
　　祭张侍读文
　　呜呼天之生物必笃其材倾者使覆栽者使培惟公之生实富才良器浑以厚徳博而方早践书林晚登华近入论思忠危言屡进右官江表歴典州符安恬养素躭乐诗书谓公元老帝不遐遗置诸左右以卒其施自闻公丧痛悼嗟惜如何哲人天啬其泽公之好善平昔相知公今逝矣知我其谁过公之庐不见灵輀衔哀奠斚以防诸孤呜呼哀哉
　　祭同年杨缅察推文
　　庆厯二年相遇京师兄时荣名余实继之余居浦城兄曰宅里乃相讯问言语教指明年六月来掌簿书兄有母丧亦在其庐自尔往来情过于初予时不寜瘠瘦颠蹶仆夫遣走来讯来谒书辞之慇稠宻如髪及徂京师来无虚月闻得南昌惟命伊何不恃文书乃疾寝疴余匪其旁不抚以摩兄之才隽天实与畀既庸不施何遽以死六月四日得书泗水兄之手泽不忍熟视瞻彼日月相在孔迩丧车来归我行在山不得往哭道途之难酒醪不尝献享不躬酌此永诀悲何可穷呜呼哀哉
　　祭钱舍人文
　　噫公之生气直以方蕴蓄道学发为文章力取巍科骤登显仕校书东观记言右史翺翔禁掖润色王言输忠获戾困不失亨龙飞彚征帝命甄复还为谏官其言谔谔暂居藩翰人曰非宜谓即登庸大业敷施天之生材俾乂王家公乎谓何夀尔不遐嗟余有官葬不临穴过门奠觞永以哀诀呜呼哀哉
　　祭浦城黄虞部瑊文
　　某曩为属吏最荷公知自闻公丧攀号无巳比者被命出守四明归省松楸道过坟下追惟恩旧涕泗横流薄奠斯陈以告于幽
　　祭妹三县君文
　　呜呼兄弟之爱如四体之于身尔其死矣吾何爱其生先子早世兄弟孤惸尔年最防尤种爱于母兄栖迟穷居十有余年恶衣粝食同茹艰辛兄既得仕尔徳修明学礼与诗习以蘩苹后又十年尔乃从人事夫柔嘉琴瑟锵鸣生虽孔艰克配贤仁孰谓不遐福祉臻臻闻尔讣音哀不胜情哭不凭棺不见容声酹酒以文尚感精神死生永诀长想无因呜呼哀哉
　　祭仙孙五郎文
　　呜呼仙孙生汝七十日未熟汝面汝遽亡耶黄岩之别舟中抱汝不觉出涕深知汝防不利逺行过在父母复将谁寃吾在京师闻汝之归举家疾疫十死四五凡十月余日不得汝娘一书心亦惊忧然又闻汝子母康寜不复省察岂宜汝遽如此耶朋友家人具知汝事讳不吾言故吾今日之心犹望望然欲即见汝梁益来汝娘书又讳不言及得季甫先生书始知汝诚亡也呜呼仙孙汝负吾耶吾朋友四五人皆忧惊晚娶未有嗣子吾又多病不保久长及汝之生始安吾心故吾日夕冀汝长立上奉汝先翁之祀下以继吾之老岂知汝遽如此耶汝将不为吾儿则不如勿生生既不幸而夭亦当使吾见而诀之曷为使吾终身置汝不足于心也吾尝与汝娘言人之于骨肉无老防生则相飬死当葬埋封识使之不忘闻汝亡时娘亦不得闻知未知置汝于何所耶汝身幸存是天锡吾儿也汝身不存我生何乐也吾无意于世久矣思汝先亡翁与二先亡婆洎汝世母皆早世坟墓未安常欲买一山族而葬之舍官庐其旁以老吾身今汝又亡吾志愈决矣使吾今日即居显官享丰禄以苟富贵若吾亲与吾子血肉在土于吾何安虽然吾今日之力未能图之尚须任满河阳继入逺官可六七年汝身幸存即图南归卜庐墓事瘗汝于亡翁之侧安汝于吾庐之旁吾心始安呜呼仙孙恨汝未知吾言汝知吾心之苦否也今遣梁益归请汝娘浇酒瘗吾文于汝旁以安汝魂汝能知乎呜呼哀哉




　　古灵集巻十九
　　钦定四库全书
　　古灵集巻二十
　　宋　陈襄　撰
　　墓志铭
　　夫人吴氏墓志铭
　　夫人姓吴氏世为钱塘人大父事吴越王至将相归朝为刺史考讳充右侍禁湖州兵马监押妣钱氏工部侍郎赠刑部尚书讳昱之女夫人于伦次最季年十嵗而妣钱氏亡诸兄以故时器服匳具厚自殖夫人独不顾之养侍禁谨甚而事其兄以顺卒相视欢然及侍禁弃舍馆贫敝零丁无所归他人视之若不胜其忧者夫人能自刻削习为俭薄不以困约有所不足礼宾副使知凤州钱公讳绛之室南宫县君吴氏盖夫人之族也念其子大理寺丞讳访之贤难所以配者习知夫人所为隆爱之遂以为大理君之配夫人之归大理君方栖栖簿领顾其家枵然南宫与所生宣氏皆无恙夫人事之能尽莫有间言者二人交称于其族人曰吾老矣非此妇不能以安我夫人始三十七嵗而大理君早世家益困诸孤累然二子长文长卿尚穉未有所识夫人攻苦食淡躬自诲之损资币使就学暮归必考其业而验其记诵之精否平居督戒不得妄与人游常所往来必一时闻人毎客至夫人从户窥之信贤欤为亲具酒食数延见不厌也一有非是立诫以絶故二子稍长皆好学而文吴中多以夫人教子为法其后长卿以主簿侍夫人之官所给俸甚薄常以甘毳不备为媿夫人谕之曰节俭以立名而职也顾吾何累焉在吴门闻安定先生之贤四方之士从之游者多为望人其主教太学也长卿适求调于京师夫人实命从之及其官久不遂同时进士往往见进用且显矣族属悉以为夫人憾夫人笑且言曰士之穷逹有命恃吾有以待之速进何慕耶平生自奉寡约华簪侈珥不以动其意族人之来者必厚遇之虽歴年不倦也视其空无能振之亦不为后日毫发计故其子阅官且二十年矣其惫滋甚夫人尚敝衣恶食自如也其治家事委曲皆有法处用度不肯輙过而于嵗时祭祀必尽其恭严治果蔬鱼肉常身先之不自其手不以祭故其子妇不懈益恪天资慈祥不忤物其下有所忤巳即置之未尝輙懐忮恨于其心也熙寜三年十月三十日以疾终享年六十八子七人三男长曰长文屡荐于有司次曰长卿秘书省著作佐郎御史台主簿枢密院编修经武要畧兼删定诸房例册次曰长倩早亡四女长适舒州望江县令姚琪次适西安詹玠次适剑南西川节度推官知桂州永寜县事贾逢早亡次适丹阳邵褒孙男五人曰轙辙轵轸一尚防孙女六人长适太常寺奉礼郎魏漳余尚防以五年五月庚申合大理君之丧塟润州丹徒县崇徳乡鸿鹄山之原前事长卿以屯田员外郎长乐孙奕之状再拜泣血问铭于予曰吾母劬劳焘后其行事可考不诬如此愿先生赐之铭于以图其传于不朽可不可耶予以为昔者先王之泽存所以致法于天下者必起于闺门之隠至其教明俗成则罝之武夫犹好徳而汝坟之妇人知勉君子以正盖其法度之盛有以致然也及先王之泽亡而室家之治槩无法以成之故妇人女子之冺然无足恠也自非知识髙明操行之持立其能终止于礼义乎以是论之则夫人之徳贤于人逺矣此法之所宜铭也遂受而铭之铭曰
　　噫嗟夫人行则仁兮两承而欢极志飬兮示子义荣徳髙明兮不悯阨穷能顺命兮周无振乏广睦族兮败衣恶食其乐全兮采苹为羞后所循兮忤已不校恩逮下兮谓当难老将福禄兮理有芒昧止此极兮我知其贤宜始风兮作为铭诗永厥声兮
　　左侍禁陆君墓志铭
　　君讳廙字彦恭故司封员外郎集贤校理广之同母弟也其先吴郡人四世徙居福州侯官县曾祖讳景迁为吴越骁卫上将军祖讳崇扆以威武军观察推官从钱氏举国归朝官至殿中丞考讳中和赠官至职方员外郎生二子君其季也君累进士常与廷试庆厯二年春特奏名试中方畧为三班奉职四转至左侍禁歴官河中府及建州剑州汀州邵武军五廵检以母太君居京师就监顺成仓遂为泉州兵马监押母丧乞解官服除用三司判官今翰林侍读滕公甫奏举监饶州之铸钱监未行以疾卒于京师享年六十有二即治平二年四月朔旦也为人孝友少事母兄人无间言初职方之亡母太君以二子防不克起家为忧校理与君闻之相与泣涕发愤就学置书数千巻闭门诵之不休而校理登甲科君虽连蹇场屋益自刻苦以至得官其后陆氏相继登第者凡数人闾里称为显族校理与君之力也君资性纯厚而色严毅若不可犯久与之处温温然若不能言居官小心而谨畏与人恭而有礼娶吴氏贤淑故太常博士讳千仭之女生二子曰宪元登进士科卒于开封府祥符县主簿次曰长宾蔡州司理参军咸有善行一女适起居舍人知谏院陈襄孙男六人恂悚忱恺恽恪尚防皆俊敏而好学长宾奉丧归福唐以治平四年三月已酉葬于州城之东闽县孝义里以从考妣之墓成君志也考以校理故赠官享年五十有六卒于天禧三年十月六日塟于五年十一月妣林氏叙封寿安县太君享年八十有四卒于嘉祐六年二月二十七日塟于七年八月初七日去君之茔盖百步所谓瑞圣里也墓皆无志襄谨铭君之竁而附卒塟云铭曰
　　行已恭居官勤不愧于身生能飬死能塟不离于身善有泽躬不亨在后人
　　开封府祥符县主簿陆君墓志铭
　　河南陆君讳宪元字道祖生而竒俊其母吴氏贤而常亲教之曾未数嵗通习羣书十七嵗来京师从聱隅先生黄晞治易春秋晞畏其才不敢以弟子处之其为文章落笔数千言辞理典奥难读有自名一家之意累举进士不第既而叹曰人莫吾知也大丈夫不获巳而干禄飬乌用犛牛以捕防哉自是稍稍习为声律其词务于精丽明白而归之闲暇学者多宗之嘉祐二年赐进士出身为陈州司户参军再调开封府祥符县主簿待次都下治平元年二月六日遇疾以卒享年四十缙绅闻人素兴之游者相与哭而敛之君少负竒才志气豪放常谓功名可以坐致而富贵不足用吾力焉既应举沮衂复为小吏奔走忧愁悔咎无所不至由此揉练人事飬心治性泊然有寛厚老成之风虽临之以得丧荣辱气无所挠居家恺弟与朋友信通财而好施知以节义自重论议时事雅有器识大臣有欲置之文字职者辞而不受命也君之先世事吴越五代祖避唐季之乱自吴迁闽遂为侯官人曾大父福州观察推官讳崇扆从钱氏纳土始为皇朝官终于殿中丞至君之伯父司封员外郎集贤校理讳广而子孙始显大父以校理故赠职方员外郎讳中和父故左侍禁讳廙妻刘氏生三男悚恽恪皆防弟长宾奉君之丧以归卜治平四年三月已酉葬于福州东门之外闽县孝义里祖考茔之侧襄实娶君之女弟而知其行谨志其墓为之铭曰呜呼君乎才非不足兮辞固有余习险虑患兮志气和舒既培且覆兮命也何如
　　殿中御史陈君墓志铭
　　嘉祐六年九月十五日殿中侍御史里行陈君卒京师士大夫与之游者吊而哭之哀御史中丞等上言乞优加赙赠与一子官天子闻而悼之赐赙钱一十万其弟太子中舍泾与诸孤泣而请铭于君友人陈襄以志其葬云君讳洙字师道建州建阳人赠刑部侍郎商之长子也少以父防推与诸弟力学自奋以文行称于时举进士高第为寿亳杭三州节度推官未赴杭为河北转运使鱼周询奏署掌真定府书记明镐帅府就辟筦机宜事俄用参知政事丁度荐召充国子监直讲改著作佐郎大飨明堂覃恩加秘书丞以侍郎告老还乡解职太学治福州之长溪转运使奏监建州茶未至丁侍郎忧服除知湖州之乌程转太常博士发运使荐监泗州之转般仓防朝廷建局编定馆阁所藏书召入昭文馆编校书籍迁屯田员外郎未几擢为御史里行其在寿阳也与侍中张耆辩事固争耆虽怒厉声不为之屈必直而后止居亳佐夏英公有大胥倚势为威福僚佐无敢指议者君独发其奸赃以法黥窜州人安之明镐辟机宜军府之政无巨细一以咨君乃白简练乡兵以备警急时号精锐镐还朝及预大政凡两对上前荐君器业非臣所及宜居馆阁其器重如此长溪濒海无耕桑之饶民鬻盐以为生禁虽严而盗贩日益众君至一切不问使民衣食然后修其政刑道之以礼义居二年狱讼衰息至有暴悍化为愿民者其治乌程大概亦如之君尝病近年台谏之臣言事苛细不务大体既居言路上疏首陈取士任官考课之失乃言余事皆有益于国家者一日谓其亲友曰吾为御史得论天下得失前日之所陈终非吾心方今皇嗣未育宗庙社稷之计莫大于是而近臣无敢议者吾复畏避而无所开陈则是苟禄自私以欺君父焉用御史为哉吾将言之万一若不察继之死而后巳君之将亡也其日夙兴斋戒言事疏入未报而以疾暴卒人莫知其所言何事也君为人刚正洁直义形于色执亲之丧以孝闻自敛及葬不为佛事而一践先王之礼居家岂弟而厚于宗族与朋友信闻人之善如已出虽古人之风节无以尚也为政严明吏不敢欺至于民事则多所简恕博涉经史尤深于春秋为文辞诣理不事雕饰善品藻人物臧否有进贤退不肖澄清中外之志惜其中道而殒命也尝着春秋索隠论五巻辨诸儒异同之说盛行于世有文数百享年四十九曾大父仁鲁为大理评事大父应期赠官至刑部尚书郎君娶王氏贤淑生三男长曰师韩郊社斋郎次曰师雄师【阙】皆防而好学一女适扬州司法上官垲卜嘉祐七年月日葬于建阳考亭乡聚星里之原铭曰
　　义充诸中言无邪忧嗣欲陈乂王家志不克施岂命耶以铭志之示幽遐
　　驾部陈公墓志铭
　　君讳安定字子由吏部尚书贯之犹子也世家安阳祖芳赠光禄少卿始葬于孟遂为河阳人父贽君生三日而父殁所生母寿寜县太君张氏抱而委诸吏部鞠以为子君少知孤苦能奋激自立刻志读书年十六举进士与乡贡试于礼部不中第以吏部恩补试校书郎调河南登封县尉丁吏部忧为子去官服除再调懐州司户参军用荐就迁河内县令初至吏皆易公之少以积牍疑事致前请决又嗾民投牒兴讼交来盈庭欲以观君能否君度知其计禁吏不得出即时勾稽牒诉区别枉直立断不疑摘奸胥以寘于法吏乃畏不敢慢逾月境内翕然称治防甘陵戍卒闭城叛方事攻讨又商胡塞决河傍郡调发以军法促办时州当输栗十万斛伐官竹数十万个舟车之役暴率于民上下骚然委君总督之莫不及期悉至由是颇以才能称郡水灾之余田庐荡溺流离饿殍之民相望道路集于河内者十余万口诏所在发仓廪赈救使君主其事为之夙夜营视居处时其给食全活者甚众朝廷嘉之赐以缣帛嵗满改大理丞知凤翔扶风县迁太子中舍扶风多豪侠大姓与横吏相表里凌上慢法惮君严明不得逞其志遂造飞语幸中君得罢去府守不明受谮愬因掎拾县事过失至取案牍覆视终无一可累君者移监成都军资库迁殿中丞蜀之西南边曰黎州旧守用武臣多不职朝廷自此始改用朝臣且令转运使得以所部才官荐任即以君应诏从之君以州处边徼接邛部川堡塞诸蛮居常有寇患苟不先惠飬吾民其孰与守于是明教令去烦苛絶诛敛兴起学舍以儒术训民子弟访尝执经者厚礼之人始知教帖然以安而又外示恩威以结诸蛮邛部之酋牟墨者最强自称百蛮都王朝廷羁縻惠抚之许其嵗以马入市偿之金帛其来有防其去有赆留日有数明年牟墨来皆衷甲及城君使人止之以制禁甲不得入牟墨乃令置甲于外而入事既止传舍逾日不去忽纵十余蛮入市欧攘人物君不复用夷法即擒于市杖之牟墨大惧负装驰出济大渡河君以赆物追付之既去衔君辱其徒且声言将举兵入以为报州人咸恐本路帅亦移书诘责戒自为备君度其势不足虑后终无能为患其沉识处事多如此类迁国子博士虞部员外郎代还以劳得旨除知军乃通判荆南府事迁比驾二员外嵗余以病丐就医得请行次襄州卒四十有七即治平元年三月十日也归殡于乡之佛舍君为人忠信明敏重节义喜称人之善内和而外庄士大夫多与之游尤长于民政所更州县既去而人益思之前妻楚氏今庆州经畧使天章阁侍制建中之妹再娶张氏河南县君赠光禄少卿汝士之女河南寿寜皆以君恩封长子寛之商水县主簿次賔之应进士皆好学克家四女一适安化主簿高士彦一适试校书郎王审言二未嫁皆令淑由河南贤而能教有相于内也其子将以熙寜七年正月八日举君之丧与楚氏祔葬于祖祢兆次河南之兄今福建路转运副使职方员外郎张吉甫状君之行属襄为铭其词曰
　　噫君早孤身世艰勤发愤强学迄于有闻长而补吏明敏刚决施于事为往有风烈才而不遇盖委之命瘗文美原孙子有庆
　　吴君唐卿墓志铭
　　君讳辅尧字唐卿建之浦城人也庆厯中予为县主簿有吴生道者来学于予年方十数嵗而好古有志即君之子也予官浦城三年衣冠大姓有以事渎于官者常无虚日而君在乡闲居谨畏其足迹未尝一蹑公门君之为人可知矣皇祐四年予复过浦城君趣令诸子走见而道之文行益有可观惜无师友以成之将挈而西与君相见具道其事君闻之防然无难色道既与予偕至京师馆于河阳后又肄业于太学求试于礼部舍亲之飬凡八年而君无一言以饬其归视其子之于学虽在数千里之外其心安焉如在其左右故君之亡四十余日而道始归而哭焉君之始家闽中曾祖承蕴仕五代至显官祖仁凯国初为广州新防县令父朴不仕以刚直负气为权贵者诬搆而卒于狱君年甫及冠无昆弟之亲悼父非辜激昂自立治家事产业奉母以孝母且老斯须不去其侧稼穯辛勤给于家君为人资性谨重奉身俭约而与人周不渔细民不徇污俗闻人有善则喜之见人患难则戚戚若有疾先有女兄适掌书记章铎铎之殁诸孤防弱君为之营置田庐以处之娶李氏始终顺睦及迎李氏之寡母徐氏飬之终身葬送以礼嵗时不絶其祀焉君少以家难废学颇自为恨因力帅诸子出就师友嵗计之入惟供给嫁娶伏腊自余悉以与诸子为学之资尝诲其子曰汝曹苟有一介之善使吾耳闻目见虽死无恨矣故其子五人长曰识者早亡其次曰诚曰诩曰道曰详皆举进士而道尤有志节能修身治性将不为事物之惑使之不巳必能有见于世斯亦足以成君志也女三人长适李氏其次皆适黄氏孙十有一人女四人享年七十有四卜嘉祐四年冬十有二月十一日葬于安仁乡龙兴里溪北社莲寺之西冈从君之志也其子道论次君之行实遣奴赍状如京师见属为铭曰
　　莫生惟勤令于其身莫死为已克昌厥子莲华之冈式安以藏
　　崇国太夫人符氏墓志铭
　　夫人姓符氏故尚书屯田郎中赠给事中张公讳宗雅之妻今寜州团练使驸马都尉敦礼之母元丰元年六月二十二日以疾卒于京师昭化坊之第讣闻三宫继遣中使奠遗恩典周渥追封崇国太夫人卫国长公主制齐衰服朝夕哭临如礼以其年九月二日以一品礼祔葬于开封府祥符县开封乡马店村给事之茔按符氏盖出于夏后氏之世其初以蒲为氏晋征北大将军广川郡公曰洪与其孙坚因改姓符氏其后子孙居陈夫人高祖讳彦卿宛丘人也仕五代之唐太师中书令封魏王讳昭原嗣为后周兴州刺史开寳中入朝从征太原攻幽州官至防御使赠太师子讳承祐赠左武衞将军武衞生讳惟忠閤门副使赠左屯衞上将军即夫人之考也屯卫娶故燕国英惠大长公主女长乐郡太君吴氏实生夫人夫人防而柔慧长而端伟事父母孝称于族人尝侍屯衞读汉唐史听而悦之屯衞曰此女喜事非贵戚家子异日当配儒士以光吾族时给事方应科举以文学游公卿名称籍甚屯衞乃以夫人妻之未几给事由乡贡以説书赐进士出身人始谓符君知人矣给事防为小官家甚贫夫人居穷约中甘心藜糗怡然无不足色而忘其世家贵侈之习毎归寜膝下独以儒素自尚屯衞益嘉其志而知其器识之逺也夫人归尝以不逮事舅姑为恨春秋享祀必躬治苹藻致其追奉之意凡亲戚之孤遗匮乏者则嫁娶而周给之如给事之欲虽力不足竭衣珥所有以资之无所爱也给事居常与士大夫议论夫人多窃听之退而品第其人物贤否无不曲当尤喜闻政事与讼狱之疑难者悉能区别情伪裁之义理故给事所治有异政号为良吏抑夫人之助也给事捐馆之日家无余赀夫人节俭居身以赡亲族外终襄事入训诸孤一日召其子而谓之曰汝父以儒术起家厥有余构汝惟激昂自立毋忝前人菽水之须吾自有处非而曹忧也诸子涕泣承教相与愤悱出从师学遂得卒业既而第三子敦礼以文行预贡王府士论翕然推重天子知其名选尚衞国夫人入见禁中训辞优厚进封延安郡君仍赐命服当世荣之上方敦叙睦婣深惟春秋正本之义必自贵近者始尝饬诸长公主下嫁当行家人之礼以见舅姑衞国既归祗循典则庭闱温凊闺阃肃雝佥以夫人义训之效积徳之致然也夫人慈俭庄淑得之天性其事人有礼居家有法待物有恩内以辅佐君子始终顺睦无须臾之失外以亲厚婣族承上遇下皆得其驩心奉给事之丧哀毁逾制服除屏去簪珥终身不事华靡日课内典求真如寂灭之趣尤以杀生为深戒常曰彼之怖死爱生其情一也如之何刲而食之忍人也遂不复鲜食闲居清净不见喜愠奉飬之具不择丰约居富贵不忘贫窭外物至心无所撄殁之日曲肱而逝神色自若可谓笃善令终夫人笄而归给事四十二年享年五十七以给事恩封仁寿县君以燕国甥赐冠帔由延安郡君进封夫人皆特恩也永嘉郡太君吴郡太夫人明堂南郊礼也至崇国凡六封子三人敦仁守将作监主簿早卒敦义山南东道节度推官敦信大理评事皆有学行女五人长适宗室右监门衞大将军唐州团练使仲铣封永安县君次适试将作监主簿燕琪次适大理评事钱景歴次适光禄寺丞李士衮先卒其次继室皆以妇道宜其家孙六人秉渊北京副使衞国子也璹郊社斋郎球试将作监主簿璠琮玠皆防未仕女孙十一人长适右班殿直赵思行余未嫁都尉尝举进士某时为考官爱其文而荐之久与游闻其亲之贤旧矣都尉又以伯父工部宗益状夫人之行请铭宜为铭曰
　　晋有符氏曰洪与坚其后魏王乃家于陈皇祖二世为我虎臣惟考屯衞实生夫人夫人贤慧燕国之甥志在图史职司组紃既归于家降志安贫惠施婣族孝荐蘩苹执夫之丧居室辛勤诸孤卒业令闻日振昂昂都尉简帝之闻王姬下降天属聨婣夫人入觐帝有温言啓封锡服福祉便蕃谓宜遐寿胡不畀纯三宫遣奠崇国疏恩礼备一品真归九原徳音不冺昭此铭文
　　秦国太夫人窦氏墓志铭
　　秦国太夫人窦氏太师中书令楚国公讳某之夫人今丞相集贤殿大学士讳某之母也其先邺之安阳县人曽祖讳某不仕祖讳某官至太子中舍考讳某为比部员外郎史馆检讨累赠刑部侍郎而家始显太夫人生頴悟庄淑奉亲克孝侍郎颇钟爱为之选壻而归楚国令公初令公释褐为州县官家无儋石之储太夫人虽少贵处之泰然无不足色及令公之亡也才为泰州军事推官举家萧然无所依庇太夫人乃以丞相与其季女归鞠于外氏常顾丞相而忧曰陈氏之后惟此孤尔吾虽保鞠之勤而不能教之使显门阀非爱之也于是蚤夜训勉令出从学又躬为之督责非正言善行不以诲故人以孟母比之丞相虽在防童亦由此奋发勤苦卓然有立景祐中举进士果中甲科后为御史谏官敭歴清要至登二府天下称为名宰相抑太夫人素教然也丞相自秘书丞龙图阁直学士枢宻副使累封扶风县安康郡太君及安康仁寿二郡太夫人熙寜初丞相以太夫人年高请守防稽未期召还道中再表请便郡以奉温凊诏不从遣中使谕旨且以抚问太夫人入朝除知枢密院事特恩用宰臣枢密使锡封例进封衞国太夫人明年拜集贤又加秦国太夫人丞相居中书之一年以机务废养辞解政柄方天子慨然有意三代之治深倚一二辅弼臣谋立法度事初改更中外詾詾莫不属望丞相有以扶持安静之咸以不当去为言独太夫人谓丞相曰吾老矣不宜久处高位以重天下之责上或见察恳辞可也未几寝疾于熙寜三年冬十月十有九日以薨享年八十有八初天子闻其有疾数遣中使临问尚医诊视既薨上为之恻然即遣使致奠于第敕内侍贵人营防襄事及官给诸费呜呼亦荣矣太夫人资性仁厚而笃于慈爱有均一之徳遇事容纳不形于喜愠子为丞相身享国封而自视淡然不异平素尝谓其家人曰夫高爵宠禄不可恃而无惧也长骄侈以召危溢未始不由于此吾所欲者惟以清白贻子孙尔故其居处恭俭而履尚介洁不为华靡之费有余则以分遗诸旧而继之散施常以不逮舅姑之养为不幸无所申其诚志毎视其属无踈戚必以恩礼周之故薨之日内外姻族闻者莫不哭而为之恸也嗜佛书理性之说尤晓音律女一人适屯田郎中冯浩封长安县君二孙曰闶曰闳皆大理评事丞相以神柩归卜某年某月某日葬于润州之丹徒县某乡某里某原使门人书太夫人之行命于襄也铭曰
　　居家孝承夫顺贫不愠保孤艰致位隆教之功贵能俭危思戒家不殆笃睦婣惠施均归于仁生也淑殁斯荣视斯铭









　　古灵集巻二十
　　钦定四库全书
　　古灵集巻二十一
　　宋　陈襄　撰
　　古赋
　　咸阳宫赋
　　周失王绪秦受天数始皇崛起狼心奋怒六国并吞黑旗森布分诸侯而立郡县销五兵而造钟鐻混车书一法度陆詟水栗之所来向航琛辇賮之所屯聚于是迁豪徙富离邦易土择徒【阙】然隆隆然制是宫也盖莫得而殚言始其择吉日申旧章坦隆基于四隅郁华构于中央分左宗右社之规矱正面朝后市之纪纲顺隂阳之开阖放太紫之圆方由是入九贡之资诏六工之良度材用之经费旅珍产之非常离娄督绳以分其曲直公输削墨以形于短长运雄风于斧斤架文虹于栋梁藻井灿兮羣葩竞芳觚棱耸兮金爵交翔罗玉阶兮彤庭俨峻宇兮雕墙朱紫炳焕下以被其土金璧峥嵘上以饰其珰其高也侔列宿于紫宫其大也出冠山之朱堂颙颙昻昻复道还相上截乎渭川直走于阿房是何蠖濩相经连绵不止映朱阙之双立压金城之百雉被卿霭以上覆馥天香而特起巍巍乎若高浪之奔架蓬莱而直上盘盘乎若巨鼇之出戴灵山而遐峙则有千庐传呼洞门方轨披广路之三条列金人之十二上下端直左右环卫执玉帛者来朝绾银黄者近侍如云台之上缥组而摩肩临淄之间成帷而举袂闻之者倐尔而叹望之者俨然而畏其间防威盛容殊形诡制钟鼓喤喤有二四之列衣裳楚楚有三千之丽珠金玉翠衒其珍组织文章逞其贵而又植苑囿开沼沚草木繁芜蔽朱实之离离鱼鸟遨翔漾清流之亹亹朝夕之所娱乐而不知其晦明寒暑之所隔阂而不知其啓闭既而穷侈德尽浇风目倦五色耳亡四聪将欲慕神仙之峩峩脱天下之汹汹谓上游之迹可以拍肩于洪崖谓积学之致可以问道于崆峒由是拟丹台之壮丽造秘宇之穹崇飞甍舛互连阁交通防防乎二百余里杳不知其所终然后巡于陇西封于岱宗纪德琅琊之台列爵大夫之松伐湘山于既仆破胡城于已攻故乃俨彩仗坐琼宫建灵旗之五丈排法驾于六龙文武肃仪而在下嫔嫱肆乐乎其中韵乎钧天之乐翼乎妙舞之容左殽右胾兮百品椒浆桂酒兮千钟喜气交盛欢声一同而皆罄山呼而浃洽祝天夀以厐鸿自以为子孙帝王之业垂万世而无穷洎乎时运更迭基扃一空弋林钓渚榛芜外玉殿珍台煨烬中项羽西归二三世之秦风巳荡高皇东起四百年之汉德弥隆士有闻而叹曰夫圣皇之有天下也握干符御璇极纳百姓于醇粹乐羣生于休息故宫室之作无伤民之利兴作之所不劳民之力轩辕合宫而昭俭唐尧采椽而示质总章合制重华乃建于宏基卑室兴居夏禹遂隆于圣德若乃商受丧乎瑶台夏桀陨于琼室夫差一去游姑苏之鹿麋晋武既亡生铜駞之荆棘斯皆圣人以节用而兴邦愚者以宣骄而亡国且强秦虎视蒸民宸居华域如建瓴之地无以极其险隘若秋荼之网无以加其苛刻收大半之赋敛焚诗书之典则而复开宫禁之宏址敺生民于重役农者失其耕耨女工废其絍织上天为之震怒四方为之沮色又安得延茂其邦家而兴隆乎社稷嗟乎源之澄兮流必清本非固兮枝必倾始皇去兮沙丘既平子婴灭兮咸阳已并归赫赫之汉祚兮为帝畿之三成又何必指东门之界兮柱立石于沧溟者也
　　古琴赋
　　客有孙枝之琴号曰太古之器朴兮不文淡焉无味痕交错而蠧生色斓斑而尘蔽疎弦危而不紊瑶轸屼而几废吁至道之难行怅知音之未至凄凄然泠泠然故独以因时而遣意洎乎夕照西沈苍梧半隂对明月之千里上高台之百寻尔乃豁妙虑开冲襟抚玉柱扬清音不独解吾人之愠将以平君子之心太丘子乃辗转不寐振衣而起悄焉凝怀寂焉倾耳意踯躅于幽兰心彷徨于流水由是纳中和蠲侈靡审朴畧之遗韵达真纯之妙理忽然不觉至道之入神而大化之陶巳别有宛洛佳客金张贵侯涂歌兮邑咏朝欢兮夕游设琼浆兮绮席张翠幙兮青楼莫不弄秦声歌郢曲吹女娲之笙簧播子文之丝竹然后酩酊乎醉乡骈阗乎归轴又安能审雅操之微妙听丹弦之防续而巳哉嗟乎大道既倾浇风益行虽歌吹之沸天徒管弦之乱人方今朝廷淑清天下化成愿以古人之风变今人之情以今人之乐复古人之声则斯琴也可以易俗而移民而斯世也可以背伪而归真
　　律赋
　　黄钟养九德赋
　　惟黄钟之起一本太极以函三导微阳而敷畅养九德以稽参五声正而八音和清宫旁达六府修而三事治元化中含始其天地发乎大生气序转乎三统黄者中之色配土位以居正钟者聚于下首天阳而施种故此致德产之盛大阜民财而错综气钟于子斯为万事之本原物遂其生宜合九功之歌颂且以宣和礼乐入应虚危四方统理而以序万寳滋生而不遗得非致九序以咸若居中央而主之内播宫声畅百谷共成之利上推天统协五行时序之宜又若统一气之元冠三微之首应律本以吹万配乾元之初九使施生者曲尽于亭毒正德者尽跻于仁夀权衡度量从而出使利用之得宜隂阳气序统以和致常生之滋厚岂不以十二之律兮推候管以相旋八十之丝兮调正声而内宣况其称道唱始权舆率先羣生重畜我总其化九德万事我总其权亦由太蔟赞阳达庶物于厚地璿玑观运齐七政于高天得不观律府以宣扬谨伶人而职掌命之宫而商必应祀于天而神必享虽幽滞以咸出无忽微而或爽不然何以成之数而该之积鬯百谷以萌滋功惟叙而叙惟歌同六气之宣养夫此统气成类含元处中和于乐也以中和而育物养其化也以造化而为工稽合天元首钟师而调律陶成化本赞夏禹之谟功圣人由是作乐以畅乎清明制器以规其小大维兹六律之首总乎万化之防故伶伦深戒于景王极天人之交泰
　　璅借赋【以圭瑞之借文藻为饰为韵】
　　器由礼制饰贵文为嘉寳圭之致用资璅借以成仪绚组交陈妙极彰施之度缕綦错布光含温润之姿圣典遐稽邦仪顺考谓玉器之攸重欲朝家之永保必有借以承其瓌异必有饰以加其文藻英华挺制诚资设色之功广袤中仪式蕴非常之寳炳作良具裁成茂规诏玉人而慎守饬典瑞以勤司莫不昭其文也礼以行之备三采五采之容中含瑞信分一就再就之式内掩瓌竒其或朝有多仪国陈大事君臣分上下之等珪璧显尊卑之挚非璅无以成其饰非借不能成其瑞木为内干蔽瑜瑾以光昭韦作外衣焕朱苍而色异盖夫国有至寳时称大圭倘非加于慎重诚有患于颠隮故我制藻率以为用表礼文而可稽有方有圆式荐诸侯之瑞授宾授介终高十袭之缇若然则昭备礼容钦承玉德周陈藻绘之制密蔽孚尹之色炳然发彩侔水草以成章焕乎有文异锦琮而着饰故得规模焕备等数咸分蕴六玉而中度昭大彩以成文彼武有鞬櫜但取包戈之用使持英簜徒彰辅节之勳曽未若保兹希代之珍重尔连城之价欲节度以无越设璅文而是借宜乎自天子达于诸侯置等威而相亚
　　百工由圣人作赋【以工善其事由圣人作为韵】
　　统尔六职良哉百工何艺事以斯作由圣人而是崇辨器成能自乃神而立制化材适用本惟睿以兴功赜姬旦之明文见冬官之盛典谓夫智之出也始创物以兴制工之立也乃成器而尽善嘉众艺之勃兴本圣谋而丕阐攻金攻木资濬哲以裁成作舟作车由灵机而洞显自兹立器为利因材究竒虽大匠之述作皆往哲之规为既执技而纷若诚取法以宜其所以鳬氏成钟自高辛而立轨车人作耒本炎帝以垂规且夫国有四民工分百事或居肆以成业或饬材而兴利率皆由上圣以资始致宏规而绰备依于法而游于艺肇自神谟智者忧而巧者劳出由睿意岂不以工之立事者盖本于前修事之经始者必资于善谋伊众制之虽盛非圣作以奚由网罟以畋实庖羲之肇用杵臼之利因熊氏以垂休自然众技靡纷大模率正虽云乎代守其业但见乎作者之圣亦由五声兆黄钟之律节奏爰彰大辂起椎轮之姿雕几弥盛此则艺能交举物用具陈祖述虽资于匠者经营率自于古人案乃度程实聪明之制作勤乎朴斵资睿哲之经纶噫夫世变浇漓时蠲朴畧高曽之矩交丧器用之资惟错今上方稽古道而复淳源立是工也体圣明之所作
　　三公调隂阳赋【以中辅之职燮理隂阳为韵】
　　朝无阙政官有居方故三公俾辅和于邦国用调燮于隂阳居槐位以分班洞均舒惨列鼎司而效职灼序柔刚伊昔令王宠绥绵宇以为设官分职兮非政而曷任曰隂与阳兮非公而莫主由是统尔和气委兹中辅兢兢论道顺消长以无差业业在朝致中和而兹取诚以翼奉君上赞临域中竭股肱而胥附调变化以无穷位应六符正居夏居冬之气爵隆八命定为刑为德之功况夫子育羣生君临大国二仪有愆伏之运四时异往来之则得不命乃上公谨兹常职庶天令以惟和裨岁功而无忒卓尔量才之任式序为纲居然明理之司用期合德则知隂不治也恶肃杀以非宜阳不顺也虑生成之有遗故我法三光而昭若专二气以调之使万物各得其所庶人不失其时禀四海之仪率正耀藏之度居万民之表庸均唱和之期夫如是则居职俨然经邦翼尔顺成开阖之化曲致雍熙之美是以丙吉有问牛之志盖务协和陈平无对狱之辞用勤燮理懿夫国之治也必颁官而分务物之生也盖抱阳而负隂惟此承君之职式勤观变之心九卿通寒暑之权功惟并致太史司星辰之候事匪同钦诚哉茂建官仪昭垂邦牒万几之政是辅三台之宜用燮自然天地节而岁时和致生成之允协
　　学问至刍荛赋【以学问而至刍荛之善为韵】
　　上圣以文明阐化防让临朝每精穷于学问爰下至于刍荛心专探讨之勤率亲草芥志切谘询之道靡间薪樵斯盖务小善以毕纳庶大猷而孔昭者也嘉往哲之徽言述先王之至治必有学以务其训诱必有问以通夫拟议欲求善以无斁乃询荛而聿至且夫圣人有狂言之择实务多闻而樵夫知王道之谈岂宜遐弃莫不功专时集事切疑思罔间丘樊之贱率求训敎之辞是必择其善者俯而就之当请益请业之初蒿莱尽及暨咨事咨才之际草莽无遗诚以统御绵区兴隆景运君虽尊有敎则不可弗学民虽小有善则诚宜下问故乃罄薮泽以旁求奉谋猷而不紊祗承诱诲当刈楚之良材广务谘谋受析薪之丕训则知学不好也无以臻乎善道问非博也无以纳乎嘉谟故我每乐闻于典敎遂俯及于薪刍将务四聪之达何慙一德之愚博习亲师奚间采樵之士畴咨咸载必亲往囿之徒夫如是则阅习弥勤谘诹益显虽莠言之勿用谅芜音而必选不穷不倦率求林薮之谭曰都曰俞并及草莱之善向若非求博谕靡极周咨虽愚言之或善在上德而罔知又安能恢敎本以昭若导化源之远而是以高宗求岩野之贤命而纳诲西伯举屠钓之老立以为师此所谓询事考言笃信好学伊片善以咸取欲大谋之先觉故诗曰先民有言而询于刍荛播英规而孔邈
　　周公成文武之德赋【以公旦成此文武之德为韵】
　　天开周道臣有姬公灭管蔡流言之乱成文武盛德之风摄政宣谋纂徽柔之懿铄勤王致理集保定之元功足以绍重光于有后扬休命于无穷者也当其待旦输忠摄仪建极谓文考之兴也方啓于周祚武王之立也肇平于商国念遗业之至重非冲人之可测我乃兼彼三王之事成此二后之德践阼而治绰兴纯被之谟陪扆以朝庶广丕承之则才美中着勳劳外施能勤教之行也遂竭节以成之业业为师缵居岐之茂烈拳拳作相隆在镐之丕基盖夫国得士而乃昌后非贤而罔理惟文也顺帝则而抚方夏是武也遏乱畧而为天子懿王业以昭若赖我公而成此股肱周室启明明在上之猷左右成王绍谔谔以昌之美用能蕃卫中国疑丞大君恢好仁之景范集偃武之清芬将以垂绵绵之瓞昭郁郁之文白屋礼贤缉多士济宁之化东山祗役固一戎大定之勳苟非绩着勤劳心专夹辅上以追奉乎西伯下以钦承于姬武成休德于二代固重基于下土则何以父作子述七百年永着徽猷发粟散财三十世茂隆丕矩盖以忧劳干国忠利推诚远启中兴之道光扬未坠之名臯陶为舜帝之谟功宜一贯管仲霸齐桓之业道匪相成此则昭致纯熙削平暴乱本枝百世兮寳系丕图子孙千亿兮英猷克焕噫奚知圣德之成焉由兹公旦
　　善胜不武赋【以能善胜者无烦威武为韵】
　　以威治国者国罔乂以义服人者人必归故王者因善胜而无越在黩武以诚非将成不阵之功岂烦戎事自得无为之战奚用兵机斯盖本道德以为治异权谋而尚威者也伊昔良臣上言圣者以为君有其德则固于邦本国用其武则黩于天下但为善之可胜必兴戎而无假既守不争之道率服羣心奚资因敌之劳始平诸夏善敎旁出纯诚诞敷自格华夷之俗且忘征伐之虞盖以道自吾有争将尔无不怒而威岂假阗阗之旅惟仁无敌奚烦赳赳之夫且夫耀德者匪尚于观兵修文者是期于偃武嘉圣治以昭格且军仪而何取自然邦乃其昌人谁敢侮运筹于帷幄之内岂尚戈矛折冲于樽俎之间讵扬卒伍则知善而能胜者由敎化以弥敦胜而不武者示威怀而可尊既蒸黎而自化信攻敌以无烦所以舜格苖顽且班师而勿用周降崇国惟务德以斯存此则治道光昭圣猷丕阐括民下以远服恶戎容而外显不战而克非劳缮甲之能广德而强讵假行兵之善彼大勇推乎不鬭善结本于无绳曷若我守彼自强之志昭夫去敌之称武王之七伐乃齐终慙拨乱文公之一战而霸岂足矜能斯所谓圣化光敷民心向应非烈烈以威取盖巍巍而道胜故得大邦怀德而小邦畏威成功允称
　　至诚尽人物之性赋【以惟至诚尽人物之性为韵】
　　性理虽奥圣神可知翳此诚明之德尽夫人物之为禀上知于中和防通化育烛羣生于动植深极谋惟凡厥民生应夫天粹有性之德曰仁与义罔之生也则失诚而明之则备故穷本以知本推类而知类上以观三代之道可得而明下以究万物之情亦莫不至所谓与性俱生配天而诚不思而理得无为而化成深则尽人之道微而极物之精湛一德以清明坐无遗照格二仪之覆载居得舆情盖夫人性均义也在推其所不为人性均仁也在行其所不忍将悠久以无息兹昭著于未朕穷吾理则人理斯得推吾情则人情可凖心渝金石则毫厘千里而差孚格豚鱼则天地一言而尽且夫蠢焉非齐者庶物危而难保者蒸人何治之能格何施而能臻必在先诚其性内本诸身其深也有以通天下之志其几也有以尽天下之神凡在化育孰不尊亲大不失夫妇之愚必防其泽小不遗草木之细亦被其仁若然则情靡有迁道无所屈大人之事斯备赤子之心无拂伊尹之圣且思拯于匹夫虞舜之仁亦推明于庶物斯乃性格天道德为人师有气帅以为之用有心官而为之思宜尔小者大者乐之利之神藏在中通变而民罔倦智周于下曲成之类无遗故孟轲明四端之由荀子辨五音之正知之者善成之者圣稽诸高厚而不悖质之幽明而孰病况于人乎况事伦乎莫不尽其性
　　损先难而后易赋【以损德之修先难后易为韵】
　　损有至理圣能极观谓修身而谨行必后易以先难始克已以图仁敢忘劼毖终置躬而无患以讫多盘圣人赞易于神周身以智因忧患而发乎虑着损益必明其义故乃取山泽之二体寓人时之深防谓进德修业当克已以艰难则心逸日休斯措身于乐易诚以惴惴夕惕干干日修内惩忿以窒欲外损刚而益柔义既无侮福斯来求当兹远害之初已事遄往及尔有孚之吉俾躬处休且夫难莫难于初慎莫慎乎损况经纶乎德业修思乎诚悃无忘克责之意斯乃安乐之本虽二簋之可用享志乃先劳洎十朋之弗克违事非往蹇兹所谓艰乃无咎损之有时事君庇民吾不以为德屈身降志吾不以为卑虽一时之劳止终百禄以康之所以菲食卑宫夏禹享圣功之茂跋胡防尾周公成王业之基盖先圣居忧虞之时明止説之则物视其化民怀其德必先损益以修巳然后安乐而享国亦犹否既倾而后喜乃励危心谦以劳而有终亦为矜式若然则图其终者必慎其始逸于后者必劳于先苟不刻意以虑患谨身而图全又安得永有终誉祐之自天昔也利艰虽甚涉川之患俄而引逸斯为致福之筌况一卦之始终六时之先后着圣王克损之德戒君子操修之厚故曰终于逸乐者始于忧勤吉又何咎
  </div>
  <div class="pagination">
   <a href="古灵集_page9.html">
    上一页
   </a>
   <span>
    ...
   </span>
   <a href="古灵集_page5.html">
    5
   </a>
   <a href="古灵集_page6.html">
    6
   </a>
   <a href="古灵集_page7.html">
    7
   </a>
   <a href="古灵集_page8.html">
    8
   </a>
   <a href="古灵集_page9.html">
    9
   </a>
   <span class="current-page">
    10
   </span>
   <a href="古灵集_page11.html">
    11
   </a>
   <a href="古灵集_page12.html">
    12
   </a>
   <a href="古灵集_page13.html">
    13
   </a>
   <a href="古灵集_page14.html">
    14
   </a>
   <a href="古灵集_page15.html">
    15
   </a>
   <span>
    ...
   </span>
   <a href="古灵集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
