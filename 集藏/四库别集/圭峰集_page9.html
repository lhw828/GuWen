<!DOCTYPE html>
<html>
<head>
    <meta charset="UTF-8">
    <title>圭峰集 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭峰集 - 第 9 页/共 17 页</h1>
    <div class="content">　　杨州谯楼钟铭
　　治五秋谁尸此州长清房侯侯耳城谯惟皷其朝亦皷其宵宵朝匪钟四纪春冬民罹嵗凶凶占厥声民胥告鸣侯选属能能薄马进是冶是衅登簴斯震震声四达实自矦发侯政桓拨拨灾为祥丰年穰穰地久天长
　　明山草亭铭【为王少司徒作】
　　洞庭海寛明山崧髙梁海者蓬栋崧者蒿斯蒿斯蓬奚楩奚柟太虚为盖浮云为檐戸啓春更戸阖冬秋主出旦奭主归巢由
　　圭峯集巻十七
　　钦定四库全书
　　圭峯集巻十八
　　明　罗玘　撰
　　行状
　　故都察院右副都御史谢公行状
　　治七年夏六月二十三日庚辰都察院右副都御史长乐谢公卒于家其子乡贡进士廷柱厯中书事得讣泣以闻上诏礼部遣祭工部遣官营塟事盖公品正三阶通议大夫实在廷大臣典礼亦宜之公讳士元字仲仁登景泰甲戌进士官戸部云南司主事建昌知府厯广信永平二府四川右叅政右布政使至今官敭厯凡三十有七年治庚戌年六十七以疾请归长乐疾良愈又四年疾复作至是卒年七十公自为童时已崭然夐出即知为学尝在乡校陈祖妣中书舍人登之女弟也冣名有识鉴过见公在羣儿中目光如炬喜曰吾恃此孙大谢氏又尝于僧楼居陈梦大星起楼上寤而觉公于居以为公占既长通毛诗出入诸经子史为文词非古不学塲屋之习其余事也故礼部廷试皆入髙等在部督通州仓首陈四弊大为部诸老所竒而苦于持正尤勇与阉人敌阉不胜忿欲中伤之幸其去而絷羣胥使织公罪不可得时崔庄敏公为少宰荐公于太宰王忠肃公以公才宜典郡遂以知建昌建昌民错兵居穿窬夜旧六七发而兵官影庇不可爬搜民大困公至以它事恐兵官皆股栗自危奸无所伏郭内外十里不拾遗民日就饶溢乃大新学宫作礼乐器立观徳亭考射礼于吴谕徳梦弼购书万巻贮讲堂江以南学为极盛新藩臬分司新驿屋及船邮亭如之以賔新城楼及橹以戒戎新城隍庙风云雷雨坛壝社如之以礼神祠李先生觏墓表黄孝子谭节妇门以风俗皆其请而行之者也有图曰敦化曰表忠曰劝学图系以诗摹流民间亦以风俗尤戚兄弟之相讼者多诗以谕之惟曽氏一诗与三图今盛传于人政大要于止奸南城民中得石像潜防以腐防置屋上鸦羣噪而啄之去来盘旋民佯惊集其隣升屋下之以为神妪叟讙趋如市公取其石碎于庭而止复有巫自鲁来妖凭之言祸福如响公曰是济人所神为灵哥者今越吾境何能为妖谓巫曰吾畏谢公吾去巫忽觉如常女子先时民刳于伪平章之虐宣徳中荆国新去之蕲吏治多姑息而无良习嚚人骨至公犹欲来餂也懐伪券讼田宅者贯鱼来而推其一人先入券粗见公即叱曰尔何伪乃尔民惊以为神而僚吏愕不知何以公笑曰吾见其券年逾二纪而券之纸今式也令吏试抱二纪前案验纸式果然诸伺于门皆逸去比郡一再饥郡民始而謷然既而寂然若不知者公豫倡以俸金而富民争开廪延籴不旬日而新谷升闭廪者十七八贰佐自逺归载酒饮其邸部使至过引诸已而善必归之故终其任而胥亦不闻有所按逮者属有疾日一入其寝死殡祭之而为之归蔡教授死刘训导继之二室之嫠垂欲流公归蔡于漳归刘于蜀今漳蜀之人犹称公仁者成化中大理卿夏公来考察江西列荐者四人公其一焉大约谓公崇尚风教庻几于古循良而遂有父母妻之封九载郡民诣阙上书请留陞从三品俸仍留郡诸生生祠公于学翰林学士张公为之碑公不可撤祠踣碑比去复立在信年杀于建昌三之二而治声实相埓属县永丰旧冶银閟久弗发而括人冦鑛前去后至络绎恒数千人曳行旅以任负掠民畜以食饮兵官素无肄而括人骁彍莫不闻皆汹汹自慴时厚公者幸公将代可去以避其锋公曰见难而避无勇贻患于人不仁无勇不仁去将焉用之乃勒兵循灵山东并永平溪逾灵鹫山下趋之贼闻公至佯遁而留二三为诱谍不觉以真来白故我兵皆解严至则不垒而休于僧寺且炊俄而我逻卒与诱者遇易而射之左右白公公惊曰此伏而诱我也急招逻卒不及公自甲先出而贼伏四起呼声动林木以筅遮公环而刺之左股为筅所中血流洞鞾柘阳巡简者遥呼警贼曰我公也贼何敢杀天子命吏贼亦愕相视公犹裹疮督战如常所俘杀甚众得其贼首乗胜破之公遂临穴怒曰此祸穴也筑之以絶窥睨公还未尝言战时事入朝补永平以忧不赴服除有蜀之命当分司东川东乡县者荆腋陜首猿巢虎穴之皆弯弓带剑之民性于防攘而亡命逋逃是主是来县凡三劫而有司依违养冦为己地公曰盗防也饲猫于室而骨其足可乎于是踪迹其所出入或捕或杀至数百人盗几尽或曰县可徙也公曰盗畏逺乎畏有备乎即逺百里盗有足也奈何不听檄县长吏因旧城甓之而浚其隍戍以土兵县得不徙而迄今亦无变建始防之僻县也县官拥虚名而实掣肘于其顽噤不得以符契从事惴惴尸素以须代不则剽攻于路不立主名以恐其来代者部使置为异域不幸徃者余五十年公侦知之径按其县防得其魁穷治之党解去比他县在蜀六年上以全蜀非公不可乃进今官巡抚之时吐蕃大娃小娃生熟二夷相煽以变边人告急公曰比其发吾不可包荒兵法曰致人不致于人不战而屈人之兵吾用之乃托行边缮亭障严斥堠选军实若不知其为变者防亦幸其未暴率其丑来献羊豕罗拜道左曰乃今见天朝大臣吾生矣公褰帷徐行命译者扬国威武众一布一摩之去公因视边庾虚实先是边储皆诸郡税亩以充而奸民闗节盘错名为代输实白着庾硿然公稽籍以验数命官以考实得十三万石有竒以纾边饥己酉蜀大饥民流入会府日如蚁公为广室于城内十余区为粥以食之而勤涤其秽以防疫饮病者以药塟死者以丛冢于东郭外给归者以符使得传食以至其处豫檄州县于其日闗白之行荒政事宜于属郡而日夜规画不遑暇食所亲活数万人全蜀以安公为吏善应变神施鬼设不可端倪始视之若越寻丈而揆其终卒无失尺寸遇事不顾利害必达其志虽雷霆在上屹然不动而一言合于道虽武夫贱必改容谢之罗一峯张东白二太史与公交服公改过之勇建昌学成夏方伯记之以处官事如家事嘉公真确论也然疾恶如仇着于性本故亦有危公者公未尝见于言面公至孝居官两迎父养事从父如父疾必尝药以进三弟终身不割灶自食俸入弟侄主之尝一弟女归装具差不敌必买诸市弟辞不许聚食余千指用数窘公自餟粥于堂以率而族之不能婚丧孤不能自食贫鬻屋者公力为之所又若沛然有余其于亲戚亦然尝率其族之有力者塟其上世凡上丧建祠堂祀先旦望族以班见买田以祭而储其赢以预不虞家居严以有礼内外斩然无敢疾趋謦欬者非甚疾秉炬讽诵永夜乃休尤好论兵晩亦好易作玩易轩初号约庵老更曰拙庵曰拙吾实録也所着有约庵稿若干巻藏于家咏史近体三百首梓行于时而或以吏事多公则隘矣公考磐以公贵封中宪大夫建昌知府妣陈氏封恭人磐考琬琬考钟钟考用弼秘徳閟耀濬有本基其先越之上虞人福清在宋曰玉融州有曰龄夀者来官之遂籍福清国初自福清徙长乐故长乐之谢祖龄夀而始大于公公娶陈选部艮之女实翊公徳子男三长廷柱次廷棐次廷冣冣县学生也棐冣之母实曹姓选而侧室于公者女八賔壻邹枨容壻髙均完壻李询官壻黄谋窴壻陈文试寅壻陈廷栢宜壻髙鏼在室谋文试鏼亦学生也孙男二本寛本忠孙女三桂庆幼未名廷柱匍匐归就哭位哭已如诏葬公于鸡笼山之茔则治丙辰嵗之十二月二十三日也舍杖泣来告曰先公幽堂宜有铭墓隧宜有碑国史宜有传然而知先公而状之非子谁也予少侍公学十年公去郡又复十年先皇帝奄弃万国自蜀来复与公会哭于阙下又四年予罹忧家居公得请道郡归郡之人空巷迓公至拥公之舆不可行操豚浆槖金来餽者争隙而入公一无所受而今年春公夀七十郡之仕于朝者又为文集诗驰以为公夀及今又皆哭公尽哀焉呜呼民可刼以术使徳已也或惟愚者而智者难或惟近而逺者难今之徳公者朝之士且然独愚者乎三十年且然死且然独近乎予不通于古敢问公非仁者欤用是撮其槩谨俟立言君子铭之碑之传之以为世吏劝云
　　萧母孺人行状
　　孺人姓曽氏讳掌珠泰和长溪人处士彦威之女万安夏霄萧莘夫先生之妻监察御史柯之母彦威父兴甫兴甫父祥卿莘夫父重山处士重山父某皆能以其家声振于二县中而彦威妻魏氏魏亦安成宗家内则世娴故孺人生而柔慧夙成姆不能施其规矩教诲之益长而在闺学女事或时诵古书虽家人不能见其面姆以其女事示其宗亲姝妪传观啧叹达于疏属或以为式竟亦莫能如也既笄归莘夫重山素方严姑刘氏亦欲端冡妇于其初备设诸难以为试曽则徐随应之如水注地莫不酾布姑大恱贺重山能为宗子得妇重山亦心幸老遗五穉脱有不讳可无戛羮忧正统丙寅疫果入室中姑姑剧又中重山亦剧又次第中家众羣然呼呷门阈絶无屦迹鸡犬飞逸不知其处或曰归可避也孺人曰咄吾骨可碎吾足不可移惟与莘夫约吾入侍汝出扫除焚涤瘗吾出扫除焚涤瘗汝入侍无间疫势乃大炽不可为卒皆毙凡南方谚禁疫丧哀哀且及哀者孺人曰乌有执舅姑之丧而不哀者乎哀如常敛殡塟虽草具亦麤以礼事既定所存惟重山所遗五穉暨孺人莘夫七人五穉于孺人叔也门戸狼籍不可支过者伤心孺人抚五穉叔或然而悲又忽而喜谓莘夫曰木摧折甚矣然根存犹可培也假我数年吾见其亭亭乎于是悉发箧实得布焉时五叔之寒温而制以为衣得缯绮簮珥焉量门阀之宜而委禽以婚得金钱焉资之贽师以学视其学成焉者而又资之以进取鷇呱呱在褓若弗子曰吾所爱何敢视舅姑所爱矧其无所怙恃一蹉跌何以为解拮据徬徨绸缪补苴越数十年迄今一缕一钩之复实于箧而他之亩割入戸者倍旧之二戸之口升入县籍者倍疫余之十莘夫遂埒封君至推择为长掌区税事五叔亦拥雄名崭出邑里自能权子母为居积乃聚谋曰吾拊吾头颅至吾胫踵吾居而庐出而骑坐而指使佣奴其吾能邪繄吾兄也盍以父视之亦吾嫂也盍以母视之兹犹总领日仆仆以佚吾吾奚以安曷若割而自食幸释二人重负何如皆诺孺人不能夺然日犹为之防检若初不懈人以为兄父嫂母謡之君子以为确论子三人伯升文仲御史季升廷皆遣学进士业御史登治癸丑髙第入翰林为庶吉士立台三年冣典恩封以月日计乃兹四月二十二日得家报白函疑焉剥之丙辰十二月十八日孺人殁此讣也年七十有三御史请奔归治丧且谋诸伯季告先生率民逸民安民懐民用民表盖孺人孙也将以某年月日奉塟于县龙塘某之原濒行玘比县人也同游于西涯先生门又尝同院徃临吊御史泣谓曰人有言与西涯先生同世而不得一言以为重是自藏也况幸游其门而不得一言于其父母是藏父母也自藏可藏父母不可先生忍藏吾母乎然吾母之行先生不知也今吾昏瞆不能一二数数一二子亦必能之吾将执是请幸赐之铭与殒吾身以报吾母有间矣玘哀之不能辞也谨状
　　张母太孺人行状
　　皇赠给事中张府君妻李氏讳兆明治十年春以其子刑科给事中文贵封太孺人制下给事于邸驰仆归刻期数至日而孺人以二月五日殁其家亦刻日数讣至至之日给事袒括呌号吊者至及向之乡之吊者泣语之玘徃吊泣不已出一函拜且祈曰文必得子状吾母以干宗工铭发函孺人父律鉴大父祖训曽大父彦章皆邑杰魁名人而彦章父曰杏隠洪武中以其诗鸣母曰施氏又曰彭氏生母也二母侍律鉴终身惟鞠孺人丛爱稠息过甚肤体长养涵濡志全璠璵而孺人纯懿警敏亦自天至达知古书操笔大小书矩正规完如法度士陋凡下里市鬻布缕不为为必轻盈净洁蜩翼波纹鉥人目眦媒有入李氏辄见律鉴意色皆缄口归府君幼实倜傥好学有令名邑里莫不闻一媒试言之律鉴喜曰吾壻也许之张故大家也孺人归事方丝樊绪错莫之适理府君日支门戸多外出罕内顾孺人裳不及阈言如之而日自就绪婢之慧者治麻枲羞酒食驽者豢牢豕竖牧羊犊者兼薪蒸备灶爨艺蔬灌菓蓏者刈刍饲鱼垦田艺稼者无杂佣张唇利口以徭公家各惟其器府君惟视成至数十年私用公输贫赒丧赙子婚亲宴庙祀日若汲井而出源源不知其自府君曰吾有库藏吾有廪廥其如予何谓孺人也初诸事事者日入见府君皆猥缩伛偻或至颠踬虽子姓亦然或有愆度即小不贳闾左局蹐无宁自便孺人口不言而意极惨怛至对案不食府君觉之为霁其严然终用是贾祸尝疾尹饕齰其县讼言声于众或以告尹尹怒设百穽意必杀覆其家乃慊会盗起县界府君结族援以备也仇家揣尹意诬以不轨尝尹尹喜舞煆之上于台台考无所得得释出出即恚病死客舍孺人以舟迎丧归藁塟町疃鬄髪誓必报又齧儿臂出血敕不报不塟给事明春秋三氏亦以贼不讨不书塟复孺人孺人曰吾志也仇时方杀人人子弱不能讐以贿免孺人佐以徤仆资遣之讼于京事下御史逮系之置于法适给事亦得省焉孺人大喜大会賔客啓府君塟于陇至今过其门者皆拱手曰烈妇烈妇云乙夘给事持节南方得便省拜堂下孺人顾见命服忽掩面悲曰此女父之遗女也其灵承毋忝竟无几微矜诧意妇以阙下事语则更朗言了了若尝至其地而目击之者其博见多闻近亦稀有春秋六十有一子给事而下防轻凡四人给事登癸丑进士至今官轻侧室张氏出孺人亦如已出孙某某给事归筮以卜某年月日塟于某之原呜呼不以家忧其夫而以已之所爱爱夫之所遗者能也徳也亦难能也而世或有之至于夫死于仇死已矣知有仇者寡矣或知之以遗其子者益寡矣而况立于其身复焉世复几人哉玘诚不忍当时宗工不及于此也谨状其槩且大者以告
　　刘母太孺人王氏行状
　　孺人南京翰林院孔目封监察御史刘君之妻乡贡士壬翰林庻吉士监察御史丙之母姓王氏讳某父讳某祖讳某王于刘为甲乙族翰林之父南雄府君初与某同为庠舍生有契义自托昏故孺人竟归翰林翰林冡嗣南雄南雄自翰林庻吉士通判金华防名为天下第一虽仕十余年囊无锱铢不免冻饥遭母丧不能塟有欲来赙者亿其不取而止以故一累于翰林翰林无所取赀惟授徒寸累以襄事孺人始出于素佚亦即能躬爨淅宵治麻缕葛越以佐费食贫甘甚如尝习然南雄一意砥砺名节无少内顾三女嫁具无所出衿鞶佩帨簮珥之属皆孺人倾箧与之且终不以泄于壻家南雄所至宦邸徒四壁家属悉归集待哺翰林苦不能支又悉屏珍玩鬻金市米以给更十年翰林始以尚书举于乡教武昌进教武进官极散漫终与贫不能脱去赖孺人亦相忘节缩裒补以賔且祭子贽师女贽其舅姑必丰必洁又如世富溢者南雄竟以直道得祸英宗朝以柩归独事李宜人十年李年八十孺人亦年六十朝夕寝膳尚如始入刘氏时虽处久窭门内外未尝见其有颦呻弗宁态人有乞假亦无有徒手而反者宗亲丧塟非疾病虽暑雨泥淖不辍吊哭终其身华靡珍丽之物一无所御安成人至今无不服其为刘氏妇壬业学丙亦业学喜曰而祖而父踵胼此而食且六十年不可弃去壬丙同举丙午明年丁未丙第进士改庻吉士入台为御史按云南道归省又喜曰而祖诒而以直清令名海内莫不闻而父绍绪亦既孔艰而克念哉毋徒以温饱吾二人为戚戚丙兹反命阙下适初考推恩得今封而凶问又即至丙方陛辞出督马政驻于都门外也飨年七十有七卒之日是为治七年七月三十日适萧循让适彭宜埙适易正时凡三人其女也珙瑷琮玹【缺】凡五人其孙也丙请归丧且以某年月日塟于某之原而掩幽之石宜文以命世之豪必先以予为之状者予丙之同年也同为庻吉士者也非优为之也尝闻之丙也谨状
　　赠宜人王母刘氏行状
　　宜人姓刘氏讳某字月珠安福上城人隠君子仕泰之女赠长史某之妻荣府长史选之母也其殁也以成化壬寅三月之三日属治甲寅以长史前官翰林检讨之贵赠孺人及傅王功成进官故又进今赠诰防煌煌实烛泉壤凡再遭也长史在王左右弗获捧以拜焚于墓下战栗栗拜稽首言曰休哉臣母若复生其耿耿之光间尝泣语予曰吾母年止六十有九而已而在吾氏五十有三年相吾先君养吾祖母也如其母而吾祖母称诸人亦曰是吾女也平居温温不见其有愠容妯娌恱之曰是吾同生也逮下不见其有厉色与叱咤声妾暨婢仆曰吾父母也戚属之多不能无向盛者亦不能无向衰者未尝曰此姻也仰隆之此娅也俯薄之兄弟时而渐替于初则曰吾知防其衰对吾先君也或以规或以讽终身不见里言若严賔焉又曰吾选也慎典也慎恩也逢真也淑贞也吾母之子若女也慎独也慎徳也慎终也侧室萧氏之子也吾母合而字育之不欲以嫡庻辩皆择仕族婚之与其所归选娶于刘为冢妇谕徳其从兄有大名次彭次刘监察御史其从侄佥事其兄次李给事中其叔父次旷为众妇壻封主事刘来徴逢真夫义官贺孚晋淑贞夫某部郎中某逢真之子是为甥也又曰石桥县之嘉地也吾母墓在焉兹二十余年木且拱矣乃始克承休光仪式以次俱陞职在有司谨奉如制于乎成矣然不及其生逢之吾终天之悲也人或曰必得吾子言后世知有吾母庻几塞吾之悲吾子其何如予不能拒也谨状如右然亦具其言云圭峯集巻十八
　　钦定四库全书
　　圭峯集巻十九
　　明　罗玘　撰
　　墓表
　　监察御史彭君墓表
　　治十四年冬十一月十有八日江西提举副使邵君属饶守李君贰守鲍君介何生徐生走南城抵予室命表故监察衘史彭君之墓且曰君里世他行葬所岁日月有编修程正之志铭在惟君贞臣臣行首贞愿表于其墓告来者为饶士世世劝予既泣泣已思邵君为户部时常别白时之忠佞若泾渭然至君则曰此所谓渭也至其指为泾者则又若仇敌不少贷今兹果然既又思君平时言笑嘻嘻剧饮歌呼遇人无尔汝见其肺肝无留畛或坦坦夷夷人或易之予独曰是非其性要有蕴借耳成化末同举进士日益追逐相唯诺见时有附阉贵骤至要枢者有苞苴径内降补官者谓曰是不可钳之于市耶至杂他同年则竟日寂无所指斥者予于是益觇君治改元之明年擢河南道监察御史廵京城之内外曁近畿横亘数百里防人营也岁朔风尘起驰骑弯弓掠人道上事泄索急则扳戚里阉奴为援匿优伶家为恒君每得其机牙发之竒中人惊为神始改观悚息用荐出廵淛之盐法予时奔先君之丧过之淛之人曰是御史公商灶其两德之又曰是御史不可干以私六贵人助富人夺人妻弗能得予喜曰是将崭然矣予免丧至阙则治六年也祷祠事兴上非其好也乃阉之黠谲入之自擅睂目标搒鼓其幻徒日食于大官不嗛又假供养庄严縻耗百货延于大农之钱方酣君时监光禄寺事奋曰吾不能嘿嘿以茍活刻时日至于大官虽重得祸万无恨明日疏入谓宜一切罢革储积之以待变仙释幻惑其道左且不根语触讳忌群阉衔而持之遂下君锦衣狱举朝震骇莫不服君之忠而危其祸英国张公独首白辩君无罪宜贳诸大臣助之上意乃解然犹编管边之隆庆卫伍在伍惟以母老羁京邸为忧明年诏释归养其母吏部尚书王公建议起君行召君矣而母李孺人殁未及葬君亦殁逾年一子希龙又殁天下莫不悲其祸之烈既又莫不惜其不及召且大用以沛其施且惟希龙遗腹子天锡是嗣方三龄也于乎天难谌斯人事之入于无穷其不可知其穹碑大隧之加于斯有也抑榛莽之蔽狐狸之窟而或夷而为墟蹊坎窦亦有也甚而陵谷之迭与为变亦有也况于兹墓乎则夫贞臣者固世倚以为重而亦其身之有不必芘欤然君之字书与夫歌诗杂著天下莫不存君之名内自六宫外曁蛮夷海裔莫不闻史氏当不有遗也而邵君又率其属为君世世之托君其可以无憾而安于此惟予弗任厥职亦惟曰祗服邵君之役
　　夫人李氏墓表
　　夫人故都察院右都御史马公配也姓李氏讳某字某与公均汀之长汀人曾祖某祖某父某母某氏皆生夫人与所自生者也男绪入粟为郎综医学正科缉府学生维以防授上林苑监蕃育署丞孙男文明文英文钦文昭曽孙男京城师女大妹适国子生周韶凤孙女刘姐适邓翊细女适邓儒三姐适徐明六姐适廖本皆府学生周妹未聘曽孙女七九长皆夫人生与所生生者也初夫人生母坐蓐见肉胞如毬状甚讶之以为是必物怪之为者急溺之浴槃中须其絶姨救免须臾又溺如初隣之二三妪走视之惊曰是肉毬也谚防有之凡毬生者无男女必贵必刲之出以浴母不得溺付姨浴之永乐壬寅二月十六其日也稍长凝秀端慧壸闼阈外跬迹弗及臧获隣并至不识其声况见其靣及所攸为他日妪有入李氏擕其翦制组刺轻盈绰约出见诸戚诸戚争传以为式或又丑其陋则愤懑不欲见见即咨嗟以为不能为久之前所述防二三妪喜相庆曰防其验乎吾其不妄语已矣既笄归公正统甲子公以礼经魁福建乙丑登进士入主户部事以夫人来主内事公得悉意于公入如客主夫人曰是不可独吾力诸廼益一侧室顾氏为助力益众宾至公得叩槛呼浆茗咄嗟膳羞移日宾退宵寐安安夙兴入阙旦昼坐署处分暝归咏诗歌于于施施以为常公擢郎中迁四川叅政迁右布政使寻转左布政使擢都察院右副都御史廵抚湖湘夫人皆相如初以行及公翻然思老得诏加右都御史夫人得今封以归则又赞公曰必如是必如是公营夀藏于城东八里之乐丘时与夫人篮舆徜徉其上顾曰乐哉是丘百岁后吾与若同归于此夫人曰幸甚敢不惟命治丙辰五月某日公卒葬焉后七年壬戌五月二十七日夫人亦卒春秋八十一某月日绪综缉啓以袝一如公命越明年癸亥正月二十日讣始至署维恸絶曰吾顾出也吾防不知谁出也绪也综也缉也吾母于吾固同温且饱也无择也婚均吾甲乙氏之族也夺绪廕以廕吾也吾不得视吾母之敛且殡且葬也于乎吾罪也既已又属钟选部曰若吾戚也若其谋所以揭吾母之章章也选部乃入吾室且述曰维之言然予校南宫选部予所得士为知己其岂我欺于乎患天不降祥祥不患虚患人无施施不患人之不知观夫人又观维二事吾益信之因为次之俾镵以表诸墓噫
　　止庵詹先生墓表
　　予少侧闻正统之季云南孟养用兵有上言其将帅失律张皇病民者天子大嘉异之诏即用往参其军事事虽中止然一时名震海内将卒慴惧用命克底成功为时一助盖校官也而失其名及官于朝闻诸长老言知为詹君名英字秀实也最后乃得其孙大理左寺副习言之则君也殁于甲辰六月某日今二十年矣其言事时方训导于蜀之防川会川与云南接而君之侨寓在贵贵兵入道也害之切于肌肤而事之熟于备尝然孰敢出身当之而君独言之实竒士先是疏言边务十三事皆已见诸施行而在职以俾夷为华为己任会川夷陬也有贡与科实自君之教始人用是信之知其非一旦偶然发者其始闻诏也恐事掣肘非便自诣阙以不可状辞公卿闻其至皆欲识其靣或纳交或招致为重客或欲荐以台职处之会己巳之变止归会川满考转云南河西教谕虽去蜀犹忧其患疏荐可抚蜀者侍郎张固上可之蜀頼以安其忧世不少置多此类初贵之学以宣慰司置戎卫限不与君时尚少以书抵都府拟请如司例行之着为令君首事发解于云南士疏踵起起必曰是由詹氏詹故玊山仕族也宋多闻人洪武中始以定襄知县坐累谪戍于贵遂为贵人于君为王父讳珍寳定襄生处士讳源是实生君君生三岁处士识其非常儿取目前器物人伦字类引声指训渐及于逺引物连类旁推曲贯约久截中泛抽试之百不失一因惊喜知詹之将必复振比少长从童子师游輙难以骈句无不落声而应或若天成古文竒字惟其目所流注矢口纵衡莫不如志贵寄蛮壤为藩庶事草草竒童崛出咸讶瑞降以为兴端时同舎生号王三遍者三遍者读三过之云也后以君偶之曰一览一览云者尤杀其数之二也若曰过之之云也积数岁学益进发为文章气盎盎熏人宣慰宋侯伯仲方擅文塲壁立坚甚独开一靣纳君王后终教授雅有盛名终身不昌言为敌君葬城西原王为志墓焉君年止七十二距解官几二十年始娶于杨继于段封大理评事木义官米其二子大理左寺副恩程番学生惠其二孙适学生陆隣适乡贡士张宇其女与孙女云表云章其曾孙也大理又与予言君纯孝天至至老岁时忌奠悲啼如少时散所藏以家室族之人与其乡人往往折负偿之劵嬉笑临之擅丘壑之趣于壶觞歌咏间有止庵先生藁行于时此则君之高也茍不役于物者或能之至其大节宪宪在人耳目则有不在是者于乎己巳之先变未衅也而四方亦既骚动日入于多事矣而疎逺之小臣有能奋不顾身言天下事如君者而天子又能听之不徒听之而又用之当时大臣不徒不嫉之而又欲荐之是可谓不讳之朝而言犹不壅于上闻也故虽遭是莫大之变而卒亦莫之能灾者岂无自哉大理丐表君之墓予于次第之末因并载是以志敌国外患法家拂士之有益人国者信夫正所以旌君也
　　呉母骆氏孺人墓表
　　苍梧呉孺人进士顺德令廷举之母处士英之妻骆志荣之女也殁且葬今七年矣廷举始克以状乞予表其墓始予遇廷举于太学秀而脩臞啖肉不尽胾荤辛之味少所御尤不乐戏弄百玩本其自曰吾母教然今既往矣与之语穿贯经史若炙輠然曰廷举少失怙恃吾母以生遣学学宫宵则爇烛治女事因督诵读五鼓复然如是者庚子得乡荐乃止兹不酬母志大罪也间尝泣予曰先君蚤世时吾母几欲絶以廷举故少能支然犹三年眶睫不时暵阖扉屏接见衣絺苎蓬弗栉垢弗沐也丙申歳廷举遘暴疾奄奄神魄殗殜无几羣叔欲具櫘止吾母祷药费卒不得营益急枵腹自朔旦达朢昼夜不少瞬诸母更畨迭休弗能支叹曰神也廷举赖以活不肖躯至兹成人尝指隣贵欧转运第扁恩荣字曰渠何为者而何为者即不逐晷自策励流而日月当与乡人徂矣而母尚何归耶时家已索莫岁连大祲仰哺如堵而其师宾问遗率如常不以戚羣叔澣涤纫缀除敝更完字不肖躯者不后他学子惟少懈防防至绽汚阘趿必褫而责之然亦未尝显挞也于人介取而多予他学子有以书遗廷举者輙怒还其家不留宿尤不喜纷华熠燿嫁来之衣三十年尚襜如也花晨灯夕梧土杂遝游观以为俗惟吾母酷恶之及今亦有化之者而此其凡也不知古列女何如耳而夀止五十天竟何为哉呜呼廷举所以悲而重为知已告焉明年丁未廷举与吾同登进士第又明年戊申出令南海上由洞庭上郴岭归拜墓下欲买石刻其事而状来予忆其前言与兹状合也闻于粤人讵一二且习也予无以拒之矣抑予肄史馆者也假而笔予属也续更生之序敢让乎虽然有子矣不但已也墓隧之碑庸讵知无掀揭天地者为之乎书而归之使刻石以俟
　　浮梁黄处士墓表
　　黄德恒讳秉彞浮梁处士也家县之景德镇镇之人以万室陶天下自景德之陶盛而诸陶废天下民用日仰于景德挟其有与技来集至天子亦出中官监制上供甲品设行监其地以故互市日繁货泉流潴而四方讴歈戏弄百具染及甿为楚越交巨镇然其利之擅皆土其乡之豪也黄氏世不酣据之处士生首暹之行第属统宗众方以读书用世为的尤以意示宗众无逐隣为射利贾多怨或为市习所染时因事阴割已蓄以归宗之贫且厄者为率而口不显及楚之俗瞰贵富者之墓夜坎之内父母骸其中思齐焉曰侵地中之者立防祸败祖一常遭之羣汹汹拟发验处士付祸于天不动逾年生事倍丰羣汹汹者媿嘿息务匿人垢瘢而婉导曲成之不引任为己德一弟秉忠终身宾之不忍分割而苦俗风簸煽輙蹙额弗寜竟坚鎭之延及白首以势不可而自灶取析劵内匵中缄之栖梁木上泣且数日最晩以齿举宾乡饮孝宗初恩预冠服岁时县举饮入县饮饮已明日入谢谢已屏出迹每出镇人以为祥门之左故有桥上度马或坠宣德中割地以为衢而桥亦广之称是乡人至今德之名之曰歩云桥志黄氏之兴也子琳孙嵩峰巘峸孙女三曽孙男六治甲寅十二月四日年八十九卒葬里之唐坞其祔则孺人朱氏也始将葬嵩时以乡贡士试京师乞铭予以馆事辞予得告归使日月至乞不置比复舘嵩已宰临湘乞如予在告者正德丙寅秋自临湘来上考功第请曰祖墓筑坚久弗忍内铭矣谨砻石焉俟树表也予尚难之乃涕泣言曰嵩微祖无以有今日遂盛言其游心振后暑不求风寒不求燠玊嵩与峸期于有成嵩塞不通于逺近吾百里则无之贵弗掩是焉尔予曰世有奸雄资利近便田宅自殖焉者忍自其兄弟亲戚乎侵之曰以遗吾子若孙其子若孙有能卒享其遗者乎嵩之言然处士不为众之所遗其遗也乃若是其诸异乎人之遗之与因次嵩状为表畀之归镵诸砻之石
　　姜孺人汪氏墓表
　　成化辛卯某月某日姜孺人汪氏卒葬里莲华石之原至于今正德丁卯凡三十七年自辛卯距正统丁巳始女于姜氏壁在姜氏凡三十有五年生绅绶绾男三女八凤清漙汛浙孙七孙女二自丁巳距永乐己亥是其生比卒得年者五十三汪英济王裔也王始迹于歙故王裔多布居歙婺弋阳之间逺有代序而自西里之汪独盛于弋阳国初迄今称长者曰庭实曰朝章曰韫凡三世葢孺人曽祖祖父也母县马鞍山徐氏故大家在湖以东俗好炊熬菹醢脯臡镑防根实为百物状出饮宾为名髙而闺姝类日绣组鞶缨诲诸婣族若钓来聘者孺人防已知薄之姆如母言日引同事外虽不违而心竟恶以巧作凿其眞曰不有内则者在习乎益肃于歩履而严于笑颦姜学训同里与汪絜大者恐失之以媒入韫遂许壁既归姑马氏喜得妇以内事付之乃与学训出教德平多其岁时如在顔靣或遇代过家周视堂庙壸奥鼎簋羃帟翼翼垂垂大综于庭仆趋于下斩若官署见其隣媪亲英与讲贫下妪叟具贺曰贤妇贤妇虽其父母口不宣言然亦幸姜之内政自其家施之而自庆汪之有孝女暨逮终之哀比诸兄弟其骨肉之爱终其身如初壁以疾卒绾方六岁有竒气出诸儿心存之而不弄以他物兴居食饮意向以矩度自念曰吾以是儿昌此室逮疾革犹在念绾时未室出金盏曰以婚尔绾悲率由无怠至起进士官南台御史发寺人宗奸蹶而复起守荒城计摧女猺奄至之锋如扫败叶事闻朝野股栗其究也坐筹苓苗卒定两江时方属当一靣以起天下之懦而遽以河南按察使死天下识与不识为世悲之曰玊卿玊卿玊卿云者其字也始玊卿病豫处分立诸子曰尔哀吾之死耶未若哀尔祖妣之不传也我死毋以罗太史铭若尔吾哀移以表尔祖妣之墓吾瞑目矣至是请果走汛来如其处分语于乎死不忘亲吾其何辞遂次所授刘绚状付归镵之墓庶几览者知有是子必先有是母也清乡进士暨汛以下褎然孺人之泽方瀼瀼云










　　圭峯集巻十九
　　钦定四库全书
　　圭峰集巻二十
　　明　罗玘　撰
　　祭文
　　祭丘文庄公文
　　不肖玘慕公于草野间几二十年及识公年已四十矣公在太学时而不肖又以例进凡例进之士既以庸浊混淆清流人所鄙弃虽有卓然自防亦时无以自明况公宏博雄大之声又先有以盖吞一时而凡私相标榜盗名者皆屏息敛藏惴惴然恐露头角如素负其妍而寔未自决者惟恐鉴之县于前也况遐外寡昧兼以荒落困惫之余如不肖者尚何敢影响于公乎不意公之包荒纳污遂以盈尺之纸屑之辞援不肖污沟之中濯以清波袭以芳馨而又风而飘之不肖至今静思之不知何以得此于公也不肖之心自以为父母生之有此身也若微公也则将委弃沉沦于昧昧中与无是身等耳而父母亦何赖焉用是思欲效丝毫之报于公前年丁先人忧家居私作一书首以公归为劝情颇激烈及来拜公公首肯前语不肖感公之不疑也凡恳章一再上皆从更不敢依违同于众人然天子方确然留公公之去志虽久决矣卒亦无如之何而至于此公之文章不肖将与蒋冕成之而刻以行又将出管窥之见防以为私抄以成公志公之丧天子使臣防焉可归也若公之名在后世当必有闻而兴起者不肖何足以知之因拜奠之顷涕泣不知所云公尚鉴哉
　　祭仲松东先生文
　　于乎凡人仕不得于君禄不逮养其亲教其子而不能以成身罢则无所于归而食贫是皆有憾乎于其为人若乃纡金垂绅入兮以寅出兮以昏高振国手保圣躬于天阍有母在閤食大官之膳而白头出则以鱼轩当龙飞之首有仲以吹箎矣而伯又继以吹壎逮夫明农岁入饱及比邻噫吾未见其人也于先生独云然人寄以生母恃以终子仰其教隣忘其穷今先生忽如是也嗟谁之不逢耶我二三子吊于祠部之邸祠部于先生子也于我友也重以文奠焉伏惟尚飨
　　祭故呉母沈孺人文
　　于乎灵之为儿比及胜笄既笄来归所不及知及夫子有声奋翼南畿以其乡书唾手礼闱与天下士大廷齐驱何物中秘汪洋而能遍窥古称三长为作史者之枢霈然有余者谁欤夫子也人亦有言若防以宴私牝鸣于埘虽有刚肠孰能与于斯噫是非女德之良者乎副笄六珈偕老是宜南院之行留养舅姑何遽夺之俾夫子之不获诀于其庐天乎抑人乎南天遥遥安能止夫子之悲聊寄奠焉且将以辞尚飨
　　祭封少詹事翰林侍读学士王公文
　　人有恬退之心以立乎其位难能也而怵之以利害掣之以朋疑虽毕竟于遂也然或无以快其超然之髙此系其志之勇与不勇有豪杰之才生于其家难遇也而拘之以世类狃之以习尚虽毕竟于成也然或无以完其天然之全此系其父兄之贤与不贤若公之仕也龃龃不合超然而归无复顾忌而且优游于山之巅水之涯者尚数十年非勇者乎育今少宰先生蚤为闻人晩成醇儒以道德文章重天下时且系以升降也不贤而能如是乎是可见公之勇也足为世之仕者之的而其贤也有阴翊世道之功逾耋望耄之夀宾詹学士之封生固然殁与生同况夫帝有恩言葬公祭公于乎盛矣玘等十五人者先生之门人也饮泉芘木可不知所自耶既曰知矣而不能执绋以送公也徒成浩叹而已而又可遂已耶聊因先生之奔丧也陈词而附奠焉先生鉴哉尚飨
　　祭李征伯文
　　于乎征伯吾深望子谓子崛竒驾以勇驶不类见驽甘受勒辔纳之剧逵一日千里我日衰頺有子足恃恃而翁谈动輙以此翁笑不言其亦有以我告南归心疾于矢微子经营殆或中止骑而顾我我覰子齿少不宜然而有拆理譬彼美锦阂以纰纇我欲玊之使试妇揣我归三年如坐井底影响昧昧惩彼揺尾意子如鹏已同风起忽若有闻恍在梦寐云子何如恐或妄耳子不可无子不可死且信且疑当食失匕凡今之人有父在仕作其威声黄熊苍兕矧参钧衡其又肻已噂噂沓沓逆天干纪维子愔愔类寒畯士敬不妄誉慢不妄毁人人则然邦其与矣我其北来哭子凡几丧明者谁白头孔偯大合群阡子亦在啓从先人居是谓受祉子有遗文宁必皆是我选我剔期夀于梓维子勿怖尔叔尔弟曽祖祖母子听艺使茶陵李氏母伍庸鬼有酒在觞有帛在篚子饮子听有如易水尚飨
　　祭费叅议文
　　呜呼公也能以犹子魁天下可谓之善教而豫处其然又可谓之有识翻然乞身未及其年可谓之善遯而卒能使生不竞于蛮方又可谓几于知几之神生能使吕梁之民戴之如父母可谓之仁而没能使人庙而食之于无穷也又可谓之入人也深呜呼吾不暇论其它也是以过而祭公公其享之哉
　　祭费安人余氏文
　　鞠子非艰教子之维艰教子非艰成子之维艰子也在国蔚为士元匪徒士元气盈区寰其在于古奚有马班吾得而友砭愚订顽非母谁使之阴德母贤阴祈其年而遽大还士林凄然吾悲孔酸登堂奠焉文以代言尚飨
　　祭丘文庄公文【代英国作】
　　琼距中原海天万里谁知有琼知自公始公学如海其宏其深孰测其底孰探其琛公识如鉴听物之来岂惟防豹龙肉鹤胎孰为公文布帛菽粟孰为公心虚堂空谷公始来时章逢一儒今四十年天子三孤公始来时我失先王我方知兵与公相忘晩同史事日益亲公知公为人自始至终公之大用维天子知既已老矣恳恳以辞辞而不获遂益其疾乃于邸第奄以易箦弱儿孤孙偕公以归我奠以文而宁不悲尚飨
　　祭英国太夫人文【代陆仲英作】
　　延陵有支大卤之鄙其凝其钟大宗有子有赫英邦天作之合天王女妃连以玊牒王亦孔武当天歩艰首死敌庭奸权厚顔国有忠臣家有烈妇立孤嗣爵兵符肘后子壻孙甥三公群伯祈父卫率咸侍巾帼逾耋望耄屡朝四宫后有殊锡帝有崇封寔倦含饴聿思先王违荣神游维帝悼伤命中贵来且赙且吊宗伯司祀司空卜兆惨惨太师执丧哀毁予末小子僭施葛藟芘我惠我及我实多不腆致奠其悲奈何尚飨
　　祭曽祖司税公文【洪武初殁于兰谿任所过而祭之】
　　夫神当天造草昧羣雄逐鹿之秋绰能布昭才猷克全宗祧于杀人如刈菅蒯之隙用以待天下之清大公小侯囊中物耳矧及眞主正大位又能深自晦藏屡孤召辟濒九死不得已乃甘隐下僚竟终于位盖兰谿其地而司税其职也时神之子曽孙之祖以三尺之孤克还以祔先茔百年于兹玘方窃有禄位实神之遗将大有所发此其始也玘前过兹地尚有衰服不敢以祭兹当北上特假道焉敢就易箦之所陈献特牲暴曰前志惟神孤逺之魂洋洋如在以慰曽孙之思尚飨
　　祭呉太安人文
　　于乎宜人生也有夫之封有子之养有孙之贤有八十四龄之夀亦既多祉矣然而不必他州常之四封容有之义兴将来未可必也至于老而病也病而剧也有孙泣请于朝以归省及既殁也遂得以视其殡且葬焉则不义兴它州或所无也是所谓其生也荣其死也哀其哀也人莫不知之虽吾君亦知之于乎可谓盛矣玘等于其孙之泣请时甚义其行况同年也同官也且同志也敢因以附奠焉尚飨
　　祭都给事中屈引之文
　　夫观世之人多美则襮虽否亦襮多智则舞虽否亦舞处显类骄孰显弗骄遇进类竞孰进弗竞所以鲜令终也引之果有是乎贫能安之而不求其心退然羸能摄之而不斵其情泊然所以多夀考也引之果无是乎然则令终而夀也其引之乎而今也至于斯何也抑夀也者不死之令名也而古所谓不死者有三焉立德立功立言是已于乎引之有立德之基而施未究有立功之渐而位未充有立言之蕴而畜不以发则世之所谓不死者又殊未可知也吾党知之深者能不为之悲哉痛于执绋之余诀之其有知乎哉宁不亮吾党之悲也哉酒殽在陈尚飨
　　祭胡封君文
　　呜呼朔方兵冲也人挟弓矢廼业诗书人恃虣敓廼与义俱归人之女存人之孤葬人之死活人之躯已用以奋而輙蹋其翼人资其用而若摧乎枯以若而人如死可赎世百其夫而曾未及下夀溘然长徂虽然享令子之贵而列御郎署其在边关是为优乎然某有闻其声匪造其庐况能执绋而挽其輀车惟寄奠而再三兮悲呜尚飨
　　祭谢约庵先生文
　　政莫如猛郑侨有言公始临我利斧在前孰为鬼蜮以迩我公而不縻烂不贳尔侬亦有大眚不制于法茍全其人茍累不慑人亦有嚚观公于初如以槁叶投之红罏及政之成学有新庙公亦劳止以教以诏山行水宿何有害灾有乞水火里门夜开公既去矣今三十年鷇破鸮出拚飞戻天防杀长吏覆城亦多今之为吏束手奈何民惟公思公亦可作公在九原公靣如昨矧有令子奔公之丧奠公有文以寄不忘尚飨
　　祭周母文
　　呜呼太孺人称未亡人者三十年封太孺人者三年就养京邸者二年夀凡八十五年是其阅世久而多祉也男二人孙男女六人曽孙男女三人中为御史者一人是其嗣昌而贵且贤也生而制命一章死而学士铭词一章棘寺行实一章公侯文武大臣奠文一章同台奠文一章諌垣奠文一章词垣奠文一章哀词凡一章诗凡百章是其表见于世彰彰也呜呼若太孺人可不谓全人也哉如是而返葬于故丘道出于都门当铭旌之一奠猥以文字为职不可以无言也尚飨
　　祭郑太孺人文
　　维宋之子归郑之姬今也夀母昔也令妻为国命妇作邦女师僮僮珠被烱烱翟衣君子偕老扶善弼违而遽地下先驱狐狸乃惊符台五内崩离泣血叩阍臣失母慈维帝悼念许毕其私袒括徒跣登途南驰我二三子昔同闱或附骥尾北靣彤墀义匹同气忍能不悲不腆寓奠灵其鉴之尚飨
　　祭王大理母文
　　于乎夫人之生也有逾耋之齿有鼎食之养有淑人之封殁也诔以命太史祭以命宗伯葬以命司空恩数荣名夀考令终环松四境孰与比隆亦有白首司天下平累累齐衰衔防南行再拜望奠维灵之歆尚飨
　　祭乡贡进士儒林郎合州贰守髙公文
　　维先生楚产也晩为翁而秦居将相材也而抑于州县之踌躇滇僰巴羌桴已乘而何陋匿名飞语瘢屡洗而不汚华人息肩于重役之后骄帅即擒其私谒之奴荐之者强弩之穿鲁缟沮之者粪丸之混隋珠故于名日就烜防而与世竟尔﨑岖忆昔执鞭迓马寅宾父之入盥河瞖眦寔念母之劬若夫公居绝苞苴之谒投闲无甔石之储有子而登于上使多祉而食乎天厨将为麟为凤以遨游于世忽乘彼白云将何之乎凡我朝绅系情令器不胜怆咽当旐车之行群然一酹尚飨
　　祭匏庵先生文
　　嗟夫世之矜持门户多矣任学术者非周则张或自以为程朱语文章者非柳则苏或自以为韩欧谈诗歌者非梅则黄或自以为李杜论史学者非夀则竞或自以为迁固其所以自待者可谓厚矣而世卒莫之许焉者皆是也维公于是数者不自以为名而名归之不自以为是而人师之世卒未有异同者盖其实不足而外自饰者终不可以欺天下而实大者虽欲自掩而卒不可掩若公其人乎然则位不满其德用不究其才皆不足为公少多而公既有以自夀者如此区区之存殁奄忽间事耳又何足为公之修短也耶某等公门下士也撮公之大者于酹奠之间不得不告以公于防漠之表惟公鉴之尚飨
　　祭呉封君文
　　维公自泮宫之秀至蜚泽宫之英有用世之阶矣公葢未尝不欲仕也自夫学士之弟至为学士之父有用世之托矣公可以不必仕也自素封之君至为实封之君已食用世之报矣公盖未尝不仕也乡进序于大宾之位齿又望乎大耋之尊于是而永世欤则为天之佚之厌世欤则为天之息之无不可者也亦何少多于公哉特某等尚覊縻于留务而令子昔尝连署于留司谨因风而寄奠公庶来格而来尝乎尚飨
　　祭封太孺人黎母文
　　幸迩令子之温然虽望慈閤之杳然亦得懿范之凝然与闻内则之肃然在躬也命服之襜然在函也天章之烂然其生也孙曽之侍班然其殁也婣宾之哭骈然自今伊始封沟井然松楸郁然噫亦盛矣哉玘等不获与于执绋之后谨陈词而遥奠焉尚飨
　　祭复庵杨先生文
　　于乎正学之源其堙也久矣先生方其少也力任濬之疏之予之生也后慨不及其时见负畚荷锸者之羣鄣之也他不足论也谋瘗忠骨于懦夫缩颈吐舌之时其流之瀑于千仞之崖也抑孰得而鄣之也哉然水之性迅极而潴潴有大小万顷之陂是亦足矣可以灌溉可以方舟气之升也则云云之降也雨下土泽万物三州之民则亦既优既渥既霑既足矣其朝宗之势葢既会百川而东焉所惜者不至海耳人亦曰有后昆在不必于其身备焉而以夀考终命复何憾耶令子与予二三子游又同官于斯也故率乡之在仕者一寄奠焉尚飨
　　祭工部张尚书文
　　于乎公之殁也年已六十六矣仕四十年矣歴十一官矣外之旬宣度支之是寄内之殿最神人之是司时有升降位有崇卑不机发矢激以为疾不知雄守雌以为迟不高城深府以为异不破畛决域以为随不彍风鞭霆以从于险不循行数墨而一于夷故虽遭勒停而未尝戚戚及再起废而未尝怡怡于乎公不可复见矣而凡在僚友于奠公也其谁不悲尚飨
　　祭太监傅公文【代众作】
　　维公粤产也天阍是翔竒质也馆阁门墙委佩兮宵垂垂以宫露橐琯兮朝鼎鼎以当阳黜披之斩为渉疑似絶整之歌以其诪张负重则屡荷钥孔长孰不曰垂橐而入公独念休之用光耋可以望溘其无常尔举桓楹閟彼幽堂留司在位率酹一觞尚飨
　　祭嘉祐王文
　　大明正德二年七月壬寅朔二十四日乙丑谨以庶羞之仪祭于勑封忠烈武顺昭灵嘉祐王之神维神天予竒骨已着灵标志清民暍死益咆虓庙食百禩日腾英飊我祖我宗德神之灵益崇其宇益隆其称弗葺而圯今几霜星帝有明诏守土之臣爰度爰葺易陈为新告神始王其在兹神伏惟尚飨
</div>
    <div class="pagination">
<a href="圭峰集_page8.html">上一页</a><span>...</span><a href="圭峰集_page4.html">4</a><a href="圭峰集_page5.html">5</a><a href="圭峰集_page6.html">6</a><a href="圭峰集_page7.html">7</a><a href="圭峰集_page8.html">8</a><span class="current-page">9</span><a href="圭峰集_page10.html">10</a><a href="圭峰集_page11.html">11</a><a href="圭峰集_page12.html">12</a><a href="圭峰集_page13.html">13</a><a href="圭峰集_page14.html">14</a><span>...</span><a href="圭峰集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
