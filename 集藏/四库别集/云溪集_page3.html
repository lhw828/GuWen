<!DOCTYPE html>
<html>
<head>
    <meta charset="UTF-8">
    <title>云溪集 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云溪集 - 第 3 页/共 13 页</h1>
    <div class="content">　　题宋公圭宿云轩
　　趋名老鞍马避世终山林二涂各有蔽贤哲多所箴宋侯初出仕逸足已骎骎世路厌荆棘翩然脱华簪巻舒何自由白云本无心开轩资笑傲霜筠绿阴森牀头有浊醪壁间余素琴渊明久寂寞千载得知音
　　题絶尘亭
　　咫尺有佳境何用山泽游地偏尘自逺松竹鏁深幽亭亭出危塔湛湛俯长流凭轩目一纵骄蹇万象收我来意颇适坐对孤云浮同心二三友旷达亦罕俦衔杯送颓日随寓得所休不知世间人亦有此乐不出处付身外吾生可自由他时傥乗兴相伴只沙鸥
　　与大受述之耕道游絶尘亭探韵得赋字
　　人生合散多罕与故人遇今辰天气佳偶尔得清晤况复临江亭一目万景聚晩烟乍明灭天逺重重树长江湾环来浩荡仍东注对此酌春酒饮酣诗可赋我欲写笔端恨无摩诘句岂如二三公才力超七步观情殊未阑倐忽天欲暮凭谁挽羲和为把车轮驻
　　和光亭
　　竹里徜徉了花开也一过桃杏东风浅海棠春意多华丽岂不好达人要同和青青与红红相去能几何况兹十二法净秽本同科而彼世间愚妄想分臼窠我昔早闻道随流挹其波照镜腼功业素髪从蹉跎林下既逍遥尘中亦婆娑不妨唤天女来伴老维摩
　　乘桴亭
　　孔子道不行时君目腐儒乱邦难置足遂欲九夷居更作乘桴语与此意何殊一木异舟楫波涛宁可逾愤世有激尔盖用警聋愚季路犹未达而况他人与我生亦不辰兵戈溷中区两脚倦逺涉局蹐西南隅临深毎慨叹长江良起予兴发撑小艇鬰堙聊一舒
　　倚楼
　　官闲何所之倚楼纵逺目田畴耒耜出髙下春雨足人家有生意慰我苦幽独忆昨水沴余海气荡坤轴蛟龙坼川原舟楫造谿谷禾麻安更论未能保骨肉有子易为食何以厚风俗上赖天子圣诏书勤抚育虽使发仓廪饱岁实无蓄郡县徒仓皇论丁具饘粥所救无几何往往委沟渎今兹气正逋民稍来复楚风重祠庙才归竞巫祝此物岂有灵焉能助丰熟渺思济时防慎择良宰牧金缯斥诛求教化行比屋祖宗徳泽深万岁长沐浴题诗起髙兴飘然跨鸿鹄
　　登致爽阁观山用种字韵同赋一首
　　羣峰郁崔嵬西北天壁竦短松被南冈髪立何种种中间一川平楸枰界千陇晨光霁雾搴防色寒烟重幽人毎登临气与秋山耸万象入嘲弄敏思飞泉涌嗟予老索寞髙躅难继踵风光本自如绮语浪嘉宠况复将此心勃勃尘虑壅日月不假借学道湏猛勇誓当守株愚从人呼傝防
　　戏题睡庵壁
　　自我观世间色色厌逐迫个中无尺地漫不见阡陌中有南柯游未怕东方白闭眼一榻多开眼六合窄弥明息如雷非我门下客觉寐两不知偃仰有真宅





　　钦定四库全书
　　云溪集巻四　　　　　　　宋　郭印　撰五言古诗
　　游大隋山
　　我闻大隋名梦寐犹记录得檄天彭道喜气和可掬出城六十里崎岖转江曲山门忽斗上危步依笻竹崩石带烟云异草罗涧谷寂鸟下窥人累猿时挂木路穷才见寺金碧焕双目祖师古定光灯冷无人续开公生异世大事如付嘱僧言山长隂朝暮云容蹙兹辰为我晴叠岫堆浓绿虚阁倚秋风一洗尘土俗举手揖丹景摃身跨白鹿十年劳问讯亲到心始足坐久烛渐微借榻云间宿山寒寐不成窗外泉鸣玉【全蜀艺文志　案此一首系宋诗纪事所载今采録补入】
　　题李彦泽紫云洞
　　老李天中仙一念人间世簪裳四十秋不取公卿位星斗烂文章日月悬忠义缘断还帝乡飘飘若蝉蜕玉骨瘗髙丘乃其所卜地山川暨草木拱揖浮苍翠向来峰之巅勃郁蟠紫气神物常防持景色多秀异郎君久慕道泥滓唾声利石洞琢青苔万古开天秘非闗痼烟霞稍欲逺朝市要栖老仙灵以奉香火事不知骑鲸去尘宇宁俯视洞兮既清幽且尽人子志
　　龙渊
　　脩竹不知数云藏小渭川亭沼经营初观者日骈阗耆旧为我语中有一龙渊时时见怪象吐气如长烟渔人或舣舟樵牧不敢前兹实总角时耳聆父老言相擕示其处止水涵青黫沈沈不见防似有蛟蛇蟠我时心语口龙岂居其间江湖非不广而此栖蜿蜒有无未可知疑信空相传皇天傥困汝时至湏腾骞沧溟可以家一徙窟宅悭变化作霖雨涤荡骄阳愆
　　和元汝功江臯感懐
　　奸谀同一辙举世谁与归溪山有佳趣此乐知者稀悠然逺罾弋鱼潜鸟髙飞不作无根云苍狗变白衣使君见几早万事已觉非拏舟漾清波策杖登髙崎逍遥兴未已烟霞收夕霏身从麋鹿游心与尘垢违惜哉经纶手把钓渭水湄冷眼笑纷纷甘贻肉食讥强敌犹张王屠灭烦天威要取虞渊日咸池浴明晖愿君投缗竿风云起苔矶雍容坐帷幄密勿旋枢机莫学西山卧穷年空采薇
　　泛舟至临江院
　　清江借篙师津流不湏问行行镜中天水鸟嗔人近絶岸得危亭一目千里尽山川草木妍造物无少吝谁知天壤间眇然一方寸
　　十一月四日陪诸公游神泉南山院二十韵
　　官闲访招提偶作南山游门前乔木隂苍藤挂髯虬野僧出迎我貌古气且柔相将入壶中水竹净双眸万竿团脩翠一溪皱横流长桥翼方沼髣髴疑行舟角门通细路崎岖上层丘树色老欲瞑风声寒自飕佛阁瞰澄碧下有百丈湫客言龙所邑不受鱼与防行行更小亭罗坐得小休石罅流清泉甘冷无与俦濯足夫岂敢洗耳良末由自怜山中人十载冠压头公檄听奔走端似置书邮惟有烟霞疾沈緜未肯瘳邂逅惬幽懐落日尚迟留五斗奚堪恋十亩亦易求要希陶渊明投绂事农畴超然傲尘世知命复何忧
　　游杨村仁王院二十韵
　　山行不作懒杖策穷幽防崎岖十里余乃得桃源地竹树蓊以鲜峯峦秀而媚娇云弄竒姿啼鸟含幽意周遭帷幄中一带江流驶始知造物悭异境亦所秘行行松门深钟磬出萧寺残僧五六軰相顾各猜异湏臾问讯通顔色颇夷粹髙堂清风多起我无穷思提防更小庵清絶非人世自怜学宦游十载沉卑位功名与丘壑两计皆未遂时变搅中肠忧端丛千猬岂如山间僧了无秋毫累一榻寄岩阿烟霞为活讣脱身名利尘洗耳市朝事兹游成邂逅颇与宿心契晩日下层巅踌躇聊自慰重来定何时往往先梦寐
　　普慈郡池板桥颓壊更为石桥
　　莲塘十亩方中作长桥渡荒荒岁月老烈烈风雨蠧板面拆已穿梁脊桡而腐我来日曵杖往往不能步平生歴险危所至靡惊惧唯持忠信行似有神物防但忧强童子失足或颠仆乃伐南山石甃成如砥路曽微十日劳遂享百年固怅昔用材力其费一何巨前人岂不思袭旧终莽卤作诗示儿曺万事长要虑
　　放步园林得俗字韵
　　林稀怨秋风松柏未改绿偷闲挈杖来小迳缘诘曲鸟鸣契深心山色供遐瞩欣然若有获一荡尘襟俗平生本逸放谁信简书束失身名宦场冠冕成桎梏老骥欲何之盐车终局促求仁又焉贪知足乃不辱纳纳乾坤大胡为自蹐局归欤倘成赋矫首云中鹄
　　次韵仲明举西郊别墅
　　我闻脩竹隂清防不受暑安得十亩余其中创幽墅日长惟鸟声昼静无人语习习来微风萧萧堕寒雨呼儿出柴扉埀纶坐沙渚斯志久未遂世路今弥阻新诗何起予风味胜清醑自怜拘一官隠逸愧前古好梦只林泉羇踪犹粪土岂能学贪夫忘身徇圭组
　　前十三章未见营创之意因成古风
　　纷纷世间法失得随所寓有心不吾来无以不吾拒敝帚贵千金穷阎封万户成理先黙定畴能测其故我生麋鹿姿林壑所忻慕抗志老渊明早卜柴桑住蓬门直清江傍有万竹坞捐金买寻丈地主牢不许往来二十秋埀涎焦肺腑谁欤诱其衷百亩倐见予云栖空明似有神物防入林两腋风步武觉轻举三径手自开一一通幽处取胜着新亭揭名非茍取遐光逺山入静听珍禽语园花四时春岸木千年古昔也荆榛场今焉琼玉府清境世所无金谷谁比数再拜天之赐从兹谢簪组名宦空疲人视此真粪土
　　治园
　　故园别日久归来三径荒丛竹壊新壁枯荷掩幽塘满地叶狼籍草木为不芳儿童力并除百卉俨成行遥岑出葱菁清波皱沧浪一朝旧观还林壑愈争光
　　扫径
　　隂森百亩林所向无不好俗客岂曽来幽处通蓬岛一色尽琅玕坚润真可宝天风时脱叶满径堆残槁适然宾客至课奴先痛扫要使吾心净置之勿复道
　　留客
　　田庐欠过从毎与樵渔伍胷中抱欝欝舌在不能吐佳客忽顾我苦留终日语林间喜徜徉纵舌评今古所具只村醪水竹当笾俎临去约重来一笑便相许
　　负暄
　　儒生习气深寒陋浑未除茅檐负晨曦暖入四体舒怡然得真趣自谓世所无不知华屋下绣茵围红炉风霜搅乾坤冻死盈路隅无计凌空去云间留日车
　　临流
　　长江一镜净岂但烛须睂清光莹我心双鬓任如丝鸥鹭近人来游鱼亦可窥不把尘缨濯身世两相遗好观东去浪昼夜无休时学道正如此到海以为期
　　闲中真乐
　　人间富与贵孰不羡王侯静边细一观何其劳且忧去来风中云出没水上沤推迁无定在秋毫非我谋既仕知此理官衢屡囬头今也衡门下卧起得自由随流任纵横飘如不系舟触处尽禅悦俗乐宁可侔死生夜旦耳吾心有天游肯学痴狂子盖棺事始休
　　闲中打睡
　　永日无一事何妨白昼眠是中有佳处心形毎自便六用不能行根尘都弃捐非醉亦非迷神守得安全古人曷诃责盖欲绳其愆粪墙斥宰予便腹嘲孝先我则异于是一息养绵绵魂梦既已无中扃絶万缘不游华胥国真乐侔乎天要学希夷子且作地行仙
　　夜坐
　　永夜不可寐霜风凄北窗一室何所有书帙对寒釭当今苦乏才九鼎从敌扛翠华尘屡防南北分大江有酒强排遣饮湿难空缸孙膑不再生畴能死穷厐肉食无逺谋狐裘正茸尨我欲叩阊阖钟以寸筳撞理乱非吾事忧心如是降宴坐鸣天皷和声听逢逢
　　感懐
　　冬仲隂气骄微阳尚潜伏草木惨无容霜威日夜酷君子览时运悠然守幽独吹律者何人防暖还燕谷玉衡无淹次天道旋反复低回伫春风求友升乔木
　　又用前韵
　　道人息以踵气马自调伏神炉造化驰不畏寒暑酷虽同一世尘超然立于独飞泉上昆山赫日升旸谷我今涉津涯宴坐成休复不材终天年庶比山中木
　　次韵宋南伯感懐三首
　　青山含逺意白云弄奇姿唤客早归来一洗尘土衣岩壑定谁伍泉清竹漪漪危邦固难入贤哲多遯肥酒盏解忘忧茶瓯工破睡酒酣无何乡睡起人间世但看了了时孰与陶陶醉千古杜康功麴糵因君置衰年今五十两鬓雪霜明出处负前軰折腰若为情日月鸟飞翔燕归鸿复征是身已虚幻敢希身后名
　　再用南伯韵
　　乾坤谁整顿世乏英雄姿陛下求贤切焦劳见宵衣草茅岂无人耕两钓寒漪如何一终星坐视戎马肥纷纷愚痴儿开眼却如睡况于世法中而能了出世接舆本非狂阮籍未为醉知命百无忧余生任废置同僚多絶识冏冏秋月明遨游但诗酒颇慰薄宦情否极泰将来天衢看彚征顾我老无用敢附青云名
　　再和
　　真仙中人萧散自天姿放情烟波里不肯污朝衣一苇载明月寒光动碧漪何以羞晨餐春江鳜鱼肥我爱希夷子妙处浑一睡无心树勲业栩栩同污世梦里还独醒却笑羣儿醉时事嗔人説达官从措置由来世间事黒白忌太明稍欲辨淄渑开口咈众情青山有归路杖屦借遐征寄语社中友休苦钓时名
　　病起赠刘元圭
　　学道淹四纪微疴一防无今年岁八十有疾纒吾躯初因水道涩药寒变河鱼食饮便退缩脾土成中虚言语气自短坐起人湏扶四肢时厥冷甘心委防途医者纷纷来其説庸且疎万方觅灵丹千载忆神卢紫岩老刘君深通黄帝书易学自该贯医术乃绪余一诊洞腑脏再诊知荣枯谓当十朞夀小恙安足虞药石未数进疾证半已除乃知所造妙当与古人俱自足着方论欲以开迷徒新书若行世功倍南阳朱吾闻活人多天报定不渝施此安乐法胜造千浮屠隂徳在一念岂止治狱欤况君有令子归矣髙其闾
　　病目
　　开眼万象生阖眼万象灭生灭本无体人心妄分别我初病眸子散漫空花发视物都蒙蒙浮云翳秋月谒告旋掩闗十日人事絶密室宴坐余神光潜洞达俄于防中了然得朗彻以兹悟色性六根成解脱缅思浊世人逐见互攘夺外为物所障两眼暗添屑岂知有良医利重金篦刮作诗示盲俗聴此还丹诀
　　问养生于曽端伯
　　平生慕道心荏苒岁月永尠福未逢人桑榆惊短景使君蓬莱仙天遣下尘境讼简刑狱清吏退文书省诗锋秃千毫量陂吞万顷纵言及养生大抵宗虚静逍遥思虑空恬淡声色屏火透尾闾闗泉落昆仑顶龙虎闲名字安用分炉鼎衰迟偶遭逢踊跃真自幸愿许燕闲余抠衣窃有请半语为发药醉梦一呼醒庶几埀尽年获与天地并
　　谢曽帅养生诀
　　人生不盈仞中有天地机哀哉蠢蠢羣沉湎无所知六根乱尘境一念落邪思遂令至真宅栋宇日颓隳先生早悟此寂照通幽微真火下腾熖灵泉上生肥巧妙神明出功深造化驰毎怜好道人罗缕为指迷鄙夫寻访久肤浅得其皮向来发闗键一扫杂学卑五行识颠倒八卦知推移兎从月窟隠鱼向天池飞跃跃心自喜扶老得吾师何以报恩徳昼夜勤行之













　　钦定四库全书
　　云溪集卷五　　　　　　　宋　郭印撰
　　五言古诗
　　闲中读易
　　圣人阐性命易书所自作要令末世士悟取先天学俗儒何纷纷私意妄穿凿或被隂阳拘或遭象数缚执一以为真盲夫妄扪摸我尝皆过眼去道转辽邈粤从探释氏奥处窥其略返照日月久豁然生妙觉八卦未画初门啓闗钥向来百家言尽把束高阁
　　闲看佛书
　　金仙入汉梦始闻佛法东梁武好尤笃上下争尊崇寻译到李唐伽蓝栋宇充煌煌五千巻披读未易终楞严明根尘金刚了色空圆觉祛禅病维摩现神通四书皆等敎真可发愚防我常日寓目清晨课其功油然防心处喜乐浩无穷寄语看经人勿堕文字中
　　读维摩经
</div>
    <div class="pagination">
<a href="云溪集_page2.html">上一页</a><a href="云溪集.html">1</a><a href="云溪集_page2.html">2</a><span class="current-page">3</span><a href="云溪集_page4.html">4</a><a href="云溪集_page5.html">5</a><a href="云溪集_page6.html">6</a><a href="云溪集_page7.html">7</a><a href="云溪集_page8.html">8</a><span>...</span><a href="云溪集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
