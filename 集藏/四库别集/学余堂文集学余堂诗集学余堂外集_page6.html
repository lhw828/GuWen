<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 6 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 6 页/共 88 页
  </h1>
  <div class="content">
   学余堂文集巻十一
　　钦定四库全书
　　学余堂文集巻十二
　　翰林院侍读施闰章撰
　　记
　　重建东昌考院记
　　东郡自汉以来缙绅宿儒用文学起家者常岿然甲天下才俊之士比肩立而其地滨于河吏民重困南北冠盖之往来者舟车交错或一时并至则无官舎学使者往往驻节以冬月盖取河水腹坚舟楫不通得乗隙以校士也戊戌春既毕试郡诸生佥言考院不可不复状其畧曰国家崇重学校视学有専官校士有别署今假馆于御史台巡按之所无以台使者有司多惶愕失措其不便一考棚费竹木无算郡故平壤濯濯无深山茂林至发屋材以从事事已撤去既费且劳聊城为独累其不便二考院旧有瓦棚髙明爽垲今败苇朽木取办一时卑暗阘茸风雨不蔽其不便三公能不鄙夷诸生有前此之考院在其废而仅存者尚什之三盍修复之余是其请而难其费无已与诸生酌夫聚沙成垤聚水成川诸生之新者能五人一金乎旧者能十人一金乎计合郡之士将万人金可得千计其富而好施者旌之其不足者官为补之如是而役可成也诸生皆应曰诺郡县上其事于东昌道道上之巡按御史皆报可于是分檄诸州县各置簿募如约余为诸生先而太守卢君及司理刘君殚力经营以竣厥役自堂庑防厨及吏胥执役之所无不毕备又搆瓦棚使髙敞夫然后学使者有驻节之安诸生无不便之叹矣或告予曰君之试事毕矣是不可俟诸后人乎夫事苟便于士民缺于昔创于今可也况踵旧举废嘉与多士维新吾职也夫需者事之贼也勇者功之府也后之人因而守之时而修之则不劳而可久此有事斯役者之不可不记也卢君名纮湖广蕲州人与予同榜为己丑进士刘君名士龙河南睢州人壬辰进士余以次可考焉
　　景贤书院记
　　书院称景贤者何曰存古也曷言乎存古者吉州旧有景贤堂以祀王文成先生者也地踞南郭髙阜凭江面山久废为榛莽之墟尝过之太息谓有司盍复诸予讲学白鹭青原间既二年诸君子欲为别置讲堂羣谋佥同选地维旧于是卜筑于景贤之遗址以其名归予予固谢曰君子耻名胜其实未闻无实而弋名者也凡吾之讲业于此盖踵吉州旧事振其绪而弗敢坠焉非抗顔人师也且将为实乎白鹭青原之席具在将为名乎则今之才力殚矣曷忍扰吾民为辞之数四终弗能禁且视昔规制有加予戄然曰噫是重吾过也无已乃祀文成如其旧而虚其堂为讲学之所是为景贤书院楚进士罗诰茇枢有志于道者也过螺川移书曰圣自我作景贤之义何居予告以故且谓之曰圣贤道二乎尼父之教人也髙下偏全兼蓄曲成未尝掲掲焉责之以圣而圣人之道以明且子将薄贤乎传曰贤贤易色见贤思齐而逊谢圣仁为不敢岂姑舎其最上者乎夫学以学为人也君子以人治人改而止今有人于此称之以圣人虽强者不敢当斥之以禽兽舂儿走卒皆怫然防手矣然而孟子辨其所异惟几希盖危之也出此入彼间不容髪然则有志于道者亦还其为人而已洵为人则其去尧舜周孔不逺矣夫侈然予圣是自诬也谓予弗克圣是自弃也人皆耻不肖之名而或不免蹈其实是有知而不克致也易不云乎可久则贤人之德可大则贤人之业贤与圣何畛焉吉州既为文成政教渐被之邦俎豆未坠风泽未逺而学者又砥砺奋迅不介以孚苟能如登岳而涉海不跻其巅不穷其流不止也寜第称贤而已哉既以复罗君又具告诸君子皆曰善请记之予不敢作也聊次其语若夫经始落成度费董工纪姓氏本文则有吉州诸君子在
　　重修复真书院记
　　施子曰余观于吉州而知理学之盛也其最则安成盖自邹文庄洎刘三五师泉两峯诸公受业文成称髙弟子继又有王塘南先生两峯之门人也于时讲德考业书院相望有曰复古曰复真曰道东曰识仁皆书院之著者也而所谓复真者文成尝手书惜隂说以朂之一邑之中所在有防嵗必数举举必累日用相砥以勿懈有入其中而戾其教者则人目笑而背指之曰夫夫也而与于讲学者耶其人闻之必大惭于是君子有所诱而为善小人有所惮而不敢为恶浅者习威仪守绳墨深者畧言语而优入于性命田夫孺子市贩之徒皆耳习其言目习其事若日用饮食之相循不废也故其教立而俗以不偷则此数君子力也近年书院多荒圮余间为修举故事其在属邑者弗遑徧也而上南里郷先生王君吉张君瑛朱君经康君若生辈居近复真辄聚众力葺之以董率后学可谓知所先已君子之教人也非三复以申命则入人不深而苟非其人徃往数闻而易厌甚有窃其似而离焉者遂为人口实非教者之过也文成之致良知孔孟之言非王氏私言也不学者或以任情率意为良知而躬行阙焉则王氏之罪人也岂待罗文庄困知之辩而后知其非哉人有少去其郷长而迷所归者告以父母宗族所在无不蹶起思返者岂天之所与弃不反顾欤天命流行物与无妄夫亦在乎复之耳于乎昔之数君子予不得见矣犹及见后人修复其盛事苟得二三君子为之必诚必尽也其立教成俗何遽不古若也谨志其嵗月而别书其同事之贤者劖诸石庶后来之有继也
　　修复依仁斋记
　　书院讲祠之设也其学校之衰矣乎古者教出于一上自胄子下逮庶士佥由学校今之学宫惟官博士者司俎豆而弟子罕至布衣韦带田闾之孝秀势不得讲肄其中于是别建为书院宋之理学大盛所在讲堂赐额多御书或主以山长既而有伪学之禁学者零散前明正嘉隆万之间又称盛当国者复加厉禁毁书院墟讲堂其不尽废者或改为讲约读法之所托诸浮屠老子之宫以图仅存其仅存者又率防其所司至以彼夺此而莫为之救则甚矣吾道之衰而仁义之风寝息也依仁斋者江寜耿公祠后之别业也始嘉隆间天台耿公督学南都建崇正书院于清凉山堂曰体仁一时诸贤多出耿氏之门焦翰撰弱侯先生为髙弟子不忘师学祠之清凉山又即其所居陆家巷创専祠祔以及门诸贤别构一庵曰景贤买田数十亩择僧主之而豫章刘水部文光祝给谏无功又筑室祠后以居陈光庭先生名之曰依仁今耿祠碑所谓左为景贤庵后为依仁斋者是也是时先大父允升府君从陈先生问学偕洪子元夫至焦翰撰一见大恱为佐馆餐四方学者徃复议论斋中之履相错也由是作依仁问一编邹公南臯叙之以传亡何元夫奄逝十余年间陈先生先大父先后捐馆焦公过而哭曰是故诸贤萃止地精爽凭焉盍祠诸乃首祠陈子九龙配以先大父及元夫诸子九龙者光庭先生别号也不袝耿祠者以别于耿氏之门人也斋屋五楹中虚其一祠木主左右各两间为客馆学者解装就榻至则如归如是者五六十年兵变洊更守者失职田鬻庵夺移景贤之额于耿祠而所谓依仁斋为守者呉氏子窃鬻惟九龙先生呉子孝昭二木主存而不祀乙夘夏余白诸副使金公下其事于江寜徐侯归其直以复之葺残易朽更列几筵自先大父以下从祀名氏无考乃臆取陈门髙弟子数人配享余不胜纪者阙焉既讫工卜日行礼诸贤士辐凑咸愿有述以告将来于乎仁者人也称人以仁则愕斥人以非人则咈天下岂有仁外之人乎昔九龙答问无虑数千言要其指归曰依仁竟是仁依知仁然后依仁防哉言乎后之学于是者其各自识所依也孰谓斯地非洙泗遗壤哉或曰屋无守则壊于是中加棂门缄以扃钥虚其左待客右二间仍置守者供洒扫嵗取赁钱以备修治官免屋税庶永无患是役也赎屋修葺费三十余金副使金公助三之一咸载诸石俾后有攷云
　　修葺水西书院记
　　吾郡讲学书院莫着水西其兴废盛衰百余年间凡数变辍不举者逾二纪矣不治且墟今
　　天子幸学奬儒术百执事向风知泾县事邓公修旧补缺増置水西馆舎集诸生异等者考德讲业四方俊乂多归之会秀水髙君念祖客游泾川博搜碑牒具录其本末以邓公命属记余喟然叹先儒垂绪之大且久也往在明正嘉间王文成公倡良知之学及门多大贤于时欧阳公德为南祭酒泾文学章君棨首师之未几邹公守益谪判广德则宣城贡东平安国戚项城衮沈御史宠梅大叅守德太平周太常怡时皆以诸生从游吾郡人士知学自此始后钱公德洪王公畿友教四逺诸弟子尝假水西三寺为讲防之所延两公主讲席邹公偕刘公邦采自金陵冲雪临之防数百人僧寺不能容乃构别馆于寳胜寺东其堂曰明德曰明道其楼曰退省曰熙光楹各五东西舎各十三楹置田饍士谓之水西精舎始自郡守刘公起宗邑侯邱公时庸而邹公时为祭酒与修撰罗公洪先各为记钱王两公更迭往来学士荐绅云集歌洋洋由是水西之学名天下盖其盛也嘉靖中郡守罗公汝芳数过讲习邑最著者查宪副铎萧侍郎彦布政良干相与切劘其间改为水西书院正祀王文成公配以髙弟子王公艮及邹欧钱王四公嵗防以时屦舄常满此又书院之一盛也已而柄臣议毁天下书院水西中废万歴乙酉廷议进王文成从祀孔庙知泾县张公尧文卜吉奉祀礼成士大夫请复水西书院查宪副与翟驾部台实经始复旧观又増祠田语具张公尧文自记中天启初邑人赵太仆健追祀先儒朱子改称朱王二先生祠其逓増从祀姓氏皆刻诸石自徐布政榜及赵太仆健殁讲会寖辍书院之兴替如此前后葺修者则陈公大绶李公邦华何公廷魁髙公承埏劳绩不可胜书当其盛也如春风长养万物草木怒生油然不自知其废而旋复也如霜雪之余根荄具在煦以春阳触以时雨又勃发而菁英道之不坠在人人之同揆以性本乎天之与我者扩而充之上之可至于圣人下不失为贤士大夫故其时人才蔚起名臣廉吏节义之士相望不絶皆其风泽流余也从事于斯者可须臾忘哉然为于治安无事之时易为于军兴不暇给之时难邓公独为其难者饰吏治以文章嘘往绪于垂烬于戏可谓贤矣是时补从祀则前邑侯髙公承埏吾邑梅大防守德先大父文学允升公讳猷皆公所佥谋论定而举者也闰章承流后起宜有以告来者夫邹罗诸公之论道详矣守而弗失循而日进近同濓闽上泝洙泗毋驰骛艺文而畧躬行毋乐言生安而耻困勉先我者倡导于前薫而善者至于今不辍诗不云乎岂弟君子遐不作人吾冀后之劝兴而有徴也故畧于辞而详记其事云邓公名琪棻字伟男广西全州举人
　　清白亭记
　　同姓兄肇元由比部出守防稽既朞月政平而人和操洁而事简按图问所谓清白泉左右莫知也一老吏识之指示其处发地得泉涤汚决滞泉冽以甘置数椽其上名之曰清白亭亭成而余适至兄举酒属余曰昔子瞻为东武有超然台子由赋之其在武昌有九曲亭子由又记之余固不及子瞻君不啻子由矣盍为之记且是泉曰清白自范文正公始公尝自为记至明之成化甲午浮梁戴君再濬之而后及余又甲午也泉之隠见通塞若有期者余闻而异之夫泉用之则澄不用则浊越故泽国家临谿而户置井地多名泉兹泉又官舎汲之者少故往往堙废人情之不好古久矣且百年兵燹陵谷变迁求所为文正公记而碑碣不存郡乗无载盖已归之苍烟蔓草矣余之记又奚以为君子之居是官也以古人为法饮其泉如见其人而范文正之流风善政犹有存者今徜徉其侧搅之不混挹之愈长冬温而夏寒其必有所感也夫越郡自司马子长南登防稽王谢诸人骈肩叠迹禹穴兰亭之间名区胜迹埋没于苍烟蔓草者殆不可胜计太守既好古吾知其不忍劳民而以次修举也余虽去请载笔以竢
　　海镜亭记
　　登州临观之胜曰蓬莱阁枕丹崖俯沧海士大夫燕游歌咏于是焉在尊酒未终云物百变然长山诸岛逼出其左若得海之一隅阁下四壁皆石刻殊少善本苏文忠旧书海市歌字已剥落类刓削者凡前人碑刻名迹吏多徴搨墨本不予其直民怨其病已也而毁之如此者甚众是可惜也右折而下为海潮庵庵左侧有亭皎然轩楹四敞盖先朝台使者阅水师处今武备不讲久矣把酒凭栏左右洲岛参差至此则一碧万里无复纎芥风微日霁波平如熨上可以冯虚御风与三山十洲相往来而下可以接鲛宫蜃市于几席间也丁酉夏四月十有四日予夜宿亭畔水月空明毛髪可数书其上曰海镜明年再至则郡丞马君扫除丹雘登望潇洒留连不能去事固有名微而实胜居卑而视广者有类于是后之好事者其毋务崇其观丰其垣以废吾亭乃礲石而记之
　　独树轩记
　　学使者视事堂之西偏有轩数楹髙可二寻广半之缀以绮疏缭以素壁东坐而西向先是钟使君所筑以待宾客者也余以丙申冬十月抵歴下受事其明年当郷试趋视学校士又奉部檄明约束不得与宾客通凡八阅月驱驰六郡不遑寜处未尝游息是轩也秋始休沐与二三故人宴坐四顾无所有惟古槐一树大十围节目磊砢攫拏蓊郁蔽亏云日盖可以防是轩者余顔之曰独树属方伯陈公朗大书之树侧有石台置曲槛其上举酒觞客墙髙可及肩南望千佛诸山如屏障临几席墙外古柏数株作老人拱立状已而明月在树人影参差洒洒可爱轩中双白鹤引吭长鸣如空谷风泉相响应余方一抚掌而坐客有至自江南者又将别去嗟夫余终嵗驱驰与二三故人求一日宴息游眺之乐而且杂以离别之感殆婆娑意尽矣言未竟客有离席绕树酹三爵而言曰直而不折曲而不阿朴遫而华独立而无倚扶疎而善防一树而五善备焉是不可无记余蹶起冁然曰有是哉遂书之石
　　趵突泉来鹤桥记
　　山川之美灵异之区大夫士庶人羣萃而游者匪直耳目之娯所以望云物节劳逸荡涤心志也事有堙废以时修举吏用尽职上下以和济南多名泉而趵突泉最显源出河东王屋山为沇水潜行地中屡伏屡见数千里而出于歴城之西南三穴觱沸髙数尺水经注所谓水涌如轮者也流为泺水达于小清河以入于海其上为仙宫祷雨着异其桥曰来鹤跨泉之南其楼榭亭馆之美烂若霞起宾燕咸集凭栏周瞩仰而见山之青俯而见泉之洁且驶侧耳静听盖未尝不喟然兴叹浩乎其有得焉壤居都防羣儿裸浴饮马践蹂沙石阻淤向所称涌起数尺者今仅尺许又其桥材弗良旋构旋圮游人惴惴失坠临观不懽监察侍御程公来按是邦布令流膏修旧举废既数月过泉上诧曰何泉之昔壮今弱也亟出俸钱命浚之闰章为之经始上自中丞许公及藩臬郡僚诸大夫咸有助于是疏壅决滞所去沙石成丘剑拔雷轰复泉之旧召工师询桥材对曰栁可三年榆槐可十年松杉可数十年杉为上然南产也其直数倍吾为其难且久者遂桥以杉施丹涂漆辅槛以甎桥下横置聨锁饮马者不得至禁民毋防汚凡楔桷垣甓之頺缺漫漶者皆治而新之又为桥于潄玉亭前三月落成齐人踊跃来观咸谓其事举功速同吾乐而不吾役也为之歌曰清流激湍兮孰濬其源潜蛟出蛰兮飞虹蜿蜒又歌曰宣郁导淤泽用不衰选材济危功用不隳君子戾止饮酒燕喜小人忭舞歌此乐土闰章闻而异之此泉上之歌也而可得为政之道焉是可以书侍御公命纪其事爰刻石以告后之吏斯土者
　　重修烟水亭记
　　浔阳地界匡庐彭蠡间承平时所在亭榭士大夫多燕游为歌咏壬辰春予奉使过浔阳求所为琵琶亭者不可得更询他所土人云此间有甘棠湖以唐刺史李渤筑堤名湖中髙阜旧有亭曰烟水楼曰镜波为士大夫咏游处乱后倾圮十余年无人迹矣是时予迫于王事积雪余寒主人无好事者择亭馆留客游遂鼔枻去后九年崔君正谊以户部员外郎来司居无何集工度木构亭及楼咸复旧观费槖金三百是时军兴绎骚贾舶罕至亏税万计或哂之曰尔甑且尘何亭为崔君曰吾以榷为职税取诸舟使舳舻衔尾日防于亭无废事苟片帆不至虽仰屋持筹减炊露处无锱铢补也且吾既早夜会计为无益之顦顇安得不闲从宾客登临以节劳而解愠乎于是客至则挈榼往游江水湖烟荡胸豁目而匡庐之天池石门香炉双剑诸峯项背隠跃皆可数觞燕尽驩客多赋诗纪其事防方子尔止来自湓浦具言崔君属为记予闻之曰异哉崔君之为政夫职在钱谷则不问山水有客则摇手戒勿通官实使然况处公私交匮之时乎崔君何独异是予安得扁舟往游其间乎昔尝待罪于齐崔君令平原以学宫煨烬率邑人新之不给出其俸三百有竒乃落成予上之两台为纪绩而君迁去其它修举称是嗟乎若崔君者岂独留意于山水燕游之间已哉
　　就亭记
　　地有乐乎游观事不烦乎人力二者常难兼之取之官舎又在左右则尤难临江地故硗啬官署壊陋无陂台亭观之美予至则构数楹为閤山草堂言近乎閤皁也而登望无所意常怏怏一日积雪初霁得轩侧髙阜引领南望山青雪白粲然可喜遂治其芜秽作竹亭其上列植花木又视其屋角之障吾目者去之命曰就亭谓就其地而不劳也古之士大夫出官于外类得引山水自娯然或偪处都会讼狱烦嚣舟车旁午内外酬应不给虽仆仆于陂台亭观之间日餍酒食进丝竹而胸中之丘壑盖已寡矣何者形殆意烦而神为之累也临之为郡越在江曲閴焉若穷山荒野予方愍其凋敝而其民亦安予之拙相与休息俗俭讼简宾客罕至吏散则闭门解衣槃礴移日山水之意未尝不落落焉在予胸中也顷嵗军兴徴求络绎去閤皁四十里未能舎职事一往游聊试登斯亭焉悠然户庭凭陵雉堞厥位东南日月先至碧嶂清流江帆汀鸟烟雨之出没橘柚之菁葱莫不变气象穷妍巧戛胸拂睫辐辏于栏槛之内盖若江山云物有恱我而防就者夫君子居则有宴息之所游必有髙明之具将以宣气节情进于广大疏通之域非独游观云尔也予窃有志未之逮姑与客把酒咏歌陶然以就醉焉
　　愚楼记
　　就亭落成之明年作愚楼于署之西北盖非自予始也地故有亭崇垣蔽之莫由骋目佥谓非楼不可因而髙之规若车盖赭若丹霞既成而城郭江山指掌间矣左右枫樟三四树轮囷攫拏不知几百年其南则頖宫丛桂蔚郁圜桥之外被以芙蕖鳞比绣错閤山云物来集绮疏客皆以为黄州竹楼无以尚也乃有窃笑于旁者曰此传舍也夫既已亭之矣何不惮烦而楼是营甚矣愚山子之愚也予闻而辴然是言也诚中吾病遂以名吾楼虽然子不见乎凤凰之翔千仞鹪鹩之栖一枝乎彼各适其适也使易地失其所凭则皆不适也且恶知凤凰之乐于鹪鹩一枝之卑于千仞耶千仞耶一枝耶吾不知其所居坐而于于卧而栩栩聊取适于一瞬夫孰知而孰愚笑者不能难嗒然而去书以记其事康熙辛丑八月之二日也
　　思砚斋记
　　君子之论人也生眎其所好其事亲也殁眎其所不忘尚书户部郎中许君生洲负頴力学尝为翰林院庶吉士肆力于文辞余见其思砚斋诗异而问之则喟然曰先大父中丞公天启间守绍兴梦东坡先生手授一砚翌日使童子种竹卧龙山麓掘地果得砚玉质金声背有东坡小像先中丞摩挲拂拭寳之数十年不离寝处明末兵乱失去时先中丞既殁家大人追念手泽为之出涕顔所居曰思砚斋君为我记之夫天下之可嗜者多矣贪夫志营筐箧把握之物足富十世砚非有声色珍竒之移人也且夫成之必有毁得之必有失也天球琬琰隋珠赵璧以天子诸侯王之贵不能必其世守奚独介介于一砚哉坡公平生喜砚如凤咮龙尾眉子之类触手为铭殆不可胜数当其见嫉于时也朝列不容必欲放之岭表瘴厉滨死之地然而荒陬蛮壤重其只字如珠玉至今六七百年拾其所用石砚犹使人爱玩累世不忍忘岂不以其人哉士生百代之下恨不得见古人往往见之梦寐坡公入梦于中丞其精神感召非偶然者夫读其书想见其人况得其器物与梦合又覩其遗像髣髴与古人相上下其寳而传之子孙固宜而为其子者思先公之嗜好赍咨涕洟以名其斋又若趋庭侍几杖亲承音防所为尚友古人绍闻先德不衰者皆于是乎在也诗曰孝子不匮永锡尔类昔范乔捧祖砚而泣前史美之推斯志也即户部君之为人可知矣遂为之记
　　春及轩记
　　昆之人环玉峯而家者园林亭榭皆胜而叶子九来作轩于玉峯之南名之曰春及来告我曰轩上为樾阁下临官河其东则良畴数亩嵗种秫酿以待客客至往往醉周回小溪溪东为古寺松桧攫拏皆数百年物跨溪而入石磴泠然登阁而望山翠蓊然轩正面田畴菜甲稻花逺风披拂其乐不可胜穷也轩之大概如此予读书多暇将课农人而老焉夫古兰亭梓泽兔苑南皮之游皆处贵盛而怡情丘壑流连台馆取快一时而已若夫子真之于谷口卢鸿乙之于嵩丘屡徴不起彼盖自専其乐也叶子其亦将隠耶去年夏秋间以博学宏辞徴有司敦迫切峻单车诣阙逾冬涉春逡巡待明诏乃南望叹曰春已过半逐逐无所底安能舎吾轩芜吾田而尘处乎旦暮不归吾病矣君为我记将归而刻之溪上嗟夫士大夫栖嵓息磵田畯为伍有畊斯获有获斯饱我无干人人无我妬无文字徴逐之扰横琴在膝用述作为鼔吹岂不畅然至足也哉虽然叶子方擅文辞多游好又有伯氏学士为显官于朝吾虞叶子之归不果也嘉其请姑记以见志春及云者盖取靖节语也
　　义田记
　　新旧置田二百亩嵗取其谷周族之急者又简塾师授子弟业以为常是为双溪施氏义田闰章谨记之曰施氏之有义田自先大父中明公始也其志肇于曽祖思嘿公而大父继之先府君又继之以迄于今凡四世而后有成中明公之叔祖处士公曰畔松有田百三十亩息钱于人者券千余金而无子且死属中明公后盖兄之冢孙也又独传义不可立诸父强许之以处士公待以瞑也中明公泣固辞且谓以一人后之不若羣族子弟后之也请收债以襄其事而公其田为义田更置义塾以养以教嵗时祀事可弗絶是时中明公故诸生屡空处士公之防未举者四女未嫁者三度费七八百金众谓非鬻田不相当而中明公计不反顾于是义田之约遂定居无何诸女龂龂相搆争防葬装遣费益多而债不可收或请质于官有窭者一人跽丏免遽焚其券遂人人坚负无一钱而经纪百费转出之称贷子母相寻遂逾其产数矣不数年中明公捐馆先府君弱且在疚诸女家讼分其田索负者益急田又肥硗半不胜租庸族父老佥谓田为累而债日増盍鬻以完负稍别置腴田渐可复也府君泣不能禁而义仓义塾手自创置经画有序族冻饥者借以举火先府君又早世时闰章甫九嵗家叔父惸惸相倚洊遭不造盖义田之负尽而家无留产矣初郡守金公励数延中明公讲学闻义田之役亟止之曰不度力而好义将为后累然使吾祖父不相继殁事当必举不幸而金公之言中也顺治丙戌闰章举于郷仅复其腴田七十亩比成进士积累以日月与叔父同节衣食十余年乃易以腴而数増其七十教养周恤之制悉如中明公约田以金计者千二百余两度所出不足赡吾族然家祚中衰世困诸生吾禄入有限故经营以数世仅完先祖父之志其成之难若此虽然非成之难守之为难义田之约世掌以冢嗣它不得与今吾子皆穉弱不任而族之稍才者辄不永年惧后人之难为继也故记之书曰率乃祖考之攸行后之贤者勉乎哉先人名讳具别传中田在自家圩者七十亩在长汀百一十亩并刻之石【瑮按自记云丁未人日阻风市汊肩舆赴南浦寒甚偶思属草流泪者再四于乎先府君所为者独难虽屡牍不能尽也】
　　衮山塟记
　　予先人髙曽两世墓在衮山之麓东寺之后地故得之土桥章氏而侯氏族处其旁辄谓葬不利彼甫作圹则聚族讙呶飞梃如雨先大父扶柩恸仆地先君子年十六度不可力争昏夜独走七十里抵郡方旦亟挝郡鼓知郡事者金公砺故尝与先大父讲学为布衣交遽呼入卧内时掾吏未集公手书檄驰捕之日中猝至众怪其太速且草檄必伪也拉而碎之金公大怒益捕数十人将置之法先大父徒跣叩首泣曰不孝罪万死郷人蚩蚩者何校焉先人其终宅兹土愿毋以法种怨公不得已悉纵遣且谓之曰尔郷有圣人来营葬尔郷之幸也众皆谢服于是改期卒塟事窀穸既深封治严固向之飞梃者皆荷畚锸矣先大父泣而谢之已又置牛酒造请毕至尽欢众皆罗拜曰吾属狂逞至犯上扞法公脱我罪且懽我也不公祐将谁祐者是嵗万厯庚戌之某月也其后六年大父捐馆又连防数子人皆咎其葬不吉数议迁以地逺而葬坚卒不果顺治己丑闰章成进士术者更谓其葬吉无异辞其又可信耶先大父艰苦卜葬释怨树德如此而旋陨其身郁郁至再世始小发得一第何盛德不售而售者非其人也呜呼悲哉今侯氏族故无恙余归自京师祭墓致胙与相往来而念我祖父未尝不流涕其塟师为同邑齐先生号祚龙山人初为侯氏所获几不免呜呼其难哉吾髙曽两世皆博士弟子蓄德而隠善不胜书具在家传兹特书其葬事吾子孙其绍先德毋中怠其庶几不坠作衮山塟记
　　李侯监兑水阳仓兑军记
　　宣民之困征输极矣粮为甚粮之困非独输官难也兑军尤难国家嵗漕取道江淮沿江诸郡于水滨建仓置吏民输仓而卒转漕卒之费例取诸民故事每粟若干石为一防则有耗増有运脚谓之五两五石着为令他不得横索以厉民故卒不骄而民不病其后漕事日艰漕卒辄瞠目曰吾费无算奸胥运弁相倚为奸利弁要索无已俗谓之画防钱不餍则纵漕卒旗校讙呶不可制或经月红腐不受其输民破产者相属监兑之长吏虽贤者亦莫敢庇民惟坐庾廥间计出入而已民之困曷告哉吾邑李侯至则喟曰兑运之害以民弱而卒强且武也驱至弱之民与强且武者相授受是长吏不能约束而以民委之俾得而甘心也计惟官兑便侯乃先时集诸里正稽正羡粮数既戒具悉召诸黠吏尝为钩通者禁勿得近麾诸里正使引去而自临仓令漕艘以次受载谓之曰尔曹良苦吾惧民之不集以稽尔行也徐出尺籍示之给费悉如旧一日而毕诸弁卒相顾夺气莫敢哗漕艘已去而民犹不知也乃相与拥拜马首曰数十年无此事矣余闻而义之里中人又走千里属为记世谓良吏不可为或强为之事终格不行由今观之此一役也芟数十年蕴崇之奸戢数千百骄悍之卒使受约束循故事侯实苦身戮力以速漕而纾吾民也即何善政之不可为哉吾知侯之它政当悉视此也侯名文敏字如白陜之防寜人康熙六年丁未四月记

　　学余堂文集巻十二
　　钦定四库全书
　　学余堂文集巻十三
　　翰林院侍读施闰章撰
　　记
　　全州古松记
　　自永至全山行三百里夹路皆古松合抱不知其嵗年相传植自宋人以衡南苦热夏行多暍死也观其礧砢连蜷如羽骑卫士执防比肩又如婆娑醉翁聨袂頽倚其怪伟不可髣髴髙盖际天垂萝覆地云入焉而不得出风出焉而不得息予过之乐甚然刳腹剥趾燔折过半为风雨所摧仆委弃腐壊十去其二三匠人樵人皆过而不睨焉问之则曰此官松也人无主者数年来羽檄旁午塘兵驿卒夜不得休地无人烟率取其脂以代灯烛谓之松光或釡爨其下又日夕畏虎聚薪燎树望之若烛龙然于乎是松也斵之则宫庙之材蓄之则山川之望尸祝之则栖正直之神游憩之则为行旅之防而生非其地与其时上之不得为材下之不得为薪其可惜哉或曰松有其脂火则从之是所谓自伐自煎也虽然植之者数百年矣彼其以旦旦摧烧为无既也哉
　　钓台记
　　桐江严先生钓台两石壁立数十寻盖非钓所也史称先生尝披羊裘钓齐国大泽中被徴不仕归耕富春山后人遂名其石为钓台云台之左麓为像祠先生配以方干谢翺方故桐庐人以诗名于唐谢则宋之义士尝为文信国客痛哭于斯者也当时以竹策撃石悲歌竹石皆碎今其墓在对江余望之泣下按祠记子陵外舅为梅子真髙蹈之士固有类耶观先生遗书侯霸朂以懐仁辅义殆非石隠者流光武身下之而终不肯屈士各有志也迄今汉寝邱墟废为芜壤二千余年矣而先生之台故无恙左右诸山合沓江流若断中涵一曲是为严濑清鉴毛髪响中瑟琴春花秋叶岩谷万状盖上下数百里无胜于此者余振衣周览益叹先生之风逺也少时记昔人过钓台有不知天子贵自是故人心之句今亭中碑版林立求此诗不可得最后于祠中见胡梅林少保碣曰严濑矶头水欲冰凯歌声彻白云层功成只合师冯异身退还应学子陵然少保功髙蒙谤卒以幽愤死寜能学子陵哉于乎自古功名之士如少保者不少矣为之叹息而去
　　隠龙山记
　　旌德城南十五里有山曰隠龙崇岩叠岭望之若无径涉小溪至再始见山半有石级又度小桥循磴而入级穷得平壤外峻中夷夹山而田可二千亩山若重闉人居岩隰村烟与云树上下所谓隠龙方氏者也山外最髙峯曰万石山厥支维二其一北发为梓山其一盘蹙委蛇至此屈伏故谓之隠龙或言山之奥区尝有硕士栖隠其中云方氏在汉有黟县侯储子孙散处旌阳唐寳应二年析太平之东郷置县处士方德让宅为县治因名之曰旌德事具家乗而史氏失载洎宋咸阳令伯源归里游放山水之间至此叹曰岩壑深蔚殆天所以宅我也爰肇厥居自宋以来数百年子姓用蕃不被兵火老者厐然耆硕少者多俊良文学之士予尝数与之游入其村舎屐杖下防防皆泉鸣田塍输灌无借桔橰水碓激舂不烦杵臼引流作池水清而鱼肥客至则举网烹鲜有咄嗟取携之乐又别有井泉聚族咸汲饮者多夀嘉靖间邑令李公銮谓其人无二姓里同一井以义井名之其前有方池若广川巨浸洑泉涌出大旱不竭吾友方邵村侍御至自秣陵尝泛舟大醉其中目曰小桃源惜乎予不及同游也比嵗兵兴盗起先后有汪吕二人导兵入掠一自西来渡溪一自南来陟岭而皆马惊以蹶兵怒导者皆挥刃殪之自是莫敢复言夫不逺而僻不阻而深偪处城郭军旅之交林壑具美至数百年无兵骑迹虽曰地利倘亦贤人君子之攸居天固有以全之与
　　恩江桥记
　　永丰故割吉水地距恩江而县江出贑抚山谷间日济万余人水涨则湍悍决隄漂没不可算攷诸碑志聨舟以济者自邑人王辉始也易舟而梁自邑人曽达始也置石址架木而屋之自邑令何仲温始也由元迄明中间创建修葺可得而记者十余人然是桥也齧于江涛灾于兵火作辍于官吏之代迁成之多歴年所毁不逾时未有能桥以石者役重而事难也桥以石则自今邓君秉恒始邓君告余曰恒始至县木梁故在前令储曽所修也阅二载以冦燬恒鸠众力千余金新之未三年复以兵燬窃惩前劳之可惜成功之易隳也谓是必以石而民困已甚募则病民官则无赢羡是用昏旦皇皇不敢寜处僧智元自贑至念恒拮据不遂乃感激发愤日蒲伏呼号徧告邑人邑人咸奋出豆区竹木麻枲之属受无所择积累成邱向之跨石而屋者尽易以石此江涛所不能漂兵火所不能燬者也余闻而善之工未讫邓君以迁将去父老咤惜愕眙恐弗底绩邓君为之愈亟倾槖佐成乞记之余谓恩江带城郭当孔道为民要害宋置县以来贤有司不知凡几莫能计永久邓君自木而石惫精耗力任用得人麕集响应举前人未奏之功于公私困不可为之时又不懈于垂成将去之日可谓勇且能矣推是心也于济天下何有故书之以劝来者永丰故山国多猾盗民用播迁邓君为之七年芟荒抉秽政绩多可称兹不具书君名秉恒字元固山东之东昌卫人已丑进士今以最入为行人
　　重修宛溪二桥碑记
　　环吾郡东而桥者二曰凤凰曰济川始自隋开皇中刺史王公选唐宋兴缮频仍大抵聨舟为梁累石架木屡修辄壊桥之以石自明正统间知府袁公旭始公服官廉俭利兴事举不可胜数维桥利尤永久当时翰林学士王英国予祭酒陈敬宗为之记郡人祠祀逮今余二百年不废以其山潦之冲也石阯缺齧坠为重渊上完下泐深逾寻丈非篙工渔父弗见弗知戊申秋视郡事孔公问役所当兴余亟举以对公则与县大夫李公命工伐石简良吏属耆老董役劝助农隙从事经始方亟而孔公坐他累当去义不中辍未几庄公代至日率郡僚躬亲畚锸桔橰雷奋巨石而下烝徒皲分醪割炙吏瘁工勤筑深塞漏拒水之砥崇广加旧铸金象物以厌龙族自冬涉春桥用坚实郡人谋为纪颂庄公弗许明年己酉夏山涌九蛟平地水丈余壊城郭津梁无算二桥屹然如山岳郡人凭栏呌呼曰嗟乎向微我公之役桥于何有夫创始难修旧易修旧于将倾功与创始等非袁公无以建百世之利非孔庄二公无以永袁公之泽袁公故有像今敢不合而祠之以昭厥德先是桥东西皆官地碑亭翼然其旁舎守以桥夫禁重车毋震撼后百余年市民垄断侵为防肆架屋盈桥万厯丙子戊子间桥棚再火栏石燬裂识者病之至是完缮始尽撤屋下教曰敢再屋以病桥者治以法然后延望敬亭旷若发覆咏李白两水双桥之句皆相顾色喜也后之人其毋狃苟安狥小利以坠前功则维我寜人之福于是耆耋数辈饬宇作祠且旅进叠请属词以劖诸石其吏民与有劳费者佥附载焉
　　重修东溪恵济桥记
　　句溪之上流受寜太诸山谷之水滙为巨浸旧称东溪渡日济万人水潦泛则相蹙沦垫明郡守滕县王公嘉宾诞置石桥延袤四十丈广四轨事在隆庆壬申嵗民德而祠之名桥曰恵济寜太故山邑产木冬伐木而编之春涨顺流下急则漂触桥枒撞撃石以摧裂盖不二百年而继踵修治者碑三见矣康熙己酉夏五月大水蛟数出寜邑西津桥壊而东溪桥臲卼动摇俄中流黒气蜿蜒水壁立左右三垜尖砉然震坠其他齧阯溃龈所在衡决诸生吴之晋里老钱万隆等赴郡大夫庄公言状章亟从臾公率僚吏就视召石工会计完缮工周视既久报直白金为两者二千众皆谔然工徐曰修它桥惟桥是图此则以十三治桥十七治隄盖河身西淤浅东为寒潭水势东射如劲弩旧所筑石隄百寻穿齧殆尽一夕河决而东河土人相寻于蛟室矣然则奈何曰法当増筑东岸多累石矶以捍之使水势少杀而西则东隄固东隄固则桥可无恙故桥金不得缩也于是郡大夫出槖中百金僚佐邑令有差其不足者告募于郡人起癸丑正月迄丙辰仲春先塞穿陷奠桥址次垜尖又次隄岸累大石矶四穹若邱陵深凿水底丞尉视伐石耆士视饩事河冰肤粟匠氏犹泅而抱石于渊凡用金千有【阙】百桥事备而隄障粗举水由中道畧如匠言君子谓是役之难有四焉故事兴大役官取诸锾羡今官无长物民疲于洊乱簿者十而输者二三则徴募难山溪涨缩不移时载石又能壊舟僦之民弗应借之官多怨则舁载难隄之费浮于桥计久逺而若濶迂则见功难官胥里豪不与筦库虎视望诪张煽谗则任事难犯此四难以终厥事可谓勤矣案碑志王公桥成费金万有竒今修饬补塞耗裁什一而拮据四载于踵事之瘁而益追经始之艰余昔视学东鲁遣吏祭王公墓又恤其后裔籍学宫归拜桥祠未尝不叹其利济之为德逺也继自今良二千石其世世勿隳厥绩哉主是役者知府庄公泰辽阳贡士相之者同知唐公赓尧浙江会稽进士通判常公君恩浙江定海贡士知县李侯文敏陜西防寜贡士继至者胥侯琬山东潍县进士宣城县丞黄君奎山东即墨贡士典史袁君克志浙江慈谿人例得备书
　　重建秀江桥记
　　事尝发于不再计而成于不惮烦当大险之未济也兴役动众功钜费艰无夙储以经始则相顾畏缩不敢发及其垂成而莫究也财力既殚经营既倦众皆曰是可已矣余以俟异日则姑苟且卒事而其败也溃散而不可收凡事尽然郡国之治桥梁其一也夫出人力以与阳侯争胜负用之湍流漂石之所十金不当一也取之公私瘠枯耗之余一金不翅十也于此不辞难不终倦而为之坚以备则其事为可书袁州北郭道当江楚之冲秀江湍悍实齧城根明嘉靖中始置石桥赐名广泽而郡人犹称曰秀江桥从其地也今百余年兴废凡三告矣先是万厯之已酉桥崩及趾遂有议他徙者郡人作浮梁于邑学之东偏因仍十余年于时郡守黄君鸣乔兴复其旧维大鸿胪袁公业泗是董是营已又同江督袁公继咸修缮
　　国朝顺治丙申前守呉君南岱又补葺之并有记辛丑夏五月江涨暴甚倾壊十余丈盖矶于江故易泐又数苦兵冦蹂躏摧败亦其势然也方是时众相顾震駴谓是殆不可复或需之迟久涨洊至仅存之石必荡决无遗留于时文武上下佥谋斯同募金伐石维太守胡君希圣是诹是图将讫工而胡君免去今李君芳春至不遑启处乃克成之面覆以石旁置栏槛补塞罅漏益旧増新其间后先劳勚用缵鸿胪公之志者则进士袁君继梓与有力焉问其费凡若干金问其落成则乙已嵗是役也为之数年助之者千百人而倡于二三长吏及士大夫相继修举必果必周以迄有成夫袁之人亦劳矣其土瘠无它产人无它业又多借客佃力不任赋税既俭且贫故重弃财嵗又洊饥修城治廨之役且骈集非上竭其诚下激于义乌能有为而毕就哉君子所履小人所视于乎是可知为政也已同事兹役者协守副总兵许君壮猷中军都司董君正已袁州府同知孙君席庆推官郑君知宜春县董君义行皆捐槖有劳绩尚禆来者有攷云
　　陶桓公读书台记
　　淦城东百华寺侧有陶公侃读书台其下曰洗墨泉亦以陶公名予按部至淦祭练公子寜祠已间过百华寺荒寂若无人洗墨泉甃为井独其台爽垲冠山椒左引城郭下俯贑江而背枕东山万岭参错蟠结南接于峡盖练公之故里也于时霜露既降丛菊丹枫照曜岩谷水西居人烟火断续迷离所谓百丈峯者杳不可即而岿然在望台之胜以是焉具陶公鄱阳人后徙浔阳志载其母湛为淦产或偶过外氏遂留读书耶公尝运甓投博自言当惜分隂度其执巻陈册时志未尝须臾忘天下也卒之奋迹艰难数以偏旅当大防在军四十余年破灭羣丑节镇八州拜大将军剑履上殿而谦退固让引疾逊位以功名终谓为善读书焉可矣史訾其拥兵上流常有窥晋之志以折翼之梦而止夫舎其平生行事而以梦掩其大节是孰徴而孰信之哉是说也前人论之详矣余不必深辨台东北四百步山谷间为刘决庄戏鱼池隄崩水涸戏鱼堂石刻不存而土人言其鱼善鬭絶异常鱼春夏间尚有之嗟乎以练公之忠生于淦水过其里者宜无不凭吊若陶公不过偶至其地耳其遗迹与次庄石刻同归蔓草而后人每流连不能已然则其人之碌碌者虽名园别墅雄踞都防不移时而姓名零落榛莽苟其贤者毋论生长之故里即偶焉游憩谪居之所阅千百年荒陬穷谷其流风余韵追慕之不衰予登临四望忾乎有奋兴焉书以遗后之君子
　　法王寺题名记
　　连雨三日夜重九适晴仰首嵩髙湿云乍巻如仙人玉女晓起初出帷幕惟长风万里从西北来作崩岩坠石声猎猎逼人余借得鹤氅薄饮数杯笋舆藤杖直造大法王寺欲北登卧龙峯僧固止以径滑多灌莽故然青壁层削峭立千仞怅望久之计平生九日之游壬辰登匡庐瀑布泉上文殊塔庚子登金山絶顶夜月坐妙髙台今年辛亥登嵩门法王寺看三面倚天铁壁可谓九日三大观矣
　　金牛泉取亭记
　　金牛泉不知所自始其旁有金牛寺相传仙人骑金牛于此尾之则渡江去故又有金牛渡或云白鹭洲旧置铁牛髙丈许义盖指此余谓铁牛在洲或以厌水患且去泉逺二说皆傅防不可信水经注贑水过石阳县西城中有金井水半清半黄黄者如灰汁取作饮粥皆金色又甚芬香异物志亦云且谓土人名灰汁为金故名金井今之庐陵古石阳也城中无金井而此泉在城外清甚无所谓半黄者问土人亦未闻呼灰汁为金志称其泉源来自安成潜经府治城壁甘洌为郡中第一元监郡纳速儿丁増培府治泉遂涸明初郡守莫已知裒平之泉涌如故岂陵谷变迁城郭更置泉涌之故道与水色并改而土人方言亦今古殊耶庐陵舍是无它泉其品又最上岂所谓金牛即金井之譌耶父老言崇祯间郡守徐君懋曙呉君炳先后官吉州二君皆呉人载恵泉百瓮以来至则亟赏此泉更以其罋载归谓所亲曰是何减吾恵山其嘉异若此然是泉也泻出城根散流江岸沙石间予过而惜之谋滙为一泉甃井作亭郡僚诸君共襄厥役益拓其地为置石栏盈科方出防若甘醴洁若冰雪碎玉鸣锵金戛石昼夜不舎冬夏不竭伊谁尸之含虚吐白毋论郦氏载笔陆羽操壶即尼父临流能不弭节也哉既有取于泉因以名亭且载泉之本末阙疑以俟后之君子若夫登亭四望屏山带江观游之美具矣铭曰
　　人饮其清莫辨其名古今茫昧源流杳防载盥载濯亭沼斯作泉之温温以测灵根泉之浩浩以观众妙驻策移情悠然长啸
　　青原毘卢阁记
　　浮图之言禅者本曹溪言曹溪之宗者首青原盖七祖实绍曹溪而青原其手辟地也自唐以来兴替世相嬗最盛者称笑峯大禅师先是明万厯间立禅寂公为名公卿所尊礼时姚江之门人嵗聚讲学辐辏僧寺寂公谓儒佛不可慁祖庭不可荒于是邹南臯郭青螺刘孝则诸君子议别建五贤祠及防馆而以寺还僧恢廓栋宇崇墉广殿爰有毘卢佛阁之役防力绌中罢寂公舎去又三十余年矣公至乃落成笑公起进士歴官曹郎被谗在狱七年日端居学易旁通楞严南华诸经视生死患难如浮云酉戌间为僧受具戒于云居颛公又从天界浪公受禅定久之尽得其学其来青原也天界固属之乃尸教事规制肃备公谓是阁岿然为寺冠即不成如祖庭何吾当了此归天界耳又愍豫章穷瘠募靖南藩府金数千鸠匠石一时野樵田父踊跃奔赴雷动山涌功逸而事举防闻天界浪公讣遽东下不久亦化去矣阁始于戊午成于戊戌殆天定哉公尝爱顔鲁公所书祖关字谓五贤祠馆既立宜分树二坊曰圣域祖关予至吉则坊之完公志也吾闻曹洞之学以理事兼融智行并懋为长笑公防搜力行禅坐之余手不辍笔着熄邪正宗诸书又习劳与众同役不私一箸其教人不専执浮图说随其髙下立中道引之故出处之士皆乐闻其言往来徒众尝千余人用能阐浪公之传以振七祖之绪而青原为再盛公既去命其徒兴树守之今药地智又同公受学天界者也总贯防通爰集其成而青原至是为极盛世言七祖倒插荆孤根独茂今其旁骈生新枝余以为异徴云然则一阁无足多而笑公所造于青原功甚大药公为置衣鉢塔且见属以阁记予儒者不深悉佛书然二公故皆以儒为禅药公又与余善砻石逾嵗不可以辞且作颂曰
　　道以器行数以象显显晦因时得人斯阐于维青原岩壑奥衍七祖植根道塲用选歴千余祀荆倒不枯非有龙象云谁之扶寂公守绪再拓其隅有伟笑公绍祖是图探幽独朗执行若愚髙卑雨化顽慧风趋冠山作阁堂构以崇孰云观美法象昭融力不告劳成不尸功朅来儵逝何始何终药公接踵有源则同磨岩命辞式表洞宗髙山防谷留耀无穷
　　闲云庵记
　　癸巳冬十一月予游郡城南得一庵曰闲云缔构精好竹木森茂距双羊古道数百步而窈然若岩穴僧永湛绍得具茗语终日知为故思修长老开山处予题其壁曰尚想髙僧去孤云不可攀盖低徊久之既八年自齐归再至观所题壁如梦中语而绀殿丹楼及斋厨僧舎増至十余间颇极整丽时湛已化去顾视得则已老矣防玉山长老真宣在座谓予曰是创于思修而成于湛得者也思修少弃家从师如霞祝髪金陵受戒律通教乘歴游呉防诸山而归久之霞师化于宣城手封塔墓去憩开元浮图下补葺扫除梵呗不辍又将去之曹溪诸弟子固留乃卜筑于此数椽不蔽风雨又舎去北游五台山防国家作佛事得赐衣未还而寂从思修游而归其骨者绍得也继思修之绪聚众经营以迄有成者永湛也湛得之铢积而寸累盖三十年所矣得又曰思修师耻持鉢常累日不火食今吾以檀越力置田若干亩以继佛火饭僧众庶几无忝师志虑后人不能守丐一言记之愚山居士笑曰尔法以了生死为第一义非有去留成毁丰约也然有为必成善始毖后汲汲数十年不倦此其志岂出精进者下哉乃为书其本末庵自万厯乙夘经始至今顺治庚子工乃竣湛为士大夫所重称澄心长老其徒众绍得等凡数十人
　　翠云庵山门小记
　　庵于敬亭之阿曰翠云自唐大中二年始也距庵不百步诞寘山门自今康熙乙卯秋始也经始者何从僧请也志称刺史裴公休建广教寺别卜精舎于此再燬而复讫无题额僧请大书以表之其地随山凿宇左右参错风气亏疏莫为扃钥形家之言曰是宜山门施子偶言之而新安程君季徴呉君惊逺与其郷同志数人合力为之材良宇坚益以丹雘季征之力为多先是僧尝告募矣力绌于累嵗事举于崇朝客来游是山者骈肩接迹咸谓増益旧观请留石记其词曰
　　刹有山门如里有闾匪徒观美实巩厥居懿兹敬亭有声图经招提凿翠仙岫来青亭阁差池髙下其宇山气疏泄僧徒瘠苦何以一之作门翼翼何以成之则合羣力烂若丹霞叠若层城山増而髙庵以永寜
　　敬亭山重修云齐阁五贤祠额珠楼记
　　云齐阁者敬亭山之官阁也取谢宣城合沓与云齐之句而名也甲寅春大雨墙陷五丈余时徽乱方棘不遑顾逾年阁且岌岌矣山故枕郡城若屏扆而飞阁倚抱翠云庵当敬亭胜处阁废则登望无所是不有山也余间语太守庄公曰境内名山国之望也神所凭依云物于是乎观牧长士大夫国人所聚族而游也其祠观亭阁之属崇侈则病民寝敝则废古靳一木之支而隳不赀之阁君子不忍也庄公以为然遂出钱修治累石筑堵其东有五贤祠俎豆谢李诸贤斗折而上数百步一楼岿然曰额珠故崇祯间邑令陈侯所构以坐俯江城者山至是观止矣而皆嵗久隤缺不治且圮防令邑大夫北海胥侯至凭髙周览慨然吊谢李之遗烈而谓是层楼若山涌而出也其庸可失坠乃用余言决第饬葺易败瓦与腐木櫺槛榱题补旧増新祠之左郡司马唐公别作山亭一时亭阁相望丹槛绮疏连曜云日余与二三宾客举酒落之酒酣相属曰谢宣城李供奉实名此山而当谢作郡时不闻宾佐能诗李独坐相看其辞简岸向使郡有能言而好事者与之游当不至睥睨云鸟叹空山无人今山川如故楼观有加殊恨古人不相见而吾防觞咏于斯计晋唐千年来游人不可胜数碑版荒落兴废无攷雅咏缺如讵非后游者之责欤乃牍而记之是役也公私捐募一百八十金凡八月讫工始僧众欲作屋龛韦防今就置云齐阁背又除道甃石自庵而下长可百丈且缮治山下石梁于山皆有助竝宜书
　　重修玉山恵照寺碑记
　　玉山旧有寺曰恵照盖隋胶禅师道塲而郷人或谓之土山寺以其山起平壤无巉岩大石也宋治平中一名防胜院至明洪武再建其间兴葺洊更无碑碣可攷万厯丁未间刑部尚书邑人徐公元太募修距今六十余年踵旧拓新崇其洼壤易其朽像増置十八阿罗汉树数楹为寺门丹雘粲然于是寺之规制始畧备于乎是孰启之始余家双溪距寺二里有宣上人者与余善嵗尝过游予登第后病甚闻家人语声辄筑筑然恐休于寺中祷梦斯吉是时大士像且頺落宣亟以见属已而无恙则以私钱五十缗新大士又数年复丐以广殿重门之役予力不能独为也僧募又不力因循十余年而宣病且死致语以为憾余闻而悲之谓当毕此愿以告郡邑文武诸公亲交之乐善者众咸有助起康熙戊申再徂寒暑费金九百有竒事乃毕举余窃悲夫宣之不及见也寺后故有沃州亭最胜宋梅尚书询尝假馆僧舎圣俞诗所谓当年吾叔读书处也李侍郎含章亦尝隠此每风月良夕吹铁笛吟啸至今传为胜事登髙四望山峙如拳溪环如带东拍麻姑西揖敬亭有足观者余尝欲复其亭以觞客赋诗士大夫之来游者且谓谿山幽曲视敬亭不啻过之惜乎吾力之不足以振此山也今既衰且老将以其余材作一草堂以为读书之所而时偃息于其间倘复有禅老彷佛逺公大颠万一者予得以嵗时杖屦来游亦足乐矣若夫侈布金为福田贪众人之功为已力此韩子之所姗笑而佛氏之所不许也
　　捐助题名偈附
　　佛说波罗蜜布施为第一能去悭贪心智慧从兹出给孤有长者布金曽满地贫婆持尺布喜舍亦如是千金与一钱具足等无二悟得清净因庄严乃余事请作如是观善果无失坠
　　西乐庵别构精舎记
　　浮屠法非余所习知也而不厌与浮屠游尝去市防入山寺见修篁怪石髙树婆娑辄解衣坐啸忻然若有得也垂老遭乱不能数入山于是以郭外诸寺舎为山游而所谓西乐庵者去城西三里偪处官路有新其宇不僻而能幽先是明万厯中孝亷呉公伯敬为僧性果聚数椽赵凡夫书额其上嵗久陋顺治乙酉僧炤极得庵南隙地别筑三楹手自植柏髙皆三丈余层隂覆地僧日汲井泉具茗饮用饷行旅人不病渇又虑其力不继也敝衣并食买田十有六亩以遗后来可谓能且恵也已乙夘春暮呉子雨若圣飞期余至庭中木芍药方华留坐移时极具言其始末丐为记余未暇作也漫题三絶句已复笑曰斯何益汝事而徒疥汝壁翌日乃记之世固有不劳众而兴役啬乎已而丰乎物者有类于是皆可书也
　　夕照庵记
　　庵曰夕照郡同守防稽唐公所名也旵山髙数千仞夕阳倒射层峯烂然泾志所谓旵山夕照者其一胜也而是庵适面焉故以名也其始盖茶亭茶亭之始又官祠也祠既墟而门楼数椽独存蜀僧太如者因而葺之于是乎有茶亭之役然大风雨弗蔽也寻且倾圮其踵而庵之者弟子慧目落成于丁已经始于乙夘为屋两重拓以五楹其有助斯役者四方之仁人君子其居髙以倡则知泾县清湘邓公也余道出于此僧请为记庵之左盖古楼舗寜徽两郡之周道宣泾之界也山涂旷阻少居民行旅喘汗之人渇无以饮疲无以憩日暮风雨或且惧虎豹而忧暴客此地之为病于涂人也积有年所矣今作是庵也以饮以憩且有所依以无恐庵寜独为僧计哉吾闻比丘之教以无为为法以兼爱利济人物为功始太如之为亭也盖见夫负纸而被雨者恻然悯之而其后用能张大其事使士大夫推是心也不惟仁覆一方矣故辍辔而为之书
  </div>
  <div class="pagination">
   <a href="学余堂文集学余堂诗集学余堂外集_page5.html">
    上一页
   </a>
   <a href="学余堂文集学余堂诗集学余堂外集.html">
    1
   </a>
   <a href="学余堂文集学余堂诗集学余堂外集_page2.html">
    2
   </a>
   <a href="学余堂文集学余堂诗集学余堂外集_page3.html">
    3
   </a>
   <a href="学余堂文集学余堂诗集学余堂外集_page4.html">
    4
   </a>
   <a href="学余堂文集学余堂诗集学余堂外集_page5.html">
    5
   </a>
   <span class="current-page">
    6
   </span>
   <a href="学余堂文集学余堂诗集学余堂外集_page7.html">
    7
   </a>
   <a href="学余堂文集学余堂诗集学余堂外集_page8.html">
    8
   </a>
   <a href="学余堂文集学余堂诗集学余堂外集_page9.html">
    9
   </a>
   <a href="学余堂文集学余堂诗集学余堂外集_page10.html">
    10
   </a>
   <a href="学余堂文集学余堂诗集学余堂外集_page11.html">
    11
   </a>
   <span>
    ...
   </span>
   <a href="学余堂文集学余堂诗集学余堂外集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
