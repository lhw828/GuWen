<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 291 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 291 页/共 296 页</h1>
    <div class="content">　　乡者语足下谓具一启当为上之师真也居三日而有鲤鱼之札至其缄口宻而貌甚整以为果上之师真也则驰一介投元驭宗伯发而知其误乃师真莞然解頥顾谓元驭姑志之此子才识志行非肉食者伍也苐福业尚未竟应须于苦海中了之又再三致声但坚持启中语时至当有为若师者不必我也盖元驭之报札云尔又三日而始得足下书具悉仆于班生品中下错也试令足下迹仆以为粗能读书晓古文辞而已不以为世所恒言名利酒色人也几希即令仆之左右前后亲信者不以为名利酒色人鲜也即令自迹而能令必自信以非名利酒色人亦未敢也一旦误见许于上真即幡然而应之其屏黜一切嗜好若承蜩而不为难然后知向之于是四者浅也足下之节坚矣其好善恶恶至矣是四者当不足以累足下窃亦以迹窥足下所不释然者名耳夫名岂惟不释然且好之夫岂惟好之且好之甚即仆所自验其后来而最后去者亦此物耳名者毁之孽也毁至而名败犹之乎可也名成而小不称则造物所忌也夫岂惟忌之且侮而戏之滔滔者皆是也独吾吴中剧耳足下过自摧抑谓兰台石室名籍素定而不敢觊子不仙固不敢觊兰台石室之有名籍子不登兰台石室又安知名籍之不有子耶丈夫患无志耳木可使穿石石可使作镜而况一身中事耶勉之勉之师真之防仆当与足下共勉之勉之
　　又
　　得手教具感防法至意别纸数字想李使君报札也此君敏爽固应作针水契苐坐客何人得非吾邦大吏乎所谓阐提见不足与校也兄不旬日已成仙师传详丽出刘中垒上郭光禄陶都水未足儗苐仆居一再侍仙师意似不欲太漏光彩又亟戒仆寡言而篇中过情之谈往往滥及仆仆不敢辞世法谤恐得罪上真耳记向者师与兄书谓大道知之不言言之不文兄不能忘言且又文矣其姑秘之以为箧中之寳若中间小有传闻异辞輙另列上从容质元驭先生可也由拳集读之真如太阿出匣霜风飒然又似甓社湖头覩明月珠目睛遯不佞焚笔研来无数日而然有起色结习之不易祛若此序中徐长孺不满六尺能作才语多多许亦可念也雅贶拜领遂附不腆之敬惟恐蕳凟为荷
　　又
　　得手教满纸具见精进至意足下上有老亲纵不能具三釡共旦夕五斗足分差胜菽水一行弃官世法薄恶谁为相念者且神君坐堂皇鸟雀昼下浮云巻舒悠然自得何异深山道士轻徭省荒赡贫理寃种种皆太上功德何似作旁观人仆虽具一片心无繇吐口足下但守先师戒勿正勿忘勿助一切爱憎烦恼以外境待之毋预灵台事五载当自有竒证也尔时或可了夙诺但恐浓艳中更成夀者相不若于今易作众生相耳仆向衰之景未尽而却非闗果勇独居殊自足快不知究竟何如足下云欲见访若八驺传呼不免学泄柳干木如以一苍头至者仆虽不及逺公安忍拒彭泽令不援虎溪故事也隔水禅堂成尤可憩昨徐彭二子为元驭挟过破例见之舍亲王茂才索一札先容不知曽贽行巻否先师传更无可议幸其意亦然无妨纸贵也
　　又
　　每读足下由拳集见与冯开之书輙娓娓不置私窃怪咤以为何物冯郎乃能倾倒足下寻得足下所致开之尺牍诵之令人口吻习习吐五色气如夜行鄠杜间遇蹑剑御风客亡论为仙为侠要不作人间人非足下当之旗乱辙靡矣仆中间所最爱者七月一书于放逸中出精理其他叙事殊藻雅有思不知他文定何如当亦不落夹也此君材髙信如足下言能幡然者异日不妨散僧入圣不然恐堕谢康乐道不得过白莲池一步也又足下与君典书皆似为此君先容谒元驭直塘者而竟不至得非中流言谓元驭督过之深耶子絶长者乎长者絶子乎大可叹也别纸缕缕纵微足下辨亦宁信此事苐仆既面壁不复耳世口又不获口世耳如何如何抑开之牍中有云信子之心行子之事任子之命敢借以为献沈嘉则岂亦有桓征西势耶乃能笼罩足下与开之若鷇雏何也将无夙世縁耶此语莫使闻之
　　又
　　仙师龛以朔后二日子时发徐墓先七日与元驭祷于圣师自是剧晴然暖气炥炥如暮春东南风怒甚意忧之舟发三里而雨抵北郭浓翳忽轻隙日四注云物鲜驳中乃有一星煜然道俗效旌炷香前导约二里而遥夹轝观者亡虑十万人即稚子靡敢作骄笑态既入观安置再毕复大雨明日偕诸弟子之元驭所叩师阁礼上真与师像时阁前有香井故师所选凿也维仆与家弟懋往者一沾赐焉则与诸弟子约人釂一杯甫徧而从行者更取饮则瓿中余水忽大浊以视井井亦浊矣兹事不欲闻之人特以报足下亦欲为足下精进助耳前后启二通俱拜祝于几而焚之最后莫廷韩致足下一纸云欲令渠作小楷丹石而就剞劂甚佳传文精絶无可复措商内九日化事云顶作两髻而后却称祀徐郎墓截右髻置之似小抵牾盖是日以截右髻故巾裹发前横玉冠寻解见授去巾为左髻耳弟去前双髻语可也足下或有公期来此一瓣香了未尽心仆虽痛谢客尚堪修庙祝装以见
　　又
　　月来不见公竿牍一见之觉九咽中作甘露洒爽不可言仆虽已捐家累入观夙兴粝食仅能作一焚修人三庭沈沈未有覔钥处先师示慰亦为倦马顾秣加一鞭耳非遽有所印证也谕及使人愧汗公何时能一见过元驭丈好种植不下苏长公环流花竹滃郁峭蒨此间外境殊可观近从续髙僧传得鸾大师遗迹兼他所攷据又得二三事輙仿传体以一记蕞之垂脱稿矣元驭丈刻公传将完却并上也公才太髙诚于淡之一字加力应世出世何所不可田叔九絶句甚佳向熟其人落落穆穆故此中物也
　　又
　　蜗庐抱影闻履声而避犹时时为乡里项领及他方竿尺所苦然至足下一书到輙洒然自快唯恐其读之遽尽也防仙古选及送先师十絶句故是金台宫中语令秦嬴双成辈以凤头鹅管奏之金毋必将欣然而思和也发足下书顷开之亦至俨然深山道士观觉章台风流淘洗顿尽云斋素来已三月果尔则输三车菩萨一着矣兄与开之才正敌于大道入路小殊然各自有进处仆外状可耳殊未得精进实如何如何来札当以示学士相钦叹也两种香拜贶即于师前爇之宜真子始以【阙】　防鬼耳不意能慕至道去迹亦甚竒小儿顽愚何縁便任千令升役亦尚未见之
　　又
　　得教札饰奬令人愧死无地仆虽名为弃家而日见溷进香者琉璃光所谓聚蝇方寸皷发狂閙间苦亲旧索必获而后已诚知恶动非静縁在学地不能不尔元驭毎相谈及輙为攅眉不知逺公何縁必须靖节也足下云车中枕上朝夕不忘提醒此心而名障欲根苦不肯断具谂别后体认之切政恐足下不自觉耳既觉之故不难克也妙明真心与妄心本无有二悟则为真迷则为幻知色即是空则知空即是色所以水沍为氷氷融为水若别求照心以破幻心则又误也足下试一体察自朝至暮刹那之际何往而非声色香味触法感乎但听其自来自去不于此而生住心可耳足下谓不当以六祖偈而废秀法师此是实语不诳语秀法师但不合得衣鉢耳黄梅示学人何尝一日废拂拭正谓拂拭不透无繇窥最上乗忍大师一片热血少灌顶处不得不堕六祖殻耳且秀法师以识字失之六祖以不识字得之吾侪所坐病不可不猛省也晩来出足下书元驭读之叹羡无已聊用附复不一不一
　　又
　　学士方苦河鱼检槖得宋人山水花鸟两巨册相与披阅甫竟而足下诗巻至尽读之称快不已一日而获两钜丽观学士遂忘如偃成一大笑此何必减陈琳头风檄也学士谓足下晨理十万家讼赋发百函牍如刘南昌夜燃青藜油七晷如刘中垒何物白驹假足下舂容篇什也上不虞真宰嫉下不虞丹元君诉乎仆谓不然春萌夏敷必须东君发舒一徧然后秋水涸天根见不尔于万寳告成时能无更吐颖蕚也足下雕缋满眼中亭亭初日芙蓉虽极精思出之自然异时采风当入蕋珠宫乐府何虞也言路君子本以学士作竒货鬻之不售徒自下阿鼻种耳佛言无诤儒者不辨学士庶几近之如仆则鲸劓人作过即论鬼薪何碍所畏外魔易闬内魔难刬耳足下有皇甫威明恨何必尔世宁不晓西州豪杰正谓度辽少替人也一笑嘉则昨在吴阊有数行相闻掷来髙僧诸传法藏碎金俱领讫不一不一
　　又
　　长孺来一再相过匡坐小语輙念叔度大雅思一倾倒而使者则以手教至矣承欲假行塍便轻刀见访故是夙懐弟与学士商之谓彼此尚得齿颊中令君三日香不无碍贵人鼻息姑自抑止如何仆于焚诵暇亦拟如野干学比邱坐苐有可笑者于难忍难割处颇得斤斧力而时时受役笔研于不切身应酧亦间尔枝蔓白黒二念能不令起而不关心防念不能不起移白莲栽清水中未见吐田田叶当由根器腐耳四诗从葱岭蕋宫来不妨风人之致独过见饰奬非所敢任幸寛之俟兴到或能少酧来美也所致有公即为达讫此公虽善名理而不复措意竿尺仅以一刺报谢惟兄能置维摩诘之赏于言外乃可也吾二人曽有肺腑托之长孺想当悉之君典遂不出闗令人五咽皆作青精气也
　　又
　　足下书至之三日而君典苍头亦至矣所叙致与足下报同此入虽秘书郎与奉朝请何异必不捩人眼鼻祗縁敬亭一片石为月旦所依故谗口易生一踏金明池此曹唇吻立解矣张郎故雅好文慕古亦自过庭之际窥得之足下除目至未耶如至者何以趣舍人装开之常为念之开之又云足下易于感恩仆谓不至是所忧足下轻于推腹耳此君得丙夜促膝谈使人都忘口戒遂成亹亹大抵阿兰那人也人我相俱已轻但不宜诿菩萨行耳京口之变物情汹汹幸有李使君足仗李于此处颇作小隂德恐足下要闻之
　　又
　　扇头五六言絶把翫不忍释手青天无恙语近过防庄彭殇境三舍若磨铜作镜彷佛祖师禅矣辰玉得之知当豁情散哀也当辰玉纷纭时学士忽见谓君典家有人来乞法井而不得其手书云病势甚可畏仆忧懑之极从楚俗筳篿详其防似犹善汤药旬中杳絶后耗今得足下信当无复深虑聊作数行慰之且如来教略下一鍼或可于便邮致之否除目尚自杳然故当不闗足下五月初当为太公效不腆地下苟必欲露丑于石则章藻其人也余不多及
　　又
　　旬日前有传君典太史非常者仆絶不信之以为吴中人甚口当时用前病剧误而足下已有信来云且勿药故不宜遽至此居数日而辰玉自南都附一书亦云云方疑之寻而伯玉司马书亦至矣此君短小精悍筋骨遒满亲受先师指证以为即亡论后日月等松乔小自消息可以尽本夀而竟为二竖子所凌造物者果何意耶昔人推济胜具无隃于许度者而尰至一帖遂成不起岩穴筐篚竟复何益交逰中俱言此君有长卿茂陵之癖而广综吴兴之艺日进北海之客得无伤于所恃耶追念先师所授书与戒弟子遗训毛骨竦凛若以进道为疑仆宁负吾友不敢负先师与大道也伯玉以状属梅生而自任志铭又强仆以传殆未知有足下耳足下幸任传毋已仆敢效不腆于隧道一石可也迩来闻见可怪可忧可喜种种或鬼或神或魔或亡赖子作幻古宿有云老僧不见不闻无尽敢以此言进足下幸一切汰省之归之恬澹方与元驭时相勉耳向仓卒具草不足为先公地下重万毋灾石也
　　又
　　仆百不获已有此云间之役所可自解者往返得接足下一谈耳足下清徽韶音与两夕风月等快而虚夷澹泊胸中一片不朽业销防都尽归与元驭言之叹服无已大抵吾曹不患不日益患不日损耳所饷都布单衣遂不下拘尸那城白防欲作一诗纪之而夺他文债未就小间却汚佳扇别令阿段驰上也家弟计已饱张公玉女色可返棹元驭为尊公恋美疢剌剌无舒眉时令人敝见之小儿试事粗能成文辰玉孟孺笔陡健想皆所欲闻者记春时有甪里赵生见过以古今文辞见示似可进者而苦数竒今复出手篆百韵古诗读之不知于蕋珠本色云何若俗调粗亦了了耳今附致足下异日或可作药笼中一物也
　　又
　　前者吾兄使使相别即驰一介将不腆之书币于吴阊而仙艗已发矣旋以付使者知当不浮沈也舍靖以来吉凶之札不能出一城外而姓名犹籍翘材馆以故长安故人虽至懿宻如兄者亦不敢一通问得手诲娓娓如面所云名根洗削且尽欲根不易除此是体验真至语仆何所置喙苐兄于欲素泊澹或是年力方壮触境偶发不能自禁稍裁之当自弭戢耳名根却恐未易除贾生曰贪夫狥财烈士狥名夫狥名之过烈士所不免乃知其中人深也无所触则潜伏而不之见有所触则驰骛而不自觉吾侪日日受役名中意未之觉耳兄再从容体验之如何仆昨春一病几委顿幸而不死为子弟强小脯修差得复念百事可解而雕虫之业政与名媾其累心重而耗精血不浅以故新正于大士前焚香誓断之然宿诺尚扰扰未尽静也留尹竽及乃是庙堂捜宿物见而怜之耳此念已于庚辰嵗首炼过必不至复动乞骸疏上兄可为我一缓颊得早赐覆罢含菽饮水有余荣矣区区此时此身如寒号鸟逼嵗无一羽可采放之自活不逾于在网罗耶春暖加飡自爱
　　又
　　仆自重九日辞昙靖移止乡落环堵丛棘耳目无所覩闻而元驭先生与家弟言足下遘萋菲问得之何自何白简不肯荅但云咄咄怪事而已夫豺狠之搏欲饱其嗜蠖虺之囓欲泄其毒此二者于彼无一言譬之猘犬骤风撄之者伤犬亦垂毙东教以为偶然西竺表其夙障自可彼此无恶同归解脱足下铅椠之业千载垂就如欲息而成之真宰所借日中未昃脱欲奉仙师之遗训则足下自称不能晦迹逰道太广虚名累身造物所忌便是实际语今幸为足下铲去之消揺寂莫一丝不挂柳州有云祝融回禄之相吾子味哉言也间与家弟语文士一段防气在顶上似尚未散即不能为足下投谗有鼻宁不有子美子瞻故事可以收桑榆之用耶仆亦似多此一见蹇使君云搢绅怜才惜寃颇有为解装者审尔尚可亡虑桂玉太夫人含饴弄孙足慰目前倾倒之期多在浴沂自爱不一
　　又
　　自足下东归后虽尝亟附讯问而不能有所致伯玉昆仲称足下间过谼中与诸贤扬扢风雅微相抵牾要当于口吻之际小柔之耳越客来多谈兄不能作生活居间小润輙与客共之乃者得手书所叙窘状真令人鼻楚太夫人防老岂可令与兄分苦昔人有炙鸡奉母而以麦饭食客者遇达士则为定交遘盗侠则至焚舍要终不以客而易母也足下虽不作于陵仲子溪刻自处苐客来不成炊清谈而别炊则脱粟草具厨鲜宿肉当亦有相亮者三千里哭沈君典若必巨卿素车白马故当不易即用孺子絮酒炙鸡例轻刀一叶何所借三四十金也燕中交逰近始有明足下不及乱者弟防口之猘舌犹狺狺化鸠之鹰眼尚耽耽天地虽广知音者希大要置身法中放情物外千古之身谁能便就不使至冺冺足矣仆偶未死耳何足为足下道所云蓬门不启始觉耳目神明皆为我有万念都灰冥心此道颇得证验甚慰慰弟恐是暂时岐路启门之后六贼縁入依然故吾未可便谓证验也所谕阿敬在仕路作火宅莲花否乃兄结胞莲花中不能不吐火焰此何可保哉大儿近始移止乡落谋借三余次儿善病时亦潇洒小者于铅椠之末间值知已辱问及深感通家之防辰玉十二日奉太夫人尽室北上矣徐孟孺有阿母之变圉圉苫块中仆不能尽却笔研役然未曽受尺缕一斗粟以是有愧而不进者实无可奉为不腆十金窃比于微生之醯佐太夫人一月甘毳不一
　　又
　　得足下书千言引我通介之间寛我出处之迹中间释疑解嘲无所不极虽使仆自言之必无以过苐仆不敢大自摽鲜为识者捧腹耳长篇之致要亦如之而乱语毋恋膋焫则如下三危之露醒此尘吻岂唯发蒙乃知足下之爱我终自与世人异也仆所以不能坚匹夫之节者盖有渐自入十尺靖以后谓苦海震臲中得遇导师天下之乐举无以易者初不因同志之大拜而生羡亦不縁同气之出宦而自孤祗为先师未有所指授间从所闻得其一二影响行之輙不效而茹素久脾鬲衰滑枯坐无聊形神削惫茅茨之庐暑不敌日寒不敌风乃改就园居随俗消息气体稍稍复故而儿女之私与逺迩酧酢来娆之矣居恒忽忽当此寛大显信之世而先君子仅以故官就土人子死则已不死何以自安而防台使上书乡衮垂悯覆盆之苦得达九重饰域鼎祭遂同六卿宻印金书正位司马盖谢疏在国门之外而仆之征书复下矣一时诸公谓上恩不可久负朝命不可偃蹇故不能如甲申之坚辞黾勉一出兾小有所报効而遘此百六宇内衡生半转沟壑才弱智浅冗散一官慙顔如甲已矣旦夕惟有归耳长卿胜井丹一语足下至今尚懑懑向者小夫不能于眉睫上安足下一犬吠形百犬吠声仆固保曽氏之不杀人如证者何事久逺明矣独迩来汹汹尤不可解谚曰宁逢恶賔莫逢故人信非虚也足下既自谓于大道独遇明师抉真秘便当奉母杜门优逰理性间有著述期之不朽十年之后天上之云軿与人间之蒲轮一时并集兹时固唯足下自择耳然仆妄谓足下才太髙志太锐气太扬不唯戈防世态亦恐枘凿道机勉旃勉旃老子所云昏昏黙黙又云和其光同其尘愿共勉之与绳司冦为国怜才诚如足下言毎见相与扼腕足下仆尝谓目中珠胸中金石皆不可少者张太学人便附此不悉
　　又
　　屡得足下书及雄篇佳箑之贶不能一一作荅及嵗杪始闻太夫人九十大庆欲草小序或长歌奉贺而忽忽为俗縁所夺因至今惄如调饥今幸有朱定国茂才便而尚未暇命笔敢布不腆之币以当台莱之祝幸赐存焉足下英敏絶世而于二门微尠深造故易为方袍黄冠长语所动若踏得实地一分则此曹自当于垣外逺遁矣仆已再上疏乞休俟得请谨奉于五湖烟水间也沈嘉则闻病甚虽起不能久待唯足下一濡煦之不失为长者亡弟竟遂不起足下能不惜片言慰其身后乎顽儿偶窃一名粗了诸生事于仆固无与也春气甚融为尊人为道自爱不宣










　　弇州续稿巻二百
　　钦定四库全书
　　弇州续稿巻二百一
　　明　王世贞　撰
　　文部
　　书牍
　　喻邦相
　　自入觐仅一报言于门下嗣后遂不获通问知大雅当见容也兰溪固孔道计公出囊底应之讼庭春闲湛若神君桃花流水不废舒啸仆比于中外事一切末杀所不能尽置者故人耳邑治后堂记终拟破戒以完宿诺第不审作何题有使寄示庶不得捉笔也曹子念以踽踽故不免作闽逰唯公一念之宋潜溪先生诗得脱梓否拙草仙师传并王学士父子所着附览
　　又
　　氶尺书及枣二宫具仞念存胡元瑞别致一纸则多与公及吾家仲氏宴酧之咏令人眉间有挧挧色仆茅舍成矣旦夕师羽化即荷一瓢数巻入其间不作一切有为业惟生平故人未能尽洗去或搅我华胥境耳家弟有闗中新命取道故里过贵治尚能续旧游宋文宪骨朽青城倘结习未忘尚为公思效衔结也
　　又
　　足下方晨朝吏民孰计利害施行之至于日中昃而馆人有授餐者君子之至于斯也未尝不得见也则岂其饶余晷而顾急我以名酒酒我山泽之珍食我而又必我记防事之壁即不佞晨夕作佛道家奴诵华严法华楞严金刚黄庭道徳诸经不号而嗄而为足下吮毫草此记皆大奇也然足下好仆不已不宜官而仆为记不已不宜道自今而后小取节焉可也扇头一章沨然其音又有纪逰诸作令人起色浸淫满大宅姑自抑谒不使便和酒味殊絶足洗数十年月旦耻晩与王宗伯酌之共得十盏便陶陶然尊公诗正与同格想风度亦称是李盘峯先生天下推以为钜公长者何幸得见其言足下念之与宋承防诗同梓道至厚也曹子念不落莫且可以借手入闽小具三径资老鸡狗社足矣
　　又
　　子念归殊能谈彼中吏民口碑且得公数行以为慰未几而皂衣至出公见念之诗诵之与元驭学士相对爽然慨知已之不易也始学士见强草传实虑传闻异辞转有诺皋虞初之诬耳少所见多所怪不意遂以为口实也苐言路诸君子自有为一时捉鸡不着尔区区已办行縢草履百补衲作囚窜计幸而圣恩见寛得仍事香火旧犹啖少干腊鱼防今尽屏之一木棉布袍足体于公所贶轻罗薫肘不过属厌儿辈而已唯是真气不足御外侮种明逸所谓山中寒寂聊以养和者然夜举不能五六酌名醖二瓿手自启闭足了一冬事矣珍谢珍谢家弟发疏即归今抵家已十日此子故少欲知足挂冠一念为匡庐小淹迩者纷纷政自賛其果决今便课儿辈读书老农老圃活计不乏不至乃兄之愚且诞也公幸毋过忧拙诗扇头将意不足仰酧并薄物侑缄不一
　　又
　　昨见浙録防文气郁葱乃闻有借重者寻一从曹子念获承起居之略初拟仙舄过吴门或得一聚首谈契濶而拜手教知有临安少尹之除虽音徽未接而鳞羽差易独念迁客中望实孰有如公者而例以常调相待私所不分然其去二千石差径近可步武也儿子蹉跎场屋苟厠一名代仆支持门户于愿已满今忝更似蛇足且念以凉德受之于老易遗防不无悚然愧且惧耳公通家契深喜慰之情溢于言表感荷感荷仆圜中久与懒便昨不免小出应酧殊若不胜今已遣之北首即日寻旧团矣名酒故自养和乃益之以大币得无伤恵乎恐蹈不恭不敢辞却有薄效希照纳为爱
　　又
　　得教累纸以尊公传见托仆辱知已之爱无所効之得一効于尊公则仆之幸也入春后谢他累从容笔研间或得少趣耳九友斋歌巻久已付之子念所渠云托姚山人者致之想不至浮沈枝山巻曽见徐茂吴言及而不之见想偶忘之此君意似佳所为诗亦有才情萋菲之谗锢人圣世永絶生机良足叹息张开府廓落大度与人交有终始足下以感恩报之可耳亦何必尽知已也太守君长者所云云是以二三贵人待我不如以裴庆先生待我也渠日拮据吏事事烦食少为寄声自爱庙廊名能拔淹滞奬循吏而除目无太守及足下得无似龙之好而已耶顾益卿过此颇能言足下治状酒脯之贶无以为报如何如何嵗晏忽忽不次
　　又
　　前者吾丈引起潜太守云云仆荅之即吾郡有裴庆先生何不以见期而用二三贵人相唐突乎盖未几而玷除目则吾丈复举前语实之且亹亹劝驾仆不敢以戏对矣大抵仆之不可出者有四其不能出者有二縁仆心事本自不当作仕路人乡为当涂者雪覆盆之寃而啖其有后命一时不获固匹夫之守遂成触藩其不可出一也萋菲之谈虽不尽是其见咎亦不尽非奈何以白首余生成人口实其不可出二也四年杜闗作有发僧欲小洗宿憯耳今遂以恬澹观为终南径其不可出三也江陵故不引蔽仆仆非力与抗者今奈何从诸贤茹拔其不可出四也病后衰态种种即作官人不过縻县官太仓粟耳必无可以大展効者动而黑业随之其不能出一也匹夫之诺尚不拟负宁有心许吾师而忍负之哉其不能出二也以故于旬日前具乞骸疏上之而恳辞于衡柄者期得请乃已昨复有转南少司冦报以虚名滥国恩以世法损道縁益令人惭悚耳将来又不免刺促且累儿辈损槖山童奔走道路也太公传已脱稿为故人子王世周索去并索书枫谷二絶句渠似欲借以先容作酒赀耳子念出素册求别书传侯其行当付之知道体强而范侍御当还省千陬甚苦借事炼心亦一法也此君无半面交而慰藉再三从容为我谢之不一
　　又
　　使者来复过损筐篚拜嘉之际虽仞大恵殊愧伤亷至于启湘云覩团月近体长歌璀璨夺目则不觉馋涎之自溢也中间饰奬隃涯固非薄劣所承而才情妙丽语意精切宛转顿挫处尤自使人心折王学士见之亦为击节不能已欲草长歌奉酧而苦材尽偶李士牧在坐令冩西湖小景扇头寂寥数语不足僭攀玉案也衰残无复世念幸而得请初上疏人归诸公报书多相挽者后一疏多见羡者亦有自恨者事势固宜然也白简纷纭大抵不脱好胜快心意若劲挺而中含迎传足下忧之故当除目想在非逺如北转过吴门幸为我一枉棹尚能芼羮麦饭相待曹子念何日归可以偿博进否昨有项生信附余德甫一些想已致之暑未甚酷加飡自爱
　　又
　　前覩吾丈括苍除目为之喜而不寐十七年循吏名家文苑先达一郡守何足为荣然半刺之格则已超矣防曹子念趣钱塘相送草草数行奉闻而渠到彼则台旌已前发三日矣山郡清晏抚字之暇不妨啸歌吏民来暮之謡计已载道不腆一律寄赠久疎此縁故阘飒不能工而时得潇洒语公以为何似闻同年何观察以久病卒此君意趣不凢故当登逸品不知其后人何如有遗文足传否逰山记幸寄两部李维桢使君必亟相防杯酒扬扢时亦念及弇山人否台郡王司冦敬所永嘉侯方伯二谷王大防旸谷亦相闻否荆老入辅洪阳在事兾羣睨自消但邓定宇尚尔坚卧如何岂沩山所谓但见其体未见其用耶伏热不一不一
　　又
　　曹子念造永嘉为故府主夀实欲得从括苍公一周旋耳归而过我首问与括苍公诗酒酧倡作何状不弱退之东野否子念亟为言公病疽于金华旦夕视之若晏平仲之拊景公背也仆为愕然已乃曰今溃矣且有起色矣而后仆始安苐此病剧须补参茋之外佐以粥肉括苍事稍简可卧治勿躁勿恚勿近内乃得百全耳仆观居苦陿而迩嚣不宜昼乡居苦逺而多警不宜夜今徙弇中小便然日为亲友所征逐亡已又时时有儿女子之累与笔研之债居然一欲界凢夫耳家弟以入贺万夀归道得南容台除目差自发舒九月末更得一聚首也公停锦里时邓太史当相闻有北上意否朱邸中少年有颖出者否尊公计益徤胜明年正八十耶子念念公走一介南聊为附讯不一
　　又
　　昨秋知兄病良已还领括苍事一切就理为慰入春后太公来就养髙斋耶业已满八十兄御金绯从子姓称觞上夀出而郡之寮邑之长佐复率其士大夫吏民奉觞上夀故人间世之极荣盛快事也仆固当效一言而子念日过相趣待以之括苍窃意子念未即成行而忽忽为他文责所先已而有山妻末疾之累不旬日而贵寮诸贤之请至矣方刺促医药中无须防间念辞之则不忍于太公两叙之则力有所不及单为作之则不能无愧色于子念不得已更托子念之巵语组而成章然骫骳狥俗知其无当于作者也仆老矣赖兄同宗道者力粗有所证肌力稍壮足以俟期而夙障见牵无可逃避大司空李公之子以司空事见属为神道碑廷尉宋公之子以廷尉事见属为传用晦王孙近一札云德甫儿于正月辞豫章求德甫及龙沙辅国志铭想留滞兄所矣此皆于谊不可辞者以江右一方而地下之委顿四此手腕何时可寛也山妻疾纵不即去我分无起理不堪见儿女涂炭以此防缀暮景黯然无色安能涂耳目絶情态为寒山之稿耶元孚竒人要当于格外相赏子念非久造门下区区之悰当于彼悉之不一
　　又
　　前有一书附丞倅去役记已彻记室矣余生至拜手教具悉太守卧理之况盖山水清嘉民吏驯谨六季所称新安东阳尚似不能无讯牒累眉山公治宻噉杞菊记超然台然不能不致忾于斋厨之索公殆似胜之也余生所致谢守祠记犹娓娓以不腆之辞为口实公故爱而庇其丑耳名醖薫肘之贶足徴老饕比来连为用晦孺东之二尊君及德甫草志铭颇损枯肠幸不至烦曲笔耳大江以北旱荒者比嵗树木髠瘃殆尽饿莩枕籍而江南脂膏之地滙为巨浸大司农计无所之唯有屯膏不下耳即无论他地贵省之贤者邹司勲徐尚玺张宗伯舒司冦相继去邓太史坚卧不起国尚可谓有人乎莫与司理言之恐复动渠方寸五岳也先君得祭葬及赠官小解终天之痛想公所乐闻者余归无以资行李奈何于鳞云如此髙斋色萧条尔自看有味乎言之也余不一
　　又
　　弇中得接杯酒谈笑未几为道使者夺之竟不能如顾园夜雨沈沈深酌也欲奉于南津不得遂放舟为顾司马执绋人良以怅然五日为贱降与儿曹拥罏小坐而传有误恩诘旦即呼舴艋病弟于丹阳道中覩其痩削意甚忧之归即发乞骸疏杜门待命矣过吴城为凌氏事刺促肩舆走之虎丘僧房与袁太宰剧谈而舟始至乃有尊翁老先生之名刺在焉不及报访归舟又复相失仅一晤余世辅与闻起居耳承欲为陆平翁宗伯举耆德于两台疏请优异此盛世事也记正德十六年五月壬午致仕南京礼部右侍郎章文懿公懋以言官荐陞尚书致仕时年八十五矣明年遣行人存问予夫廪行人及问而公不起嘉靖元年五月丁卯致仕户部尚书韩忠定公文以言官荐加太子太保予诰命防子给夫廪遣行人存问时亦年八十五二公皆以新政应诏事例小不同然大槩不妨援请要之乎翁功业视忠定虽未足名位视文懿则有余先后相望皆钜公长者朝议必无扞格兄此事甚伟亟行无疑也二诗书扇头请教不一
　　又
　　向于袁进士处见老兄条议减省云间额外之征具见为民实心与精计宏略使台司酌而上之司农采而行之百世之利也李使君云兄所请优礼平翁宗伯公移已到又于友人处见为阜南中丞举防旌贤笃旧故是明府君苐一义迩来仁闻转浃讴謡载道保障之意逾于茧丝多矣唯闻三邑之佃人顽悍者动以官府明示为辞刼持良善稇入私槖而国课又不能悉蠲是上下迫而驱有田者于穽地也夫田主未有敢竭泽者也竭泽则佃人遁佃人遁则田主之田荒矣幸留神裁处又传兄性微急速而直遂即使一过坦然当之者难乎其面矣窃效所见以比韦佩弟受知爱深重不得不言勿以为讶别一楮却不免为请恳亮之亮之
　　又
　　前有一信附于生去计已彻记室矣徐孟孺来复得手教具悉今天下处处饥馑而三吴尤甚此仆燥髪以来所未闻覩念欲赈助公帑如洗计唯劝借土豪以有余补不足而已而一时诸公无有实心行之者独明公先以德感继用威慑缗钱囷粟所积万计死亡流移之祸独寛于接壤其福德何如耶即一二不逞之口乌足以胜闾井公议勉旃自爱新诗种种皆自实际有味乎哉仆失足暮年铸铁成错无可为道笔札余润间与江山相映发要之一无明障而已周元孚初有外迁转补学宪之说得报乃移南武部朝夕相处大是佳事想公闻之亦为一快也陆生彦祯以渠先人沾防伯氏拜恩感公嘘借之力刺骨乃公名德真无愧乡先生没而祀之社者也不识可及公而举否孟孺归草复不一
　　陈宪副于韶
　　公既标英百祀仆亦不至腐草艺苑之嗜各自束髪兰臭石坚其人往往同之而中外出处若巧相避者非巴中一鲤将遂成缺防世界矣诸体种种臻妙大抵气完识完学完以故无所不有亦无所不畅令人心醉公云三十年前燕中一相接今亦都忘之意公当是虬髯虎颧白晳伟男子而眉宇间秀色不可掩又不作伧态其文不获见意亦当如三峩揷天长江下防千里百折不溢不挠苐皆以诗测得之不知此生有见理否拙序便是穅秕之导所贻二律峥嵘闪烁乃不惧大巫而遽和春雪俱可笑事今年束笔研小阁为公兴发遂尔破戒具草念覆瓿是公卿人子云故事恐不免耳张肖甫尝亟称公此子廓大落穆故当作贵人廊庙忌之小夺其日不朽大业能无让公一筹耶叙公诗者邱谦之张羽玉仆尝识之偃蹇沦落邻死而已以此知词人尚阳九也公所别寓八近体感慨之致几于八哀殆不止华阳文献中有甘征甫者仆老同年记其逰太岳挂冠碧霞祠而返谓能脱屣浮荣重内轻外且享松乔之祉而竟不及中夀耶如何如何雅币拜贶外新刻四种并一扇将侑不一
　　陈提学
　　昨忽闻文斾已抵家当是上请告疏矣圣政维新公业不忧内顾兹时卭崃坂非回驭地也迩来玉峯娄水何必减箕颍令人神王先此奉讯容嗣悉不备
　　甘佥宪
　　仆东海之畸人也少而龌龊事公车业稍得离去为古文辞以天之灵从于鳞逰时时与子与明卿辈相下上久之复从伯玉逰自是汩没其中者且四十年虽薄有雕虫之声于海内而中实渐厌之以为小技不尊虚饰弗庸去立言之君子何啻迳庭晚途偶有所证于羽化者亦能挂冠捐室不问生事减省儿女之累屏絶一切嗜好而独于笔研夙习时厌时中乃悟大迦叶定中之舞程伯子观猎之喜非欺我也数年以来操觚之士毋问逺迩若以仆为有知识者时荐其技以兾仆一言之定而争事剽窃妄立门户毋论其所搆撰即自通之牍多者舂容千言少亦数百言然未有尽当仆意者今得览执事书抑何钜丽辨爽激诡之若此也其解说文字之所由来备体用极正变神情之传防与天识之超解使人骤读之而魄悸徐味之而心醉者及所叙尊公事又复淹雅遒劲度他文当亦如是仆所为快岂唯跫然空谷之音而已耶至于饰奬过情却不敢当仆年来笔研之习不能尽谢如前所云云然磬控纵送稍自便习虽渉方寸无甚刿刻但不忍拂仁人孝子之用心不免骫骳逐好时时伤多以此愧古人耳盖古人制文之权长在我而仆制文之权多在人故也然审如维桢大防书辞于尊公夀言可免兹病矣惟桢又言执事之保持邹司勲而忤强相不顾也凛凛生色矣昨者偶见一公书以邹之推毂执事为病宜执事之复见齮于时趣也丈夫磊落心事如青天白日廊庙可岩穴亦可即荒徼卑官亦可执事上有尊公为知己自今以往无地而非自适之地无日而非不朽之日也勉旃自爱雅贶祗领附伸薄报不宣
　　张起潜
　　贞也病自废居坎塞兊与世末杀吾丈簿书倥偬不忘故人改嵗之际再辱教贶勤存何髙谊若此家弟归颇能道公亷慈慎敏之政当为江藩第一人而不仁疾之已甚则贵府主不幸有之猘犬失性因而傍噬然至坚白如公彼亦何能缁磷也贞迹为能弃家而世累亦时见娆内境与之相应为孽唯惴惴以上负灵真汲引是惧乡井蒿目皆鱼鳖之余幸二麦小稔支吾旦夕然秋事尚未可料见传邸报庙堂始似怜及亦云晚矣努力加飡以俟尺一之召不宣
　　管佥宪
　　承示楚侗先生与吴周四书及公答楚老书反覆诵翫不能释手楚老有实见实力又勇于卫道确然回澜之柱也邓老者不知何许人当是一逰髠耳其他语亦未可尽非独所谓色欲者造化工巧生生不已之机遇境不容不动既动不容不为则生时当吃百七捧死后下无间狱矣亦复何足道哉李卓吾却自有一段脱洒处苐恐苏长公所谓谈龙肉未曽噉过耳公于二贤未凑泊处加调剂便是和羮手小过当即加针砭不减汉廷狱吏案祗是词气太驰骋引葱岭语多或恐楚老未大印证也今便传荆老家弟订之仆于有为迹颇放下唯内境未尽调伏觉得达磨六祖大寂断际语有味虽然此亦药也我无一切心安用一切药愿与公共之生死细事耳何况出处已驰苍头上苐二疏却似劳诸君子作大耳三藏也呵呵见具区先生幸致声久不能修境外吉凶礼唯亮之而已
　　又
　　前者与罗周二君子过我卒卒便去几若乘回风而驾云旗者罗公谈二子事近李赤语亦多迁就然胸中别有一段洒落处留近溪子数帙稍取读之未论尽合作要亦于中有得力处此公聪明不如王汝止而胸次似胜之周君笃实沈毅人也兄以为何若承示海防庵记理公大善知识也不由学问入者必不退堕兄此文极类宋潜溪氏典畅详覈要非门外弄笔头汉所及大方既名震环宇传法付偈语甚草草何以长明祖灯削之可也所示苐二儿骕縁自前嵗多读宗门书偶于其中得小欛柄评判纵横为瞿元立所荐大抵暂时岐路耳今者碌碌病乡举体皆凡兄所诲示顶门一鍼俟渠有进方敢语之两儿厠名衿裾无足为道承念存感感旬内暑雨无事乘兴欲草大奏序而乱帙中失之不可得幸检示一通为荷手疮令人代笔幸恕不恭
　　支礼部
　　世贞捐家付儿辈携一瓢一衲佛道书数巻入观即何论燕中诸生平故人不复能以竿尺相往矣独念公长者豚儿是陶冶中物异日得成一器敢用相托又王邓二太史有隔嵗笔研债今以偿之非公不能致也徐公拜大宗伯此是将来为公作衣鉢例耳却有一竒事博笑徐公为庚戌前庚戌为席公书又前庚戌为杨公宁皆以他曹入不繇馆选者也近草得昙阳仙师传文笔冗弱不能精姑取覈耳慎莫使人闻之初春尚寒为道加飡自爱
　　陈太守
　　仆罪僇之余偷活人世倐跻六十无所不惭悬弧垂迫为乡党见趣则逃之泖湖菰芦中过旬日而归以为幸可免矣而使者将大教至启椷而虹霓之色现则长篇璀璨夺目小间而诵之铿然中宫啇也弟奬饰过涯非所敢承夫以仆之待罪草莽岂敢忽负恩私偃蹇朝命盖亦悲贺诞意耳而门下误以为髙沈冥苦海师真虽见拔刷而未有指引加以凡骨夙就鄙习难祛衰之躯唯切厌离而已而门下误以为有得凡门下之所予则仆之所恻衷而腼顔者也然不敢不领留之箧笥以为好耳朱履却附纳新刻诸篇种种园林燕集蹑屐径造何子防之通隠也酧和挥洒流辉秇林谢临川之逸藻也罢郡里居庭芜不剪杨荆州之清峻也天目石梁雁荡诸记中语则防岭万里蒲团咫尺往往见大雄圆觉心要感应一解霞外一书其于修性积功之助深矣公岂区区文章家噉名者哉方有微疡口授作报不一
　　詹少防
</div>
    <div class="pagination">
<a href="弇州四部稿_page290.html">上一页</a><span>...</span><a href="弇州四部稿_page286.html">286</a><a href="弇州四部稿_page287.html">287</a><a href="弇州四部稿_page288.html">288</a><a href="弇州四部稿_page289.html">289</a><a href="弇州四部稿_page290.html">290</a><span class="current-page">291</span><a href="弇州四部稿_page292.html">292</a><a href="弇州四部稿_page293.html">293</a><a href="弇州四部稿_page294.html">294</a><a href="弇州四部稿_page295.html">295</a><a href="弇州四部稿_page296.html">296</a><a href="弇州四部稿_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
