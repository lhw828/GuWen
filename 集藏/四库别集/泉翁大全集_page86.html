<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 86 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 86 页/共 256 页</h1>
    <div class="content">　　阴晴养花天气，士女游衍风晨；一翻佳人拾翠，满城桃李争春。 
　　
　　冠屦不伦之分，珪璋特达之尊；秉节会成周礼，曳裾归去王门。 
　　
　　市桥道中四首二月一日初 
　　
　　春草气蒸行李，朝花露滴征衣；怅望平原雨湿，欲寻旧路云迷。 
　　
　　树杪鸠鸣雨霁，稻畦秧送风凉；欲采楚襟香草，巳辞越橐难将。 
　　
　　云去竹间露坠，风来草际波生；忽逐黄牛别陇，惊飞白鹭一行。 
　　
　　断桥两涯流水，孤村一带平芜；乡梦初惊唤渡，海怀想见乘桴。 
　　
　　题洗罗江司空画菜 
　　
　　谁能笔底生春？老眼触处皆仁；生意可留此看，无然咬尽菜根。 
　　
　　晓枕偶成六言六首乙未十月四日 
　　
　　正写引年一疏，梦寐中夜思归；心逐南翔宾鴈，插翅不能奋飞。 
　　
　　阳鸟木落南征，欲托阳鸟寄声；先扫烟霞荒径，阳鸟谢予不能。烟霞，洞名。 
　　
　　铁江新筑钓台，长竿待予归来；若出九井之璜，世人无然见猜。铁江，沙堤江也。 
　　
　　欲鞭九龙上天，九龙藏而不云；云龙不期而会，雷雨之动如神。九龙，洞名也。 
　　
　　云谷依稀南亩，乐尧执穗北庄；怅想助耕诸弟，屈指大半云亡。云谷、乐尧，皆山上庄也。 
　　
　　垂虹珊珊从天，流落人间不还；归挹飞泉洗耳，耳畔寂无尘喧。垂虹，乐尧左瀑布泉也。 
　　
　　　 
　　
　　精舍甫成寄怀觉山侍御 
　　
　　讲堂一悟天开，上起亭云高台；台下三千弟子，梦想觉山归来。 
　　
　　泉翁大全文集卷之四十九 
　　
　　文集 
　　
　　门人新兴潘洋校刊 
　　
　　七言古诗 
　　
　　东牧为同年王君坊外舅翁题 
　　
　　牧牛四方亦无著，牧牛东原爱朝暾。西北幽昧不可居，南方离火残牛群。善牧牛者随牛意，牛不能言臆自申。手攀扶叶折牛棰，蹊人之田即鞭之。若然不蹊亦不鞭，此牛与我同无为。丈人牧牛从养性，行往坐卧吾无疑。驯致白牛露迥迥，勿令斗伤扶叶枝。扶桑枝伤亦未恶，扶叶日出无光辉。 
　　
　　我所思三章有序为伯安 
　　
　　　　我所思，为知己也。停云悠然，有触於怀，咨嗟不足，托於长言。 
　　
　　我所思兮在河西，一人独往何人迷？天寒古道行人稀。我若言之天亦悲，江流东去西日微，愿回中天照我私，朝宗日夜无停时。 
　　
　　我所思兮在龙场，何年龙卧今遗芳？潜者勿用用者伤，孔颜当之亦则藏。思君思君白发长，乘彼白云归故乡。 
　　
　　我所思兮阳明麓，空山无人又多木；犬惊春云鸡升屋，泉鸣琴兮山鸟歌。山人负暄□鸣犊，嗟此乐兮乐无殃，我不归来君耻独。 
　　
　　题华山希夷睡图 
　　
　　陈桥数万之扰扰，不供堕驴之一笑。宋家四百之历年，不足开眉之一觉。五龙睡法不可传，虚以待之无所先。一阖一辟皆自然，此辈岂是作梦人？引笻卓地脱笠顶，(天)自有天地为衾枕，何须更费买山钱？落花啼鸟春无穷，欲尽此梦须梦中。 
　　
　　答邕州别驾邓诚之 
　　
　　美人昔别藤江湄，藤江山前云满溪。翳门关外春草萋，王孙王孙归不归？ 
　　
　　送泰州慱何道充 
　　
　　通州广文何道充？和气可挹如春风。四载冷冷振铎声，至今闻者开盲聋。此风传播自扬泰，欲得师者人人同。鹿门文选郑伯兴前在扬州节推知在扬，补之泰州从众公。何君义气更喷薄，生死交情不改矱。安溪钟宗禹倾盖始定交，临死后事以相托。君之高义激秋云，携丧并子同南舶。教子全丧谢九原，略无难色见然诺。嗟嗟世上平生交，临难反眼若不识。临难反眼若不识，闻君之义宁无怍？始知动人自有本，知本可与共圣学。愿君充此恻忆端，优与诸生入圣门。 
　　
　　送望江令余君弦 
　　
　　县名望江吾独邻，大江滚滚来县前。欲挽天瓢汲江水，尽为人间洗怨冤。闻彼疮痍尚民瘼，请君濯热与疗痊。尤溪溪水深几许？润泽百里长涓涓。曾子鲁为尤溪令，有善政。 
　　
　　送浔州别驾陈一之 
　　
　　浔州壬癸吾旧游，大藤峡贼窥城头。忆昔韩公霹雳手，断藤大藤今无有。於今此辈交市货，骄子饱暖虎则饿。明公别驾展骥足，此辈应须窜林麓。从来感格在信恩，潢池赤子皆王民。 
　　
　　赠彭鸣卿下第还五羊 
　　
　　白云山下五羊城，西江山流东海清。毓才有如一彭者，长使老夫双眼青。翩翩宛若两朱鸟，一留瑶阙一沧溟。三年定静养奇翅，会著翀天时一鸣。 
　　
　　赠明卿周君赴衡府伴读名必诚 
　　
　　去年遇君淮水北，今日见君江水南。江淮渺渺波浪阔，道路修阻愁人深。清秋天高一鴈征，公子独曳长裾行。会见王门称乐善，梁园赋雪风冷冷。 
　　
　　送大中丞林石崖巡抚保定诸府提督紫荆诸关名有孚 
　　
　　石崖如心铁如面，霜风凛凛不可犯。化作两畿桃李春，为两棘寺洗冤怨。世传斧钺授天庭，内抚天关外紫荆。旧日春风皆识面，株株桃李近相迎。 
　　
　　送大司成陈琴溪之南雍名寰 
　　
　　忆昔与君尸壁水，东厢南厢只尺耳。嗟予有行君不疑，德业相成同一致。琴溪溪上风冷冷，君归予南旋北征。诗歌钟鼓停夜月，观光庭草待君青。圣人临雍思南国，思得司成司礼乐。谓君德化犹在人，君之南行当不薄。亲承诏旨出明庭，春明门外春花生。花光一路送君行，明年君北还相迎。 
　　
　　贺沉氏二母双寿 
　　
　　沉生情事久未伸，衷曲区区难向人。襁褓命者麟台君，守斋仲父为后昆。本生离怀未离乳，所后鞠之应甚仁。一母生之一母成，爱根天性俱天经。王母孀居七十零，手和熊胆学业精。帝推所自锡恩荣，表与令尹为式矜。许母劬劳裂肺腑，生男不获食男报。但知祖命为尊严，不谓终惭矍相圃。只今垂垂八十龄，私恩耿耿负中抱。秋春之秒双萱秀，寿盏斑衣随左右。三月花红照寿筵，三秋寿域花更妍。二母欢心一子尽，移治移忠皆性分。当今圣明重孝理，两宫并寿因心起。右壬辰十一月望作 
　　
</div>
    <div class="pagination">
<a href="泉翁大全集_page85.html">上一页</a><span>...</span><a href="泉翁大全集_page81.html">81</a><a href="泉翁大全集_page82.html">82</a><a href="泉翁大全集_page83.html">83</a><a href="泉翁大全集_page84.html">84</a><a href="泉翁大全集_page85.html">85</a><span class="current-page">86</span><a href="泉翁大全集_page87.html">87</a><a href="泉翁大全集_page88.html">88</a><a href="泉翁大全集_page89.html">89</a><a href="泉翁大全集_page90.html">90</a><a href="泉翁大全集_page91.html">91</a><span>...</span><a href="泉翁大全集_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
