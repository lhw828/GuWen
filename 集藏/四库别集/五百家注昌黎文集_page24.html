<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 24 页/共 28 页</h1>
    <div class="content">　　五百家注昌黎文集巻三十
　　宋　魏仲举　编
　　志铭碑
　　唐故监察御史卫府君墓志铭
　　君讳之字造防中书舍人御史中丞讳晏之子赠太子洗马讳璿之孙家世习儒学词章昆弟三人俱传父祖业从进士举君独不与俗为事乐施置自便父中丞薨既三年与其弟中行【祝曰中行字大受】别曰若既克自敬勤及先人存趾美进士【樊曰贞元九年中行登第】续闻成宗唯服任遂功为孝子在不怠我恨已不及假令今得不足自贵【一作贳音射又音世】我闻南方多水银丹砂杂他竒药爊为黄金【集注爊炼也煨也○爊于刀切又音禄】可饵以不死今于若丐我我即去遂逾岭阨【祝曰阨塞也于革切○一作】南出药贵不可得以干容帅【孙曰贞元二十一年五月以房启为容管经畧使】帅且曰若能从事于我可一日具许之得药试如方不效曰方良是我治之未至耳留三年药终不能为黄金而佐帅政成以功再迁监察御史师迁于桂【孙曰元和八年四月以启为桂管观察使】从之帅坐事免【孙曰是岁七月启以罪降为太仆少卿】君摄其治厯三时夷人称便新帅将奏功君舍去南海马大夫【樊曰十二月以马总为岭南节度使】使谓君曰幸尚可成两济其利君虽益厌然不能无万一冀至南海未几竟死年五十三子曰景防元和十年十二月某日归葬河南伊阙县伊乡髙都村祔先茔时中行为尚书兵部郎中号名人而与余善请铭铭曰
　　嗟惟君笃所信【洪曰汉书武帝李夫人赋云既往不来申以信兮班固通幽赋云茍无实其孰信顔师古并注云信叶韵音新此亦音新】要无有弊精神以弃余贾于人【韩曰以其所弃贾于三镇説文云贾市也音古】脱外累自贵珍讯来世述墓文
　　唐故河南县令张君墓志铭
　　【韩曰公尝与张俱为御史又俱掾江陵至是张死公志其墓又以文祭其笃于朋旧如此】
　　君讳署字某【樊曰君行十一】河间人大父利贞有名宗世为御史中丞举弹无所避由是出为陈留守【严曰本郑所并陈之留邑秦并天下以宋亦冇留故加陈以别之】领河南道采访处置使【樊曰开元二十二年十一月初置十道采访处置使】数岁卒官皇考讳郇【一作询】以儒学进官至侍御史君方质有气形貌魁硕长于文词以进士【补注署贞元二年进士第】举博学宏词为校书郎自京兆武功尉拜监察御史为幸臣所谗【补注幸臣谓李实也】与同辈韩愈李方叔三人【樊曰时三人俱为监察御史方叔贞元五年登第】俱为县令南方【孙曰贞元十九年冬三人皆以言事得罪署贬郴州阳武令公贬连州阳山令】二年逢恩俱徙掾江陵【樊曰贞元二十一年正月顺宗即位大赦署与公俱量移江陵署为功曹公为法曹凡公集以诗相酬酢者十三章同之官江陵及到官作也】半岁邕管奏君为判官【孙曰贞元二十一年八月路恕为容管经畧使表署判官】改殿中侍御史不行拜京兆府司録【韩曰贞元二十一年十月李为京兆尹表署为府司録叅军】诸曹白事不敢平面视共食公堂抑首旦旦就哺歠【旦旦二字或作但俱或作娖娖】揖起趋去无敢间语县令丞尉畏如严京兆事以干治京兆改鳯翔尹以节镇京西【韩曰元和二年六月以为鳯翔尹鳯翔陇右节度使表署为判官】请与君俱改礼部员外郎为观察使判官帅他迁【韩曰元和四年三月以为江东节度使】君不乐久去京师谢归用前能拜三原令岁余迁尚书刑部员外郎守法争棘不阿【欧阳公云疑有脱字阿一作挠】改防州刺史民俗相朋党不诉杀牛【一无不诉二字】牛以大耗又多捕生鸟雀鱼鳖可食与不可食相买卖时节脱放期为福祥事君一皆禁督立絶使通经史与诸生之旁大郡学乡饮酒丧婚礼张施讲説民吏观聼从化大喜度支符州【一作下】折民户租岁徴绵六千屯比郡承命惶怖立期日唯恐不及事被罪君独疏言治廹岭下民不识蚕桑月余免符下民相扶守州门【守一作手】呌讙为贺改澧州刺史民税出杂产物与钱尚书有经【补注经常也○一本作有经数即无下句改字】改观察使牒州徴民钱倍经君曰刺史可为法不可贪官害民留噤不肯从竟以代罢观察使使剧史【一作吏】案簿书十日不得毫毛罪改河南令而河南尹适君平生所不好者君年且老当日日拜走仰望阶下不得已就官数月大不适即以病辞免公卿欲其一至京师君以再不得意于守令恨曰义不可更辱又奚为于京师间竟闭门死【一作卒】年六十君娶河东柳氏女二子升奴胡师将以某年某月某日葬某所其兄将作少监者【一作音】请铭于右庶子韩愈【孙曰元和十一年五月以公为太子右庶子】愈前与君为御史被防俱为县令南方者也最为知君铭曰
　　谁之不如而不公卿奚养之违以不久生唯其颃颃以世厥声
　　唐故鳯翔陇州节度使李公墓志铭
　　【韩曰李惟简父宝臣见藩镇传传所载多与志合○今本止云李公墓志铭】
　　公讳惟简字某司空平章事赠太傅之子【樊曰太傅李宝臣字为辅本范阳内属奚族】太傅初姓张氏【蒋曰故范阳张锁髙畜之为假子遂冐姓张名忠志】肃宗时举恒赵深冀易定六州战卒五万人马五千匹以归聼命天子嘉之赐姓曰李更其名宝臣立其军号之曰成德由是姓李氏【集注宝应元年十一月忠志以伪恒阳节度使挈其所管五州降于河东节度使辛云京以忠志为成德军节度使仍统其所管州赐姓李名宝臣】太傅薨【孙曰建中二年正月宝臣卒赠太傅】公兄弟让嗣【樊曰宝臣三子惟诚惟岳惟简惟诚乃惟岳异母兄宝臣爱之使决军事以惟岳正嫡固让不肯当】公竟弃其家自归京师【樊曰惟岳叛惟简以家僮票士百余奉母郑归京】及兄死家覆有司设防守【樊曰建中三年闰正月成德兵马使王武俊杀惟岳传首京师德宗拘惟简于客省防伺甚峻】德宗如奉天守卒出公即驰归与母韩国夫人郑氏拜诀属家徒随走所幸道与贼遇七鬭乃至【樊曰建中四年十月德宗幸奉天惟简将赴难谋于郑郑曰尔父立功河朔位宰相身未尝至京师兄死于人手尔入朝未识天子不能效忠吾不子汝矣督其行曰儿能死王事吾不朽矣乃斩闗出道更七战得及行在】有功迁太子谕德加御史中丞【樊曰帝见惟简厚抚之拜太子谕德累迁禁军将军从浑瑊率师讨贼频战屡防加御史中丞】从幸梁州天黒失道识焦中人声得见德宗于厔西【祝曰厔雍县名属鳯翔○音辀厔音窒】上曰卿有母可随我耶曰臣以死从卫【樊曰帝幸山南惟简以三十骑从夜失道驰至厔西闻中人语问天子所在宻语曰上在此帝见之流涕曰尔有母乃能从朕耶对曰臣誓以死浑瑊至遂决趋兴元惟简前导】及幸还録功封武安郡王【或作公误】号元从功臣【孙曰四月诏奉天随从将士并赐号元从功臣】图其形御阁【韩曰图形凌烟阁赐铁券】而以神威将军【韩曰迁左神威卫大将军】居北军卫【居一作为】久乃加御史大夫丁韩国忧去官累迁神威大将军加工刑二曹尚书天威统军又改户部尚书【樊曰元和初检校户部尚书】金吾大将军【樊曰为左金吾卫大将军充街使○一有将字】有长尚万国俊者以军势夺兴平人地吏惮莫敢治及公为金吾兴平人曰久闻李将军为人公平庶能直吾屈即赍县牒来见公发视立杖国俊废之以地还兴平人闻者莫不称叹于是天子以公材果可任用治人将兵无所不宜元和六年即以公为鳯翔陇州节度使戸部尚书兼鳯翔尹【樊曰五月以惟简为鳯翔尹鳯翔陇州节度使】陇州地与吐蕃接旧常朝夕相伺更入攻抄人吏不得息公以为国家于夷狄当用长算边将当承上防谨条教蓄财谷完吏农力以俟不宜规小利【规一作覩】起事盗恩【恩一作思】禁不得妄入其地益市耕牛铸镈钐鉏斸【集注诗庤乃钱镈注田噐也钐大鎌也斸大锄也○镈音博钐山监切鉏陟初切又仕葅切斸陟玉切】以给农之不能自具者丁壮愈励【愈一作兴】岁增田数十万亩【一无数字】连八岁【补注自元和六年至十三年】五种俱熟【祝曰五种谓五谷也○种之勇切】公私有余贩者负入褒斜【孙曰梁州记万石城沂汉上七里有褒谷南口曰褒北口曰斜长四百七十里褒水通沔斜水通渭选右界褒斜○斜音耶】船循渭而下首尾相继不絶十三年公与忠武军节度使司空光顔【李光顔】邠宁节度使尚书钊【郭钊】俱来朝上为之燕三殿张百戯公卿侍臣咸与【孙曰二月上御麟德殿宴羣臣大合乐三日颁赐有差】既事敕还公因进曰臣幸宿卫四十余年今年老许外任【许一作斥】不胜慕恋愿得死辇下天子加慰遣焉还镇告疾其夏五月戊子薨年五十五讣至上悼怆罢朝遣郎中临吊赠尚书左仆射以其年十一月丙申葬万年县鳯栖原夫人博陵郡崔氏河阳尉镐之孙大理评事可观之女贤有法度公有四子长曰元孙三原尉次曰元质彭之蒙阳尉曰元立兴平尉曰元本河南叅军皆愿敏好善【祝曰元本轻薄无行长庆末与薛浑私侍襄阳公主事败主幽禁中元本以功臣子贷死流岭南】元立元本皆崔氏出葬得日嗣子元立与其昆弟四人请铭于韩氏曰先人尝有托于夫子也愈曰太傅功在史氏【一有记字】仆射以孤童子囚羁京师卒能以忠为节自显取爵位立名绩使天下拭目观父母与荣焉既忠又孝法宜铭【一无法字】铭曰
　　太傅之显自其躬兴仆射童羁孰与之朋遭国之难以节自发致其勤艰以复考烈孝由忠立爵名随之铭此石维昧之诒
　　唐故少府监胡公墓神道碑
　　【集注胡珦谥曰良公陈鸿为作谥文张籍作行状牛僧孺作墓志公作神道碑欧阳公集古録有胡良公碑跋云良公者韩之门人张籍妻父也流俗所传本非当以碑为正】
　　少府监胡公者讳珦【虚亮切】字润博年七十九以官卒【补注元和十三年卒】明年七月【石本作八月十四日】葬京兆奉先【一有县字】夫人天水赵氏祔焉其子逞廵遇述迁造【石本逞下有廼字别本有廼字无廵字又云遇或作廵皆非】与公壻广文博士呉郡张籍以公之族出处文行治厯官寿年【石本无处文二字旧本无处字】为书使人自京师南走八千里至闽南两越之界【祝曰潮州东与闽接】上请为公铭刻之墓碑于潮州刺史韩愈曰胡姓本出安定后徙清河清河于今为宗城【石本无此句清河二字严曰今废依旧清河县贝州今改恩州】属贝州【孙曰宗城县名武徳九年属贝州】大父讳秀武后时以文才徴为麟台正字【孙曰垂拱元年二月改秘书省为麟台】父宰臣用进士卒官平阳冀氏令赠潭州大都督公早孤能自劝学【劝一作勤】立节概非其身力不以衣食凡一试进士二即吏部选皆以文章占上第【补注大厯七年珦登第】乐为俭勤【石本乐作出别本乐作所】自刻削不干人以矫时弊及为富平尉一府称其断决建中四年侍郎赵赞为度支使【孙曰建中三年五月以中书舍人赵赞为户部侍郎判度支】荐公为监察御史主餽给渭桥以东军【樊曰兴元元年二月李晟自咸阳移兵东渭桥】洗手奉职不以一钱假人贼平有司覈考羣吏多坐贬死独公以清苦能检饬无漏失迁河南仓曹魏公贾耽以节镇郑滑【孙曰贞元二年九月以贾耽为郑滑节度使辟珦佐其府】以公佐观察事检校尚书工部员外郎以刚直龃龉不阿忤权贵除献陵令【补注献陵髙祖陵】居陵下七年市置田宅务种树为业以自给教授子弟【石本无以字】贞元十一年吏部大选以公考选人艺学以劳迁奉先令以治办【一作辩】迁尚书膳部郎中改坊州刺史州经乱无孔子庙公至则命筑宫造祭噐率博士生徒【石本无徒字】讲读以时如法以祠人吏聚观叹息迁舒州刺史州岁大熟麦一茎数穗闾里歌舞之考功以闻迁尚书驾部郎中数以公事【数音朔】犯尚书李巽巽时主盐铁事【孙曰元和元年四月以兵部侍郎李巽领度支盐铁转运使】富矫恃势以语宰相【石本作丞相】由是退公为鳯翔少尹巽死【韩曰元和四年五月巽卒】迁少大理【一有字少大理四字】改少詹事元和十二年朝廷以公年老能自祗力事职不懈可嘉拜少府监兼知内中尚【樊曰百官志少府监从三品掌百工技艺之政总中尚左尚右尚】明年以病卒【补注元和十三年也○石本无病字】公始以进士孤身旅长安致官九卿为大家七子皆有学守女嫁名人年几八十坚悍不衰事可传载可为成德【石本作可谓盛德】铭曰朅朅胡公【旧注朅朅武壮貎丘竭切】既果以方【以一作而】挟艺射科毎发如望【音忘】人求于人我已为之自始讫终不降色辞因官立事随有可载发迹馈运【石本作军】遭防府介【孙曰谓佐郑滑观察事忤权贵除献陵令也】去居陵下为吏为隠坊舒之政于兹有叹【一作靳】守官驾部名升已屈【石本升作升】跻于少府甚宜秩物不配其有君子耻之少府古卿公优止之刻文碑石以显公行维彼后人【石本彼作公】无怠嗣庆
　　唐故相权公墓碑
　　【韩曰权徳舆宪宗朝拜同平章事新旧史有传所载加详于志云】
　　上之元和六年其相曰权公讳德舆字载之【孙曰元和五年九月以德舆同中书门下平章事】其本出自殷帝武丁武丁之子降封于权【刘曰或云楚武王使鬭緍尹权后因以为氏】权江汉间国也【程曰权故城在南郡当阳县】周衰入楚为权氏【严曰唐韵云权始出天水本颛顼之后楚武王使鬬緍尹权后因氏焉】楚灭徙秦而居天水畧阳【黄曰秦灭楚迁大姓于陇西因居天水】符秦之王中国其臣有安丘公翼者【樊曰翼字子良畧阳人与太原王赞俱为符坚谋主坚即伪位拜给事中后为右仆射封安丘公諡曰敬】有大臣之言【韩曰坚伐晋翼力諌不从坚遂大败】后六世至平凉公文诞【孙曰翼子宣褒事姚秦为黄门侍郎宣褒四世之孙荣隋开府仪同三司鄜城郡公荣子文诞】为唐上庸太守【庸一作虞】荆州大都督长史焯有声烈【焯一作绰】平凉曾孙讳倕【孙曰文诞子崇本匡成令崇本子无待成都尉无待子倕○倕音垂】赠尚书礼部郎中以艺学与苏源明相善【祝曰源明京兆武功人初名预字弱夫肃宗时终秘书少监】卒官羽林军録事防军于公为王父郎中生赠太子太保讳臯以忠孝致大名【孙曰臯字士繇天宝末安禄山为河北按察使表臯为从事察禄山有异志诈死奉其母南去及渡江禄山已反由是名闻天下】去官累以官徴不起【孙曰代宗征臯为起居舍人以疾辞李季卿黜陟江淮奏臯节行改著作郎复不起】追諡贞孝【韩曰大厯二年四月十四日臯卒于润州年四十六元和中諡贞孝】是实生公公在相位三年【孙曰元和五年九月相八年五月罢】其后以吏部尚书授节镇山南【孙曰元和十一年十月以德舆检校吏部尚书充山南西道节度使】年六十以薨赠尚书左仆射諡文公【孙曰元和十三年八月以病乞还卒于道年六十】公生三岁知变四声【知一作能】四岁能为诗七岁而贞孝公卒【樊曰大厯二年贞孝公卒德舆时九岁】来吊哭者见其顔色声容皆相谓权氏世有其人及长好学孝敬祥顺贞元八年以前江西府监察御史徴拜博士【孙曰贞元初江西观察使李兼表德舆为判官再迁监察御史府罢德宗雅闻其名八年正月除太常博士】朝士以得人相庆改左补阙章奏不絶讥排奸幸【樊曰贞元八年八月司农少卿裴延龄以巧幸除户部侍郎判度支德舆上疏论其奸不省】与阳城为助转起居舍人【补注贞元十年四月迁】遂知制诰【补注岁中兼知制诰】凡撰命词九年以类集为五十巻天下称其能【樊曰徳舆知制诰转驾部员外郎司勲郎中职如旧迁中书舍人时德宗亲覧庶政重难除授凡命于朝多补自御札德舆居西掖凡八年其间独掌者数岁尝上言左右掖承天子诰命奉行详复各攸司不宜久废帝曰非不知卿之劳但择如卿者未得耳】十八年以中书舍人典贡士拜尚书礼部侍郎【樊曰贞元十七年冬以本官知礼部贡举十八年真拜礼部侍郎】荐士于公者其言可信不以其人布衣不用即不可信虽大官势人交言一不以缀意【张曰德舆自贞元十八年掌贡士至二十一年凡三典贡举十八年放二十三人十九年放二十人二十一年放二十九人甄品详谛所得士相继为公卿宰相】奏广岁所取进士明经在得人不以员拘【补注德舆知举取明经初不限员】转户兵吏三曹侍郎【孙曰贞元二十一年六月转户部侍郎元和初厯兵部吏部侍郎】太子宾客【孙曰徳舆为吏部侍郎坐郎吏误用官缺改太子宾客】复为兵部迁太常卿【孙曰元和四年五月迁太常卿】天下愈推为钜人长德时天子以宰相宜防用道德人因拜礼部尚书同中书门下平章事【樊曰元和五年宰相裴垍寝疾九月以德舆同平章事】公既谢辞不许其所设张举措必本于寛大以几教化多所助与【一作为】维匡调娯不失其正中于和节不为声章因善与贤不务主已【务一作矜】以吏部尚书留守东都【樊曰元和八年正月罢相守本官七月以检校吏部尚书为东都留守】东方诸帅有利病不能自请者公常与疏陈以露布复拜太常【补注元和九年十月除】转刑部尚书考定新旧令式【一作命】为三十编举可长用【李曰先是诏许孟容蒋又等删定格勅成三十巻表上之留中不出德舆请下刑部与侍郎刘伯刍等考定复为三十巻十年十月奏诮行用从之】其在山南河南【孙曰谓为山南东道节度使及东都留守】勤于选付【一作府】治以和简人以宁便以疾求还十三年某月甲子道薨于洋之白草奏至天子痛伤为之不御朝郎官致赠锡官居野处上下吊哭皆曰善人死矣其年某月日【一又作某日】葬河南北山在贞孝东五里公由陪属升列年除岁迁以至公宰人皆喜闻若已与有无忌嫉者于頔【音廸】坐子杀人失位自囚亲戚莫敢过门省顾者在朝莫敢言者公将留守东都为上言曰于頔之罪既贳不竟宜因赐寛诏上曰然公为吾行谕之頔以不忧死【孙曰元和七年正月司空同平章事于頔使其子太常丞敏重赂梁正言求出镇正言诈渐露敏索其赂不得诱其奴支解之弃溷中事觉頔率其子殿中少监孝友等素服诣建福门请罪门者不纳頔左迁恩王傅仍絶朝谒敏流雷州孝友等皆贬官八年七月徳舆将留守东都为上言之】前后考第进士及庭所防试士踵相蹑为宰相达官与公相先后其余布处台阁外府凡百余人自始学至疾【一有病字】未尝一日去书不观公既以能为文辞擅声于朝多铭卿大夫功德【孙曰德舆于述作特盛六经百氏游泳渐渍其文雅正而博王侯将相洎当世名人薨没以铭纪为谁者什八九时人称为宗正焉】然其为家不视簿书【视一作亲】未尝问其有亡费不待余公娶清河崔氏女【一无女字】其父造尝相代宗【孙曰徳宗贞元元年正月以崔造平章事至十二月罢非相代宗也】号为名臣既葬其子监察御史璩【樊曰德舆二子璩字大圭瑶字大玉璩元和二年登第厯监察御史宰相李宗闵其父门生荐为中书舍人时李训挟宠以易博士在翰林璩与舍人髙元裕等连章劾训倾覆隂巧不宜出入禁中及宗闵贬璩屡表辩解贬阆州刺史徙郑州训诛时人多璩明祸福大体能世其家○璩音渠】累然服丧【一有来字】有请乃作铭文曰
　　权在商周世次不存【次一作无】灭楚徙秦嬴刘之间甘泉始侯以及安丘【安一作商】诋诃浮屠【韩曰苻坚尝游东苑命沙门道安同辇翼谏曰臣闻天子法驾侍中陪乘清道而行进止有度道安毁形贱士不宜叅秽神舆】皇极之扶贞孝之生鳯鸟不至爵位岂多半涂已税【巳一作而】寿考岂多四十而逝惟其不有以惠厥后是生相君为朝德首行世祖之【祖一作师】文世师之【师一作祖】流连六官【孙曰六官谓吏户礼兵刑工六官也德舆遍为之】出入屏毗【祝曰屏毗谓出为藩镇】无党无雠举世莫疵人所惮为【一作焉】公勇为之人所竞驰【人一作其竞一作共】公絶不窥【絶一作有】孰克知之【克一作先】德将在斯刻诗墓碑以永厥垂
　　平淮西碑奉敕撰【并序】
　　【樊曰宰相裴度为淮西宣慰处置等使公为行军司马蔡平随度还朝诏撰平淮西碑公以呉元济之平由度能固天子意得不赦卒擒之多归度功而李愬持以入蔡功居第一愬妻唐安公主女也出入禁中诉碑不实帝诏斵其文更命翰林学士段文昌为之见旧史公传及新史呉元济传罗隠乃为石烈士説言石孝忠者事李愬为前驱韩侍郎撰平蔡碑孝忠熟视恚怒因推去其碑仅倾者再三吏执诣狱又以枷防拉杀一吏事闻天子怒诏械送阙下孝忠顿首明愬功请就刑上赦之刘公嘉话云韩碑石本呉少诚德政碑与狄梁公碑对立其韩文忽流汗成泥不十日中使至磨韩之作而刋改制焉嘉话渉怪而隠所书与史异其云改命文昌为之则一也呜呼史臣以任度为难而帝能之至是功成反欲归之愬其与汉髙喻指踪以明萧何之功者有间矣予是以知帝之不终也文昌之文见姚铉文粹其与公作不待较而明苏内翰録临江驿小诗云淮西功业冠吾唐吏部文章日月光千载断碑人脍炙不知世有叚文昌尽之矣补注按夷坚志云政和中陈珦守蔡州始视事谒裴晋公庙读平淮西碑乃文昌所作者忿然不平即日磨去别诿能书者写韩文刻之集注陈无已曰龙图孙学士觉喜论文谓退之淮西碑叙如书铭如诗○又云少游谓元和圣德诗于韩文为下与淮西碑如出两手盖其少作也】
　　天以唐克肖其德【孙曰肖似也言唐之子孙其徳相似】圣子神孙继继承承于千万年敬戒不怠全付所覆四海九州罔有内外悉主悉臣【补注谓悉以为主而臣之也】髙祖太宗既除既治【补注除谓除乱也】髙宗中睿休养生息至于宗受报収功极炽而丰物众地大孽牙其间【祝曰孽萌也】肃宗代宗德祖顺考以勤以容大慝适去稂莠已薅【孙曰大慝大恶也谓安禄山史思明之属稂草也尔雅稂一名童梁祝曰薅噐也以刺地除草诗以薅茶蓼○薅奴毛切又奴豆切一本已字作不】相臣将臣文恬武嬉习熟见闻以为当然睿圣文武皇帝【孙曰元和三年正月受此尊号】既受羣臣朝乃考圗数贡【祝曰谓考舆地之广狭计贡赋之至与不至○数色阻切一无乃字】曰呜呼天既全付予有家今传次在予【补注次位序也】予不能事事其何以见于郊庙【补注见于郊庙祭也】羣臣震慑奔走率职明年平夏【孙日永贞元年八月夏绥银节度留后李惠琳叛元和元年三月兵马使张承金讨斩之】又明年平蜀【孙曰永贞元年八月劔南节度使韦臯卒行军司马刘辟自称留后元和元年九月东川节度使髙崇文擒辟以献○一有西川二字川一作州】又明年平江东【孙曰元和二年十月镇海军节度使李锜反大将张子良执锜以献】又明年平泽潞遂定易定【元和五年十月义成节度使张茂昭以易定二州归于有司】致魏博贝卫澶相【孙曰元和七年十月魏博节度使田正以所管六州归于有司祝曰澶澶渊也説文澶渊水在宋左氏盟于澶渊○澶音蝉】无不从志皇帝曰不可究武【赵本究作穷】予其少息九年蔡将死蔡人立其子元济以请不许【樊曰元和九年闰八月彰义节度使呉少阳卒其子元济摄蔡州刺史匿丧以病闻自领军务表请主兵上不许】遂烧舞阳犯叶襄等城【一无等字】以动东都放兵四刼【韩曰元济发兵四出屠舞阳焚叶县攻掠鲁山襄城汝许州人皆窜伏榛莽间剽掠千余里闗东大恐】皇帝厯问于朝【祝曰厯谓徧也】一二臣外【一作外臣】皆曰蔡帅之不廷授于今五十年传三姓四将【孙曰广德元年七月以李忠臣为淮西节度使贞元二年四月以陈竒十月以呉少诚为之是为三姓大厯十四年三月忠臣为其将李希烈所逐自为节度忠臣希烈少诚少阳是为四将】其树本坚【祝曰本谓根本】兵利卒顽【利鋭也】不与他等因抚而有顺且无事大官臆决唱声【祝曰臆决谓以已意决之】万口和附【和去声】并为一谈【并去声一作并】牢不可破皇帝曰惟天惟祖宗【祖上一无惟字】所以付任予者庶其在此予何敢不力【一无何字】况一二臣同【韩曰宰相李吉甫言淮西非如河北四无党援失今不取后难图矣张靖曰请先为少阳辍朝赠官吊赠待其有不顺之迹然后加兵】不为无助曰光顔汝为陈许帅【孙曰元和九年十月以陈州刺史李光顔为忠武节度使忠武管陈许　二　州】维是河东魏博郃阳三军之在行者【樊曰元和十年正月命宣武等十六道进军讨元济以光顔等分掌行营二月命神防军郃阳镇遏将索日进以泾原兵六百人防李光顔祝曰郃阳説文左冯翊郃阳县○郃音合】汝皆将之曰重汝故有河阳懐今益以汝【孙曰元和九年闰八月以河阳节度使乌重为汝州刺史充河阳怀汝节度使徙汝州】维是朔方义成陜益鳯翔延庆【韩曰义成管郑滑二州陜益即劔南东西川延属鄜坊丹延节度使庆属邠宁节度使】七军之在行者汝皆将之曰汝以卒万二千属集而子公武【一本集字在公武下一无集字】往讨之【韩曰元和十年九月以宣武节度使韩为淮西诸军都统曰无自行以遏北冦请使子公武以兵万三千防蔡下归财与粮以济诸军】曰文通汝守寿【孙曰元和十年二月以左金吾大将军李文通为寿州团练使扼固始之险】维是宣武淮南宣歙浙西四军之在行于寿者汝皆将之曰道古汝其观察鄂岳【孙曰元和十一年以黔州观察使李道古为鄂岳观察使】曰愬汝帅唐邓随【孙曰元和十一年十二月以太子詹事李愬为唐邓随节度使】各以其兵进战曰度汝长御史【孙曰谓度为御史中丞故云长】其往视师【孙曰元和十年五月上遣度诣行营宣慰察用兵形势】曰度惟汝与予同【补注同谓同谋○一无与字】汝遂相予【孙曰元和十年六月以度为中书侍郎同平章事】以赏罚用命不用命曰汝其以节都统讨军【讨一作诸洪曰按韩为淮西诸军行营都统故或者疑讨当作诸然谓讨元济之军亦何不可若作诸军则语凡矣○一本节下有度字】曰守谦汝出入左右汝惟近臣【补注谓守谦为内侍】其往抚师【樊曰诸军讨淮西者近九万人久而无功元和十一年十一月上命知枢密梁守谦宣慰因留监其军】曰度汝其往衣食予士【一作衣服饮食予士○衣去声食音嗣】无寒无饥以既厥事遂生蔡人赐汝节斧通天御帯卫卒三百【孙曰元和十二年八月度赴淮西诏以神防军三百人卫从赐以犀帯】凡兹廷臣汝择自从【一无从字】惟其贤能无惮大吏【孙曰元和十二年七月度以宰相出为淮西宣慰处置使度奏刑部侍郎马总为副使右庶子韩愈为行军司马判官书记皆朝廷之选上皆从之】庚申予其临门送汝【补注度行上御通化门送之】曰御史予闵士大夫战甚苦自今以往非郊庙祠祀其无用乐【一无其字】顔武合攻其北大战十六得栅城县二十三降人卒四万【赵本无人字】道古攻其东南八战降卒万三千【一无卒字】再入申破其外城【孙曰元和十二年道古攻申州克其外郭】文通战其东十余遇降万二千愬入其西得贼将辄释不杀【樊曰元和十二年五月淮西骑将李祐率士卒刈麦于张柴村李愬令厢虞侯史用诚生擒以归待以客礼】用其防战比有功十二年八月丞相度至【韩曰度赴淮西二十七日至郾城】帅都统责战益急顔武合战益用命【韩曰度至军宣达上防士皆贾勇时诸道兵皆有中使监阵进退不由主将度至行营并奏去之以是出战皆捷】元济尽并其众洄曲以备【孙曰四月蔡人董昌龄以郾城降李光顔引兵入据之元济甚惧时董重质将骑军守洄曲元济悉发亲近及守城卒诣重质以拒之】十月壬申愬用所得贼将自文城因天大雪疾驰百二十里用夜半到蔡破其门取元济以献【樊曰李祐言于李愬曰蔡之精兵皆在洄曲及四境拒守州城者皆羸老之卒可以乗虚直抵其城北贼将闻之元济已成擒矣愬然之十月愬命隋州刺史史旻等留镇文城自领李祐等诸军行六十里夜至张柴留数百人断洄曲救兵之路复引兵出门时大风雪人马冻死者相望夜半雪愈甚四鼓至蔡州城下坎垣而登擒元济以献】尽得其属人卒【韩曰申光二州及诸镇兵二万余人相继来降】辛巳丞相度入蔡【孙曰度建彰义军节将降卒万余人入城】以皇帝命赦其人淮西平大飨赉功【祝曰书周有大赉赉予也】师还之日因以其食赐蔡人凡蔡卒三万五千其不乐为兵愿归为农者十九悉纵之【韩曰诏淮西立功将士委韩裴度条疏闻奏淮西军人一切不问宜准元敕给复二年】斩元济于京师【孙曰十一月丙戌朔御兴安门受淮西之俘以元济徇两市斩于一独柳树】册功加侍中愬为左仆射帅山南东道【樊曰制加愬检校尚书左仆射襄州刺史充山南东道节度襄邓隋唐复郢均房观察使凉国公】顔皆加司空【樊曰李光顔乌重并检校司空光顔封武威郡公重邠国公】公武以散骑常侍帅鄜坊丹延【孙曰以宣武军都虞韩公武为检校左防骑常侍鄜州刺史鄜坊丹延节度使○鄜音孚】道古进大夫通加散骑常侍丞相度朝京师道封晋国公【一无国字】进阶金紫光禄大夫【赵本无进字】以旧官相【孙曰度归京师十二月制加彰义军节度申光蔡激观察使充淮西宣慰处置等使朝议大夫门下侍郎平章事兼蔡州刺史飞骑尉裴度金紫光禄大夫依前门下侍郎文馆大学士仍赐上柱国封晋国公食邑三千户】而以其副总为工部尚书领蔡任【樊曰以蔡州留后马总检校工部尚书为蔡州刺史彰义节度使】既还奏羣臣请纪圣功被之金石皇帝以命臣愈【赵本无以字】臣愈再拜稽首而献文曰唐承天命遂臣万方孰居近土【补注近土诸镇之叛命者】袭盗以狂往在宗崇极而圯【祝曰圮毁也谓盛极而衰也】河北悍骄【孙曰安史既平燕赵魏相继而起】河南附起【孙曰谓汴蔡之属居河南者】四圣不宥【补注肃代顺德四圣也】屡兴师征有不能尅益戍以兵夫耕不食妇织不裳输之以车为卒赐粮【孙曰夫耕不得食妇织不得裳皆以为卒之赐粮也】外多失朝【孙曰谓为乱者所隔故不得朝觐也】旷不岳狩【祝曰谓廵狩四岳之礼多旷废也时岱在东平恒在成德故不得廵守○一作旷乏兵守】百怠官【百一作司】事亡其旧【亡一作忘】帝时继位【补注帝即宪宗】顾瞻咨嗟惟汝文武孰恤予家既斩呉蜀旋取山东【取一作出】魏将首义【赵本首作守一本作有】六州降从淮蔡不顺自以为强提兵呌讙【补注呌讙惊呼貌○讙呼元呼官二切】欲事故常始命讨之【赵本始作乃○一本作力】遂连奸邻隂遣刺客来贼相臣【孙曰元和十年六月宰相武元衡入朝东平李师道遣刺客暗中突出射之】方战未利内惊京师羣公上言【赵本公作臣】莫若惠来帝为不闻【严曰谓不听其言也初宪宗平蔡以师久无功命裴度往视形势度还奏言必可取之状时宰相李逢吉韦贯之及在朝之臣皆莫欲进兵谓莫若因而抚之惟宪宗确然不聼其言故能用度以成伐功史臣谓非度破贼之难宪宗任度之为难盖谓此也】与神为谋及相同德【及一作乃】以讫天诛乃敕顔愬武古通咸统于【补注谓以韩为都綂】各奏汝功【赵本奏作立】三方分攻【祝曰三方即上所言顔武攻其北道古攻其东南文通战其东也】五万其师大军北乗厥数倍之常兵时曲【韩曰元和十年五月光顔大破贼党于时曲】军士蠢蠢既翦凌云【韩曰元和十一年九月光顔奏拔凌云棚】蔡卒大窘翦之邵陵【翦一作胜又一作遂】郾城来降【郾音偃见上注】自夏及秋【赵本及作入】复屯相望【音忘一作复】兵顿不励【孙曰顿谓顿止励谓勉励】告功不时【祝曰告功奏功也】帝哀征夫命相往厘【孙曰相谓裴度厘理也】士饱而歌马腾于槽试之新城贼遇败逃尽抽其有聚以防我【孙曰谓董重质兵守洄曲】西师跃入道无留者【补注谓李愬入蔡之师】蔡城【祝曰大貌也书罔昼夜頟注肆恶无休息与额同】其疆千里既入而有莫不顺俟帝有恩言【补注恩言谓诏令也】相度来宣【祝曰来宣谓宣达王命诗云来旬来宣元济既诛上封二劔以授梁守谦使诛元济旧将度欲使俱入蔡州量罪施行不尽如诏防仍上疏言之】诛止其魁释其下人蔡之卒夫投甲呼舞【樊曰蔡平度以蔡卒为牙兵或諌曰蔡人反侧者尚多不可不备度笑曰元恶既擒蔡人则吾人也又何疑焉蔡人闻之感泣】蔡之妇女迎门笑语蔡人告饥船粟往哺蔡人告寒赐以缯布【赐一作赠】始时蔡人禁不往来今相从戯里门夜开【樊曰先是呉氏父子阻兵禁人偶语于途夜不燃烛有以酒食相过从者罪死度既视事下令惟禁盗贼鬬杀余皆不问蔡人始知有生之乐】始时蔡人进战退戮今旰而起【补注旰日晚也○旰古按切】左餐右粥【补注子厚云退之平淮西碑犹有防子仆若为之便説用兵伐叛事又云退之左餐右粥不如吾仰父俯子或曰此非子厚语】为之择人以収余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺【为不一作不为】往斧其吭【吭喉也古郎切】凡叛有数【孙曰谓叛者数镇如王承宗之类也】声势相倚吾强不支汝弱奚恃其告而长而父而兄【补注而皆谓汝也赵本作告汝父兄】奔走偕来【祝曰来至也还也左氏于思于思弃甲复来○偕来一作来偕】同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成【严曰集有论淮西事宜状云以三小州残弊困剧之余而当天下之全力其破败可立而待所未可知者在陛下断与不断尔传曰断而后行神避之迟疑不断未有能成其事者也故此终篇以惟断乃成为言也】既定淮蔡【一作淮蔡既定】四夷毕来遂开明堂【遂一作既】坐以治之
　　读韩碑诗　　　　　　　　李啇隐
　　元和天子神武姿彼何人哉轩与羲誓将上雪列圣耻坐法宫中朝四夷淮西有贼五十载封狼生防防生罴不据山河据平地长戈利矛日可麾帝得圣相相曰度【孙曰宴子春秋仲尼圣相】贼斫不死神扶持腰悬相印作都统隂风惨淡天王旗愬武古通作牙爪【李愬韩公武李道古李文通】仪曹外郎载笔随行军司马智且勇十四万众犹虎貔入蔡缚贼献太庙功无与比恩不訾帝曰汝度功第一汝从事愈宜为辞愈拜稽首蹈且舞金石刻画臣能为古合世称大手笔此事不系于职司当仁自古有不避言讫屡颔天子頥公退斋戒坐小阁濡染大笔何淋漓防窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如手负以灵龟蟠以螭句竒语重喻者少防之天子言其私长绳百尺拽碑倒鹿砂大石相磨治公之斯文若元气先时已入人肝脾汤盘孔鼎有述作今无其噐存其辞呜呼圣皇及圣相相与烜爀流淳熈公之斯文不示后曷与三五相攀追愿书万本颂万过口角流沬右手胝传之七十有三代以为封禅玉检明堂基







　　五百家注昌黎文集巻三十
　　钦定四库全书
　　五百家注昌黎文集巻三十一
　　宋　魏仲举　编
　　碑
　　南海神庙碑
　　【集注泚碑有石刻其首云使持节袁州诸军事守袁州刺史韩愈撰使持节循州诸军事守循州刺史陈谏书并篆额其后云元和十五年十月一日建欧阳公云昌黎集类多讹舛惟南海碑不舛者以石刻人家多有故也石刻与刋本异者今注于下补注苏内翰尝移书杨康公使迁庙文登因古庙而新之杨不从故苏诗云退之仙人也游戏于斯文笑谈出竒伟鼓舞南海神○赵本作南海东庙碑】
　　海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融【樊曰按太公伏符隂谋曰武王伐纣都洛邑天大阴寒雨雪十余日甲子朝五车骑山王门之外欲谒武王武王曰诸神各有名乎师尚父曰南海神名祝融北海名冥东海名勾芒西海名蓐牧河伯名冯修使谒者各以名召之神皆警而见武王曰何以教之神曰天伐商立周谨来受命各奉其使武王曰予岁时亦无废礼焉洪曰世人或谓退之因祝融为火正遂以为南海神不知有所据也】天宝中天子以为古爵莫贵于公侯故海岳之祀牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海为广利王【孙曰天宝十载正月封东海广德王南海广利王西海广润王北海广泽王册诏也】祝号祭式与次俱升【孙曰武德贞观之制四海年别一祭各以五郊迎气日祭之祀官以当界都督刺史充至是封王分命卿监十三人取三月十七日一时备礼兼册祭其祭仪具开元礼】因其故庙易而新之在今广州治之东海道八十里扶胥之口黄木之湾【祝曰扶胥黄木地名】常以立夏气至命广州刺史行事祠下事讫驿闻而刺史常节度五岭诸军仍观察其郡邑【孙曰唐制岭南为五府而岭南节度使观察四府事】于南方事无所不统地大以远【以一作而】故常选用重人既贵而富且不习海事又当祀时【祀一作祝】海常多大风将往皆忧戚既进观顾怖悸故常以疾为辞【石本作解】而委事于其副其来巳久故明宫斋庐上雨旁风无所盖障牲酒瘠酸【一作牲瘠酒酸】取具临时水陆之品狼籍邉豆荐祼兴俯【补注祼灌也以酒灌于地谓之祼】不中仪式吏滋不恭神不顾享盲风怪雨【祝曰盲疾也月令盲风至】发作无节人蒙其害元和十二年始诏用前尚书右丞国子祭酒鲁国孔公为广州刺史兼御史大夫以殿南服【孙曰天宝十二载七月以孔戣为岭南节度使殿定也诗殿天子之邦樊曰按戣传先是准诏祷南海神多令从事代祠戣每受诏自犯风波而往韩愈在潮州作诗以美之传所谓诗岂公此作耶○殿丁练切】公正直方严中心乐易祗慎所职治人以明事神以诚内外单尽【祝曰单亦尽也诗单厥心】不为表襮【孙曰表襮衣领也○襮蒲报切又音博】至州之明年将夏【补注谓将立夏】祝册自京师至【孙曰册谓祝板书王命作册逸祝册祝册者祝读此册】吏以时告公乃斋祓视册【祝曰斋袚谓斋洁○祓甫勿切】誓羣有司曰册有皇帝名乃上所自署【一作乃上着署】具其文曰【具一作且】嗣天子某谨遣某官某敬祭【樊曰唐制岳渎以上祝版御署附中使送往】其恭且严如是敢有不承明日吾将宿庙下以供晨事【补注事祀事也质明行礼故曰晨事】明日吏以风雨白不听于是州府文武吏士凡百数交谒更谏【更作平声】皆揖而退【孙曰谓揖而退之不从其言】公遂陞舟风雨少防櫂夫奏功【补注櫂夫舟人奏功効力也】云阴解駮日光穿漏波伏不兴省牲之夕【孙曰谓祭之前一日省牲视涤濯也】载阳载隂将事之夜天地开除月星明穊【祝曰穊稠也喻益期牋云其节以竹而穊孙曰穊略也谓略见也○穊音既】五鼓既作牵牛正中【祝曰牵牛星名一名河鼔月令季春之月旦牵牛中】公乃盛服执笏以入即事文武宾属俯首听位各执其职牲肥酒香樽爵净洁降登有数神具醉饱【祝曰诗神具醉止○具或作其者非】海之百灵秘怪恍惚毕出蜿蜿蜒蜒【祝曰龙貌也选状蜿蜿以蝹蝹史记骖赤螭青虬之蟉蜿蜒补注欧阳公集古录曰集本云蜿蜿蜒蜒而碑云蜿蜿蛇蛇小异当以碑为正○蜿音鸳蜒音延】来享饮食【享一作慕】阖庙旋舻【祝曰舳舻也前汉舳舻千里孙曰谓祭毕而归舻舟后持船处○舻音卢】祥飚送颿【韩曰谓暴风吹船进也○飚毕遥切颿扶严切与防同】旗纛旄麾【纛音道】飞扬晻蔼【祝曰晻日无光蔼木繁茂也选芳风晻蔼○晻音掩蔼于盖切】铙鼓嘲轰【孙曰铙似铃而无舌有柄周礼以金铙止鼓是也○铙尼交切】高管噭噪【旧注噭吼也噪羣呼烦扰也噭吉吊切噪桑到切】武夫奋棹工师唱和穹长鱼踊跃后先干端坤倪【孙曰谓天地开霁皆见端倪】轩豁呈露祀之之岁风灾熄灭人厌鱼蟹五谷胥熟明年祀归又广庙宫而大之治其庭坛改作东西两序斋庖之房百用具修明年其时公又固往不懈益防岁仍大和耋艾歌咏始公之至尽除他名之税【孙曰初时蕃舶之至泊岸有下碇之税始至有阅货之宴犀珠错落贿及仆戣皆罢之】罢衣食于官之可去者四方之使不以资交以身为帅燕享有时赏与以节【以一作有】公藏私蓄上下与足于是免属州负逋之缗钱十有八万【韩曰境内负钱至二百万戣悉放不收○石本作二十有四万】米八万二千斛【石本八字作三】赋金之州耗金一岁八百困不能偿皆以正之【石本作丐字】加四面守长之俸【石本四面作西南】诛其尤无良不听令者由是皆自重慎法人士之落南不能归者与流徙之胄百二十八族用其才良而廪其无告者其女子可嫁者与之钱财令无失时【一作所】刑德并流方地数千里不识盗贼山行海宿不择处所事神治人【一有其字】可谓备至矣【石本作至耳矣】咸愿刻庙石以着厥美而系以诗乃作诗曰
　　南海之墟【一作阴】祝融之宅即祀于旁帝命南伯【孙曰谓南方邦伯也】吏惰不躬正自今公明用享锡祐我家邦【石本祐作右】惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依
　　处州孔子庙碑
　　【韩曰碑记不载年月日第云朝散大夫国子祭酒赐紫金鱼袋韩愈撰公为祭酒在元和十五年】
　　自天子至郡邑守长通得祀【补注通皆也】而遍天下者唯社稷与孔子焉然而社祭土稷祭谷勾龙与弃乃其佐享非其专主【祝曰礼记厉山氏子曰柱能植百谷夏之衰也周弃继之故祀以为稷共工氏子曰后土能平九州故祀以为社】又其位所不屋而坛【孙曰礼记天子大社必受霜露风雨以达天地之气防国之社屋之是不屋而坛也】岂如孔子用王者事【一作礼】巍然当座以门人为配【洪曰杜牧云称夫子之尊莫如韩吏部盖公作此碑云社稷不屋而坛孔子用王者事巍然当坐以门人为配也张文潜曰庙貌之设起于后世如祭天地亦不屋而坛耳孙曰开元二十七年八月追諡孔子文宣王南面而坐以顔子配享】自天子而下北面拜跪荐祭进退诚敬礼如亲弟子者句龙弃以功孔子以德固自有次第哉自古多有以功德得其位者【德一作绩】不得常祀句龙弃孔子皆不得位而得常祀然其祀事皆无如孔子之盛所谓生民以来【民一作人】未有如夫子者其贤过于尧舜远者此其效与【补注邵太史曰欧阳公平生尊用韩退之于其学无少异然退之处州孔子庙碑云云永叔作谷城县夫子庙记乃云后之人徒见官为立祠而州县莫不祭之夫子之尊由此为盛甚者乃谓生虽不得位而没有所享以为夫子荣谓有徳之报虽尧舜莫若何其谬论者欤是欧阳以退之为谬矣虽然韩与欧其尊夫子之心则一也严曰孟子之文杜牧之云自古称夫子者多矣称夫子之德莫如孟子称夫子之尊莫如韩吏部】郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官【补注繁邺侯泌之子○邺音业】能以为先既新作孔子庙又命工【命一作令】改为顔回至子夏十人像【补注改谓新之】其余六十二子【孙曰孔子弟子受业身通者七十七人今为顔子等十人像则其余当有六十七人今云六十二子未详】及后大儒公羊高左丘明孟轲荀况伏生毛公韩生董生高堂生扬雄郑等数十人【孙曰贞观二十一年诏左丘明公羊高毛苌郑伏胜高堂生等二十二人春秋行释奠之礼而无孟轲荀况韩生董生扬雄等伏生即伏胜毛公即毛苌韩生名婴董生名仲舒高堂生能言礼见汉儒林传】皆图之壁选愽士弟子必皆其人设讲堂【一作又为置讲堂】教之行礼肄习其中又为置本钱廪米令可继处以守庙成躬率吏及博士弟子入学行释奠礼【奠一作菜欧阳公曰释奠释菜祭之略者也古者士之见师以菜为摰故始入学者必释菜以礼其先师其学官四时之祭乃皆释菜释奠有乐无尸而释菜无乐则又其略也故其礼亡焉而今释奠幸存然亦无乐又不徧举于四时独春秋行事而已】耆老叹嗟其子弟皆兴于学邺侯尚文其于古记无不贯达故其为政知所先后可歌也已乃作诗曰
　　惟此庙学邺侯所作厥初庳下【庳音卑又音婢】神不以宇先师所处【石本先作生】亦窘寒暑乃新斯宫神降其献讲读有常不诫用劝掲掲元哲【旧注曰掲高举也○掲居谒切又音桀又音羯】有师之尊羣圣严严大法以存像图孔肖【补注孔肖甚似也】咸在斯堂以瞻以仪俾不或忘后之君子无废成美琢词碑石以賛攸始
　　孔子庙碑隂　　　　　　　　杜　牧撰
　　天不生夫子于春秋后世当何如曰不春秋如也荀卿祖夫子李斯事荀一日宰天下尽诱夫子之徒与书坑而焚之曰徒能乱人不若刑名狱吏治世之贤也彼商鞅者能耕能战能行其法基秦为强曰彼仁义虱官也可以置之【补注置之言不用也】自董仲舒刘向皆言司马迁良史也而迁以儒分之为九曰博而寡要劳而无功不如道家者流也自有天地以来人无有不死者海上迂怪之士特出言曰黄帝錬丹砂为黄金以饵之昼日乗龙上天诚得其药可如黄帝以燕昭王之贤破强齐几于霸秦始皇汉武帝之雄材灭六国辟四夷盖非凡主也皆甘其説耗天下捐骨肉而不辞至死而不悟莫尊于天地莫严于宗庙社稷梁武帝起为梁国者以笋脯面牲为荐祀之礼曰佛之教牲不可杀以天子之尊舍身为其奴散髪布地亲命其徒践之有天地日月为之主隂阳神为之佐夫子巍然统而辨之复引尧舜禹汤文武周公为之助则其徒不为劣其治不为僻彼四君二臣不为无知一旦不信背而之他乃族灭之傥不生夫子纷纭昧百家鬭起是已所是非巳所非天子随其时而宗之谁敢非之纵有非之者欲何所依据而为其辞是杨墨骈慎已降百家之徒庙貌而血食十年一变法百年一改教横斜高下不知止泊彼后世者弑父弑君奚啻倍于春秋若不生夫子知其必不春秋若也韩吏部夫子庙碑曰天下通祀唯社稷与夫子社稷坛而不屋取异代为配未若夫子巍然当座用王者礼以门人为配自天子至于庶人亲北面而师之夫子以德社稷以功功德固有次第因引孟子自生民以来未有如夫子者也自古称夫子者多矣称夫子之德莫如孟子称夫子之尊莫如韩吏部故书其碑隂云
　　栁州罗池庙碑
　　【韩曰罗池神子厚也其碑石本首云尚书吏部侍郎赐紫金鱼袋韩愈撰中书舍人史馆修撰赐紫金鱼袋沈传师书其后云朝议郎桂管观察使试太常寺协律郎上柱国陈曽篆额长庆元年正月十一日桂管都防御先锋兵马使朝散大夫试左卫长史孙季雄建立补注欧阳集古録云罗池碑后题云长庆元年正月建按穆宗实录长庆二年二月传师为中书舍人史馆修撰九月愈迁吏部时愈未为吏部沈亦未为舍人当是长庆二年则二君官正与此碑同其书元年正月盖传模者误樊曰按旧史公传云南人妄以栁宗元为罗池神而愈撰碑以实之盖以是罪公而新史书其事于子厚传无所褒贬元祐七年六月诏赐唐栁州刺史罗池神庙为灵文之庙以郡人言其雨旸应祈故也田表圣书其碑隂云栁子厚终于栁州以精多魄强为罗池之神昌黎韩退之叙其事而铭之碑矣大意谓子厚宏深之量昭明之识当为星辰为岳渎胡为在栁州之陋为神其所以推尊甚大苏内翰记潮州庙云在天为星辰在地为河岳幽则为神明则复为人其斯之谓欤石敏若曰世以公此文为语怪非也士有抱负不克施遭流落以死为明祌烈巍峩庙食理也李卫公窜海上死矣其精魄凛然尚能使犬鼠余党破胆于梦中不然退之岂矫诬栁州以求异乎晁氏曰此非铭罗池神之文吊宗元之文也邵氏曰楚辞文章屈原一人耳宋玉尚不得其髣髴惟退之罗池碑可方驾以出朱廷玉评云予读韩文栁州庙碑释然有得于用意至防之处春秋之称防而显志而晦婉而成章公于此文独言栁人祭神而不及子厚之出处言栁民咏歌仁政敬如父母尊为神雍容纡徐而刺讥诋诃之文不形于一辞而言外之意推之而不可穷非深得于春秋曷至是或以招海贾为过之亦率尔哉説详列于正文下】
　　罗池庙者故刺史栁侯庙也栁侯为州【韩曰元和十年三月以永州司马栁宗元为栁州刺史】不鄙夷其民【祝曰谓不鄙之以为夷栁州古百粤之地故云】动以礼法三年民各自矜奋曰【石本无曰字】兹土虽远京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经【经常也】公无负租流逋四归乐生兴事宅有新屋步有新船【集注步刋本改作渉非任昉述异记云水际谓之步吴人卖于江畔因名步吴江中有鱼步步湘中有灵妃步吴楚间谓浦为步语讹耳吴处厚青湘杂记云韩退之罗池庙碑言步有新船盖岭南谓水津为步故罾步即渔者施罾处船步即众人度舡处杨州步洪州观步闽中谓水涯为溪步子厚永州鐡炉步志云江之浒凡舟可縻而上下者曰步】池园洁修猪牛鸡鸭【石本牛作羊】大蕃息子严父诏妇顺夫指嫁娶塟送各有条法出相弟长入相慈孝先时民贫以男女相质久不得赎尽没为我侯之至案国之故【石本作之经故】以佣除本悉夺归之【孙曰栁州之俗以男女质钱约不时赎子本相侔则没为奴婢宗元为设方计悉令赎归其尤贫力不能者令书其佣足相当则使归其质观察使下其法于它州比一岁免而归者且千人佣赁直也】大修孔子庙【孙曰宗元至之岁文宣王庙壊宗元取初终亚三官衣布完而新之自文其碑】城郭道巷【石本作巷道】皆治使端正树以名木栁民既皆悦喜常与其部将【石本常作尝】魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死【补注元和十四年十月宗元卒】三年孟秋辛夘【补注长庆三年七月辛夘】侯降于州之后堂欧阳翼等见而拜之其夕梦翼而告曰馆我于罗池其月丙辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也已作迎享送神诗以遗栁民俾歌以祀焉而并刻之【孙曰宗元既没栁人怀之托言降于州之堂有慢者輙死庙于罗池公因碑以实之】栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮蕉黄【孙曰蕉芭蕉也味如蒲萄子长数寸○一作蕉叶黄一作蕉子黄】杂肴蔬分进侯堂【朱廷玉曰此一对言防味不同名物异品罗列而进以观一时之嗜好亦如爵禄名位险易多涂可以验人决择去取也】侯之舡兮两旗度中流兮风泊之待侯不来兮不知我悲【朱廷玉曰湖湘土人云栁人迎神其俗以一舡两旗置木马偶人于舟作乐而导之登岸而趋于庙然后知公之托意创辞其旨深矣公意若曰两旗飘飘初无一定而舡在中流为回风所泊进止荡漾靡所底戾我止于岸待之不来虽欲共载而俱不可得已此我心之悲而侯莫之知也】侯乘驹兮入庙慰我民兮不嚬以笑【朱廷玉曰乗驹木为聊车也公意曰马少为驹异于壮老言侯少年仕而蚤达入庙者进而在朝为天子廷臣也此与秦穆公始用孟明同意君子见用于世必老而更事以天下为忧而子厚未更事变乐仕进之荣而不知禹稷之心以生人饥溺为忧是以不知蹙额而不频以笑也嚬亦作颦笑一作咲】鹅之山兮栁之水【孙曰鵞字疑当作峩按子厚栁州山水记云峩山在野中无麓峩水出焉东流入于浔水】桂树团团兮白石齿齿侯朝出游兮暮来归春与猿吟兮秋鹤与飞【朱廷王曰桂树团团木茂也白石齿齿石险也木茂翳空则絶昭回之光石险齧足则蹈危途之畏春猿秋鹤则非同类之匹言侯朝出游于朝廷之上暮流落于幽险之乡交非其类莫之与归此与山子处幽篁兮终不见天路险艰兮独后来同意樊曰欧阳文忠云春与猿吟兮秋鹤与飞凝碑之误于是沈氏存中笔谈云古人多用此格如楚词吉日兮辰良又蕙肴蒸兮兰借奠桂酒兮椒浆相错成文则语徤矣】北方之人兮为侯是非千秋万岁兮侯无我违【朱廷玉曰北方中国也楚越居南方则中国为北当叔文执谊用事侯坐党与南迁中朝黜渉南人无与焉而侯之在栁以惠爱见称故欲其庙食此土世世奉祠者栁人之志也公意曰北方之是非则公议去取不可夺也嗟侯之生不得与我偕行其道卒厄穷裔千秋万岁此道弥着质之神犹不能违侯恶得而违之此礼所谓百世以俟圣人而不惑而孟子亦曰圣人复起不易吾言者也】福我兮夀我【福上一有愿字】驱厉兮山之左【樊曰子厚龙城録罗池比役者得白石上有刻画云龙城栁神所守驱厉山左首福土氓制九丑补注厉恶也】下无苦湿兮高无干秔稌充羡兮【祝曰説文秔稻属也前汉又有秔稻梨栗桑麻竹箭之饶孙曰稌亦稻也沛国呼稻曰稌羡多貌○秔音庚稌徒古切又音土】蛇蛟结蟠【孙曰言秔稌之穗如虵蛟也】我民报事兮无怠其始自今兮【旧本作如自今始兮一本作始自今兮】钦于世世【朱廷玉曰此志栁侯见德邦人死而获庙祀之报以足一篇之词也】
　　黄陵庙碑
　　【曽子开曰湘水出全潇水出道二水至永合而为一以入洞庭黄陵庙在潇湘之尾洞庭之口孙曰庙在潭州之湘隂县北八十里或云在岳州韩曰碑有石本首题云通议大夫守尚书兵部侍郎上柱国赐紫金鱼袋韩愈撰正议大夫守潭州刺史兼御史中丞湖南都团练观察安抚使上柱国赐紫金鱼袋沈传师书今本多误防欧阳公集古录云当以碑为正今刋于正文】

　　湘旁有庙曰黄陵【祝曰湘旁谓湘水之旁补注笔墨间录云黄陵庙碑首言湘旁即防传言江旁老人也】自前古立以祠尧之二女舜二妃者庭有古碑【一无古字石本作石】断裂分散在地其文剥缺考图记言汉荆州牧刘表景升之立【韩曰表字景升东汉末为荆州刺史　之字一本作所】题曰【一无题字】湘夫人碑今验其文乃晋太康九年又其额曰【其下一有题字】虞帝二妃之碑【帝一作舜】非景升立者秦博士对始皇帝云湘君者尧之二女舜妃者也【孙曰事见史记秦始皇二十七年】刘向郑【石本作康成】亦皆以二妃为湘君【孙曰刘向列女传云二妃死于江湘之间俗谓之湘君】而离骚九歌既有湘君又有湘夫人王逸之解以湘君者自其水神【其一作为】而谓湘夫人乃二妃也从舜南征三苖不返【石本作及】道死沅湘之间【祝曰説文沅湘水出牂牁楚辞济沅湘以南征樊曰屈原九歌有湘君湘夫人二篇湘君篇云君不行兮夷犹蹇谁留兮中洲王逸注云湘君所在左沅湘右大江包洞庭之波方数百里则逸以湘君为湘水之神矣湘夫人篇云帝子降兮北渚目眇眇兮愁予逸注云尧二女娥皇女英随舜不返没于湘水之渚因为湘夫人○沅音元】山海经曰洞庭之山【严曰即巴陵湖中君山也】帝之二女居之郭璞疑二女者【石本璞作朴】帝舜之后不当降小君为其夫人【补注欧阳集古录云黄陵碑以家本校之不同者二十余事如家本言降小君为夫人而碑云降小君之类皆当以碑为正也】因以二女为天帝之女【樊曰郭璞注云帝之二女处江为神即列仙传江妃二女也礼五岳比三公四渎比诸侯今湘川不及四渎无秩于命祀而二女帝舜之后配神祗无縁当复下降小水而为夫人也小水即谓湘川】以予考之璞与王逸俱失也尧之长女娥皇为舜正妃故曰君其二女女英自宜降曰夫人也【孙曰列女传云有虞氏二妃者尧之二女长曰娥皇次曰女英】故九歌词谓娥皇为君谓女英为帝子【石本无为字】各以其盛者推言之也礼有小君【石本有君母字】明其正自得称君也【祝曰春秋塟我小君诸侯之夫人皆称小君】书曰舜陟方乃死传谓舜升道南方以死【樊曰孔安国注云方道也舜即位五十年升道南方巡狩死于苍梧之野○石本升作升一本传作孔安国】或又曰舜死塟苍梧【严曰苍梧即零陵之九疑山也】二妃从之不及溺死沅湘之间【一无死字】余谓竹书纪年【孙曰纪年书名晋太康元年汲郡人发冢得之起夏殷至魏哀王二十年以竹简写之故谓之竹书】帝王之没皆曰陟陟升也谓升天也书曰殷礼陟配天【补注尚书君奭之文】言以道终其德协天也书纪舜之没云陟者与竹书周书同文也【补注周书即上所谓君奭篇】其下言方乃死者所以释陟为死也地之势东南下如言舜南巡而死宜言下方不得言陟方也【得一作当】以此谓舜死塟苍梧【一有之野二字】于时二妃从之不及而溺死者【石本无死字】皆不可信二妃既曰以谋语舜脱舜之厄成舜之圣【程曰刘向列女传云瞽瞍使舜涂廪二妃曰往哉时惟其藏汝时其焚汝鹊汝衣裳鸟工往又使舜浚井二女曰往哉时亦惟其藏汝时其掩汝之徃汝去汝衣裳龙工往鸟谓习飞鸟之巧龙谓知水泉脉理】尧死而舜有天下为天子二妃之力宜常为神【常一作当】食民之祭今之渡湘江者【石本湘作湖】莫敢不进礼庙下【莫一作其】元和十四年春余以言事得罪黜为潮州刺史其地于汉南海之掲阳【祝曰汉地理志南海郡有掲阳县至唐为潮州○石本掲作楬音竭】厉毒所聚【祝曰厉也左氏云其何厉之有○又一本云南海之隅阳厉百毒所聚】惧不得脱死过庙而祷之其冬移袁州刺史【孙曰元和十五年十月以赦令量移袁州○石本移作为】明年九月拜国子祭酒【孙曰元和十五年九月自袁州召为国子祭酒】使以私钱十万抵岳州愿易庙之圯桷腐瓦【圯一作毁桷一作墉】于州刺史王堪【石本无州字】长庆元年刺史张愉自京师往余与愉故善【石本无余字】谓曰丐我以碑石【丐一作与】载二妃庙事且令后世知有子名愉曰诺既至州报曰碑谨具【谨一作巳】遂篆其事【一云碑其迹谨篆其事一云碑其遂谨篆其事】俾刻之【此后旧有将修庙祭神文一首与二十三巻内祭湘夫人文同故不复出】
　　唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭
　　【韩曰王仲舒为连州司户公令连之阳山仲舒观察江西公为袁州刺史公既为作燕喜亭记修滕王阁记又志其墓今又书碑新史并取公碑志作传○今本止云太原王公神道碑铭】
　　王氏皆王者之后【孙曰王氏凡二十一望皆王者之后】在太原者为姬姓【孙曰周灵王太子晋以直谏废为庶人时人号曰王家因以为氏】春秋时王子成父败狄有功【补注桓十六年左氏鄋满侵齐王子成父获其君曰荣如】因赐氏厥后世居太原至东汉隐士烈【孙曰烈字彦芳东汉有传】博士徴不就居祁县【孙曰后汉徴君霸始居太原霸子殷别居祁县】因号所居乡为君子乡【一无乡字】公其君子乡人也魏晋渉隋世有名人国朝大王父暕【暕古限切音柬】厯御史属三院【韩曰三院谓侍御史殿中侍御史监察御史】止尚书郎【孙曰暕终比部员外郎】生景肃守三郡【韩曰最后为丹阳太守】终傅凉王生政襄邓等州防御使鄂州采访使赠吏部尚书公尚书之弟某子公讳仲舒字中少孤奉母夫人家江南读书着文其誉蔼郁当时名公皆折官位辈行【下浪切】愿为交贞元初射策拜左拾遗【樊曰贞元十年十二月仲舒中贤良方正直言极谏科起拜拾遗】与阳城合【一有道字】遏裴延龄不得为相德宗初怏怏无柰久嘉之【樊曰是时陆防为相上待之厚裴延龄曰短防于上十二月防罢为太子宾客贞元十一年春旱延龄奏言防失势怨望四月防贬中州别驾且欲相延龄谏议大夫阳城率仲舒归登等守延英门上疏论延龄奸佞防无罪上意乃解】其后入閤德宗顾列谓宰相曰第防人必王某也果然月余特改补阙【改下一有右字】迁礼部考功吏部三员外郎在礼部奏议详雅省中伏其能在考功吏部提约明故吏无以欺同列有恃恩自得者众皆媚承公嫉其为人不直视由此贬连州司户【孙曰贞元十九年王叔文用事有左补阙张正一上书得召见正一与仲舒相亲善叔文之党疑正一言巳阴事令韦执谊反譛正一于上前九月正一坐远窜中自吏部员外郎责连州司户】移夔州司马又移荆南因佐其节度为防谋【韩曰为荆南节度裴均防谋】得五品服放迹在外积四年元和初收拾俊贤徴拜吏部员外郎未几为职方郎中知制诰【孙曰元和四年自职方郎中知制诰】友人得罪斥逐后其家亲知过门缩颈不敢视公独省问为计度论议直其寃由是出为硖州刺史【孙曰元和四年七月御史中丞李夷简弹京兆尹杨凭前师江西时贜罪贬凭临贺尉仲舒宣言于朝曰夷简掎摭凭坐罪贬硖州○硖徒夹切】转庐州未至丁母夫人忧服除又为婺州时疫旱甚人死亡且尽公至多方救活天遂雨疫定比数年里闾完复制使出巡人填道迎颂公德【颂一作显】事具闻就加金紫转苏州变其屋居以絶其火延堤松江路害絶阻滞秋夏赋调自为书与人以期吏无及门而集化成【化一作政】为天下守之最天子曰王某之文可思最宜为诰有古风岂可久以吏事役之复拜中书舍人【韩曰穆宗即位召拜】既至京师侪流无在者视同列皆邈然少年益自悲而谓人曰岂可复治笔砚于其间哉上若未弃臣宜用所长在外久周知俗之利病俾治之当不自愧宰相以闻遂得观察江南西道【樊曰中为苏州召为中书舍人实元和十五年六月也公尝志其墓云既至谓人曰吾老不乐与少年治文书得一道有地六七郡为之三年贫可富乱可治身安功立无愧于国家可也日日语人丞相闻问语验即除江南西道观察使兼御史中丞此一事耳志与碑两书之语不相袭足以见公立言之法孙曰元和十五年六月除江西观察使】奏罢防酤钱九千万【千一作十】军息之无已掌吏坏产犹不释囚【一有之字】公至脱械不问【樊曰初江西防酒利多他州十八民私酿岁抵死不絶谷数斛易斗酒仲舒罢防酤钱九千万吏坐失官息五十万悉产不能偿仲舒焚簿书脱械不问】人遭水旱赋窘公曰我且减宴乐絶他用钱可乎【一作可足乎】遂以代罢军之息钱【樊曰水旱民赋不入仲舒叹曰我当减此燕乐他用可乎为出钱二十万代之】禁浮屠诳诱坏其舍以葺公宇三年法大成钱余于库粟余于廪人享于田庐歌謡于道途天子复思且徴以代虚吏部左丞位以待之【一作待处之一作以处之】长庆三年十一月十七日薨于洪州年六十二【六或作五】上哀恸辍朝赠左散骑常侍某日归塟于某处【孙曰长庆四年二月塟于河南】既以公之德刻而藏之墓矣子初【韩曰仲舒七子初哲贞泰复洄】又请诗以掲之词曰
　　生人之治本乎斯文有事其末而忘其源切近昧陋道由是堙有志其本而泥古陈当用而迃乖戾不伸较是二者其过也均有美王公志儒之本达士之经秩秩而积涵涵而停鞾而华英【旧本作鞾而华英今本作韡而华英孙曰鞾字疑作花盛貌于切】不矜不盈孰播其馨【一作声】孰发其明介然而居士友以倾敷文帝阶擢列侍从以忠远名有直有讽辩遏坚恳巨邪不用【补注巨邪谓裴延龄】秀出班行乃动帝目【祝曰即公上所谓仲舒入阁帝顾同列谓宰相曰第防人必王某也果然】帝省竭心恩顾日渥翔于郎署鶱于禁密发帝之令【孙曰谓自职方郎中知制诰】简古而蔚不比于权以直友寃敲撼挫揠竟遭斥奔【孙曰谓贬硖州刺史】久淹于外厯守大藩【孙曰自硖州徙婺苏二州】所至极思必悉利病萎枯以膏燠暍以醒【暍一作膓】坦之敞之必絶其径浚之澄之使安其泳帝思其文复命掌诰【孙曰谓穆宗复召为中书舍人】公潜谓人此职宜少岂无雕郡庸以自効上籍其实俾统于洪逋滞攸除奸讹革风袪蔽于目释负于躬方乎所部禁絶浮屠风雨顺易秔稻盈畴人得其所乃恬乃讴化成有代【孙曰朝廷将以尚书左丞薛放代之防仲舒卒】思以息劳虚位而俟【补注即公上所云虚吏部左丞位以待上】奄忽滔滔维德维绩志于斯石日远弥高








　　五百家注昌黎文集巻三十一
　　钦定四库全书
　　五百家注昌黎文集巻三十二
　　宋　魏仲举　编
　　碑志铭
　　唐故司徒兼侍中中书令赠太尉许国公神道碑铭
　　【韩曰韩新史有传多本碑词传间有误处当以碑为正盖淮西之役为行营都统公为行军司马其知非一日也○今本止云许公神道碑铭】
　　韩姬姓以国氏【任曰世本曰曲沃桓叔成师之子曰韩万万子求伯求伯子子舆子舆子厥遂以韩为氏故云严曰唐韵云韩姓出自唐叔虞之后曲沃桓叔之子万食邑于韩因以为氏代为晋卿后分晋为国韩为秦灭复以国为氏出颍川后避王莽之乱居南阳】其先有自颍川徙阳夏者【夏音贾】其地于今为陈之太康【祝曰秦灭韩以其地为颍川郡阳夏隋改为太康】太康之韩【补注新旧史皆言滑州匡城人】其称盖久然自公始大着公讳公之父曰海为人魁伟沉塞以武勇游仕许汴之间寡言自可不与人校【一作交】众推以为钜人长者官至游击将军赠太师娶乡邑刘氏女生公【补注海二子充】是为齐国夫人夫人之兄曰司徒佐有功建中贞元之间为宣武军帅有汴宋亳颍四州之地【孙曰建中二年正月以宋州刺史刘佐为汴宋亳颍节度使】兵士十万人公少依舅氏读书习骑射事亲孝谨偘偘自将【祝曰偘偘和乐貌三辅皇图偘偘訚訚口旱切○一作侃侃】不纵为子弟华靡遨放事出入敬恭军中皆目之尝一抵京师就明经试退曰此不足发名成业复去从舅氏学将兵数百人悉识其材鄙怯勇指付必堪其事司徒叹竒之士卒属心【属之欲切】诸老将自以为不及【将下一有皆字】司徒卒【孙曰贞元六年三月佐卒】去为宋南城将【孙曰佐卒年四月以其子士宁代为使九年十二月军乱逐士宁以副使李万荣为使出为宋州南城将】比六七岁汴军连乱不定【孙曰贞元十二年七月万荣病其子乃自称兵马使军乱逐乃以董晋为节度使十五年二月晋卒以行军司马陆长源为使军乱杀长源以宋州刺史刘逸淮为使】贞元十五年刘逸淮死【孙曰九月逸淮卒】军中皆曰此军司徒所树必择其骨肉而为士卒所慕頼者付之今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使【樊曰事逸淮为都知兵马使逸淮死汴军懐佐之惠以长厚共请为留后环监军请表其事朝廷许之自试大理评事检校工部尚书充宣武军节度副大使知节度事】悉有其舅司徒之兵与地众果大悦便之当此时陈许帅曲环死【韩曰贞元十五年八月陈许节度曲环卒】而吴少诚反自将围许求援于逸淮啗之以陈归汴使数辈在馆公悉驱出斩之选卒三千人防诸军撃少诚许下【孙曰贞元十五年九月少诚围许初少诚密与逸淮谋因曲环卒袭陈许防逸淮卒其使数辈在传舍喜获节即斩其人以闻立出军三千助禁军共讨少诚败之】少诚失势以走河南无事公曰自吾舅殁五乱于汴者吾苖而髪栉之防尽【樊曰淮南子圣人之用兵也栉髪苗所去者少而所利者多旧注除田草也呼豪切】然不揃刈【揃灭也与翦同○不下或有一字】不足令震骇【一作駴音骇祝曰周礼鼓皆駴注疾雷撃鼓曰駴】命刘锷以其卒三百人待命于门数之以数与于乱自以为功并斩之以徇血流波道【樊曰汴州自士宁之后军益骄又长源遇害颇轻主帅视事数月皆知其人有郎将刘锷者凶卒之魁也欲大振威望贞元十六年三月引短兵于牙门召锷与其党三百数其罪斩之血流道中】自是讫公之朝京师二十一年莫敢有讙呶叫号于城郭者【祝曰讙哗也诗以谨惛呶注惛呶犹讙哗也○讙音欢呶尼交切】李师古诈言起事【诈一作作】屯兵于曹以吓滑帅【吓虚诃切】且告假道公使谓曰汝能越吾界而为盗邪有以相待无为空言滑师告急公使谓曰吾在此公安无恐【一无安字】或告曰翦棘夷道兵且至矣请备之公曰兵来不除道也不为之应师古诈穷变索迁延旋军【孙曰贞元二十一年正月德宗崩顺宗即位东平师李师古发兵屯西境以胁滑州时告哀使未至诸道义成牙将有自长安还得遗诏者节度李元索以师古邻道遣使密示之师古欲乗国防侵噬邻境乃集将士谓曰圣上万福而元素忽传遗诏是反也遂杖元素使者发兵屯曹州且告假道于汴及闻顺宗即位乃罢兵】少诚以牛皮鞵材遗师古【鞵与鞋同户佳切】师古以盐资少诚潜过公界觉皆留输之库曰此于法不得以私相餽田正之开魏博【孙曰元和七年十月以田正为魏博节度使】李师道【孙曰元和元年閠六月东平帅李师古卒其弟师道代之】使来告曰我代与田氏约相保援今正非其族又首变两河事亦公之所恶我将与成德合军讨之敢告公谓其使曰我不知利害知奉诏行事耳若兵北过河我即以兵取曹师道惧不敢动正以济【一无济字】诛吴元济也命公都统诸军【孙曰元和十年二月山南东道节度严绶为贼所袭退守唐州汴州当两河贼之冲要朝廷虑有异志欲以兵柄授之而令李光顔乌重裔实当旗鼔九月以充淮西行营都统使】曰无自行以遏北冦公请使子公武以兵万三千人防讨蔡下【樊曰为都统实不离理所令其子公武率兵三千光顔军虽居统帅隂为逗绕之计毎闻捷至輙不怡】归财与粮以济诸军卒擒蔡奸于是以公为侍中而以公武为鄜坊丹延节度使【孙曰元和十二年十一月录平淮西功加检校司徒兼侍中封许国公罢都统公武检校左散骑常侍充节度使】师道之诛公以兵东下进围考城克之遂进迫曹曹冦乞降【樊曰元济既平惧元和十三年九月自将兵击李师道围曹州十四年正月拔考城杀三千余人】郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹绢七千匹【一作绢五千匹一作绢三千匹一作绢五十万匹】他锦纨绮缬又三万金银器千【樊曰元和十四年二月李师道诛収复河南十二州大惧因请入朝七月携汴之牙校千人入觐宴赐加等献马三千绢五千杂缯三万金银器千】而汴之库廐钱以贯数者尚余百万绢亦合百余万匹马七千粮三百万斛兵械多至不可数初公有汴承五乱之后掠赏之余且敛且给无宿储至是公私充塞至于露积不垣册拜司徒兼中书令【孙曰三上章坚辞戎务愿留京师奉朝请八月守司徒兼中书令】进见上殿拜跪给扶賛元老经体不治细防天子敬之元和十五年今天子即位公为冢宰【韩曰元和十五年正月穆宗即位以摄冢宰】又除河中节度使【韩曰元和十五年六月以本官为河中尹河中晋绛节度观察等使】在镇三年以疾乞归复拜司徒中书令【韩曰长庆三年请罢戎镇三表从之十月依前守司徒兼中书令】病不能朝以长庆二年十二月三日薨于永崇里第年八十【补注新旧史皆云年五十八】罢朝三日赠太尉赐之布粟【韩曰卒赙绢二千疋布七百端米粟千石】其塟物有司官给之京兆尹监防明年七月某日塟于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早殁公之将薨公武暴病先卒【孙曰是岁闰十月公武卒】公哀伤之月余遂薨无子以公武子孙绍宗为主后汴之南则蔡北则郓二冦患公居间为巳不利卑身佞辞【卑一作毕】求与公好荐女请昏使日月既至不可得则飞谋钓谤【钓一作钩】以间染我【染一作谍】公先事情坏其机牙奸不得发王诛以成最功定次孰与高下公子公武与公一时俱授弓处藩为将疆土相望公武以母忧去镇公母弟充自金吾代将渭北【孙曰元和十二年十一月以公武为渭北鄜坊节度使十四年十一月以母忧去官十五年正月以弟充代公武镇渭北】公以司徒中书令治蒲于时弟充自郑滑节度【一有使字】平宣武之乱以司空居汴【樊曰长庆二年七月汴州逐节度李愿立牙将李界为留后充自义成节度徙镇宣武八月汴州监军斩界降充入汴州诏加充检校司空】自唐以来莫与为比公之为治严不为烦止除害本不多教条与人必信吏得其职赋入无所漏失人安乐之在所以富公与人有轸域【轸一作畛】不为戏狎人得一笑语重于金帛之赐其罪杀人不发声色问法何如不自为轻重故无敢犯者其铭曰
　　在贞元世汴兵五猘【祝曰猘狂犬也自刘佐死汴州五乱○猘居例切】将得其人众乃一愒【祝曰愒息也与憇同诗不尚愒焉○愒丘例切】其人为谁韩姓许公磔其枭狼【磔陟格切】养以雨风桑谷奋张厥壤大丰贞元元孙【韩曰贞元皇帝之孙宪宗】命王我宇公为臣宗处得地所【一作处处得所】河流两壖【祝曰壖江河邉地前汉坐侵庙壖为宫○壖而縁切】盗连为羣雄唱雌和首尾一身公居其间为帝督奸察其嚬呻与其睨眴【祝曰睨眴也又目动貌淮南子视焉无眴孙曰邪视也○睨音诣眴音茍】左顾失视右顾而跽【巨几切】蔡先郓鉏三年而墟槁干四呼终莫敢濡常山幽都【补注常山成德军幽都幽州也】孰陪孰扶【陪一作信一作悖】天施不畱【施一作地】其讨不逋许公预焉其赉何如悠悠四方既广既长无有外事朝廷之治许公来朝车马干戈相乎将乎【补注言官兼将相也】威仪之多将则是矣相则三公释师十万归居庙堂上之宅忧【补注上谓穆宗】公让太宰养安蒲坂【孙曰元和十五年六月出镇河中】万邦絶等有弟有子提兵守藩一时三侯人莫敢扳【祝曰扳引也春秋传扳引而立之与攀同又音班】生莫与荣殁莫与令刻文此碑以鸿厥庆【补注鸿大也】
　　栁子厚墓志铭
　　【韩曰公元和十五年九月二十二日始自袁州召还此志作于袁州公之志子厚详矣其祭文推许尤厚刘梦得祭子厚文曰退之承命改牧宜阳勒石垂后属于伊人其后序其集曰子厚之丧昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜于文章少推许亦以退之之言为然凡子厚之名氏与仕与年暨行巳之大方有退之之志若祭文在梦得与子厚俱以文推及志其墓梦得则属于公而不敢当公之文在当时为侪辈所服如此】
　　子厚讳宗元七世祖庆【孙曰庆字更兴河东解人】为拓跋魏侍中封济阴公【孙曰庆仕周为宜州刺史封平齐县公】曾伯祖奭【樊曰庆子则则子奭字子燕】为唐宰相与褚遂良韩瑗俱得罪武后死高宗时【孙曰永徽二年正月以奭同中书门下三品五年六月罢相贬象州刺史为许敬宗等所搆就州杀之○高一作中】皇考讳镇【韩曰则弟旦字匡德周中书侍郎旦子楷济房兰廊四州刺史楷子子夏徐州长史子夏子从裕沧州淸池令从裕子察躬湖州德淸令察躬子镇】以事母弃太常博士求为县令江南【孙曰镇丁母忧服除吏部命为太常博士镇曰有尊老孤弱在吴愿为宣城令从之】其后以不能媚权贵失御史【樊曰肃宗平贼镇上书言事擢左卫率府兵曹佐郭子仪朔方府三迁殿中侍御史以事触窦叅贬蕞州司马】权贵人死乃复拜侍御史号为刚直所游皆当世名人【樊曰宗元作先友记镇所厚者六十六人且曰先君之所与友凡天下之善士举集焉】子厚少精敏无不通达逮其父时虽少年已自成人能取进士第【樊曰贞元九年登第年二十一德宗问曰得无以朝士子冐进者乎有司以闻上曰是故抗奸臣窦参者邪吾知其不为子求举矣】崭然见头角【祝曰选崭絶峯殊状注险峻貌楚辞何山石之崭岩注石高貌○崭士咸切又士减切】众谓栁氏有子矣其后以博学宏词授校书郎【孙曰贞元十四年中此科以将士郎守集贤殿正字】蓝田尉隽杰廉悍议论证据古今出入经史百子踔厉风发【韩曰前汉非有踔絶之能注高远也○踔敕角切】率常屈其座人名声大振一时皆慕与之交诸公要人争欲令出我门下交口荐誉之贞元十九年拜监察御史【孙曰为监察御史里行】王叔文韦执谊用事拜尚书礼部员外郎【祝曰顺宗即位叔文执谊用事尤竒待宗元与吕温引纳禁近与计事擢礼部员外郎】且将大用遇叔文等败例出为刺史未至又例贬永州司马【樊曰永贞元年八月宪宗即位贬叔文渝州司户参军九月宗元与同辈七人皆坐王叔文党同贬宗元邵州刺史十一月道贬永州司马】居闲益自刻苦务记览为词章泛滥停蓄为深博无涯涘【祝曰宗元既罹窜逐渉履蛮瘴﨑岖堙厄蕴骚人之鬱悼写情叙事动必以文为骚文十数篇览者为之凄恻】而自肆于山林之间元和中【补注元和九年冬】尝例召至京师又偕出为刺史而子厚得栁州【樊曰元和十年三月以永州司马栁宗元为栁州刺史】既至叹曰是岂不足为政耶因其土俗为设教禁州人顺頼其俗以男女质钱约不时赎子本相侔则没为奴婢【则下一有许字】子厚与设方计悉令赎归其尤贫力不能者令书其佣足相当则使归其质观察使下其法于他州比一岁免而归者且千人衡湘以南为进士者皆以子厚为师其经承子厚口讲指画为文词者悉有法度可观【补注东坡至广州寄二子诗云莫学栁仪曹诗书教蛮獠事本于此】其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪不恨遇有以梦得事白上者梦得于是改刺连州【樊曰叔文之党坐谪官者凡十年不量移至是执政有怜其才者欲渐进之悉召至京师谏官言不可上与宰相武元衡亦恶之悉以为远州刺史宗元得栁州禹锡得播州诏下宗元谓所亲曰禹锡有母年高今为郡蛮方西南絶域往返万里如何与母偕行如母子异方便为永诀吾与为执友胡忍见其若是即草奏愿以栁易播防御史中丞裴度亦奏曰禹锡诚有罪然母老其子为死别良可伤上曰为人子尤当自谨勿贻亲忧此重可责度曰陛下方侍太后不宜有此言上良久曰朕所责人子者耳然不欲伤其亲心谓左右曰度爱我终切明日改禹锡连州】呜呼士穷乃见节义今夫平居里巷相慕悦酒食游戏相徴逐诩诩强笑语【韩曰诩诩人语也虚甫切】以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽无知所不忍为而其人自视以为得计闻子厚之风亦可少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒厄于穷裔【边也音曵】材不为世用【一有而字】道不行于时也使子厚在台省时自持其身已能如司马刺史时亦自不斥斥时有人力能举之【能一作解】且必复用不穷然子厚斥不久穷不极虽有出于人其文学辞章【一作意】必不能自以力传于后【力字下一有必致二字一作致必二字】如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十月五日卒年四十七以五十年秋七月十日归塟万年先人墓侧子厚有子男二人长曰周六始四岁季曰周七子厚卒乃生【任曰咸通四年右常侍萧仿知举试谦光赋澄心如水诗中第者二十五人栁告第三人韩绾第八人告即子厚之子字用益绾即退之之孙】女子三人皆幼其得归塟也费皆出观察使【费一作资】河东裴君行立【孙曰元和十二年行立为桂管观察使】行立有节槩重然诺与子厚结交子厚亦为之尽竟頼其力塟子厚于万年之墓者舅弟庐遵遵涿人性谨顺学问不厌自子厚之斥遵从而家逮其死不去既徃塟子厚又将经纪其家庶几有始终者【终下一有焉字】铭曰是惟子厚之室既固既安以利其嗣人
　　唐故昭武校尉守左金吾卫将军李公墓志铭【韩曰李道古曹成王臯之子新史附臯传后道古巧于官便佞倾下游公卿间尝与博奕为不胜厚进所偿嗜利者多得其欢心故少盗美名详见于传而志皆略之祭统曰铭之义称美而不称恶此墓志铭也所以有褒无贬】
　　公讳道古字某曹成王子【孙曰成王三子象古道古复古公尝铭曹成王臯碑】其先王明以大宗子王曹絶輙复封五世而至成王王讳臯有功建中贞元间以多才能能行赏诛为名至今追数当时【数所矩切】内外文武大臣成王必在其间公以进士举及第【补注贞元五年登第】献文舆三十巻拜校书郎集贤学士四迁至宗正丞宪宗即位选擢宗室迁尚书司门员外郎以选为利随唐睦州刺史迁少宗正【宗一作室非】元和九年以御史中丞持节镇黔中【孙曰贞元八年十月自宗正少卿出为黔中观察使】十一年来朝迁镇鄂州【樊曰贞元十一年鄂岳观察使栁公绰为飞譛上闻防道古自黔中来朝即以为鄂岳沔蕲安黄团练观察使代公绰道古倍道入其营公绰惶惧出财皆被夺】以鄂岳道兵防平淮西【樊曰贞元十二年二月道古攻申州破其郛进围中城守卒夜駈女子登而噪发悬以出道古众乱多死于贼李听守安州未尝败道古诬逐之又以度支钱馈权幸故赐不给其下怨怒战不甚力虽再入申不能下】以功加御史大夫十三年徴拜宗正转左金吾【转一作迁】上即位以先朝尝信妄人栁贲【贲一作泌下同】能烧水银为不死药荐之贲以故起闾阎氓为刺史不效贬循州司马【樊曰宪宗晚好神仙诏求方士道古在鄂岳以贪暴闻恐获罪乃求自媚贞元十三年因皇甫镈荐山人栁泌云能合长生药十月诏泌居兴唐观炼药十一月以泌权知台州刺史宪宗饵其药不效十五年正月帝崩杖杀栁泌贬镈斥道古为循州司马】其年九月三日以疾卒于贬所【樊曰道古终以服丹欧血死】年五十三长庆元年诏曰左降而死者还其官以塟【韩曰长庆元年正月穆宗祀圆丘赦天下】遂以其年九月一日塟于东都某县【一本无其年九月一日塟七字】公三娶元配韦氏讳修修生子纮纮为进士举【一作学】女贡嫁崔氏夫人隋雍州牧勋公【勋音云】叔裕五世孙【祝曰叔裕字孝寛京兆杜陵人周大象二年十一月卒赠雍州牧】父士佺【且縁切】蓬山令次配崔氏讳药【祝曰白芷其叶谓之药○药乙角切又音约】生绰绍绾女防嫁郑氏季毗夫人父昭尝为京兆尹【孙曰大厯三年五月昭自左防骑常侍为尹】今夫人韦氏无子父光宪光禄卿其塟用古今礼以元配韦氏夫人祔而塟次配崔氏夫人于其域异墓公宗室子而贵富能学问以中科取名善自倾下以交豪杰身死卖宅以塟铭曰太支于今【补注太支一作本支非太谓太宗也见曹成王志】其尚有封【尚一作上】当公弟兄未续又亡其迁于南年及始衰虽黜不复【虽一作谁】而以丧归海丰弥弥万里于畿【祝曰言自循州归塟京都】载其始终以哀表之
　　唐故朝防大夫尚书库部郎中郑君墓志铭【韩曰公在江陵与郑羣同官诗有郑羣赠簟即其人至是铭之】
　　公讳羣字之世为荥阳人其祖于元魏时有假封襄城公者【樊曰郑伟字子直西魏大统中封襄城郡公】子孙因称以自别君其后也【一无上四字】曽祖匡时晋州霍邑令祖千防彭州九陇丞父迪鄂州唐年令娶河南独孤氏女生二子君其季也【一有君字】以进士【樊曰贞元四年羣登进士第】选吏部考功所试判为上等【补注试判谓试书判】授正字自鄠县尉【祝曰鄠县属京兆府】拜监察御史佐鄂岳使裴均【祝曰均字君齐河东闻喜人】均之为江陵【孙曰贞元十九年五月均自荆南行军司马为本军节度使】以殿中侍御史佐其军【樊曰公时亦为江陵法曹与羣同官】均之徴也【孙曰元和三年四月召均为尚书左仆射○之一作户】迁虞部员外郎均镇襄阳【孙曰九月加均同平章事为山南东道节度使】复以君为襄府左司马刑部员外郎副其支度使事【补注为支度副使】均卒李夷简代之【孙曰元和六年四月以夷简代均镇襄阳五月均卒】因以故职畱君岁余拜复州刺史方迁祠部郎中防衢州无刺史选人愿行者宰相即以君应诏治衢五年复入为库部郎中行及杨州遇疾月余以长庆元年八月二十四日卒春秋六十即以其年十一月二十二日从塟于郑州广武原先人之墓次君天性和乐居家事人与待交游初持一心未尝变节有所缓急曲直薄厚疎数也【数音朔】不为翕翕热【补注诗翕翕訿訿世説谢安在东山兄弟已有富贵者集翕家门倾动人物此谓权门有炙手可热之势而羣不为也○热一作然】亦不为崖岸斩絶之行俸禄入门与其所过逢吹笙弹筝饮酒舞歌诙调醉呼【诙音恢】连日夜不厌费尽不顾问【一无上五字一云尽费不复顾问】或分挈以去一无所爱惜不为后日毫髪计留也遇其空无时客至清坐相防【一作对】竟日不能设食客主各自引退亦不为辞谢与之游者自少及老未尝见其言色有若忧叹者岂列御冦庄周等所谓近于道者耶其治官守身又极谨慎不挂于过差去官而人民思之身死而亲故无所怨议哭之皆哀又可尚也初娶吏部侍郎京兆韦肇女【韩曰肇京兆人大厯中为中书舍人累上疏言得失为元载所恶左迁京兆少尹载卒除吏部侍郎卒】生二女一男长女嫁京兆韦词【孙曰词字致用○词一作嗣宗非】次嫁兰陵萧儧【子管切○一本作讃】后娶河南少尹赵郡李则女生一女二男其余男二人女一人【一或作四】皆幼嗣子退思韦氏生也铭曰
　　再鸣以文进涂辟【孙曰再鸣谓进士及书判拔萃也】佐三府治蔼厥迹【补注三府谓鄂岳江陵襄府○迹音迹】郎官郡守愈着白洞然浑朴絶瑕谪【浑胡本切朴一作璞】甲子一终反宅【韩曰甲子一终即志所谓春秋六十是也】唐故朝散大夫越州刺史薛公墓志铭
　　【韩曰薛戎元稹作神道碑而公志其墓】
　　公讳戎字元夫【补注河中寳鼎人】其上祖懿为晋安西将军实始居河东【樊曰懿避冦汾隂】公之四世祖嗣汾阴公【樊曰汾阴河中县也开元十年获寳鼎改名寳鼎县】讳德儒为隋襄城郡书佐以卒【祝曰德儒父道实隋礼部尚书】襄城有子二人皆贵【孙曰德儒二子寳积宝寳积杨州大都督府长史寳允邠州刺史樊曰德儒隋济北司马生二子寳积润州刺史寳少府少监】其后皆蕃以大而其季尤盛官至邠州刺史邠州讳寳有子九人皆有名位【樊曰寳允子九人续纯绚绾绘纮缙绛缣纯秦州都督绚好畤令绾济源令绘祠部郎中纮华州刺史缙和州刺史缣金部员外郎见世系表】其最季讳谦【作谦误当作缣】为河南令以卒【孙曰赠给事中】河南有子四人其长讳同卒官湖州长史赠刑部尚书尚书娶吴郡陆景融女有子五人【补注五子人丹戎放朗】皆有名迹其达者四人【樊曰人温州刺史丹庐州刺史戎浙东观察使放江西观察使】公于伦次为中子仁孝慈爱忠厚而好学不应徴举沉浮闾巷间不以事自累为贵【孙曰戎少有学术不求闻达居于毗陵之阳羡山年四十余不易其操阳羡即常州】常州刺史李衡迁江西观察使日【一无日字】曰州客至多莫贤元夫吾得与之俱足矣即署公府中职公不辞让【韩曰李衡为常州刺史能以礼下戎贞元八年二月衡自湖南移镇江西辟为从事使者三返乃应】年四十余始脱褐衣为吏衡迁给事中齐映自桂州【桂一作睦】以故相代衡为江西【故一作宰】公因留佐映治【孙曰贞元八年六月以桂管观察使故相齐映代衡镇江西召衡为给事中映表戎留之】映卒【孙曰贞元十一年七月映卒戎复归阳羡】湖南使李巽福建使栁冕交表奏公自佐诏以公与冕【孙曰贞元十一年三月以栁冕为福建观察使表戎为判官】在冕府累迁殿中侍御史【迁下一有至字】冕使公摄泉州冕文书所条下有不可者公輙正之冕恶其异于巳怀之未发也【祝曰戎摄泉州刺史事时贞元中宠重方镇方镇喜自用不用朝廷法戎在郡遵朝廷令不从冕所自用者冕恶之】遇马揔以郑滑府佐忤中贵人贬为泉州别驾冕意欲除揔附上意为事使公按置其罪公叹曰公乃以是待我我始不愿仕者正为此耳不许冕遂大怒囚公于浮屠寺而致揔狱事闻逺近值冕亦病且死不得已俱释之【孙曰马揔佐郑滑府监军薛盈珍欲夺节度使姚南仲政南仲不从由是有隙揔以南仲道直盈珍怒诬奏揔贬泉州别驾冕欲除揔以附盈珍使戎按置其罪戎曰以是待我耶我始不愿仕正谓此尔不肯从还白其事冕怒据按引戎入戎叱引者曰见宾客乃尔乎由东厢进冕度未可屈揖而去置戎于佛寺环兵胁辱之累月戎终不屈淮南节度杜佑闻之以书责冕防冕病戎遂得脱辞职自放江湖间】冕死后使至奏公自副【樊曰冕卒阎济美代冕使福建备闻其事奏戎为团练副使】又副使事于浙东府【樊曰济美使浙东戎又副之】转侍御史元和四年徴拜尚书刑部员外郎【樊曰给事中穆质有直气爱戎称于朝因拜刑部员外郎】迁河南令【樊曰吐承璀讨镇州所过吏迎迓畏不及治道前駈惟戎境内按故无所治迓留守卒犯令者防置狱留守怒遣将略出之不与】厯衢湖常三州刺史【孙曰迁衢州刺史初到视前刺史所为皆便俗戎忻然无所改不周月而政就移刺湖州其最患人者荻塘河水潴淤逼塞不能负舟戎濬之百余里】所至以廉贞寛大为称朝廷嘉之元和十二年正月二十二日拜越州刺史兼御史中丞浙东观察使至则悉除去烦【樊曰正月以戎帅浙东所部州触酒禁者罪当死橘未贡先鬻者死戎防其禁】俭出薄入以致和富部刺史得自为治【补注部刺史谓部中刺史】无所牵制四境之内竟岁无一事公笃于恩义尽用其禄以周亲旧之急有余颁施之内外亲无疎远皆家归之疾病去官长庆元年九月庚申至于苏州以病卒春秋七十五【孙曰天寳六年】奏至天子为之罢朝赠左散骑常侍使临吊祭之士大夫多相吊者【大夫一作人字】以其年【其一作明】十一月庚申塟于河南偃师先人之兆次以韦氏夫人祔公儿再娶先夫人京兆韦氏后夫人赵郡李氏皆先卒子男二人曰沂曰洽长生九岁而幼七岁矣女四人皆已嫁愈既与公诸昆弟善又尝代公令河南【樊曰公尝令河南与薛为代】公之塟也故公弟集贤殿学士尚书刑部侍郎放【樊曰放字达夫贞元七年登第戎死时为尚书刑部侍郎后终江西观察○刑部一作兵部】属余以铭其文曰薛氏近世莫盛公门公伦五人咸有显闻公之初志不累以事僶俛以随亦贵于位无怨无恶中以自贵不能百年曷足谓寿公宜有后有二稚子其祐成之公食庙祀




　　五百家注昌黎文集巻三十二
　　钦定四库全书
　　五百家注昌黎文集巻三十三
　　宋　魏仲举　编
　　墓志铭
　　楚国夫人墓志铭
　　【韩曰夫人许国公韩妻也夫人之塟公武尚执丧不变许国亦以是年十二月薨则公武已先死矣许国之志详焉】
　　楚国夫人姓翟氏故检校御史大夫宋州刺史良佐之女今司徒【一无今字】兼中书令许国公之妻【樊曰许国公韩也】前鄜州节度使散骑常侍兼御史大夫公武之母夫人在家以孝友聪明为父母所偏爱选所宜归以适韩氏韩氏族大且贵父太尉刘公之甥【孙曰刘佐之甥○一本父作又】内外尊显夫人入门上下莫不賛贺事皇姑齐国太夫人【祝曰太夫人母刘氏也佐之妹】肃恭诚至奉养不怠皇姑以夫人能尽妇道称之六亲其事夫义以顺其教子爱以公司徒公曰我之能守贵富不危溢者楚国有助焉耳大夫领梁偏师卒就蔡功受节居藩为邦家令人父母之教然也【孙曰元和十年九月以宣武军节度使韩为淮西行营都统遣其子公武领宣武兵万三千人防李光顔讨蔡十二年冬蔡州平十一月以公武为鄜坊丹延节度使】夫人以元和十四年十一月一日薨于鄜之公府春秋若干大夫委节去位奉丧以居东都诏再起之辞以羸毁不任即命又加谕勉固守不变天子嗟叹之【孙曰公武执丧不变元和十五年正月以弟充代公武为节度使】长庆二年三月某日塟夫人于洛阳北山夫人生二子长曰肃元为太子司议郎以卒赠尚书主客郎中其次大夫公武也铭曰
　　翟氏之先盖出宗周【韩曰元和姓纂云翟黄帝之后代居翟地后为晋所灭】璜显于魏以佐文侯【韩曰史记魏文侯谓李克曰家贫则思良妻国乱则思良相今所置非魏成则翟璜卒以成为相翟璜佐魏文侯所进者西河之守西门豹乐羊李克屈侯鲋等五人文侯皆臣之】高陵相汉【樊曰成帝永始二年十一月以翟方进为丞相封高陵侯绥和二年二月罢】义以家酬【韩曰王莽居摄元年九月方进子东郡太守义举兵诛莽凡二月兵败死莽发方进及先祖冢在汝南者焚棺夷三族诛及种嗣】迁于南阳始自郎苖逮魏晋宋代不絶史以至夫人太守之子司徒之妻大夫之母公居河东【孙曰河东言汴河也在宣武凡二十一年元和十四年秋自宣武入朝愿留京师八月拜司徒兼中书令其冬妻翟氏卒于鄜州○公一作父】子在鄜畤【孙曰鄜坊丹延节度治鄜州史记秦文公梦黄蛇自天下属地其口止于鄜衍文公问史敦敦曰此上帝之徴君其祠之于是作鄜畤祭白帝今之鄜州盖取名于此】为王屏翰有壤千里公曰姑止以承我祀子曰母兮莫我抚巳文驷雕轩徃来有炜莫尊于母莫荣于妻从古迄今孰盛与夷【祝曰夷等也】用昭厥裔篆此铭诗
　　唐故国子司业窦公墓志铭
</div>
    <div class="pagination">
<a href="五百家注昌黎文集_page23.html">上一页</a><span>...</span><a href="五百家注昌黎文集_page19.html">19</a><a href="五百家注昌黎文集_page20.html">20</a><a href="五百家注昌黎文集_page21.html">21</a><a href="五百家注昌黎文集_page22.html">22</a><a href="五百家注昌黎文集_page23.html">23</a><span class="current-page">24</span><a href="五百家注昌黎文集_page25.html">25</a><a href="五百家注昌黎文集_page26.html">26</a><a href="五百家注昌黎文集_page27.html">27</a><a href="五百家注昌黎文集_page28.html">28</a><a href="五百家注昌黎文集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
