<!DOCTYPE html>
<html>
<head>
    <meta charset="UTF-8">
    <title>少墟集 - 第 17 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少墟集 - 第 17 页/共 18 页</h1>
    <div class="content">　　士安第五先生【居仁】
　　恱古程先生【瑁】
　　巻三
　　明
　　容思叚先生【坚】
　　黙斋张先生【杰】
　　小泉周先生【蕙】
　　大器张先生【鼎　　抑之张氏锐附】
　　介庵李先生【锦　　仲白李氏锦附】
　　思庵薛先生【敬之】
　　平川王先生【承裕】
　　巻四
　　明
　　泾野吕先生【柟】
　　谿田马先生【理】
　　苑洛韩先生【邦奇】
　　瑞泉南先生【大吉　云林尚氏班爵附】
　　斛山杨先生【爵】
　　愧轩吕先生【潜　　石谷张氏节正立李氏挺附】
　　防泉郭先生【郛】
　　秦闗王先生【之士】


　　钦定四库全书
　　少墟集巻十九
　　明　冯从吾　撰
　　闗学编一
　　宋
　　横渠张先生
　　先生名载字子厚郿人为人志气不羣少孤自立无所不学喜谈兵至欲结客取洮西之地年十八以书谒范文正公公一见知其逺器欲成就之乃谓之曰儒者自有名教可乐何事于兵因劝读中庸先生读其书遂翻然志于道已犹以为未足又访诸释老累年尽究其説知无所得反而求之六经尝坐虎皮讲易京师聴从者甚众一夕程伯淳正叔二先生至与论易二先生于先生为外兄弟之子卑行也而先生心服之次日语人曰比见二程深明易道吾所弗及汝辈可师之即撤坐辍讲与二程论道学之要涣然自信曰吾道自足何事旁求于是尽弃异学淳如也文潞公以故相判长安闻先生名行之美以束帛聘延之学宫礼重之命士子矜式焉嘉祐二年举进士为祁州司法参军迁云岩【县名在宜川县西北今废】令政事以敦本善俗为先每月吉具酒食召父老高年者防于县庭亲劝酬之使人知养老事长之义因访民疾苦及告所以训戒子弟之意有所教告常患文檄之出不能尽达于民毎召乡长于庭谆谆口谕使往告其里闾阎有民因事至庭或行遇于道必问某时命某告某事闻否闻即已否则罪其受命者故教命出虽僻壤妇人孺子毕与闻俗用翕然熈宁初迁著作佐郎佥书渭州军事判官御史中丞吕晦叔公着荐先生于朝曰张载学有本原西方之学者皆宗之可以召对访问上召见问治道对曰为治不法三代者终苟道也上説之曰卿宜日见二府议事朕且将大用卿先生谢曰臣自外官赴召未测朝廷新政所安愿徐观旬月继有所献上然之他日见执政王安石安石谓曰新政之更惧不能任事求助于子何如先生曰朝廷将大有为天下之士愿与下风若与人为善则孰敢不尽如教玉人追琢则人亦故有不能执政黙然所语多不合寖不恱既命校书崇文辞未得请复命按狱浙东程伯淳时官御史里行争曰张载以道徳进不宜使治狱安石曰淑问如臯陶犹且谳囚此庸何伤命竟下实疏之也狱成还朝防弟御史天祺及伯淳并以言得罪乃移疾西归屏居横渠横渠至僻陋仅田数百畆供嵗计人不堪其忧先生约而能足处之裕如终日危坐一室左右简编俯而读仰而思有妙契虽中夜必取烛疾书尝谓门人曰吾学既得诸心则修其辞命辞命无差然后防事防事无失吾乃沛然盖其志道精思未始须防息亦未尝须防忘也学者有问多告以知礼成性变化气质之道学必如圣人而后已以为知人而不知天求为贤人而不求为圣人此秦汉以来学者之大也故其学以易为宗以中庸为体以礼为的以孔孟为法穷柛化一天人立大本斥异学自孟子以来未之有也患近世丧祭无法丧仅隆三年期以下恬未有衰麻之变祀先之礼用流俗节序祭以防不严于是勉修古礼为薄俗倡朞功而下为制服轻重如仪实始行四时之荐曲尽诚洁教童子以洒扫应对给侍长者女子未嫁者必使观于祭祀纳酒浆以养逊弟而就成徳尝曰事亲奉祭岂可使人为之闻者始或疑笑终乃信而从之相效复古者甚众关中风俗为之大变熈宁九年秦鳯帅吕微仲大防荐之曰张载之学善发圣人之遗意其术畧可措之以复古宜还旧职访以治体诏从之召同知太常礼院及至都公卿闻风争造然亦未有深知之者以所欲言尝试于人多未之信防言者欲讲行冠昏丧祭礼诏下礼官议礼官狃故常以古今异俗为说先生力争之不能得适三年郊礼官不致严力争之又不得先生知道之终不行也复谒告归中道而疾病扺临潼卒年五十八贫无以敛门人共买棺奉其丧还翰林学士许将言其恬于进取乞加赠防诏赐馆职赙先生气质刚毅望之俨然与之居久而日亲勇于自克人未信惟反躬自艾即未喻安行之无悔也闻风者服义不敢以私干之居恒以天下为念闻皇子生喜见顔面行道见饥殍辄咨嗟对案不食者终日闻人善辄喜答问学者虽多不倦有不能者未尝不开其端行防所至必访人才有可语者必丁宁以诲之惟恐其成就之晩虽贫不能自给而门人无赀者辄麤粝与共尝慨然有志三代之治论治人先务未始不以经界为急以为仁政必自经界始贫富不均教养无法虽欲言治皆苟而已方欲与学者买田一方画为数井上不失公家之赋役退以其私正经界分宅里立敛法广储蓄兴学校成礼俗救菑恤患敦本抑末足以推先王之遗法明当今之可行有志未就而卒始先生为学亦颇秘之不多以语人曰学者虽复多闻不务蓄徳只益口耳无为也程伯淳闻之曰道之不明久矣人善其所习自谓至足必欲如孔门不愤不啓不悱不发则师资势隔而先王之道或防乎熄矣趋今之时且当随其资而诱之虽识有明暗志有浅深亦各有得而尧舜之道庶可驯至也先生用其言故关中学者躬行之多与洛人并歴数世不衰先生所著书曰正防尝自言吾为此书譬之树株根本枝叶莫不悉备充荣之者其在人功而已又如睟盘示儿百物具在顾取者何如耳书成掲书中干称篇首尾二章寘在左右曰订顽曰砭愚已程正叔改曰西铭东铭其西铭曰干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊高年所以长其长慈孤弱所以防其防圣其合徳贤其秀也凡天下疲癃残疾惸独鳏寡皆吾兄弟之颠连而无告者也于时保之子之翼也乐且不忧纯乎孝者也违曰悖徳害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶防酒崇伯子之顾养育英才颖封人之锡类不弛劳而防豫舜其功也无所逃而待烹申生其恭也体其受而归全者参乎勇于从而顺令者伯竒也富贵福泽将厚吾之生也贫贱忧戚庸玉汝于成也存吾顺事没吾宁也程正叔谓西铭明理一而分殊扩前圣所未发与孟子性善养气之论同功又谓自孟子后未见此书先生学古力行笃志好礼为关中士人宗师世称为横渠先生门人私諡曰诚明朱文公賛曰早恱孙吴晩逃佛老勇撤臯比一变至道精思力践妙契疾书订顽之训示我广居理宗淳祐初諡明公封郿伯从祀孔子庙庭国朝嘉靖九年改称先儒张子
　　天祺张先生
　　先生名戬字天祺横渠先生季弟少而庄重老成长而好学不喜为雕虫之辞以从科举父兄敦迫喻以为贫乃强起就乡贡既冠登进士第调陜州阌县主簿移鳯翔普润县令改秘书省著作佐郎知陜州灵宝渠州流江懐安车金堂县事转太常博士熈宁二年为监察御史里行明年以言事出知公安县改陜州夏县转运使举监鳯翔司竹监熈宁九年卒年四十有七先生歴治六七邑诚心爱人而有术以济之力行不怠所至皆有显效视民之不得其所若已致之极其智力必济而后已尝摄令华州蒲城蒲城剧邑民悍使气不畏法令鬭讼防盗倍蓰它邑先是令长以峻法治之奸愈不胜先生悉寛条禁有讼至庭必以理敦喻使无犯法间召父老使之教督子弟服学省过作记善簿民有小善悉以籍之月吉以俸钱为酒食召邑之高年聚于县廨以劳之使其子孙侍因劝以孝弟之道不数月邑人化之狱讼为衰为御史毎进对必以尧舜三代进于上前恻怛之爱无所迁避其大要啓君心进有徳谓反经正本当自朝廷始不先诸此而治其末未见其可也累章论王安石乱法乞罢条例司及追还常平使者劾曾公亮陈升之依违不能救正韩绛左右狥从与为死党李定以邪謟窃台諌吕恵卿刻薄便给假经术以文奸言岂宜劝讲君侧又诣中书省争之安石举扇掩面而笑先生曰戬之狂直宜为公笑然天下之笑公不少矣章十数上卒不纳乃叹曰兹未可以已乎遂谢病待罪卒罢言职既出知公安未尝以諌草示人不说人以无罪天下士大夫闻其风者始则耸然畏之终乃服其厚自公安改知夏县县素号多讼先生待以至诚反复教喻不逆不亿不行小恵讼者往往叩头自引未防灵宝之民遮使者车请曰今夏令张公乃吾昔日之贤令也愿使君哀吾民乞张公还旧治使者欣然聴其辞而言于朝去之日遮道送不得行父老曰昔者人以吾邑之人无良喜讼自公来民讼防希是惟公知吾邑民之不喜讼也言已皆泣下徙监司竹监举家不食笋其清慎如此先生笃实寛裕俨然正色虽喜愠不见于容然与人居温厚之意久而益亲终日言未尝不及于义接人无贵贱疎戚未尝失色于一人乐道人之善而不及其恶乐进巳之徳而不事无益之言其清不以能病人其和不以物夺志常鸡鸣而起勉勉矫强任道力行毎若不及徳大容物沛若有余常自省小有过差必语人曰我知之矣公等察之后此不复为矣重然诺一言之欺以为己病少孤不得事亲而奉其兄以弟就养无方极其恭爱推而及诸族姻故旧防不周恤有妹寡居子不克家先生力为经其家事有一二故人死不克十余年先生恻然不安帅其知识合力聚财乃克襄事笃行不苟为一时师表横渠先生尝语人曰吾弟徳性之美吾有所不如其不自假而勇于自屈在孔门之列宜与子夏后先晩而讲学而达又曰吾弟全器也然语道而合乃自今始有弟如此道其无忧乎关中学者称为二张云
　　进伯吕先生
　　先生名大忠字进伯其先汲郡人祖通太常博士父蕡比部郎中通蓝田子孙遂为蓝田人先生豋皇祐中进士为华隂尉晋城令未防提督永兴路义勇改秘书丞佥书定国军判官熈宁中王安石议遣使诸道立縁边封沟进伯与范育被命俱辞行进伯陈五不可以为懐抚外国恩信不洽必致生患罢不遣令与刘忱使辽议代北地防遭父丧起复知代州辽使至代设次据主席先生与之争乃移次于长城北辽使竟屈己而复使求代北地神宗将从之先生曰彼遣一使来即与地五百里若使魏王英弼来求闗南则何如神宗曰卿是何言也刘忱曰大忠之言社稷大计愿陛下熟思之执政知其不可夺议竟不决罢忱还三司先生亦终丧制其后竟以分水岭为界焉元丰中为河北转运判官徙提防淮西刑狱寻诏归故官元祐初歴工部郎中陜西转运副使知陜州以直龙圗阁知秦州进宝文阁待制绍圣二年加宝文阁直学士知渭州后汲公及党祸乞以所进官为量移徙知同州旋降待制致仕卒诏复学士官佐其知秦州时马涓以状元为州佥判初呼状元先生谓之曰状元云者及第未除官之称也既为判官则不可今科举之学既无用修身为己之学不可不勉又时时告以临政治民之道涓自谓得师后为防官有声毎叹曰吕公教我之恩也谢上蔡时教授州学先生每过之聴谢讲论语必正襟敛容曰圣人之言行在焉吾不敢不肃先生为人质直不妄语动有法度从程正公学正公称曰吕进伯可爱老而好学理防直是到防所着有辋川集五巻奏议十巻弟大防大钧大临兄弟四人皆为一时贤者世无不高之大防字微仲进士及第元祐初以左仆射同范纯仁相垂帘聴政者八年能使元祐之治比隆嘉祐封汲郡公绍圣初贬舒州行至防州信丰薨绍兴初赠太师宣国公諡正愍
　　和叔吕先生
　　先生名大钧字和叔大忠弟嘉祐二年中进士乙科授秦州司理叅军监延州折博务改光禄寺丞知三原移巴西又移知官以荐知泾阳皆不赴丁外艰服除自以道未明学未优曰吾斯之未能信于是不复有禄仕意家居讲道以教育人才变化风俗期徳成而致用久之以大臣荐为诸王宫教授当献文作天下一家中国一人论上寻监鳯翔船务制改宣义郎防伐西夏鄜延转运司檄为从事既出塞转运使李稷餽饷不继欲还安定取粮使先生请于种谔谔曰吾受命将兵安知粮道万一不继召稷来与一劒耳先生即曰朝廷出师去塞未逺遂斩转运使无君父乎谔意折彊谓先生曰君欲以此报稷先稷受祸矣先生怒曰公将以此言见恐耶吾委身事主死无所辞正恐公过耳谔见其直乃好谓曰子乃尔耶今聴汝矣始许稷还是时微先生盛气诮谔稷且不免未防以疾卒于官年五十有二先生为人质厚刚正初学于横渠张子又卒业于二程子以圣门事业为己任识者方之季路先生于横渠为同年友及闻学遂执弟子礼时横渠以礼教为学者倡后进蔽于习尚其才俊者急于进取昏塞者难于领解寂寥无有和者先生独信之不疑毅然不恤人之非间己也潜心玩理望圣贤尅期可到日用躬行必取先王法度以为宗范居父丧衰麻敛奠比虞祔一襄之于礼已又推之冠婚饮酒相见庆吊之事皆不混习俗与兄进伯微仲弟与叔率乡人为乡约以敦俗其畧云徳业相劝过失相规礼俗相交患难相防节文灿然可观自是关中风俗为之一变横渠叹秦俗之化和叔有力又叹其勇为不可及而程正公亦称其任道担当其风力甚劲云先生少时赡学洽闻无所不该尝言始学必先行其所知而已若夫道徳性命之际惟躬行久则至焉横渠谓学不造约虽劳而艰于进徳且谓君勉之当自悟至是博而以约涣然氷释矣故比他人功敏而得之尤多其与人语必因其所可及而喻诸义治经说得于身践而心解其文章不作于无用能守其师说而践履之尤喜讲明井田兵制谓治道必自此始悉撰次为圗籍使可见之行曰如有用我举而措之而已其卒也范巽之表其墓曰诚徳君子又曰君性纯厚易直强明正亮所行不二于心所知不二于行其学以孔子下学上达之心立其志以孟子集义之功养其徳以顔子克己复礼之用厉其用其要归之诚明不息不为众人沮之而疑小辨夺之而屈势利刼之而回知力穷之而止其自任以圣贤之重如此当先生卒时妻种氏治先生丧一如先生治比部公丧诸委巷浮圗事一屏不用子义山能传其学人以为道行于妻子云所着有四书注诚徳集其乡约乡仪朱文公表章之行于世乡约今为令甲
　　与叔吕先生
　　先生名大临字与叔号芸阁大钧弟以门防入官不复应举或问其故曰某何敢揜祖宗之徳元祐中为太学博士秘书省正字尝论选举曰立士规以养徳厉行更学制以量才进艺定试法以区别能否修辟法以兴能备用严举法以覈实得人制考法以责任考功范学士祖禹荐其修身好学行如古人可为讲官未及用而卒先生学通六经尤邃于礼毎欲掇习三代遗文旧制令可行不为空言以拂世骇俗少从横渠张先生防横渠歾乃东见二程先生卒业焉与谢良佐防酢杨时在程门号四先生纯公语之以识仁先生黙识深契豁如也作克己铭以见意其文曰凡厥有生均气同体胡为不仁我则有已立己与物私为町畦胜心横生扰扰不齐大人存诚心见帝则初无吝骄作我蟊贼志以为帅气为卒徒奉辞于天谁敢侮予且战且俫胜私窒欲昔焉冦雠今则臣仆方其未克窘我室庐妇姑勃磎安取其余亦既克之皇皇四达洞然八荒皆在我闼孰曰天下不归吾仁痒疴疾痛举切吾身一日至之莫非吾事顔何人哉睎之则是始先生博极羣书能文章已涵养深醇若无能者赋诗云学如元凯方成癖文似相如始类俳独立孔门无一事只输顔子得心斋妇翁张天祺语人曰吾得顔回为壻矣而其学尤严于吾儒异端之辨富文忠公弼致政于家为佛氏之学先生与之书曰古者三公无职事惟有徳者居之内则论道于朝外则主教于乡古之大人当是任者必将以斯道觉斯民成已以成物岂以爵位进退体力盛衰为之变哉今大道未明人趋异学不入于庄则入于释疑圣人为未尽善轻理义为不足学人伦不明万物憔悴此老成大人恻隠存心之时以道自任振起壊俗在公之力宜无难矣若夫移精变气务求长年此山谷避世之士独善其身者所好岂世之所以望于公者哉弼谢之正公尝曰与叔守横渠说甚固毎横渠无说处皆相从有说了更不肯回又曰与叔六月中来缑氏闲居中某常窥之见其俨然危坐可谓敦笃矣又曰和叔任道担当其风力甚劲然深潜缜宻有所不逮于与叔其见重如此所着有大学中庸解攷古图玉溪集所述有东见録録二程先生语二先生防言粹语多载録中其有功于程门不小故朱文公称其高于诸公大段有筋骨而又惜其早死云
　　季明苏先生
　　先生名昞字季明武功人同邑人防师雄师横渠张子最久后又卒业于二程子时尹焞彦明方业举造之先生谓曰子以状元及第即学乎复于科举之外更有所谓学乎彦明未达一日先生因防茶举盏以示曰此岂不是学彦明大悟先生令诣程门受学焉元祐末吕进伯大忠荐曰臣某伏见京兆府处士苏昞徳性纯茂强学笃志行年四十不求仕进从故崇文校书张载学为门人之秀秦之贤士大夫亦多称之如防朝廷擢用俾充学宫之选必能尽其素学以副朝廷乐育之意乃自布衣召为太常博士后坐元符上书入党籍编管饶州行过洛馆彦明所伊川访焉既行伊川谓季明殊以迁贬为意彦明曰然焞尝问季明当初上书为国家计邪为身计邪若为国家计自当忻然赴饶州若为进取计则饶州之贬犹为轻典季明以焞言为然先是横渠正防成先生编次而序之自谓最知大防熈宁九年横渠过洛与二程子论学先生録程张三子语题曰洛阳议论朱文公表章之行于世今刻二程全书中
　　巽之范先生
　　先生名育字巽之三水人父祥进士及第累官转运副使以边功追赠秘书録其后先生举进士为泾阳令以养亲谒归有荐之者召见授崇文校书监察御史里行神宗喻之曰书称圣谗说殄行此朕任御史意也先生请用大学诚意正心以治天下国家因荐张载等数人西夏入环庆诏先生行边坐劾李定亲丧匿服出知韩城久之晋知河中府加直集贤院徙鳯翔以直龙图阁镇秦州元祐初召为太常少卿改光禄卿出知熈州【今临洮府】时议弃质孤胜如两堡先生争之曰熈河以兰州为要塞此两堡者兰州之蔽也弃之则兰州危兰州危则熈河有腰膂之忧矣又请城李诺平汝遮川曰此赵充国屯田古榆塞之地也不报入为给事中仕终戸部侍郎卒绍兴中采其抗论弃地西夏及进筑之防赠宝文阁学士先生从程张三先生学伊川尝曰与范巽之语闻而多碍者先入也横渠尝诘先生曰吾辈不及古人病源何在先生请问横渠曰此非难悟设此语者欲学者存之不忘庶防心深久有一日脱然如大寐得醒耳横渠正防成先生序曰张夫子之为此书也有六经之所未载圣人之所未言盖道一而已语上极乎高明语下涉乎形器语大至于无间语小入于无朕一有窒而不通则于理为妄正防之言高者抑之卑者举之虚者实之碍者通之众者一之合者散之要之立乎大中至正之矩天之所以运地之所以载日月之所以明神之所以幽风云之所以变江河之所以流物理以辨人伦以正造端者防成能者着知徳者崇就业者广本末上下贯乎一道过乎此者滛遁之狂言也不及乎此者邪诐之卑说也推而放诸有形而准推而放诸无形而准推而放诸至动而准推而放诸至静而准无不包矣无不尽矣无大可过矣无细可遗矣言若是乎其极矣道若是乎其至矣圣人复起无有间乎斯言矣其笃信师说而善发其蕴如此
　　师圣侯先生
　　先生名仲良字师圣华隂人二程先生舅氏无可之孙从二程先生防人有欲馆先生者先生造焉则壁垂佛像几积佛书其家人又常斋素欲先生从之先生遂行或问之曰蔬食士之常分若食彼之食则非矣尝访周濂溪濂溪留之对榻夜谈越三日乃还自谓有得如见天之广大伊川惊异其不凡曰非从濂溪来邪后逰荆门胡文定留与为隣终焉文定与杨大諌书云侯仲良者去春自荆门溃卒甲马之中脱身相就于漳水之濵今已两年其安于羁苦守节不移固所未有至于讲论经术则贯通不穷商畧时事则纎微皆察国势安危民情休戚凡务之切于今者莫不留意而皆晓也方危艰难之时而使此辈人老身贫贱亦足慨矣伏望吾兄力荐于朝俾命以官使得效一职亦不为无补朱文公称其学清白劲直所着有论语说及侯子雅言行世按伊洛渊源録称先生为华隂先生无可之孙即当书为华隂人而云河东人岂金防闗洛时先生曾避难河东耶学者详之
　　天水刘先生
　　先生名愿字【阙】　天水人天资耿介时王安石新书盛行学者靡然向风先生独不喜穿凿附防之说潜心伊洛之学后以八行举
　　闗学编二
　　金
　　君美杨先生
　　先生名天徳字君美高陵人肄业大学登兴定二年进士第释褐补博州聊城丞未及赴辟陜西行台掾寻权大理寺丞继拟主长安簿未防正主庆阳安化簿寻辟徳顺之隆徳令再辟安化令补尚书都省掾迁转运司支度判官京城不守流寓宋鲁间十年而归长安先生自读书入仕至于晚嵗风节矫矫始终不少变乱后士夫或不能自守而先生于势利藐然如浮云晩读大学解沿及伊洛诸书大嗜爱之常语人曰吾少时精力夺于课试殊不省有此今而后知吾道之传为有在也埋没篆刻中几不复见天日目昏不能视书犹使其子讲诵而朝夕聴之以是自乐及有疾亲友往问之谈笑歌咏不衰曰吾晚年幸闻道死无恨矣卒年七十九鲁斋许先生衡志其墓铭曰出也有为死生以之处也有守不变于时日临桑榆学喜有得其知益精其行益力吾道之公异端之私了然胸中洞析毫厘外私内公息邪距诐俯仰古今可以无愧受全于天复归其全尚固幽藏无穷嵗年子恭懿益昌其家学为元名儒别有传元
　　紫阳杨先生　【鉴山宋氏附】
　　先生名奂字焕然号紫阳干州奉天人母程尝梦东南日光射其身旁一神人以笔授之已而生先生父振以为文明之象因名曰奂天性至孝年十一丧母哀毁如成人未冠梦逰紫阳阁景趣甚异后因以自号长师乡先生吴荣叔逈出伦辈读书厌科举之学遂以濂洛诸儒自期待金末尝作万言防指陈时病辞防剀切皆人所不敢言者诣阙欲上之不果元初隠居讲道授徒抵鄠县栁塘门生百余人剏紫阳阁【即清风阁】称紫阳先生尝避兵河朔河朔士大夫想闻风采求见者应接不暇东平严实闻先生名数问其行藏先生终不一诣嵗戊戌太宗诏宣徳税课使刘用之试诸道进士先生试东平两中赋论第一以耶律楚材荐授河南路征收课税所长官兼防访使既至招致一时名士与之议政事约束一以简易为事按行境内亲问监务月课几何难易若何有以增额言者先生责之曰剥下欺上汝欲我为之耶即减元额四之一公私便之不逾月政成时论翕然谓前此漕司未有也在官十年请老于燕之行台壬子世祖在潜邸驿召先生叅议京兆宣抚司事累上书请归筑堂曰归来以为佚老之所教授著述不倦乙卯病革谕子弟孝弟力田以防慎自保戒家人无事二家斋醮引觞大噱命门人员择载笔留诗三章怡然而逝年七十赐諡文宪先生博览强记真积力久犹恐不及作文务去陈言以蹈袭为耻一时诸老皆折行辈与之交闗中号称多士一时名未有出先生右者不治家人生产业而喜周人之急虽力不赡犹勉强为之人有片善则委曲称奬惟恐其名不闻或小过失必尽言劝止不计其怨怒也初翰林学士姚燧早孤育于世父枢枢督教甚急先生驰书止之曰燧令器也长自有分何以急为乃以子妻之燧后为名儒其学得于先生为多元好问譔神道碑称为闗西夫子江汉赵复序其集称其志其学粹然一出于正即其文可以得其为人其见重如此所着有还山前后集百巻天兴近鉴三巻韩子十巻槩言二十五篇砚纂八巻比见记三巻正统书六十巻时宋规字汉臣长安人与紫阳及遗山鹿庵九山数儒论道洛西弟子受业者甚众亲殁庐墓瑞草生茔阎复尝称之曰天性至孝徳重三秦才赡而敏冠絶一时中统戊戌征试中论赋两科拜议事官先是官吏纵肆日久数侵苦小民公绳之以法惕然皆莫敢犯丙辰春诣阙陈便宜数事上悉加纳防希宪云宋规循良可与共事希宪相知公有经济才议欲为列有嫉其文章名世者沮之署为讲议官不就后征为耀州尹官至蜀道宪副政声在在着闻号鉴山先生有鉴山补暇集梓行于世年七十七卒
　　元甫杨先生
　　先生名恭懿字元甫号潜斋高陵人天徳之子自少读书强记日数千言防时艰从亲逃乱而东于汴于归徳于天平虽间闗险阻未尝怠弛其业年十七侍父西归家贫假室以居乡邻或继其匮皆谢不取惟服劳以为养暇则力学博综于书无不究心而尤邃于易礼春秋思有纂述耻为章句儒而止志于用世反覆史学以鉴观古昔兴亡之事从学者已众海内搢绅与父友者驰书交誉即以宗盟斯文期之年二十四始得朱子四书集注太极图小学近思録诸书读之喜而叹曰人伦日用之常天道性命之妙皆萃此书今入徳有其门进道有其途矣吾何独不可及前修踵武哉于是穷理反躬一乎持敬优防厌饫俟其成功于潜斋之下自任益重前习尽变不事浮末矣赫然名动一时宣抚司行省以掌书记共议事辟之皆不就至元七年与鲁斋许文正公同被召先生不至鲁斋由国子祭酒拜中书左丞日于右丞相安图前称誉其贤丞相以闻十年帝遣协律郎申敬来召以疾辞十一年太子下教中书俾如汉恵聘四皓故事再聘之丞相遣郎中张元智为书致命不得已乃至京师帝遣国王和通劳其逺来既入见帝亲询其乡里族氏师承子姓无不周悉诏与学士徒单公履定科举之法先生议曰三代以徳行六艺賔兴贤能汉举孝防兼防经术魏晋尚文辞而经术犹未之遗隋炀始専赋诗唐因之使自投牒贡举之法遂熄虽有明经止于记诵宋神宗始试经义亦令典矣哲宗复赋诗辽金循习将救斯惟如明诏尝曰士不治经学孔孟之道日为赋诗空文斯言足立万世治安之本今欲取士宜勑有司举有行检通经史之士使无投牒自荐试以五经四书大小义史论时务防夫既从事实学则士风还淳民俗趍厚国家得识治之才矣奏入帝善之防北征辞归十六年诏安西王相敦遣赴阙诏与太史王恂等改厯明年厯成授集贤馆学士兼太史院事辞归当厯成进奏日诸臣方列跪帝命先生及鲁斋起曰二老自安是年少皆受学汝者故终奏皆坐毕其说盖异礼也二十年以太子賔客召二十二年以昭文馆大学士领太史院事召二十九年以议中书省事召皆辞疾不行三十一年卒年七十先是鲁斋提京兆学与先生为友一遇讲贯动穷日力笃信好学操履不苟鲁斋亟称之父殁水桨不入口者五日襄事遵朱文公家礼尽祛桑门惑世之法为具不足称贷益之鲁斋防归语学者曰小子识之旷世坠典夫夫特立而独行之其功可当肇修人极聚居六年鲁斋东归后治母丧一如父三辅士大夫知由礼制自致其亲者皆本之先生云萧维斗防志其墓曰朱文公集周程夫子之大成其学盛于江左北方之士闻而知者固有其人求能究圣贤精微之蕴笃志于学真知实践主乎敬义表里一致以躬行心得之余私淑诸人继前修而开后觉粹然一出乎正者维司徒暨公司徒谓鲁斋也学士姚燧譔神道碑铭曰维天生贤匪使自有俾拯烝民为责已厚公于明命实肩实负干干其行艮艮其守师古丧祭如礼不苟三纲之沦我条自手推得其类无倦诲诱学者宗之西土山斗皇庆中赠荣禄大夫太子少保农郡公諡文康所着有潜斋遗稿若干巻子寅字敬伯博通六经百氏累官集贤学士国子祭酒在成均讲明诲诱终日忘倦有父风
　　维斗萧先生　【伯充吕氏附】
　　先生名防字维斗号勤斋奉元人天性至孝自幼翘楚不凡长为府史语当道不合即引退读书终南山力学三十年不求进制一革衣由身半以下及卧辄倚其榻玩诵不少置于是博极羣书凡天文地理律厯算数靡不研究侯均谓元有天下百年惟萧维斗为识字人学者及门受业者甚众乡里孚化称之曰萧先生乡人有自城暮归者途遇冦诡曰我萧先生也冦惊愕释去尝出遇一妇人失金钗道旁疑先生拾之谓曰殊无他人独公居后耳先生令随至门取家钗以偿其妇后得所遗钗媿谢之世祖初分藩在秦用平章咸宁王野仙荐征侍藩邸以疾辞授陜西儒学提举不赴省宪大臣即其家具宴为贺遣一从史先往先生方灌园从史不知其为先生也使饮其马即应之不拒及冠带迎客从史见有惧色先生殊不为意后累授集贤直学士国子司业改集贤侍读学士皆不赴武宗初征拜太子右谕徳不得已扶病至京师入觐东宫书酒诰为献以朝廷时尚酒故也寻以病请去或问其故则曰在礼东宫东面师傅西面此礼今可行乎俄除集贤学士国子祭酒谕徳如故固辞归年七十八以夀终于家諡贞敏刘致諡议畧云圣王之治天下也必有所不召之臣盖志意修则轻富贵道义重则轻王公蝉蜕尘埃之中翺逰万物之表不事王侯高尚其事者以之传曰举逸民天下之民归心焉故必蒲车旌帛侧席以俟其至冀以励俗兴化犹或长往而不返亦有既至而不屈则束帛戋戋贲于丘园者治天下者以之也于吾元得二人焉曰容城刘因京兆萧防士君子之趣向不同期各得所志而已彼不求人知而人知之不希世用而世用之至上彻帝聪鹤书天出薜萝动色岩户腾辉犹坚卧不起不得已焉始一至卒不挠其节不隳所守而去亦可谓得所志也已方之于古则严光周党之流亚欤虽其道不周于用而防顽立懦励俗兴化之功亦已多矣且其累征而不起蹔出而即归不既贞乎以勤自居其好古好学之心不既敏乎按諡法清白守节曰贞好古不怠曰敏请諡曰贞敏诏从之先生制行甚高真履实践其教人必自小学始为文立意精深言近指逺一以洙泗为本濂洛考亭为据闗辅之士翕然宗之称为一代醇儒门人泾阳第五居仁平定吕思诚南阳孛术鲁翀为最着所着有三礼说小学标题驳论九州志及勤斋文集行世时有吕字伯充其先河内人金末父佑避乱关中因家焉伯充从许鲁斋学鲁斋为祭酒举为伴读辅成教养其功居多至元间为四川行枢密院都事劝主帅李徳辉不杀巴人感徳祠之知华州劝农兴学俱有成效累官翰林侍读学士致仕卒追封东平郡公諡文穆大徳中河东闗陇地震月余伯充与维斗各设问答数千言以究其理居父忧丧一仿古礼鲁斋贻书称其信道力行为杨元甫之亚云
　　寛甫同先生
　　先生名恕字寛甫号榘庵奉元人祖升父继先博学能文防希宪宣抚陜右辟掌库钥家世业儒同居二百口无间言先生安静端凝羁丱如成人从乡先生学日记数千言年十三以书经魁乡校至元间朝廷始分六部选名士为吏属闗陜以先生贡礼曹辞不行仁宗初即其家拜国子司业阶儒林郎使三召不起陜西行台侍御史赵世延请即奉元置鲁斋书院中书奏先生领教事制可之先后来学者殆千数延祐设科再主乡试人服其公六年以奉议大夫太子左賛善召入见东宫赐酒慰问继而献书歴陈古谊尽开悟涵养之道明年春英宗继统以疾归致和元年拜集贤侍读学士以老疾辞先生之学由程朱上遡孔孟务贯浃事理以利于行教人曲为开导使得趋向之正性整洁平居虽大暑不去冠带母张卒事继母如事所生父丧哀毁致目疾时祀斋肃详至尝曰养生有不备事有可复追逺有不诚是诬神也可逭罪乎与人交虽外无适莫而中有绳尺里人借骡而死偿其值不受曰物之数也何以偿为家无担石之储聚书数万巻扁所居曰榘庵时萧先生防居南山下亦以道高当世入城府必主先生家士论并称曰萧同自京师还家居十有三年中外缙绅望之若景星麟鳯乡里称为先生而不姓至顺二年卒年七十八赠翰林直学士封京兆郡侯諡文贞所着有榘庵集二十巻
　　从善韩先生
　　先生名择字从善奉元人天资超异信道不惑其教学者虽中嵗以后亦必自小学等书始或疑为凌节勤苦则曰人不知学白首童心且童防所当知而皓首不知可乎尤邃礼学有质问者口讲指画无倦容士大夫逰宦过秦必往见先生莫不虚往而实归焉世祖尝召之疾不果行其卒也门人为服缌麻者百余人
　　伯仁侯先生
　　先生名均字伯仁蒲城人父母蚤亡独与继母居卖薪以给奉养积学四十年羣经百氏无不淹贯每读书必熟诵乃已尝言读书不至千遍终于己无益故其答诸生所问穷索极探如取诸箧笥名振闗中学者宗之用荐者起为太常博士后以上疏忤时相意即归休田里先生貌魁梧而气刚正人多严惮之及其应接之际则和易欵洽虽方言古语世所未晓者莫不随问而答世咸服其博闻云今祀蒲城乡贤祠
　　士安第五先生
　　先生名居仁字士安泾阳人幼师萧维斗防弱冠从同寛甫恕受学博通经史躬率子弟致力农亩而学徒满门其宏度雅量防容人所不防容尝行田间遇有窃其桑者先生輙避之乡里髙其行义率多化服作字必楷整逰其门者不惟学眀而行加修焉卒之日门人相与议易名之礼私諡曰静安先生
　　恱古程先生
　　先生名瑁字君用号恱古泾阳人隠居不仕弱冠即以古学自力讨论六籍虽祁寒暑雨造次颠沛未尝少辍三原李子敬创学古书院延先生讲学其中逺近从游者百余人循循然乐教不惓学者称恱古先生尝诫诸子曰人性本善习之则荒古圣贤皆以骄惰为戒况凡民乎集家戒一巻以遗子孙著述有辽史三巻异端辨二巻云阳志二巻乐府文集传世李子敬字恭甫为人质谨孝友家素裕族党因其资而者三十余丧婚者八十余姓捐千金创学古书院又割田以供释奠廪师生学士萧贞敏公为记行省上其义下诏旌表其门








　　少墟集巻十九
　　钦定四库全书
　　少墟集巻二十
　　明　冯从吾　撰
　　闗学编三
　　明
　　容思段先生
　　先生名坚字可久兰州人初号栢轩后更号容思义取九容九思也学者称容思先生生而刚方頴异读书即知正学年十四为郡诸生见缑山陈先生书铭于明伦堂有羣居慎口独坐防心之语酷爱而敬诵之遂慨然以为圣贤可学而至年十七王父殁白其父治防不用浮屠法凡当世宿儒官游于兰者无不师之于经史蕴奥性命精微不究其极不止也动作不苟人以伊川拟之正统甲子领郷荐明年下第归郷之士大夫多遣子弟就学先生以师道自尊教法严而造就有等士类兴起己巳英庙北狩应上诏诣阙上书不报乃裹粮买舟南游由齐鲁淮楚以至吴越访求同志之士相与讲切得阎子与白良辅辈定交焉逾年始归学益有得景泰甲戌登进士以文名差纂山西志明年志成复命寻移疾归读书于五泉小圃依岩作洞以为防友讲习之所有得即形于诗有云风清云净雨初晴南畆东阡防杖行幽鸟似知行乐意緑杨烟外两三声论者谓宛然有浴沂气象越五年为天顺己卯选山东福山知县福山故僻邑先生以德化民刋布小学诸书令邑人讲诵复以诗歌兴之必欲变其风俗或谓其迂阔不能行先生独谓天下无不可化之人无不可变之俗尝有诗曰天下有材皆可用世间无草不从风始终不少懈由是陋俗丕变海邦岛屿沨沨乎有弦诵风旣六载以李文达公荐超擢知莱州府乃先生与文达公竟未面也先生治莱如治福山时召郡县官师与燕俾言志咏歌以申政教未期月莱人大化以忧去旣禫不遽北上乃访周廷芳于秦州访张立夫于鳯翔讲学求友孜孜不暇其于功名利达澹如也久之复补南阳在南阳慨近世学者以读书媒利禄阶富贵士尠知圣贤之学乃倡明周程张朱与古人为学之意建志学书院聚郡庠及属治诸生亲授讲説又以民俗之偷由未预教乃遴属治童防授以小学孝经文公家礼教民俗言诸书俾之讲习又创刻二程全书胡致堂崇正辨诸书俟盈科者给授士习翕然改观又创节义祠祀古圣母烈女以风励郡俗尤严迸巫尼不使假左道伤风化防有女缨而自经以殉夫死者先生率僚属师生往吊为具棺敛卜地合葬己又奏表其闾由是郡人虽妇人女子皆为感化先生为政持大体重风教不急功利不规规于簿书不以毁誉得失动其心凡属吏不法者即案问不少贷民或良或奸相宜训治与民休息在南阳八年郡人戴之如父母其敬畏之至若家有一段太守者治行为天下第一以直道不能谐时遂致政归乃结庐兰山之麓扁曰南村曰东园取渊明诗昔欲居南村及青松在东园意授徒讲业相羊唫咏以自乐然于时政阙失民情困苦则又未尝不忧形于色成化甲辰卒年六十有六门人私諡曰文毅先生性素孝友治父母防一遵古礼事兄椿曲尽弟道居家严内治崇礼教凛然为郷邦典刑与人尤笃于分义友人唐知县廷器贫甚其殁也为具棺敛以襄事并志其墓方伯石公执中曾孙以贫鬻于人乃埀涕捐赀赎还俾主其祀业师周公麟殁为抚其后毎至其家坐必避席焉先生虽未居言路而屡有建白如请修龙逢比干祠墓请从祀元儒刘因请旌表孝行节义请开言路诸封事皆凿凿有闗国体补风化盖先生之学近宗程朱逺遡孔孟而其功一本于敬尝言学者主敬以致知格物知吾之心即天地之心吾心之理即天地之理吾身可以叅天地赞化育者在于此必以命世大儒自期而不可自暴自弃以常人自居有负为人之名所至从游者众多所成立如同郡董学谕芳罗佥宪睿彭少保泽孙孝亷芳秦州周布衣蕙山西董佥宪龄福山张同知瓛南阳柴尚书升王文庄鸿儒熊少叅纪张孝亷景纯皆门墙尤著者郡人陈祥赞云距释排耼吾道是遵士趋归正郷俗以淳继往开来逺探濓洛文清之统惟公是廓彭泽撰墓碑云先儒谓道自尧舜以来至孟子殁失其传焉匪道不传学者托之言语文字而无深造力践之功也至宋周程三夫子出至晦庵朱先生始极主敬致知力行之功上继孔孟之统元鲁斋许文正公我明敬轩薛文清公以笃实辉光之学继其絶此固万世之公议也若我南阳太守容思先生段公其克尊信斯道而致深造力践之学者欤论者以为知言所着有容思集栢轩语録行世
　　黙斋张先生
　　先生名杰字立夫号黙斋鳯翔人父璡工部主事先生生有异质頴悟过人稍长入郡庠卓然以圣贤自期年二十一登正统辛酉郷荐乙丑中乙榜以亲老就山西赵城训导居官六年惟以讲学教人为事一日薛文清公过赵城与先生论身心性命之学文清公叹服而去先生之学由是益深值嵗祲捐俸赈饥虽所捐无几亦寒氊所难景泰辛未工部公捐馆舍先生徒跣奔归防葬悉以礼先是里俗多用浮屠法先生一切屏去郷人化之久之以养母不出天顺癸未母弃养旣禫有司劝驾先生蹙然曰吾少也力学以明道禄仕以养亲今吾亲终矣而学无所得尚欲仕乎遂不复出因赋诗自责曰年几四十四此理未真知昼夜不勤勉迁延到几时益大肆力于学居恒瞑目端坐至于移时起则取诸经子史朗然讽诵或至丙夜后已最爱涵养须用敬进学在致知二语因大书揭座右造诣日深弟子从逰者日众乃拓家塾以五经教授学者称为五经先生名重一时巡按御史某荐先生为提学佥事不报成化乙酉应天聘典文衡谢不往辛卯茶台马公震行部汉南特遣诸生黄照王宣辈奉书载币聘先生摄城固学事先生复书略曰天地生人无不与之以善圣贤教人亦无不欲其同归于善是知善者人所自有而自为之先觉之觉后觉如呼寐者而使之寤耳但古之学者从事于性情而文辞所以达其意今之学者专务文词反有以累其性情某今年五十有一矣方知求之于此以寻古人向上之学虽得其门未造其域汲汲皇皇恐虚此生尝自念僻处一方独学无友毎欲逺逰质正髙明奈有寒疾不可以出况郷党小子相从颇众岂能逺及他方邪亦谢不往与臯兰段先生坚赵侍御英河东李学博防秦州周布衣蕙相与论学而段尤称契厚尝赠以诗有云万径千蹊吾道害四书六籍圣贤心圣贤心学真堪学何用奔驰此外寻而先生诗中亦有今宵忘寝论收心之句学者争传诵焉或劝先生著书曰吾年未艾犹可进也俟有所得为之未晩乃竟未及著书而卒是为成化壬辰十月十二日距生永乐辛丑八月十九日年仅五十有二先生为人笃于孝友事二亲曲尽子道与兄英为异母同居五十年无间言姊早卒抚其子若己出教之成立御子弟一以礼法内外斩斩尝自赞曰读孔孟书学孔孟事知有未真行有未至惟日孶孶以求其所无负也其勤励如此先生殁若干年郡守赵公博白两台为先生建祠于家塾之左以供祀事长平郭公定为记郡倅范公吉称先生以五经教授明心学于狂澜旣倒之余以四礼率人挽风化于頽靡不振之秋以端实淡泊饬躬砥行埀休光于千百载之后可谓一代人物矣识者以为实録云
　　小泉周先生
　　先生名蕙字廷芳号小泉山丹卫人后徙居秦州因家焉年二十听人讲大学首章奋然感动始知读书问字为临洮卫军戍兰州守墩闻容思段先生集诸儒讲理学时往听之有闻即服行久之诸儒令坐听旣而与坐讲旣而以为畏友有疑与订论焉段先生朂以圣贤可学而至教示进为途方段先生曰非圣弗学先生曰惟圣斯学遂殚力就学究通五经笃信力行慨然以程朱自任当时见者亦翕然以为程朱复出也咸敬信乐从之又受学于清水教论安邑李公防得薛文清公之传功密存省造入真纯遂为一时逺迩学者之宗有总兵恭顺侯吴瑾者闻其贤欲延教其子先生固辞或问故先生曰总兵以军士役某召之役则往役召之教子则不敢往闻者叹服吴侯亦不能强遂亲送二子于其家以受教先生始纳贽焉时肃藩有二乐人郑安郑宁者进啓本愿除乐籍从周先生读书其感发人如此后隐居秦州之小泉因以为号着深衣幅巾为容成纪之人薫化其德称为小泉先生尝逰西安与介庵李公锦论学介庵由是大悟遂为闗西名儒渭南思庵薛公敬之执弟子礼师事焉秦州守数造其庐举乡饮賔谢不往巡按杜公礼徴求见讲太极先天二图不觉前席尝正冠防防祭之礼以示学者秦人至今遵之成化戊子容思先生至小泉访之不遇留以诗有歴尽巉岩君不见一天风雪野梅开之句后又赠以二诗云小泉泉水隔烟萝一濯冠缨一浩歌细细静涵洙泗脉源源动鼓洛川波风埃些子无由入寒玉一清更多老我未除尘俗病欲烦洗雪起沉疴又云白云封鏁万山林卜筑幽居深更深养道不干轩冕贵读书探取圣贤心何为有大如天地须信无穷自古今欲鼓遗音弦絶后闗闽濓洛待君寻何大复谓先生于容思先生其始若张横渠之于范仲淹其后若蔡元定之于朱紫阳也迨老以父游江南歴涉险踪访没于扬子江人皆称其孝而又重悲其死云先生初名桧后更蕙或作桂误先生门人甚众最著名者渭南薛敬之秦州王爵爵字锡之自少潜心力学及长从游先生门而知操存郡守秦公与语悦之时与讲操存之学及教后学切切以诚敬为本治初以国子生仕为保安州判君出纳公防计当日不惮劳保安称平焉秦公后总督原州聘君至原三年相处如一日及归秦公赠以扬州盐引数百石君辞之而恶衣恶食坦如也州人咸称之详载可泉胡公纂巩郡志中敬之余别有传
　　大器张先生　【抑之张氏附】
　　先生名鼎字大器别号自在道人咸宁人父亷为山西蒲州知州先生少从父之任受学于河东薛文清公之门用是日勤励于圣贤之学诸子百家虽靡不研防而一禀于濓洛闗闽之防文清公深器重之归补西安郡庠弟子员景泰癸酉以易举于乡成化丙戌成进士授刑部主事迁员外郎氷蘖自持推谳详明甲午出知山西太原府太原为省防剧郡故称难治先生游刃有余循良弁三晋郡人德之不忍先生离去故九载考绩晋山西叅政仍署府事又四载始迁河南按察使振肃纪纲奸贪敛迹尝辨指挥董敬等人命之诬治改元擢右佥都御史巡抚保定等府时畿内多事盗贼纵横于途行旅戒严先生筑墙植树自内丘直达京师由是道路肃然至今頼之值嵗大祲先生给粮赈济民免流亡辛亥晋户部右侍郎寻以病请归归四年为治乙卯卒于家年六十有五先生为人仁厚敬慎事不苟为非义一介不取进退惟命是听终身恪守师説不敢少有逾越文清公殁其文集散漫不传先生搜辑校正凡数年稿始克成乃为序梓而传之至今学者尚论文清必以先生之言为徴信云所着有仕学日记自在诗文蠧斋博稿若干巻先生为都宪为亚卿皆三原王端毅公为冢宰时所推毂其卒也端毅公铭其墓称其理学传自文清公髙名可并太华峯世以为确论时有秦州大叅张公鋭字抑之成化初举于乡父敏以国子生为江西布政司照磨公从之任受学东白张先生元祯张先生者豫章名儒也公由是学益有得乙未登进士授刑部主事歴员外郎郎中迁江西吉安知府在吉安政教兼举士习聿兴民用安业坐忤权贵调湖广汉阳六载以两郡令誉晋山东左叅政后致仕居乡日进执经诸弟子于庭讲学不倦乡闾薫德焉故陇西学者称为张夫子可泉胡中丞缵宗称公诚确温厚本之天性而多学好古汲引后进尤人所不可及云
　　介庵李先生　【仲白李氏附】
　　先生名锦字在中号介庵咸宁人幼警悟不凡九嵗失恃如安成依舅氏韩君智韩为择师教之端坐终日不逐羣儿嬉读书知大义日见英发比成童还为诸生受易于乡先生董君德昭之门大肆力于学毎试辄为督学使者所称赏后遇秦州小泉周廷芳讲学得闻周程张朱为学之要遂弃记诵辞章之习专以主敬穷理为事又与渭南思庵薛氏咸阳西廓姚氏同邑谊庵雍氏丽泽讲习相劝相规久之践履醇茂闗中学者咸以横渠称之济南尹恭简公为通政时使秦闻先生名延与语大为惊叹天顺壬午举于乡成化戊子逰成均友天下士其学益进大司成邢公让深器异之令诸子受业焉后邢坐事下狱先生倡六馆士伏阙抗章明其无罪虽于事无益而先生之名重京师矣尝爱武侯静以修身俭以养德学须静才须学数语揭之座右以自警事亲色养备至执防尽礼力绌异端至今省防士大夫不作浮屠事实自先生始为孝亷居忧时廵抚余肃敏公欲延教其子先生以齐衰不入公门固辞余益重之后余知其防不能举赙以二椁先生却其一曰不可因防射利也郡大夫有与之厚者赙米数十斛以辞命无俸米字辞后周廷芳复过省与先生印证所学设问辨难周为叹服先生解经平正通达不为凿説且善诱后学谆谆忘倦出其门者如李叅政仑刘尚书玑于知州寛董员外养民及举人张子渭李盛渐被尤深先生数上春官竟不第成化甲辰谒选直松江府同知职亲戎牒夙夜精勤奸无所售有脱役埀四十载者先生始发之即令补伍虽权贵居间竟莫能夺未究厥施以疾卒于官是在成化丙午年仅五十一贫不能为棺敛其僚友赙之始克归云先生性刚介不妄交接不苟为然诺义之所在确然自信不以一毫挫于人尤重取予所居仅蔽床席茹淡服防虽至屡空终不轻有所取学务穷理尽性体之身心不好立言语文字以故殁之日遗稿无存灵寳许襄毅公为先生同志友先生歾十年襄毅公廵抚闗中属督学杨文襄公表其墓文襄公称先生挺然风尘之表不苟简迁就与世低昻抱其贞璞卒以完归而督学虎谷王公亦称其化如和叔辞章外贫似原思草泽间呜呼可谓深知先生者矣后数十年而有渭南李仲白氏者名与先生同字仲白号龙坡亦潜心理学为诸生时西蜀龙湾髙先生俦署髙陵教事仲白越疆从受学与泾野吕先生同门相切磋焉正德庚午领乡荐为宿迁令着劝农文劝孝文以化俗由是邑多孝子又以税余金买牛给民耕垦荒地宿迁人称为百年以来一人迁海州知州致仕初擢州时不能具一花带吕先生遗之一围后去州抵家犹是带也其清苦如此嘉靖丙申卒于家吕先生铭其墓称其禀受懿嘉学求根本云
　　思庵薛先生
　　先生名敬之字显思号思庵渭南人生有异状长大雄伟须髯修美左膊一黒文字深入肤里生五嵗爱读书十一解属文赋诗稍长言动必称古道则先贤景泰丙子获籍邑诸生居止端严不同流俗乡闾惊骇称之曰薛道学为文説理而华毎为督学使者所赏鉴应试省闱至十有二次竟不售成化丙戌以积廪充贡入太学太学生接其言论咸为叹服一时与陈白沙并称由是名动京师自太学归二尊人相继歾徒跣奔时大雪盈尺兼湭浅泥泞亦不知避后遂病足值冬月辄发母嗜韭母歾终身不忍食韭成化丙午谒选山西应州知州先生治应首劝民耕稼纺绩时当东作循察田野民艰于耕种者赉以牛种民贫负租及不能婚葬者皆助之买牸畜数十给之防民令孶息为养又务积蔬粟不三四嵗粟至四万余石干蔬数万余斤寻当饥馑应民免于死亡其旣窜而复归者三百余家皆与衣食补葺其屋庐与处由是属邑闻风复者沛然又立义塜以瘗流民之死于道者治戊申秋南山有虎患为文祭之旬日间虎死于壑己酉春萧家寨北平地有暴水涌出一寨几至沉陷先生亦为文祭告水即下泄声如雷鸣民免于溺他德政异政多此类详守谿王公譔碑记中先生尤雅重学政数至学舍切切为言孔孟之防由是应人士始知身心性命之学奏课第一治丙辰陞金华府同知东南学者如陈聪辈数十人皆抠衣门墙居二年致仕撰金华乡贤祠志若干巻正德戊辰卒年七十又四先生嗜道若饴老而弥笃好与人讲遇人无问人省解不即为説道人或不乐听説亦不置又好静坐思索凡有所得如横渠法即以劄记所着有思庵野録道学基统洙泗言学録尔雅便音田畴百咏集归来藁及演作定心性说诸书其言多有补于名教云其卒也吕文简公志其墓略曰初先生致仕家居以事入长安柟获遇于长安之开元寺因叩先生先生言兰州军周蕙者字廷芳躬行孝弟其学近于伊洛吾执弟子礼事之吾入太学时道经陜州陈云逵忠信狷介凡事皆持敬遇之吾以为友凡吾所以有今日者多此二人力也柟谒先生者再四见先生年已七十日夜读书不释巻听其论议皆可警防惰志则亦今日之博学好古死而后已者也又谓门人胡大器曰为学隆师取友变化气质为本渭南有薛先生从周先生学常鸡鸣而起候门开洒扫设坐及至则跪以请教又谓门人亷介曰予闻诸思庵薛子曰介庵李锦闗西之豪杰也甘贫守道好学至死不倦今亡矣夫夫薛子其亦见介庵而兴起者乎其学问渊源如此云
　　平川王先生
　　先生名承裕字天宇号平川三原人父恕歴官太子太保吏部尚书赠太师諡端毅为国朝名臣第一道德功业载在国史成化元年乙酉先生生于河南宦邸盖端毅公廵抚日也端毅公七子而先生最少方儿时即重厚如老儒恒端坐不妄言笑七八嵗作屋隙诗曰风来梁上响月到枕边明又作先师孔子木主朝夕拜之春秋丁日具香果斋而祭乃为斋铭曰齐不齐谨当谨万物安百神统圣贤我古来脗齐不齐谨当谨太淑人亷知之以白端毅公公喜曰此儿足继志矣十四五时在南都从莆田萧先生学萧令侍立三日一无所授先生归告端毅公曰萧先生待儿如此谓不足教耶公曰善哉教也真汝师矣先生由是益尊师乐学遂深造焉年十七八着进修笔録崇仁吴正郎宣序之以传年十九应乡试督学戴公珊试其文竒之丙午年二十二举于乡丁未孝宗登极召起端毅公为冡宰先生侍行读书京邸与一时名公逰由是闻见益广学益进癸丑第进士防端毅公致仕先生予告归乃开门授徒讲学于释氏之刹堂至不能容复讲于道书院先生教以宗程朱以为阶梯祖孔顔以为标凖语具督学虎谷王公书院记中盖先生以师道自居甚严弟子咸知敬学故自树而成名者甚众久之授兵科给事中有时政先务等防皆切中时弊两使藩国馈遗一无所受歴吏科都给事中正德初逆瑾专政羣工多出其门先生逺之又上防乞进君子退小人及诸不法事瑾怒罚粟三百石输边其恨犹未已防先生以外艰去始免服除瑾诛以原官迁太仆少卿本寺卿南太常卿时上南巡先生夙戒牲帛祭品待祀或曰上方用武无暇于祀焉用备为弗听及上至奏祀皆行之言者愧服己卯宸濠叛欲趋南都大臣分城以守先生分守通济门乃与家人诀别登城誓死守之防有逆党藏甲兵于椁以应贼者先生觉发服以上刑都城肃然壬午世庙即位改元嘉靖论御敌功有白金文绮之赐癸未迁户部右侍郎提督仓塲寻回部为世庙所重赐献皇帝睿笔清平正直四字丁亥晋南户部尚书己丑致仕林居十年惟以读书教人为事当时称其济美有范忠宣继文正公之风论荐者无虚日庙堂方欲召用而先生已殁识者于是有苍生之恨云卒年七十有四盖嘉靖戊戌五月也讣闻赐祭葬如例諡康僖先生性笃孝能悦亲养志故端毅公爱之特甚又善事诸兄诸兄皆殊常友之时序祀先唯谨诲诸子侄以道与人交温乎可亲而又栗然不可狎故与之交者咸爱敬焉与长安髙御史先游久之赠诗以尧夫正叔与之盖服其和粹严正不易及也自少乐多贤友端毅公尤夙以尚友之道诲之故一时海内名贤无弗接者自始学好礼终身由之故教人以礼为先凡弟子家冠婚防祭必令率礼而行又刋布蓝田吕氏乡约乡仪诸书俾乡人由之三原士风民俗至今贞美先生之力居多所着有论语近説论语防读谈録漫语星轺集辛巳集考经堂集庚寅集諌垣奏草草堂语録三泉堂漫録厚乡録童子吟藁婚礼用中进修笔録动静图説等书所述有横渠遗书太师端毅公遗事等书行世端毅公林居日着五经四书意见独摅心得自成一家学者宗之先生著述种种盖多本之庭训云门人马光禄理秦大叅伟郝大叅世家雒中丞昻张给谏原李宪副伸赵佥宪瀛秦明府宁王明府佩李孝亷结有名光禄别有传
　　泾野吕先生
　　先生名柟字仲木髙陵人世居泾水北自号泾野学者尊之曰泾野先生父溥号渭阳有隐德先生少儁悟絶人覊丱为诸生受尚书于髙学谕俦邑人孙大行昻即有志圣贤之学又问道于渭南薛思庵氏充乎有得不妄语不苟交夙夜居一矮屋危坐诵读虽炎暑不废衣冠年十七八梦明道程子东莱吕氏就正所学由是学益进督学邃庵杨公虎谷王公抜入正学书院与羣俊茂游大叅熊公李公延教其子先生辞不获乃馆于开元寺后闻父疾即徒步归二公以夫马追送不及先生曰亲在床褥安忍俟乘为也父寻愈构云槐精舍聚徒讲学其中二公仍遣子熊庆浩李继祖卒业焉治辛酉举于乡明年计偕不第逰成均与三原马伯循秦世观榆次防子惇安阳张仲修崔仲鳬林县马敬臣诸同志讲学寳卭寺尝约曰文必载道行必顾言毋徒举业以要利禄毋徒任重弗克有终日孜孜惟以古圣贤进德修业为事遣弟栖师事伯循其入学仪式京师传以为法同邑髙朝用时为地官郎谓检讨王敬夫曰予邑有顔子子知之乎敬夫曰岂吕仲木耶自是纳为厚交乙丑敬皇帝賔天与诸生哭临先生声出泪下众哗为迂弗恤也孙行人歾于京遗孤不在侧先生衰绖哭拜吊者或曰礼与曰礼防无主比隣为主况师乎及返葬于乡犹是服也宿馆下三日哭而相葬事旣归复讲学于精舍从游者日众正德戊辰举南宫第六人廷对擢第一授翰林修撰凡知先生者皆喜曰今得真状元矣时阉瑾窃政以枌榆故致贺先生却之瑾衔甚自是逊避不与往来在翰林二年操介益励禄入祗祀其先父母书问至必再拜使者受之退而跪读期功防为位而哭门无馈遗时何粹夫瑭为编修以道自守不为流俗所喜先生日相切劘驩如也防西夏构乱防请上入宫御经筵亲政事不报瑾恶其言益衔甚乃与粹夫相继引去未几瑾败祸延朝绅人咸服先生之明家居杜门谢客者三年台省交章荐其往拒逆瑾卓识伟节宜召擢大用壬申起供旧职上防劝学谓文王缉熙敬止諴和万民斯享灵囿之乐元顺帝废学纵欲盛有台沼我太祖代取之人主可不深念或谓元主之戒伤于太直先生曰贾山借秦为喻汉文尚能用之况主上过汉文逺甚柟独不能为贾山乎防入上亦嘉纳未几乾清宫灾复应诏言六事一曰逐日临朝听政二曰还处宫寝预图储贰三曰郊社禘尝祗肃钦承四曰日朝两宫承顔顺志五曰遣去义子番僧边军令各宁业六曰天下镇守中官贪婪取回别用不报先生复引疾去崔仲鳬叹曰古有直躬进退不失其道者吾于吕仲木见之矣归而卜筑邑东门外扁曰东郭别墅四方学者日集都御史虎谷王公荐其学行高古乞代己任不报渭阳公病先生侍汤药昼夜衣不解带履恒无声如是一年须髪为白比卒哀毁逾礼旣葬庐墓侧旦夕焚香号泣门人感之皆随先生居乃与平定李应箕同邑杨九仪辈讲古今防礼当襄事时郡守致赙受之旣而驰币匄文辞门人问故先生曰方卒哭而遽怀金为文吾不忍也旣禫释服讲学于别墅逺方从者弥众别墅不能容又筑东林书屋居焉镇守阉廖餽以豚米却之廖素张甚乃戒使者曰凡过髙陵毋扰有吕公在也有客以兼金乞居间先生笑而谢曰人心如青天白日乃以鸟兽视耶其人慙曰吾姑试子耳门庭萧然无异寒素世庙即位诏起原官时朝鲜国奏称状元吕柟主事马理为中国人才第一朝廷宜加厚遇仍乞颁赐其文使本国为式其为外国敬慕如此上御经筵先生进讲适值仁祖淳皇后忌辰口奏宜存黪服礼罢赐酒馔朝论韪之癸未分校礼闱取李舜臣辈悉名士时阳明先生讲学东南当路某深嫉之主试者以道学发防有焚书禁学之议先生力辨而扶救之得不行塲中一士子对防欲将今宗陆辨朱者诛其人火其书极肆诋毁甚合问目意且经书论表俱可同事者欲取之先生曰观此人今日迎合主司他日必迎合权势同事者深以为然遂置之念新天子即位上防请讲圣学略曰学贵于力行而知要故慎独克己上对天心亲贤逺防下通民志天下中兴太平之业实在于此不报在史馆与邹东廓友善甲申奉修省诏复以十三事上言颇过切直时东廓亦上封事同下诏狱一时直声震天下人人有真鐡汉之称寻谪东廓判广德先生判解州道出上党隐士仇栏兄弟遮道问学有梓匠张提者役于仇氏闻先生讲喜甚跽而求教先生诲以善言提大悟昔尝取人一木作界方至是遂还其主仇氏兄弟益为感动先生喜形诸诗云岂有征夫能过化雄山村里似尧时旣至解仰尧舜故址慨然以作士变俗为己任解士子视圣学与举业为二先生曰苟知举业圣学为一则干禄念轻救世意重于是讲学崇宁宫毎诲诸士虽举业拳拳不离圣贤之学诸士皆欣然向道以为圣贤复出也防守缺先生摄事不以迁客自解免恤防减役劝农课桑筑堤以护盐池开渠以兴水利善政犂然郡庠士及四方来学者益众乃建解梁书院居之选少而俊秀者歌诗习小学诸仪朔望令耆德者讲防典行乡约亷孝弟节义者表其闾求子夏后教之学建温公祠正夷齐墓订云长集久之政举化行俗用丕变丁亥转南吏部考功郎中解梁门人王光祖谓先生在解三年未尝言及朝廷事为考功躬亲吏牍少司马王浚川荐其性行淳笃学问渊粹迁南尚寳卿久之迁南太常少卿往太常防乐甚防先生悉革之乙未迁国子祭酒先生在南都几九载海内学者大集初讲于柳湾精舍旣讲于鹫峰东所后又讲于太常南所风动江南环向而听者前后几千余人闽中林頴浙中王健以谒选行中途闻先生风遂止乃买舟泛江从之逰上党仇栏不逺数千里复来受学先生犹日请益于甘泉湛先生日切琢于邹东廓穆庵顾东桥诸君子时东廓亦由广德移南盖相得甚驩云其在国学益以师道自任自讲期外尤日进诸生谆谆发明使人人知圣人可学而至尝取仪礼诸篇令按图习之登降俛仰钟鼓管籥洋然改观易听有以孝亷著者揭榜示旌防者吊而赙病者问而医死者哭而归骸其乡又奏减歴以通淹滞絶请托以杜幸门凡监规之久弛者罔不毕举六馆僚属观法清慎诸生皆循循雅饬一时太学有古辟雍之风京邸搢绅多执弟子礼从学而内使大兴沈东亦时时听讲焉其感人如此人人称为真祭酒台臣张景荐其德行文学真海内硕儒当代师表丙申晋南礼部右侍郎东南学者喜先生复至益日纳履其门乃复讲于礼部南所时上将躬视承天山陵累防劝止不报署南吏曹篆防荐何瑭穆孔晖徐阶唐顺之等二十人入贺防有论湛先生伪学者先生白诸当路曰圣皇在上贤相辅之岂可使明时有学禁之举乎事遂已时霍文敏为南宗伯与夏贵溪故有隙时时噂诟夏先生乘间讽曰大臣谊当和过规之可也背憎非体霍误疑先生党夏己先生来阙下夏已柄国数短霍于先生先生毅然曰霍君性虽少褊故天下才也公为相当为国惜才由是夏亦误疑先生党霍防庙灾自陈遂致仕然先生终未尝以此向人自白也归而讲学北泉精舍越四年壬寅七月初一日卒距生成化己亥四月二十一日年六十有四卒之日髙陵人为罢市休宁门人胡大器先至髙陵侍疾遂视殓殡而执防焉四方门人闻者皆为位而哭先生性至孝友俭朴事继母侯色养笃至室无妾媵与李淑人相敬如賔事叔父博如父嵗饥尝分俸赒其族众姊刘家窭甚时时济之悯外祖宋乏嗣毎展墓流涕从舅瑾寓同州特访迓归平生未尝干谒人亦不受人干谒不事生产旣歾家无长物盖先生之学以立志为先慎独为要忠信为本格致为功而一凖之以礼重躬行不事口耳平居端严恪毅接人则和易可亲至义理所执则铿然竞烈置死生利害弗顾也甞访王心斋艮于泰州赵玉泉初于黎城毎遇同志虽深夜必徃访苟非其人即一刺不轻投教人因材造就总之以安贫改过为言不为虚髙逺之论门人侍数十年未尝见有偷语惰容论者谓闗中之学自横渠张子后惟先生为集大成云所着有四书因问周易説翼尚书説要毛诗説序春秋説志礼问内篇外篇宋四子抄释史馆献纳南省奏稿诗乐图谱史约髙陵志解州志及泾野文集别集传世隆庆初赠礼部尚书諡文简
　　谿田马先生
　　先生名理字伯循号谿田三原人治戊午举人正德甲戌进士皆髙等初授吏部稽勲司主事寻调文选甫一年即谢病归戊寅荐起考功庚辰又送母归嘉靖甲申复荐起稽勲员外郎寻迁稽勲考功郎中丁亥擢南京通政司右通政戊子又谢病归辛卯复荐起光禄寺卿甫一年又谢病归归十年又荐起南京光禄卿至即引年致仕乙卯年八十又二其年十二月十二日夜地大震先生即以是夜卒人皆恸之先生幼敏慧醇雅如成人年十四为邑诸生即称説先王则古昔研究五经指义多出人意表治癸丑先生年二十矣防王端毅公致仕康僖公以进士侍归讲学道书院先生即受讲康僖公所于是得习闻国朝典故与诸儒之学先生一切体验于身心与同门友秦西涧伟作告文告先师共为反身循理之学以曾子三省顔子四勿为约进退容止力追古道康僖公深器异之一时学者即以为今之横渠也邃庵杨公督学闗中见先生与康德涵吕仲木大惊曰康之文辞马吕之经学皆天下士也是时身未出里中而名已传海内动京师矣旣如京益与海内诸名公讲学其意见最合者则陈云逵吕仲木崔仲鳬何粹夫罗整庵诸君子于是学日纯名日起所在学者多从之逰督学渔石唐公为建嵯峨精舍渔石作记称先生得闗洛真传为当今硕儒四方学徒就讲者益众其教以主敬穷理为主士无问少长与及门不及门无不闻风倾慕者先生又特好古仪礼时自习其节度至冠婚防祭礼则取司马温公朱文公与大明集礼折衷用之处父防与嫡生母之防闗中传以为训乃其难进易退之节人尤以为不可及尝曰身可绌道不可绌见行可之仕惟孔子能之下此者须自揣分量可也仲鳬称先生爱道甚于爱官当世以为确论往安南贡使谓部郎黄清曰故闻马先生名愿一见今不在仕列何也黄曰先生髙志不欲官使人嘉叹以去朝鲜国王奏乞颁赐主事马某文使本国传诵为式其名重外夷若此先生主事时上书谏武宗巡逰者二后伏阙诤益力杖于廷员外时值议大礼率百官伏阙进谏世宗震怒命开伏阙者姓名百官以先生名为首逮系诏狱复杖于廷寻复官郎中时奏寝庄襗之奏即执政言亦不从考察力罢执政私人彭泽【广东人】力主被劾调用魏校萧鸣鳯为正人卒不改官公论翕然至今称为真考功嘉靖丙戌分校礼闱所取皆海内名士人尤服其藻鉴先生喜接人又喜汲引后生年七十归隐商此书院名益重来学者逺近踵集搢绅过访与海内求诗文者无虚日先生亹亹应之不倦山巾野服鹤髪童顔飘然望之若仙人以是益愿侍先生谈诸得诗文者又愿得先生亲书先生不谈佛老不观非圣书初年介而毅方大以直至晩年则益恭而和直谅而有容其执礼如横渠其论学归凖于程朱然亦时与诸儒异同盖自有独得之见云所着四书注防周易赞义尚书防义诗经删义周礼注解春秋修义陜西通志与诗文集各若干巻隆庆间追赠副都御史赐祭葬先生门人最盛有河州何永达字成章自号拙庵以嵗贡为清丰县丞寻弃去读书讲学老而弥笃夀九十有四着春秋井鉴林泉偶得圣训补注井鉴续编诸书先生尝寄以诗云杨柳湾头抚七弦故人零落似飞绵河濵尚有钟期在青鸟音来动隔年其见重如此
　　苑洛韩先生
　　先生名邦竒字汝节号苑洛朝邑人父绍宗号莲峰成化戊戌进士仕至福建按察副使学识才品当世推重先生幼灵俊异常承训过庭即有志圣学为诸生治尚书时即着蔡传发明禹贡详略律吕直解见者惊服治甲子以书举第二人正德戊辰成进士拜吏部考功主事寻转员外郎辛未考察都御史某私袖小帙窃视先生曰考覈公事有公籍在何以私帙为乃夺其帙封贮不检都御史为逊谢众皆失色调文选太宰托意为官择人欲发视缺封先生执不可太宰衔之防京师地震上防极论时政阙失谪平阳通判甲戌迁浙江按察佥事时逆厮钱宁以钞数万符浙易银当事者敛餽恐后先生檄知县吉棠散其敛卒不餽宸濠将举逆先命内竪假饭僧数千人于杭天竺寺先生立为散遣濠又以仪賔托名进贡假道衢州先生召仪賔诘曰进贡自当沿江而下奚自假道归语尔王韩佥事在此不可诳也后三年濠果通镇守欲袭浙江頼前事发奸不竟逞先生谓镇守为浙蠧诸不少假镇守衔甚诬奏擅革进贡诽谤朝廷逮下诏狱为民旣归谢客讲学四方学者负笈日众世庙即位改元嘉靖诏起山东叅议寻乞休甲申大同巡抚张文锦阶乱遇害时势孔棘复以荐起山西左叅议分守大同人皆危之先生闻命即行将入城去二舍许逆者使二人露刃迎且故燬叅将宅以慑之先生奋然单车入时诸司无官镇人闻先生入皆感激泣下人心少安旣而巡抚蔡公天佑至代州先生亲率将领令盛装戎服谒蔡于代蔡惊曰公何为如此先生曰某岂过于奉上者大同变后巡抚之威削甚大同人止知有某耳不身先降礼何以帅众蔡为叹服防上遣户部侍郎胡公瓒提兵问罪镇人闻之复大噪先生迓侍郎于天城以处分事宜驰白巡抚诸军闻言出于先生信之始解翼日首恶就戮先生谓侍郎曰首恶旣获宜速给赏以示信庶乱可弭宁不然人心疑惧将有他变侍郎不听先生遂致仕归后果如其言戊子起四川提学副使寻改右春坊右庶子兼翰林院修撰其秋主试顺天因命题为执政所不悦嗾言者谪南太仆寺丞己丑再防归寻起山东按察副使大理左少卿以左佥都御史巡抚宣府时大同再变王师出讨百凡军需倚办宣府悉力经理有备无乏乙未入佐院事寻改巡抚山西时羽檄交驰先生躬歴塞外增饬战守之具拓老营堡城垣募军常守以代分畨诸边屹然可恃四防乞休复致仕甲辰复用荐起总理河道陞刑部右侍郎改吏部右侍郎太宰周公用喜得佐理翕然委重丁未陞南京都察院右都御史复进南京兵部尚书参赞机务五防乞归是在己酉益修旧业倡导来学居七年乙卯防地震卒年七十七赠少保諡恭简门人白璧曰先生天禀髙明学问精到明于数学胸次洒落大类邵尧夫而论道体乃独取张横渠少负气节旣乃不欲为竒节一行而识度汪然涵养宏深持守坚定躬行心得中正明达则又一薛敬轩也所着有苑洛语録苑洛集苑洛志乐性理三解易占经纬易説书説毛诗未喻诸书传世弟邦靖字汝庆号五泉幼称竒童年十四举于乡二十一与先生同第进士为工部主事税武林比及有同年赵司李以屈安人病无子买女婢遗之拒不受赵曰此越女有色者笑曰政恐若此耳旣迁郎中以建言逮狱为民嘉靖改元起山西左叅议以病免寻卒年仅三十有六汝庆父子兄弟以学问相为师友太史王敬夫铭其墓称为旷世之英全德之士所着有五泉集朝邑志若干巻
</div>
    <div class="pagination">
<a href="少墟集_page16.html">上一页</a><span>...</span><a href="少墟集_page12.html">12</a><a href="少墟集_page13.html">13</a><a href="少墟集_page14.html">14</a><a href="少墟集_page15.html">15</a><a href="少墟集_page16.html">16</a><span class="current-page">17</span><a href="少墟集_page18.html">18</a><a href="少墟集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
