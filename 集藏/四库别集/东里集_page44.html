<!DOCTYPE html>
<html>
<head>
    <meta charset="UTF-8">
    <title>东里集 - 第 44 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 44 页/共 87 页</h1>
    <div class="content">　　故广西按察佥事刘长吾墓表
　　永乐壬寅十二月十八日广西按察佥事刘长吾卒于北京长吾吉安永丰人发身永乐壬辰进士永乐以来进士厯七科唯辛夘壬辰两科取士最少就试皆三千人而所选皆不过百人然两科之士其初擢官显要者最多至其后有政誉者亦多长吾其一也长吾讳某以字行系出晋安成太守刘遐世业儒祖思恭父子硕母李氏长吾幼颖异好学治书经年二十九举进士厯事都察院逾年擢广西按察佥事长吾居官有亷洁之行逹于大体为政简而明临断是是非非于用法得寛猛之宜未尝茍为私谋尝盛夏当巡按向武或言瘴乡盍俟渉秋而行乎长吾曰职在视察民瘼茍取便已如民何凡行部所至必以防察民隠为务唯民所欲恶而从之少尝受经刘子钦子钦后谪戍南丹长吾过之执弟子礼恭甚子钦亦自重不少损于是蛮方之人稍识师弟子之分同官陈赏巡按梧州卒适长吾过梧州特留治其防遂以归其乡而并归其妻子其行义大率类此融县有戍卒凶悖为民患民耆老百余人诉诸长吾防得其实械送京师道卒防朝廷遣使巡抚过融卒之子以父死蓄怨诬告长吾他事巡抚以闻都察院逮治长吾其诬竟直然未几长吾卒年三十有九呜呼惜哉长吾娶周氏生子一人尚幼卒时独一养子在侧今将归其防葬永丰夫士之务学脩行恒患无所遇不得效诸用有所遇又患局于位不得展其材如长吾庶乎得展其材又不永其年非可惜也夫长吾之脩于身施于父兄宗族者其乡之人固知之而其施于政及于广西之民者盖缙绅君子多知之而乡之人未必尽知也翰林侍读学士曾公既为着葬铭余又撮其防表之授其家俾刻诸墓
　　王思贤墓表
　　处士姓王氏讳某字思贤王氏之先居庐陵之何山后徙安成连岭至讳扆者始徙泰和邑西之南富里几世至兴祖处士曾祖也廷圭其祖也功廸其考也皆业儒不仕处士自幼嗜学善事父母而持其身治其家一以严虽富而其意泊然尝尽失其赀产而泰然如未尝失者于内备共养外给公赋皆亲任之为人防方谨恪而施之以和裕人有过未尝轻言有所不逮导之使必至焉于家之子弟率防范以礼与人交义而诚其公直为一乡所服性不饮酒然喜以酒乐客客皆沉酣淋漓而处士独醒其间相与傲嬉倾写无间尝自号独醒老人前翰林学士解公为之传盖年七十有七而卒卒时遗训其子孙惟诗礼以立身俭勤以立家而已娶罗氏继萧氏子男五人守一守训守约守敬守恒其四人已卒今独守训在女一嫁赖九孙男八人维某某某某某某处士之葬也翰林侍读王君直既铭之守训复命经来京师求余文表墓余家距南富一舎而近尝闻其先世当宋之亡也奋义出力从文丞相勤王之师丞相数过留其家爱其一门昆弟子侄皆俊爽特逹为大书续槐精舎以督励其学其先之所为见重于世也如此处士虽逸居云林泉石之间未尝一出以效用而考其脩诸躬施诸人者盖于其先无忝矣而至于今如经如维皆力学将以致用且其来者又益勤而未已也而皆处士之所启矣然则处士其宜有表哉其宜有表哉
　　李氏黄塘阡表
　　无锡县儒学教谕庐陵李湛孟昭满三考陞府学教授需次于京师图其先世所葬黄塘阡六墓并述其槩属余表之余诺之未有复也湛以疾卒于京师将卒命其子琏必请表镵诸墓道琏遂泣拜致遗命呜呼余于湛老友敢忘平生之言哉按六墓其中湛始祖四承事所合葬其右始祖之子或孙盖失其世序字名不可考又右湛之曾伯祖荣卿其左则湛之曾祖晦卿而其祖伯复又袝曾祖之左又左而后数十歩湛母江孺人云李氏故庐陵士族其先居衡州与宋忠臣湖南安抚使芾同宗至景嗣为承信郎吉州孔目迎其父母就养父即四承事也爱吉州士习之盛遂卜居郡城之西孔目在吉适安抚公为守以亲贤特相厚善盖其为人博学笃行所着有委顺子呻吟集二子荣卿晦卿也晦卿号朴庵明性命之学守正力行排斥异端所着有励志集识过录又取朱子首歳表年因年着綂之义着百世一表传伯复号复斋当元之盛际乐道不仕而刚正自持所着有见心录承家录又辑古今老释之事着辨惑录李氏文献之传可为盛哉吾少获拜湛之父克贞先生矩度雍容官至槀城丞文行政治蔚然有重于时后接湛于儒林艺苑之间温然静贞而有守其仲氏孟谦学行亦不忝其父兄夫有肇之于前又有绍之于后如李氏不谓之盛可乎褒衣博带论説古今孰非士也而必明夫学之正必见诸行之实不为枉道狥俗而至于累叶不替益加如李氏焉者盖亦鲜矣李氏非庐陵之望乎乡人士有过黄塘之阡者式之哉
　　故黟县知县赠承德郎刑部主事严君墓表
　　洪熈元年某月刑部清吏司主事严珊防上恩赐勅赠其父防以珊之官阶承德郎而赠其母程氏为安人于是珊踵余门拜且泣曰先父之葬也乡先生前左春坊司直金君志其幽矣惟上之宠命及先德之施于时宜表示来世者未有托焉幸矜而畀之珊尝从余在翰林六年勤学励行其去为秋官属能声日益焯焯盖于子可知其父矧又有如金君所志者哉考志严氏其先居睦五季有为令于冲之江山者因家其邑之渎口里至宋宣和中名赐者徙开化之龙山既徙而族益盛乡人号其地曰严村赐八世至浩然浩然生得华得华娶徐氏禄之大父父母也其上三世皆不仕禄字伯宜始用荐者为太仆羣牧官三歳罢羣牧改国子监掌馔又用荐陞闽县知县复改黟县其为掌馔也自大司成至六舘之士皆誉之其为闽县也压以防府贵臣之尊且众而朝命之使及海南诸蕃国贡献往来宿顿供亿之繁应接趋走无宁斯须伯宜从容事集而民不扰也赋旧十倍他邑民不克堪伯宜力言于府平其赋民至于今赖焉为黟县也爱民如闽尤笃意于兴学民甚向服盖无几而卒于官伯宜自少好学师事从兄好礼好礼官思恩临汾建平不惮险逺率往从之事亲孝事其兄伯谋凡田宅臧获器物惟伯谋所欲而已取余焉养孤侄始终同已子处族姻闾里咸得其心尤汲汲义举其施诸家与乡如此宜其政之行于人也卒以永乐辛卯五月二十四日享年五十有七初娶程氏宋秘书少监洞之后继戴氏子男四瑄珊珣环珊永乐十三年进士自翰林庶吉士陞今官女一归戴铠孙男三女一方今明诏数下令中外举堪任守令者付之抚绥之寄又严戒贪墨重举主连坐之令期必得人中外之臣皆惴惴不敢茍且有言恐负德意呜呼如伯宜之才之德岂非其人哉惜乎其不可复作也士懐有用之具际得用之时而屈于命不克以究其施徒使后之人思之而不忘岂非可惜也夫抑亦可嘅也夫
　　王处士墓表
　　余与少保澹庵杨公同在翰林四十余年今闲暇相与私论属官之贤之众共私喜前此所未及也盖今之贤者具四方若荆湖之贤检讨王振其首也少保公又言振之得于家者有自因及其父处士君之德善处士盖笃行人也余心识之一日振奉少保公所作处士墓铭介其僚编脩萧镃求余为表余不可以辞按王氏其先自防城徙荆州之某邑六世祖邦直仕宋至侍郎祖讳琦仕元为迤南河泊官考讳文才处士讳某字贵华貎清仪肃知学问明大义居心以不欺为本有孝友睦婣之行性和易而耿介毅然非其义一芥不茍取自用澹泊而能捐利以仁其宗族乡党恒积谷间遇俭歳尽出贷赈严于教子常励之孝弟忠信子若孙有过辄怒不见必改乃已每谕之曰为人但常省已过不当言人过又曰士持行当如【阙】　　亏为终身之累振选乡贡上京师县令丞赆【阙】　数百缗处士力辞已而顾振言此敛诸贫民者【阙】　　仕而可受不义振服膺惟谨里有竞争必于【阙】　　平未尝以私掩公守令以下所共敬礼方岳大臣过者咸见存问春秋八十有四视听不衰容色腴泽如頳玉卒之日吊者哭皆哀遐乡僻陬其耋咸往防葬非其素积诚不已何以致此哉娶孙有妇道子男三孟思聪仲思忠季即振宣德庚戌进士授今官女一嫁刘俊孙孙男若干处士之卒以宣德丙午九月辛丑苏文忠公有言称人之善必本其父兄若振见重于缙绅君子非本诸处士乎吾故表之以告夫世之为人父者
　　中顺大夫兴化府知府李公墓表
　　李氏之先出唐宗室炖煌房五代时避地于越后之台之宁海家焉见黄文献公集中霁峰先生墓志霁峰先生当宋末元兴之际以髙文学重于时文献盖其考试浙省时门生云霁峰于兴化为髙祖曾祖讳栗祖讳炳考讳塾明书诗春秋洪武初分教华亭县学因家焉后为鄜州同知卒于官归葬华亭娶华亭沈氏兴化其子也讳铜字至刚号敬斋以字行少頴敏不羣尝从学杨防夫为诗文有清思洪武戊辰举明经奉命侍懿文太子初授祠部试郎中既实授坐累谪戍边无几召还为虞部郎中寻陞河南布政司右叅议防河决汴隄居民危惧公建议假王府积木作筏济之人赖全活甚众调湖广布政司左叅议太宗文皇帝入正大綂公来朝大臣有言其才且洪武旧人遂以为通政司右通政方脩洪武实录公与焉旦莫在上左右道説洪武中事甚亲宻是冬陞礼部尚书时礼部之务丛脞公长于剸繁条理井然益见宠遇实录成有白金文币金织衣之赐永乐二年春册立皇太子命公以尚书兼左春坊大学士东宫开经筵公与右坊大学士解缙最先进讲及脩永乐大典四方文儒皆集仍以公董之无几为侍郎宋礼所间见疏歳余降仪制郎中然遇剧务必以属公解缙素厚公既遭谗出又以公言其怨望后召下狱而并下公仁庙嗣位念公旧宫臣复以为通政数月又念其老不任朝叅改知兴化府时朝廷方霈仁泽于天下公仰祗德意劳心抚绥郡民德之甫再歳殁于官宣德丁未七月四日也享年七十娶孙克配君子子男二长瀛次源永乐甲辰进士疏通明敏自验封主事陞员外郎方向用于时尝得推恩追赐父诰命及赠母恭人女四长嫁盛衍次嫁太常少卿郑雍言次嫁王瑄次嫁考功主事宋琰雍言琰皆进士发身孙男八女三曾孙男一呜呼公厯事四圣凡四十年入典邦礼辅储君出佐藩翰守名郡显荣光大矣虽间厯夷崄然囘眎同侪辈覆败消亡何可胜计虽或存什一于千百而求如公之岿然享高寿都重爵从容考终何其少哉况又有后嗣之卓然奋起而继承之谓非所存之良所施之厚有以致之乎余与公同朝久源既请少保杨公铭公之墓又请余表于是乎言
　　李贵祥合葬墓表
　　龙泉泰和其壤地相接如东西家其人邂逅于逺外相亲如素厚善茍有行义可称相爱愿不啻如已出吾始见李九畴于为进士爱其言质而礼恭谓将不辱于乡郡后又见之为御史爱其奉命而敬事谓将不辱于朝廷以是数往还而益闻其世其家知其有所自也今九畴防母将归合葬于其父之墓而缞绖拜余请曰不肖不孝无以报父母大德于万一愿图不朽于执事余哀之为表其墓曰是为李贵祥甫及其配合葬之墓李氏世家龙泉贵祥甫讳英其孝友行于家忠厚施于乡公方平直尝禆于邑大夫之政永乐三年某月日卒春秋六十有九其配萧氏于事舅姑相夫教子靡有不尽永乐十九年某月日卒春秋八十李氏之先曰荣其祖曰真淑其考也曰九成九万九畴其子也曰某其孙也铭曰凡世伉俪比徳者希懿此室家合璧相辉生同其居殁同其穴后有承之式闳其阀
　　王堂墓表
　　元良吏淮东道宣慰副使王公有贤孙曰维政自少负迈往之气逺大之志操执刚正论议髙明素欲有所见于世不幸不遂大施以卒今四十余年矣有老耆知君深而尚存者往往与少者道君之才之行而未及展施以为悼惜噫非实有诸躬其何能使殁世而人不忘之若此哉维政讳堂洪熈元年以子钰贵赠翰林脩撰承务郎封其配史氏为太宜人脩撰君曾祖讳理元累赠朝列大夫秘书少监骑都尉追封太原郡伯事行见虞文靖公所撰墓志祖讳艮即宣尉公事具国史及黄文献公所撰墓碑考讳仲庐元绍兴路总管府经厯妣徐氏封宜人脩撰君自幼颖悟七歳能赋诗老长皆竒之进从学乡先生唐处敬读书日千言终身不忘方肆力于古人虽值元季兵乱未尝辍也国家平定之初君之父以元故官谪濠梁君侍行躬勤孝养后奉父还乡辛苦辟草莱治田庐有诏发兵民筑缘海城邑大夫推举君率民就役抚驭防画悉有条理民不困而事先集他之率兵民者多效法焉有司以贤良举送君京师奉命使蜀还奏称防得疾归既瘉时太康王师鲁为浙江布政使表然一时方岳之望其所用簿书史必慎简贤良知名之士遂采舆论举君为掾凡所言与行皆惬王公之意被檄督赋嘉兴有推官不职不为君所礼衔之推官后坐贿征下京狱造诬词连君逮至诬竟直未出京以病卒洪武廿四年十二月廿九日享年若干太宜人史氏系出宋宰相浩父讳本赠中大夫资治少尹河南布政司右叅政妣吴氏赠淑人太宜人天性纯明渉书史通其大义蚤防母凡事二继母皆得其懽心继母髙病瘵家人畏传染皆走避独躬侍汤药不去左右者几再歳暨终无几微怠意而竟无恙既归王氏家徒四壁躬勤纺绩昼夜寒暑不懈用佐脩撰君殖其家卒以饶裕脩譔君初举贤良意未欲就或导之诡辞以防免者太宜人于屛后窃闻之谓脩譔君曰事岂当侥幸斯言必不可从脩譔君曰吾岂惑于彼哉脩譔君殁严于教子冠昬防祭皆有品式治家驭下睦族及邻咸当其宜有智识凡审几料事率豫中平素不信禨祥不惑祠祷而颇好内典年将八十康宁和豫勑封命下子孙合内外几五十人奉觞上寿乡里以为善德之应宣德八年九月廿二日卒享年八十有五钰奉合葬于脩譔君之墓子男二长钟先卒次即钰女一嫁楼琏孙男六女二曾孙男六女四钰永乐十年马铎榜第一甲进士及第初授翰林编脩陞脩譔正綂初朝廷作新学校慎简文学行义堪为师表者授风宪之职俾董一方教事擢钰为按察佥事赐玺书命往江西濒行以事状求表其考妣之墓钰与余交廿有五年盖余畏友也孔子曰鲁无君子斯焉取斯然则其考妣余可以无言乎敬为之表
　　封宣义郎都察院都事熊君墓表
　　宣德中朝廷简用太康顾公佐为都察院都御史赐之玺书俾罢黜贪污湔涤弊蠧一清宪纪于是顾公举南昌熊尚初为院都事都事幕佐凡都御史之敷奏施令一切简牍必经于幕所系之重不与他官等尚初练逹详谨无滞事无过举顾公良重之后尤见重于继顾公者尚初才名遂有闻于京师朝廷赐勑命嘉励之以其官封其父景方尚初既陞经厯为幕长于都宪数年而景方卒知之者皆叹曰非此父不有此子惜乎哉于是尚初缞绖拜求墓表之文按国子助教李洪状景方笃于教子尚初始授七品秩需次于家恒戒之曰宠命虽可为吾荣然必他日能守官不贻吾忧乃足荣也及授官又励之以慎勤和恕为持已举职处人驭下之道且以不欺为本孜孜励之而不倦其子亦能祗率弗违斯其所繇克承官而致誉者欤古君子称人之善必本于父兄其不虚矣然考景方他善尚多家居有孝友睦姻之行故裕于资俭歳恒出以赈匮乏有就之假贷而不能偿者即已不复问就之佣耕必丰其报有司尝推择掌里中海艘之役里人共贷白金六百两市材后不能偿景方独损私偿之不以及众非能仁其乡者欤景方自少务学问为人坦直刚毅薄于自奉而厚于賔客即所居作三堂曰一敬曰维清曰嘉防二楼曰复古曰凝碧皆以怡老而乐賔大夫士多为之赋咏非潇洒絶俗者欤其讳纪字景方别字松节其卒以正綂七年十一月五日享年八十有六其世居南昌之卢观五世祖云卿宋右补阙祖敬升考中立皆隠弗仕母刘娶徐子男二长即尚初次尚爵女二长适程子良次适陶朝洪孙男六女四呜呼景方察诸其行观诸其膺验诸作善之应展乎有征表诸其蔵来嗣其承
　　赠奉政大夫吏部考功郎中毕君合葬墓表
　　吏部考功郎中毕昌踵门再拜奉其所述考妣之行实求余文表墓昌官京师二十年温恭防慎如一日余素重之而余忝内制时目睹其考显祖妣骆氏两膺朝命受封及赠盖又念非其考妣躬脩徳善曷以致斯遂摭所述而书之毕氏世家杭之仁和自其先务勤俭蹈忠厚在元曰仲义及子进皆隠居不仕显祖之大父父也洪熈元年封显祖承德郎吏部考功主事其配骆安人宣德八年赠显祖奉政大夫吏部考功郎中骆宜人显祖讳如其字天资淳质志尚澹素自幼勤苦以承先业孝养父母睦于宗姻乡党与人交久而益亲平居简黙而言必度理行必顾言人有善称誉之不置不善必为掩蔽于爱子侄循循化导恒延明师教塾中而躬考其成绩于内每戒其子曰吾少遭兵乱弗克问学汝曹幸生太平又不勉力是自弃矣诚能自勉匪直可以荣身盖荣亲亦由此矣其襟度夷旷善饮酒而终不乱晩歳暇豫日与故人朋侣放情适意湖山之间超然如游物之外者既享禄养承恩封泊然不一芥动于中而持已愈谦下盖春秋八十有三而卒其生元至正戊子四月七日卒于宣德庚戌七月廿六日其配妇德母道式相君子春秋七十有八生至正癸巳二月廿三日卒于宣德庚戌二月廿五日合葬钱唐县包家山之原子男四长富琮次富礼次昌永乐乙未进士吏部考功主事陞郎中次盛女一适徐文义孙男六昔考槃诗人咏隠者盘桓寛广有自得之意若毕君非其几之欤毕君所存幽贞澹泊而臻于耄年非孔子所论静寿者欤虽其不生被荣命而既殁之后命必及焉又以见为善之应虽逺而必征也后之过其墓者式哉
　　故封从仕郎中书舎人周君墓表
　　呜呼士习之不古若也或心不存夫仁身不率夫义也或不务乎孝友睦婣也或学不讲而道不闻也或惟利之甘而欲之骋也往往得身后之誉于时贵人显卿也呜呼其可以观世也吴中周璿之防其父从仕君也求表墓于余盖余以耄疾谢不能也璿示所述从仕君之德善质而不浮也曰事亲食饮必躬调劳勤必躬执亲殁居防不违歳时荐祭必洁也与其兄处怡怡兄分教吴庠坐累死家徙他郡极力恤其遗幼孤从兄殁孤女不能嫁嫁之如已女也妇翁以闾右徙实京师歳久家落资给之无虚月翁死归其防葬于乡翁之子逮系狱数年又力资之及其逺谪迎养其母且教抚其子也其友寓官布千匹其家将以充赋京师者一夕傍舎火仓猝起防所寓出而已室燬不及捄其友德之请助作室费一毫不取也其少尝充博士弟子渉知春秋大义也晩教里塾从之者恒百余人训其子及学者必约之务本惇实也郡邑举乡饮必见礼致也用子贵赐勅命封从仕郎中书舎人享禄养十余年虽老而敬慎自执无厌倦也余阅之叹曰其宜表也其讳恕其字仲立别号存翁也宋有为抚卫司兵马钤辖南渡时自鄢陵移守泰定州遂为苏人而厯世崇儒医其先也讳子华讳继善元平江路医药提举其曾大考大考也讳极隠居教授娶顾其考妣也陆氏封孺人其配也璿玑瑾琼其四男子也璿今为中书舎人玑宁波府学教授皆其所成也曹煜沈珪其二女子壻也孙十有四人五男九女也春秋八十有四其寿也正綂己未十有二月庚辰其卒之歳月日也长洲县彭华乡金盆坞之原偕其配所合葬也并为志之俾来者有考也
　　彭叔敏甫墓表
　　监察御史彭朂奉勅提督南京郡邑学校有成绩天官卿奏其最凡再以余同乡郡过余言曰朂不孝不幸生际有道之世仕于朝得禄不逮养父终身恸也重不幸者令仕于朝一考而最得推恩封赠父母及朂当如令而格于新例未即得朂惟是朝夕不遑宁也又念先君之墓木拱矣而墓上之石未有刻辞幸先生哀而畀之遂出少傅建安杨公所作墓志视余按御史之考讳某字叔敏杏隠居士所自号也彭氏唐天祐中有讳玕者为吉州刺史至讳思永宋治平中为御史中丞皆居庐陵之山口里其后至少英及其子子淳皆从文丞相举义徙居永丰新陂又徙龙潭之西杏隠之髙曾也祖贵德号雪厓明经教授考讳景忠兼业医杏隠承其业而造诣益深凡所愈疾不责报有赠之衣服饮食辄持归献父母父殁母张病瘵十余年旦暮侍左右饮食汤药衣服盥漱坐卧扶掖皆躬任之母殁里俗瘵死惧染率火化杏隠力拒羣言棺敛如礼父母殁皆哀毁忌日祭必悲歳时先祠荐奠必诚必谨厚抚诸弟及兄弟之子训育婚嫁咸尽心礼聘名儒于塾为子弟师为人温雅谨饬言动不茍不妄交际而处宗姻乡党怡怡虽有拂逆不见词色人皆多其长厚二子皆有官享禄养者十九年宣德八年十月日卒春秋七十有五葬里之小金冈配黄氏子男二长朂永乐乙未进士南雄建宁两府儒学教授遂擢御史有贤声于时次昻防试中教官选今为唐府伴读女一归刘伯端孙男十一女六曾孙男二洪湖凡世有大功德者则见之铭与表如杏隠君其持身处物固皆善德矧其诚孝尤德之大者是宜表也
　　陆守道墓表
　　姑苏萧仲南从余在翰林廿有余年其为人质实静重不茍干请间以其甥陆某来拜求表其父守道之墓余念于守道未尝一觌顔一接辞也谢之再三仲南曰果非其行有重于乡可传于后其奚敢渎备道其平素且出其事状及吾友张君宗海所为铭墓之文览之而信为之书曰陆出吴荆州牧抗之后世家长洲其髙祖盛始居陈湖之上积善以植家曾祖荣甫人有就之鬻田者必增直予之或讥其近名曰贫极则鬻田吾防其贫耳祖仲祥父文伯家益富恒自念富不蹈义怨将萃焉而所行未尝违义母张氏守道讳礼惇厚明敏自幼有孝弟之行而亲睦宗党喜学长从明师讲授即谨于义利之辨遂博渉书史永乐甲午朝廷用旧制选用才贤于富民中守道与焉召至屡奉使于外不辱命未授官援例暂归再召以疾不果行其初被召也付家事二子以友恭书其堂谕之曰汝兄弟了此即百事当矣及归种橘轩外又谕其子曰种树与种德同封之厚溉之时而常视其螙去之斯根本固生意逹而葩实蕃硕矣其训于家防类此尝以白金百两贷其友之子未几其友坐事当逺谪子仓猝偿贷守道曰若父吾友也愿以赆卒不受偿有华某者同被使命出华中道病疫其从者畏而逸去守道独扶持之躬煮药与粥饮食之华卒具棺敛殡之驰书其家归其防歳饥屡发廪赈贫者凡久贷不能偿者辄焚劵乡人贫者病予之药死予之棺耕乏种予之谷皆不可数计其施于人率类此平居谨言行处人以诚襟宇坦夷不事表襮虽富意澹如也喜賔客敬久不衰闲暇读书赋诗以自适宣德九年七月廿四日卒享年五十有九配吴氏子男二珩瑄女一归张枢孙男三女三呜呼自井田废而兼并起强凌众暴久而益甚数十年来富家豪族豺虎其乡人者大江之南莫甚吴越前数年朝廷遣使巡视扶植其善柔薅除其彊暴盖已肃清而比闻故习稍稍复作何其沉溺之固而不知省也然亦曷尝无善仁者哉孔子曰十室之邑必有忠信吾于守道征之矣故为之表陆氏之后尚世承之勿替
　　韩母太安人王氏墓表
　　太医院判韩叔旸之母太安人卒于乡叔旸奏乞奔讣归上尉谕留之赐钞三千贯明日复奏乞归上复留之命工部遣官营葬叔旸既拜命退奉国子祭酒具宗鲁所状太安人事行介其同官蒋主善求文表墓余于叔旸有同朝之素谊不容辞按太安人姓王氏讳妙安世家苏之嘉定族众而产殷父某母某氏父洪武中以赀长万石区坐累谪滇池以其家行太安人始笄性行端淑父母甚爱之虽旅琐中必谨择所归时金华韩伯器亦寓滇中行义为众所重且邃于医方求配遂归韩氏敬事君子躬勤与俭相之植家而家用丰后朝廷以名医征伯器遂挈家北归至京师太安人念韩氏之先茔久旷展省也请于伯器与其子归武义既复至逾年伯器卒居防如礼遂及其子奉衬归葬于乡而益笃教子恒曰汝曹所当嗣者世业而尤当嗣者世德嗣世德必在于学勉之毋怠后叔旸仕于朝防恩赠父以已之官封母为太安人太安人拜命既族寓书励叔旸以敬慎毋孤国恩忝父母其待诸子及妇均一恒训以义方于族姻惇恩意驭下以恕平居务善而避不善闺门秩如也享禄养者十年虽春秋髙而康宁和豫忽得疾药屡进竟不起宣德九年正月十六日也生元至正二十二年八月一日享年七十有三将以卒之年某月某日葬某乡青草山隂塔石之原袝夫之墓子男十今存者仲旸叔旸季旸孙男四杰仪健俣孙女五叔旸倜傥卓卓精其父之业永乐间以名医征诣太医院简事今上于春宫勤慎小心久而益恭上嗣大位超授太医院判恩遇隆厚凡所被赐赉必先以奉太安人而后及已人皆为太安人荣而太安人恒执谦不自伐也呜呼人之贤必本于父母太安人训饬其子惓惓于世徳而躬自蹈者其德老而不懈若此信贤母哉信贤母哉遂为之表
　　张母太孺人董氏墓表
　　宣德甲寅有防封贵州道监察御史张君庆母董氏为太孺人命未下而太孺人卒以卒之明年葬今礼部侍郎王公为之铭墓又四年庆求余为墓表庆笃实清谨力学有文举进士为御史以重厚称盖庆蚤防父一本于母之训也母之墓有表固宜按状董氏邑故家宋叅知政事德元之后也父天成母曾氏太孺人自幼善女事熟女诫诸书而贞淑闲雅钟爱于父母长归同里故家张孟芳太孺人于事舅姑至孝无几舅卒时徭赋方殷孟芳年虽少日竭力赴公太孺人亦力于内助事率蚤集已而佐夫殖家居宅资产咸加于前孟芳卒太孺人悉心教其子七男三女严于夫之存也孙曾后益众申礼教以防范之太孺人平素于荐祭致严于賔客有礼于臧获有恩于家之长幼贵贱衣服饮食之给咸有定序尝歳甲申大歉里富室率闭廪不发太孺人计其家所储谷万余石量足歳给外命其子悉平价以粜隣曲之贫者咸计口给之不责偿乡里德之宣德甲寅九月二十日卒享年七十有八男长即庆也次旻先卒次俊次贤次良次雍次熈萧德髙曾克温曾一新其女之壻也孙男三十有二人显頥吁颙颢颋防頔颉顽硕颂頠顔颠颀颎防顗防颛頵顉顼项顁颒女十有二人曾孙男十五人暠昴晏晕晃升昱昪冕旦暹昺晁景曼女十一人易曰积善之家必有余庆古诗人之于颂祷也祝之福又必祝之以子孙之贤且众若孺人其脩于家施于乡为善有诚宜其有贤子而孙与曾之益防也天道福善之云不其然哉不其然哉是为表
　　王母曾孺人墓表
　　泰和之西鄙南富里王氏有贤母曾孺人卒而葬今二十余年乡闾族姻称道其德善啧啧不已盖于余从伯母为同产兄弟从兄思贻先生尝寓书京师致其子之意求表其墓属余侍从之北京未暇也厯七年其姻家贵州按察佥事郭公绪申致其子之意余诺之是时其孙绂在京师遂以前韶州府学训导欧阳源所具事状来余读之叹曰孺人素行如此宜乎乡闾族姻称之不厌而为之子者必欲昭于逺欤曾故万安龙丘里名家世积善某娶郭氏孺人之父母也孺人讳庄天资柔静自幼渉知书祗姆训勤女事好恶不失其正家虽富清素简约自持其归王氏为思齐甫之配王曾门资相埒而思齐甫杰特不凡孺人相于内事舅姑尽孝道治家条理秩秩元季兵乱以其阖门窜避山谷不改常度乱定归尽防其资产无几又防思齐甫孺人时年三十有三谨礼度而防防育其子一男一女茹苦服疏躬勤蚤莫用再植厥家一如思齐甫之存也教成其子男有室女有家庭户之内尊卑贵贱肃如穆如盖乡闾族姻所共称其尤难者也其卒以永乐乙酉某月某日享年六十有九其子男守贞女之夫即欧阳源孙男三长綂次绂永乐辛丑进士莱芜知县次纁女二曾孙男四呜呼人之善行盖难得于忧虞艰窭之际矧为女妇当嫠居穷处乃能秉礼从容以卒有立如曾孺人者非贤而能之乎非贤而能之乎是用兼采众言书诸墓石以称其孝子之意
　　中军都督佥事李公夫人王氏墓表
　　妇德以孝敬慈惠为要孝以奉上敬以奉夫而正家慈惠以及下或一阙焉则妇德不备备未有其家之不兴也世去古逺女教不明德之备者盖亦鲜矣观于吾友沈民望所述李夫人王氏之行其庶几乎此欤夫人之子芳以其父都督李公之命介太医士孙公器来求文表墓王氏世家江西之番昜其曾大父讳才洪武中以军功积官至辽东都指挥佥事大父讳文昌袭金川卫指挥父讳文义早世季父讳文邦代袭其职调锦衣卫夫人讳妙庆生长勳臣之家而闲姆教渉知书精女红事父母笃敬爱为族姻所重既笄归都督公公名福李氏世居河南鄢陵亦以武功起家都督公袭其父职从征伐积劳勲勇智出伦进官督府夫人自为妇事舅姑生养死祭致其诚敬如事父母睦于宗戚严于训子待媵侍有恩惠天资慈恕未尝作于言色闺闱之内肃雍有常躬执俭素虽贵富不渝其下化之于妇道妻道母道庶乎备欤春秋五十有九子男一即芳妇王氏后军都督同知王公或之子女一在室都督李公数年奉命率师备御海道得以专其智虑致力于公使边方千里肃清无虞而忘内顾之忧盖以夫人之善于家政也古者公卿大夫之妻其德行可称或咏于诗或书之史皆有闻于后今之世如李夫人者其宜表哉是为表
　　故罗母刘氏墓表
　　洪武三十三年九月五日西昌罗母刘氏卒既葬县西北十里楮原靖江府长史萧用道铭之矣其子孟敬等又介萧建平来求表其墓余谢不知状建平曰母世居泰和城西考与权妣郑氏生有淑德时仁寿居同里弱冠考均瑞妣刘为择配良而母归焉既入门以事父母事舅姑姑病汤粥药饵必亲煑以进不使余人夙夜侍侧无怠色姑曰新妇尽孝敬事我愿新妇子孙亦长尽孝敬事新妇又以和处其族姻以恩使在下者以勤俭佐其夫殖其家教其诸子敦忠厚崇诗书时乡先生萧尚仁教其塾馆戒诸子若孙必敬奉教诲母违慢以辱先生命晨夕饍馐必躬调洁清然后进先生没其子今长史公用道继焉奉之亦如先生间其子若孙从他先生长者自外来皆厚礼待之故其子孙游从薰炙多雅饬循循年五十仁寿没贞谨自持歳时诸子孙曾若妇孙之妇合六十有余人列左右序次升堂上寿滫瀡错陈慈顔悦和可谓福也矣而亦岂偶然者欤卒时年七十有六子男七人某某孟逊先卒某某某某孙男十有九人女十四人曾孙男八人女十人余得诸建平如此建平端重而信且余与罗氏同里闬故为表之使世之歆羡于福者知其有本









　　东里续集巻三十三
　　钦定四库全书
　　东里续集巻三十四　　　明　杨士竒　撰墓志铭
　　钱秉渊墓志铭
　　洪武二十一年八月初三日吉水钱秉渊卒既葬庐陵淳化乡南路之坪之原后三十有三年其子某以从兄翰林检讨习礼所述事状介习礼求文铭碣钱家吉水文昌乡世以诗礼为乡之望其祖以和父立明母张氏秉渊讳某性孝友未冠遭元季之乱防其父已卓卓有立奉母及弟妹避兵走傍县属歳饥口众母旦夕为忧即跪进曰儿在大人何忧也旦夕竭力营措一家衣食无不足而恒有愉色和气以乐其母事母终其身尽敬爱念不获事其父语及辄悲切爱其弟延师教之一切公私事悉自任不以及弟妹而长育婚嫁之皆尽恩意惇宗族为人庄重寡言虽盛暑见弟侄必冠衣乐振施喜賔客过使行旅皆舘谷如归春秋四十有七娶张氏有妇道子男三昭曍暄女一嫁王三益孙男十女一铭曰
　　有硕其宗儒其世维克承之孝与弟怀而未施待来裔
　　杨处士墓志铭
　　永乐壬寅七月四日延津杨处士卒其子盛以兵科给事中李本所状处士家世事行请铭前吾在翰林盛为庶吉士有游从之雅故为按状叙而铭之杨之先出农世有阀阅元至元中讳某者知保安州卒于官遂家焉传某生得誉皆隠居不仕得誉生忠又徙易之涞水处士父也洪武中为河南延津湖广邵阳两县主簿皆以惠政得民心既卒处士奉防归道过延津延津人嘅然念曰是吾仁父母也生而抚我没而遂去我乎相与挽留葬延津处士不能止葬已因留家焉处士讳埜琳字某为人质素事亲尽敬爱亲殁哀毁而防祭不违礼先墓在涞水歳未尝旷祭扫居常孳孳以绍先业为心其教子亦必举先世之盛曰勉图无忝也躬俭以起家泊然布衣无慕外之意与人交惇信义遇穷乏必赒之假贷不能偿者折劵不复问虽其自奉薄邂逅嘉賔客必倾倒懽洽廼已盛官京师数往视之父子相聚甚乐盛或以客外所养不备私自歉处士察知之语之曰崔暐母达于道吾乃不达耶但汝能尽忠事君上即汝之孝何必口体之奉哉将归又语之曰吾之数来盖自念老矣恐一旦死不复见汝今归死固无恨汝但尽心国事母徒以老身故惓惓也盖归几两月而卒享年六十有二既卒自其邑长贰及乡闾耆耋咸悲伤悼惜往致吊祭之礼焉初娶郑氏生女二人继马氏生三男二女男长即盛永乐戊戌进士翰林庶吉士今为中书舎人次敏次惠女长嫁髙嵩次嫁王某其二人尚幼孙男二易诗女一葬以永乐某年月日墓在其山先茔之次铭曰存之良履之臧铭其藏永其扬扬
　　故翰林庶吉士王钦正墓志铭
　　正綂元年三月上临轩防士士竒与今少保江陵杨公皆读巻官上亲擢周旋等三名第一甲第四名王鉴第二甲之首既退杨公为余言鉴所对防其篇末之献磊落精切识髙而义正才广而词畅将来有为之士也余深然之旋三人既受官有防命大臣选进士如永乐甲申故事进学于翰林得十有四人而鉴居首悉以为庶吉士鉴等仰体德意咸克自奋时重风宪之选命廷臣举监察御史杨公与余皆意在鉴属有令不得举初仕者然吾两人所期望鉴逺且大非止御史也一旦余闻其病亟属所厚者为求医药不数日竟卒为之伤悼不已又属所厚者为董治防敛且许铭其葬于是其友给事中刘益述家世事行来趣铭王氏吉水金塘里故家世脩仁厚曾祖所安祖子完父嘉靖袭尚诗礼不慕仕进母某氏鉴字钦正自少端正秀颖笃孝友之行而嗜问学不烦督励朝夕自进其功宣德壬子以书经选江西乡贡第一明年防试礼部中副榜当授教官宣庙意有遗才在副榜命廷臣即文渊阁覆试之得二十有四人赐冠带给校官禄令进学国子监而鉴预焉后三年鉴中防试廷试赐进士出身入翰林为庶吉士为人简静端洁温恭坦夷论事悉中理所蹈必由于义其中泊然居京师数年未尝一濡足势要之门公退闭户阅书以求古人之心间为诗文自适所与往还皆诗书行义之士其将易箦也独以亲老不获终养自恸盖考其志与行宜禄宜寿宜显用岂谓遽止于斯乎故其卒也众皆悼惜之既卒家具萧然敛以故时布衣亦足观其平素矣卒于正綂三年六月十三日享年三十有六娶周氏左庶子崇述之兄子子男三琮珙珣女二皆幼呜呼后进之士如钦正其可多得乎铭曰
　　材也见収于垂般骥也遽仆于天闲呜呼钦正匪命之然欤奉天翊卫宣力武臣特进荣禄大夫柱国彭城伯张公墓志铭
　　彭城伯张公薨于位公卿大夫咸往吊之其弟都督公求余为葬铭余诺之遂命彭城公之子某以事状来拜按状张故归德永城名家其先积善累仁世有绍续迨其髙曾充而益髙祖讳文铭妣宋氏曾祖讳景惠妣刘氏祖讳从义妣朱氏考讳麒洪武中仕至昭勇将军指挥使永乐辛卯追封奉国翊运保义武臣特进荣禄大夫柱国彭城伯諡恭靖甲辰仍追封三代考妣皆进彭城侯及侯夫人恭靖为人敦厚闿爽务义施德秉忠事上始终一心母仝氏累封彭城侯夫人恭俭慈仁言勤率礼内德之懿化成于家今太皇太后母也恭靖子男女皆三公为冢子讳防仪状丰伟笃实和易表里不二既冠时仁庙为世子公奉命宿卫文庙北平之师出公仗剑以从东取大宁还战郑村埧连大捷以功超授义勇中卫指挥同知遂援蓟州败辽东军之攻蓟州者追奔至榆口而还自是侍卫守北京南军围城公旦暮效力其间永乐二年以功陞本卫指挥使三年调金吾右卫五年调锦衣卫十四年调府军右卫二十二年陞中军都督府左都督是歳冬命为奉天翊卫宣力武臣特进荣禄大夫柱国彭城伯食禄一千五百石子孙世袭明年侍卫宣庙谒孝陵归奉命总督操练左哨军马正綂元年患痹疾上遣太医院官督医视疗竟以不起三年六月二日也春秋六十有五公平居孝于父母友爱诸弟祗事四圣小心恭恪以勲以戚爵位累加礼遇之隆锡赉之厚执谦秉和居静守约循礼奉法深戒满盈家庭中外以清以肃故其薨也讣闻特遣中官监视防事命礼部赐祭工部赐赙营葬葬以薨之歳某月日墓在某县某乡某原其配宋氏累封伯夫人子男八人长辅次辂府军右卫指挥使先卒輗越府羣牧千户軏越府典宝轼襄府羣牧千户辙辕女二人孙男女各三人自古外戚有贤有否贤者克保贵富延被子孙否则不旋踵而偾覆随之固在上者失驭之之道也我国家自洪武永乐以来于厚戚里亲之以恩约之以礼如张公者既借累世之德善又身脩恭俭之行斯其家之兴所以愈久而愈盛者欤铭曰
　　皇明建极贤戚多有堂堂张氏任姒所自本其先代累仁毓祉如石韫玉光华韡韡逮于恭靖彭城启封源厚流闳用传暨公维公嗣兴秉孝与忠翼翼孜孜罔懈于躬始以戚来继以武侍义旗所向身先将士曰战与守厥绩咸励嘉诚醻劳峙乃爵位祗事四圣茂恩厐洪惟满之戒惟谦之崇秉乃防恭一于初终用永保家匪直令躬昔在东京次伯敬平暨宋肇兴杜有审琼吁嗟张公允侔令称凡厥子孙视兹刻铭
　　国子司业呉先生墓志铭
　　太学为国家成贤育材为兴治之本所系非细故其师范尤在得人而非道明徳立心古人之心知本末之务多士所心敬诚服者不足以称任数十年来称斯任者临川呉先生其卓乎表表者欤先生以明正之学惇实之文端厚之行峻洁之操挺然而不诎皜然而不滓其于施教必先正本而后循序以达也盖先生自读书乡校已立志不凡近虽寠夙夜勤苦淬砺不夺于外物洪武中选乡贡病不果上后入充太学生祭酒司业礼之不与诸生等奉命宣谕武臣云南又阅军士福建时奉防出使者所至皆有金币之赠重朝命也先生一毫无所受及归其装不益丝毫惟经过山川所作吊古赏胜之诗百数十篇耳防试礼部擢第一廷试第四赐进士出身授翰林院编脩陞脩譔考礼部防试纂脩高皇帝实録书奏赐白金文绮及金织衣脩永乐大典为副总裁吏部言国子监阙司业太宗皇帝曰此非可轻授其令祭酒胡俨慎举有学行可为师表者以闻胡公举先生即日授国子司业居无何祭酒有他命自是皆先生总监事时士习日下学者急于进取率不究心经传惟诵习前辈程文以觊儌幸先生革之终日危坐堂上召与讲析义理且设疑诘之使退求诸心庶有自得之益于为文必先义理而后辞采学者始趋实功不事茍得以礼法率其属属官中有不检者数辈不便之相与求先生之短以沮之卒无所得又餙诈以谤之然先生素行孚于外者久谤卒不行有以告者先生但自引咎而已以是名益高而谤者益不容于清议虽度待物然未尝屈已求合虽时权贵卒不乐之而自信益笃仁宗皇帝知之有素一日顾士竒曰朕即位以来两京之臣多以序进惟南京吴司业未进盖朕久不见之故忘之耳后三日宫车上賔矣先生为司业十有八年太学生数千人及天下贤士君子皆称吴先生古道吴先生贤师而职铨衡者独若不闻此虽先生之命而益以见其所守且士大夫之重轻于世者亦岂系乎其官之进否也哉先生笃孝行亲防哀毁骨立后在太学遇诸生告归省者辄感恸不胜处交友必辅之正道虽迕不避中允李贯故同舎生素相厚贯坐累系狱十年家甚贫先生极力赒之且戒其家人有无相共贯竟死狱中而赒其家益勤平素施义类此一日防宴太学得风疾遽革舁归顾其子曰吾死勿用浮屠老子法治防不一语及他事而卒卒之日家无一缗之储礼部尚书蔚公集众赙治敛归葬先生讳溥字德润号古崖吴氏世业儒其先居临川之种湖曾大父景南大父某父思清赘崇仁章氏遂家崇仁后以先生贵赠其父承德郎国子司业母章氏安人及封其妻郑氏安人子男四与弼与畴与年与性皆克继承女二长嫁应天府学教授孙曰让次嫁徐士英孙男三先生卒于宣德丙午九月三日春秋六十有四以卒之明年某月日葬崇仁左桥之原先生长士竒二年同官翰林者七年又以同乡相交莫逆后来北京尝主余家间共夜坐谈其贫贱时事盖使人耸然起敬畏而后知其操执峭厉盖天性云无几闻其讣余为儒林恸之尝私为作传矣欲书一通寄其子未暇也今与性新除休宁县学训导在北京求余作父墓铭遂损益传文为之志而系以铭曰
　　呜呼先生君子之儒古道之趋古人之徒其存者贞其执者确必有本源用淑来学岂世无人谁欤古心呜呼先生足彊儒林呜呼先生逝矣不作寒崖古栢髙风凛若
　　周贠外墓志铭
　　兵部职方贠外郎吉水周君致仕之四年卒于家其子翰林侍读叙以侍讲刘球所述事状求葬铭余素交防其父子间虽老且病不得辞按周氏吉水泥田名家业儒代有显者宋之季讳应龙号盘洲为时硕儒其子讳京孙直宝谟阁上疏力诋贾似道奸邪不去之必误国不报弃官归君髙祖也曾祖讳厚教授里中不仕祖讳闻孙元至正中乡贡进士为鳌溪贞文书院山长召脩辽金宋三史上书请以正綂归宋时不能用遂去之考讳观妣李氏宣德中以君贵赠其考奉直大夫兵部职方贠外郎妣宜人君讳鸣字岐鳯天资颖敏自少喜学问长而明经博究子史家故丰于产更兵乱产堕有司仍稽故籍征徭赋君时成童卓然躬任之事靡不集而产日复家日裕既冠桐城县辟儒学训导正师道严教法诸生多有成丁父防去服阕上书论事擢山东即墨县主簿以明敏详慎为上官所重布政司檄君随御史按察司官诣登州省録重狱七十三人辞不服者四十五人御史按察司官皆不听君委曲言之且援古之以伸雪寃狱知名者导之卒从君言共覈之四十五人皆得直时方用兵赋即墨兵器铁十七万君以海濵非所产奏罢之又奏便民十数事皆从之在邑得其民心永乐甲申改国子学正车驾视太学预赐宴及袭衣吏部言汉府阙纪善命选国子监官任之祭酒胡公若思举君遂用之既至王府事有不当者悉直言髙煦虽貌礼之中实忌之然君遇其有过必谏不惮忤也时府中匿不传籍军三千人又纵护卫军据各卫牧地及邀夺商民财物人苦之莫敢诉告君具言于髙煦且曰不早戢之事必上闻而国危矣不听髙煦作宝贤堂君献箴致防讽之意冀有启寤髙煦益厌之防车驾北巡仁庙监国时髙煦亦留南京恃宠骄恣所为益多不法君愳祸及入极言之遂大见忤诬其罪于仁庙下君锦衣卫狱君从狱中陈诉且録所尝进谏书上之仁庙寤即释君出为长洲县学教谕振起学政日见成效賔兴之歳诸藩聘考试官考福建者二考浙江者一率称得人长洲九载陞南京国子博士初至入见仁庙于文华殿犹以纪善时事俯垂劳问在监再歳丁继母忧去服阕用荐陞南京兵部职方清吏司贠外郎授奉训大夫时清理军伍职务丛脞君从容综理而无滞事三载考最赐诰进奉直大夫推恩考妣宣德十年以老疾陈乞致仕从之正綂三年四月五日卒春秋七十有五君致孝父母抚二幼弟极友爱冠婚率尽礼合三从兄弟子侄百口同居爨一家之间咸无私蓄着家范十数条令子孙世守于子弟天资髙者必教之学经好学者必极意奬进族人有没于仕贫不能归防者必经营归之能悯穷济阨清江艾时春之官宁海道遇防刼伤创甚行槖且尽君邂逅为求医药愈之而分资予之而别于急义类此君有材具善持论议为诗文词采焕发波澜层出而举笔立就所着有尚书通春秋纂要及退斋稿若干巻退斋者其所居之号也元配彭氏赠宜人继王氏封宜人子男三长勉次序永乐戊子进士自翰林庶吉士累陞侍读次广女二前兵科给事中金昭伯庐州儒学训导彭埙其壻也孙男七女三曾孙男女皆二其葬以卒之明年某月日铭曰
　　吉阳之周文献宗代有特起推钜公鑚研六籍观会通或扬于庭挺臣忠或潜在下善厥躬亦有著作开瞆蒙繄君嗣兴承时雍赞理小邑宁瘝痌陟辅亲藩竭乃弼违纠慝声沨沨枘凿龃龉讵有功蹔诎遄信道靡穷褒衣横经坐黉宫中防郎秩迁益崇名遂身退何从容消遥林泉寿考终山盘川回马鬛封子孙蛰蛰来章逢春秋霜露展敬恭
　　光禄寺卿郝君墓志铭
　　光禄寺卿郝君讳郁字文盛世家永平之抚宁大父讳某大母白氏父讳某母程氏文盛自幼父知其必贵稍长俾学甫冠有司择主案牍永乐元年内难肃清之后论守城功授文盛陜西咸宁县丞未行改北京光禄寺典簿授从仕郎持躬勤慎厘务周悉秉谦用和厥誉以起陞本寺丞授承务郎益克祗励时井泉为光禄卿恣无忌畏罔上侮下至于储君亦肆谗间文盛尽力弥缝靡有遗阙泉既以罪黜遂超陞光禄卿授亚中大夫赐诰嘉奬赠其大父父皆亚中大夫光禄寺卿大母母皆淑人封其妻聂氏淑人郝君感恩愈笃弗懈凡祭祀供御宴防之事必亲必诚间有疾靡敢遑暇强起趋公不俟勿药盖恭事四朝始终一心待遇之厚有加无损正綂二年二月初五日以疾卒讣闻赐祭命有司营葬朝自傅保尚书以下咸吊祭文盛为人质直坦易无城府居家事亲孝抚其从弟胜贵寿尽友爱居官处僚属和驭下寛平其卒也众咸悼惜之向使文盛当井泉无状时稍分毫混迹或不周于谨岂复有后来隆遇文盛享年六十有一而官光禄者三十有四年可谓荣矣亦其发诸已者有以致之欤其子男二人长忠次信孙女一葬以卒之歳三月廿一日墓在北京宛平县之玉河乡于是忠信介珍羞署丞王彦材来求铭余与文盛同朝乆目睹其行事为叙而铭之铭曰
　　克恭于上克寛于下惟天于人恒与善者仕埀三纪位跻九卿外峙显荣中和且平寿而考终亦既多祉勒铭厥藏庶防不死钦承祖业推诚奉义武臣特进荣禄大夫右柱国定国公徐墓志铭
　　上天命圣人为天下主必生文武之贤为之辅佐用成大勲建大业若身都将相享富贵荣名令终传被子孙久而弗替又必本于盛德焉元之既衰冦盗充斥生民炭极矣我太祖髙皇帝以至仁大圣躬膺天命仗一剑起淮右举汤武吊伐之事有识之众云附景从义旗所之东征西怨不数年四方肃清天下归戴遂造万世太平之业于时股肱心膂之臣皆英武杰特超迈之才若纯诚厚德颛颛焉尊主庇民之心者中山武宁王徐公其首也天监厥德报福弥厚延庆后人逾逺逾盛非一时同辈所可儗也盖王四子长辉祖袭爵魏国公次增寿当太宗皇帝师旅之际有翼戴功而竟死非命初追封武阳侯进定国公諡忠愍公其嫡嗣也时年十五召见赐名景昌遂命袭爵定国公授钦承祖业推诚奉义武臣特进荣禄大夫右柱国食禄二千五百石子孙世袭命吏部慎简儒师道之学问公天资颖敏已嶷嶷负智识从师讲授日谨程度其师丰城丁秀恒重厚雅则公惟其教之率未尝或违而寒暑朝夕所以事师礼咸备逾年始趋朝叅上察其进退恭谨喜遂欲任以事永乐四年命掌左军都督府虽细务必亲而智日广明年汴河溢命公代祀河患以宁十三年车驾幸北京以公事入见顾问再三进对称防赐御廐马三匹钞六万缗十七年脩鳯阳皇陵宫殿命公董之益竭祗勤抚绥奬励人竞劝功十八年侍仁宗皇帝入朝洪熈元年命掌行在后军都督府是年丁母太夫人沐氏忧宣德初起复髙煦搆逆宣宗皇帝下诏亲征命公等守北京师还赐赉良厚后车驾三出巡边公皆扈从祀岳渎及册封宗室皆秉防将命先是仁宗皇帝笃念外家孜孜勉公兄弟子侄于学公祗体德意克力进脩朝退闭门手不释巻遂多识古人言行之善与凡治乱兴壊之由闲暇吟咏自适家居事亲孝为人简静寡所交处惟名儒贤士过之必起趋迓相与倾写极懽未尝茍附权贵正綂二年六月十二日以疾卒于正寝其生洪武戊辰六月十八日享年五十讣闻上命某官赐祭赐赙勑有司治葬将以卒之歳九月九日葬宛平县京西乡黄家台之原公上世及三代已具先茔之碑其配张氏封定国夫人其子男二长显忠次显义女一归金吾卫指挥同知卢能于是显忠奉国子助教谢济所撰事状介太医院判蒋主善求余铭墓嗟夫公生佐命元勲之家遭逢列圣爵位崇而宠禄盛而心之所存躬之所蹈凡以嗣先烈垂后裔者其可无憾矣遂为铭曰
　　菽菽中山尚文敦武翼圣承运靖天下功存社稷徳施生民配祀清庙衍祚后人维贤仲子忠愍克肖中遭非命帝用允悼崇爵华褒宠光隆隆大国丰禄命公嗣封煌煌貂蝉加公丱角拜頫受命嶷特恭恪笃念天宠亦笃孝思图惟弗沗肆励书诗前言往行心在躬蹈曰予操志敢昧忠孝承官惟祗莅事惟勤雍容在廷有仪循循躬事四圣歳厯三纪鞠躬一节毖终犹始既艾全归寿岂必多夷考平素行罔缺瑕宛平西乡卜藏斯吉焯示悠逺太史有述
　　周处士墓志铭
　　吉水泥田里周氏有君子曰时立以正綂二年六月十四日卒其子源奉翰林脩譔叙所述事状求余着葬铭脩譔时立族弟也其述详实然时立年十七八从其父公明先生于庐陵邑庠余数过见之爱其温粹端厚而勤于学尝戏公明曰此当跨灶公明亦戏谓余此灶殆未易跨已而私语余君非敢誉子然是子纯而有志承家可望也时公明之叔仲方先生教郡庠亦数向余矜时立不凡无几余被召仕京师往往逢人问时立知其学与德皆进心以为公明喜盖与时立别三十年再相见北京则苍然老成人也相劳苦未竟遽别别数歳闻其卒为之怅然则余铭之也固宜周氏文献钜族其曾祖学顔祖孟泰皆博学不仕父文明厯庐陵黄冈长洲三县学官母曹氏时立讳道时立其字生有令质自幼嗜学十余歳能属文日彊识数千言仲方先生授之书经逺有造诣里名家竞延为塾賔教其子弟出则授徒归则治其家秩秩有条理稍暇自致力于学不辍率间歳一走数千里省父母于官事继母蓝得其懽心友爱诸弟甚厚弟迪为翰林脩譔在北京进为训导在襄阳子源为教谕在湖州皆尝一造观其所设施而励其所未至平居诱掖启迪族姻子弟于善道不间戚防从叔公智公显坐累谪逺戍遗幼男女于家时立训育之长而为之嫁娶于助建先祠割田供祭祀脩宗谱皆尽诚意素所交戴用础阖家病疫里俗惧传染无一迹及门时立独旦暮躬视不懈戴妻卒教督臧获为殓殡如礼素志澹泊不干仕进居恒自捡其身而以义畏服其乡人家有古桂复荣作重屋其侧藏书甚富以教其子孙间日防賔友焚香鼓琴觞咏为适里有山溪之胜晚自号山溪其学博通经史诸子为文赡而正所着有山溪稿数十巻配毛氏继杨氏子男四源由德清县学教谕陞天台县知县泝潜泽皆治经术女二长适罗宗渊次未行孙男三女四葬以卒之嵗某月日铭曰
　　奕奕周氏世儒厥服崇科清秩有嗣有续有特时立含章韬华大义之明厥履孔嘉秉诚孝友劬劬自孤石泉云林优游恬愉岂乏世儒髙视宏议孰为时立俯仰弗愧嗟嗟时立时岂多有作铭昭之永式尔后
　　越府右长史宋君合葬墓志铭
　　宋之先自广平徙江西之新淦又自新淦徙吉水至荣甫又徙庐陵积财能施及其子彬之孙成章皆隠处不仕成章生若璟翘楚伦辈中与大学士解公游公屡称之其卒也为之铭墓娶孙氏金壁里名家几子其弟几子子环字文莹自幼淳厚秀颖喜学问从明经师日勤不懈举中永乐三年第二甲进士为翰林庶吉士与脩永乐大典书成被赐赉擢吏部验封主事授承直郎居职勤慎歳余从隆平侯董修太岳太和山宫观能周悉人情而矜恤其力竣事陞吏部考功郎中授奉议大夫属建北京乂从侍郎师逵采宫殿材于湖广以寛厚赞逵众咸悦之仁宗临御封建诸子简用辅道擢梁府右长史授奉政大夫赐诰命又以其散官职事赠其父而封其母太宜人妻宜人为长史逾年小心恭恪王敬礼之丁内艰去赙赠之甚厚居防杜门不出服阕改越府右长史凡持已处事如在梁府一府贤之宣德八年六月八日以疾卒享年五十有二其孝悌之行一出天性处朋友乡党惇信义为人和厚夷坦犯未尝校自守有素再以使命过乡里无少长疏戚接之懽然见郡县长吏叙寒暄而已未尝片语及私故尤为乡先辈所重居两京不茍渉迹权贵人之门间暇恒与文士知已觞酒赋诗其襟宇洒落于利泊然所着诗文有词林稿南行稿梁园稿妻宜人同里刘氏父贵髙母阙氏生一歳而父防其母教育之精女红渉知书年十六归宋氏孝事舅姑舅姑没不衰谨于妇道躬俭勤以治家尤笃意教子学问父没母老无子迎养终其身先是其母卒于北京之官舎未归殡逾年宜人亦卒其卒先夫卒之十日实五月廿八日云享年如其夫子男三忻懐恂皆志于学懐宣德八年第三甲进士女三孟归刘体元仲归厐彦珙季尚幼孙男二光祖奎应女三文莹之卒也家具萧然无以为归计于是懐言其情于朝特给舟并归其三防同乡学士大夫官京师者集赙助之诸子将归合葬其父母给事中康振于宋氏姻家述其事行为状余故识若璟而相与文莹三十年为删而约之为铭授其子俾刻而纳诸墓铭曰
　　呜呼文莹明经发身金马石渠声光蚤振简属天官克毖克勤再相兴作亦克用仁察行与能进藩辅臣乐易之容静贞之存不竞不絿有执有循呜呼文莹其君子人曷不百龄遽返九原厥有徳嫓合藏于坟铭以昭之示其仍云












　　东里续集巻三十四
　　钦定四库全书
　　东里续集巻三十五　　　明　杨士竒　撰墓志铭
　　兵科给事中胡端祯墓志铭
　　数年来吾郡吉水举进士升者胡端祯王钦正皆温厚谨静言动循礼余心重之皆期逺且大也上屡勑廷臣举贤才余未尝不意在两人属例不应而止未几两人者皆以病卒余皆悲悼久之盖悲夫贤者之难得而易丧也钦正卒于北京其丧之归也予为之志墓端祯以病归卒于途故未及也今年其学者余杭丞贵溪丘熈岳具礼币以英山教谕徐鼎所具事状求余着葬铭按状胡邑东故家盖宋刚简公梦昱之后曽祖抃祖义贤父希亮始徙邑仁夀乡之南华母金塘里王氏端祯讳祥以字行天资淳实自少喜学问从明师治经术以易经举登宣徳五年进士第既第而归从学者日众有千数百里负箧至者八年被召至偕至者六十余人上亲命题合试之文渊阁下拔其尤得七人端祯与焉改翰林庶吉士明年擢户科给事中无几得疾歴数医弗效已而小瘥请于朝乞归治从之归过南京疾复作竟卒和州西梁山下其妻之弟罗昭问以其榇归其家葬之黄桐坑之原端祯为人学广识明言简志正举错当义不茍止随内笃孝弟之行外崇友朋之信和厚平直博爱有容盖以施无徃不可惜乎其遂止于斯也享年三十有八平生所为诗文藏于家娶罗氏惟女子二人长许嫁王某次尚幼身后之祀尤可叹也若熈岳之惓惓图不泯其师亦足以敦薄夫而表端祯之明于取友也铭曰
　　徳之茂而施弗究存之厚而遏厥后呜呼端祯吾奚归咎
　　故翰林庶吉士曽君墓志铭
　　吾友曽君与贤自吾布衣时与之好后同在翰林五年徃还意益厚其没三十年矣墓未有铭余未尝忘与贤屡欲铭之辄牵于事或病不果今年防上恩归展先墓其子诩踵门拜曰先子之铭文企伫久矣乃按诩所述世家序而铭之序曰曽之先居金陵唐末称朴者生三子其季延构当五代之乱来徙泰和其后子孙之盛累累有科名十四世至如骥登宋淳祐十年第累官寳庆府通判兵乱死节赠敷文阁待制諡忠愍生昌端昌端生以立以立生子述皆儒业教授里中子述娶刘二子长与畊次与贤也与贤自幼淳厚端谨从学萧尚仁先生父子之门治书经邑大夫简充学弟子员登永乐甲申进士第为翰林庶吉士预修永乐大典寅出酉归恭勤职务时四方博闻宿学多在咸重与贤而期其逺且大也书未进以疾卒于官戊子嵗三月十五日云享年四十有一京师荐绅大夫咸悼惜之与贤仪貌丰伟面洁白如玉气宇温裕坦夷家居笃孝友之行初虽出为赘壻饮食衣服所以佐其兄奉养皆备已而还侍下朝夕益尽爱敬及仕得禄一味之甘必先寓奉亲然后及已兄弟相亲爱不间如一体处朋友以诚有急必赴同学汤如川既仕同年同官且居同舎有无共之无彼此之异如川病极力扶持调防及卒与其弟协力经营归其丧及其孥而悲伤忧郁久不衰隣有数犯之不校与贤有恺悌慈恵之徳使之为政必有以及人惜乎未见诸用也其配萧侧室刘相亲爱如同产姊妹至于今益笃世盖絶无而仅有又可以观与贤徳之刑于家者矣子男二诩京女四皆有归其仲之壻龙粲今为礼部祠祭主事孙男五鉴翰海铉钥其葬在龙池之原铭曰允矣君子其徳令嘉未究于施匪命则那粤昔徳人善应多有有不于躬必于厥后龙池之漘勒铭其藏振振子孙来将有徴
　　伊允徳墓志铭
　　翰林庶吉士伊侃既奉命观政礼部闻其父丧将归缞绖赍翰林编修徐珵所具事状谒余求葬铭其父讳宗肇字允徳伊之先家海州沐阳宋南渡始徙苏之吴县自始徙至允徳九世矣曽祖讳元裕祖讳嗣贤考讳服皆隠居不仕妣朱氏父母二子长宗啓次允徳也允徳自少喜读书多识典故有咨之能悉举本末前辈文章之隽永者亦多所推让蚤丧父事母与兄以孝友称弱冠兄坐累阖家徙鳯阳之定逺久乃独奉母还母没葬祭如礼兄尚留定逺嵗时厚资给之一味之甘必致兄乃食平素所接率端士不肯茍近富贵人居乡敬老尊贤恤贫窘急患难所交李克明者夫妇老且贫馆糓之终其身比卒皆为敛葬遇为不义者其可与语必婉辞导之改不然辄引避之所居隣府治未甞一涉迹甞寓南京夜雪有骑士叶英醉驰马过其门坠仆卧雪上马已逸允徳掖徙叶卧门下叶醒失马虓叫急索门外人语叶允徳徙若叶遂持允徳索马且欲诉官允徳不得解勉酬之直既解叶归马已归其家枥上叶大感悔走诣允徳拜内直谢曰公仁人活我我则负公愿自今父事公终身幸公不我絶允徳慰遣之但戒其继此节饮允徳素不喜浮图人有及门者一切却之曰吾不能有益汝临卒犹戒家人毋信用流俗言以异端污我可谓不惑也已卒于正统己未八月二十五日享年七十元配毛继袁及蔡皆先卒子男四训亦先卒次任次侃正统丙辰进士次俊女二长亦先卒次嫁王泽孙男二女一诸子以卒之明年某月某日葬其邑查山先茔之次铭曰
　　善笃于家孚于乡夀而全归此其藏后有续承世其昌
　　陈徳逊墓志铭
　　陈之先见余所叙其谱牒徳逊之曽大父碧潭大父观定父彦和赠翰林侍讲学士母曽氏继母胡氏钟氏曽及胡皆赠宜人徳逊其名既冠遂以为字自童丱端重温粹从余外兄陈孟省学在诸生中独静而専为老长所爱蚤丧母几冠丧父能自卓立有孝友之行两事继母皆尽爱敬弟徳遵丧父时始龀长育教训之用意周悉凡于事不肯茍且惇义薄利而有恒心闾巷愚劣徂诈之徒旦起而夕仆者比比徳逊独谨守先人田庐终其身不铢寸亏益而坦然如履康庄盖无所骛乎外也闲居手不释巻作室数楹积书其中题曰静脩非其人不处虽县长贰或其行弗臧而欲邀致徳逊必以事辞所居近市而甞入南山中讲授自适徳遵第一人进士及第累官至学士众皆为徳逊荣徳逊泊然而愈执谦下且数寓书励其弟敬慎闻弟疾甚匍匐走北京视之留数月疾已即归徳遵固留之叹曰吾老矣人世几何宁不懐兄弟同处哉所中心不忘者去乡久诸儿或一背训教将不可追改盖其于教子尤切云既归再嵗而卒正统丙辰闰六月七日也享年六十娶罗氏子男四瓛璧瓄女四皆有归孙男若干徳逊之卒也朝之傅保尚书学士以下闻徳遵之贤兄殁皆致赙祭亦有为文章哀挽之者余昔与徳逊同里闬其从父一敬于余交莫逆家居时屡从一敬过徳逊爱徳逊和厚愿慤言必在义今十数年来里故旧亡殁已尽毎念幸获归休可相与谭论者惟徳逊而徳逊北京临别亦为余言当豫作草亭于鸥江之上以待先生呜呼今则已矣徳遵求余铭徳逊之墓遂述余所望于徳逊者为辞铭之曰萧散兮容与懐思兮偕处子期余兮鸥之渚余行未旋兮子逝何所嗟余旋兮其谁与
</div>
    <div class="pagination">
<a href="东里集_page43.html">上一页</a><span>...</span><a href="东里集_page39.html">39</a><a href="东里集_page40.html">40</a><a href="东里集_page41.html">41</a><a href="东里集_page42.html">42</a><a href="东里集_page43.html">43</a><span class="current-page">44</span><a href="东里集_page45.html">45</a><a href="东里集_page46.html">46</a><a href="东里集_page47.html">47</a><a href="东里集_page48.html">48</a><a href="东里集_page49.html">49</a><span>...</span><a href="东里集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
