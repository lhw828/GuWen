<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 164 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 164 页/共 193 页</h1>
    <div class="content">　　又
　　昔遇髙皇起众材姓名曾得厠邹枚年逾八十犹賖死却伴隣翁斸芋魁
　　又
　　老病侵凌不可当时时揽镜自悲伤西风吹散朝来酒依旧衰顔似叶黄
　　又
　　冷落秋风把酒杯半酣直欲挽春回今年菰菜尝新晚正与鲈鱼一并来
　　又
　　置酒何由办咄嗟清言深媿淡生涯聊将横浦红丝硙自作防山紫笋茶【乡老旧谓碾磨茶为作茶】
　　又
　　洗耳髙人耻见尧看渠应不受弓招精神徇物那能久刀砺君看日日销
　　又
　　石帆山下醉清秋常伴渔翁弄小舟箬笠照溪吾自喜貂蝉谁管出兜鍪
　　又
　　烟波万顷镜湖秋清啸虽闻不可求自是世间知者少山林何代乏巢由【隠者】
　　又
　　禹巡吾国三千嵗陈迹销沈渺莽中岂独江山无定主苔矶知换几渔翁【禹庙】
　　又
　　江东谁复识重瞳遗庙欹斜艸棘中若比咿嘤念如意乌江战死尚英防【项羽庙】
　　又
　　漠漠渔村烟雨中参差苍桧映丹枫古来画手知多少除却范寛无此工
　　又
　　渺渺风烟接小江【即钱清江别名】牛头山色满蓬窗门前西走钱塘地也有闲人似老厐
　　霜风
　　霜风近海夜飕飕敢效庸人念褐裘闗吏虽通西域贡王师犹防北平秋黄旗驰奏有三捷金印酬功多列侯愿补顔行身已老区区畎亩亦私忧
　　赠丐士
　　志士宁闻毕世穷此间从古混蛇龙尚能忍耻墦间祭安用追慙饭后钟
　　赠目眇者
　　逹人所遇有生涯髙卧穷阎自一家阅世正嫌岩下电开樽且看雾中花









　　剑南诗稾巻七十一
　　钦定四库全书
　　劎南诗稾巻七十二
　　宋　陆游　撰
　　闲游所至少留得长句
　　画桡艇子短驴秋野店山邮每小留蔓水生初抹岸梅黄雨细欲遮楼辽东邂逅从归鹤海上逢迎得狎鸥岂是人间偏好异暮年难复作沈浮
　　又
　　垣屋参差桑竹繁意行漫漫不知村眼明可数逺山叠足健直穷流水源鹭引钓船经荻浦牛随牧笛入柴门试寻髙处休行李清絶应湏入梦魂
　　又
　　太平人物自谐嬉及我青鞵布袜时丁壮趂晴收早粟比邻结伴络新丝圆鼙坎坎迎神社大字翩翩卖酒旗晤语岂无黄叔度欲寻幽径过牛医
　　又
　　已过樵坞到渔村逢着人家即叩门僧釡藜羮加糁美市垆黍酒带醅浑颓龄更媿才能薄故里方知辈行尊身迫九原児亦老一经犹欲教诸孙
　　又
　　髙僧宴坐雪防头闲牧从来水牯牛深院隂隂四檐雨髙堂寂寂一帘秋光明本自无余欠梦幻何曾有去留我亦翛然五湖客不妨相与试茶瓯
　　晚雨
　　春旱久闵雨夏潦复望晴米尽薪亦絶涨水与堦平山信得新粟欣然听舂声书生易满足笔砚还施行南风柱础干西照窻户明雨其遂已乎努力趣秋成
　　翼日早晴
　　泽居傍海壖暑雨困积潦四顾路俱絶所至泥浩浩坐卧败屋中兀若在孤岛得米无束薪端忧令人老今朝复何朝浮云散如扫一蝉鸣髙槐两蝶防平艸欣然受凉飔便欲事幽讨呼童羁我驹东走天台道
　　一雨二十日
　　一雨二十日雨意殊未阑我庐大泽中四顾烟水寛东家有小舟借我不作难鸬鷀与防防自是平生欢更作十日期水浅生小滩相与极幽赏勿待江月残
　　入夏多雨虽止复作六月甲寅始大晴
　　兼旬大雨无昼夜积潦深虞败吾稼岂惟一饱堕渺茫直恐下湿侵腰胯南风忽从木末来新月徘徊出云罅州家出符县家喜泄水渐空梁可架放翁亦复扶病起旋筑頽墙补茆舍便合观身作老禅安心穏坐今年夏
　　题尊信斋【并序】
　　吾友陈希真求序名其书斋予告之曰韩文公言读孟轲书然后知孔子之道尊晚得扬雄书益尊信孟氏因雄书而孟氏益尊予谓孔子岂待人而尊孟子亦岂待人而信韩之言则过矣然尊信孔孟者实学者之本务也请以名君斋且为诗以终吾意
　　于虖孔孟何其卓如天日月地海岳正令举世皆杨墨邪正岂复劳商防虽然此道久横流执热其谁不思濯鲁邹遗书世皆读要以尊信为善学吾友希真葢其人不肻俛首为龌龊羮藜饭豆欲老矣功虽未竟志则慤我居山隂子在闽阙然不见千里邈泽中久雨道路絶叩户忽闻声剥啄尊信二字子所知妙质岂复湏斤斵伏生九十语已讹失旦自慙犹喔喔
　　夏日杂咏
　　闲居自无客况复暑如焚百折赴溪水数峯当户云幽寻穷鹿径静钓杂鸥羣旧爱南华语今方践所闻
　　又
　　兀兀从谁语寄一牀不嗟头似葆但苦汗如浆欹枕风生竹钩帘日转廊非由静胜热本体自清凉
　　又
　　蒲苇萧萧晚楸梧肃肃隂山童惊大鼾林鸟伴防吟蛮砚深潴墨吴牋熟碪新诗与醉帖自笑尚童心
　　又
　　省事心君静忘情眼界平食便飱酪美浴试葛衣轻鹤整千年驾鸥寻万里盟秋风即在眼作意上青城
　　夏日
　　飕飕风露发根凉月落菱歌尽意长分得镜湖才一曲吃亏堪笑贺知章
　　又
　　新辟虚堂痛扫除萧然终日屏僮奴此间恐是维摩室除却藜牀一物无
　　又
　　平明一浴汗无余坐觉胸中合太虚舂玉作糜天所赐不妨数筯进山蔬
　　又
　　艸芝方出峩眉老力比金丹似更多秦不及期周过厯始知养夀在中和【伏中方制艸芝丹此方出史载之学士家】
　　苦热
　　炎歊行中天曼肤汗翻水纎絺薄如雾不异铠被体散发垂两肩万事弃不理寸隂若度嵗日暮何可俟颇闻交广间暑又烈于此此如不可耐彼岂皆暍死聊当扶短策北涧弄清泚岂必拜赐氷防光动闾里
　　予顷逰青城数从上官道翁逰暑中忽思其人
　　往年屡逰丈人祠上官八十如婴児自言少年聋不治芝房松鬛可无饥叩之不畣但解颐徳人之容端可师我闻学道当精思毕世不可须臾离公虽泯黙意可知亡羊要是縁多岐逝从公逰亦未迟聨杖跨海寻安期
　　堂
　　障日松棚正策功幅巾聊得受防风蝉声不断艸堂静潦水已归村路通拄杖闲行穿荦确孤云时见起巃嵸东阳醇酎无由到知负今年几碧筩【郭希吕吕子益两友嵗餽酒今以故不至】
　　梦中作
　　试説山翁事诸君且勿哗百年看似梦万里不思家夜艾犹添酒春残更觅花却嗤勾漏令辛苦学丹砂
　　又
　　平江上月伴我故山来幽兴依然在浮云正尔开清秋才几日黄叶已成堆未醉江楼酒扁舟可得回
　　秋近颇有凉意
　　平旦麫数箸晡时饭一杯枝梧长日过怅望早秋来圑扇寻诗写缁巾借様裁惟应水边坐待得市船回
　　夜坐中庭凉甚
　　银汉迢迢夜气澄都忘朝暮困蚊蝇月从东涌行空阔风自南来洗郁蒸渇解似尝仙掌露魂清如近玉壶氷谁知此际超然处不减庐山入定僧
　　东偏小室去日最逺毎为逃暑之地戏作五字
　　肃肃檐隂转泠泠笕水鸣髙墉日气逺方簟午风清渴爱飱浆美慵便葛屦轻新秋忽在眼结束问山程
　　野寺
　　僧壁题名半阙讹重来叹息屡摩挲林蝉欲断暮复急竹露如倾秋更多半俸渐偿賖酒劵故山已换钓鱼蓑西窗一看拈棊罢归去还忧烂斧柯
　　南堂杂兴
　　车马无声昼漏长野人与世已相忘屏除长物轩楹爽洗濯尘襟肺腑凉秋近平郊鸣鹳鹤日斜荒径下牛羊兴来欲唤笻枝去更尽铜炉一炷香
　　又
　　新凉一夜入郊墟晨起衣巾爽有余燕欲委巢雏尽去【燕有三生雏者及秋雏方去尽】扇犹在手意先疎题诗又满牛腰束采药常携鵶觜锄湖上从今风月好不妨随处命篮舆
</div>
    <div class="pagination">
<a href="剑南诗藁_page163.html">上一页</a><span>...</span><a href="剑南诗藁_page159.html">159</a><a href="剑南诗藁_page160.html">160</a><a href="剑南诗藁_page161.html">161</a><a href="剑南诗藁_page162.html">162</a><a href="剑南诗藁_page163.html">163</a><span class="current-page">164</span><a href="剑南诗藁_page165.html">165</a><a href="剑南诗藁_page166.html">166</a><a href="剑南诗藁_page167.html">167</a><a href="剑南诗藁_page168.html">168</a><a href="剑南诗藁_page169.html">169</a><span>...</span><a href="剑南诗藁_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
