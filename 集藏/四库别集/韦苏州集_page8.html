<!DOCTYPE html>
<html>
<head>
    <meta charset="UTF-8">
    <title>韦苏州集 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韦苏州集 - 第 8 页/共 13 页</h1>
    <div class="content">　　故人谪遐逺留砚宠斯文白水浮香墨清池满夏云念离心已永感物思徒纷未有桂阳使裁书一报君
　　月晦忆去年与亲友曲水游防
　　晦赏念前岁京国结良俦骑出宣平里饮对曲池流今朝隔天末空园伤独游歇林光变塘緑鸟声幽凋甿积逋税华鬓集新秋谁言恋虎符终当还旧丘
　　清明日忆诸弟
　　冷食方多病开襟一忻然终令思故郡烟火满晴川杏粥犹堪食榆羮已稍煎唯恨乖亲燕坐度此芳年
　　池上怀王卿
　　幽居捐世事佳散园芳入门霭巳緑水禽鸣春塘重云始成夕忽霁尚残阳轻舟因风泛郡阁望苍苍私燕阻外好临欢一停觞兹游无时尽旭日愿相将
　　立夏日忆京师诸弟
　　改序念芳辰烦襟倦日永夏木巳成隂公门昼恒静长风始飘阁叠云才吐岭坐想离居人还当惜徂景【一作光景】
　　晓至园中忆诸弟崔都水
　　山郭恒悄悄林月亦姢姢景清神巳澄【一作谧】事简虑絶牵秋塘徧衰草晓露洗红莲不见心所爱兹赏岂为妍
　　怀琅瑘深标二释子
　　白云埋大壑隂崖滴夜泉应居西石室月照山苍然
　　雨夜感怀
　　微洒髙林尘埃自萧散耿耿心未平沉沉夜方半独惊长簟冷遽觉愁鬓换谁能当此夕不有盈襟叹
　　云阳馆怀谷口
　　清泚阶下流云自谷口源念昔白衣士结庐在石门道髙杳无累景静得忘言山夕緑隂满世移清赏存吏役岂遑暇幽怀复朝昬云泉非所濯萝月不可援长往遂真性暂游恨卑喧出身既事世髙躅难等论
　　忆沣上幽居
　　一来当复去犹此厌樊笼况我林栖子朝服坐南宫唯独问啼鸟还如沣水东
　　重九登滁城楼忆前岁九日归沣上赴崔都水及诸弟防集凄然怀旧
　　今日重九防去岁在京师聊回出省歩一赴郊园期嘉节始云迈周辰巳及兹秋山满清景当赏属乖离凋散民里阔摧翳众木衰楼中一长啸恻怆起凉飔
　　始夏南园思旧里
　　夏首云物变余草木繁池荷初帖水林花已扫园萦丛蝶尚乱依阁鸟犹喧对此残芳月忆在汉陵原发蒲塘驿缘路见泉谷村墅忽想京师旧居追怀昔年
　　青山导骑绕春风行斾舒均徭视属城问疾躬里闾烟水依泉谷川陆散樵渔忽念故园日复忆骊山居荏苒班鬓及梦寝防宦初不觉平生事咄嗟二纪余存没阔已永悲多欢自疎髙秩非为美阑干泪盈裾
　　行旅
　　经函谷关
　　洪河絶山根单轨出其侧万古为要枢往来何时息秦皇既恃险海内被吞食及嗣同覆顚咽喉莫能塞炎灵讵西驾娄子非经国徒欲扼诸侯不知恢至德圣朝及天寳豺虎起东北下沉战死魂上结穷寃色古今虽共守成败良可识藩屏无俊贤金汤独何力驻车一登眺感慨中自恻
　　经武功旧宅
　　兹邑昔所游嘉防常在目厯载俄二九始往今来复慼慼居人少茫茫野田緑风经旧墟毁垣迷往躅门临川流驶树有覉雌宿多累恒悲往长年觉时速欲去中复留徘徊结心曲【徘徊一作彷徨】
　　往云门郊居涂经回流作
　　兹晨乃休暇适往田家庐原谷经涂澁春阳草木敷才遵板桥曲复此清涧纡崩壑方见射回流忽已舒明灭泛孤景杳霭含夕虚无将为邑志一酌澄波余
　　乗月过西郊渡
　　逺山含紫氛春野霭云暮值此归时月留连西涧渡谬当文墨防得与羣英遇赏逐乱流翻心将清景悟行车俨未转芳草空盈歩巳举候亭火犹爱村原树还当守故扃悢悢乗幽素
　　晩归沣川
　　凌雾朝阊阖落日返清川簪组方暂解临水一翛然昆弟忻来集童稚满眼前适意在无事携手望秋田南岭横爽气髙林绕遥阡野庐不锄理翳翳起荒烟名秩斯逾分廉退媿不全巳想平门路晨骑复言旋
　　授衣还田里
　　公门悬甲令澣濯遂其私晨起怀怆悢野田寒露时气收天地广风凄草木衰山明始重叠川浅更逶迤烟火生闾里禾黍积东菑终然可乐业时节一来斯
　　夕次盱眙县
　　落帆逗【一作透】淮镇停舫临孤驿浩浩风起波冥冥日沉夕人归山郭暗鴈下芦洲白独夜忆秦关听钟未眠客
　　春月观省属城始憩东西林精舎
　　因时省风俗布惠迨髙年建隼出浔阳整驾游山川白云敛晴壑羣峯列遥天嵚﨑石门状杳霭香炉烟榛荒屡罣偪侧殆覆顚方臻释氏庐时物屡华妍昙逺昔经始于兹閟幽东西竹林寺灌注寒涧泉人事既云泯岁月复已绵殿宇余丹绀磴阁峭欹悬佳士亦栖息善身絶尘縁今我防朝寄教化敷里道妙茍为得出处理无偏心当同所尚迹岂辞纒牵
　　自蒲塘驿回驾经厯山水
　　馆宿风滞始晴行盖转浔阳山水多草木俱纷衍﨑岖縁碧涧苍翠践苔藓髙树夹潺湲崩石横隂巘野杏依寒拆余云冒岚浅性惬形岂劳境殊路遗缅忆昔终南下佳游亦屡展时禽下流暮纷思何由遣
　　山行积归涂始霁
　　揽辔穷登降隂遘二旬但见白云合不睹岩中春急涧岂易揭峻涂良难遵深林猿声冷沮洳虎迹新始霁升阳景山水阅清晨杂花积如雾百卉萋已陈鸣驺屡骧首归路自忻忻
　　感叹
　　伤逝【此后叹逝哀伤十九首尽同德精舎旧居伤怀时所作】
　　染白一为黒焚木尽成灰念我室中人逝去亦不回结发二十载賔敬如始来提携属时屯契阔忧患灾柔素亮为表礼章夙所该仕公不及私百事委令才一旦入闺门四屋满尘埃斯人既已矣触物但伤摧单居移时节泣涕抚婴孩知妄谓当遣临感要难裁梦想忽如睹惊起复徘徊此心良无已绕屋生蒿莱
　　往富平伤怀
　　晨起凌严霜恸哭临素帷驾言百里涂恻怆复何为昨者仕公府属城常载驰出门无所忧返室亦熙熙今者掩筠扉但闻童稚悲丈夫须出入顾尔内无依衔恨巳酸骨何况苦寒时单车路萧条回首长逶迟飘风忽截野嘹唳鴈起飞昔时同往路独往今讵知
　　出还
　　昔出喜还家今还独伤意入室掩无光衔哀写虚位凄凄动幽幔寂寂惊寒吹幼女复何知时来庭下戯咨嗟日复老错莫身如寄家人劝我飡对案空垂泪
　　冬夜
　　杳杳日云夕郁结谁为开单衾自不暖霜霰已皑皑晩岁沦夙志惊鸿感深哀深哀当何为桃李忽凋摧帏帐徒自设冥寞岂复来平生虽恩重迁去托穷埃抱此女曹恨顾非髙世才振衣中夜起河汉尚徘徊
　　送终
　　奄忽逾时节日月获其良萧萧车马悲祖载发中堂生平同此居一旦异存亡斯须亦何益终复委山冈行出国南门南望郁苍苍日入乃云造恸哭宿风霜晨迁俯庐临诀但遑遑方当永潜翳仰视白日光俯仰遽终毕封树已荒凉独留不得还欲去结中肠童稚知所失啼号捉我裳即事犹仓卒岁月始难忘
　　除日
　　思怀耿如昨季月已云暮忽惊年复新独恨人成故冰池始泮緑梅楥【一作梢】还飘素淑景方转延朝朝自难度
　　对芳树
　　迢迢芳园树列映清池曲对此伤人心还如故时緑风条洒余霭露叶承新旭佳人不再攀下有往来躅
　　月夜
　　皓月流春城华露积芳草坐念绮窻空翻伤清景好清景终若斯伤多人自老
　　叹杨花
　　空防不自定况值暄风度旧赏逐流年新愁忽盈素才萦下苑曲稍满东城路人意有悲欢时芳独如故
　　过昭国里故第
　　不复见故人一来过故宅物变知景暄心伤觉时寂池荒野筠合庭緑幽草积风散花意谢鸟还【一作啼】山光夕宿昔方同赏讵知今念昔缄室在东厢遗器不忍觌柔翰全分意芳巾尚染泽残工委筐箧余素经刀尺収此还我家将还复愁惕永絶携手欢空存旧行迹冥冥独无语杳杳将何适唯思今古同时缓伤与戚
　　夏日
　　已谓心苦伤如何日方永无人不昼寝独坐山中静悟澹将遣虑学空庶遗境积俗易为侵愁来复难整
　　端居感怀
　　沉沉积素抱婉婉属之子永日独无言忽惊振衣起方如在帏室复悟永终巳稚子伤恩絶盛时若流水暄凉同寡趣朗晦俱无理寂性常喻人滞情今在已空房欲云暮巢鷰亦来止夏木遽成隂緑苔谁复履感至竟何方幽独长如此
　　悲纨扇
　　非关秋节至讵是恩情改掩嚬人巳无委箧凉空在何言永不发暗使销光彩
　　闲斋对
　　幽独自盈抱隂淡亦连朝空斋对髙树疎共萧条巢鷰翻泥湿蕙花依砌消端居念往事倐忽若惊飊
　　林园晩霁
　　歇见青山落日照林园山多【一作夕】烟鸟乱林清风景翻提携唯子弟萧散在琴言同游不同意耿耿独伤魂寂寞钟已尽如何还入门
　　秋夜二首
　　庭树转萧萧隂虫还戚戚独向髙斋眠夜闻寒雨滴微风时动牖残灯尚留壁惆怅平生怀偏来委今夕霜露已凄漫星汉复昭回朔风中夜起惊鸿千里来萧条凉叶下寂寞清砧哀岁晏仰空宇心事若寒灰
　　感梦
　　岁月转芜漫形影长寂寥髣髴觏微梦感叹起中宵绵思霭流月惊魂飒回飊谁念兹夕永坐令顔鬓凋
　　同德精舎旧居伤怀
　　洛京十载别东林访旧扉山河不可望存殁意多违时迁迹尚在同去独来归还见窻中鸽日暮绕庭飞
　　悲故交
　　白璧众求瑕素丝易成污万里顚沛还髙堂已长暮积愤方盈抱纒哀忽逾度念子从此终黄泉竟谁诉一为时事感岂独平生故唯见荒丘原野草涂朝露
　　张彭州前与缑氏冯少府各惠寄一篇多故未答张已云没因追哀叙事兼逺简冯生
　　君昔掌文翰西垣复石渠朱衣乗白马辉光照里闾余时忝南省接防媿空虚一别守兹郡蹉岁再除长怀关河表永日简牍余郡中有方塘凉阁对红蕖金玉防逺贶篇咏见吹嘘未答平生意已没九原居秋风吹寝门长恸涕涟如覆视缄中字奄为昔人书发鬓已云白交友日雕疎冯生逺同恨憔悴在田庐
　　东林精舎见故殿中郑侍御题诗追旧书情涕泗横集因寄呈阎澧州冯少府
　　仲月景气佳东林一登厯中有故人诗凄凉在髙壁精思长悬【一作怀】世音容已归寂墨泽传洒余磨灭亲翰迹平生忽如梦百事皆成昔结骑京华年挥文箧笥积朝廷重英彦时辈分珪璧永谢柏梁陪独阙金门籍方婴存殁感岂暇林泉适余山景寒风散花光夕新知虽满堂故情谁能觌唯当同时友缄寄空凄慼
　　同李二过亡友郑子故第【李与之故非予所识】
　　客车名未灭没世恨应长斜月知何照幽林判自芳故人惊逝水寒雀噪空墙不是平生旧遗踪要可伤
　　话旧【亭中对兄姊话兰陵崇贤怀眞已来故事然而作】
　　存亡三十载事过悉成空不惜霑衣泪并话一宵中
　　至开化里寿春公故宅
　　宁知府中吏故宅一徘徊厯阶存往敬瞻位泣余哀废井没荒草隂牖生緑苔门前车马散非复昔时来
　　睢阳感怀
　　豺虎犯天纲升平无内备长驱隂山卒略践三河地张侯本忠烈济世有深智坚壁梁宋间逺筹呉楚利穷年方絶输邻援皆携贰使者哭其庭救兵终不至重围虽可越藩翰谅难弃饥喉待危巢悬命中路坠甘从锋刃毙莫夺坚贞志宿将降贼庭儒生独全义空城唯白骨同往无贱贵哀哉岂独今千载当歔欷
　　广德中洛阳作
　　生长太平日不知太平欢今还洛阳中感此方苦酸饮药本攻病毒肠翻自残王师渉河洛玉石俱不完时节屡迁斥山河长郁盘萧条孤烟絶日入空城寒蹇劣乏髙歩缉遗守微官西怀咸阳道踯躅心不安
　　阊门怀古
　　独鸟下髙树遥知呉苑园凄凉千古事日暮倚阊门
</div>
    <div class="pagination">
<a href="韦苏州集_page7.html">上一页</a><span>...</span><a href="韦苏州集_page3.html">3</a><a href="韦苏州集_page4.html">4</a><a href="韦苏州集_page5.html">5</a><a href="韦苏州集_page6.html">6</a><a href="韦苏州集_page7.html">7</a><span class="current-page">8</span><a href="韦苏州集_page9.html">9</a><a href="韦苏州集_page10.html">10</a><a href="韦苏州集_page11.html">11</a><a href="韦苏州集_page12.html">12</a><a href="韦苏州集_page13.html">13</a><a href="韦苏州集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
