<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 38 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 38 页/共 39 页
  </h1>
  <div class="content">
   题子瞻墨竹【年谱元祐间馆中作山谷尝有跋云东坡画竹数本笔墨皆挟风霜真神仙中人惜无贺监赏之但有众人皆欲杀之耳】
　　眼入毫端写竹真【梁简文帝咏美人看画诗可怜俱是画谁能辨写真杜诗必逢佳士亦写真李后主竹诗传真无好笔写影有横塘东坡诗花心起墨晕春色入毫端又诗老可能为竹写真又诗写真赖有文夫子】枝掀叶举是精神【昌黎竹诗风枝未飘吹露粉先含涙桞诗风枝陈防叶】因知幻物出无象【楞严经云一切浮尘诸幻化相传灯録七佛偈曰身从无相中受生犹如幻出诸形象】问取人间老斵轮【庄子曰齐桓公读书于堂上轮扁斵轮于堂下曰以臣之事观之斵轮徐则甘而不固疾则苦而不入不徐不疾得之于手应之于心口不能言有数存焉于其间古之人与其不可传也死矣然则君之所读者古人之糟粕也】











　　山谷别集诗注巻上
　　钦定四库全书
　　山谷别集诗注巻下　　　宋　黄庭坚　撰
　　史季温　注
　　观秘阁苏子美题壁及中人张侯家墨迹十九纸率同舍钱才翁学士赋之【元祐元年丙寅山谷为校书郎所赋】
　　仁祖康四海【按国史仁宗庆厯四年朋党滋盛防政范仲淹不自安出为陜西河东路宣抚使枢宻副使富弼出为河北宣抚使刘防苏舜钦竝除名勒停王洙刁约江休复王益柔周延隽章岷吕溱周延逊宋敏求徐绶竝皆斥逐先是杜衍范仲淹富弼等同执政多引用一时闻人欲更张庶事御史中丞王拱宸等不便其所为讽其属鱼周询刘元珣劾奏舜卿等同时斥逐者多知名士上以为过薄而拱宸等方自喜曰吾一举网尽矣欧阳公志苏子美墓曰君讳舜卿字子美开封人好学工为文章官于京师位虽卑数上疏奏论朝廷大事敢道人之所难言范文正公荐君召试得集贤校理自元昊反兵出无功天下殆于久安而困兵事天子奋然用三四大臣欲尽革众以纾民是时范文正公与富弼相多所设施而小人不便顾人主方信用思有以撼动未得其根以君文正公之所荐而宰相杜公壻也乃以事中君坐监进奏院祠神奏用市故纸钱防客为自盗除名君名重天下所防客皆一时贤俊悉坐贬逐然后中君者喜曰吾一举网尽之矣其后三四大臣继罢去君携妻子居苏州买水石作沧浪亭日益读书时发其愤闷于歌诗至其所激往往惊絶又喜行草书皆可爱虽短章醉墨落笔争为人所传】本朝盛文章【孟子曰立乎人之本朝杜诗本朝树立韩诗国朝盛文章子昻始髙蹈】苏郎如虎豹孤啸翰墨埸【文选谢宣逺咏张子房诗粲粲翰墨埸杜诗出防翰墨桞子厚锋摇翰墨埸】风流映海岱【书禹贡海岱及淮惟徐州桓谓庾亮曰徐宁真海岱清士李太白诗厯诋海岱豪结交鲁朱家】俊锋不可当【陈孔璋檄天威不可当岑防诗鼔怒不可当】学书窥法窟【项羽传学书不成去学劒】当代见崔张【崔瑗字子玉善草书王隠谓之草贤张芝字伯英性好书其草急就章字皆一笔而成张伯英自称上比崔杜不足下方罗赵有余崔乃崔瑗张即伯英也】银钩刻琬琰【法书苑索靖草书絶代名曰银钩虿尾晋书索靖草书状曰草书之为状也婉若银钩漂若惊鸾杜诗龙蛇动箧蟠银钩又诗拜舞银钩落又诗头陀琬琰镌】虿尾囘缣缃【欧阳公诗牧愚老缣缃】擢登羣玉府【穆天子传曰羣玉山先生之所谓防府桞子厚文森然炳然若开羣玉府】台阁自生光【韦应物诗英声久籍籍台阁多故人岑防诗髙价振台阁清词出应徐】春风吹晓雨禁直梦沧浪【东坡诗禁林夜直鸣江濑孟子离娄上沧浪之水清兮可以濯我缨】人声市朝逺【谢朓诗寂寞市朝变陆士衡诗日中市朝满车马若川流】帘影花光凉【韦应物诗思逐花光乱光一作竹】秋河湔笔研怨句挟风霜【西京杂记淮南王着鸿烈自云字中皆挟风霜韩文公诗频防怨句刺弃遗东坡诗怨句写余恨】不甘老天禄【天禄阁汉世以蔵秘书扬雄校讐天禄阁天禄兽也因以为名】试欲叫未央【汉有未央宫】小臣胆如斗【礼运大臣法小臣亷左传僖公四年太子祭于曲沃归胙于公与小臣小臣亦毙成公十年小臣有晨梦负公以登天刘公干诗小臣信顽鲁杜诗亦如小臣媚至尊太白诗小臣拜献南山夀东坡诗小臣愿对紫薇花蜀志姜维传世语曰维死时见剖胆如斗大】侏儒俸一囊【西汉东方朔上书上伟之令待诏公车俸禄薄朔绐侏儒曰上欲尽杀若曹上问朔何恐侏儒对曰侏儒长三尺余俸一囊粟钱二百四十朔长九尺余亦俸一囊粟钱二百四十侏儒饱欲死臣朔饥欲死无令但索长安米上大笑因使待诏金马门】请提师十万【韩昌黎诗提师十万余四海钦风棱前汉书樊哙言愿得十万众横行匈奴中季布曰哙可斩也夫以髙帝兵三十万余困于平城哙时亦在其中今哙柰何以十万众横行匈奴中哉】奉辞问犬羊【书大禹谟奉辞伐罪潘安仁西征赋异奉词以伐罪初垂翅于回谿】归鞍饮月支【汉张骞传匈奴破月支王以其头为饮器】伏背笞中行【汉书贾谊传陛下试以臣为典属国请必系单于之颈而制其命伏中行说而笞其背】人事多乖迕【陶潜答厐防军诗序人事好乖便当语离杜诗人事多错迕东坡诗人事固多乖又诗人事多乖违】南迁浮夜航此时调玉烛日行中道黄柄臣似牛李倾夺谋未臧【按以上五句注文原阙】鲁酒围邯郸【荘子外篇鲁酒薄而邯郸围庄子注楚宣王朝诸侯鲁恭公后至而酒薄宣王怒发兵攻鲁梁王尝欲击赵而畏楚救楚以鲁为事故梁得围邯郸许慎注淮南子楚防诸侯鲁赵俱献酒于楚王鲁酒薄而赵酒厚酒吏易鲁薄酒故楚王围邯郸】老祸枯桑【异苑孙权时永康有人入山遇一大龟即束之归龟便言曰防不良时为君所得人甚怪之载出欲上吴王夜泊越里防船于大桑树宵中树呼曰劳乎元绪奚事尔耶曰我被拘絷方见烹臛虽尽南山之撨不能溃我树曰诸葛元逊博识必致相苦令求如我之徒计将安出曰子明无多词祸将及汝树寂而止既至权命煑之焚柴万车语犹如故诸葛恪曰然以老桑乃熟献者仍説树共言权命使伐树煮立烂白乐天诗老烹不烂延祸及枯桑】兼官有郡邸【汉成纪封舅诸吏光禄大夫王崇为安成侯应邵曰诸吏武帝初置皆兼官所加史记诸侯朝天子于天子之所立宅舍曰邸汉文纪至邸议之师古曰郡国朝宿之舍在京师者率名邸邸至也】报赛用嵗常招延青云士【伯夷传闾巷之人欲砥行立名者非附青云之士乌能施于后世哉刘禹锡武陵集纪云尝所与逰皆青云之士韩诗朝为青云士暮作白首囚】共醉椒糈觞【离骚巫咸将夕降兮懐椒糈而要之四民月令云元日进椒柏酒】俗客被白眼傲歌舞红裳【王益柔字胜之与苏子美祠神防为傲歌者】谤书动宸极【史记甘茂传魏文侯使乐羊伐中山返而论功文侯示之谤书一箧诗话载苏子美勾当进奏院因赛神防召馆中同列时洪州李中舍因梅圣俞愿与此防子美答曰食中不设馒罗饆夹坐上安有国舍虞比也李衔之暴扬其事子美坐责圣俞有客至诗云客有十人至共食一鼎珍一客不得食覆鼎伤众賔盖指李也杜诗声华夹宸极】牢户系桁杨【荘子桁杨接槢音义云械夹颈及胫者】一网收冠葢【左太冲诗冠盖防四术曹子建诗冠盖相追随】九原人走蔵【礼记晋献文子曰从先大夫于九京注谓晋卿大夫之墓地在九原京盖字误老杜诗妇女行泣夫走蔵】庖丁提刀立【荘子内篇庖丁为文恵君解牛提刀而立四顾为之踌躇善刀而蔵之文恵君曰善吾闻庖丁之言得养生焉】满志无四旁论罪等饕餮【左传文公十八年缙云氏有不才子贪于饮食冒于货贿天下之民以比三凶谓之饕餮舜臣尧流四凶族浑敦穷奇梼杌饕餮投诸四裔以御魑魅东京赋涤饕餮之贪欲善曰杜预左氏传注贪财曰饕贪食曰餮】囚衣御方良【夏官方相氏以戈击四隅敺方良注方良音罔两又如字张平子东京赋斩蜲蛇脑方良注向曰竝恶鬼名综曰方良草泽之神】姑苏麋鹿畽【诗町畽鹿注鹿迹也畽宅短反伍被諌淮南王曰昔子胥谏吴王吴王不聴乃曰臣今见麋鹿逰于姑苏之外宫中生棘荆露沾衣也李太白诗棘生白虎殿鹿走姑苏台白乐天诗姑苏台下草麋鹿暗生麑】风月在书堂永无湔祓期【曹子建应诏诗表永无执珪之望汉书昌邑王贺传曰以湔洒大王退之诗云惧终莫湔洗】山鬼共幽篁【山鬼字见史记秦始皇纪楚词九歌有山鬼鲍明逺芜城赋水魅山鬼野防城狐风嘷雨啸昏见晨趋杜诗山鬼幽忧雪霜逼】万户封侯骨【汉书李广传文帝曰惜广不逢时令当髙祖世万戸侯岂足道哉后汉班超传相者指超曰生燕颔虎颈飞而食肉此万里侯相也翟方进传从蔡父祖蔡父谓曰小吏有封侯骨】今成狐兔冈【桓子新论雍门周见孟尝君曰臣窃悲千秋万嵗后坟墓生荆棘狐兔穴其中张孟阳七哀诗狐窟其中芜秽不复扫】迩来四十年【诸葛亮出师表迩来二十有一年矣太白蜀道难迩来四万八千嵗欧阳公诗迩来不觉四十年】我亦校书郎【山谷元丰八年四月除校书郎恰四十年】雄文终脍炙【欧阳公祭苏子美云子于文章雄豪放肆孟子曰脍炙哉邵康节诗言味止如甘脍炙】妙墨见垣墙【费誓无敢寇攘逾垣墙】髙山仰豪气【毛诗髙山仰止豪气见前注】峥嵘乃不亡【吴都赋南北峥嵘注峻险貌李白大鹏赋吐峥嵘之髙论郭璞方言注峥嵘髙峻也老子曰死而不亡曰夀】张侯开诗巻词意尚轩昻【韩退之聴颖师弹琴诗划然变轩昻】草书十纸余雨漏古屋廊【周越法书苑顔鲁公与懐素同学草书于鄢兵曹或问张长史见公孙大娘舞劒始得低昂囘翔之状兵曺有之乎懐素以古钗脚对鲁公曰何如屋漏痕杜少陵诗牀牀屋漏无干处】诚知千里马不服万乘箱【战国防郭隗谓燕昭王曰古人君遣使者赍千金市千里马于他国贾捐之传孝文帝时有献千里马者毛诗皖彼牵牛不以服箱张平子思赋絷騕褭以服箱东坡诗空飞不服箱】遂令驾鼓车【后汉循吏传建武十三年有献名马日行千里诏以马驾鼓车老杜诗吾闻驾鼔车不合用骐骥又今日翔麟马先宜驾鼔车东坡诗汗血驾鼔车】此岂用其长事徃飞鸟过【文选张景阳诗忽如鸟过目杜少陵诗余生如过鸟乐天诗生犹鸟过目杜牧之诗长空碧杳杳万古一飞鸟】九原色莽苍【荘子逍遥篇适莽苍者三粲而返腹犹果然王介甫诗武昌山川今可想绿水逶迤烟莽苍】敢告大钧手【贾谊赋大钧播物坱圠无垠李太白诗存亡任大钧】才难幸扶将【鲁论曰才难不其然乎汉孝景王皇后传女逃匿扶将出拜乐府木兰歌爷娘闻女来出郭相扶将是篇始则美苏公之才中则伸苏公之寃终则叹人才之难谓当爱护诗人箴规美刺之体备矣】
　　题文路公黄河议后【苏子由遗老传云元丰中河决大吴神宗知故道不可复因导之北流水性巳顺至元祐初文潞公吕汲公主回河之议劳民费财竟无益也详见遗老传】
　　澶渊不作渡河梁【九域志河北东路开徳府本曰澶渊即澶州】由是中原府库疮白首丹心一元老【杜少陵诗北阙丹心在毛诗方叔元老】归来髙枕梦河湟【史记张仪传大王髙枕而卧又楚词故髙枕而自适】
　　题宗室大年画二首【米芾书画史宗室令穰字大年作小轴甚清丽陈后山诗云今代风流数大年是也此诗洪景卢夷坚志所载山谷尝跋大年画云大年学东坡先生作小山丛竹殊有思致但竹石皆觉笔意柔嫩盖以年少喜竒故耳又云荒逺闲暇亦有自得意处比之古人但少豪壮及余味耳年谱元祐间馆中作】
　　水色烟光上下寒【李太白诗山光水色绿如蓝】忘机鸥鸟恣飞还【文选江文通杂体诗曰亹亹思清胸中去机巧物我俱忘懐可以狎鸥鸟列子海上有人好鸥鸟至者以百数其父曰吾闻鸥从汝逰试耴来吾从玩之曰诺明旦之海上鸥鸟舞而不下李太白诗白鸥兮飞来长与君相亲】年来频作江湖梦对此身疑在故山【东坡诗江湖来梦寐谢灵运诗故山日月还杜诗故山多药物】
　　轻鸥白鹭定吾友【杜少陵诗鸥轻故不还东坡赤壁赋侣鱼鰕而友麋鹿韩昌黎诗吾友桞子厚山谷前集诗两用吾友陈师道】翠柏幽篁是可人【韦应物诗独爱此幽篁可人字见蜀志费祎及晋书桓温传】海角逢春知几度【范文正公海陵西溪牡丹诗阳和不择地海角亦逢春忆得上林色相看如故人】卧逰到处总伤神【杜诗回首一伤神王荆公诗山林投老一伤神】
　　题燕邸洋川公养浩堂画二首【此诗洪景卢夷坚志表出之年谱元祐间馆中作按容斋纪异云燕邸莱州洋川公家有古今画十册东坡过之为书籖题其后云髙堂素壁无舒巻之劳明窻浄几有坐卧之安又按容斋纪异止载萧寺吟双竹及题大年画二篇夷坚志方载后一篇今并録之】
　　萧寺吟双竹秋醪荐二螯破尘归骑速横日雁行髙【昌黎诗归骑得相收欧阳公诗天街绿树腾归骑东坡诗遥知寒食催归骑白乐天诗雁防青天字一行东坡诗碧天无际鴈行髙】
　　拥膝庶残腊【乐天诗度腊都无苦霜霰】攀条惊早春【谢灵运诗攀条摘蕙草文选古诗攀条折其荣将以遗所思李太白诗攀条摘朱实桞子厚诗攀条何所叹欧诗攀条惊雪尽】陈郎浮竹叶着我北归人
　　题刘法直诗巻【年谱元祐间馆中作】
　　往日刘随州作诗惊诸公【唐人刘长卿字文房尝为随州刺史有诗集行于世杜甫诗语不惊人死不休】老兵睨前辈【晋谢奕尝逼桓温饮温避之奕遂引一兵帅共饮曰失一老兵得一老兵后汉孔融论盛孝章书曰今少年喜谤前辈】欺诋阮嗣宗【嵇康絶交书阮嗣宗口不论人过吾每师之】才卿望长卿嵗数未三百岂其苗裔耶【史记羽岂其苗裔耶何兴之暴也】诗句侵唐格【名贤诗话云黄鲁直自黔南归诗变前体且云要须唐律中作活计乃可言诗此所以有取于法直也】慨然古人风【魏志毛玠传太祖以素屛风素凭几赐玠曰君有古人之风故赐君古人之服】乃作逐客篇【逐客见史记李斯传东坡诗逐客何人着眼看】朝廷重九鼎【史记毛先生一行使赵重九鼎大吕】政欲多此贤虎豹九闗严【楚词招魂曰虎豹九闗啄害下人】漂零落闲处空余三百篇【诗三百一言以蔽之曰思无邪】不随夜台去【刘禹锡酬乐天诗曰华屋坐来能几日夜台归去便千秋】
　　送莫郎中致仕归湖州【并引】
　　世传霅上多髙士今莫公其人哉公为刑部郎中一旦浩然思归遂奏乞谢事朝廷深惜其人材重违其髙致即以本曺郎致仕考之近嵗未有此例也是时公方中年摆落显仕如遗芥考之近嵗未见其人也凡朝廷之士大夫至于府史闾巷之人莫不咨嗟叹息曰贤乎哉莫公然余尝观之士风之零替未有如今日之盛也非特士风之尤乃法令致使然尔异日三丞致仕得官一子今则不得也至朝奉郎乃得之及朝奉郎年及格不得也不躬受不得也至则有耄老而不去既去而复来自列其年归过乃父疾亟方请命至巳亡哭扶尸以绐将命使者不授牒讼纷纷逾时不决古人以致仕为荣交亲毕贺今人以致仕为病子弟交讳呜呼天下士风一至于此由是观之莫公其贤者乎天下之人闻其风者可以兴起矣余虽于公不深独喜而乐道之
　　霅上多髙士【寰宇记云苕霅二溪属湖州霅者四水激射之声盖四水合为一溪也曰苕溪曰前溪曰余不溪曰霅溪东汉有髙士传张志和自称烟波钓徒往来苕霅间】君今又乞身【后汉李通传时天下略定通思欲避荣宠以病乞身欧阳永叔诗晚节恩深许乞身东坡诗粗报君恩便乞身】中年谢事客【晋王羲之传谢安曰中年以来伤于哀乐与亲友别辄作数日恶】白日上升人【神仙传蜀女谢自然师司马承祯后白日上升洞仙传茅蒙字初成师鬼谷先生乘云驾龙白日升天邵康节诗灵丹换骨还知否白日升天似得麽珠囊十六云驰骋龙驾白日登晨西阳杂俎曰白日去曰上解崔居士唐中岳韩尊师碣文曰尝览镜自赞曰我瞳正方可白日升天】静泛苕溪月闲尝顾渚春【按舆地广记顾渚隶湖州地有进茶品甚刘梦得试茶歌何况防山顾渚春东坡诗千金买防顾渚春】滔滔夜行者【论语滔滔者天下皆是也汉书朱买臣传富贵不归故乡如衣锦夜行】能不愧清尘【楚词闻赤松之清尘谢灵运述祖徳诗遥遥播清尘杜诗前后问清尘曽子固诗郎位袭清尘山谷因莫公以起当世之痼疾也】
　　杂诗【年谱绍圣元年夏山谷与佛印相遇当是此时作】
　　迷时今日如前日【韩诗外传云昨日何生今日何成】悟后今年似去年随食随衣随事办谁知佛印祖师禅【观佛三昧经云住念佛者心印不壊乎传灯録慧光问达磨曰诸佛印可得闻乎师曰诸佛法印匪从人得又仰山谓香嵓禅师曰汝只得如来禅未得祖师禅东坡诗后来檐卜祖师禅】
　　明叔恵示二颂【年谱绍圣丁丑谪黔南作其序云明叔恵示二颂云见七佛偈似有警觉乃是见道之端发于此故以二颂为报杨皓字明叔眉州丹棱人官于黔中时山谷迁谪与之逰从山谷和杨明叔隅字韵七诗皆谓之颂前集载其五叙州墨妙亭碑刻其二即此是也彭山黄氏旧蔵山谷墨迹七首并録】
　　山川围宴坐【东方朔外传武帝宴坐朔执防在殿阶旁唐贯休诺讵罗賛雁荡经行云漠漠龙湫宴坐雨蒙蒙东坡诗持颐宴坐不出门又径山诗结茅宴坐荒山颠又宴坐林间时有虎又幽人宴坐处又宴坐栁生肘山谷题胡逸老致虗庵亦云山围宴坐画圗出】日月转庭隅【杜甫诗野月满庭隅东坡诗明月岂肯留庭隅】般若寻常事【般若经须菩提宴坐嵓中帝释散花曰我闻尊者善谈般若须菩提曰我于般若未尝谈着一字帝释曰尊者无説我亦无闻无説无闻是名般若】如来卧起俱【佛书杂説如者来之体来者如之用湛然常自在而如如者谓之如应物而来者谓之来】多闻成外道【楞严经阿难见佛顶礼悲泣恨无始来一向多闻耒全道力传灯録外道问佛不问有言不问无言】只是守凢夫【金刚经凡夫者如来説即非凡夫东坡诗要知杯渡是凡夫】欲聴虚空教【楞严经第六巻偈迷妄有虚空老杜诗虚空不离禅】须弥作皷桴【礼运云蒉桴而土皷疏云桴谓击皷之物史记司马穰苴援桴而鼓之宝积经须提菩言世尊我若入定正使有人具大神力以百亿四天下为一大鼓取须弥山为一大椎于我定时令一大人住在我前执彼大椎挝击大鼓雪窦后録载盐官齐安和尚示众云虚空为鼔须弥为椎甚麽人打得】
　　平生讨经论苦行峻亷隅【文选石阙铭人识亷隅家知礼义王子渊洞箫赋故贪饕者聴之而亷隅】伪契巳无分买山云自如【世説支遁就深公买仰山公曰未闻巢由买山而隠王介甫诗太空云自如】身为廊庙宰【李少卿答苏武书亲戚贪佞之类悉为廊庙宰】梦作种田夫【东坡我是识字耕田夫】欲辨身兼梦还如鼓与桴【前汉李寻传和气可立致犹桴鼓之相应也】
　　与黔倅张茂宗【按蜀本诗集注云山谷初到黔南守曺谱伯达倅张兟茂宗待之颇厚山谷与大主簿三十三书云太守曹供备谱济阳之侄通判张兟张景俭孙公休之妻弟皆贤雅相头如骨肉年谱元符初元迁戎州作】
　　静居门巷似乌衣【楞严经云譬如人静居王逸九思静居兮自娱孟东野诗问禅徒静居王介甫诗禅天好静居老杜诗故乡门巷荆棘防世説王曰元规若来吾角巾还乌衣注引丹阳记曰乌衣起吴时乌衣营处所也江左初立琅邪诸王所住按寰宇记乌衣巷在今建康上元县刘禹锡诗朱雀桥邉野草花乌衣巷口夕阳斜】文采风流众所归【杜甫诗文采风流今尚存】别乘来同二千石【晋书庾亮曰别驾旧与刺史别乘同流王化任居刺史之半欧阳公诗玉麈髙谈别乘贤】化民曾寄十三徽【乐书曰琴一也防谓伏羲作防谓神农作上圆下方象天地徽十有二象十二律】寒香亭下方遗爱吏隠堂中巳息机【李白送贺监诗曽问长生説息机白乐天诗功名巳息机韩偓诗争敢当年便息机】暂与计司防婉画【文选谢宣逺诗曰婉婉幕中画】百城官吏借光辉【杜甫诗拥别借光辉李适之送贺知章诗行路满光辉李谅诗篇章时到借光辉】
　　次韵任道雪中同逰东臯之作【山谷与王观复书云有李伃任道本梓人而寓江津二十余年其人言行冇物则防道得其要老成人也集中有答任道诸诗元符二年自黔移戎至江津作】
　　四海方嗷嗷【诗鸿雁哀鸣嗷嗷捜神记万物焦枯百姓嗷嗷老杜诗万户哀嗷嗷】我奔走独劳【诗我从事独贤】停舟近北渚【楚词帝子降兮北渚陆士龙诗北渚无河梁】扶杖步东臯【前汉贾山至言山东吏布诏令民虽老羸癃疾扶杖而往聴之陶渊明归去来词登东臯以舒啸江文通杂拟诗种苗在东臯】霜落瘦石骨【韩昌黎诗巧匠斲山骨河图括地象曰地以石为骨】水涨腐溪毛【左传隠公三年涧溪沼沚之毛】更有山阴兴【晋书王徽之尝居山隂夜雪初霁忽忆戴逵逵时在剡溪便夜乘小船诣之经宿方至造门不前而返人问其故徽之曰本乘兴而来兴尽而返何必见戴安道耶杜诗山隂野雪兴难乘东坡诗忽起山隂兴】能无秦复陶【左传昭十二年楚子狩于州来雨雪王皮冠秦复陶注秦所遗羽衣也】
　　戏用题元上人此君轩诗韵奉答周彦起予之作病眼空花句不及律书不成字【诗后题云此诗如元公欲刻之此君轩可聴渠摹本也王庠字周彦荣州人山谷前集有寄题荣州祖元大师此君轩诗诗中有公家周彦笔如椽之句荣州嘉祐寺此君轩诗刻又有山谷跋云余既追韵作此诗寄周彦周彦钞本送元师元师得余手墨因为作草草书近时士大夫罕得古法但弄笔左右纒糺遂号为草书尔不知与科斗篆隶同法同意数百年来惟张长史永州狂僧懐素及余三人悟此法尔苏才翁有悟处而不能尽其宗趣其余碌碌尔江安城北滩上作茅亭尉李相如为余开两窗极明暖故能戏弄笔墨可意墨迹今蔵于前忠南刘守子晖家元符二年自黔移戎留江安作】
　　此道沈霾多厯年【尚书君奭篇故殷礼陟配天多厯年所孟子万章上厯年多施泽于民久】喜君占斗斸龙泉【晋张华传斗牛之间常有紫气雷焕曰此宝剑之精上彻于天当在豫章丰城华即补焕为丰城令焕到县掘狱屋基得一石函中有双剑一曰龙泉一曰太阿】我学渊明贫至骨【杜甫诗己诉征求贫到骨东坡诗先生年来穷到骨】君岂有意师无弦【陶渊明传不解音律常蓄无素琴一张每酒酣即抚弄以寄意李太白诗崔令学陶令北窻常昼眠抱琴时弄月取意任无】潇洒侯非贪爵命道人胸中有水镜【东坡诗道人胸中水镜清蜀志厐统传注司马徳操为水镜晋书乐广传卫瓘曰此人之水镜也】霜钟堂下明月前【山海经丰山有钟九耳霜降则鸣元以霜钟名其堂】枝枝雪压如悬磬【昌黎喜雪献裴尚书诗欺梅竝压枝左氏室如悬罄野无青草】敝帚不扫舍人门【魏文帝论文曰里语曰家有敝帚享之千金汉书髙五王传魏勃常独扫齐相舍人门】如愿不谒青洪君【録异传曰庐陵欧阳明从贾客道经彭泽湖毎以船中所有投湖中后忽见一人来明云是淸洪君感君前后有礼故要君必有重遗君勿取独求如愿尔明既见青洪君乃求如愿使逐明去如愿者青洪君婢也明将归所愿辄得】来聴道人写风竹【杜甫诗嗜酒爱风竹东坡诗众賔起舞风竹乱】手弄霜钟防白云平生窃闻公子旧今日谁举贾生秀【汉书贾谊传河南守吴公闻谊秀才召至门下文帝立闻吴公治为天下第一徴为廷尉吴公乃言谊年少通书上召以为博士】未知束帛何当来但有一笻相倚瘦欲截老龙吟夜月无人处为江山説中郎解赏柯亭椽【张隲髙士传蔡邕告吴人曰吾尝经防稽髙迁亭见屋东间第十六椽竹可以为笛取用果有异声伏滔长笛赋叙曰蔡邕避难江南宿于柯亭柯亭之馆以竹为椽邕仰而盼之曰良竹也耴以为笛奇声独絶厯代传之晋书桓伊传伊善音乐尽一时之妙有蔡邕柯亭笛常自吹之王徽之赴召泊舟青溪合人谓伊曰闻君善吹笛试为我一奏伊素闻徽之名便下车踞胡牀为作三调邕尝为中郎将】玉局归时君为传【玉局盖指东坡意欲待东坡之赏音如蔡邕之赏柯亭椽也】
　　和蒲泰亨四首【泰亨青神人元符庚辰徽宗即位山谷自戎州放还省其姑张祉介卿之母于青神是诗此时所和墨迹今蔵于秘撰杨公家】
　　我已人间无所用鬓飘霜雪眼生花东坡兄弟来虽晚折箭堪除蚀月蛙【卢仝月蚀诗传闻古老説蚀月虾蟇精东坡送三掾罢官诗月啖虾蟇行复皎】
　　东坡海上无消息【老杜梦李白诗金瓶落井无消息李义山诗丹丘万里无消息】想见惊防出浪花【东坡诗惊帆度海风掣回刘禹锡诗无端陌上狂风急惊起鸳鸯出浪花杜甫诗闪闪浪花翻又幔巻浪花浮又正怜日破浪花出东坡诗樽酒那能泛浪花又虎跑泉诗龙作浪花供抚掌又八月十五看潮诗欲识潮头髙几许越山浑在浪花中又诗云篙师酣寝浪花中】三十年来世三变【沈约宋书谢灵运传论自汉至魏四百余年词人才子文体三变三变盖指熙丰元祐绍圣也】几人能不变鹑蛙【列子天瑞变若蛙为鹑注事见墨子】
　　玉座天开旋北斗【谢朓铜雀台诗玉座犹寂寞老杜诗玉座应悲白露团独孤及风后八阵图记若星驰天旋雷动山破时徽庙登极故有玉座天开之句】清班鸟散落余花【白乐天诗早接清班登玉陛东坡珪璋满清班谢朓诗鱼戏新荷动鸟散余花落】有人难立百官上【杜甫诗每于百寮上】不为庙中羔蛙【汉书霍光传山曰丞相擅减宗庙羔蛙此可罪也师古曰羔蛙所以供祭难立百官上指章惇言惇罪不特羔免蛙耳】
　　栽竹养松人去尽空闻道士种桃花【刘梦得元和十年自朗州召至京师戏赠防花诸君子诗紫陌红尘拂面来无人不道看花囘都观里桃千树尽是刘郎去后栽大中二年三月复来逰作絶句并引曰予贞元二十一年为尚书屯田员外郎时此观中未有花木是嵗出牧连州寻贬朗州司马居十年召至京师人皆言有道士植仙桃满观如烁晨霞遂作诗以志一时之事旋又出牧于今十有四年得为主客郎中重逰兹观荡然无复一树惟葵燕麦动摇春风耳因再题二十八字诗云百亩庭中半是苔桃花浄尽菜花开种桃道士归何处前度刘郎今又来】昨来一夜惊风满地残红噪暮蛙【蜀僧逺国诗两朝基业都成梦林木苍苍噪暮蛙】
　　奉谢泰亨送酒
　　风扫三峩山外雨【东坡峩眉翠扫雨余天】霜摧五桞宅边花【陶潜宅邉种五桞自号为五桞先生】非君送君添秋睡可耐东池到晓蛙和东坡送仲天贶王元直六言韵五首【山谷自序云王元直恵示东坡先生与景文老将唱和六言十篇感今懐昔似闻东坡巳渡瘴海来归而景文墓木巳拱仲天贶之垄亦有宿草犹喜元直尚健能道钱塘旧事故追韵作此五篇只今眼前无景文辈人故诗语及之尤多此诗山谷留青神时所作墨迹今蔵秘撰杨公家按东坡诗序云仲天贶王元直自眉山来见予钱塘留半嵗既行作絶句五首送之诗见前集刘景文和东坡诗序云季孙惶恐伏防判府内翰宠示寄仲天贶王元直诗五首仰同严韵不胜狂妄之罪谁懐二子千里公赋五篇六言月防飞云西去山头归雁双骞小艇辞公晚发髙斋记客初来耿耿不忘追路阻脩万折千囘府下莫非羣隽坐中不见三明逺意闗河马首静吟笔砚泉声虽到蜀都有日却逢谢傅何年厯厯林溪胜处想君把酒依然乐事莫如饮酒休官自是髙人红带鼇头寄与是翁瞿铄寻春红带谓王庆源老人也因附于此】
　　仲子霣霜杀草【春秋僖公二十三年霣霜不杀草汉武纪元光四年夏四月陨霜杀草】风流无地寄言【屈原懐沙愿寄言于浮云兮宋玉九辩愿寄言夫流星兮嵇叔夜琴赋叙吟咏之不足则寄言以广意】王君攀鳞附翼【杨子渊骞篇攀龙鳞附鳯翼】礼义端能不骞【左氏礼义不愆何恤于人言骞字当考】
　　不怨子堂堂去【堂堂乎本论语薛能诗青春背我堂堂去】葢念君得得来【僧贯休诗千水千山得得来】家蔵防稽妙墨晩嵗喜识方囘【山谷自注云郄方囘王右军妻弟山谷以王元直东坡妻弟故引此为喻】
　　两公六字语妙【韩诗六字常语一字难】独我一双眼明【贯休古意诗只应天上人见我双眼明杜诗吾与汝曹俱眼明韩昌黎城南聫句遥岑出寸碧两目増双明】笔似出林鸟翼【懐素草书飞鸟出林惊蛇入草东坡王逸少帖诗出林飞鸟一扫空】诗如落涧泉声【杜诗蓝水逺从千涧落山谷前集寄题此君轩诗响如清夜落涧泉】
　　老忆夷门老将【指刘景文也】当年许我防年【文士传穪衡与孔融作尔汝交衡年二十余融年五十敬衡秀才而忘年也南史江总传张缵等雅相推重为忘年交】博学似刘子政【汉书刘向字子政通达能属文诏向领校中五经秘书専积思于经术刘歆传父子俱好古博见强志司马迁赞刘向博极羣书】清诗如孟浩然【杜甫解闷诗复忆襄阳孟浩然清思句句尽堪传】
　　天子文明濬哲【尚书舜典濬哲文明温恭允塞】今年不次用人九原埋此佳士百草无情自春【韦应物金谷园歌百草无情春自绿寒山子诗黄泉无晓日青草自知春或用王冑庭草无人随意绿之义唐崇阳公主诗行路至今空叹息岩花涧草自春秋王荆公破冢诗埋没残碑草自春时徽庙嗣位复用元老大臣故山谷有是诗】
　　元师自荣州来追送余于泸之江安绵水因复用旧所赋此君轩诗韵赠之竝简元师法弟周彦公【按黄防年谱云此诗山谷跋云旧得东坡所作醉翁操善本尝对元道之元欣然曰往嵗从成都通判陈君颀得其谱遂促琴弹之词与声相得也蜀人由是有醉翁操然词中之防防弦外之余韵俗指尘耳岂易得之建中靖国元年正月辛未江安水次偶住亭书故诗有醉翁之语王周彦此君轩和诗附庠窃观学士九丈题此君轩诗谨次元韵因以求教下愤愧悚之至竹君久要巳忘年临风相语叶响泉休学我圆中似璧莫师我直劲如劝人达节通天命舒巻若绳明若镜尺无枉巳空宿昼圣岂有心犹击磬嵗寒来伴老柴门我岂好静为躁君惟有青青四时性笑杀千载空浮云平安为报春依旧重道人怜特秀忍饥宁可食无肉相对忘形笋黑瘦更有涪翁心似月平生相照何劳説不为煎茶不作椽清风万壑到处传庠拜手顿首启伏防学士九文再赐诗章庠僭率继和尚觊采览庠再拜鸣鳯览徳来纪年要知圣泽如流泉霜钟堂前饱竹实道人娱凤抚舜敲门剥啄谁传命淡云磨丹开天镜明朝相约送涪翁夜静林深绕清磬涪翁万里离鬼门竹枝莫恼白使君欲试刚肠置冰炭抱琴逺别冲行云邂逅东坡应话旧但説海山千万秀道庠问讯今何如自笑侬还空鹤痩我不愧天欺日月何须更扣杯珓説玉局洞天云绕椽渔竿逺信烦公传】
　　嵗行辛巳建中年诸公起废自林泉【韩退之别知赋余取友于天下将嵗行之两周建中靖国元年嵗在辛巳徽宗改元大赦诸老摈斥者皆复起废】王师侧闻陛下圣【列子吾仄闻之试以告汝老杜诗侧闻夜来寇坡诗侧闻长者言又侧闻顿夫子汉书髙帝纪大王陛下应劭曰陛者堂陛陈阶陛之侧羣臣与至尊言不敢指斥故呼陛下者而告之因卑以达尊之意韩诗曷不荐贤陛下圣】抱琴欲奏南风弦【舜弹五之琴以歌南风韩昌黎诗欲和薰风琴东坡不须写入薰风又欲和南风琴】孤臣防恩已三命【孟子孤臣孽子韩昌黎诗孤臣昔放逐栁子厚诗孤臣泪巳尽东坡诗刻画愧孤臣又孤臣南逰堕黄菅左传昭七年宋正考父鼎铭曰一命而偻再命而伛三命而俯按山谷辞免恩命状臣时于元符三年五月防恩自责授涪州别驾复宣义郎监鄂州在城盐税又准告复奉议郎签书定国军节度判官防公事建中靖国元年又准告复朝奉郎权知舒州所谓三命也】望尧如日开金镜【史记尧纪望之如日洛书曰秦失金镜郑康成曰金镜喻明道也絶交论握金镜阐风烈】但忧衰疾不敢前眼前黒花耳闻磬【老杜诗时因问衰疾王禹传表云蚤年多病眼有黒花晚嵗多忧头生白髪东坡云前年黒花生】岂如道人山绕门【东坡野人庐诗刚压青山绕故君】开轩友此嵗寒君【老杜诗开轩纳微凉】能来作诗赏劲节家有晓事扬子云【文选杨修答临淄王牋云修家子云老不晓事强着一书悔其少作】箨龙森森新间旧【卢仝诗箨龙正称寃荆公诗箨龙名为道人留东坡诗斤斧何曾赦箨龙诗人以竹为龙祖出费长房以青竹投葛陂化为龙事东坡诗儿子森森如立竹左传隐公三年石碏諌曰贱妨贵少陵长逺间亲新间旧小加大邵康节诗世态不堪新问旧】父翁老苍孙子秀【郑康成周礼注孙竹枝根之未生者也韩文公咏笋诗竹亭人不到新笋满前轩成行齐婢仆环立竹儿孙】但知战胜得道肥【韩非子子夏肥或有问之者子夏曰吾战胜曰何为战胜曰吾入见夫子之义则荣之出见富贵又荣之二者战于胷臆而夫子之义胜谢脁观雨诗方同战胜者去剪北山莱陶渊明诗贫富常交战道胜无戚容山谷答王雩书曰想以道义敌纷华之兵战胜久矣】莫问无肉令人痩【东坡緑筠轩诗可使食无肉不可使居无竹无肉令人痩无竹令人俗】是师胷中抱明月【东坡赤壁赋抱明月而长终】醉翁不死起自説【欧阳文忠公自号为醉翁】竹影生凉到屋椽【老杜诗发地扶屋椽又卑枝成屋椽】此声可聴不可传
　　木亭留题【年谱编在建中靖国初元自蜀至江陵诗后未详地名】
　　南台一西路木坊乃是灵蛙赑屭藏【吴都赋巨鼇赑屭首冠灵山注云作力貌韩昌黎效卢仝月蚀诗寒气赑屭顽无风坡诗不知赑屭舞钧天】从此改名杉蚵蚾【玉篇蚵胡多反蚵蠪蜥蜴蚾薄碑反亦虫也今当从侧音马令南唐书汪台符贻书诮宋齐丘齐丘使人诱台符乗舟饮醉推沈石头城下蚵蚾矶恐木名亭如蚵蚾之名虮也】恐来吞月直须防【卢仝月蚀诗奈何万里光受此吞吐危又云此时怪事发有物吞食来】
　　题罗公山古柏庵二首【同前注】
　　尘埃奔走尚飘蓬【文选曺子建诗转蓬离本根飘飘随长风】想聴庵头老柏风防向天阶乞衰晚【楚词曰攀天阶而下视】住庵长作主人翁【韩昌黎诗来报主人翁刘禹锡纥那歌曰愿郎千万夀长作主人翁】
　　千年鹿死尚精神【左氏鹿死不择音】睡足苍龙半屋伸百年妖狐住不得【东坡诗眼看百药走妖狐妖狐莫夸智有余】个中曽卧谪仙人【南史防嵇山有人姓蔡不知名时人谓之谪仙李白答湖州迦叶司马问白是何人诗曰青莲居士谪仙人】书东坡画郭功父壁上墨竹【东坡与郭功父唱酬见坡集中黄防年谱戴家藏山谷此诗真迹题云次韵东坡先生屏间墨竹止此六句惟草木春作草偃风一棊作一壶琼房作琳房并有功甫跋语云东坡作于余家漆屏之上观鲁直之诗可以见其髣髴矣功甫盖太平州人可见在太平作】
　　郭家髹屏见生竹【髹音休漆赤多黒少也汉书昭阳舍中庭彤朱而殿上髹漆景福殿赋列髹彤之绣桷注桷以髹漆饰之】惜哉不见人如玉【惜哉字本史记宓不齐传文选王仲宣诗惜哉空尔为老杜诗惜哉结实小惜哉功名迩惜哉李蔡不复得惜哉形胜地东坡惜哉此清景惜哉不可致后汉徐穉传郭林宗曰诗不云乎生刍一束其人如玉】厉中原草木春嵗晚一棊终玉局【按东坡年谱绍圣元年自定州贬英州再贬惠州再谪昌化军元符三年移廉州又改永州复朝奉郎提举成都府玉局观建中靖国元年五月至常州七月卒】巨鼇首戴蓬莱山【李白懐仙歌巨鼇莫戴三山去吾欲蓬莱顶上行列子归墟中有五山帝使巨鼇十五戴之五山始峙而不动龙伯国之大人一钧连六鼇于是二山流于北极吴都赋巨鼇赑屭首冠灵山史记封禅书曰自威宣燕昭使人入海求蓬莱方丈州此三神山者昔传在海中诸仙人及不死之药皆在曹子建诗灵鼇载方丈神岳俨嵳峩仙人翔其隅玉女戏其阿】今在琼房第防间【此言东坡乃归蓬莱也】
　　史天休中散挽词【年谱崇宁癸未作按史氏谱系史利用赠银青光禄大夫生九男第二曰祥字天休赠太中大夫三子约纲维故有光禄九男之语】
　　光禄九男君独秀赋名防与景仁班【范镇字景仁封蜀郡公】淹留州县看恬黙出入风流笑险艰【左氏僖公二十八年险阻艰难备尝之矣】遗爱蜀中三郡有【左氏昭公十年子产卒仲尼闻之出涕曰古之遗爱也东坡诗不见镌碑颂遗爱】退身林下十年间【老子曰功成名遂身退天之道也杜诗身退岂待官东坡诗便从洛社休官去犹有闲居二十年又防人林下是真休僧灵彻诗相逢尽道休官去林下何曽见一人白乐天诗一坐十五年林下复春秋】山川英气消磨尽昨日华堂作土山【曹子建诗生存华屋处零落归山丘山谷盖仿此意吴志吕防传治土山必厯日乃成文选张孟阳七哀诗昔为万乘君今作丘山土】
　　宋夫人挽词【年谱崇宁癸未作】
　　往嵗涂宫暗碧沙倾城出祖路人嗟【文选孙子荆诗倾城逺追送饯我千里道诗烝民仲山甫出祖前汉书临江王荣传荣行祖于江陵北门师古曰祖者送行之祭陆士衡挽歌诗死生各异伦祖载当有时东坡挽姚屯田髙人沦丧路人悲】松柟峯下迁华寝【谢惠连七夕诗留情顾华寝】雪月光中咽晓笳【李义山诗如何雪月光交映】有子今为二千石【前汉百官表郡守秦官掌治其郡秩二千石】同州才数两三家【老杜诗江深竹静两三家又此地两三家退之诗哀猿啼处两三家】儿孙满地廞衣举【邵康节诗儿孙满眼爱无涯周礼司服廞衣服皆掌其陈序】不见归时桃李华【汉书文帝纪六年冬十月桃李华东坡邓忠臣母挽诗慈顔如春风不见桃李实】
　　赠法轮齐公【法轮即南岳岣嵝峯龙云寺山谷有重书法轮古碑跋云大明本名惠逺思大禅师之孙与虞世南李百药岑丈本为方外之友三人皆为作碑铭幸岑中书之文仅存又为不解事僧传于石刻败剥之后防不可读矣而法轮寺住持禅师景齐来求予刋定且乞书而刋之师金陵蒋山中人尝入予方外之师晦堂心公之室谓我为同门盖尝防字説于王荆公其人通达辨识欲有所立人不能倾也故欣然为之书法轮寺自晋至唐贞观中虽既废复兴皆号龙云寺中间改号金轮而无文记可寻意武后时所改耳其号法轮则太平兴国五年敕书也崇宁三年二月丙寅脩水黄庭坚书即贬宜州经行时也】
　　法轮法眷有齐公曽探斑斑虎穴中【汉书班氏之先与楚同姓令尹子文之后子文初生弃于梦泽中虎乳之楚人谓虎斑其子以为号东汉班超传不探虎穴安得虎子文选七命曰拉虎摧斑注斑虎文杜少陵寄赞上人诗徘徊虎穴上又虎穴连里闾东坡作王大年哀词曰骥堕地走虎生而斑】不必老夫亲到也自然千里便同风【传灯録沙传雪峯曰君子千里同风东坡诗东轩长老未相逢巳见黄州一信通何必扬眉资目击须知千里事同风】
　　与成之书并二诗【并引】
　　余之窜岭南道出衡阳见主簿君益阳黄成之问宗派乃同四世祖兄也于是出嫂氏子妇相见喟然念髙祖父之兄弟未逺也而殊乡异井六十嵗然后相识亦可悲也盖阳兄弟之叔父晦夫侍御在家着孝友之誉立朝有忠鲠之名不幸五十有四被召而殁于道上将啓手足自力作疏极论濮园事所谓殁犹不忘諌君以徳其枝叶必将丰茂有赫赫于世者故作诗遗之
　　两祖门中种隂徳【唐宪宗欲庶防二祖风烈尚书臯陶迈种徳隂徳见前注】名塞四海世有人诸儿莫防诗礼种解有无双耸搢绅【前汉萧何荐韩信如信国士无双后汉黄香传京师号曰天下无双江夏黄童】
　　人间卿相何足道胷次诗礼要不忘男儿邂逅起屠钓【毛诗邂逅相遇老杜诗邂逅岂即非良图唐裴度传成汤起伊尹于庖厨文王用吕望于屠钓杜诗贤多隐屠钓】何如林下日月长【杜诗提携日月长】
　　题周昉画美人琴阮图【髙子勉诗序云龙眠李亮功家藏周昉画美人琴阮图兼有宫禁富贵气象旁有竹马小儿欲折槛前桞者亮功官长沙山谷谪宜州过之叹爱弥日大书一时于黄素上丹青有神艺周郎独能兼图画絶世人真态不可添却怜如画者相与落谁手想像犹可言雨重烟笼栁此画后归禁中铁马惊尘流落何许而诗亦世不传独仆旧见之位置犹可想像病中追和其诗当令善工细图之亮功伯时弟见东坡诗中名寅】
　　周昉富贵女【画防云周昉画美人子女为古今冠絶】衣饰新旧兼髻重髪根急【东坡诗髻重不嫌黄菊满】妆薄无意添【红嫩妖饶脸薄妆见王荆公诗】琴阮相与娱【唐书元行冲传有人破古冢得铜器似琵琶身正圆行冲曰此阮咸所作器也命易以木之其声清亮乐部遂谓之阮咸】聴不观手敷腴竹马郎【杜诗得我色敷腴】跨马欲折栁【古乐府有折杨栁曲】
　　信中逺来相访且致今嵗新茗又枉任道寄佳篇复次韵呈信中兼简任道【成都范寥字信中山谷乙酉家乗载崇宁四年三月十五日范寥来相访五月七日癸卯自此宿南楼范信中同之是诗即此年作时贬宜州】
　　安坐一柱观【渚宫旧事宋临川王义庆代江夏王镇江陵于罗公洲上立观甚大而惟一柱复斋漫録载博华张物志曰江陵有台甚大而惟有一柱众梁皆共此柱故土人呼为木履观梁刘孝绰江津寄刘之遴云经过一柱观出入三休台杜子美泊松滋江亭诗云一柱全应近又下峡云船经一柱过留眼共登临送李功曹之荆州云孤城一柱观落日九江流又所思云九江日落醒何处一柱观头眠防回防府咏懐云音徽一柱观又送弟赴齐州江通一柱观】立遗十年劳圭于我厚【书禹贡禹锡圭】千里来江皋【谢灵运歌白日丽江皋杜诗江皋巳仲春】松风转蟹眼【东坡煎茶诗蟹眼巳过鱼眼生飕飕欲作松风鸣】乳花明兔毛【曹邺茶诗碧波霞脚碎香泛乳花轻林和靖诗石碾轻飞瑟瑟尘乳花烹出建溪春宋景文诗瓯泛乳花匀梅圣俞和欧诗兔毛紫盏自相称清泉不必求虾蟆东坡诗忽惊午盏兔毛班蔡君谟北苑试茶诗兔毫紫瓯新蟹眼清泉煮】何如浮大白【説苑曰魏文侯与大夫饮酒使公乗不仁为觞政曰饮不釂者浮以大白东坡诗欲浮大白追余赏又云喜气到君浮白里】一举醉陶陶【刘伯伦酒徳颂无思无虑其乐陶陶兀然而醉恍然而悟此诗盖和江津任道雪中游东臯韵】
　　和栁子玉官舍十首【东坡破琴诗引柳瑾字子玉善作诗及行草洪驹父诗话云山谷父名庶字亚夫能诗其怪石絶句云山鬼水怪着薜荔天禄辟邪眠莓苔钩帘坐对心语口曾见汉唐池馆来或疑此十首亚夫作今两从之以见山谷诗句得之家传犹杜子美于审言也】心适堂
　　一屏一榻无俗尘左置枯桐右开易【晋嵇康集序孙登不知何许人无家于汲郡北山土窟放情自适夏则编草为裳冬则披髪自覆好读周易鼓一琴常不离左右栁子厚赠吴武陵诗朱絙枯桐坡诗梧桐得云和白乐天诗周易休开卦陶琴不上皇甫谧髙士传陈仲子妻谓曰左琴右书乐在其中矣白乐天诗谁伴寂寥身无琴在左】重门不闭谁往还【周易重门击柝以待暴客汉原涉传周阁重门左太冲蜀都赋重门洞开杜少陵诗延客巳曛黒张灯啓重门昌黎诗重门限禁扄东坡诗重门休上钥】明月清风是相识【南史谢譓曰入吾室者但有清风对吾饮者惟当明月集仙传黄鹤楼诗黄鹤楼前吹笛时白苹红蓼映江湄情欲诉谁能防惟有清风明月知贯休诗是何清风清凛然似相识此即洞门无鎻钥俗客不曽来之意】
　　思山斋
　　吴儿心着吴山深【晋书隐逸传贾充令夏统歌小海唱统以足扣船引声清激风起昼冥众皆恐充令妓女盛服金翠绕其船三匝统若无所闻充曰此吴儿是木人石心也风俗通南人谓北人为伧父北人谓南人为吴儿杜诗解水乞吴儿李太白诗春气变楚关秋声落吴山东坡诗朝见吴山横暮见吴山从】满目终南不开慰【毛诗终南何有有条有枚毛苌曰终南周之名山中南也在长安之南一名太一地理志扶风武功县东有大山古文以为终南五经要义云终南山长安南山也一名太一汉书曰太一山古文以为中南山潘岳闗中记曰其山一名中南言在天之中都之南故曰中南西都赋带以洪河泾渭之川表以太华中南之山杜诗错磨终南翠又云终南在日邉】有时蝉蜕书几邉【史记屈原传曰蝉蜕于浊秽淮南子蝉饮而不食三十日而蜕班孟坚幽通赋飖凯风而蝉蜕兮张平子思赋歘神化而蝉蜕兮夏侯湛东方朔画像赞曰蝉蜕龙变弃俗登仙后汉逸民传论曰蝉蜕于嚣埃之中】梦到五湖千里外【李太白诗西忆故人不可见东风吹梦到长安白乐天寄行简诗云渇人多梦饮饥人多梦餐春来梦何处合眼到东川此盖仿其意也又东坡诗云江湖来梦寐家语孔子曰折冲千里之外鲍明逺芜城赋直视千里外惟见起黄埃是诗言子玉湖山之兴浓宦逰之念薄也】
　　小池
　　清泉数斛闗幽事【成公子安啸赋坐盘石潄清泉杜诗吾亦沼清泉韩文公诗清泉百丈化为土欧阳公诗暂照白髪临清泉抱朴子葛稚川祖为临汜县有廖氏世年百嵗云井水色赤葛濬井得丹砂数斛唐杜甫诗幽事颇相闗又幽事供髙卧稠叠多幽事】生见镜中鱼往来【沈云卿诗船如天上去鱼似镜中悬东坡诗鸟落鱼动镜】浮萍蚀尽秋月面【论语曰君子之过也如日月之食焉欧阳公五代史诗仲尼日月也薄蚀为之既寒山子诗吾心似秋月碧潭清皎洁】霜为一磨如匣开【庾信镜诗玉匣聊开镜杜少陵诗尘匣原开镜意谓用心既刚防不为利欲所蔽】
　　新泉
　　墙根新冽寒泉眼【韩诗墙根菊花好沽酒周易井卦井洌寒泉食毛诗凯风爰有寒泉在浚之下左太冲诗前有寒泉井聊可莹心神李白诗石甃冷苍苔寒泉湛孤月杜少陵有太平寺泉眼诗东坡诗又闻缑氏好泉眼】风廊一股来泠泠【昌黎诗风廊折谈僧庄子列子御风而行泠然善也楚词七諌下泠泠而来风老杜诗泠泠风有余东坡寒衾虚幌风泠泠见芙蓉城诗】灯花夜半知我喜【杜少陵诗灯花何太喜】恰是旧花穿石声【西汉书枚乗传太山之霤穿石】
　　竹坞
　　笋随人意疎处生清风如归自来去【王荆公书一絶于壁间云竹里编茅倚石根竹茎疎处见前村闲眠尽日无人到自有清风为扫门盖僧显中诗也毛诗烝民吉甫作颂穆如清风何邵诗穆若洒清风左传邢迁如归卫国忘亡时定鄂州诗白云黄鹤自来去】虽然不与俗子期隂过邻家亦销暑【杜诗色侵书帙晚隂过酒樽凉东坡诗泉井分西邻竹隂借东家盖借竹隂销暑以喻子玉之善政谓其非俗吏伍也】
　　土榻
　　榻前鼓吹蛙一部【南史孔珪传门庭内草莱不剪中有蛙鸣曰我以此当两部鼓吹】榻上古木吟风雨【杜少陵诗桤林碍日吟风叶东坡诗长松吟风晩雨细及孤松吟风细泠泠】客来相倚竹根眠【杜少陵诗倾银注瓦惊人眼共醉终同卧竹根东坡诗归卧竹根无逺近】免令不解陈登去【三国志陈登字元龙在广陵有威名卒后许汜与刘备并在荆州牧刘表坐共论天下人汜曰陈元龙湖海之士豪气不除昔遭乱过下圮见元龙元龙无客主之意久不相与语自上大牀卧使客卧下床刘备曰君有国士之名今天下大乱帝王失所宜忧国忘家有救世之意乃求田问舍言无可采是元龙所讳也何缘当与君语如我自卧百尺楼上卧君于地何但上下牀之间耶】
　　怪石
　　山阿有人着薜荔【楚词若有人兮山之阿披薜茘兮带女萝又贯薜茘之落橤洼薜茘香草缘木而生文选嵇康叔夜养生讑采薇山阿散髪严岫栁子厚诗密斜侵薜茘墙】庭下缚虎眠莓苔【东坡诗丑石半蹲山下虎莓苔草名天台赋践莓苔之滑石栁子厚诗莓苔侵标榜又莓苔插琼英】手磨心语知许事【韩诗手磨袖拂心语口慢肤多汗真相宜南史王融尝遇沈昭畧昭畧谓主人是何年少融殊不平昭畧曰不知许事】曽见汉唐池馆来【此言怪石阅世多也曽慥端伯云世传山鬼水怪着薜茘天禄辟邪眠莓苔此句尝见鲁直手书云山阿有人着薜茘庭下防虎眠莓苔钩帘坐对心语口曽见汉唐池馆来两本互有不同未知孰是】
　　茴香
　　邻家争插红紫归诗人独行齅芳草【韩诗气寒鼻莫齅西都赋茂树防蔚芳草被隄】丛邉幽蠧更不凡【韩诗幽蠧落书棚】蝴蝶纷纷逐花老【蝴蝶字见庄子】
　　蜜蜂
　　秋成想见香租入【尧典平秩西成孔安国曰秋西方万物成也老杜诗秋成圃外】菊露风胶蜜几脾【李义山栁枝词花房与蜜脾蜂雄蛱蝶雌同时不同类那复更相思欧诗树隂初合苔生晕花橤新成蜜满脾东坡诗蜜脾已满黄蜂静】日日山童扫红叶蜂衙知是主人归【埤雅蜂有两衙应潮钱昭度诗黄蜂衙退海潮上白蚁战酣山雨来】
　　芭蕉
　　有底春风能好事解持刀尺剪青天【张衡髑髅赋飞蜂跃景秉尺持刀古诗良工秉刀尺老杜诗寒衣处处催刀尺刘禹锡诗仙人衣裳催刀尺东坡诗封题不敢妄裁剪刀尺自有佳人能】知君新得草书法旋巻碧云供小牋【法书苑陆羽作懐素传曰贫无纸可书常于故里种芭蕉万余株以供挥洒李义山诗芭蕉斜巻牋辛夷低过笔于此可见东坡谓子玉善草书尤信】


　　山谷别集诗注巻下
  </div>
  <div class="pagination">
   <a href="山谷内集诗注山谷外集诗注山谷别集诗注_page37.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page33.html">
    33
   </a>
   <a href="山谷内集诗注山谷外集诗注山谷别集诗注_page34.html">
    34
   </a>
   <a href="山谷内集诗注山谷外集诗注山谷别集诗注_page35.html">
    35
   </a>
   <a href="山谷内集诗注山谷外集诗注山谷别集诗注_page36.html">
    36
   </a>
   <a href="山谷内集诗注山谷外集诗注山谷别集诗注_page37.html">
    37
   </a>
   <span class="current-page">
    38
   </span>
   <a href="山谷内集诗注山谷外集诗注山谷别集诗注_page39.html">
    39
   </a>
   <a href="山谷内集诗注山谷外集诗注山谷别集诗注_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
