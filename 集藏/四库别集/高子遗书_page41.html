<!DOCTYPE html>
<html>
<head>
    <meta charset="UTF-8">
    <title>高子遗书 - 第 41 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高子遗书 - 第 41 页/共 44 页</h1>
    <div class="content">
　　○书唯庵先生志铭后 

　　先生少弱稍动作辄疲必偃仰时自休息然善裁节一切不竭其意之所欲不务其力之所不胜如是者久之乃益强无疾七十八十不衰然吾闻先生八十犹未绝欲人曰寿天植也非关欲流水不腐匪贵其积嗟乎是驱人而纳诸罟擭陷穽矣人受气于天犹子受产于父厚薄殆十百千万倍蓰无算故富人一日之需当贫士终岁之计贫者效富人一下箸而冻馁踵至矣且夫先生少能自裁节畜于方盛之时故气益固迨老不衰不揣其本欲齐其末殆矣先生五十七自醴陵归杜门却埽栖迟陋巷中薄田仅给饘鬻晚岁支离婚嫁至不能守其田庐先生曰贫人所不堪吾以俭之一字销之横逆人所不堪吾以忍之一字销之士不得一第宦不得进一秩老而丧其室丧其冢子人所不堪吾以命之一字销之是吾销其意之不足也青山白云吾遇之欣然第以散步微吟销之长溪烟水吾遇之欣然第以小舠荡桨销之空斋永日吾遇之欣然第以焚香趺坐销之僧庐梵宇吾遇之欣然第以啜茗清言销之是吾销其意之有余也销其不足而无余憾销其有余亦无不足之歉吾之所以为吾自若也君子曰是皆寿道也宜其寿然则先生养之少壮养之暮年者交至矣宁独天植哉先生得年九十一而卒其卒之年第不能步履无它疾痛其卒之旬第不能饮食无它疾痛葢气尽而止矣斯所谓寿而考终命先生自为志铭甚核将葬而原曾乃谒余请铭余曰先生有成命子不可违谨以所闻于先君子者坿其说于后葢先生者先君子所从受经也 

　　○书成佑台先生自志后 

　　往攀龙尝与许静余先生耦行市中遇佑台先生许先生趋而进执礼甚恭私于攀龙曰是真德行也尝馆于某有鲁男子事人无知者吾友马君惟任闻之亟为举乡饮宾许侯同生为表其门当是时先生年八十有五越明年庚戌而先生卒攀龙读其自志为之敛襟叹息者久之是岂非凛凛仌渊漫身者哉先生之生明兴百五十七年矣去孝皇之治未远士生其间慕古遵义多独行君子之德吾观先生见先民轨则焉何必贵显今士或纡青拕紫死之日扪心自疚无论人口即其自视亦何异犬豕豺狼虺蝎然悲夫绳墨之于人大矣故厌贫贱慕富贵而略居身之道者是贾贾于建瓴易尽之年而不察死生之说者也 

　　○书淇园春雨卷 

　　春雨既零新篁抽翠长林人静书堂昼虚当此景物作何酬对饮醇较奕乎焚香啜茗乎操觚染翰乎是谓驰情玩物俗之所贵道之不载也古之至人川观则指逝者之如斯庭艹则识自家之意思此何为邪有斐何以兴歌切磨何以比义于此悠然而思憬然而会庶几点点声声非为孤负 

　　○书金镜轩董役卷 

　　镜轩金君之董役也手万金不私一介衡万价不谬一物措万料不误一用程万工不虚一晷江南有大工役必迎致君君退然不屑也迫而后起一诺之后百挫不恤不避嫌怨不怠夙夜不惮风雨不辞寒暑事必底于成成必底于固而后已今年吾邑林侯鼎葺学宫延君董其事君奉观察公命而来自正月至六月讫工邑之人无不德君之力闵君之劳服君之能悦君之诚如吾所谓不私一介不谬一物不误一用不虚一晷者益信矣余悲夫世之人土苴信义刍狗廉耻而惟利之视利所土则蝇营蚁聚利所妨则蜮射虿螫故事无不窳众无不吐视金君何啻金玉之于粪壤鸾鸿之于蛆蠹繇此观之人之贵贱岂以冠裳韦布要以自贵自贱而已矣是役也吾友马君惟任实首议迎致君持之坚请之力遂得之林侯又得之观察公而始得君天下之事非人不成非能任人者不得成事之人类如此 

　　○书江生梦卷 

　　世人认欲为心故认梦作醒须实信见前一切如梦一切舍去之当见非梦者见非梦者而后梦亦非梦矣人禽之判只此几希闲危哉若徒梦中说梦祗添藤葛 

　　○书吴起让八分变体卷 

　　古篆亡而圣人之字学晦夫字心画也目击而心存如惪从直从心直心为惪也而直从十从目从隠隠微之地如临十目为直也诸如此类八分以后去古愈远书者论点画向背往复回互之工法备而义不存矣吾邑吴君起让独好八分书以示予予不知书者予则喜右之好古今人卮匜尊罍之属近古则贵之独不好古之道耳有志者不尔必曰古之人古之人如摹法书者然故似之也今君好书之近古者引而伸之非古不好矣宁直八分千字之间哉 

　　○书相者潘览德卷 

　　壬戌春孟吾师侪鹤先生书来言览德术极奇其人有侠气可尚也是时经抚失河西都下人心皇皇若　　旦夕至余谓览德曰勿言富贵且言安危国家安吾辈安矣览德曰不害也吾见都人士无干戈之色今见公益信余令视诸公卿皆然岂国家承天之胙吾辈承皇之胙而然乎若以人事览德言难为券矣览德相人必本于心曰气色皆心所为也心善而吉心不善而凶有吉凶反常者先世善不善之积使然报尽而止不可常也此其术之通乎道者也夫惠迪吉从逆凶此千古大相法览德师传得其一绪便奇中信乎天下事无不本诸心者 

　　○书医者乔心宇卷 

　　人身有坿赘与血气相并盗血气为养秏血气为病如国之有小人所谓城狐社鼠去之不可容之不可则身之瘿肠之痔是也而痔为甚甚且妨人晏坐之乐登涉之胜子年三十而有斯疾五十始觉其害已未秋遇心宇乔君治而去之不用猛药不事骤效以浃旬之力使药气沁入而邪气沁出滓结痂脱与血肉若不相黏者然一何神也嗟乎国之小人亦如是而已不即戎不用壮使肤理内坚而坿赘外落如木之落其枯且蠹者而枝干不知也斯国手矣夫国家盛时如人之壮有疾而不自觉迨其衰而害乃见非国手恶能胜其任而愉快乎予之疾去矣晏坐一室游行五岳翩蹮无碍其乐何如于其身之乐不能不动世之忧安得有如乔君者决坿赘之秏调血气之和使皇路平夷往行若驰也哉君之行也寿之以觞而志其私慨如此 
　　治痈疽者首禁刀针况瘿痔乎诛杀刀针也小人骤除毒必他发矣保身戒快心之言保邦戒快心之事大凡妙理善术不扗快心 

　　○书医者顾仰蒲卷 

　　顾仰蒲者疡医也癸未秋余病疽几殆一庸医之手顾君药之立起当是时人未有知君者及是声殷然其为医不乘危以要人不责报于贫人不责厚报于富人治方必先岁气慎天和不轻用剽疾大寒热之药伐其原本不轻用针砭剔割要以轻重疾徐称于其病而收其效葢吾邑之治疡者无以上之矣往者君贫时日中而不举火出户怅然迷于康庄俯而视得遗金焉君曰吾窘如是安知遗金者不犹吾邪低回久之则遗金者匍匐至矣讯其实而还之欣然归以告其妇妇曰甚善若是君不忧馁也吾尝击节以为其妇更难久之君医果行且时出其余以周人急曰吾念吾馁君为人好善疾恶得人善娓娓言之得人不善亦娓娓言之以是见取于君子亦见疾于小人吾尝谓君休矣君药笼中宁皆菖苓参朮邪仰蒲好心事先生微言药其病过参苓矣然是病也昔者子贡犹犯之当药以虞舜 

　　○书名公玉宇卷 

　　陈伯符写照肖其形并肖其神神者何也扗心为志扗形为度肖其度者肖其神也肖形存乎法肖神存乎悟非悟不足以入神技非入神不足以得人之神得形者技而已得神者进乎技矣 

　　○书关僧净六卷 

　　僧家既参方得诀须入关自参尘缘扰扰得此静功岂非胜事然吾见关僧多是借好题目装好模样而已实无志参求性命也有焚诵者有书写者有持咒者有参话头者总排遣过日三年出关依然旧时人闲中日月良可痛惜吾谓关人静坐是第一工夫静中除妄想是第一工夫除得妄想方是工夫妄想如何除得要知人生以来真心悉变成妄想除郄妄想别无真心回光一照妄想何扗妄不可得即是真心急自认而已日认日真必有日一声雷震万户洞开方知如上所言字字是真字字是假何者不认不真当其认时还是认者故曰是假当其真时即此认者故曰是真此是儒者格物一诀吾不知其于禅如何净六上人欲余书入关卷余以语焉人心无妄想则已耳若犹未也当用此诀 

　　○书僧卷 

　　心月上人持不二心饭其徒众其徒之道经于此者获有底止无饥渴之虞夫先王之政所扗委积行旅如归今沙门一衣一钵徒手而之四海四民适百里宿舂粮矣又何怪佛氏之徒之众乎然以覆载言之皆人也不养于彼而养于此皆养也一饭之施与万锺之施皆善也为善而已若曰作如是果得如是报是有意为善非善矣君子无取焉 

　　○书张汝灵扇 

　　只一点灵明是人禽异处若得它清清明明循理而动便是君子存之若任它昏昏逐逐随物流转便是庶民去之人禽二涂非此即彼更无中间不人不禽可站立处人但见不讲学问不识本心不过是个庶民不知已是个禽兽于此瞿然发个猛省这猛省的是何物便是君子所存的这些子 
　　癸丑仲秋桐川张伯陆先生过东林阐发心宗多士心孚将别欲余贻一语于其令郎汝灵兄余谓圣人之道一心而已心一灵而已人人取诸己而足也因为题此请正 

　　○书秦两行扇 

　　丈夫出世一番岂容漫漫要当猛然而思吾之此生作何究竟世人有以富贵为究竟者有以功业为究竟者有以子孙为究竟者富贵遇也功业时也子孙缘也非吾所得而主非吾所得而有吾所得而有者何扗究其终当原其始吾之与生俱来者是也何物也曰心也天地间极平常极奇特惟此一字人人知之人人不知圣贤千言万语终只说此一字世人所谓心绝非圣贤所谓心圣贤所谓心又不离世人所谓心知之一言可尽也无言可会也不知之絫千万言不得也故要扗自求求之弹指之顷得之弹指之顷如开眼见天何处非天举足蹈地何处非地一得则万毕得与不得何止圣凡之分直是生死之路 

　　○书秦开阳扇 

　　学者将凡情圣解尽情舍去放他自然明觉出来日用间听其分别是非应去如此而已此自然明觉何物也索之无朕究之无象执之无迹无思也而自来其来也又无不能思无为也而自至其至也又无不可为神矣哉请观日用常行内谁号先天太极真以此读圣贤书不为寻行数墨矣 

　　○书友人扇 

　　凡人而可至于圣人者只扗慎独独者何也本然之天明也人所不知而己所独知也是即知其为是非即知其为非匪繇思而得匪繇虑而知即此是天即此是地即此是鬼神无我无人无今无古总是这个知得这个可畏即便是敬不欺瞒这个即便是诚一一依这本色即便是明这里打对得过便可建天地质鬼神俟圣人于百世诗云温温恭人如集于木惴惴小心如临于谷慎之也 

　　○书友扇 

　　人心须常息息止息也息则生矣复于未发之谓息但自反照羣妄了不可得习之久而自能复也 

　　○书扇 

　　存心必繇静坐而入穷理必繇读书而入静坐读书必繇朋友讲习而入从事于斯其益无方其乐无方非天下大福人不得与于斯是入德要诀即举业要诀也 

　　○书周季纯扇 

　　学以知性为事知性以知天为事何者性无象可即天举目即是见前虚空皆天也知天则知性人心无事上下与天地同流今人见大宾无敢不敬岂有与上帝相对越而不敬者乎故曰终日干干终日对越扗天小人不知天命而不畏故闲居为不善无所不至何足怪哉学不知天即勉强为善非诚也 

　　○书朱仲增扇 

　　君子所扗增重何与说扗易之鼎鼎之初曰出否二曰有实非仁无为非礼无行凡物欲之非吾固有者一切洗涤之所以出否也学以聚之问以辨之凡德业之为吾固有者及时进修之所以有实也于是乎雉膏可食公餗无覆为五之金铉上之玉铉而增世之重也夫增者生于减也减以出否增以有实惟其出否所以有实至于减无可减斯增无可增而金玉其质矣 

　　○书赵维元扇 

　　人有此身即有此心不知有其心则不知有其身人有此心即有此性不知有其性则不知有其心人有此性即有此觉不知有其觉则不知有其性觉斯敬矣敬斯性矣觉者干道敬者坤道何以言之夫人之觉不知其所繇来不知其所繇来者天也所以觉者繇不敬也繇不敬而觉觉斯敬矣觉者心也敬者身也今人四体不端见君子而后肃然端焉所以不安者非繇见君子而然其性然也见君子而性斯显耳故心觉而身敬者坤承干也乾坤合德则形性浑融久而执凡而圣矣故君子不以一日使其躬儳焉不克终日聪明睿智皆繇此出学不务此万事俱鄙矣 

　　○同志约五条 

　　往来用单帖隆重则用折柬 
　　过从相叙肴用荤素六簋果榼汤点可有可无不专席不杀生 
　　特设相邀肴用荤素八簋五果一榼一汤一点用一生不杀更佳 
　　宁损于约之内毋益于约之外称家而行即一腐一菜不为简益于约外者客辞不飨 
　　远地相访晤言即洽主人不复至客舟荅拜 
　　右虽细事可省浮费以养廉可省烦劳以养生可省物命以养福可杜奢侈以示后可敦朴实以维风凡我同心愿相与坚持之 

　　○同善会讲语 【三条】 

　　这个同善会专一劝人为善所以劝人为善者且不要论善是决当为恶是决不当为的道理中间极有大利害不可不知我等同县之人若是人人肯向善人人肯依着高皇帝六言孝顺父母尊敬长上和睦乡里教训子孙各安生理毋作非为如此便成了极好的风俗家家良善人人良善这一县一团和气便感召得天地一团和气当雨便雨当殅便殅时和年丰家给人足岂不人人享太平之福若是人心不好见识錗邪见个善人便叫它是漫用的滞货见个恶人便叫它是有本事的好汉看这六句言语是吃不得着不得用不得的古话一味凭着自己的意力一切非为要做便做一人作歹十人看样便成了极不好的风俗这一团恶气便感召得天地一团恶气雨旸不时五谷不登人民疾病疫疠交作兵火盗贼出于意外不知者皆谓气数当然不知气数是人心风俗积渐成的此非迂阔之谈此句有说不尽的道理昔年福建兴化府人作恶异常有识的人皆说道此城必屠不数年间倭子来独攻破兴化府士民都被屠杀若不是人心风俗所为何以有见识人先说扗倭子未来之前可见一家为善便是一家之福家家为善便是一县之福我等各宜真心实意做个好人做好人虽吃些亏到底总算是大便宜做恶人虽讨些便宜到底总算大吃亏急切回头不可走差了了路害了自家又害子孙又害世界 

</div>
    <div class="pagination">
<a href="高子遗书_page40.html">上一页</a><span>...</span><a href="高子遗书_page36.html">36</a><a href="高子遗书_page37.html">37</a><a href="高子遗书_page38.html">38</a><a href="高子遗书_page39.html">39</a><a href="高子遗书_page40.html">40</a><span class="current-page">41</span><a href="高子遗书_page42.html">42</a><a href="高子遗书_page43.html">43</a><a href="高子遗书_page44.html">44</a><a href="高子遗书_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
