<!DOCTYPE html>
<html>
<head>
    <meta charset="UTF-8">
    <title>诚斋集 - 第 100 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 100 页/共 120 页</h1>
    <div class="content">　　彭铿彭祖也进雉羮于帝尧寿八百岁犹自悔不夀恨枕髙而唾逺
　　对曰铿羮于帝圣孰嗜味夫死自暮而谁飨以俾夀其死自晚尔岂有飨其羮而使之夀者
　　问曰中央共牧后何怒蠭蛾微命力何固
　　牧草名也中州有岐首之虵争共食牧草自相啮
　　对曰螝齧已毒不以外肆细腰羣螫夫何足病
　　螝胡对切蚕蛹也
　　问曰惊女采薇鹿何祐北至囘水何喜
　　昔有女子采薇惊而走至囘水之上止而得鹿家遂昌有福喜也
　　对曰萃囘偶昌鹿曷祐以女
　　其昌偶然鹿何为焉
　　问曰兄有噬犬弟何欲易之以百两卒无禄
　　秦伯有犬弟鍼请之百两谓车也鲁昭公元年秦鍼奔晋其车千乗坐车多故出奔
　　对曰鍼欲兄爱以快侈富愈多厥车卒逐以旅
　　以多车而卒为旅人于晋也
　　问曰薄暮雷电归何忧厥严不奉帝何求伏匿穴处爰何云荆勲作师夫何长悟过改更我又何言呉光争国久余是胜何环穿自闾社丘陵爰出子文吾告堵敖以不长何试上自予忠名弥彰
　　王逸曰屈原放逐见楚有先王之庙及公卿祠堂圗画天地山川神灵及古贤楚人因论述之故其文义不次叙云薄暮雷电原所问略托日暮欲去天雨电也厥严不奉者楚王之威日堕不可复奉虽求福于天无如之何也伏匿穴处者原将退伏岩穴复何言也荆勲作师者言楚先王之功与楚之众将亡而不长久也悟过改更者言楚王能悟而改则又何言也吴光争国久余是胜者言楚尝为阖庐所胜不可不戒也环闾穿社爰出子文者原见楚将亡而无贤人以救之故思得如楚先王时贤臣令尹子文也吾告堵敖以不长者楚人谓未成君而死者曰敖堵敖者楚文王兄也原哀懐王将如堵敖不长而死以此告之也何试上自予忠名弥彰者言原何敢尝试其君自号忠直之名以彰于后世乎诚以同姓义不容已也
　　对曰咨吟于野胡若之很严坠谊殄丁厥任合行违匿固若所咿嚘忿毒意谁与丑齐徂秦啗厥诈谗登狡庸咈以施甘恬祸凶亟锄夷愎不可化徒若罢阖绰厥武滋以侈頽于菟不可以作怠焉庸归款若敖之阏以旅尸诚若名不尚曷极而辞
　　言原之咨吟于埜何其很然懵懑而不释也楚之威将坠而谊将殄自有当其任者道合则行道违则匿固其所也原之咿嚘忿毒意欲与谁合哉楚与齐久交而絶之与秦宿雠而往朝之饵于秦之诈而不自悟也防者登之狡者用之楚之政所以逆理咈众而施也祸凶且至而甘于处锄灭不逺而恬于翫此其愎諌固不可化矣原之忠恳忧怛徒自汝疲而已何救于楚之亡哉阖庐以武而强以侈而頽而况楚哉于菟子文也原之思子文而子文死矣不可作矣原其谁与归也款吿也阏天阏也若敖谓懐王也吿懐王之祚将短矣懐王卒以客死于秦旅客也尸死也诚若名不尚曷极而辞者言汝之忠名诚不足尚何以穷极汝之忠愤之辞如此乎所以深言忠名之足尚也




　　诚斋集巻九十六
　　钦定四库全书
　　诚斋集巻九十七
　　宋　杨万里　撰
　　杂著
　　册文
　　代梁丞相作夀圣齐明广慈备德太上皇后册文
　　维淳煕十二年嵗次乙巳十二月一日庚戌朔皇帝臣谨稽首再拜言曰臣闻五三六经若稽天则勅叙人纪防不上昭帝猷内融母德与帱载相永与曦朏相辉是以书首尧典诗首周南盖降羲迄黄肇允而未具嫄武狄鳦若淑而靡隆君子于是乎谓地道莫盛于唐尧母德莫加于文母也然上下千载相望遥遥若夫尧父文母生同昭时参天两地夀俪太极如日斯升如月斯常倬乎如今日之于铄者夐哉不可得闻已徳日新夀日新则鸿号硕闻又日日新顾可挈而不煕哉恭惟光尧夀圣宪天体道性仁诚徳经武纬文绍业兴统明谟盛烈太上皇帝陛下皇建浑沦再造穹窿更生肖翘重辉宗祏固天纵之圣神武文叡聪狥齐又多绩也厥亦惟我夀圣齐明广慈太上皇后徽懿渊穆惠和静専实左之右之辅之翼之在河之洲言采其荇闗雎之所以风天下也庄敬以思谦恭以卑思齐之所以垂徽音也为絺之俗薄澣之服葛覃之所以化妇道也至于求贤如巻耳逮下如樛木化行如兔罝由身而家由家而国由国而天下母也克仁繄光尧有不杀之武母也克俭繄光尧有日损之道母也克逊繄光尧有黄屋非心之圣惟父惟母同道一德惟齐惟钧光施冲人恩被函生格于皇天自天夀之有永无艾臣敢不涓选令日朌饰上仪躬率百工増崇显名用荅二亲之光训盖圣善夀祺言之不足我是以有明慈之称光明宣慈言之不足我是以有广慈之称乃齐乃广言之不足我是以有备德之称且厚以持载博而能化德也贯三为一袭六为八备也众美防焉万善丛焉徳行纯备视周之太任无所与逊臣不胜大愿谨奉玉册金寳加上尊号曰夀圣齐明广慈备德太上皇后伏惟殿下同尧之天合尧之日对越大养于万斯年复无无极燕翼右序以笃宋祜以休于万嗣臣诚欢诚忭稽首再拜谨言
　　词
　　给太学士人绫纸词
　　牒某人成均材之囿也言艺其苗言撷其秀既曰撷之曷不艺之士之入于斯出于斯有硕其用者相踵也庸非国家养士之仁乎有养士之仁有自养之仁往省毋怠事须准勅给牒补充太学生故牒
　　议
　　光尧太上皇帝諡议
　　某闻圣人之孝莫大于尊亲尊亲之至莫大于爱之以德吾如是而尊之吾亲可以受之受之而安居之而无疑是之谓爱之以德不然极吾之所欲尊而不顾吾亲之所不欲受岂所谓爱之以徳乎昔鲁之闵僖兄弟也然闵公先君也僖继闵者也而文公乃跻于闵之上文公知尊其父而不知纳其父于非礼之地是则尊其父者陷其父也故春秋书之曰跻僖公讥之也至定公而逆祀始正故又书之曰从祀先公嘉之也然则议者欲尊大行太上光尧皇帝为祖无乃近于跻僖公之类乎兄弟且不可而父子则可乎恭惟太上光尧皇帝以上圣之资当艰难之运而能拨乱世反之正皇建太极再造两仪更生烝民重立九庙中兴之业巍荡遂古至于回龙輴于永祐承太母于慈宁偃兵息民涵育溥博和戎靖国方内密如绍兴辛巳金亮叛盟戎路一征敌兵自散功成不处断自天衷褰裳去之以授圣嗣骏功丕烈赫然如彼道隆徳茂卓然如此其视光武无所与逊皇乎我宋丕天之大律不可贬已尊而为祖何不可者然莽取汉而亡汉则先汉至平帝而终光武取莽而汉兴则后汉自光武而始国自我始谓之祖可也光武之于平帝光武所不得而父况非受之于平帝平帝之于光武平帝所不得而子况非授之于光武亲则非父子也世则非授受也今我光尧亲则徽宗之子也位则徽宗之授也禀父之命传父之位至于庙号父居其前同列圣而称宗子居其后异列圣而称祖光尧之心其安乎哉扬雄曰孝莫大于宁亲宁亲莫大于宁神尊其号而使其心不安其神不宁可乎今申命公卿大臣议郎博士佥尔而进质之于天盍亦无变称宗之制而独求极尊之諡庶防下可以称吾君爱亲以徳之美意上可以安光尧在天之神灵也谨按諡法穷神知化曰圣一民无为曰神克定祸乱曰武修徳来逺曰文礼文法度曰章继志述事曰孝夫自天生徳聪明仁俭不曰圣乎内嬗圣子独观昭旷不曰神乎赫声濯灵风挥日舒不曰武乎投戈舞干裔夷用宾不曰文乎刺经作制兴滞举偏不曰章乎宗庙再安祀宋配天不曰孝乎昔尧帝之徳乃圣乃神乃武乃文焕乎文章尧之章也亲睦九族尧之孝也惟我太上异时尊号于尧有光厥今易名备尧六徳勤崇垂鸿金声玉振于是为称若夫髙者天德之称也致崇极之谓也诗曰莫髙匪天又曰谓天盖髙惟髙之一字乃尽天德惟天下之至圣乃配乎天徳于赫太上其道髙乎九皇其功髙乎六典其夀髙乎三五六经之传岂惟尧而已矣非天徳其孰能之太上光尧皇帝尊諡宜天锡之曰圣神武文章孝皇帝庙曰髙宗谨具申尚书省伏乞照防谨状
　　叶恭简公諡议【名义问字审言】
　　议曰天下有名教圣人有天爵政教莫大乎诛赏而诛有不及于隠慝莫显乎公卿而爵有不施于幽光諡也者其教不以政而以名其爵不以人而以天者也一字之褒死而不忘片言之贬百世不改是以君子贵之枢密叶公既薨其子某谒于太常考其行实稽之諡法法之所与也谨按諡法不懈于位曰恭正直无邪曰简合是二者可以易公之名矣公何以谓之恭也绍兴之季年北敌寒盟寇我疆埸有为右相而受命督视者逡巡竟不肯行公入对毅然请行太上皇帝玉音慰谕且谓卿能为朕行朕复何虑大抵缓则食其禄急则逃其死为臣如此懈孰甚焉公遇大难而以身任之可谓不懈于位矣是以谓之恭也何以谓之简也公自为小吏而上疏论时宰之奸邪以取免官之谴及执法殿中则论执政之乖愎必使释位而去且谓君子当长养成就使之有立小人当芟夷蕴崇勿使能艺可谓正直无邪矣是以谓之简也请諡曰恭简谨议
　　节使赵忠果諡议【名士跋】
　　论曰身与义孰重曰义重忠与功孰难曰忠难古人不以天下易两臂盖以身重于天下故也然身不可杀乃有杀身以成仁生不可舎乃有舎生而取义君子是以知天下至重之器在义而不在身古人不以九合易一死盖以功难于济世故也然以其君霸者或有比之而不悦以其君显者或有耻之而不为君子是以知天下至难之业不在功而在忠故节使赵公奋至难之忠而不惧捐甚重之身而无爱功虽不就义则独髙矣矧公神明之冑宗室之英乃与上古之法士防节死义者争日月之光凌雪霜之严是嵗寒之松柏生于髙宗之景山疾风之劲草生于文王之灵囿也诗不云乎岂无他人不如我同姓议礼者当正色而諡之夫何疑焉公在靖康之间愤金人之强痛宗国之屯结豪杰三千人以赴京师在建炎之间复结义士数千人以赴京师朝廷取河北竟以谋泄敌敌人执之断腰于市呜呼痛矣谨按諡法杀身报国曰忠犯众所惧曰果公之义捐一生于众人贪生之日不亦杀身报国乎宜以忠果为諡谨议
　　策问
　　太学私试防问
　　问钱之为物饥不可食寒不可衣然非天下之无用无以行天下有用是以假之也尝怪铸之自于古积之至于今旧者不足继之以古鼓铸之不足继之以楮券宜其为钱不胜其为有余也而反愈不足夫钱之与物无两重亦无两轻此贱则彼贵彼低则此昂也今则钱与物两贵其故安在或谓以楮为之其数十而其用八非细民便此其所以敝也然行之于益州未闻如是之敝彼何术也或谓以铜为之其费不赀盍与铁者两行乎议者曰铁非铜比也不久且毁有铁之费无泉之利无以为也然是物也益州亦用之又何欤故铸可为也其如权去公上何且楮券之伪者民犹病之故铸可为不可为也禁其销则钱不毁禁其泄则钱不耗是二者固载之令甲矣然销之者无艺泄之者不赀何其自若也或者曰昔者孟子不言利不知夫五鸡二彘之育孟子所不忍也何必曰利孟子有为言之信如或者之说则王衍亦孟子欤不然时之所忧庸得不忧民之所病庸得不病诸君独无意乎美言不补寂言无施诸君必无为也愿悉解有司之惑将有择焉
　　省试别头防问
　　问道与德可勉而能才不可强而致此苏氏之论也德胜才谓之君子才胜徳谓之小人此司马氏之论也由前之语则先才由后之说则后才两从则戾一两不从则孰归或曰苏氏驳乎权司马粹乎经权则多尤经则寡悔信斯言也仲尼之所谓才难不尚才哉舜之五臣周之十乱不用才防且司马之说曰正直中和之谓德聪明果敢之谓才然则才与徳之分也昭矣及观传称髙辛氏髙阳氏之才子则曰忠肃恭懿又曰齐圣广渊传之所谓才乃司马氏之所谓徳也又何欤诸君且用世矣于此何向有司将观焉
　　太学上舎防问
　　问趋治者固多途经乃谓之道继乃谓之德济乃谓之术就乃谓之功其趋三其就一也唐虞氏粹乎道周人粹乎徳秦人粹乎术汉人驳乎术与徳尝怪二帝之治执中之称迩而光被之称逺精一之称约而雍煕之称博尧曰成功舜曰大功何其卓也及舜以是传之三圣文武周公观周公相成王以治周者岂弟形其心忠厚洽于物礼乐陶于天下韪矣然吕刑之繁已伏于囹空之日春秋之战亦倚于兵寝之年自是而后周弱矣当周公用此以治鲁而君子已逆知其寖微矣周公用于周而不自知其将弱欤抑知而不改欤且其道未离于唐虞之所传而其德非违于道也所传者无二而所就者不一何也于是秦人监之绌道以进乎术偭徳而向乎功一用权势法制以驱其民挈携其政以归乎兵与刑以为吾可以有就则亦奚天下不悦之恤故其究曰富而富曰强而强为国而济登兹焉者可也然说者必曰秦以此始亦以此终其信然耶抑评以成毁而不以工拙乎夫成毁之于工拙此二事也秦果工于为国则不以毁废工不以人揜技且其后之毁庸知其不由工欤抑其所以毁者果出于其所以成者欤于是汉人监之髙文创守以寛厚公恕之治与天下为清静和乐之事然汉无秦之术亦有秦之功朽贯红粟白老儿嬉秦未必有也南越请服匈奴和亲不为秦之强而亦不至周之弱武宣继之则又不然曰髙皇遗朕平城之忧曰何至纯任德教周政乎二君之治盖出乎秦人之所谓术者矣然一以之虚耗一以之中兴事同而功以异此又何也且夫道与德唐虞不得不帝周不得不弱说者曰穷于周然奚而不穷于汉之髙文乎此尚有可诿者曰异世至于术秦一秦也由乎前也奚以功由乎后也奚以毁説者又谓秦之所挟者毁之具也其前之功者幸也然宣帝复用之而功则又奚説之诿恭惟主上躬发圣徳统摄羣元葢将摅阖辟天地之治以丕缵祖烈内修之政自治之防必有万其全也比者纾淮民之勤蠲江湖之逋复监防脱兵甲郤羡余戢横敛劭农功讲水泽蔼如之治登周汉而咸唐虞有日矣敢问诸君繄欲集不世之功则宜术之施然秦之毁武之悔乃有可惩而秦之强宣之功亦有可计欲建不拔之业则宜道徳之用然周人之弱得无可监而唐虞之隆周汉之永又有可宗今行其三而并欤择其一而専欤抑外此而他之也或曰仲尼之门羞称乎术或曰仁术不自孟氏儒术不自荀氏欤愿殚议而洽讲之将以闻焉
　　公试武学防问
　　问天下安注意相天下危注意将非古也危而注意将是霜裘雨蓑之论也故择将在素论将在豫尝试厯选古昔与诸君论之或谓制胜者不穿札破敌者乗轺车将岂颛戴鹖哉然洵邑陈涛之役山西之族哂之或又谓列兵法者若决水转圜承家学裕父功者乃忠义感人之燕翼不于其人于其阀也然长平河桥之役非将种乎彼起屠贩为爪牙何必将种乎又或谓谢病频阳乃能平楚老者可使也不更事少年亦能破秦可偏废哉军市之租尽给士卒防者可使也贪而好色亦得士死力可独取哉抑不思故将军而失道尚乳臭而见轻鬻樵水敛钱帛而赉燕晋斯焉取斯嗟乎将固不易知知将亦未易若曰亡逾老成若曰臣能平之自鬻可嫌焉能降匈奴者即自当单于之俊困壶头者即据鞍矍铄之老独何欤或谓战必胜之将防信谨守钥者畴知之勇可用之将防经济大畧者畴识之举良将大臣事也然守汝州而禽举之者谁欤此犹可诿曰文武异科将相异列也意思深长必禽万人敌者举之防敌制胜必武举异等者举之亦各于其党也然敏辩言兵而望风辄惧而举之者又谁欤哉或曰相崇而防将重而逺盍亲且近者咨乎嘻五楼之败即中尉之门人潼闗之衂即军容之上客旄节以赂得者有偾师之号招讨以货取者亡封丘之师又何欤择将之难也如此或谓君王神武则驾驭必英雄然有君无臣古人叹之何也恭惟主上圣武如尧勇知如汤竞烈遵晦如武王然寤寐方召旁招颇牧乃者发徳音下明诏内而侍从外而计臣令各举偏禆以备采擢圣虑至深逺也伊欲谨差真材允荅隆指据旧以鉴新舍短而集长筞将安出愿诸君切磋究之将以闻焉
　　庚戌殿试武举防御题
　　朕以寡昧获承至尊寿皇之休徳任大守重永惟保邦安边之要莫大乎二柄夙夜祗惧遹求天保采薇之治至亲御鞍马讲武训兵屡诏诸将一意拊摩选偏禆之知勇而上枢庭戒将帅之掊克而察以御吏朕于军政非不尽心焉今子大夫咸造在庭朕甚嘉之葢闻古者兵制夏商而上邈矣周家之制地方百里出士若徒者三千焉此井牧之法也然乗马之法一同百里出士若卒者七千有五百焉何其异也至于诸侯兵十大夫孟津之防侯国八百则兵之为千万者六矣而天子之兵止七十有五万焉财足以当十诸侯之兵而已矣岂强干弱枝之制乎至于齐之内政晋之被庐秦之材官汉之南北军七校楼舩唐之府兵彍骑虽曰非古亦各有其制也其因革善否可得闻乎若夫厯代舟车步骑之异技竒异正偏之异法择将者或以文或以武或以新进或以老成何涂而得其人议兵者或仁义或诈力或祖韬畧或祖孙吴何门而决其防子大夫讲之熟矣悉意以陈朕将亲览












　　诚斋集卷九十七
　　钦定四库全书
　　诚斋集巻九十八
　　宋　杨万里　撰
　　杂著
　　词疏
　　代宰执开啓天申节疏
　　有王者兴五百年而名世使圣人夀八千嵗以为春惟燎馨薫以介祉福尊号太上皇帝伏愿防心于淡与天为徒以显亲亲永绥莫大之养为众父父申以无疆之龄
　　代宰执进天申节功德疏
　　于赫太上身为与子之天有开必先节届诞弥之月光扬颂语申衍帝龄尊号太上皇帝伏愿道心惟精徳夀必得绍唐统接汉绪可谓中兴亿舜日万尧年不胜大愿
　　代宰执满散天申节疏
　　前期一月严香火之弥文佳节千秋正星虹之初度爰煕竣事告厥寳慈尊号太上皇帝伏愿齐心大庭函气太极二百一十载既济中兴之功八十一万年永膺天下之养
　　代宰执开啓皇后三月六日生辰青词
　　咏舞雩之风载逾兰禊梦入懐之月有庆芷庭呻其寳书介以纯嘏皇后殿下伏愿与天齐夀合日其明六百四十年既应诞弥之旦一万八千嵗永同当宁之龄
　　又皇后生辰功德疏
　　青炜维李载迟春日之阳紫殿有椒是生天下之母焉依梵力用嘉夀祺皇后殿下伏愿合明日君侔德天妹佩环而助万乗永宁金室之居奉玉而夀两宫长对瑶池之燕
　　代宰执八月二十一日夀圣太上皇后生辰祝夀青词
　　执矩少昊适行秋之正中思齐太任符梦月之嘉应蘂篇作颂箕夀申休夀圣齐明广慈备德太上皇后伏愿博厚伣天光明合日玉巵万嵗长对上皇之觞瑶池百纯永膺西母之绶
　　为太安人醮星辰青词
　　苍穹昊昊仰止辽然黔首芸芸视之蠢尔惟一念之既极则两仪之不遐伏念臣某自顷入朝驾言将母甫充员之再嵗当受籍之三朝朝罢君王从南内万官之后归持玉酒为北堂千嵗之秋载惊慈顔骤膺痼疾举阖门而无色恍四顾之畴依吁天之心一萌勿药之效如响久矣羁旅未之获酬兹焉还归敢不尽敬召羽衣之仙侣诵蘂珠之奥篇伏望上帝下临百神格降申锡老亲之夀永比寒门之松
　　为妻安人醮星辰青词
　　上帝髙明逺而无极下民哀吁感而遂通伏念某妻室安人罗氏顷及月辰遽纒灾疾命已危于一髪祷遂遍于三灵罄忱恂于方寸之间格化育于圜穹之上其应如响厥疾乃瘳既顿复于神魂亦兼全于母子戴天地再生之施欲报斯何荐潢污行潦之微于文其可乃命黄冠之侣载繙玉宇之书取茧惟馨采藻既洁愿迓仙驭下照衡闾庶昭鉴于悃诚蒙永绥于迪吉
　　潭观度道士疏
　　文江壮县潭古坛别得张道陵之真传具存许旌阳之故绩冶金为盖弹压九渊之波涛裂石淬锋尚余一劒之苔藓防管风月可无后人吹送烟霞何爱末力或倒帑廪或捐金珠斯集事之无难亦获福之称是
　　常州祷雨疏
　　吏之多罪积缪政以伤和春聿唯深乃淹时而闵雨惧首种之不入举小民而曰咨吁天有祈徼福丕应伏愿召龙震电诏山出云雨遍崇朝霖以三日于耜举趾勿令东作之违时力穑有秋允协西畴之望嵗
　　又常州祷雨疏
　　维时仲夏言艺其苗瞻彼大田无寸之水敢丕单于情素以率吁于穹苍伏念臣菲然抱虚膺此治剧【缺】乃缪政于太和荐云荣以有祈尚屯膏而未洽
　　傥更崇朝而不雨则将卒嵗以无秋民亦何辜吏实多罪伏愿降臣以百殃之罸以儆防功锡民以三日之霖来苏此旱格于上帝慰彼羣生
　　祷疾青词
　　疾痛呼天人以穷而反本髙明覆物民所欲而必从敢凟告于再三庶徼福于万一伏念臣某发身空乏窃禄满盈上不切于王家下无补于民政不肖老而后止乃于既止而进官君子居无求安果以媮安而属疾繄天赐之过分致身灾之自招嵗将一周病尚未去不堪极痛屡祈死以载号仰止盖髙何壅闻而未彻深省愆尤之积曷逃星曜之临敬介黄冠荐予丹愊愿回哀眷耄虽罪而不刑俾有夷瘳疾无妄而勿药
　　淋疾祈祷青词
　　鹤鸣九臯无微声而不达旻闵庶类繄哀眷之必回岂其虮虱之臣隔此痌瘝之诉伏念臣年防八秩病已再秋念万物自遂于两间咸各正其性命顾六腑独窒于一者曾不如于狗猪虽备古来刀锯鼎镬之刑未足喻此疾痛惨怛之状三毉并手百药防功余生蔑如濒死数矣屡哀吁于造未彻闻于盖髙瞑小瘳根本犹在肆旁招于羽客敬展尽于血诚敢祈畀矜一洗沈痼脱然去体徼五福之康宁大防惟天与羣生而鼓舞
　　箴
　　言箴
　　金乎缄则以三圭而复亦以三前三以晦后三以悔晦则悔悔则去罪
　　学箴【为清江陈叔声作】
</div>
    <div class="pagination">
<a href="诚斋集_page99.html">上一页</a><span>...</span><a href="诚斋集_page95.html">95</a><a href="诚斋集_page96.html">96</a><a href="诚斋集_page97.html">97</a><a href="诚斋集_page98.html">98</a><a href="诚斋集_page99.html">99</a><span class="current-page">100</span><a href="诚斋集_page101.html">101</a><a href="诚斋集_page102.html">102</a><a href="诚斋集_page103.html">103</a><a href="诚斋集_page104.html">104</a><a href="诚斋集_page105.html">105</a><span>...</span><a href="诚斋集_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
