<!DOCTYPE html>
<html>
<head>
    <meta charset="UTF-8">
    <title>元丰类稿 - 第 32 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 32 页/共 70 页</h1>
    <div class="content">
　　【王制二】

　　昔周建亲戚，盖五十三国，以蕃辅京师；汉封骨肉，或连数十城，以承卫天子。所以强形势，固根本，计虑深矣。朕甚慕焉。矧先帝之子，朕之仲弟，宜膺显册，进启大邦。兹惟典常，夫岂敢废？某渊静冲约，孝友忠笃。不挟其贵，以从匪彝；不恃朕恩，以作匪德。奉法遵职，夙夜小心。王于雍邦，滋久弥邵。惟营丘之野，临淄之中，太师吕尚之所建国，兼岱及海，天下重地，是用立尔，保兹东土。三公之仪，上将之节，爰田真食，备物宠章，大告于廷，咸以属尔。呜呼！《书》称帝尧之德，曰“以亲九族”；《诗》美文王之圣，曰“刑于兄弟”。盖教自上行，爱由亲始，先王之道，不易之理也。今予命尔，不违兹谊。尚悉尔心，其励相朕。使黎民百姓于变时雍，由家及国，罔不作孚，以屏予一人，填拊方夏。实诿在王，时其勉之。

　　【王制三】

　　天子支子，若其母弟，姬姓于周，未有不侯；刘氏于汉，未有不王。盖亲之欲宠其位，爱之欲厚其财，先王之法，人事之理也。某，先帝少子，朕之季弟，聪明齐敏，孝弟忠实。富而能约，不从以败礼；贵而能戒，不恫以好逸。畜学乐善，厥德日新。王曹积年，遵职无懈。惟斗牛之野，太伯所开，三江五湖，其阳大海，盐鱼金谷，天地之藏，兹用命尔，式是南郊，仪视三公，任兼上将。真封衍食，备致宠章。呜呼！昔鲁公于周，大启尔宇，以辅王室；康叔于卫，实为孟侯，以保民。今朕顺稽于古，以属尔某。尔尚念兹，以祗厥服。使常棣之泽配前闻人，维城之休承我高后。在尔勉矣，往其钦哉。

　　【皇子制】

　　朕受天命抚万邦，实承祖宗之盛德丕烈。永惟先王之典，人君在位，必蚤建太子，所以重宗庙，为天下万世计也。某粤初在母，祥应先见。诞始能言，则岐则嶷。王封将位，蕃辅京邑。孝爱日裕，温恭自然。神灵所开，人望攸属。考刺六艺，主器以长，生民之道，不易之理也。其立为某。呜呼！非朕私于子某，惟宋高后之传序垂统，朕不敢忽；惟四方上下之所注心，朕不敢距。嘉与海内，同孚于休。播告遐迩，其谕朕意。

　　【赠第八皇子制】

　　朕惟父子之亲，人道之极。盖父有天下，而隆名重位，逮于其子。此恩义之所始，而先王之制，不易之理也。至于礼命未及，奄遘沦亡，申以哀荣，朕何敢废？皇第八子某，秀拔慧悟，天质异甚。不好戏豫，安于靖恭。谓及大成，必为国器。蕃辅王室，朕有望焉。而属疾久之，医祷备至，不幸夭阏，痛何可堪！其于陈迹尚存，音容如接。永言伤悼，莫朕怀。今有司上闻，揆于公议，谓宜秩以三事。今于中台，爵之真王，谥以佳号。厥惟旧典，朕岂能抑？是用追锡，备兹异数。呜呼！生而有特出之姿，不得遂其美；殁而有非常之宠，所以厚其终。服我命书，尚其不昧。

　　【王子制】

　　朕隆于亲亲，非特私恩而已，所以教天下厚人伦也。尔家庆所钟，王室之出，列于使领，兹惟异宠。往思报称，待尔成人。

　　【韩琦制】

　　躬闳廓之材，体纯一之德。翊亮三后，格于皇天。惟初登庸，合志皇祖。仁民爱物，日陈上前。进贤退奸，阴利天下。侧陋幽隐，明扬罔遗。靖谮庸回，削灭无类。及受末命，戡济艰难。以己徇时，坐定大议。天望人事，吻无间然。市朝不惊，按堵如素。海内万里，外薄四夷。率职骏奔，无敢先后。昔三代遭变，继世之初，干戈警备，陈及门庭，书之史官，以为后法。以至两汉嗣位，则又闭城屯兵，以为故事。未有兵藏于库，士散于家，而传序继统，中外晏然，如今日之盛也。是由列圣功德，无穷之休。亦惟廊庙之上，远略大度，身任社稷，克济登兹者也。

　　【相制一】

　　天有宝命，集于朕躬。惟用民，罔以自逸。敷求良弼，作为凭依。若圜就规，若正识墨。今朕得士，谂于在廷。某广博静渊，密于世用。推其计画，见于可行。考其事功，效于已试。尔为尔守，宜立辅朕。兹用诏尔，位于东台。呜呼！自周衰以来千有余岁，先王之道蔽而不明。振坏扶微，朕窃有志。尚懋朕佐，图惟设施。参诸经训而不违，质诸时宜而不谬。无崇小慧，以易大猷；无伐己能，以距众善。惟赏刑在上，不可以僭；惟聪明在下，不可以弗。俾厥后克济其任，则尔身永孚于休。其往起哉，以承我祖宗之丕烈。

　　【相制二】

　　有为之君，举贤以自助；有志之士，遇主而后伸。两常相须，而相济者少；两常相求，而相值者寡。朕观前代君臣之际，圣贤相与之盛，慨然欣慕，愿比迹焉。今得其人，诏于尔众。某行无锱磷，学有本原。材智谋，淑问惟旧。纳忠左右，匪懈夙宵。蔽自朕心，命尔予翼。列于右相，进贰西台。呜呼！自道术不明，而世敝滋久，法度多缺，而纪纲浸微。图治者以古为迂，错事者以苟为得。兵安于坐食而不合于农，士习于空言而不知为吏。礼义廉耻，阙而不思；朋党比周，靡然成俗。任之以学，而败官以墨者方兴；起之以赴功，而便文自营者滋出。伊欲黜汉唐之浅陋，追尧舜之高明，尚懋相予，予忱不贰。使千载之坠振于一朝，上下之间配于前烈，以扬我先后之光训，亦缵尔旧服之显庸。

　　【相制三】

　　朕饬正三省，纲理万事。号令所出，本诸西台；阅审驳论，属之黄闼；推而达之，则在会府。以其官之长贰，皆为任政之臣。鼎足居中，各遵其职。分守则异，合谋惟一。时予俊，宜就兹列。某身笃学行，自幽而显。宣力中外，绩用弥邵。惟文昌政本，揆叙百度。介于左省，考慎朕命。图济厥服，尔其往哉。朕训迪治官，顺稽于古。使其体至大，而统之有要；其事至众，而举之有条。不惟其文惟其实，不惟其位惟其人。尔允念兹，以勤予翼。盖先代之法存于籍者，既残缺而难循；当今之宜殊于昔者，又舛违而易远。酌是彝宪，成之甚艰。尚迪庶工，奉若维新之则；亦永来世，预有无穷之闻。

　　【节相制】

　　古者出军之法，始于一井之间；遣将之常，甫在六官之内。师田共务，文武同方。盖丁发召之期，则士就戎行而卿行于外；已征诛之事，则众遵农畔而帅旋于朝。历世虽殊，兹致惟一。逮后王之更造，开阡陌以居民。隶伍符者，身不受于一廛；仗齐钺者，位不联于九棘。其于荷戈执队，为王之爪牙；立纛设旄，为国之屏翰。上下之任，古今则同。予得异能，诏于在列。某性资强毅，识虑精通。束发修身，有恕己及人之志；历官行事，有承流宣化之勤。践扬要极之司，更阅岁时之久。嘉谋谠论，简在朕心；广誉善声，洽于舆论。有国之典，以爵诏功。宜畴厥庸，爰启尔宇。建大将之旗鼓，尸我一方；赐诸侯之土田，保兹东夏。以董齐于军旅，以抚和于士民。参帝传之宠名，益户封之真食。兼隆异数，奖励茂勋。呜呼！昔吉甫典兵，万邦为宪；申伯作邑，四国于蕃。宜悉意于壮猷，庶裨忠于前列。答扬祖宗之训，予冀为众得人；夹辅邦家之基，尔尚为时宣力。

　　【侍中制】

　　舜用皋陶，若股肱之承元首；商咨传说，如舟楫之济巨川。盖一体之相成，或两求而莫值。肆朕缵极，寤寐隽良。果得异能，属之大任。用扬孚号，明谕在廷。某行蹈中和，学通今古。从容应物，有适用之材；慷慨立朝，多据经之论。比回翔于禁闼，遂更践于枢庭。阅岁已深，服劳惟旧。朕惟纪官之敝，久废于正名；分职之殊，固难于核实。为司存之定制，俾位号之无虚。乃眷宗工，宜加┆数。东台管辖之任，爰处于弼谐；南宫喉舌之司，仍跻于端右。体加隆之注意，当益懋于壮猷。呜呼！秉国之均，天下之所取正；熙帝之载，朕心之所仰成。使万物各遂其生，而一夫无失其所。以辅予治，往惟汝谐。

　　【门下侍郎制】

　　朕于天下之事，以禀承处决属之中书，审阅驳正归之门下，而使尚书推而行之，此三省所以异任而相成。故长令、仆射，皆宰相之任，而左右省侍郎，所以贰之。盖谨其名者，固将循之以稽其实也。必使位无虚加，人无虚受，以修国家之务，然后称朕意焉。某明允修洁，学通今古。以风力之敏，见于积用；以志行之笃，重于朝廷。擢自从臣，预国机政。多引大体，沃于朕心。维董正治官之初，介东台管辖之寄。历选在列，汝往惟允。夫坚一心以在王室，康万事以亮天功，汝之任也，其尚勉哉。

　　【门下侍郎尚书左右丞制】

　　尚书万事所出，丞所以管其要；门下三省之首，侍郎所以贰其长。朕稽于古义，以正官号。故合是宠秩，以命吾共政之臣。非天下之材足以协朕之谋、系人之望者，夫岂虚受？某庄毅忠笃，通于古今。列于庙堂，以义陪朕，是用考择以为选首。使文昌左辖之任举，琐闱参议之效明。六官纪纲，上之所以齐下者无所挠；四方奏列，下之所以通上者无所壅。以弼予一人，而亮成庶绩。尚懋厥志，无忘训词。

　　【给事中制】

　　有事殿内之臣，职在于平奏述，详命令，驳其违者而正之，覆其善者而行之。至于决狱官人，发驿遣使，申冤滞，察苛娆，莫不总焉。其任可谓烦且重矣。朕董正治官之始，思得其人，以称厥位。以尔具官某，忠笃强毅，明于理体，劳阅甚茂，朕惟汝嘉，列之东台，公议所属。惟精敏不懈，可以统治要剧；惟刚方不苟，可以辨白是非。尔其慎于厥修，朕方观汝之效。

　　【左右常侍郎制】

　　左右之臣，以骑从乘舆，职在献纳，可谓亲且重矣。非器识操行属乎朕心，夫岂轻授！某老于文学，练达治体。旧惟共政，勤烈在时。某直谅多闻，笃于自守。先帝遗朕，调护有劳。皆以耆名列于秘殿，是用考择于众，宠以兹任。朕惟尔之试用已效，必能秉谊不渝；惟尔之博通古今，必能补朕之阙。往祗厥服，岂烦训辞。

　　【左右谏议大夫制】

　　谏议大夫掌议论旧矣。今列于从官，实有言责。事无大小，皆得开陈。当其可从，则为之更命令，易取舍，固朕之所虚心而听也。朕方于天下之忠谠，惟恐不闻，则居是任者，直己以事上，夫何间哉？某器识强敏，明于今古，俾职献替，佥曰汝宜。夫能通上下之情，而使朕立于无蔽之地，治道之所由出，在汝能称其任。可不勉欤！

　　【二起居制】

　　孔子称言动以礼，天下归仁焉。矧托于王公之上，言而为令，动而为法，故必有左右史从而记之，所以昭得失，明劝戒。能称兹任，盖难其人。某文学优深，操行修洁。执简簪笔，有列于朝。今朕顺于古义，以考定官仪。是用正尔之名，俾仍旧服。其尚谨于书法，以无旷于厥司。

　　【左右正言制】

　　左右之臣，以言为职。事有得失关于理体，利害系于人情，或方兆于几微，或已施于命令，论皆可及，谊无不从。选用特殊，寄属惟重。正官之始，得士尤艰。某绰有时材，通于世用。献替之位，宜服宠名。夫上之求乎下者，患乎难知；下之求乎上者，患乎难达。使耳目之任无蔽，药石之规必闻。尚惟汝能，以助予治。

　　【谏官制】

　　某纯明广博，信古知今。用尔之长，俾有言责。夫言人之所难言，尔无不尽。而闻之如恐不及，朕岂敢忘？其尚懋哉，无或容而已矣。

　　【中书令制】

　　虞氏之咨四岳，惟亮天功；周家之建六官，以为民极。朕参于古义，质以今宜。以右省典正于钧衡，以中台总持于纲纪。兼是重任，时惟宗臣。播告在廷，其听新命。某敏于学术，优有时材。以经远之谋，弥纶治具；以察微之智，练达事几。由展采于禁林，遂升华于宰路。协宣劳力，积有岁时。朕惟授职以量能，宜循名而责实。稽先王之作则，以正百官；起多士之赴功，庶康万务。眷言旧德，申以异恩。维化原实系于内枢，俾首弼谐之任；维政本一归于会府，仍跻端揆之崇。宠秩所加，委成弥重。岂独仪刑于列位，固将叙正于彝伦。呜呼！成一德以格皇天，辅予于治；厘百工而熙庶绩，待汝有为。其务迪于壮猷，尚思齐于前哲。体兹注意，维往懋哉。

　　【门下中书侍郎尚书左右丞制】

　　尚书、中书、门下三省，本天下之务，而侍中、令、仆射，为宰相之任，旧矣，自唐政不纲而失其守。今朕董正治官，使三省之长皆复其任，而于尚书左右丞、左右省侍郎，秩有升降，使贰吾任政之臣。夫居纲辖之地，与御史更相察举，所以警官邪，明宪度。而侍郎于左右省，无不统理。则其所系，于体尤重，非杰出之材，不在兹选。某官端方笃实，学有本源，预于政机，人望惟允。某强毅忠厚，通于古今，谋谟堂庙，休有令闻。是用命尔，以为选首。其尚体余所以处尔之重，勿苟勿随。使百工庶尹皆知尔之不私于法，罔敢不正，而政令之自上出者，罔不得宜，以称朕所以作则垂法、始今行后之意。尔可勉矣，予有望焉。

　　【中书舍人制】

　　朕稽于古以正百官，使循其名以效其实。惟舍人中书之属，以典掌命令为任。而况列于侍从，则又职在论思。方朕明纪纲，定宪度，以为民极之初。非能见于文章，何以究宣朕志？非能通于世用，何以弥纶庶务？进在兹位，不其重欤！某官某，忠正仁笃，达于古今。其文足以代王言，其智足以谋治体。断自朕意，以为选首。其尚尊尔之学，以善于训词；奋尔之庸，以裨于政理。使尔能称厥职，而朕预于知人。其惟勉哉，以祗厥服。

　　【知制诰制一】

　　典掌书令之任，为朕左右之臣，非独在于润色斯文而已，固当论思治体，以辅朕之不逮。朕博考天下之材，然后有所拔用，则于付授，岂不慎哉！某强识敏学，通于理要。砥节励行，忠笃不回。朕惟汝嘉，使在兹选。朕有兢兢业业，一日二日万几之虑，汝则思辅以谋猷，忠于献纳；朕有作则垂宪，施命以告四方之志，汝则思达以文辞，见于号令。使尔为称任，则朕为得士，岂不休哉？尚其勉矣，以服厥官。

　　【知制诰制二】

　　赞为名命之臣，法当侍从，非独在于讨论翰墨，发挥诏号而已，必将讲明治具，思献其可，以弼予违。故非其人，夫岂虚授？某敏有时材，优于学术。擢于不次，俾典训词。维能守其所闻，可以辅予不逮；维能明于体要，可以见于文章。其尚懋哉，方观汝效。

　　【尚书左右丞制】

　　本天下之政者，尚书也；本尚书之纪网者，左右丞也。盖众职之治乱，万事之废举，纠而正之，实其任焉。今朕董正治官，使尚书缵其旧服，以仆射为任政之臣，而六卿各遵其职。至于网辖之地，所以警官邪，绳谬戾。御史有不举者，得并而治之。则其系于体尤重，是以进其位叙，使得贰吾任政之臣。非望临一时，朕岂虚授？某明允忠笃，通于古今。列于庙堂，以义陪朕。是用考择，以为选首。其尚体予所以处尔之重，勿苟勿随。俾百工庶尹，知尔之不私于法，罔敢不正。称朕所以作则垂宪、始今行后之意。尔可勉矣，朕有望焉。
</div>
    <div class="pagination">
<a href="元丰类稿_page31.html">上一页</a><span>...</span><a href="元丰类稿_page27.html">27</a><a href="元丰类稿_page28.html">28</a><a href="元丰类稿_page29.html">29</a><a href="元丰类稿_page30.html">30</a><a href="元丰类稿_page31.html">31</a><span class="current-page">32</span><a href="元丰类稿_page33.html">33</a><a href="元丰类稿_page34.html">34</a><a href="元丰类稿_page35.html">35</a><a href="元丰类稿_page36.html">36</a><a href="元丰类稿_page37.html">37</a><span>...</span><a href="元丰类稿_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
