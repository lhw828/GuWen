<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 24 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 24 页/共 32 页</h1>
    <div class="content">　　河北转运使兵部郎中沈立可太常少卿差遣如故
　　勅奉常之职典凡礼乐之事贰卿而治者皆显官也非清望美实不在是选具官某体局夷雅才资敏邵入参司防之领见推肃慎出分将漕之任以时趣办课之来上法当迁序用进华聨俾仍旧服其圗忠益之效以对襃陟之典可
　　太常少卿权知夀州王端可光禄卿知夀州
　　勅九卿之任亦重矣所以上佐天子统理众务以成化阜俗者也今虽事去诸寺而位号之美犹为髙选具官某儒雅自奋风力兼卲参综铨筦出领州郡而能甄收有法条教不烦録德第劳宜在襃陟兹用进尔以光禄之秩往即旧服善抚吾俗毋替乃勤可
　　故内侍省内东头供奉官李用希可赠供备库副使
　　勅某谨信自持勤笃匪懈被恩未拜遭命不融嘉乃似续之言锡兹贲襃之典升贰使领足慰尔魂可
　　彰信军节度使检校太尉同中书门下平章事判许州张升奏亡母刘氏亲侄刘鼎可将侍试将作监主簿
　　勅某朕均布庆泽加异辅臣奏任之科通内外族之请汝以修谨进服厥恩勉于廉辨称是光宠可
　　降授守少府监沂州陈古可光禄卿
　　勅夫忘人之过记人之善古圣王所以博尽材以成天下之务也朕甚慕之具官某雅有才卲久宣忠力间由使者之任往承帅臣之乏而不咸之议兴于乃僚无实之语于予听用置于理俾思厥咎朕宣布庆泽追念旧劳命复官次之华升莅藩维之重毋怠初守以对寛恩可
　　景灵宫使保平军节度使同中书门下平章事曹佾妻普安郡夫人张氏可进封崇国夫人
　　勅朕成祀郊丘均庆方外乃眷外家之戚既命诸朝爰洎中阃之贤亦荣于室具官某妻某氏性资沈嬺体度闲和夙蹈圗史之规不烦姆教躬羞苹蘩之荐休有妇仪虽汤沐疏封副笄锡服而言德滋茂位号未充其开彻国之恩以懋宜家之美往服襃宠讵假训言可国子博士种谔可左藏库副使殿中丞种诊可洛苑副使
　　勅某等尔父世衡智略威信有古良将之风朕遣使行邉询求其后而谔洎诊咸以才武克嗣其世予惟汝嘉并进于诸使之贰分防兵屯若夫服防之制则金革之事所不得避也善继乃父之志勉卒功业髙爵厚赏朕不爱焉
　　两京左藏库副使谭徳润曹偃可并文思副使文思副使宋继垣可左藏库副使
　　勅某等朝廷甄叙才能参干事局考覈切最曲备科条务为不私以示有劝尔等学通军志躬服吏亷或给事禁局见称谨信或列职邉部夙着勤劳并推进秩之恩益茂圗忠之报可
　　前永州东安县令栁天经可大理寺丞试秘校前权知楚州团练判官侯叔献可著作郎
　　勅某朝廷谨铨综之司以校吏劳明举任之法以通人才悯焉惟士大夫失职之为忧而尔之功状实在陟典往服厥位其思所勉可
　　都官郎中李顔可职方郎中
　　勅某郎由正员以上皆显官也今虽职事外徙而位序之美犹为髙选尔雅自修饬敏于施设任职从政咸以最闻有司第恩叙进其秩祗对襃渥益厉乃勤可职方郎中杨仲元杨申可并太常少卿
　　勅某奉常职业之华贰卿位序之重非进以文雅服在清要者盖不以授焉尔早列士林寖更郎选治迹之敏得之民言课等之优达于予聴不有襃陟何慰勚劳毋薄平进之恩益勉方来之效可
　　屯田郎中判吏部南曹李孝孙可都官郎中差遣如故
　　勅某文昌诸曹之务率外徙他局而存其法者惟吏部为多尔以名家子实贰其政而甄叙考核不失其平第劳进官则有旧典往服厥位毋替乃诚可
　　阁门通事舍人王光祖可西染院事使兼阁门通事舍人
　　勅某夫典视省闼之仪临纠畿服之政皆时之显使也尔惟详练故鲜违礼惟敏给故靡留事歳比其课予嘉乃劳升联贰使之华益思官守之恪可
　　利州路转运使司封郎中杨寜可太常少卿差遣如故
　　勅某奉常职业之华贰卿位序之重非进以文雅服在清要者盖不以授焉尔早列儒科兼资吏干临长州部条教不烦佐治都畿狱讼无枉兹举官聨之峻用増使领之雄往服茂恩益圗善最可
　　司封郎中充秘阁校理判登闻检院林徳可太常少卿依前秘阁校理差如故
　　勅某九卿之贰皆显官也而奉常职在礼乐于务为大故选授之体又加重焉尔志尚恬约文辞敏洽典校篇籍是正居多使治章政幽逺毕达览善课之来上举华聨而副驾往服襃陟毋忘勤厉可
　　江南东路转运使尚书祠部郎中充集贤校理王可尚书刑部郎中制
　　勅某朝廷于官吏之升陟金谷之登耗惟部使者之为听其于倚属可谓厚矣尔以春秋之义衔命于外而赋事行政亟以最闻予惟汝嘉命进于刑司之属徃节旧服毋懈惟勤可
　　邕钦州沿邉溪洞都廵检内殿崇班姚明可内殿承制
　　勅某邕管地接蛮徼且有瘴疠之虞尔以服金革督盗贼为任可谓逺且勤矣故朕悯然増秩
　　光禄卿知夀州马从先可秘书监差遣如故
　　勅天下无事羣臣奉职以累日课者皆至大官朕于士大夫可谓无负矣具官某仕以儒学名有吏干操尚不移于亷约风绩尤彰于惠利最等来上兹用汝嘉秘丘之秩雅号华重往服厥位其知所称可
　　比部郎中董夀可驾部郎中驾部员外郎于觏可虞部郎中屯田员外郎上官凝可都官员外郎太常博士林英可屯田员外郎国子博士李存贤可水部员外郎比部员外郎杨希元可驾部员外郎
　　勅朕悯官职之劳而虑才者之久郁于外也故命有司比三嵗之课而序升之尔亷端之实见于行已敏给之问发于临政进位一等以示有劝若忠与勤则尔之所自勉也可
　　武康军节度使李端愿奏医齐居明可试国子四门助教不拘选限
　　勅某助教儒官也尔以方技之学进服厥位惟慎而恪以克钦荷可
　　皇兄右骁卫大将军雷州刺史宗晖可懐州团练使皇兄右骁卫大将军白州刺史宗辅可磁州团练使皇兄右骁卫大将军琼州刺史宗衮可温州团练使皇兄右骁卫大将军连州刺史宗晟可光州团练使皇弟右骁卫大将军藤州刺史宗博可楚州团练使皇弟右骁卫大将军龚州刺史宗琼可真州团练使皇弟右骁卫大将军横州刺史宗愈可饶州团练使皇弟右骁卫大将军汀州刺史宗隠可隰州团练使皇弟右骁卫大将军漳州刺史宗绰可虢州团练使
　　勅昔尧亲九族舜惇叙之化流于天下朕甚慕焉具官某某禀明之姿服信厚之教志尚儒术克有成徳躬蹈礼节讫无流志惟休嘉之问滋着而襃显之义未称其陞团练之领用壮盘维之望益务忠笃以承休显可皇兄右骁卫大将军洺州防御使宗谊可明州观察使
　　勅夫亲之欲其贵爱之欲其冨古之通道也非属近而德备者畴克当之哉具官某英茂夙成渊和自得躬大雅之明为宗室之表仪内竭忠纯参翊龙兴之运旁推信厚雅符麟趾之风位之未隆情则非称宜上卫军之节进升防使之车噫处髙而不危在宠而益戒时乃素尚讵假训言可
　　皇弟右领卫大将军宗治【原】宗荩【阶】宗胜【丹】宗楚【复】宗祐【邵】可并逐州刺史
　　勅国家席灵长之庆享众多之祥乃兹宗藩并成徳器不有崇陟之典曷明惇叙之厚具官某卓尔而才温然其气参内朝之崇式壮表仪服诸卫之联寖更时序宜举展亲之典俾陞刺部之荣茂对渥恩益勤忠履可皇子行太子左清道率府率宗汉可右骁卫大将军
　　勅朕承祖宗丕显之业嘉邸第蕃滋之庆宜有渥典时先茂亲具官某务学向方服善知训温懿而成裕渊厚以凝姿率职官方未优于敦叙陞荣环列用示扵襃崇无忘慎修以荷成命可
　　皇兄右骁卫大将军濮州防御使宗肃可和州防御使
　　勅朕惟前世敦叙宗族屏翼邦家所以教民睦而笃亲惠也式布宠命以光戚藩具官某禀信厚之风动而虑善躬淳良之行慎而履谦荐更武卫之劳早奉内朝之例爰举茂典载甄雅猷俾正秩于戎防示承休于庙庆噫襃陟之典既朕有加寅恭之诚惟尔无废乃服厥位朂哉自勤可
　　皇弟右骁卫大将军道州团练使宗翰可依前右骁卫大将军徳州防御使
　　勅朕奉遵鸿绪思展茂亲载隆襃进之恩式洽纠绥之美具官某蹈和袭庆迪美知方陟环尹之资内聮朝位峻军团之命外假使麾疏寝宠蕃率履弥谨爰増防遏之秩用示懐柔之仁往仪圗之以称我宠可
　　前行汾州团练判官傅天翼可著作佐郎
　　勅某议者以仕进之广滥也故谨铨叙之佐而艰其升擢之路尔克亷辨以无罪悔第叙劳进秩则仍旧典当体慎泽益圗忠服可
　　屯田郎中知筠州董仪亡兄俛可赠试大理评事
　　勅某尔之弟仪不忘训抚之恩纳所当迁以易赠典朕嘉尔之能友其弟而仪之所为协于悌顺故以理官之秩加贲泉隧尚有知者其荣享之可
　　守温州瑞金县尉文勋可特授处州缙云县令
　　勅某盗发不得有常罚获者顾可以不赏欤县令朕之所重也尔以劳处其知自勉可
　　故左屯卫大将军致仕綦仲宣遗表男前供备库副使綦元亨可西京左藏库副使
　　勅某朝廷録仲宣之劳没而不忘尔嗣其世以亨休宠善帅防制往安而家益思移孝之圗且为从政之报可
　　太常博士俞瑊可屯田员外郎
　　勅某仕以辞学名有干力间縁亷按之举遂罹诖误之文颇淹嵗期未进资等朕惟观过有道举材为先擢贰郎员式旌课吏往服襃嘉之渥毋忘毖慎之思可尚书祠部郎中杜千能可依前充三司盐铁判官
　　勅某举山泽之人校军国之用而盐居其多则贰职賛事以登司防之府者其选可以不慎哉以尔知略明具才资頴发宣布民治蔚然有声按平刑章文无以害若夫移敏给之用厉饬勤之意以商利者岂不裕哉往祗厥官毋忘而守可
　　崇仪副使王汉卿可左骁卫将军致仕
　　勅某度才而受任量力而知退士君子审已者之为也尔克蹈之斯可嘉已升冠卫军之领往从乡闬之逰式旌久劳且慰冲尚可
　　皇叔故右神武军大将军凤州团练使承嘏可赠安州观察使追封安陆侯
　　勅亲之俾其贵故有爵命之文没则申其哀故有赠饰之典此先王所以立爱自近而成化于逺也具官某襟度冲雅才资茂美躬服睢麟之化信厚夙成日防翔凤之朝饬勤匪懈天不憗遗朕用防伤襚以亷使之章齿于通侯之籍尚有知者往其钦哉可
　　侍卫亲军马军副都指挥使起复云麾将军贾逵可金紫光禄大夫利州管内观察使侍卫亲军马军副都指挥使
　　勅出处之端斯可见事君之道予夺之柄亦以谨驭臣之方我推茂恩国有彞制具官某禀刚严之气挺明果之才训士本于在和料敌长于应变向罹陟屺之戚勉服衽金之劳外摠戎昭故特假将军之号内申孺慕兹不忘孝子之心逮奄毕于终防宜一还于旧秩往钦渥典益厉精忠可
　　皇兄右屯卫大将军克愉可依前右屯军卫大将军昭州刺史
　　勅朕承祖宗之宪厚骨肉之亲命官而不责以事所以全爱也计考而叙进其秩所以示宠也具官某袭是庆善挺然秀頴幼服仁义之训遂为全人入循孝弟之规靡有过事宜即卫军之领进兼刺部之荣当体渥恩益勤令德可
　　皇太后亲堂侄供奉官曹讽男旼皇太后亲侄西京左藏库副使曹谈男晭可并特授将仕郎太常寺奉礼郎
　　勅某朕致孝慈闱加恵戚苑乃眷忠劳之裔雅多翘秀之才匪推茂恩奚示隆礼升备容官之属益昭世阀之光勉勤令猷毋替淳则可
　　淮南江浙荆湖南北路都大发运使右谏议大夫马仲甫可依前右谏议大夫充天章阁待制髙阳关路都总管兼安抚使兼知瀛州军州事管内劝农使
　　勅天章处禁垣之秘盖本朝隆儒之职髙阳负邉闗之阻实前世用武之地畴若二任我圗兼才具官某学问疏达干力遒举问咨试可之效荐付使委之烦而驰所至列城之治为修汛舟而上中都之用以给朕惟访对之任重绥御之才难辍于南服寄以北道噫简而严可以振骄惰寛且恵可以安疲羸毋狃于常以易而守可
　　尚书祠部员外郎知制诰知谏院兼判司农寺邵亢可依前尚书祠部员外郎知制诰兼太子右庶子
　　勅太子国之本也本正则国安矣若夫明徳义以渐其美陈法度以弭其过使言动注措一入于正者非尔左右賛翊之臣乎具官某学问通经术论议明国体率其素修之善见于充蹈之实入备藩邸使吾儿有仁孝之名进登谏列勉朕旧【阙】


　　惟纳忠告扵不回曰正与安将尔是托尔其懋哉可頴王府翊善齐恢可守尚书左司郎中依前直昭文馆兼太子左谕徳诸王府记室参军尚书司封员外郎直集贤院陈荐可工部郎中依前直集贤院兼太子右谕徳
　　勅唐制左右谕徳掌谕太子以道徳其内外庶政有司为规讽者随事而賛谕焉则官其官者其选可以不重哉以尔恢清慎亷正不失其常以尔荐质直笃厚可以任事而或入道经训或賛为书记使常有懋闻繄尔能力属储闱之肇启择郎曹而并登夫语道者非序而安取论徳者惟行之为勤毋或易言以坠予训可















　　南阳集巻十七
　　钦定四库全书
　　南阳集巻十八
　　宋　韩维　撰
　　外制
　　太常寺太祝张昭奭可大理评事
　　勅某乃祖以方厚亷正实相仁庙登格于治惟其子孙之济美在着位者朕所不忘也往钦厥官毋坠淳则可西头供奉官常用之可右清道率府率致仕右侍禁李防可率府副率致仕
　　勅某古之仕者量其可任则受至于不能而止所以逺殆辱也朕嘉斯人之徒故于谢事而归者必増秩以遣之往钦茂恩以安末路可
</div>
    <div class="pagination">
<a href="南阳集（宋韩维）_page23.html">上一页</a><span>...</span><a href="南阳集（宋韩维）_page19.html">19</a><a href="南阳集（宋韩维）_page20.html">20</a><a href="南阳集（宋韩维）_page21.html">21</a><a href="南阳集（宋韩维）_page22.html">22</a><a href="南阳集（宋韩维）_page23.html">23</a><span class="current-page">24</span><a href="南阳集（宋韩维）_page25.html">25</a><a href="南阳集（宋韩维）_page26.html">26</a><a href="南阳集（宋韩维）_page27.html">27</a><a href="南阳集（宋韩维）_page28.html">28</a><a href="南阳集（宋韩维）_page29.html">29</a><span>...</span><a href="南阳集（宋韩维）_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
