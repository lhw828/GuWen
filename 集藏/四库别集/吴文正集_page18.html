<!DOCTYPE html>
<html>
<head>
    <meta charset="UTF-8">
    <title>吴文正集 - 第 18 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 18 页/共 58 页</h1>
    <div class="content">　　赠郑子才序
　　古之治经者先小学唐昌黎韩子亦言为文宜略识字葢不通字义则训诂失真用字失当此治经为文者之所以尚字学也自书盛行笔史惟简便是务类知有今无复知有古矣刀笔工为人刻姓名印章独不可废仓颉籕斯三体之文然亦依随旧刻往往袭舛踵讹孰能正之哉建康郑子才业此技三世矣士大夫多与之交非徒取其刀刻之精也所作之字分合向背摆布得宜上下偏傍审究无误于用力也见其艺之工焉于用笔也见其识之通焉艺工而识通求之治经为文之儒或未至此予之进之岂敢直以工师视之而已哉
　　赠周文暐序
　　大徳庚子朝廷用荐者言授某应奉翰林文字命既下明年春郡太守学官将勑命诣门畀付与俱来者周文暐也泰定丙寅予以翰林学士告老家居文暐再过予相别二十有六年矣前之郡太守学官各已物故独予及文暐无恙文暐昔年未三十今逾五十矣困瘁不得志其少也尝从技艺人赴阙多传竒方秘术后试吏不乐为医官又不乐而受道所一职非其意也葢颇知畏法安分不汲汲于嗜进贪利值命竒蹇是以成之艰予无势权货财足以振之裕之闵其未通惟永叹而已其去也书此与之别
　　赠罗以芳序
　　新建教谕袁梅瑞用和亹亹言罗烈以芳之学之行训导于县学三年而归养其亲退然自守充然自得无一豪外慕意诸赠言者亦称其为人而惜其未有以进身予谓其学其行如今所闻葢不待卜筮而知其必遇必逹也岂以无由进身为患哉惟以芳益励其学行韫玉而待贾藏器而待时未有玉美而不沽器成而不获者也
　　送王东野序
　　吉永新王氏世执医伎而东野始以发身提领官医自州而路比至京师因贵近上其名遂得给事圣宫洊膺宠锡徽政院请立广恵局以济民病实自东野倡其议被恩命受同提举官又陞提举官一时荣遇有如此者其后局废东野不复仕年六十三将其帑归故乡予观嗜进之人舎旧者必图新出此者必入彼有所未餍则顾而之它奔走伺无休息时鑚刺罅缝营求百端以侥幸于万一孰肯轻去名利都府而退就田里也哉今东野未耋老而知止足之分回车复路以修其初服脱然无所系恋超超乎有髙尚肥遯之风其贤于人逺矣东野所受赐赉不赀悉以买田赡其乡之医学家藏集验方锓木以传夫财者人之所秘而皆不私诸已其用心之广为何如儒流或未之能而医流能之予所以再三嘉叹而于其归也书以为赠
　　送乐顺序
　　宜黄乐顺谭防俊士也及门请学而曰欲学易夫易昔夫子所以教门弟子无非日用常行之事使之谨勑于辞色容貎之间敦笃于孝弟忠信之行其于书于诗于礼葢常言之而言及易者鲜假我数年卒以学易夫子自道也是时夫子年几七十矣夫以生知之大圣犹必年几七十而后学易则知易之不易学也子贡之在圣门聪明頴悟下顔子一等而超乎七十子之上凡夫子言所未言往往能以意测之而得其防然且叹夫子之言性与天道不可得而闻也今也年甫逾于弱冠而学夫子年几七十而后学之经资虽或可以语上而遽欲闻子贡之所不得闻何哉大槩古之学者切已而务实非以罔世而取名也姑欲为其所难以称号于人不几于伪乎夫诚而学学而不得者有矣未有学之以伪而可得者也果诚有志于学欤则有其道循序渐进毋躐等毋陵节行逺自迩升髙自卑及其深造而自得则视世俗之图小成徼近利者相去万万矣虽然易岂终不可学哉易之为易具于心备于身反而求之在我不在书邵子于羲卦之画极乎大道之防程子于周经之辞该乎人事之显啓防明邵之已明本义啓程之未啓占法粗见于春秋内外传象例略露于唐李氏所集虞翻等説若夫穷神知化之奥夫子发之朱子释之亦既粗且详焉总是数家信其是订其非融防贯通殊万同一本之于身心证之于天地非学入圣域与造化同流者未易至此呜呼此岂可以伪为也哉二生欲学之乎学之必以其道顺之归其以予言告防也










　　呉文正集巻三十一
　　钦定四库全书
　　吴文正集巻三十二
　　元　吴澄　撰
　　序
　　清江皮氏世谱序
　　长沙醴陵之皮分而为新淦安国之皮再分而为清江崇学之皮有商焉有农焉有士焉有预贡者有擢科者以至于有百里之宰有千里之侯其于醴陵参政公之宗亦可谓无忝矣虽然范宣子言其虞夏以来保姓受氏之逺而叔孙穆叔以立徳立功立言告夫徳之立功之立言之立三者有其一则光其祖显其族莫大乎是而非徒世宦之谓南雄总管之子潜示予世谱故以穆叔之告范氏者告皮氏皮氏勉诸
　　井冈陈氏族谱序
　　有起自犁锄之公相有降在皂之世家从古以然为人子孙者思自立而已矣族姓之或微或着何算焉能自立欤虽微而浸着不能自立欤虽着而浸微盛衰兴替亦何常之有惟自立之为贵丰城井冈陈思式谱其族自殿中丞始而中丞于晋公为伯兄其族可谓着矣余欲其知所警知所勉也而为题其端苟有省于是则亢身亢宗其庶几乎
　　庐陵王氏世谱序
　　自宗子法废而族无统唐人重氏族故谱谍家有唐以后不能然苟非世贵富多文儒族之派系徃徃湮沦而莫考庐陵王氏自河东迁江南至今廿有余世名选举者众矣中行述世谱以传庶几不忘本者王氏子孙继此能自修以振于时则此谱之传将愈久而愈光
　　詹氏族谱序
　　乐安多詹姓而崇仁簿一族文物尤盛詹族多文儒而贡士叔厚君学行尤卓何也其学同乎理其行殊乎俗也尝仿欧阳氏世谱谱其族所以孝夫本原仁夫支派者用意甚厚斯亦足以见其学行之一端至于家庭父子之告语俾敦天秩隆学殖贫贱者明义富贵者好礼则其言可为天下后世之丕训非但可施之一族而已噫叔厚君不可复得子世忠以所修族谱示予予阅视竟于是为识其右方而重有慨焉
　　丰城县孙氏世谱序
　　同造里之孙丰城钜族也沂唐沿宋五六伯年子孙蕃衍绵延以至于今代有科名而官不甚贵家有恒产而赀不甚富人人被服儒术其间通经通史工文工诗之人卓尔不羣求之它姓鲜或可俪虽遭厯运迁革之余一族聚处彬彬文物视昔无衰杀也其里距吾崇仁之境仅隔一岭风声气习大略相似而予尝与其族之耆俊防故知之为悉泰定元年秋予在京阅其世谱第一谱吴兴以后旷数百年失其系第二谱五世以后亦阙一二世莫详所自姑置勿论防自第三谱南唐仓监行琰为初祖以来凡十六世其六世宋元祐戊辰进士永丰知县发号曰敷山其七世绍兴乙卯进士江州司理褎号曰楚山其八世廸功郎竒号曰玉隠皆以能诗闻亦有杂著当时称为三孙其九世淳熙甲辰特奏名监潭州南岳庙约之于乾道癸巳始仿欧阳谱谱其族其十一世绍熙癸丑进士临湘知县伯温于庆元已未辑事迹以附其谱之左方前之谱未及载后之事迹未及録者咸淳乙丑其十二世沅广之大元至治辛酉其十四世隠求又广之谱之重修已再而三事迹之续编亦再而三矣考据之审纂述之勤岂一耳目之力哉于此不惟见孙族才人之盛而旧家文献之足征其可无夫子之宋之杞之叹也与示予谱者沅之族孙隠求之族兄用拙也
　　邓氏族谱后序
　　金谿多着姓为抚州五邑之甲邓其一也邓自初祖至三四世派别为六第六派尤盛乡部所贡士太学弟子贡进士科及第出身者不一仕于邑仕于郡为部使为朝官俱有之宋惩唐末藩镇之弊兵农判为二农不知兵而募无籍之人为兵国势之弱由此靖康之变金谿邓氏与傅氏起民兵翼卫有功终宋之世不废民皆习战犹有周唐之遗风二百年间邻防无敢犯邑以邓傅民兵故也宋亡矣而邓之子孙犹有贵富者岂特与国咸休而已哉今通山县主簿希顔在宋时咸淳癸酉秋贡以诗赋选中第一名与予素厚善因观其族谱为志其末云
　　罗山曽氏族谱序
　　鄫之去邑而氏曽犹邾之去邑而氏朱也曾以国灭改氏未及百年而武城子舆父子以学显于鲁歴秦汉晋隋唐又千有余年而南丰子固兄弟以文显于宋子舆师孔而友顔氏子固祖韩而祢欧阳其声实殆将与天地日月相终始曾氏之有此它族之所无也予于曾氏之传系尝获观南丰松江二族所叙记而知武城之后在汉为都乡侯都乡之后王莾时避地豫章豫章境内南城之甘山有曾崇仁之咸溪亦有曾盖皆都乡苗裔也甘山之族一留居水口一徙居藤山一徙居南丰者于子固为四世祖计其伯仲季之离居当在唐末五代间而咸溪之族有迁于吉之松江者卒葬金龟惟其葬之地杨曽所卜则其自咸溪而迁松江者亦在唐末五代间松江之六世有居罗山者其八世有居流坑者予家距咸溪十里知之为详其族虽不大炽盛然比它族人丁最蕃衍年代最久逺自盛唐时已然松江之有咸溪而分藤山南丰之自甘山而分先后盖同其时甘山咸溪为二宗原藤山松江乃其支派而或疑咸溪之曽出自藤山者无乃考之未详欤夫藤山分自甘山之时咸溪已有分适松江者矣焉有数百年前之宗原反出于数百年后之支派也哉大凡族系惟据谱谍信以传信疑以传疑苟以意料而臆説则必至抵牾曽圣贤之后也罗山之派派自松江而居近咸溪至于今尚存诗书礼义之风将有复兴之渐予观其族谱识而归诸曽氏
　　庐陵娄氏家谱序
　　娄姓之显在汉莫显于建信侯在唐莫显于谯郡公宋之季四明之娄亦有一二著名者今庐陵归仙之谱本谯郡第七子之系在宋擢科者几十与贡者几三十然未有卓然名世者也娄天章以其父止善所脩家谱征序语予谓族之显晦不专系乎富贵贫贱也苟位极乎公卿财雄乎乡里一时固号显族矣数代之后而消歇则昔之赫赫以显者能保其不昩昩以晦耶然则何以使之常显而不晦曰鲁叔孙穆子所云是已在乎徳立功立言立也夫立也者表表在天地间久而不偾不踬也世之谱其族者不知其几至今人称欧谱苏谱者何与以永叔明允之言立故也是岂以富贵而显哉功之立则汉建信唐谯郡其人也继今娄氏之子孙能如先世之立功斯亦汉唐之娄也况或能立徳则又有过于二人者乎娄氏子孙勉之它人之序奚足恃所以久存其谱者盖不在是也
　　睢阳王氏家谱引
　　王氏最蕃衍于天下考之姓氏书其所自出不一大率皆古王者后典午南迁为江左右族系亦有二曰临沂之王曰太原之王今睢阳之王不知出自何系杭州推官家谱曽大父大父无名讳而墓为河流所齧其谱当以讳用娶时氏韦氏葬忠义村凤凰冈者为第一世用生珪生赟生昕为第二世昕初从事浙东宣慰司授将仕佐郎主丹徒县簿擢充江浙省掾调省检校转承事郎晋陵县尹又转承务郎杭州推官推官能吏治有声绩宜足以昌其子孙夫它族之谱盖以存既徃谱之者何恐久而失次不可稽故而睢阳之谱盖以俟方来谱之者何俾三世至于百世续续而书也汉于公髙其门曰吾为吏多隂徳子孙必兴王氏之有谱意亦若此与永嘉林君记之而予复有言是为睢阳王氏家谱引
　　青云吴氏族谱序
　　初建昌之呉主崇仁簿壻于青云郷之张而家焉其地曰萧家巷后改称石桥浸以蕃衍宋淳熙丁酉庚子癸卯如山如陵礼翼相继与乡贡嘉熙戊戌方叔入太学淳祐乙巳遂为释褐进士族之文声大振邑南之沧原临川之彭泽皆其分派也亦可谓盛矣时运既更凡旧族鲜不陵替独此族之人治儒业有恒产视昔未替非其先世之所积者厚所遗者逺而然欤以视予者其十九世孙任字景尹故为识其端云
　　横冈熊氏族谱后序
　　族可不谱乎上无以志本原之所自中无以志枝条之所分下无以志流派之所系不谱不可也熊氏钜族也在上古则三皇之最盛在中古则五伯之最彊所从来逺矣天下诸郡之熊未论姑以豫章一郡之熊言之其族之别奚翅数十族而昭穆莫相通也何也同姓而不同谱无可考也苟亲族之谱不传则数世之后其枝条流派亦将如旁族之不可考此熊氏原翁所以汲汲于谱横江之族与自叙其谱几千言文辞博赡如广薮深泽羣竒众怪层见叠出观其文之浩瀚滂沛不可覊束因以占其族之蕃衍昌大未可涯涘云
　　丰城徐氏族谱序
　　丰城富城乡之徐自宋末资政公以宿学硕望在朝乡里遂称为名族公既殁而宋祚终今虽时异事殊然族之人犹有好习儒耻作非者其可期于复盛也与资政族曽孙宗礼之子本以其族谱示予为识其左而还之
　　珠溪余氏族谱序
　　华盖山之东麓有脩谷曰珠溪余氏一族居之靡它姓间杂且三百年矣其初一人之身蕃衍至二三百户六七百口虽无甚富之家亦无甚贫之人皆有土田或自食其力以给父母妻子之养尚质实不尚浮虚所谓山深民俗淳县逺官事少者逮予之外舅玉甫始为儒应宋末进士举玉甫之族孙璲嗣为儒应今日进士举璲慎行循理庶几乎学有根柢谱其族自祖传四世五世二干分五支十世而五支之分凡三十有一亦族之盛大永久者哉或有去故里居于它所寻究裒集纪録罔遗惇本厚伦之道也予是以嘉之而序焉
　　东川陈氏族谱序
　　家之有隆有替犹国也天朝得南土以来微贱崛起赫赫称雄者比肩接踵旧家之能如昔者固间有之而亦寡矣乐安东川之陈自宋代号为着姓既富且文入国朝五十年而族之隆视昔未替它族鲜或能及也非其先世之所积者厚所遗者逺而然与庭芝敦谨士多子多孙而皆肯学萃族中之不队其世者重修族谱以示后人所期一族之子子孙孙殆未易涯涘也庭芝名文秀云
　　桐木韩氏族谱序
　　宋东都百六十余年间氏族之大莫盛于韩吕二家而韩氏二族尤莫盛于桐木韩家桐韩繇参政忠宪公亿始盛其盛也非但名位功业而已皆知以礼义学问为事少师维兄弟常亲二程南渡后丞相绛五世孙元吉最厚朱吕其寓洪者予识国材梓炌炣其二子也是为忠献第四子职方绎之后国芳桂之子炳正是为忠献第六子丞相绩之后曰壵曰珪则忠献第二子舎人综之后于梓为诸孙行春秋之晋大国也国犹竞而世家贵族已或降在皂自金人取中原皇元一四海更二大变而韩氏至于今有子孙宋之祚已终韩之泽未泯炳正以其族谱示予巻首南涧公一序足征之文献也因有感于家国隆替兴亡之故而志其左以寄悲慨云
　　宜黄谭氏族谱序
　　宜黄谭氏之族宋末号为盛大家富而有贵焉其在国朝受朝命亦五六然盛大者一二支而已衰微者固多也甚则絶族有旧谱而不该徧今之新谱上所逮知者推为第一世之祖下所逮见者载至十五世之孙廪廪然惧久而失其绪紊其次也其心盖厚其虑盖逺矣哉修谱者谁十世孙观也
　　窦氏世谱序
　　燕山窦谏议一椿五桂自宋兴之初逮宋亡之后传至于今余三百年乃有住世间而出世间者尚友箕子管防安于千载之上是岂但与它族之贤子孙相等伦而已哉斯人为谁谏议公之十三世孙名神清字神清者也
　　龚氏族谱序
　　乐安诸乡之族其久且蕃者龚坊之龚其一也盖出宋初至于今十六传中更冦祸室庐燬而谱牒逸一徳字汝明者始追修之克昌字士龙者又补完之任字希尹者及士龙俱叙其端唯恐前之逺而迷其原后之多而紊其派也立心厚矣在先虽未有甚贵甚富之家而亦鲜有不才不肖之人敦尚诗书持循礼法各务本实以殖其生依稀淳古之风焉张子曰子孙贤族将大然则龚族之渟防而未大发泄也其将有俟张子之言岂诬也哉
　　宜黄吴氏族谱序
　　吴为宜黄崇仁大姓也旧矣而宜黄之吴自朝散大夫公以五举特奏名佐邑奉直大夫公以一举正奏名参制置司议遂以贵显又其一初也奉直之子有世禄而官至儒林者有世禄而官至通直者有乡贡而恩科如其祖者其孙一与贡一登科而其曾孙一又有以武爵仕者其元孙一人贡于宋一人仕于国初为永春主簿予与主簿君交游如亲兄弟惜其不得年以卒之二十四年其从子京玉以其伯父所修族谱示予览之慨然噫呉自朝散以来至于今殆将十世而六世之间正科者二特科者二贡者凡五仕者凡七富而贤者振振如也其族可谓盛也已觇国之兴者以其人才之众验家之兴者以其子孙之贤吴氏之兴其未替也夫予悲主簿君之不可复见故为书此而还其谱且以傒于其族之子孙云
　　龙云李氏族谱序
　　嬴秦以前国国有本系李唐以前家家有谱牒宋以后微矣贤士大夫徃徃自谱其族如欧阳氏如老蘓氏其章章可称者也予所见诸族之谱不一或志在追逺或志在合异不免渉于传疑今观永丰龙云李氏之谱谱其所可知而已逺不必追也异不必合也确乎其为传信之书可以为脩家谱者之法矣谱自讳徳昌字天徳者始谱之者其八世孙慧孙字景能以示余者其九世孙济老字济可嘉其谱之善而识其端者临川吴澄也
　　宜黄曹氏族谱序
　　凡世之望族莫不以仕宦科名而显宜黄未置县以前有曹姓膺郡檄监黄田镇镇既陞县留而不去家于县西之十五里今其地名曹坊监镇为曹初祖其三世当宋熙宁间以特恩官太常奉礼郎者其五世有以邉赏由承节郎迁保议郎者又有一家父子三人俱以捍防功补承节郎者至六世靖康丙午乡贡终攸县丞者奉礼之曽孙将也至七世崇宁乙酉乡贡次年丙戌登科者保义之孙时脩第八世嘉定丙子乡贡者保义之曽孙万也逮九世尤盛开禧丁卯乡贡嘉定戊辰登科者工部员外郎锡也继此乡贡者次贡庚午金旁睾也次举癸酉其弟镒也又次举丙子而金旁睾与其从弟鉴族父万聨贡焉嘉熈戊戌入学者镗也金旁睾再乡贡嘉定癸未又入学十世而其子衍端平甲午乡贡嘉禧乙未登科仕至衡阳县令应升亦与族父镗同年入学应旂以寳祐戊午转运司贡名金同是年乡贡林咸淳癸酉乡贡而宋之儒科止矣曹族登科者三入学者三贡于乡贡于运司贡于国学者十三四特科而官防授而官子贵而官者累累有在宋季所以号宦族儒族而望于其邑者也宋祚已讫其子孙能保守家产传习儒业者犹有人其十一世直翁名金之子也尝因其族谱类韩一世至十世之年寿卒葬及仕不仕颇周悉其十三世理衍之曽孙也又以其旧谱求予序予嘉其克世先世之美将期后世之昌也不自陨队可称曹氏之贤子孙乃为序其谱云
　　巴塘黄氏族谱序
　　乐安一县四乡之富家大姓非一予防年稔闻众口夸谈宗支之蕃衍文物之光华声誉之烜赫者巴塘之黄为盛相去虽不甚逺而足迹未尝一造间在它处邂逅其族之士流不满十数老年便道经由行人指示诸黄兴隆之地徒有蒿莱瓦砾閴寂惨怆为之伤心然不独诸黄之居为然也及今乃见其族谱颇究黄族旧日声誉之所以然它族有唐五代以来五六百年之家或三四百年之家而黄于宋祥符七年甲寅始自华容侨寓于此盖止父子两人第二代葬其第一代考妣之二防于巴塘第三代兄弟凡四其仲生康定庚辰距来时二十七年矣兄弟悉巴塘所生也其初力穑务本一传后家产渐饶叔氏无曽惟伯仲季冑众多仲为最伯次之季微不及逮宋既南渡浸浸雄大子孙日趋于文祥符甲寅越百九十一年为嘉泰甲子肇端预乡贡寳庆乙酉至咸淳甲戌五十年间而贡于乡郡者九贡于漕司者二升于太学者亦二正科仕为县宰官承议者一特科仕为县倅官从事者一太学舍选庭对仕于京国官修职者亦一此黄族极盛之时也今稍衰替而犹有人不队世资不废儒业淳熈末名筠者谱其族系绍定庚寅冠燬谱亡寳祐中名栝者重修名崇实者将锓木不果景定中名楷者因栝所脩而増续之名三杰者作序皇元至大戊申名绍复者润色旧谱锓之以传并刻初三代所葬地图九栝之孙复亨又备其所未备请予序之予观黄族之盛虽不如昔而其苗裔汲汲欲传其谱于逺乆黄氏其将复振乎昔之作序者字用之老儒饱学予七十年前所识令之请序者字见可俊秀能文近年数数过从焉
　　吕城刘氏族谱序
　　乐安忠义乡吕城之刘云盖乡双龙之分派也族人虽不甚蕃衍而吾所及见心术皆良善伦纪皆笃厚习尚皆文雅无它族轻浮浇薄诡谲麤鄙之俗昔有东甫娶吾祖姑季平季德祖姑之二子也季説与予同嵗生老而愈欵宻其余之尊卑长防亦多旧识祐甫治进士尚书义驰声子季行儒业行俱修不忝其先拳拳用意于族谱之一事既成有檄檄其族有序序其谱韩子云仁义之人其言蔼如也读其檄与序信矣夫而予所以嘉其族之良善笃厚文雅者岂溢美哉季仁之子祖衡季説之子润之持季行所述示予故为识其巻端而归诸刘氏
　　金谿呉氏族谱序
　　尝见番昜呉氏世谱推而上之以达于畨君又推而上之以达子延陵季子续续相承罔有间防盖悉心勤意防合诸郡诸族之谱而成自喜其备予独疑焉夫呉以国氏傥非其后以改姓以胃姓以异姓为后乱其族则天下之呉无一不出于防伯仲雍不待世系可考而始可信也司马氏作史记时诸国谱谍具存然燕世家召公九世至侯已缺其传次名谥彼有国之君也汉初去古未逺尚有不可考者况国灭宗防子孙降为士庻人而由周至今寥寥将二千载果何所稽慿何所证騐而一一皆欲谱其世得其名哉昔南丰曽氏自叙遡汉都卿侯上接子舆子晳欧阳公不以为是岂非欲其传信也乎今观金谿谱以宋初讳词者为初祖传至于今十有四代如荆国王丞相世家谱所不载族分派而失其次者不追补而强合谱其所可知不谱其所不可知最为得其实其族赀产盛文儒盛宋之季以科名显者相踵而宋亡矣诗书礼义之习逮今犹前日其盛未替也予嘉其谱之善故识其端以为驾虚翼伪自欺自诬者之戒云
　　云盖乡董氏族谱序
　　唐改临川郡为抚州疆域之广亚于洪吉赣而文物声明甲于大江以南之西宋三百年间一家一族儒宦之盛乐曽王蔡晏五姓为首称爵位之崇王曽晏最乐蔡次之科名之稠曽蔡晏最王乐次之乐安云盖乡之董计其科名多于曽蔡与晏校其爵位亦在乐蔡之上而论者不以拟于抚之五姓何也盖宋南渡以前董极盛之时犹于吉绍兴中年抚増置乐安一县始割吉之云盖乡抚由是董氏乃为抚之属民今董之抚也久矣则尚论抚之世族其可遗董氏乎董之裔有庆重修族谱甚悉其弟天防持以示予予于是而益详董氏之盛毎贡举之年预荐名或七或六或五或四自祥符八年乙卯至咸淳七年辛未擢进士科近三十人武举特奏世赏异路而仕者不与通抚之六族而论仕宦之众莫之与伦至于今从事辞章者不匮虽然昔晋范匃具陈其家族厯千数百年之久而鲁叔孙豹以为保姓受氏世祀之不絶不若立徳立功立言之不朽六族之儒科仕宦则均而惟南丰曽氏荆国王氏可以当言之立继此董氏之子孙傥能立功立徳则其不朽之实将与孔门之顔闵周室之太召有商之伊傅唐虞之臯契并其徳立其功立下视曽王二氏之言立且不足贵而超越五族盖有在科名爵位之外者董氏之子孙其懋哉
　　中山赵氏家谱序
　　人之为人也有大经焉有大本焉其当然者与生俱生其固然者不与死俱亡也而能不亏天地之畀付者几何人哉中山赵徳齐自叙家谱以述祖四言诗及思亲五言诗聨系于后哀死事生笃近追逺蔼然良知良能之发见恻怆恳至字字由与身不行其事而口姑为是辞者逈絶不侔也呜呼徳齐于伦纪之大经若是真笃行君子哉虽然二五之运参差杂糅气质所赋不一概也肫肫切寔者或不能不防暧乎其大廓廓髙明者或不能不忽昜乎其小自圣人以下鲜有不偏予始遇徳齐敬其端慤而已浸浸亲宻而与之语乃知其洞彻大本如披云雾而覩日月也盖渉厯二氏约而归之吾圣人既升切实之堂又入髙眀之室斯世也而有斯人也即累然山泽之癯被褐懐玉世莫之知抑亦以知我者希为贵欤昔臧武仲言有明徳而不当世其后必有逹者弗父何宜有宋而不有故其后有正考父之贤孔尼父之圣也夫以神明之冑于今为庶而希贤希圣犹有其人则所谓明徳不当世而其后有达者讵不信矣乎徳齐名由齐秦康惠王之苖裔云













　　吴文正集巻三十二
　　钦定四库全书
　　呉文正集巻三十三
　　元　吴澄　撰
　　序
　　送彦文賛府序
　　彦文之先西北人也往年父倅临川郡而彦文生比长能属文皇朝贡举取士以其艺试于有司至治癸亥与贡防定甲子赐进士出身授华亭县丞将赴官蕲言于予彦文少年擢儒科移其才施于政必頴然异乎众顾予耋耄昏聩虽有言亦何能有所禆益哉窃观吏选入仕之人循资格厯嵗月戞戞乎其难而儒科之变化甚速人所歆羡以为荣我仁宗皇帝之贵儒抑吏也盖以吏多贪残而儒流知有仁义故也仁者之临民恻然有慈爱之心义者之律已凛然有髙洁之行或不能然如当道之豺狼伤人害物以自肥而无盈餍如倚门之妖冶目挑心招以求利而无媿耻夫如是则馋兽尔贱娼尔吏之稍自重者犹有所不为而儒流乃为之宁不为彼所笑而亦何以报答明时崇隆优奬之意乎夫人其靣而兽其心官其身而倡其行不惟君子所不齿抑亦众人所同恶也彦文知仁知义之儒防防不为是有不能如彦文者傥以吾言晓之庻其疾之有瘳乎
　　送赵宜中序
　　汴人赵宜中先世任征商之职而家于歙其父学易为通儒仕不择官官不择地序庠之清淡州县之尘劳靡不渉厯处之裕如有不怨遗逸不闵阨穷之量宜中受教家庭以易义试进士科防定甲子春赐出身丞广陵郡之如臯辰旅人夕品官变化甚速非若其父之备尝艰勤矣盖易之功也虽然易非梯利禄之具也令幸以易而获仕凡律身凡字民一一于易之道无违焉其殆庻几乎豫之时孰不迷溺于豫独六二以中正自守而上下之交无謟渎此持身之得其道者也在上而能益下谓之益上九以刚居上不能益其下故民莫之与而伤之者至此临民之失其道者也易之道不可胜穷也姑举其二以为之兆子之仕宜必有以异于人使人人皆曰仕果不可以不知学学果不可以不知易如是而后可不然岂特招儒科之尤抑亦诒家学之羞宜中字心道云
　　送葛州判南归序
</div>
    <div class="pagination">
<a href="吴文正集_page17.html">上一页</a><span>...</span><a href="吴文正集_page13.html">13</a><a href="吴文正集_page14.html">14</a><a href="吴文正集_page15.html">15</a><a href="吴文正集_page16.html">16</a><a href="吴文正集_page17.html">17</a><span class="current-page">18</span><a href="吴文正集_page19.html">19</a><a href="吴文正集_page20.html">20</a><a href="吴文正集_page21.html">21</a><a href="吴文正集_page22.html">22</a><a href="吴文正集_page23.html">23</a><span>...</span><a href="吴文正集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
