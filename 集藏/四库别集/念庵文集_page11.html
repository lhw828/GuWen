<!DOCTYPE html>
<html>
<head>
    <meta charset="UTF-8">
    <title>念庵文集 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 11 页/共 28 页</h1>
    <div class="content">
　　念庵文集巻十三
　　钦定四库全书
　　念庵文集巻十四
　　明　罗洪先　撰
　　墓表
　　明故福建等处承宣布政使司左布政使东潭萧公墓表
　　是为福建左布政东潭萧公之墓在墨潭将军山先墓之原其系出螺陂宋侍郎定基之族侍郎政事得荆公之文而益传后数百年而有公其敭歴中外与侍郎正相等而政事所施有古良吏所未尝者即无荆公墓上之石其可虚乎自公起进士为南京刑部广西清吏司主事三年进山西司署员外郎未几即真为奉直大夫转郎中以荐出为岳州知府失上官意调琼州歴广西按察副使右江兵备广东布政使司右防政按察使福建右布政使寻转左三年上疏乞骸骨遂致仕近世郎署被荐即不补郡守郡守惟琼州多不迁而又以他调来者必不得藩臬为藩长积资二十七年无有訾议即当次九卿又孰肯自致其仕以去观公进退若此其政事大畧见矣在刑部时以持法律忤近贵有声故阉佛保谪死挟禁物赀无所属而火者徐美发其状大阉高隆者思没入之公得状密遣逻者逮美以赀物至封识于官髙闻之怒使人来曰若为郎中侵司礼监职事何也速返我不者我且论奏若不顾官爵耶公不应髙言之尚书尚书直郎中髙益不胜忿上疏诬公待理久之不得白防考京察朝官髙复以浮言中伤赖尚书力救乃免又嵗余适尚书改北京都御史始上章白其寃而公以无事当是时使公为模棱语即不及祸或畏祸见几微亦不为尚书所庇尚书者嘉鱼李公承勋葢名人也公既为李所知又数数言之于朝顾得岳州以行岳当孔道困于供张公至一切罢损而日矻矻民事常德牒逸盗十二人藏华容属公踪迹既置狱未及讯而十二人者干乡贵饮公求贷公不知也或泄于公公笑而不答明日出十二人于庭晓之曰汝怖死求贷于某乎使汝实为盗吾岂以一饮废法使汝实不为盗吾亦不以一饮自慊故有出入汝慎无受诳也已而迄无左验列其状上下尽释之公治狱用情不以喜怒轻重手无深文徼名大抵皆此类也公为岳州勤苦矣而巡抚都御史者以私怨御公索垢不得则第以为儒缓不宜于岳改知琼州至琼值黎佛二之变往嵗琼人利黎田而惧其逼聚兵防耕嵗四更畨卒五百人兵寄溪峒半疫死而黎数出攻刼莫制至是佛二杀官吏虏村堡势张甚督府欲以大兵蹙之公曰虏系未归而急之是促其死也吾且观之兵而携其党庶可图乎乃遣人招降十八村至则厚其饩劳善谕之察其尤雄桀者倍与衣物寄心腹语令归所虏生口别授方畧密擒佛二以自效佛二素雄桀手挽彊三百觔人莫敢近降者既受戒虑贼逸无以解口乃隂导官兵设伏诸隘而身绐佛二以走俟稍倦分负其刀弩诸械嗾走隘至则伏发因成擒佛二既得以大兵缀之诸酋恐奉约束输税者四百余戸嵗省防兵二千计活疫死者几百人永淳令激渌里贼为变且薄賔州公在右江以兵请于督府不听因自计曰此断之我者也既谍其虚实出没而是时思恩土兵适罢古田之役遂檄以从更摘他兵佐之据险深索殱潘公广韦公抱等一百七十有竒俘老幼六百籍所捕获给军饷而出其羡以报督府督府口虽壮之实嫌其异已不以捷闻公在琼擒佛二无所叙至是复见沮抑一不为意且欲乘胜以兵临八寨招蓝升降八寨本南丹屯地为猺所据朝廷分土酋羁縻之然恃险逺数出为患至是蓝升闻渌里之捷自惧祸及因请内附当事持勦抚守三说不能决公上议以为受其降而袭之兵威黩而疑众信其降而忘为备法弛而贻侮先以抚守二说俟有他变徐制其后可也于是纳其请以属思恩密建屯砦遣官列戍梗其出入而右江渐以无事阳明王公田州之役既降府为州虑岑猛嫡孙芝幼不可立立其季子邦相为判官头目卢苏为土巡检綂其众邦相忌芝为后患而苏素骁悍利立幼且树党思两除之苏觉嗾芝母携孤走军门争立而自与邦相相拒既杀邦相迎立芝诸土酋与猛庶子邦佐乗衅搆乱朝议令土酋自相擒治而督府先有所入隂为苏掩罪苏益横尝以兵衞六千人声言见巡按賔州营城下御史引病不出诸司仓猝噤口公曰苏罪人也何敢尔遣千戸持符逮苏苏惧退营十五里囚首随符来公辞色俱厉宣朝廷威令令自计苏益恐怖请输逋赋斩首虏自赎至叩首丐死久乃许之因勒狱辞列罪状停各酋官职为请命于朝督府不能夺是时议者以猺獞难制欲割土酋以其积威可刼又自保分地无外望可恃为安公执不可且谓之曰朝廷以流官制猺非不知其势轻也亦欲用夏变夷不忍化为异类也今八寨固属土酋未尝不叛而田州用兵富贵安保吾岂不能斥疆土而顾以借冦兵乎议者始诎先是岑璿以思恩叛朝廷既诛璿更置守而璿之余孽金者潜他境至是诸故酋挟以邀我拥众二千人南宁城下沈叅将希仪虑为变召以好语欵之俾来见公公令候于賔州而密语沈曰金在则无思恩无思恩则广右必危此不可不除也且其腹心杨留在賔州为募兵已往附金金来而留应之是尚有賔州乎今日之事在我与公公赡智而逹变吾所不逮惟所命无避也沈知无他肠乃与公计欲徐徐以他故散遣金众而后图之公至賔州犒金牛五轭轭载酒五十罂就给之金大喜沈绐之曰汝欲得官胡不纳我与兵备公金乎金诉贫则纳帖子为证沈复谓曰如兵备公何金曰闻兵备公素不爱钱小人不敢沈欲坚其意则以目瞬之曰第以帖子来沈纳于公公笑而密焚之亦更以好语时时欵金间出漫语相调金既仗公不疑防御史巡栁沈与公说金相随而沈卒擒金于栁即又以杀金为留功而谬赏以张之留愧见绐又恐为诸故酋所围旋忧病死此事载唐荆川所为沈紫江战功序中序中功多归沈故公语不尽载然非公沈故不能独任也公尝以两事忤督府似少戅其与沈图金机发圜转意授声应又若甚敏捷者是岂儒缓者耶为广闽藩臬议加赋决疑狱所执者尤众公平生喜诵胡文定教子书故其为人一主于恂谨笃茂舆服寝食兢兢如寒素而当官行法不敢失尺寸以狥人至论人必取其长而讳其所短少时为里中恶少所凌几不免比贵以众人遇之无所修怨儿子辈闻其事间以探公絶口不言为谁氏也公年六十有七素无疾卒之日殊整暇三子辂为县诸生轼登进士令仁和辙举乡试皆能世其家学萧氏在螺陂以进士起者先后相望而位登大僚至公才两人侍郎以政事受知仁宗而公为布政司辄引年不尽其用意者有所待欤墓去螺陂四十里而近公之处家虽细行乡人莫不知之至其政事有士大夫不尽闻者故书其槩镌之石俾将来者得踵承焉
　　赠奉直大夫磁州知州翠亭刘君墓表
　　嘉靖丙辰磁州守刘君峻以治行满考闻于上得推恩赠其父翠亭翁一春为奉直大夫河南彰德府磁州知州如其官葢既卒之六年其葬在神潭密溪桥石角岭有志而无碑明年丁巳余为子世光求婚于翁次子前进士太平推官岘于是闻翁行事又三年推官以大夫墓制未碑于典为缺令季弟举人昆来请文翁行事既足传三君又贤且贵而余幸为婚友是命也葢乐承之焉敢辞翁之先本汴人自宋太常卿琰从隆佑太后南迁留家万安之长仙遂为万安人高祖孟渊赠大理评事徙今城东街夏曾祖曦云南按察司佥事祖公颖父景旸尝随按察如云南倜傥好施不屑居积赀稍余称心而尽晩喜播植号乐耕乐耕娶于温生翁三嵗而病病亟托翁外氏曰善视儿儿必贵八年祖母谢恭人思而还之已斩斩如成人于是十一嵗矣万安俗视诸县稍靡而在城巨族为甚翁自少特立疏衣粝食处众中一无所动其意若耻以俗终者是时食指颇众嵗不给则修乐耕之业躬视钱铚藨蔉潴防咸识程期早作暮休比于农舍嵗更月积敛发新陈辨物授时渐致饶裕则又居赢待急畧不自惜其在身口毫髪无加增也正德庚午流贼焚掠城邑质人妻女迫索金币势危计迫骨肉畏祸窜避不相捄翁独嚢金遣人代赎无问疏戚日数发不止于是得全为多事平不欲挂齿而宗祠既燬即出赀倡众修复之祭谒必时非大故未尝不先众祖茔被侵世逺矣力诉于官必白乃已翁之为此非以不足而俭于已也意所不存则安之不自知其为俭也非以有余而豪于人也心所不忍则捐之不自知其为豪也其后家益起年益向高则构堂塾延师友以处三子督其课如其督农而推之族之子弟如三子左右图史旁植花卉四时翠色常若林深将以娱师友而忘其归然不必其皆师友也苟以善言益子弟虽至鄙者必酌之酒不能辞亦不必其皆子弟也有能就已爱善虽至贱者必为之容不敢狎比三子之并举也不以其交逰先生长者之侧而懈其督之之心三子于其既举也亦不敢被纎华盛舆马选僮奴以负翁之教乡人得入翠庭见主人古貌布袍初终一日然后乃知其平生肫肫者天性然也非故欲与俗异也夫震起于剥质先于文长厚忱恂安常足分而不易乎其外者所以启大受之来而集无疆之庆也三君功名日显发闻于时固翁之遗矣然隠行积勤郁而不着光世业者靡所缵述其为缺失独碑也哉翁尝训州守有曰爱民如子守己如女呜呼登高原仰丰碑三复斯言必有感于朝廷褒宠作劝之果不谬而翁之所以为必贵也翁寿七十有八配胡氏封太安人别有墓孙男八人某某孙女二人长适某某而世光婚其次其生卒之年月内外之戚属皆详志中不更书
　　明故登仕郎翰林院待诏湖涯贡君墓表
　　自古磊落竒崛之士懐孤愤惜休明垂老而不肯休者岂值赴日月之光羡膏泽之润哉亦其中有所负而不忍弃与其时有所值而不易得葢悲河清之难俟耻覆篑之无成固亦不容自已云尔忆在嘉靖癸巳余再职史官闻诸馆阁啧啧称宣城贡君之才而未详其为人其后归田识君之子安国锐然有志于道遂与定交久之以贡授永丰县学训导数得朝夕于是闻君平生大节为之慨然悲焉方君始为郡诸生年才十四五业举子课试耳每闭戸累黍于管定黄钟候冬至气沉思其损益数务与宋儒之议相当助祭孔庙礼成仰而叹曰大丈夫不以孔孟为法即隆贵岂足多哉而是时海内人士有传白沙先生之学者竞目为禅独君欣然愿从之逰闻于督学林公心竒之乃令师南阳王文庄公鸿儒京口丁补斋公某二公皆当世博雅君子有行业者也君至门听其言遂潜心宋儒格物之说于是叅订三礼为之注释至攷证古今治乱之由推而极于隂阳进退之变靡不通究而尤长于易正德癸酉举应天乡试屡上春官不第则一致其余力于礼书思益防而辞益古期以献之朝廷布之天下不徒充简册而已防今上修明礼乐厘正郊庙百神之祀自以为百世一时之竒遘也集其平生所论著者将上之而礼官方聘天下儒生通知古雅者撰修祀仪成典于是名在选中书成蒙赐金帛如例是年乙未庄静皇后丧议者谓当絶服君未应聘独以衰绖出入京师中又明年丁酉以辅臣荐除翰林待诏待诏久不备员尝以待竒士之淹滞者且因撰书之役乃简选补君一日起自剡荐人莫不以为荣明年预史馆校录诸经史给大官酒馔君既感激知遇乃益发愤将以表见所学上复古治防十五事其言满三万七千有余戊戌冬章圣慈寿皇太后丧咸遵以日易月之制君复请三年丧以风天下疏两上俱留中闻者莫不韪之己亥二月今上南巡立皇太子君乃辑古昔教养太子法为书三巻名曰保傅补病作不果上君在翰林才二载所言屡上不一采用欲弃去于是告病者三致仕者一辅臣惜其才强留之竟卒于官年止六十有四其所志虽不酬然其平生畧可睹矣君之先多文学忠义之士世逺弗载而元集贤直学士奎礼部尚书师泰为最显国朝车驾郎中时之时之生干干生顺顺生镛镛生君自干以下皆以儒业相传镛之学宗伊川程氏而不用于世卒谥文贞君为人丰神俊逸坦无他肠自少颖敏常恐辱其先人文贞病自刲股和药以进病立愈其后执丧甚严倚庐者三年与兄弟居誓无分异既不得遂田产任所推与弗问至鬻田市书日夕诵读不知计筭作业家耗落泊如也久之博极羣书含腴咀华诗文取法汉魏先秦而用意尤深于礼所着有三礼纂注三大礼赋南阳畧保傅补诸书而诗文则有和斋集湖涯二稿倚喌子燕市吹劒集杜机子灜海集市鼎腊餗湖涯劒吷集籁野集其亦可谓博矣呜呼是岂能隠忍干没于圣明之世而甘与者为侪伍哉夫圣学不明士无归命雄伟杰特不欲以俗终者其人既鲜幸而有之乃复遭值阨塞坐坎防以赍志如君之类是也虽然其志诚不酬矣然其言幸且上闻而君之子又将竟其所未至不犹足以自解乎于是既为之悲而复以慰言书之墓上之石无亦使其郁郁于地下也君三子训导居长四夷馆译字生持国次之昌国又次之女二闺贞适建平监生姚彪亲贞适同邑给事中孙濬孙男克明孙女某其生卒配氏在志铭者不复表
　　鵞溪彭君墓表
　　习俗之移人岂不甚微而师友之功可少乎哉昔武皇帝朝尚武功喜单绞之服钲铙之音且诏天下富人皆得入粟拜爵爵自列校至将军骑尉鵕冠虎服殆满郡国士大夫欲捄之而不能也则竞赋诗饮酒以文雅自表异而庐陵鵞溪彭君席乃考乐尧之丰赀婚相国庄靖之华阀自其少小好竒伟不羁之行思男子不能以文墨取荣显便当乗时累赀异日有少缓急得效尺寸于穷边逺夷其亦可以瞑目也于是起布衣奉诏为吉安守御千戸而又惧不齿于士大夫犹未足以倾动逺迩而极其志意之所得也则又学为近体诗与馆阁山林诸贤徃复上下其议论若徐南峯邹东廓辈莫不折节下之与为婚婣行辈交当是时君之转盻投足轩如也武皇帝末年阳明王先生督兵防州首以理学授士人防吉之间豪杰响应君虽不能顿弃夙好私心固不能无羡慕以为古今诗歌之上又有所谓理学者诚足以取重于人也然业与东廓为友气槩勃勃不相下嵗时问讯不失旧欢而已又十七年为嘉靖甲午东廓大防士友于青原君尝以故交来东廓素善解譬恳致悃欵君志意渐已消夺而语之所指一一潜中其肺腑又若尽为已设者乃内愧发汗沾衣前席跽曰今而后知瀹之所以自贵也强纳弟子礼于东廓而归取昔之衣冠舆马尽屏之宴饮賔祭一以深衣从事蹑敝食粝寒畯殆不若也君年已五十余长东廓且八嵗而须髪又早白自是每防必至至则先诸弟子请益拜起执礼视诸弟子恭甚旁观者多指目之东廓亦引席相就君退然如忘也夫此一彭君也由前观之车从赫奕吹弹喧遝乡人之所侈大也由后观之寒暑禀业山水忘疲乡人之所鄙笑也而君子者一或訾之一或与之君何所见而不惑于乡人哉虽然彼侈太而鄙笑者暂也其既也即乡人亦未尝不陋前之为贪得而服其后之为善变也夫昔之不免见陋于乡人而今乃得见与于君子人性岂有殊哉顾所习与导之者何如耳余识君二十年之前而相信于十年之后见其以将衰之年而欲捐其厌弃之事以内疚之悔而求偿于乐易之心故几希之辩吾未知其如何至其知善之必可为者固不以小利而移也瞬息之间吾未知其如何至其知过之必当改者固不以显露而文也其将病也访余石莲洞再宿不能去已而访彭石屋访东廓疑若预为永诀者葢既归而即病始病自治后事棺殓赠遗条序井井病亟聚家之长幼拱手告终神气不乱余随东廓视窆在其里之北岸下庄之山与妻陈同穴东廓既述世次名字年齿子女以志而余复书其墓上之石如此于乎君今乃可以瞑目矣后之溺于习俗而求援于师友者谁乎求诸师与友矣幡然今昔之有间者谁乎于乎
　　陂头静乐髙君合塟墓表
　　同江东下十里而遥为陂头陂头原上扆冈带溪乔木森蔚室庐蟠其中世为高氏高本居仙毋家自居仙徙马田至是若干世未贵显而席据饶赀沃产往往称雄里中若静乐翁又其杰出者也始翁数嵗头角崭崭露才智父竒之而其家亦稍沃饶无何父卒翁年才十有六与母朱独居而弟秀犹在髫龀懐私者不无侧睨翁逆其故当室矻矻劳勚无逊疆力慎行见者敛手既长器宇魁硕益务跌宕轩豁之行豪爽倾一时然能区别取予缓急执其大要不能锱铢纎细自益居常晨兴督率田畆菑易犍牸畜牧旱涝潴坊莳刈早晩川沼鱼梁圃畦蔬果机杼绩絍具有法戒月息嵗课百用渐赢异时樵苏苦乏求之逺境翁与族人约种松弥野严为禁厉曾不数年道余薪楚性故喜客每賔戚往来宛欵夷犹絷马投辖肴核酒醑鱼防豚鳬肥腯充牣一不外取而足然土木之工嵗亦不辍门垣庑寝去故更新咸秩以辨如是者累二十余年而田庐校之初时不啻再倍已而室燬于盗弟病且卒遗嫠穉孤形墨露栖啼号咨怨翁嘅然曰此不足为损也召匠营画不数月复旧观又十七年而堂构涂塈视昔加壮称其志意自翁当室与弟同防弟嫡母邓出也化居积蹛尽主于翁翁配陈孺人卒食口繁或请析产翁曰不可孤侄未尽婚也当是时田庐便利者既多归翁其后析产均为二而一予弟畧不自专或问之曰不如是彼此出入弗相属也以是终翁身家庭内外无间言翁既辛勤治生尤以理道饬子弟每夜举酒相聚为语祖父缔造之艰乡里盛衰之迹世变升沉之故俾知览观以自植尝曰吾待以光大门戸徒尔温饱是岂所愿于汝辈哉翁次三子巴州君自少刻厉向学别延师友资翼之其于师友貌恭辞恳礼际周给终始恐后顾其心肫肫犹若有未尽者而于巴州君尤极力相导不令摧沮试有司归无问久近必为饮食聚族慰劳顷之不第则又应诏入粟上太学曰吾闻太学天下贤士所聚汝其勉之又即成就巴州君者以待乡族子弟分余给乏愈久靡倦后翁卒七年而巴州君竟以春秋举顺天乡试徧厯州县于是陂头日贵显矣翁之意以为吾慕跌宕轩豁之行而力不逮使昆季瘠薄子弟罔所庇赖而内多顾系即恳恳训指孰为听之其区别取予缓急如此固非徒以沃饶称雄里中已也翁名某字某生成化癸巳卒嘉靖甲午得年六十有二陈孺人下白沙定寛长女柔顺慈厚而逹于事献馈赍贷不诏而集翁尝嫉恶过严陈闻解譬多所抑损子女有拂意者累日不见见亦不轻荅语以是翁能成其教其视姑若母视姒若娣少至长一日也卒先翁十年为乙酉其生先翁一年为壬辰合祔本里桐木蠏形祖茔桐木之茔自马田祖十七世隆誉十九世东可始至二十世仲璋迁陂头又二三传为政文为梦育皆以昭穆塟而翁孺人附其侧马田之迁在十二世孟良而居仙始祖则为公矩翁四子璃环瑜即巴州瑜未婚而夭一女适某孙男几人孙女几人巴州为五河九年以治行擢异守名邦将行诣门请曰吾无以报先君得公一言甚幸今制为州县满考有治行得貤封父母巴州君官五品阶大夫又能以经义饰吏事自足显亲奚待余言而请不已则为表曰古者圣王御世民有恒产党庠术序賔兴贤能此无关于下之人也后世民自为养其杰出者始以赀畜称雄然逐末遗本多蔑礼教太史公传货殖大抵豪爽竞势日近侈僭而翁振奋孤危躬持友睦闲家尊儒竟收其效乡之不懈于力其计虑岂不深逺哉使尽才智于力之可能其建措宜未可一二计而彼锱铢得失丛骨肉怨诽徒贻大戒来者闻翁行事亦可感矣他日道出墓下有低徊而不能去者得无起过庭鼓箧之思乎















　　念庵文集巻十四
　　钦定四库全书
　　念庵文集巻十五
　　明　罗洪先　撰
　　墓志铭
　　明故湖广郧阳府同知七泉周君墓志铭
　　圣人之道虽至近学者苟非忘已而无累于外不可以造其微而质弗美志弗切不能学也美且切矣其时力不足亦无以几动忍增益之功故学可精而不可期道可求而不可能此朝闻所以难而圣人之不数见也始余与七泉周君师谷平李先生先生之言统括包并不涉蹊径以俟人之契悟君处二三子中独以为名节不立不可以范俗也于是取所闻以自重其身又数年出而友四方之士增其所未髙则又以为议论不一不可以决趍也于是持所见以自居其学已而为郡政誉大起则又以为内外不达不可以适时也于是据所行以自信其心其于为郡也亦何异于天下视天下事若无不可为者闯闯乎将出而小试而身病矣数月谓余曰吾今乃欲根未能除静机未尝入也吾几不免罔生呜呼今之才能如君者几何人即有之固不能自致于道即向道稍信所行必不能一旦自见其短以为悔恨使不即死得践言必且屡变以求其是其不止于此也明矣然竟死也岂非大可悲哉或人因君卒咸疑圣道至大曾弗若一行易完也解之曰仅仅食力者细民也如为朱顿必收效逺而失算多固孔门取狂遗意也此正可以观君君姓周名子恭字钦之幼有异质触目而心解闻言而机生能超忽于众之所难而脱落于人之所执喜于用竒而耻于持下为文酷似其人有司骇之竟不第然名骎骎满江右以增广生举嘉靖辛夘嵗贡第一嵗贡故不以增广生实自君始明年卒业太学后连试有司又不第辛丑授湖广永州府通判至官亷俭逾儒生尝奉父戒庵公母黄氏孺人行肉食或不继即行县蔬食莅事事已嘿坐或走学宫说诸生经义其他行罢建措一就已意大率在慈惠省约人称为周佛子署居江华主治盗贼多瘴君数数往久之得羣盗出没道路与攻守之宜躬蹑屫入猺洞抚谕廖道坚等廖感泣听命尝以策干当道当道信之卒殱九嶷郡盗魁郑大义等数百人道州蒋居乡哨守踈逺增靖边营戍将屯兵调发有纪楚大饥台省遣籴万金君执不可比再至移通郡在官之食以应分授其直才六十金上不逆令下不病农人服其敏检郴州廪藏上议易陈化滞可省嵗覈又治僧讼当没赀请市田增祀濓溪食其裔孙之贫者君之行于郡多此类也居五年当道上治状越次擢德安府同知治如永州嵗余以戒庵丧归当道廉之给丧费免丧至京师公卿以下闻其来争相引重欲留内例不可补郧阳府同知未上丁黄孺人忧禫而病明年癸丑二月八日卒于家距生正德丙寅十月二十五日年才四十有八君既亷俭赙而后能丧以是年十二月二十一日祔六十二都鹧鸪龙图山黄孺人墓右娶上官氏达相女有妇德二子秉钧秉忠皆县诸生一女适谷平先生次孙暹一孙豫当师先生时余多病自分且夭视君目莹而骨竦谓且必寿尝戯属君铭安知君竟先于余君铭友人墓曰我今铭君我自悲后之铭我其谁与又安知后之铭予者以何言也呜呼铭曰
　　二人于旅为期千里一人载涂车败马瘏困不复起一人趦趄行且莫止于乎欷歔匪命也欤寄斯道者终何如
　　南京工部屯田清吏司主事善山何公墓志铭
　　嘉靖戊子予计偕北上求友于四方咸曰君不闻阳明之门所评乎江有何黄浙有钱王葢指雩都何善山秦黄洛村纲与绍兴钱绪山德洪王龙谿畿也未几遇何黄两君于途黄君为人简嘿而何君则魁形长髯广目而丰准与人语必依于所学无少长敏纯姁姁恳欵援证喻譬指画叹羡如有味乎其中而不能吐者必伺听者意解乃已否则虽假宿传食连日夕不为倦也其煦濡而且婉娈若此自是定交相与问难辨析不少隠避君归田靡嵗不相见见必逾月乃去庚戌冬大氷雪君留最久而相语益合方期与予结隣终老而病不可作矣又八年其子进恒塟君城东之东岳庙后之乙辰向黄君为之志而以铭属予予曰知君者无逾于予二人是乌敢辞君初名秦字廷仁晩以字行字性之号善山当阳明先生以提督之节驻贑也常聚四方君子论学君闻黄君所闻于先生者慨然曰吾恨不及白沙之门先生今之白沙也刻期往谒又可失耶友人不以利举业尼之不为听防先生征桶冈裹粮追从相见于南康是时丁继母忧归而斩然以礼自度不狥流俗先生闻之曰是能以身为学者久之授以万物一体之论与致良知之说终夜思之达旦不寐忽有省悟尝曰吾人须从善端发念处察识于此有得思过半矣又曰知过即是良知改过即是本体其语学者每曰学务无情断灭天性学务有情缘情起衅不识本心二者皆病又曰执有无而论莫若两忘只听良知是非善恶莫能自欺有情无情自无不知知至至之更无可知此皆苦心察识而騐其必然不以人言少揺夺也惟其悟之甚艰执之甚坚故言之甚详而不惮重复葢谓舍此无以为致良知之实持此处人自庶几于一体之义而于言句稍渉精深防密者辄揺手相戒曰先生之言无是无是凡海内谈学之士人人善君君亦人人视为知己至论学脉未尝轻许谁何也君以诸生事先生在贑趋贑在南浦趋南浦在越趋越一不以举业为念每试据理直书顾往往出人右壬午举乡试上春官久不第辛丑授新防知县喜曰吾虽不及白沙之门今幸闻其学又仕其乡吾敢以俗吏临其子弟耶始至释菜于祠乙巳迁南京屯田清吏司主事分司仪真嵗余货芜湖所至有声满考投牒吏部乞致仕去不少濡滞是时年才六十有四而貌又壮盛无衰容时论莫不以为髙君少善治生家故丰而自奉极啬及闻学勇于克己而急于就义卒之日嚢无余金称贷而后襄事呜呼君之见重于师门者有以也夫何之先有伯胜者以好脩闻里中四世至景忠景忠生汝砺汝砺生克平克平生潜字若愚若愚公质直长厚以君贵赠承德郎南京工部屯田清吏司主事配孙氏赠安人三子长泰武平知县次春厯诏安含山霍山三县知县君居幼霍山与君同事先生而性慷慨有大节皆能不负师门君生成化丙午十月初三日卒嘉靖辛亥五月二十五日享年六十有六配李氏封安人无出贤明著称通达理道尤善处嫡庶之间故竟有于进德进恒进德侧室李出早夭进恒吴出今为县诸生三女二出李氏幼出杜氏婿为丘循辉郭鳯嵿季子廉君卒诸生即北郭旧防之地为专祠明年督学宪使郑君某檄有祠祀之乡贤祠又七年督学王君宗沐配享先生于郁孤台于罗田岩而在新防仪真芜湖皆树碑识思此于君宜不足轻重然回视少年所为若两人然向使卒为友人所泥沉埋举业役役于一隅其所就宜未可知矣然则若所谓察识于起端发念者非已试之药欤自戊子至今三十余年三君无恙而君结隣之约奄忽不待予既不能无悲君所学若此而予自顾未知底丽即恐无以酬往昔求友之初心葢不独悲君亦重以自悲也铭曰
　　江门崛起世有真儒孰出僻阻懐彼步趋违俗就师决于一念迈往无前良知自騐迁善改过不昧此知持以淑人念兹在兹有觉方来毋易厥视能尊所闻古人鲜是
　　文江两生墓志铭
　　文江两生者赵生子良弼尹生道舆辙也子良居文江北门道舆在新市距余松原半舍许俱称文江何居过文江者莫不识两生两生能重文江今忽见夺故为文江悲之也始余早嵗谈学方借启助然多勦其谈而忌所学自乙未得赵丙申得尹于是文江有师友之义子良为诸生廪于官居市中惟雅静寡营因诵传习录有感毅然思自树不甘逐庸流而道舆举丁酉乡试尝师雩都黄子正其颖悟不及子良其质直朴厚寛慈而善忍似逺过之两生徃来无间寒暑徜徉石莲雪浪之间近而青原玉笥鳯林白水逺则衡岳匡庐靡不得偕或逾旬朔不归蹈险不怨求证所得互指瑕疵其形貌俱耸瘠古逸嗜欲清寡家极贫然善奉亲两亲质故近道不逆所为得严交际即人以一箑相投稍不当坚不可强视物无厚薄皆一箑也子良从静中悟入见心体常虚湛一切无能相入自谓得此可旁应不疑有问诘首揺首微哂不荅终日垂目宴坐自适即忖余犹若隔数尘者然稍稍不足于气闻人过面辄赤心不自禁亦竟莫能作一语喜饮酒畅志意后偶病不食少茹酒月余徤如常如是者越半载忽而卒道舆尤重耻心矜细行而尚大节未尝失辞色于人闻谈论稍渉髙逺目瞿瞿若惊谨密内守即事騐心以至自慊至契悟处挺身扪胸又若啖异味意津津莫能自述也初授崇明知县崇明在东海中薮盐徙为乱往者出没风涛多不测选人类防避道舆名列浦城为有力所易闻之不一动念忻然戒行省费实赋奸宄革面是时城齧于海积余帑将徙之以内艰去不果月余倭难作代者不免起复至京师京师贵人爱其贤竞以乡邑请铨部防逆铨部意莫逞困以云南太和在太和治行犹崇明独身万里絶不以险逺懐怨地故俭瘠供需如中土民困甚则搜括利害务令简薄毫积丝累嵗赢若干田里称均咸愿立石垂逺着在令甲讼简事给时时集士人谈学身刑意感信者日众尝以疾请摄摄者恣棰楚声达署即复视事或劝之荅曰使病吾民是増吾病也居四年竟以劳瘁卒于官既卒而部檄以贤能召太和士人悲如失怙怜其贫竞助之复请两台赙归榇而思不置复请祀之名宦祠且檄乡邑以乡贤祀学中皆如言当道舆将如太和时余偶言此心之大浑然与物同体一无所系惟同体故感无不通惟不系故穷达不得加损之忽跃然起计禄可偹养断弃去相守毕业言不自効讣至与子良吊其家哭尽哀子良洒泣别去无何遂病而余衰独留呜呼此独文江不幸哉前后从余游者有罗生汝奎文详周生天臣忠谢生子贞中孚三人兴致髙逺善启发莫如罗谢擅才力能羣众而周愿介不染非义二十年来相继夭两生言及辄痛惋欲涕呜呼安知今之痛惋复有甚于两生者乎一邑之间信学者几何而倾摧若此即后死何益矣呜呼呜呼赵本宋濮安懿王之后自中奉大夫不侔始寓吉水墓在二十一都善果山子孙因家城中髙祖某【阙】曾祖【阙】　祖邦贵父克润邑乡賔母蓝氏正德庚午三月四日嘉靖庚申七月三日其生卒也年五十有一寡兄弟而无子以再从兄子嗣宗为后娶徐氏继髙氏二女长适道舆次子次尚幼道舆生后一嵗八月十三日卒前一嵗为六月二十七日年五十尹出河南至吉州兵马钤辖崇珂孙守诚留吉城旧市街后徙吉水新市十三世为髙祖宗连郡乡賔有行谊士人称之曾祖建阳知县载鲁祖体震父锡母萧氏三子长即辙次轸轩县诸生锡与克温皆以儒终其身道舆娶峡江刘氏三子棐采乐一女适举人罗征竹子良卒之五日祔善果山祖墓左首干亥趾巽已而道舆塟里中赖坑甲山庚向其期为辛酉十月庚辰值余病皆未临穴兹为铭且吊之别书其一纳善果之墓同逰地下其尚知余之悲否乎铭曰
　　古道荒昧兮将余振之援枹奋鼔兮听者其谁仡仡两生兮前驱秉麾靡逺弗致兮弥坚可摧天胡弗吊兮莫或相而一割中折兮宁究厥施处者嘿嘿兮溘其泯澌嗟余孰辅兮伥伥安之有来景附兮邅回后时匪直文江兮千古所悲
　　明故云南清吏司主事致仕洛村黄公墓铭
　　正德丁丑阳明王先生以中丞督军于防延见士人辄语以圣学是时防中士人无少长皆得其门独雩都洛村黄君与何善山两人最有名是时君以诗经举丙子乡试第七人丁外艰往兄彛堕父赀不能偿父怒将杖之君怜焉自代三百金以解先生闻而异之尝谓士人曰黄君来何迟也既小祥始上谒三日而悟心理合一之防凡所诵说即能无悖于先生先生之教士人也择资之近者特置左右时掖奬顿挫而造就之知用力矣则又谆谆操习其诵说与已无悖士人初至者令先以意接引且察其性行何若俟渐领畧徐共面语故已不劳而人易知君首在造就中自以接引得朋友益故从先生去防至归越不忍离者四五年戊子冬先生道卒门人仿筑场义嵗择一人纪其家君居守二年身处以礼而用情于人内外大小咸信服莫可指诽于是士人出先生门者无问逺近莫不知有黄洛村矣久之思得一职自试甲辰授福建汀州府推官厌世俗脂韦背公无忌执法明峻不肯少失尺寸巡按御史何公维柏而下率倚为重遇疑狱及人畏忌不敢发者必以相属君亦感激知遇不事姑息能声渐着而望者亦众戊申召为刑部云南清吏司主事又明年北边告警皇上震怒边将多逮西曹或不尽法即加责问畏罪者务深刻以希防君直据法遣之不轻进退往往忤人兼质任刚直既不能为软熟语即有容贷又不能自暴示恩以故谗者四起辛亥当考察期闽之望君者适当事例予谪调因上章请得原职致仕报可葢公卿中多嗟惜之故为曲全若此既归毎嵗必放舟青原潭间与吉之双江聂公东郭邹公期防先防必走书速予与刘君方兴为后先兴未慊或留莲洞更旬月乃能去其体肥稍短目长秀而声厉以舒士人有所请质瞠视注听不遽举似以俟意尽众论既毕徐择一二言讽之不竞谈以所知意态含蓄未易涯涘然善啖喜浴曾不自异已未腊忽痰壅转为风痹嵗加剧辛酉五月二十八日端坐而逝距其生治壬子七月十八日寿止七十后善山者十年忆予识君两人旅中善山慈和曲意欵纳而君严简难近未尝假色笑于人然予独与心契往来二十三年而敬不衰观其学亦且再变始者持守甚坚其后以不致纎毫之力一顺自然为主至其平生终始曽未少变大抵厚于自信而薄迎合长于持重而短机械仓卒不撼可以镇燥心屑不入可以消鄙见古之所谓不为婴儿之态而有大人之志者庶几近之葢望而知为有道不待言之出也雩都士人多出两人门而邑中丧祭旧俗尚鬼至君始还古云君名纲字正之先世居贑县下横自春源翁始徙雩都生子敬子敬生仲庸仲庸生廷本廷本生思盛号静轩里中称长者娶于吴生君君配易氏有二女三子女适易廷科刘克端子褒嵗贡国子生次褧袠皆县学生孙子十一人瓒珍珩璠玖璨珙琯璞珍珩县诸生孙女二一适易绍音一许何某曾孙四人某某某某曾孙女三人君卒之十二月二十五日褒等塟之西门外生佛寺右首巽而趾干何之殡也予走雩都哭之哀君讣至而予卧病则哭诸寝门明年褒持刘君之状来取铭予泣曰如君者可复得耶且我信矣铭非我孰宜铭曰
　　宋儒穷理理实心虚虚与实合匪学弗居君虽得师速悟由己一言而判即心即理持之既久持以不持流行坎止自心不疑感本寂中寂非感外心有本灵严师斯在维内之私维外之疑不随不倚胡施靡征我将质之逝矣弗作载韵遗言坚珉亦托
　　明故礼部主客郎中致仕明水陈公墓志铭
　　嘉靖辛丑某归田始防明水陈先生于螺川上又五年再晤于毘陵继是庚戌聚青原壬子留潭雪浪阁甲寅过桐江咸朝夕请益既久乃别最后丙辰大水独对于寓舍尤尽倾倒葢先生之学得之阳明公致良知为深以为能致吾心之良知于事物感应之间是谓格物物格也者事物感应各中天则之谓也窃谓良知即未发之中无分于动静者也指感应于酬酢之迹而不于未发之中恐于致良知微有未尽方欲求决于先生而先生亡矣悲夫悲夫此岂交逰之情已乎自念此学当诣极致不负千载一时之机而先生自任其重负荷且坚东南士人归心取平而卒无疑贰者在吉有东郭双江诸公在抚则先生为倡首葢浙中所未有也如是而不得少延嵗月以卒所请岂不大可悲哉先生名九川字惟濬初号竹亭改明水陈本宣之宁国人髙祖观擅智勇髙皇征伪汉时实在行以功进小旗留抚州守御所既老返宣城曾祖礼代元帅金大望麾下乐临川风土始留家子孙遂为临川人祖溥寡言笑能前知生昆字献璧号闲翁娶吴氏生先生后推恩封文林郎大常寺愽士母某氏封孺人常梦吞星而娠先生幼善记诵属文十余嵗里人辞不能师乃逰行斋饶某门问难相长饶喜得助三试当入学校三辞不赴而肆其力于载籍为督学崆峒李公所知明年癸酉与饶同举乡试故事举乡试鼓乐哗之独徒歩归甲戌登进士第观政礼部与同舍共一驴不避媸毁已而忽觉难仕三疏请告乙亥师阳明公于防有所闻尽火旧所为周易春秋诗礼诸书丁丑起告授太常博士讲习靡倦己夘武宗将南巡众莫计独与舒梓溪国裳夏东洲良胜万五溪潮连疏谏止有防荷校跪午门外五日杖五十除名直声动朝野而病日甚然南巡竟止识者壮之庚辰卒业于防辛巳今上即位拔诸谏臣仍补太常癸未进礼部仪制员外郎册封弋阳王甲申侍阳明公于越乙酉转主客郎中正贡献名物节犒赏费计且数万羣小懐啣防是时有他甘心者思借为媒嗾通事假夷语奏之下诏狱数濒死不变言官论捄弗听丙戌戍镇海衞己丑郊祀覃恩解还后两遇诏得闲住致仕凡再履危机而卒不肯濡滞依违以为身家之谋而易其计葢性成然也归余二年六旬内连遭父母兄弟四丧躬视敛含无遗憾始未师阳明公卓卓众中笃伦严礼实恐玷缺比务学即谨丧祭正庙制宗法茔域诸役不一他诿宗族不足者捐已助之间走宁国扫丘垅以毕先志尝构别墅术者羡其所窆恻然曰伯父久殡敢私乎遂奉之而事仲兄如其父阳明公既丧自走越纪其家而踪迹所经北至毘陵南尽东粤徜徉鴈荡九华匡庐间登五老峯之絶标穷三级泉之竒胜结茅忘归自以为无地非学无地非友亦即无地而非讲习之处其说主于阳明公以致良知为主以物格为实下手处不特定防期拟岘台与懐玉浙东青原潭寻访而已先生卒后数月即有东廓之变呜呼此岂交防之情已哉先生生治甲寅十月十六日卒嘉靖壬戌八月某日享年六十有九诸生即以言之官祀学官未卒之春痰上壅耳不聦至秋遂不能言有星堕居旁须臾瞑殡于家隣不戒火室尽燬而榇宫弗震若有衞者初娶潘氏继董氏大理卿璜溪公女侧室王氏李氏子三长本嘉靖壬子举人娶张氏合州善女继李氏董出次朱县学生娶乐贡士其任女继李氏李出幼休聘何永兴文明女王出女三长适县学生黄国纪次适府学生吴朝禛幼适安城刑部员外郎邹善皆潘出孙男三本子文烺未聘朱子文炖聘崇仁谢氏文荣未聘孙女二本女许嫁曾如闽朱女许嫁詹胜本等将以明年癸亥某月某日塟先生城北南冈山首癸趾丁近间翁之墓而封同潘先期持衡州推官舒化所为状来请铭予悲先生不可复得又愧无以相报虚其平日知待也慨而铭之铭曰
　　良知之致得者其谁二纪相从达矣奚疑有来青衿示以蓍龟爰述所闻可师可资力主国是不虑身危载戍于闽莫揺彼夷迨其还归汝水之湄迈迈何求独守我雌斯道若何今属举之既永斯藏亦以志悲明故南京国子监祭酒致仕东廓邹公墓志铭
　　夫学之始也莫善于以言相启及其久也莫不善于执言而离宗知言有宗不为所性情相应加损不形而担当负荷屹然特立此师道至难古今一竒遇也自阳明王公以学自命逰其门者众矣融防敷衍传之人者无若东廓先生故于其来也虚席以待之其去也凝目而送之以为斯人也吾道之所寄也呜呼其望之重如此是可一日失之使不得与于斯道也哉先生名守益字谦之号东廓姓邹氏邹之先自永丰徙安福至克脩居澈源里始以儒起家曾祖仕鲁祖思杰父贤登治丙辰进士仕至福建按察佥事母周夫人以治辛亥二月一日生先生有异梦佥事官南都而先生师胡司防琏年十七举乡试娶王夫人未几周夫人卒辛未乡试阳明公为同考官赏识之遂置第一廷试及第第三人授翰林院编修而佥事遂解官逾年先生亦告归自少举业有声比归授经山房无异也一日谈论语中庸讶曰程朱补传而先格致中庸乃言慎独何耶积疑莫释己夘就问于阳明公论辨反覆幡然悟曰道在是矣自是奉言无所违宸濠反从义起兵今上登极录旧臣先生始出癸未如越既别怅望不已门人问之公曰曽子羡友所谓以能问不能彼几之矣既复职与经筵加文林郎于是赠佥事奉政大夫母进宜人封妻孺人大礼议起偕同官上疏不报甲申复疏忤防下诏狱与吕修撰柟聨事未几谪广德州判官复入越久而复行在官未厯民事至是无敢退托发奸摘伏有未尝试而剖析如见者犹曰若保赤子愧未之能也三年擢南京主客郎中戊子服阳明公丧辛亥当给由而痔作遂以病归冬进奉政大夫妻进宜人丙申程太史文德量移为令为之翊化任嫌不少辞戊戌用荐起为南京吏部考功郎中以司经洗马召上圣功图有所犯众捄得免在职充经筵讲官上薛文清从祀议品据精确是夏陞太常少卿兼侍读学士掌南院六月王夫人没十二月陞南京国子监祭酒以严为教意不少囬辛丑九庙灾上时政拳拳解譬冀有感动语太直致竟解官明年娶李夫人己夘至壬戌四十余年学之不足反而加密葢进进不知几矣而教之所施莫大于自任之隆无一日而众不与聚亦无一日而不与众偕中之自得有名位卑髙所不能移也道之衰矣士无承禀故不得不力振以为先驰始而专求笃践无少疑滞既惟恐其说之不明已而心与言俱言与声应又惟恐其传之不广久则精神意气无有二事欣欣朝夕不知孰为在我耶孰为在人耶与之俱忘不自觉也葢绍兴之学兴而致良知之说莫不甚习众口交腾是非互出未有即其心所安者先生引诱其入不至相忤既得底里而唯诺应对又皆足以发之举其似者不闻则已闻则莫不尽其情执而疑者不见则已见则莫不平其气欲究阳明之说者探之而愈深欲伸百家之喙者辨之而不得温言和气随几转授无往而非可教之人曲譬广证随事发挥无感而非可动之听虽未尝立竒异以骇常而随问随答莫不各中其节而得所欲虽不必懐饥渴以慰意而无小无大莫不各吐其而遂所长入门者得指摘以为持守之阶向风者取形似以为关钥之助故与先生交者徧天下而尊王公之学者至于今不忘然氷玉皎洁有如神明怡怡可亲无复嫌忌惠爱为德被以春温怒者忘躁者释如奏雅乐闻九韶听之不厌即之而莫能舍也葢其得于天者厚故出之而有余成于学者多故泯之而益竞奬人之善能悦服矣不以志合而益增其髙拯人之愚能含容矣不以迹殊而始张其大虽家庭耳目之近言皆可师而袵席屏帷之间曲而不隠葢跻之使前不可得而克肖也知教之不可不豫也则立书院建祠宇广乡约以濬其源知弊之不可不革也则举清量明户役以正其始其他赈贷周族睦隣施义缮道桥广陂堰又若恫瘝在身不容但已恐去害之不速不知永利之垂也至于文辞翰墨巨册十余咸主从心独出已见若寂感之无界道器之无分良知之无倚真性之无待圣学之无染费隠之无间性善之无二又皆发先儒之所未发实则根约理绪曽无勦袭然则先生不朽于世逺而必传者是可以轻拟妄亿哉庚申先生以季子考绩恩复职致仕妻王氏李氏进恭人是年先生七十海内学者咸祝诵之又明年壬戌偶病不愈病亟召家人训饬之不异平时十一月十日无言而卒病之稍加走而祷者交于途变之骤起哭而奠者属于道呜呼希矣夫人王氏嘉溪少叅公理孙女李氏出畬巨族五子义举癸夘乡试娶庐陵黄氏提学佥事国用女美举辛酉顺天乡试娶王氏御史文女继周氏善登进士刑部郎中娶临川陈氏礼部郎中九川女出王氏养聘刘氏员外郎文孙女葢聘伍氏同知宇女女三长适刘布政使佐子绍藩大学生次适庐陵杨叅议储子应贞幼聘万安朱吏部侍郎衡子维京出李氏孙男十一人德源德濬俱诸生德举戊午乡试德溥德温德治德泳德济德洙德汴德澡孙女九人曽孙男八人曽孙女二人娶聘皆名族又明年闰二月甲申义等奉柩安于里之白竹陂首震趾兑先期请铭洪先少先生十有三嵗后进行也每劳汲引不过鄙夷己亥之征得与同列辛丑逺播事异迹符香社精庐追随实久闭户三载何遽见遗曽不逾年双江亦逝行辈渐寡附丽安从呜呼岂不悲哉惟先生所营关系万古一日之是人心所同矧会大方立辨诸趣既执要领且获依归秉妙凿而群分赋异质而深造尚友之士亦有考于斯乎铭曰惟道在人如水随器尽其所容皆以为是哲人器巨言与道稽或就质问响答无疑继师作人几四十嵗有觉方来阳明之裔早繙帝纪违俗求之应时而出为防为夷入听不谐一斥南服亲厯诸难郎曹再属宫臣载召于国有华手绾正印日丽天葩立之司成士有归命不谅其忠奉身以正敛于旁达守嘿时扬一时之遇百世之光惟道之精多与时防孰啬而存孰施而溃孰引孰尼惟是之归于乎斯藏来世其依明故封文林郎无锡县知县桂亭万公墓志铭
　　士以达节竒行震耀当年传诵来世者岂不难哉然或触于一时奋于一事究其用心有未可槩论者彼一无所慿借本至性所发持之终身久而靡易亦何其稀少也世之夸诩崇尚冀以风厉人者宜不暇他择矣苟欲反浇漓而归之醇懿则畏垒汉隂之类泊然于中不能与机械谋者非君子深与者哉此予有感于桂亭万翁也翁为人质易简嘿而依于慈厚不知随俗低昻计度意微狷事至是非斩斩立辨出口更不回人莫能难以防谈闻者即赤色勦之不令复张而于人之是非与其成败又若目睹一二不俟指覆即翁不自知其为能也少尝工举子业既以家棘弃去躬治生始而人欺其肫肫多乘间苦楚之竟不与理曰吾家十余世门无讼牒今败自我不可百计隠忍求免久而稍稍信服率先推让燕防争鬭得翁一言为平又未尝居其劳其最大者逆濠借户口给少货以收倍息不称多死棰系以次将及乡人来谋翁曰吾瘠辈贫人所知也能胜货乎相戒勿往人咸危之防濠反乃首倡议结垒自固是时里有附濠者闻中丞王公义兵过境惧连坐多尽室以逃翁为譬止不听则走县令顾佖告故且曰反者濠耳道路讹言谓且屠村闾里汹汹小人不知所计明府不早慰谕恐脇迫生变是为反者敺兵也顾用翁言乡人以宁翁之走县也众岌岌矣窃窥翁家庭戸晏然赖以不揺翁虽治生然雅信诸子传注所言以为学者必当如是其书取法赵吴兴一防画不敢苟故其教子亦最严正闻有明朱子学者倾嚢为贽未几次子方伯君举乡试翁方视获闻报不甚色喜履畆如初比举进士知无锡县县人有避徭者懐金谒翁翁觉辞去然亦不泄姓名于人无锡迎翁间一往辄归归途见人持杖稍大剖其半书以戒无锡而无锡亦日有声征南京兵科给事中用无锡满考恩封翁如其官既拜命不欲以冠裳入公门郡县台省间来起居顾深避匿曰我虽受命实庶人也何敢与官府为礼角巾野服与诸亲隣往来道故旧懐抱肫肫视往时畧不少衰亦絶不以封君自殊葢自给事至为福建方伯二十年常如一日其以方伯交际来者漫漫遇之若不识也其后年益髙意益纯终日泯沕如婴儿孙廷言举乡试顾益畏惧常训其家人曰汝不见松栢乎其愈髙而不凋者贞色常敛为之也于是乡人乃益服翁翁卒其旧与往来者无逺近莫不悉来来则莫不尽哀乃去呜呼翁在少年孑然独立末有莩粃之援可以倾动人耳目也当逆濠气熖薰灼犯者立至虀粉此未可尝试者翁为乡人计慷慨振迅捐身赴之忘其利害岂智专然耶夫久抑而伸得少而不胜愿者此浅中所为无足论矣至履荣盛意满气逸慿势而改歩者往往不少此其故又何也翁虽有遭然用心肫肫始终若此此不可以风厉哉无锡始为给事也翁遗书曰主上圣明毋讦人以衒直毋毛举以存大体毋以恩仇变是非呜呼执此三言即古之遗直不啻过也此尤足以观翁翁名广载字汝育号桂亭姓万氏世居南昌东溪里东溪之万建炎间曰桢者徙自新建城头至国初有国辅公生而雄武非常有絶识乡人伏之髙皇帝欲以官不受无子兄国寳子玉中为之后于翁为髙祖曽祖观礼祖景星考必昌号养拙母罗氏自祖考妣以下皆翁治塟翁虽不工形家术考其所卜向背浮沉一一皆准法度专门者率不能訾今祔翁防桥西防塘之溪湖山母墓下者所自豫定者也翁生成化丙申卒嘉靖丁巳享年八十有二素少疾至是病足一夕家人问寝嘿自刻时至期无疾而终初娶傅氏赠孺人生子虞托次虞恺即方伯君继娶李氏生子虞瑞县诸生次虞隣德府典膳孙男七人廷言举乙夘乡试第二人某某某俱县诸生孙女三人适某某曽孙男四人曽孙女一人予未尝识翁往以臭味交于方伯君父子之间见其谨约慕古意必有启之者既得闻其家世比徃吊入其庐犹及睹其遗风而慨之方伯君以丁巳某月日塟翁持前给事徐君少初所为状来请铭呜呼似翁者希矣乌可不铭铭曰
　　世降朴防巧智纷攘以能不能定士否臧自壮至衰踵故为常如器敝漏莫补其伤翁頺乎中肫肫是将俗则寡偶而泯所长德之方矣实铲其光不矫而合于性有当惟古云同今也则亡我昭其微胡直永藏明故诰封奉政大夫刑部山东清吏司郎茫湖李公合塟墓志铭
　　嘉靖壬辰丰城茫湖李翁以季子遂刑部郎中恩封如其官而次子逢为给事中相与迎养京邸见季俱美官其禄既足以养而是时乡里官京师者又皆争为酒食寿翁久之名闻公卿间翁长身丰頥背负钟音响震发自韦布与隆贵语意态闲雅曽不沮怍即素以桀骜闻者猝然相遇莫不敛听至是公卿相物色翁衣冠以客礼见颙然有仪语时政及古今成败事亹亹不絶若久淹仕途厯多故者语公卿咸敬重翁大中丞王公廷相善鉴裁尤数叹赏谓人曰使李翁为方面郡守可不试而效柰何仅为封君耶其未与稔者望其父子贤达莫不羡慕称为福人福人至其行事非其子与家庭羣从能久受教令者未有尽知之者也翁二嵗而孤潜鞠于母氏遭家讼侵迫独力支拒尝诣御史刘公某刘竒其状貌谓讼者曰是儿且长雄伟一世若等岂其敌哉特取彘肩劳遣之翁既出孤危益折节问学资故颖异童时已能为声偶句动诸长老此试诸生又为督学蔡虚斋邵二泉两公所奬拔然顾刻厉行谊务脱流俗求与古人颉颃闻于世非直工文辞而已母育翁艰辛矣翁事母尤极孝谨居丧哀毁出至性即垂老言及犹呜咽悲泣不休与人交慎取予即纎微必严义利之辨尝曰父子兄弟懐利相与古人以为亡征非过论也以是累世虽贵宦絶不知操切盈缩求増尺寸而其家乃日益起翁故阔畧豪爽亦随手施给又絶不能为寒士态至于自奉无衰壮其俭素如一日也平居动止端凝不喜谐谑不蓄媵侍即处燕私虎蹲山峙凛不可狎督诸子学严于官府后登第归终日侍立无敢跛倚比在官暇时时举平生所欲为而未得自尽与其所必不为者训饬之防同时各以职事为大臣所中下诏狱翁仓卒闻报不少见几微第曰升沉常事奚足计旋遣人持书督过不令摧萎晩年益明消长之故署所居曰抑畏旁书亏盈益谦四句以自儆虽以髙年据荣宠见戚属卑幼贱役亦必敛容为封君二十年不能以片楮入公府而郡县数虚乡饮賔席以待深避不就遂二子相继举乡试自视欿然若有所畏而不能色喜视遂与逢登第时不异也遂自外谪稍进为中丞是时翁且八十先期迎贺于留都翁辞曰余以三世一身遭罹多难乃苟延大耋于今孙曽三十余绕膝称觞已为过望汝乃欲假公卿之重以为一日之荣吾恐造物忌多取也竟不赴已而北边告急召中丞督兵于蓟翁直责以捐身许国之谊不令内顾未几遂得释政三年而翁感微疾谓遂曰吾必不起虽然得汝在侍殊非平生意及也家人环泣问所欲语曰吾平生语甚悉若等能守忠孝勤俭宅心保家吾目瞑矣何泣为已而曰人多怖死遂令神识昏乱吾心旷无一事欲了便了不见可恐怖者言讫端坐而逝自翁遭家讼迄于终不一言讼者名字其意以为毋使吾子孙不忘于心且脩怨也其大节隠行磊磊若此然拘于命不得达凡七试场屋不第辄弃去而微寓其意于诗诗成日吟咏以自适嵗时家庭宴防或自度长短句令童子倚音歌之以代鼔吹然亦不欲以是名家笔墨防逸今所存惟饥豹穴逰桑榆诸稿十余巻耳其平生所欲为与其所必不为者既以传之于子与其家庭羣从今衣冠满门勲名方甚显赫至于敦博之气孝谨之风即其子与家庭羣从咸自推让以为不及诸公卿数叹赏矣又拘于时未有以其名荐者故翁行事虽近古人而竟以封君终其身翁讳万平字惟衡姓李氏李氏自临汝徙茫湖在天福五年处士从始至翁二十有八世世有闻人曽祖南辉封监察御史赠按察司佥事曽祖妣屈氏封孺人赠宜人祖考讳瓛号牧麟以进士为监察御史改四川按察司副使松潘兵备祖妣黄氏赠宜人考讳与镐负才志年二十夭母林氏茹苦立后有司上其事于朝旌表节妇翁生成化辛夘卒嘉靖癸丑享年八十有三配刘氏善治家急义掩瑕俾翁全其严重尤能以俭约成其子及封宜人身贵矣一御命服返布素无所改也生成化戊子某月日先翁十二年卒为辛夘某月日塟骥山子四人选太学生逢官至德安府知府迁河东盐运司知事遂今以都察院副都御史巡抚鳯阳女一适某孙男十三人槚橡格选出惠德慈逢出杭朴楠椟逺出栻材岳寿遂出孙女四曽孙男二十几人公及见者几人为某某甲寅冬十月某日塟翁里中香社寺后戌山辰向以宜人迁祔后二年而中丞委铭于某某始寿翁京邸徒懐羡慕不尽闻其行事也葢归田始知之方欲请益而翁已不作访其墓而拜焉故不辞为铭翁从子吏部侍郎玑状翁行事有云翁年四十八时得竒疾气絶三日而寤云至帝所伏庭下遥见殿中紫衣者麾黄衣人掖以出道遇羣狙围之翁跃马奋刀杀数狙晩至野市憇酒肆主人持簿相示览之即翁诗稿所与语皆身后事病且愈后二日盥手狙之毛血凝爪甲间乃知非真梦也呜呼翁处死生之际诚异矣其子若孙与梦语相符不谬翁果异人哉其不尽用于世者岂亦有靳之者乎呜呼铭曰
　　维古立贤不专一途或引自代或同大夫叔季竞能浮艺是拘不量器受守资以除譬彼豫章轮囷敷腴委弃弗睨见恻垂输完璞遗珠元精所储亦有神物时敛以舒人莫可测机与化俱郁郁兹丘天实閟诸俪德克享孰敢觊觎不足于前后则有余揆厥终初理也弗渝
　　明故前翰林院编修文林郎方洲杨君墓志铭
　　西蜀擅俊爽秀异之产故发解者多有闻于时方洲杨君名实卿年二十有四举四川乡试第一明年试大廷今上亲擢一甲第三人官翰林编修无何故乡大疫而祖三溪翁及妻刘相继卒请告归省明年还朝充经筵官例得赐书豳风亭成进讲章与赐宴又例进白鹊诗多讽语壬辰防试为同考试官务在得人不必已出咸服其度是秋彗见应诏极论用人行政之道本于喜怒疏入上疑意有所指令具实对众谓宜伏辜引谢君气故豪视人多不当已且鄙引谢为巽软直据所见覆奏语干用事宠幸诸臣有防下诏狱问佐使安在刑讯垂死无一言他及主狱计穷度同官程君文德与厚善将追拷之防兵部侍郎黄君宗明上言论捄遂俱见逮君惧连坐二人每鞫必自誓力争不屈上怒寻解狱成谪戍瞿塘嵗余诏例得释旋予致仕君既负豪爽自及第至被谪曽未及三年不得封惧二亲无以欢遇节序称觞集客务极所欲且治室庐列歌舞娯其耳目而士大夫不知者顾以为谤君方及时纵志惟恐不足莫辨人言为何弟台故善事君君友爱特甚用君之学举乡试魁而三妹适士人复惧二亲将有离忧即市舍旁地屋三区别割产均给之俾得数奉朝夕后尽让已田宅膏美者于台曰汝子多于我非此不能立也而三族待以举火婚嫁者又甚众养其妻刘之家如其妹其他举义周急归死殡而全孤嫠无问贵贱费出不赀此在他人固皆甚难君遇之一语立就性耐劳不惮逺役至忤已者即诟詈其门一无所省葢其才豁畧脱洒意至辄行动无拘滞而又善于用情故能周爱若此嵗久荐达屡矣然未尝尺书求援故人间与耆硕结社赋诗笑谑傲晲若不知有人世至论天下事往往剖截直易靡所畏忌顾其力诚若足以胜之所为诗文称其为人下笔如注有千里莫御之势絶不能组织崖岸突兀语所着有犹及编观槿野言庚辛集及诸稿四十巻尝自谓得之沉思而出以率易举是槩平生宜亦畧可睹也忆君早慧为先辈余君所竒补诸生督学王公廷相赏其文比及第程君与予三人故聨名君少予才一嵗是时上亲览诸试防手赐褒语一时公卿侈为稀事毎相期必有以报天子而绍兴良知之学初闻于予予亦数数言之独君心契闻与就薛君侃欧阳君德问所以一夕予已寝君扣门就榻曰吾适有悟思决于君若不能终夕者其意兴勃勃类此相聚不四月而别当行戍仅聚数日而程君坐前事竟外谪其后稍起至吏部侍郎罢去予在朝之迹颇与君同别一十七年而君卒未几程君亦不起余幸存顾病衰无能少进即后死何益矣明年台以讣来且索铭曰没时意所属也呜呼君即不言吾能嘿乎以君才力志学有不成乎至于今吾三人夙所期者何似其尚可追否乎呜呼忍不为铭以志予悲杨氏本楚孝感人避元乱入蜀居遂宁几传为思宁思宁生友德友德生万全万全生时景即三溪翁翁生洪江娶杜氏是生君比没塟长庚山君与台尝庐其侧者免丧而病作卒嘉靖己未距生治乙丑寿五十有五配刘氏继王氏皆先卒刘一女适某侧室苏氏白氏苏氏一子羲臣县诸生娶王氏叅政嘉賔女四女适某某皆士人子一尚幼羲臣将以某月日塟君枣坪之原而二配墓在长庚山右铭曰
　　初交久睽忽悼絶也道广车驰孰摧折也志壮且衰今古别也后死何期我心惙也积惠有遗文声揭也考履列辞石不可灭也
　　明故赠刑部云南清吏司署员外郎晴冈胡君墓铭
　　赠署员外郎晴冈胡君泰和义禾田人也名天鳯字时鸣父讳行恭号谦斋笃学慕古行谊严振尝感时事有所论著识者谓可禆政议羣居平恕每嵗里中弟子争迎师莫能舍以是终身不去其乡君自少禀家学不更他师性行方介酷类父既补县学生授经防之雩都是时王阳明先生去防未久髙第弟子雩人何公廷仁黄公纲传先生学主于求心而缓穷索居闻之未即信退而沉思防冬夜从友人所宵分归已熟寝觉闻漏下不及三十刻心讶之已而数觉漏不加促则疑守者怠谬披衣起立候天睹比四问鸡未鸣也然悟曰漏非有永不永由吾心动听闻乱耳夫听闻乱故逆亿起而爱憎移不自知其妄也不求诸心吾之妄可胜计哉于是积疑顿释乃着自信篇以明已志时时就何黄究所传且曰始吾未信先生之学谓与宋儒异耳夫性即理与在物为理皆宋儒语也理在物犹可言外谓性为外可乎性非在外理非在外吾之穷索宜何从于是复为理论申之然君不独能信其言反诸已自处独至接众务与心应以为快尝遇病挛者旁有人云孰予一金当出竒药起之君即倒嚢从者疑曰騐否安知君曰吾心诚不自已岂俟其验哉门人问见色不动有道否曰人之自视子女未尝有动视人犹子女固其道矣雩士虽以举业从君君所语多在举业外以是出其门者即有闻御史袁淳训导周文其最也在雩三年所学视昔大异方以称力泽物为己责而竟卒于瘵年才三十有八不及其成里中嗟曰谦斋阨矣复阨君耶后卒三十年君之子直登进士为刑部致有今赠未几出为湖广按察佥事念君待吉浅土亟归卜地于某山之原面乙辰负辛戌将以辛酉正月五日下窆前期自撰世叙来请铭佥事故与余逰尝疑有启之者其私淑先生也志甚厉而位渐进将所谓称力以泽物者终有在乎于是诺其铭以告诸幽胡之先徙自金陵宋庆厯进士衍官至尚书屯田员外郎几传为伯雅登永乐丙戌进士进士之弟季和生寳坻训导哲哲生尒极君之髙曾祖也君生某年月日卒某年月日配周氏生子三人长按察次某某孙男四人孙女三人世叙云铭曰
　　学晦识碍如夜方寤孰寤有闻羣酣未悔匪辞是修自践抑抑命或格之极诣未即皇锡有赫贵岂在名惟古好德乃福之荣又何考祥不曰有子遗者方长虽夭弗死
　　明故慈谿县知县双渠谢君墓志铭
　　谢双渠君初名珥字子器其上世尝立弟为后君正其失从兄弟名行更曰应岳字显之自少以易学为众所推出其余力又能为古文辞于是子器之名满郡邑四方争迎为师恐后然名不相逮者顾得举而君至四十以上犹不第更名之几年为嘉靖戊子防朝廷遣京朝官主考郡邑乡试始赏其文擢第一人明年己丑登进士庚寅授慈谿县知县二年卒于官君面肥晳腹便便埀孝友慈和出天性尝捐产赡伯父后及从叔与女兄之贫视从子如子随质礲就且植立之皆次第取科第然豁畧有度笑语谐谑跌宕不羁凡施爱于人与人之倍德者曽无校量怡然遇之如一也为进士即以更名之故闻于朝欲着为令复请旌表节义以劝海内观政工部为尚书所知是时修正防典与撰本部实录慈谿巨邑号难治君以亷勤莅之弊祛讼清横徭诡税羡茶妖祠尽厘以法邑畏湿不禁火民居善灾故有市河久淤且入于豪因力复之患以渐息又建尊经阁广杨慈湖书院增置祀田风厉士习竟以劳瘁得疾将入觐至扬返卒于壬辰二月十日距生成化癸夘得年五十先期家人知不起泣问后事辄诃走之士友候疾令以序进语皆邑事一不及私其卒也民哀之请祀名宦祠当道廉其贤而贫赙乃得归既归而今上以治行征不及闻明年某月日塟于本里连田虎形祖茔右首丁趾癸娶萧氏无子侧室彭氏生子国典为县学生一女适周台应君本吉水银村巨旋曾祖三竒祖建钧父正用世业儒有声母毛氏太守超长女忆余髫年即识君诸生中比举进士同年称莫逆而国典失君故甚幼既塟十余年始来索铭又十余年余始执笔则国典已举三子而萧亦卒国典之幼也萧鞠之甚艰不异所出尤能教以忍让故竟有成生成化癸夘卒嘉靖戊午得年七十有六塟八都大井田中蜈蚣形君举进士时每向余忧国典小弱呜呼余铭虽稍迟然得载孙之名于石其可瞑矣铭曰
　　于惟慈豁才孰纵之久踬而兴复遏其施于嗟志士能几遘时兆足以行于君奚疵
　　明故都察院左都御史赠太子太保谥简肃周公墓铭
　　嘉靖乙夘都察院左都御史缺所司疏拟请今上若曰惟是法纪攸司必公且严实难其人其慎择之于是佥知上意遂以崦山周公名上自南京兵部尚书特授焉例辞不允在院考察天下述职诸臣者再在廷诸臣者一法守刚决陟明黜瑕私莫敢干独立朝着望者敛色台纲为之一变上重其代委信益坚二品再叙加资政大夫太子少保遣中使赐羊酒寳钞劳之几七年不得告防长子经厯君夭郁愤成疾疾卒于位上闻悼惜遣礼部侍郎李公春芳谕祭特赠太子太保諡简肃工部具棺治茔仍命行人孙君汝翼防行中书舍人李君辅莅塟有司毕祭如数恩礼隆偹咸侈为荣孤宣将以是年十月五日塟同江下赤石潭期促不及请铭当朝名公谓公视某则外兄弟迫之寝所俾代是役拒谢不听乃力疾取礼部祠祭主事曾君同亨所撰行实叅以平日知见撮其大端列书圹石其政事之详未及尽闻俟之作者公名延字南乔居近崦山因以自号周氏泥田水溪巨族相传系出都乡侯因守袁留居之至汾翁徙乌东五世沂濵再自乌东徙泥田十六传而为学顔学顔生榘举洪武庚戌乡试官至台州府同知以治水知名太祖皇帝榘生公智泰和训导于公为高祖曽祖适台州教授祖仁让祖妣宋氏父良福妣李氏公既贵俱赠兵部右侍郎兼都察院右佥都御史二妣俱淑人公始为儒士举嘉靖壬午乡试明年登进士为潜江知县用荐调广之新防戊子召为兵科给事中以言谪太仓州判官徐丁妣淑人忧起复补宿州已而擢扬州府同知南京礼部主客郎中调南京吏部考功戊戌擢广东布政叅议转按察副使擢左叅政转福建按察使擢右布政使厯广东左布政使以都察院右副都御史巡抚应天再擢兵部右侍郎兼都察院右佥都御史提督两广军务兼巡抚无何召为刑部侍郎复擢南京都察院右都御史转南京吏部尚书改南京兵部尚书叅赞机务凡二十任至今官初仕时年才二十有五家居先后止三数寒暑自余三十五年未尝一日不在位方峻谨洁无他嗜好面顔寒峭人不易合在亲交一无所眤亦未尝一言受訾于人自其少时食贫力学间授徒以自给有弗率者旋即斥遣喜深沉守独日端凝上视密于致思即夜寝多不易瞑凡昼之所为至于事物之微人易忽者必检画得当乃已与人语忖量是非而后发将出口寻绎复止如是再四或终含舌嘿嘿不苟应退则静坐一室俨如对賔妻子不敢辄至其前偶有违拂厉色经时不解僮仆侍侧者惴惴失措以此持已亦以此视人不别为贤否以此处家亦以此治官不少失尺寸以此临下亦以此事上不轻为附援葢出性成非矫强也始至潜未试吏据律擿发奸蠧破露常堤黄汉垸田三千丈防恩江河潜得常稔而沔无水患盗入东北沙垇驱民骤往盗惊有偹卒败以去新防窟猾逃税习不可治则又设计诱之毕偿其逋去两嵓邑俱祀名宦祠中入谏垣无几坐论新建伯夺爵事外谪谪者例居他署自别僚长遇以客礼太仓维扬皆然独违众聨署受事为常去宿宿人祀之如两邑厯广闽藩臬值南交议起赞画居多以征黎功获优赏而采珠中使畏其禁令不敢苛暴蛋人在闽中吏无佚罚者巡抚应天首清海洋巨防林成之扰以靖江防次复溧阳水次之兑以寛民力未几督两广则又主于节费息兵务安靖以杜幸功军饷非给犒不发疏止畨舶交易毋启外侮罢琼万乌石诸驿嵗赢千金宦迹所至过者惜其去闻者冀其来墨吏多谢病求避汰击自是出入南北两都官益尊其清约自守交防屏絶门外萧然不异在下寮时异时考察或可计免至是竟莫能相撼至所保全又非谗毁可动事无巨细度其害不胜利即时调皆然所见有未定者宁弃置不复举纵拂羣情不恤皇鉴精严靡有遗照近臣尤所注意往往捄过不暇公周旋八座曾无蹉跌尝自赞其像有曰退然若畏钝兮似迂然其不违义不趋利不随俗不靡风者殆之死而不敢渝也其终始令名岂易然哉有司议諡拟之一德不懈曰简正已摄下曰肃上特允之葢既接迹安成张公之后而所遭过之在吉水百八十年间登穹阶受完宠者惟公一人呜呼其可谓不死矣公生治己未卒嘉靖辛酉享年六十三娶熊氏累赠夫人继王氏累封夫人子二长守以廕至右军都督府经厯幼宣国子生女二适罗思李祖庚俱县学生子女长者熊出幼者王出公不乐为无益文字至所陈述咸整洁有章类其为人多不存稿惟奏议若干巻存于家铭曰
　　泥田之野原自崦山周宗世衍焜燿其间笃产名臣特立无惧揆厥初终一节允固肃则有帅简固能专在迩不泄持久弥坚诸难咸宜于藩于臬荐登大僚声光有烈惟帝曰都惟尔予孚孰司邦纪御史大夫率尔素履爰正庶位臣敢不恭百辟所视亦既七载表树自躬吏获楷式士耻汗风矢死奉公疾弗仰叩力瘁生前虑周身后帝用心恻埀防有加进秩赐诔易名孔嘉偹物饰终重使逺道石潭之湄茔壝坚好形閟志显著在王言呜呼简肃百世如存
　　明故白竹山徙柘乡族叔北轩墓志铭
　　吉郡地虽广然生齿甚繁不足以食众其人往往业四方嵗久不一归或即流落不识家世何在而长沙与吉郡接畛其产故饶其留滞又为特甚吾尝治谱见客逰而塟其地者心窃悲之为书出处甚悉以待其归又窃恨处异域而忘故乡使父母盻盻然无以待老诚不知其何心也吾族祖秀英尝客长沙之宁乡粟溪既久娶其地章氏有二子钧锦未几章氏卒而秀英之嫡曽氏二子曰铭曰钱既有室视宁乡二弟为异母又逺在千里外秀英虑其不相能而力又足以两分其业也欲令钧锦留宁乡以居钧年十二三向父泣曰人孰无祖吾忍终为客子耶情防悲恳秀乃携归曽氏性颇严钧事之甚谨顾独得其欢心曽氏尝语人曰吾不意钧能孝我也以故铭钱视钧如同生钧稍长往来宁乡有赢即以周其族人于业儒而贫者不惜倾其赀里人王志本死不克塟闻而哀之遂遗以棺又尝解衣助秦用达之殓然家故仅仅不甚裕也其生治癸丑嘉靖乙己卒于家娶叚氏有二男曰程曰秋程为府诸生一女适顔来嵗时婚婣宗族问讯咸谓钧能持门户呜呼视彼轻去其乡久而忘归与同室而胡越者又何如也不可谓难哉程以丙辰冬祔塟吉水五十九都东边下坪辰山戌向先期以外父袁君梧状来曰吾父虽无善行愿一言使后不忘予与程同出峡丘公珣之后又尝壮钧之为人竒其所为乃志而铭之钧字仲和北轩其号云铭曰
　　宁乡生故乡死安能郁郁久居此居竹山塟吉水尔能德人人德尔乐哉兹丘谁忍毁
　　明故三潭府君墓志铭
　　三潭府君矌达人也方頥丰凖性度纯谨夷犹与人处无疾言狂态而心常熈熈若不涉世务者故善诗楷书书宗顔氏皆有法度喜饮酒遇醉不能辞时时举杯至唇复止嘿嘿工苦于诗诗不得杯屡举屡止如是虽移晷刻不知倦或主人劝酬至甚醉目光傍流辄拱手告寝鼻息齁齁主人不厌虽累月如是不舍去往年常防金陵金陵多乡贵人好为诗及顔氏书相遇甚驩饮之酒见其状若此更相称善交引辟为弟子师居无何忽忽不乐弃归嘉靖壬午始与先大夫相见先大夫髙睨一世无富贵态常郁郁不欲与俗人交杜门城市中巷无辙迹遇君至哑哑笑言旦至暮不休每席地坐共持尊酒倚笔床呜呜长吟彼赓此倡挥洒满纸当是时余弱冠旁侍谓嗜文墨耳未之多也他主人或相招皆不乐往而先大夫座中无君辄惨惨不乐乃延为子弟师嵗且暮犹相对予至是益爱敬君间与语周程之学悚然俯听叹曰惜吾老矣枉此生无可赎者遂为诗贽谷平李先生愿师事焉不获请退而日诵阳明语予笑曰得无劳乎应曰诚有闻即死无憾久之诗类白沙字类阳明见后生辄谈先大夫与谷平先生口不置也又嵗余先大夫捐舘君且病方病时闻讣伏枕痛哭不自已故病日甚势且亟犹欲为诔辞举笔泪涕交下竟不成语后二月亦卒平生不知计筭事少尝学为诸生以门戸废业而身亦窘子弟束脩嚢无停滞家不能举火对客不少见戚容日逰山谷中趺坐盘石以此为常辛夘县令吴惺廉其老贫礼为乡饮賔固辞不可乃以让萧廷翰而自为介众谓稍自媚即可以谒得谢而君不一动齿卒之日其子珵无以为殓又十余年不得塟而素所交防日多零落今无复有谈其事者悲夫君名辂字木夫世为山原罗氏始祖时济为宋吉州推官髙祖敬简曾祖存渊祖丕冠父效祖母石鼔周氏君生成化戊子卒嘉靖癸巳娶周氏生二子长珵次玧早卒珵娶胡氏继刘氏女适某孙女一乙巳十月丁酉祔塟本里某山皆珵力贫终其事铭曰
　　若有人兮山之阿飱沆瀣兮被芰荷行无颇兮志匪他莫我好兮谓我何归去来兮择所处孔鸾相从兮猿鹤与侣逰而不返兮将遐举延咮吓腐兮奚足语潭有月兮松有风生此乐兮没此终相赠遗兮留无穷后千秋兮何悲恫九地修文兮多君子异丘墟兮同寝止勒室铭兮考终始天地为征兮永安此
　　明故泉口彦山府君墓志铭
　　予闻懋德述亲之行则为之然而悲葢悲其时之难也先王田里树畜之教详斯民得以厚生而寡外慕当是时有弗若于训者刑之所必归也其安于俗者则福之所必集也后世养民之意微而利欲之穽徧于天下非捭阖不可饰情非累黍不可居积于是恂恂者多龃龉而卒底苦厄彼能自靖宜无怨矣然孰能免季路皋鱼之情哉故既为懋德悲亦因以悲吾先世也懋德之述曰吾考彦山公笃厚人也虽不事文学心肫肫近于理至不知计筭处多暗与古人合尝业商商即堕赀已而躬耕耕尝馁旁观者不胜其坎防矣顾所出浮于所入无苦语吾祖喜賔客施予则为治具营办不令亲有他虑诸父昆季遭诬讼若身与其事倾作产出之故终其身贷赀以食教其子曰汝必读书无効乡里薄俗孳孳于利也呜呼若公者非所谓恂恂而龃龉者耶公卒二十年懋德举江西甲午乡试而养已不逮辛丑改塟公于下符髙伯祖庸范墓侧午山子向述是乞铭余四啚泉口系出秀川印冈仕伦公后二世德舆文学着于杨文节公记而梦祥明弼行业载乎郡邑志嗣后显达逓传难以枚举自余与懋德同逰谷平先生之门讲学甚亲重其述言而悲其用情遂次第书之呜呼公可谓不匮矣【阙】





　　念庵文集巻十五
　　钦定四库全书
　　念庵文集巻十六
　　明　罗洪先　撰
　　墓志铭
　　明故中大夫太仆寺卿三符曾公合塟墓志铭
　　今上皇帝之初习于政事百司庶狱览决必亲武臣有恃宠挠法者尝受赇违诏改配军人缚邉将为御史赵镗所劾复强辩逆防下朝议众以其尝与大议又与戚里有连咸顾望三符曾公为大理左少卿独言罪当死得减为幸何得复计其他数以语侵法司凡再下议公色益厉至拂袖起不署奏庆阳伯有甥张柱骄横殴人母死为东厰锦衣卫所觉既伏辜法司以赇移狱坐其子朝议谓厰卫乃天子私人不可偏听致轻法司公言当计是非不当有所向背上先后遣人侦知之大怒为罢尚书都御史大理卿各一人用公议夺武臣兵柄削保傅衔及其禄三之一而竟诛柱且曰满朝之人惟曾某孤立无党将以为刑部侍郎用事者不能平嗾言官交章论劾公上章请去疏至八九累防慰留犹忿忿不自已公之名自是满朝廷而忌公者益因以众已而擢太仆卿实以抑之居嵗余以守藏吏为奸自劾致仕去自公去朝廷不复有此两事亦不闻以少卿廷争忤众者矣公起家治壬戌进士知鄞县三年鄞人爱之如父母久而不衰有西汉良吏风丁卯以母忧去己巳起复补保定之新城未几擢工部营缮司主事分司通州满考调刑部山西司主事擢署山东司员外郎明年甲戌转署郎中忤阉鋭引病去丁丑檄召补陜西司署郎中遇都御史彭泽狱起戊寅复在告终武宗之世不复再出辛巳今上即位用荐者起为肇庆知府且録己卯勤王功赠常俸一级丁亥擢福建按察副使未上擢大理右少卿至京转左少卿自入仕二十六年履危蹈险晩始遇矣然略不自知顾惜冀少进呜呼是可以凡心窥哉平生刚介寡与遇事直前不知畏忌势轧利凂寜死弗移好咨察人情以制几事人或以言尝试辄嫌以为诮已怒发自任矫之虽或少过无悔也当进士奉使归日持律就叔父宪使昻讲説疑义假狱辞断议如为诸生除县未上鄞诸掾留京者百七十人率卑礼问所宜行诸掾感其义人投所知满数箧公择可信者为便简出入袖中至鄞有所行罢动中幽隐豪猾惊曰公神明耶何自闻之揺手戒不相犯阉瑾煽虐民多为盗瑾举连坐无辜者踵系于道新城去京师甚迩公上盗状多以野处为戒瑾遣二校实之公曰土广人稀始便为盗何更实为二校不能廹鹰坊使假瑾威往来畿内郡邑吏数遭挞辱而括财至数百金不止公用市猾诡计新城独得不扰计其费才十金分司通州与诸阉同事禁索钱舟人籍诸军陶甓月课阉人畏之张鋭者主东厰太阉也其私人马宗以指挥违法当罢鋭百计求免不聼且数詈鋭鋭怒甚代奏诬公入罪不审下法司久乃得释都御史彭泽将复哈宻中人素以子弟不与从征衔怨防土鲁畨用奸细舎音浩善计诬泽激祸遂与缙绅忌功者搆狱防泽公判浩善反覆变乱诬忠勤大臣法在必诛浩善惧贿内外以计逐公公不得已再引疾去公为大理廷争为难矣是时以郎署再抗众怒病归啜菽忍饥不知关説机利妻孥相向日嗟怼若不闻也在肇庆六年政尚威亷总督大臣数以抚猺之防问公公言非用团戍法自守互市法相诘猺不可抚言数十万多见采用尝愤兵卫纵贼自利至忤上下几不自免盖公之不屈得之天性之素如此致仕归十有七年杜门絶交同里罕得识面非其人即亲属不乐与接偶遇之终日相对噤不能曲出一语闲居闻脂韦媕婀者当食必置匕唾骂事关国家终日邑邑不解性喜读书顷刻不能释手自经史至于星歴地理谱牒积嵗覃研咸有著论坚持一説不可破文多顷刻立具不求煅炼窜削为工所着年集家谱凡十余种藏于家独地理诸书行世公名直字叔温号三符一号惺惺叟世居吉水竹山湖曾祖沂赠监察御史祖椿父煜以公贵赠中大夫太仆寺卿母周氏赠淑人前室夫人彭氏庐陵进士槩女继许氏金滩许泰女封安人进淑人皆先公卒无子侧室王氏庐陵廸功郎钟女生子二人长子布府学生防子庠女二人长适前左春坊赞善罗洪先防适县学生罗宰孙二人中行中和孙女三人许氏善治家事公最久自食贫至公致仕内宗外婣男女归聘絍绩田蓄给使生息咸出剸裁故公垂老不识衡量公生成化丁亥八月二十九日卒嘉靖丁未十二月十三日享年八十有一许氏生成化壬辰卒嘉靖丁酉年六十六公卒三年十月己酉子布以许氏合葬六十二都龙阳冈已山亥向而子布妻周氏祔其右稍前洪先先君少许可然于公莫逆尝命洪先曰汝妇翁性难犯可严事之吾敬其为人也其后得侍于朝亲睹前为大理时事比罪归侍朝夕者又七年当病亟宻遗子布书曰吾生无所益于乡仕无所补于国即死慎勿祈恩泽且他属铭长婿足办此矣至是子布出其书洪先读而悲之不得逊书其数事大者见公铭曰
　　刚毅于仁近者其质流风所移百不存一于乎公乎气降万夫人所趋避独视若无孰不荣进畏以祸及寜捐公卿方抵贵戚奋不顾躯尚计其余或是之迂彼终何如古譬士品定价莫强利钝是程岂辨下上圣主知臣孤立无党以是铭公可谓不爽
　　明故罗生汝奎墓志铭
　　罗生名文祥字汝奎吉水冨田里人父居礼以豪爽闻母胡氏娠十二月梦神语曰先冬日当生儿已而果得文祥文祥为人长身面青黑秀目疎眉性好竒防从里师学文词即厌陈俗语欲自出机括师恶其不驯然心窽窽自以为未有喻意者复闻明兴文士宗李何孙郑四子为大家得其文思与驰骋上下于是多集古牒竒字间出语即有矩尺已而得阳明先生格物论抚巻叹曰兹非程陆门戸耶夫人在天地瞬息耳居不堂奥而涂淖食不粳稻而糠粃秪自苦且无与偿也吾岂能泯泯效蝇蚋羡残膏余腐羁其耳目哉自是俯视濶歩检操凝竪同舍生往往目逆羣咻之不为动后为贽书与弟文命同谒罗子玉虚山中间语及佛艴然曰愿师莫作是语见禅经辄欲宻屏去后四年罗子与论息机之要存性之门忽起对曰闻命矣敛神却念忍嗜遗华飘飘然视古所谓狂狷意不多让也自是与罗子莫逆进尽规益指确瑕璺朝可暮否不务区区形迹矣罗子尝令叔沔惠言弟夀先居先师事之严和间施保诲交至罗子自视叔弟不是过也于是假舘罗子嵗晏忘归尝与推极神圣根柢否臧古昔计探五岳乃志四方踊跃酬应誓不二适郎刻期共入衡山寻舜禹故迹求尽脱滓秽将行母尼之对曰兹非漫游欲了此生耳母闻之喜期明旦发舟然业已中暑毒是夜方入寝大喘呼面发赤唇舌裂燥母问之第云衡山衡山里医不察误投阳剂然艾火即痰壅闭目不复语达旦卒矣正德庚午十月十四日生嘉靖己丑娶彭氏癸巳谒罗子丁酉始为县学生尝试学生不中不见愠色戊戌四月八日卒三兄福先卒昭弼善治生弟文命县学生文祥所得财辄归母任诸兄弟取去无问及卒囊无寸储彭氏生子祖懋女淑慈又皆夭死闾里伤焉兄弟思与立后以诸子尚防未有择所遗诗类初唐文祖经子间出魏晋墓在皇厓山后魏仙岭右铭曰
　　嗟罗生谓年为寿百龄何究谓身为存盗性者六门嗟罗生汝知否为荣知倾为成故寜适涂弗至而弗蹈榛荆嗟罗生嘉种弗食其行亟亟望源而莫即命啬耶时棘耶其亡矣亡矣得大当矣之光矣嗟罗生繄何伤
　　明故饶良士孙烈妇合塟志铭
　　饶良士名思明字子见新淦湖田人也父贯之早卒母徐安人生子思聪思明思明遗腹子幼有至性三嵗见里师笞兄即俛身求代师屡试笞之不为动六嵗通声律知名郡县中尝送兄渡水见风起必求与俱渡执兄衣曰第无动由是一舟得不恐既长娶安国乡孙怡女女初生怡名曰节已而性果懿静事徐安人以孝闻于是思明得恣意问学为县学生懻懻不逐时态又日夜勤诵説然体素羸薄不耐苦遂成瘵疾疾困忽自省曰科举之学竟终身耶已而得阳明先生传习録乃复矍然曰吾几枉生夫道至迩至易矣舍是他营是谓大惑吾寜汩汩泯没甘自悔哉于是大书勇字座右决计改歩期必闻道死乃已言嘿动止仅仅欲自信深衣大带屏居沉思即同軰指摘讥慢无所挠有以理道告者意气舒发忘其疾也于是居新兴寺中五年不入私室孙躬给汤药亦五年不衰囊箧尽即脱簪珥簪珥尽日夜缫织足之是时兄举己丑进士为刑部主事思明恐即死母老无所仰为书贻兄曰人多荣仕宦古今仕宦多矣非忠孝知名者有几兄宜为养母计无他汲汲也未几疾亟归正寝孙就视之已不识面目乃大恸曰君何为至是思明色不沮从容谓曰吾已矣无过悲汝年少又无子从汝志不禁也孙惊号曰君疑我岂忘平日言邪万一不讳终不令君妻事他人乃复大恸絶息已乃入室豫治敛具择衣被精粗为二具家人莫之测也敛具具私取葱蜜和饮之不得死复计买砒霜食之为守者所禁又不得死已而守者倦乃就缢室中当缢时有声裂裂出戸外屋瓦震撼守者惊觉起视死矣思明闻之气息奄奄歔欷悲曰吾妻死成妻矣吾学阳明今既死乃不能有成吾则媿吾妻传习録纳吾棺中以识吾志乡里逺近奔视即欲闻有司思明指心曰彼不媿此耳毋多事乃复贻书别兄词防凄婉左右悲痛又七日乃卒卒后有司闻其事于朝曰风化者朝廷大纪贞烈者天地之正气也伏见新淦饶思明者幼孤家贫嗜学稽古赍志以没识者伤心其妻孙氏曲尽妇常先夫自决寓从容就义之节于慷慨杀身之时自非成仁孰能不夺良士烈妇古今为难矧兹同室尤为希遇愿霈殊泽以昭淳风且示民有纪极也于是天子闻而悲之诏旌其门曰贞烈云思明生正德己巳九月十七日卒嘉靖壬辰五月十六日孙氏生少思明几嵗卒先七日塟在某乡之原诏旌在卒后几年始思明与同邑朱洛友善将卒与洛诀曰而知吾心吾死必得念庵罗子铭墓吾目瞑矣后五年洛见罗子理前语罗子嘅焉士有昧一面而知心越千里而慕轨者诚以道惧难求音贵合律诚有所不达言有所不宣于是希心遐邈振歩疎越虽匪嘿识情亦恳至矣洛学不传鲁经分裂号为士者占毕腾説躐华取次役其精鋭以甘腐余追究隐念祗足腼顔故朝匪黄科秩无授紫野虽白贲名靡升迂正道而莫由弃常经而弗述已成痼癖谁则浣除有能问津庶几乎絶响矣顾使业不永就行遂中废秀而不实岂非志士深愤哉勇士不见戈矛之害者重赏招之也中士不避陨越之祸者令名束之也烈妇处闱閤之中鲜见闻之益议不过酒食功不逾纬织乃能蹈死如履周行此何兾望哉矧其睽居五年虑非不审也弱年罔后身非有系也三死而毕遂意非偶激也借曰未知则好德之诗荒矣故曰所欲有甚于生所恶有甚于死利贞之声或出于柔质中庸之义多缺于大儒此非降才之殊用智者之过也德不孤必有隣思明虽未逺究然得烈妇作配不朽使为士者率则兴行则思明之死重矣或曰孙之烈思明死成之铭曰
　　彼筓者何其心匪他彼士也人其仪孔嘉乃尔降瘥胡不自计胡遽云逝曰昊天不二滔滔者流自承以羞如淖涂弗由何莫视兹丘亦有黄馘积秽而罔修如露斯坠胡千祀之作对钧非类耶生同食死同室永为极地维不裂兹丘其节节
　　明故市隠殷君墓志铭
　　翁名防字序明其先汴人諲姓世为医元季有諲明者举乡试为金坛教谕官满留瓜州始易殷姓其后子孙占籍江都再迁仪真今为仪真人翁隆准方頥声坚亮为人乐易好施与不知积畜殷故世医翁又业儒人以其好施而易与就而问与延之去者日满戸翁囊药相从言症响应病多愈又不责报人具酒为夀饮尽醉醉则抚几歌击壤诗意气激荡人见翁好施不治家而又能多饮咸疑翁有仙术呼为市仙其后翁渐衰家用稍乏人始相谓曰翁盖隠者也于是竞呼为市隠翁翁隤然应之无择也翁之医也自殷裕以下世有发明裕长子洪武间戍谪西蜀以功为小旗遂与广陵丘先容吴陵刘宗原西蜀胡仲礼为友此三人者皆以医名当时而仲礼术尤竒騐永乐初都督潭公镇仪真荐裕名医留幕下遂与仲礼居仪真而侄智师仲礼颇得其传尝举为如臯医学训术智弟信是为翁祖翁既习闻先世所传故其医亦有竒騐丁本德妻孕逾期而他医误以病治翁诊曰男也丁本德欲生男当如我言勿药十四日果得男于是此事传闻缙绅间道仪真者必来问医仪真当江淮要津自缙绅至商贾鲜弗知翁名者嘉靖庚寅余在告过仪真舟中大疫翁留客舍是时余母妻病亟众医啧啧谢去翁进药独如故后数月愈逮余病不粒食者七十余日家人欲治后事翁醉呼曰脉可生何为此不祥语他医欲更药翁亦不聼比百日又愈已亥冬予道仪真翁已病病犹执余手劝饮饮不醉不已别去未数月翁卒余闻而悲之盖余之识翁固始于医而知翁之深则不在医也余方病时瓜州有富翁王某官治之急托翁以数万金谒余且以千金夀翁翁揺手却之曰罗非而人毋开口余病愈始闻之笑曰翁何以知我翁曰吾见公未尝言及利也呜呼古所谓贵相知心者非耶翁且卒呼予不置盖其笃厚性成也翁父劲母刘氏生翁兄弟二人翁以次为伯父朂后朂娶顔继包年且老翁侍养不倦不异已所出已而持服尽哀人皆以为难性又能急人人有诉是非无所回互至人侮已则忍以待之病亟谓其子曰吾平生不妄取人今得无媿汝等勉之人乃知翁之心非固好隠盖有在也翁生成化戊子某月日卒嘉靖庚子某月日娶朱氏继丁氏朱氏善治家先翁八年卒子二人修佑女三人长适太学生盛楷次适某某孙男四人孙女二人皆幼余自庚寅与楷往来颇重其为人修等以某年月日合塟于枣林冈以楷之状来乞铭余方媿无以报翁而楷之状皆可信也忍不为铭铭曰
　　翁尝歌撃壤诗曰老于太平世死于太平世当是时翛翛然自适固无所忌也而今居此室也又何拘系耶古人有言不于其身必于其子孙翁种德累世久而弥敦其必有大翁门者乎
　　明故刘孝子墓志铭
　　正德丁丑余乡南岭刘居士丧母庐墓玉华山左朝夕哭朔望令节有奠物不给则织屦易之明年夏风雹伐屋独其庐不坏山多虎虎夜绕庐不相惊其始人以为诈已而乡之士人闻其果然多往慰问然不肖者恶所行异俗且不利已谋隂沮其事又明年闻知其满丧乃结党伪为盗夜火其庐执而苦楚之久乃得脱抱木主径山就道院中避焉时天苦寒童子以衣进色不能素者郤不受黎明乃归纳主于庙而终丧于外寝是时余为童子人传其事且见居庐时奠文皆哀痛语然不能测识其心诚否已而稍长始尽知其为人盖笃行者也当年十三时闻父理豫溺死池州恸哭呕血以母周氏解譬得不死自后徃来其处辄愤恨不食设酒殽江浒号而招焉同舟之人皆为堕泪每食甘美必怀归奉母后客九江闻母丧弃赀而奔故其家益贫然遇忌日斋必三日而祭祭虽薄而悲则已甚徃年两临余父丧见余哭亦拜哭不止盖其性纯至若此平居寡言笑事必效古遇人非笑而自信益坚不喜戱剧或强之即拥户不顾有欺侮者忍以待之故尝自况为东耐辱居士乡人既莫知重其所行及其既老而贫皆以乡人视之近亦无有谈其事者余读书见古人行事多竒伟可诵尝怪今世不终以是观之岂非泯没者众而失纪载者之罪哉夫忘其纪载而使其泯没犹且不可况欲隂沮以违戾其诚心哉此惟今世有之在古人所未经见也以其隂沮者众则今世之鲜所纪载抑又何疑余又因是而重太息矣居士名和字元中塟某处生某年月卒某年月初娶郭氏无子继娶熊氏生子廷翰县学生廷翰娶罗氏实余从女兄亦无子而侧室有子曰天曙生五六月值居士丧能茹素助哀与之肉食辄哭不食虽百试不改呜呼将气类之感耶亦天有以厚之也刘氏自庐陵迁南岭北坑十传而得荥阳尹深深生桃源丞砥砥生脩脩生理豫世皆不显岂天之所厚者各有在欤为之铭使后人述焉铭曰
</div>
    <div class="pagination">
<a href="念庵文集_page10.html">上一页</a><span>...</span><a href="念庵文集_page6.html">6</a><a href="念庵文集_page7.html">7</a><a href="念庵文集_page8.html">8</a><a href="念庵文集_page9.html">9</a><a href="念庵文集_page10.html">10</a><span class="current-page">11</span><a href="念庵文集_page12.html">12</a><a href="念庵文集_page13.html">13</a><a href="念庵文集_page14.html">14</a><a href="念庵文集_page15.html">15</a><a href="念庵文集_page16.html">16</a><span>...</span><a href="念庵文集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
