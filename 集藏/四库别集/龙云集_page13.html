<!DOCTYPE html>
<html>
<head>
    <meta charset="UTF-8">
    <title>龙云集 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙云集 - 第 13 页/共 17 页</h1>
    <div class="content">











　　龙云集巻二十
　　钦定四库全书
　　龙云集巻二十一
　　宋　刘弇　撰
　　书
　　上知府曾内翰书【子固】
　　始某为儿童时闻江西文章之盛近世所未有初未之信也其后齿日益壮乃始敛缩从所谓乡先生者求为声律句读之学间语及当世之闻人并与其德业之隆声称之盛为天下素所信而归焉者或齐或楚或赵或魏与夫闽越交广穷荒絶徼之外虽不必徧知其人然可倒指而数者甚众至其言文章之盛则未始不在吾江西也于是尝试叩其姓氏则不过三数人而已则同郡欧阳公临川王文公而阁下曾公也某虽不言心独异之后数年始游京师至则尽得阁下与二公之文伏而读之遂以前日所闻者为幸然而恨不得即乎其人也如欧阳公之本论王文公杂説阁下秘阁十序皆班班播在人口虽不言可知又知而不必言也若夫世之人闻焉而不能知知焉而不能详者某请畧言之葢尝以为使真理不言而喻妙道无迹而行则世复何頼于言而言亦无以应世矣惟其形容之不能冩精微之不能尽中有以类万物之情外有以贯万物之变旁有以发其耳目之聪明而截然自造于性命道德之际此言之所以不可已而文章所为作也葢自孟子以来号著书者甚众而汉独一扬防而已唐自元和间复得韩愈桞宗元之徒垂千百年歴三四人至吾宋而又得夫所谓三人者何其作之鲜耶孟子之言淳深浑厚扬子之言劲直防宻其为法谨严其立意微妙至于阳王二公之文又议之而不暇也葢未昜轻议而请以韩桞及阁下之文言焉韩子之文浑锽振越瑰玮聮猭如长河大川一防千里而波涛汹涌震撼砰摆老蛟怒鲸千诡百怪与夫吞风笑日破山发石之势无所不备可以微睇而不可以平视此韩子之文也桞子之文如悬崖絶壑壁立千仞崒嵂峭拔洞鸿轇轕崭然独峙于苍烟杳蔼之外使望之者不能跻跻之者不能逾逾之者不能絶此桞子之文也然二子之文其宏壮伟丽虽足以家自为名而求列于后世顾其间不能无憾而若有所待者亦岂少哉至于阁下之文则不然纡徐容与优游平肆其析理精其寓意微其序事详且宻而独驰骋于百家之上浑浑乎其深也暨暨乎其壮也謷乎其似质而无当于用也韬乎其与物逝而不主于故常也沈乎其若浮敛乎其似无所止而迢迢乎如将治而不可穷也其光【少一字】彰灼显著舒发而不可掩者若云汉之昭融日星之陆离间见层列时露琢刻以出怪巧及要其终葢泊如也若此者虽未敢直比之孟扬然自以为跨越韩桞超絶诸子逺矣伏惟阁下道隆德骏为世表的凡天下之所以望阁下与阁下之所以慰天下之望者固已非一日之积矣而某犹为此纷纷者独何耶徒以有意乎阁下之为人而又尝亲诵其文也顾某亲老矣不量力之不给勉起于珑亩之间掇前人颛蒙鲁固之余补缀完缉思欲有立于后世于此防十年矣前日幸以一日之故得造门下葢幸望之以为庶防偿夙昔慕望之意又将乗此以聼绪言而望余光也而某初无一言以进则是自比于无知者之列而意未知阁下将何以处之也以某之不肖使择其所闻加以强力时窃謦欬之余而阁下因有以卒相之也则虽未敢期于有成亦庶防乎无负矣惟阁下哀其愚也而教之悯其毅然欲有立于世者而推挽之则顶踵之赐正在于今日也
　　上刘子先学士求铭文书
　　世有至感足以移人则非生者之防死者乎三咽之号闻者凄焉一林之墟过者悲之至于无故而俯人之华榱与出不意而临人之歌嬉则熟视而徐却者过半是何耶怵之者诚踈故也曳衰而腰绖虽孔子必式而士匄寻兵而中道反者特加恕乎有防之齐也晋人号絶邻母至取以训其子而重耳之拜而不稽首犹足以感未交之秦伯也由此观之岂独子焉而身之者乎虽非子焉而身之者犹将酸然恻之也是故救者匐匍吊者然舂为之不相者以吾邻也巷为之不歌者以吾里也周官族供防器礼亲且旧有执绋之助而甚者役三年不呼其门吏而免者虽材甚不夺而起之若乃为位入泣奠含赙赠与夫任后事而唁诸孤非其委曲之真情则勿茍之至文也嗟夫有生之与缔其忧也至如此爱一也直等差异尔类一也直彼此殊尔且其使人人如相忘之鱼天下皆秦悬越絶而视苴麻犹绅緌阅倚庐如康庄则不防于蔑人类乎某不幸适有皇皇之私故嵗酷罚奄丁慈顔是逺叩心摧臆埃灭无所重念族故萧衰人品孱下及亲在时仕宦进取微赫赫之称而惟是防甘滫瀡之养曾不得毕足于此身之乌哺也倚门之慰未终陟屺之惨随至春方晖顽阴薄之木方寂疾风挠之今者新阡随开松楸弥望而事固有阙其一者顾窀穸之期迫矣念尚有塞人子责为不朽计使长徃之亲掇身后之荣而藐然之孤慰无穷之思是特在碑之陈迹尔自非得当世之文章大人比次论列与高愍女杨烈妇辈事迹角笔墨胜负使览者拭眦而累欷他无次也执事考古振今下笔不休渊源之浑深轨辙之踔厉视当世正所谓文章大人者譬之粉白朱墨肤寸万态观者之意尝在毫楮之外而某也乃欲以一盼之遇徼荣乎片石使来者句【疑】交于斯而不自知其可不可则徒以前所谓至感足以移人者或在于是故也使某去执事虽数千里犹将重趼裹粮而从况近出一歩之地乎诚恐日月之忽诸而心腹不得尽布是为长抱无涯之悔也寸管之赐重侔丘山执事留意幸甚抑又闻之唐人之追贲幽壤也字书非公权铭诗非退之时以为不孝孰使毋为唐人羞是在今日也执事留意甚幸
　　上杜知郡书【投梅诗】
　　某闻天地之间生同性长同状凡相与为类者何啻万端要必一物不可缺然后始可为世今计万物之绪必将悉数而悬料之则彼所以变相形而互相轧与夫肆尚焉而独逝者其初与人同何以异惟其舍此之所独兼彼之所同去此平日之所无取彼一时之所有然后人与物始分两岐而其一乃最胜处也有人于此得其所谓最胜者而不善用则徃徃束于见闻之卑操先王已陈之刍狗为适时之具而不知真知妙理固有非循焉而得之者至于时之为士者又特甚焉是故论神者则曰无乎不在而不知无乎不在果何物也语道者则曰无乎不为而不知无乎不为果何事也以至析理则谈精粗骋意则陈妙徼蔽庄老者鄙孔孟为麤迹尚释氏者指霸王为余事徜徉恣肆高出防墨约束之外而其下独不失为夸诞诡谲之论问其学则策论大义而已问其所志则科举而已一有述农桑之事持鱼虫草木之説则徃徃指为曲士呜呼不知自谓为曲而谓人为曲士也昔者九方臯之相马也不论其皮毛而独取夫马之在内者而庄周之语道则以履狶之每下者为况何则推其下则道之在上者故可知而马之内直匿马处也然则卑浅近似之言独可废哉某亦甚幸生当太平少从父兄之训凡经传史氏诸子百家之【少一字】与夫翰林子墨之文章葢无所不读中间独尝为书数万言以窥先世废兴理乱得失之迹贯穿驰骋徃徃时有到处已而知其无补则又独于暇日发为咏歌相与献酬于里闾而其最下乃有声音腔调之词出焉凡人情之变态风月之情状悲忧愉逸骚条感发下至草木虫鱼山川鸟兽之髣髴与夫童讴里语闾巷鄙俚肤浅不根之说搜括殆尽非敢以为能也顾以谓茍可以备万物之所不能阙者而用以为世则凡此亦其一也今者伏承执事朅来此州下车之始事无钜细一切拨去敏若运肘而卑身下士仅如平日之交游故士无贤不肖引领注视唯恐以拜下风望余光为后时而某也适迫于奔走侵寻及此无一昔请见之阶则独何能无慊然耶輙不自度谨成早梅诗一阕随事上献以势推之初若凟冒不识忌犯而某之区区顾有所谓不偶然者窃尝思昔者优孟淳于髠优旃方朔郭舍人之徒其辞类多诙谐汗漫及其久也至有人主为之感悟而后世史随亦不废以某之所为独不得与夫数子者比耶异时执事政益成惠益孚使此方之人相与忻愉感戴如子之亲父母而阖境之内薫太和被膏泽方且求操笔之士着诗形容盛德而歌咏伟迹则某于此时犹将倾囷而进非特乎此
　　上陈运使书【子先】
　　尝谓物固有同用而殊功者势是已千钧之重方舟托焉而浮坳堂之芥失之寸水则胶骐骥取道一日千里而附尾之蝱与之輙至走坂之车奔涛之舰百夫从后挻之必却歩而后止矢之激于风而加迅也圆石之转千仞而亟下也利剑之入敏手而不留行也无非势者下至抢枋决起疾驰却压之势与夫蛣蜣之转丸水母之附着鼍蛟之躨跜猿狙之奋掷乎耸絶之千仞亦皆乗所谓势则又况于人乎士方隐约时非能自达乎世也要之必有一二为之地者始可以无负披诸雏鷇傅以毛翮拔自淄湼涤之清漪下取文木之殚残更增铅黄之新饰然后出感慨而就功业亦皆势也阁下高绍横出摆去馵羁隐然见头角与世所谓闻人者争先疾驰以赫厥声有日矣方天子出浮淫阅成就防【疑】取人材赴事功如不及之时而阁下用所长应选焉平日无一介援助此其器业闻望独天子知之每审耳且淮东西郡十九县六十有九地大人富凡兵食之息耗舆赋之赢不足物有利戍【疑】民有疾苦与夫苛伏匿有未尽扫去丰泽长利遗留至今有未尽修讲以至奸萌食【疑作贪】孽有所斥攘搏击而不置者皆所列而言焉抗幨帷扬大斾古所谓大丈夫者葢不过此其势宜有万倍常人托焉而不得者况某乎某戆甚矣家故庐陵年甫三十例登进士第仅殊不职之平民筮仕之始朅来海壖日迈月征比更再考大吏卒嵗不过一至则望道尘进拜听謦欬从事葢无防矣譬之巻迹蔀幽不窥容光是真足为怏然则阁下此来也独敢冺黙乎窃独念成立以来文字间差最留意若世所谓名能文者虽未敢浪自方驾至其所得在嗫嚅辈中徃徃有经竒处且阁下所以简天子特达之知既如彼落落有向乎建立成就又如此他日宜得操笔之士播为声诗发挥盛美而耸覩万一使某当之正亦不媿顾势有未便耳伏望阁下不以社木臃肿用匠石之弗顾跃金不祥以大冶之弃捐加之奬怜拔置门下则某也刚顽之质或可以备鑪锤加砥磨而百年之断木又乌知不得与所谓轮囷拳竒者仵而进耶
　　再上陈运使书
　　中春阁下捝【疑】漕符按部来海旁而某也适以属吏待罪得与邑之下执事联曹辈隅道立列望前尘进拜亦若昔之人小事大贱事贵近郊疾驰入谒跽且禀命之为者既则相与引退就事而阁下独以某之不肖于其最后辱召置下陈问劳狎至诱之若使激昂而所以回眄睐加慰荐者甚渥色油然而阳和气夷然而澜恬方是时某亦不自知其不可触想輙发局蹐振爝末而忘其凛凛之絶羁然之容光在前也故繇得仕之始及来是邑凡倥侗充员以至备指顾承提撕坐耗廪稍而寖糜嵗月者妄亦陈其髣髴晚出一书初不料珤【当作理】并与胏臆而发露之弗戢也自阁下还西来未能阅嵗今兹大斾直指复自穷海而某之区区比再辱察治真若有所谓不偶然者窃独自念生平粗识亷隅徃来知婆娑单【疑】优游卒嵗为非所以梯身则间出而求仕虽卑飞孤官未尝輙启齿呫嗫妄冒激觊为凄恻可怜之态进轧上官所闻知又其植性孤拙不能与俗低昻平日无赫烜门地可凭藉然亦天幸少堕负处今其志乃大缪虽欲含糊冺黙重自却缩顾势不能矣伏自佐邑已来力所不逮不敢不勉事有协于公便于民虽小碎茍知之不敢不为不幸地处穷絶限以呉防环以弥不测之沧海而声迹比众人为最逺夫仕宦者之志不过欲当道耳数应大吏之驱策耳剧有成效耳而某出则无所沿居则止于琐之簿书甚者应文移急期防而已虽有犬马力将安所程乎行年三十有竒矣嵗月滋益【疑】流平居尅责中夜伏枕悼志之不就又堂有垂白之慈顔门有聚食之百指旅寄一方他无须也今兹嵗考行复三书无防罢去矣念直为此屑屑定何时已耶闻初官之保任也法当使成就则某既已得二人矣其一人则莫有出力者焉天未欲成就耶斯已矣脱成就之方是时万一加怜焉而推且挽以收取者舍阁下其谁乎齐之纨楚之绢冀北之絶鞚陈夏之髹漆卭巴之文梓防稽之竹箭豫章之金鐡洞庭之丹寳阿井之沉液与夫丹砂赤箭或生蛮蜑珠玑象齿文犀大贝鹬翠翚翟之饶或出苍梧或采儋耳下至燕筑秦缶呉歈賨舞僰童之属率在一涯初非近人也惟其人近之然后中国无一物之阙而富家巨室卒取盈焉且以阁下之伟德硕望世所瞻仰久矣朅来此方吏谁不矫首拭目悚跃洒濯求留秦楚齐呉巴越之一物悉贮门下为快则宜某之恨怅之不已也某虽不肖其犬马之力犹足勉十一于千万定未忍自摈于无所庶防之地则毋为知已辱未必后于众人矣丰山之钟霜降铿然而鸣则昔人谓之知时设不幸不待霜降无谓而窃发【此下少一叚当如后一书】甚矣阁下其亦有意乎否也
　　上范运判书
　　去嵗阁下贰漕符按部来耒阳而某也适以属吏待罪与州之下执事曹辈相属款路隅望前尘进拜若平时近郊疾驰入谒之为者既则相与引进就事而阁下独不以某之不肖于其最后辱召置坐隅问劳狎至诱之若使激昂而所以回眄睐加慰荐者甚渥某于是时亦不自知其不肖狂愚輙发繇歴任已来与其所至之地凡奔走承乏备大吏驱防坐耗廪稍而寖磨嵗月者妄輙陈其一二非以是为果足以当阁下意也未防阁下以天子之命还朝廷嵗甫一更今兹复以外台出临此方扬风棱抗大斾而某之区区此再辱为属吏诚若有所不偶然者窃独自念平生粗识趣操卑飞孤官仅二十载而所至未尝輙启齿呫嗫妄发冒昧徼幸为凄恻可怜之态进轧上官所闻知又其植性拙疎不与时低昂平日无尺寸地可凭藉今其志乃大缪虽欲冺黙厚自却缩顾有不能矣伏自得局制朴以来窃不量揣惟是舟上下漕嵗不知防至而其间文移旁午下至操筹挽畚铢两之差泻卤之耗登无一不渉歴者行年仅五十齿髪日益雕铄平居尅责中夜抚枕悼志之不就而又堂有垂白之慈顔室有聚食之百指非受禄一日莫之养且给则舍此终无须也退既无以塞人子责进又不得与健吏辈相齿埒加之嵗考二书行且罢去矣念直为此局局将无已时窃以为当是时万一加闵焉而推且挽以收者舍阁下其谁乎今夫无意乎是物也率皆在所弃耳自非弃少过焉必注视再过则俯而加玩又再焉则不至于不忘而已阁下之于某亦可谓防于一再过矣其处之似非无意者而某于异时亦尝偕一昔之渐则独何敢沦于自弃乎且以阁下之声容德望朅来此方谁敢不矫首拂拭踊跃淬濯期于建立成就以出门下为显且荣则某之恨恨不能已也某虽不肖犹足以勉十一于千百定未忍自摈于无所庶防之地则无为知已辱未必后于众人矣丰山之钟至霜降铿然而鸣则人皆谓之知时设不幸不得霜降无谓而窃发其归要为不知时耳亦不害其为鸣也若某者窃发甚矣正所谓坐蔀室而仰容光之旁烛投空谷而冀足音之亟闻阁下其亦有意乎否也



　　龙云集巻二十一
　　钦定四库全书
　　龙云集巻二十二
　　宋　刘弇　撰
　　记
　　吉州新修小防记
　　古者郡太守防事谓之黄堂犹三公之府谓之黄阁而学者相与軰而居之谓之黉舍其说以为治教之所自出必于此乎取中者也后世尝多故矣民事日出有至【四字京本作扰扰至于】万端不穷而其纎悉委曲非可以邂逅得也于是颁宣诏条嵗时月朔之所防聚或旬谳或賔客有时【京本无此二字】之至与夫太守始事之日则类皆临所谓黄堂者而有弗逮则其旁更起他屋以为防事之辅者也【八字京本作以为辅防】有诋欺诉讼之輙闻【一作繁兴】听之欲其徐有疑狱隐慝阴奸舞文之旁午搜之欲其宻有招军补卒胥史皂废弛存置之不一稽之欲其审有四境之剽攻夺攘物之所利疚民之所疾苦吏之所循否问焉则欲其俯而昜即【即字京本作近】也故一切归诸辅防焉然则辅防之设正所以趋便者与吉之为州横制大江为要冲最太守所察治每号临剧一日之间事无虑数百出凡有深檐大屋【二本此下有固秘冲宻四字】储思虑其中顾不足以蠲决遣之烦而府之辅防初不闳大民以事至而不即逮验以狱闻而不即论报则往往曹居【京本作列】伍聚其旁殆无所容足居者陋之临沂杜侯【京本此以下皆作公】之为州二年也更于其前列屋以临焉得地于废库之遗址【京本无址字】得材于完葺舍之余得工于僦佣役使之相半地不加辟材不病乏工不告劳而其成若出于一日其力若合于一人【七字京本在其成字之上】面以夷旷环以脩庑层霤【京本作危檐】穹堦临风雨而脱嚣尘杜侯于是方且代去矣不以己所不及处为废且怠而犹将毕力以揆其成不以人所专长利于后而更思来者相与图其久是独何心哉窃尝谓君子之为政也趋先急而已以一郡之大而必有守以太守之所总临而必有视治之地则辅防其先急者也致其所先急赴适时之防而吾无所容私焉则推以俟乎人犹其在己也其为政当孰有昜此者然杜侯之为吉也恬于抚俗而惠足以孚其心剔奸扫蠧而政不苛以挠彼辅防之作否虽无以议为可也然必将使后之人知侯之所为固有大于此者而特出其一二以折未谕者之心则区区之言亦何可废也故为之书其始卒云
　　吉阳持正堂记
　　先王以君子长者之道待天下而唯欲人之相与适其当也初无意于用刑中间不幸抵投隙之衅萌而强凌弱众暴寡智鄙相笼而真伪相轧其势卒至于犯分而不止于是律贪惩肆消沮淫悍发摘奸伏之法备具而并与其不忍之心加焉方是时民有丽于辟不能以其所自取者免而在所论报则又为求忠厚恻怛之有司使弊断之期于无所茍而后已此古之人所以听狱必持其正也死者不复生断者不复续争夺之心狃于其所必胜则未尝无【四字二本作如未昜可否】横变抵冒殊捍之巧试而窘于自劾则往往多隐慝而法之为书乃众罪之息肩处也其间节文科指类皆前此而具凡所以待犯焉者之至仅如操印圏以契物夫守一定之法御时出之横变以求窘于自劾之隐慝而使死者无遗憾断者残支体而不戚虽欲无【一作弗】用吾正势不能一朝居也虽然其理非他本诸吾心而已矣夫大学之道始于正心以至修身治国家天下而孔子之蔽诗以一言也止曰思无邪要之能使听不于是非之所掩情不揉于爱恶之所夺则狱其甚者也故曰刑者成也【京本刑者侀也当依礼记刑者侀也侀者成也两句并存】一成而不可变君子尽心焉是故三刺以为入而三宥以为出八成以为重而八辟以为轻具两造者听之以五辟【京本作辞下同】简五辟者正之以五刑五刑不简正于五罚五罚不服正于五过而禁民讼则使入束矢所以观其能直禁民狱则使入钧金所以观其能明仁以规之也故内之圜土礼【京本作义】以矩之也故平之嘉石智以劳之也故役诸司空不幸卒不可释矣然后即诛焉而无疑则凡以吾之正诚在此故也钱塘吴君表臣为县于吉水之一年辟室于所治之西以居而取狱之情有未决与决而未审者时听乎此也因以持正名之且说【京本作赋】诗以见意而其说葢取范文正公所谓人之听狱必持心以正之【一作人】者也吾州之邑八而吉水以地大人富当要冲生齿之籍无虑数万而前控大江输挽储积贾贩所出入一有小弛则椎埋剽攻侵侮凌轹豪夺之狱至相踵以闻以故为县者每怀倥偬不暇给之忧有所决遣才文具而已及君之来未能防何而绳墨约束已足【京本作逺近】以孚其民人赋入不逾时诋欺摆合之讼随以衰息而下至闾巷无頼窃发之奸武断之豪无敢肆焉者而县适以治方是时宜若可以升髙明临爽垲列为燕闲之居聚賔客其中风流啸咏投壶饮酒为事以休暇日而君独取所治之余屋为听狱之所不汲汲于游衍放弛而独恨不得阅实民情以副上所以悯怜元元之意君于此可以为无负矣昔召伯听讼于甘棠贞信不旋踵而兴鲁侯献囚于泮宫淑问不崇朝而效终召伯之身人之爱其材者且不忍伐去而鲁【京本作僖】侯之事竟流而为盛徳之颂余窃意他日政【京本作教】益行化益洽笃实长而薄恶消民【京本作凡】至君之前者无复以狱闻而方且从鄕人长老问其闾里井屋阡陌之所在戒毋得越法使此方之人视其令如恱其父母临其室如即其庐舍与夫既去之后想望其绪风出于平日者愈久而无穷则虽欲毋使咏歌称诵不息于民之口而后之居是堂者相与图其废也庸可已乎故书其落成之始【四字京本作事】尚俾来者有所攷乎此【二本此下有吴君师正字表臣方以材试云十二字】
　　愚堂记
　　愚堂者庐陵欧阳通文叟于其舍居之西南隅作之以燕息其暇日而堂之俭侈华俚隆库寛促顾有所谓得中者风扉月牖竹檐荪迳左环右控别一人境而顾有所谓得其淑灵者舒啸孤窥破顔怡愉削牍抽毫繙书弦诗以至馔賔觞朋决拾投壶一出于是而顾有所谓无求而足者于是堂成七年矣凡八求其友刘弇之记而弗获最后弇笑谓文叟曰记之作否在君无毫发增损所疑者特名耳且智甚而横谓愚愚又无实可既而智则交泯岂病不得时者邪将抑前而扬后耶抑亦扫荡辙迹刓剔圭角寄诸砥而平潦而收者耶岂巧人速而拙己迟耶将谢实廋名于此直寄耶抑亦逃焉而不得以厚与人而已取薄耶然愚又甚病甚不美甚可去甚不足以灵物而至窒至拘至汩【一作迫】而陋至寡附至难求合也君安用是为耶昔有人媒患梯孽朝一言出口而夕七国挻祸有扬子云者命之曰愚虽晁错犹不得而辞也又有人不释于造物者顾乃迁怒乎区区之山方与螳螂精卫争长雄而力平之有列御防者命之曰愚虽愚公不得而逃也柳子厚蜕余责脱九死见梦湘南之神而奄有数椽之不毛晩复痛自洗湔故谓其溪为愚溪齐人买牛生犊少年欺之以牛不得有驹而輙取其犊焉故谓其谷为愚谷此四愚也者人有髣髴其一亦何啻相与为五愚耶然愚又不必自名而人将名之则吾意文叟万无有是也我知之矣文叟少以誉髙世材秀物譬舟万石束篙倚檝将须疾济二十年于兹而中间一尝摩垒于礼部谓肆矣而卒又不售一日赋归与先时命之所背而驰者一以为防隐一以为陆沉然则斯堂之作其殆惩已失须将至者与其殆愚外而智中取顔子如愚而卒不愚者与文叟颔曰防矣于是乎书元祐六年孟秋十四日记
　　蟠斋记
　　吾友安成刘君公济于其暇日合里之亲且旧【京本有相与二字】觞予于所居之西偏酒数行顾予而言曰是乃吾平日语人所谓蟠斋者也请因以诿子且斋之前壤瘠不沃而隆洼髙埤之所附水潴不流而浊挠弗蠲之所钟外漫客土古道旁出其下怒蛙盘鸱迭相鸣喧而不材之拱木毁折之丛篁与夫幽芳野蔓柔藤鬖鬖相为纷披而不知四时之有流转此蟠之地也吾之屋视其桷与栌防挠而若将弗支也视其隅与四阿防頺且靡而似无所投足也而吾不以为陋圭窬隙壁仅能蔽风雨脱嚣埃而其间丛书数千巻足以时其探讨暇则弹碁弄琴足以娱玩其耳目心志此蟠之居也方吾少时知所以从事乎学则知所以从事乎世日数千百言落笔立就中间晷隆而影索途修而步艰志有余而力不抗连试礼部輙斥弗遇【京本作偶】人生安与乐耳亦孰知其他此吾之所以蟠也然世之人方且蹑穹台临广囿睇清漪之弥掇茂实【一作植】之芳香以侈其游观而吾则昜之以卑汚狭陋之地飞甍重霤绮疏青百金之壮丽以至髹鬘刻锼藻缋彪炳矗如幻化者不知其防区而吾则昜之以容足之所彼得志之士防肥茹鲜缓佩而青朱了无不可意者而吾则昜之以平居无事之隙是三者吾率皆昜之而若将无俟乎世则谓之蟠也固宜予于是复之曰古之人谁不欲逹者逹卒不可得然后深居逺引不在东闾在南阡畴芋区跬步可到宅居而田负郭家有乳鸡丰豚以卒徂嵗旦暮杖防恣儿童相遨嬉此士之不得志而去与欲进而无所从者之所为也今君齿刚而气浑一切无有是事则宜亦与夫追念三径之就荒退思倦鸟之知还者异矣奈何终役役【终役役京本作役役终欲】有此土以处也耶既而曰我知之矣且世固有钝其始而终自利怵于塞而通必至者使物而无蟠则孰且为信哉今兹明天子在上贤士大夫自以谓无若此时为可以得志独患不勉耳吾将见其运符志偶雷奋蛰而烛披幽须逺且大正在异日则是斋之设其殆有激而已虽君亦无能终留也故为之卒其说使知君之所以寓名于蟠者如此
　　禾山龙溪亭记
　　所不足乎物者非形也顾有以处其形而已矣鸟之木栖兽之陆驰蝼蛄壤息蚯蚓穴处防穿墉蚁营培塿以至蛙畴蠧窽豕虱奎蹄鱼鳅之江湖与夫萤缀蔓而蜩附枝凡相与为类者何啻千万要必无负吾形然后适于足尔龙之为物神而能变者也其遁宅幽而储宻其出离偶而纵独其腾陵而上则奔霆骇电夹之以飞一息而超千仞其蜿蜒奋扬则瞬息可以兴云雾其散利以泽物则不崇朝而雨天下然其小大修短潜见飞跃犹未离乎形而不忍轻自露以取困则其心与他物亦何以异然则水之有渊固龙之所凭以处而休其无事者也且龙之在天地间非若鳅鱍鲵鲋阴奸秘怪擅尺寸水茍延其生匿只形而庇孤影则计有以容其躯者独穷北之天池而极南之溟海尔而举今天下滥觞之渊穴深之窦与夫泊然钟水之潴号为龙之别处者往往而是何其多龙耶然窃尝推原造物者之意彼非不欲尸众役以自骋顾以为无益然后必将使此族挟其变怪棊布四出时泄膏沐以遂物愿而熟视其致力焉故凡散而在人间者皆龙异时息肩之处则亦犹仕宦者之有府舍与虽多可无疑也禾山甘露寺之左有溪水自絶巘出贯寺垣走东南三里余酾龙门两崖间束为飞湍过别涧急势淙下汩汩注弯环中相分擘以去传者以为昔尝有龙居此而熈宁中长老楚升惜其胜槩因斩材洞石截冲波跨崖起亭构遂以龙溪名之葢龙名其居而溪名其所以居者也先是客有以游禾山来者方将防足穷极邅回已恨力不足以支深入之疲而道两旁又无憩焉者之所往往寖有殆意及升师之为此亭也甫控絶险孤撑修緑盘礴于飞檐曲槛之外而下荫清泚其明可以烛须发故使临之者始忘剧至之劳而骤得难穷之趣徜徉注视孤魄恍骇眸子为之转而悲忧感慨至不旋踵释去呜呼升师于此可不谓有力者乎虽然吾有说焉今夫倐尔自造黙运于防中而莫见其终穷者变化是已其为龙也使变化无适而不自已故以动则神则是龙者适所以寓变化者也处晦而不昏行明而无章非徒与物役役【京本作役役与物】守此形也则何水而不可居则是溪者适所以寓龙者也茍龙不能出潜以兴利溪不能宅龙以标灵虽汹涌万态矫首髙卧吾固将以龙为尺泽之鲵而溪为杯酌之蹄也何尚亭之为因升师求吾文以识之为之登焉而遂书











　　龙云集巻二十二
　　钦定四库全书
　　龙云集巻二十三
　　宋　刘弇　撰
　　记
　　吉州新修天庆观三清殿记
　　道家谓天有大罗其上则都玉京山也山延袤九万里七宝成就有城傅其椒面各二百有四十间罗以宝林緑叶朱实城中芝英五色莲径度十丈抚然丛生无有雕落有宫焉是冯穹台有上中下三宫上宫号玉清元始天王所治中宫号上清太上道君所治下宫号太清太上老君所治三宫始虽若不属已而神遘才一宫如也然玉京天露多至八十一万而山岳洞室适相直者又八十一万皆列真之所宅大率终始如世人所谓九九八十一者异时列真朝玉京日或三至或再至或三日一至经行亿万直转瞬呼吸顷耳而卒不敢堕彼真宗仰丹【京本作可】到乃如是况扰扰之下土乎然则殿其屋而不吾茍亦瞻徯祈向者之所自致也吉州天庆观唐【京本下有孝子字】故紫极宫国朝【一作家】别号均庆祥符初书有自天陨者真宗皇帝感焉因例锡今额九年冬会天大风旁舍火妄行而观之三清殿熇熇随尽惟是香火不缀七十余年于兹矣一日道正金希白诿其徒曰吾人生长休明衣恬食熈非众真焉依尚孰使我有此冠且褐者乎观殿若像不幸殚于往嵗一昔不救之防熖中间尺椽寸瓦不置干霄切云播为莽墟殆非吾师所谓元始居协晨灵宫之意也吾知任斯责矣于是募可与共事者得右姓呉信钱百万以倡其余未几应者走费恐后其为屋五楹髙五十尺亘以层栌曲枅垩以丹黝饰以仙灵云气葩华藻井列钱青之浮动而栏楯堦堮患其数圮且弗支则一切攻文石为之既则建像十三其中若适至然者荫暎辉赫观者揺眦经始于元丰三年之季春竣事于五年之仲夏而力不病乏用钱合七百万有竒而乐输者初不俟劝也其本末成就葢如此先是隆庆禅院沙门利俨者以龙华防缔里之嗜佛人为异时福田利益因取其羡财别建转轮大蔵度用钱二千万劝者方走疏四掠而希白亦以搆殿问诸豪间人皆难之其后俨縁事适吿具而希白所治宇已矗如幻化矣于是议者谓用只力纚纚于两縁合发之时营七百万钱敏若拾芥图宿废于七十年之相望而照地金碧才寄诸一喝其为力工拙难昜宜如何哉若希白自谓知任斯责可无负矣予友欧阳君通曩与希白游且有旧为抵书走洪水求予文以识而未暇也而希白比三请滋却益勤因为之掇其可附着可使镵诸石且以志吾里人终昜以善起也希白能诗于琴尤工其为人号有信义者元祐七年七月朔日颍昌府临颍县令充洪州州学教授刘弇序
　　重修共乐亭记
　　朝散大夫狄公尹莆阳之明年夏六月防天大风并海之民以田畴居庐被患者甚众而军治之西北隅故共乐亭最髙峙更风尤剧经昔以压闻既而县有上官道荫材之拔于风者以千数公按籍笑曰风仆吾故亭又遗以抜材其无乃有意为吾新亭资乎于是访卒之羡于工者因其隅而广之得屋七楹前卧骈石为栖乐之埒稽故材之任度治者缮小亭直其下曰嵗寒缮憇客之堂三荣介其后曰燕休皆不泯厥旧而屹然负砠冈挟爽气以出杳冥者前日之共乐也他日公谓弇曰吾亭如是盍记之后世有所考弇遂言曰今夫十区之肆百指之闾慈祥悌顺薫为休和人伦之乐以此而阴阋讼诉之扰夺之百金之产中家恃焉隣鸡犬相闻户有无相通庶且富之乐以此而椎埋剽攻武断之豪夺之食怡寝康不在子孙在其身夀考之颠霜吞而雪蚀尊生尽年归全之乐以此而札瘥忧患夺之非时之须不急之逮随以杖捶而夺其遗力淫阴骄阳水旱间作螟螣被南畆而夺其丰年甚者夺之罪罟而筋骸不胜囹圄之惨夺之贪吏而赇饷不胜劘牙之噬一切夺之者如此于是有疾视其上之愤有戚嗟怨诽长逝而轻去故家之忍彼长民者方任其责之不暇尚谁恃而与为乐邪始公之来莆也嵗恶不稔惟是劝分发籴薄徭缓敛为若可继者而谨医药简程督所以劬视之甚至已而釡不改餁身不昜褐一时亲更患苦者窃独喜卒相与聊生之民及亭之成适在邦人安绥和豫之后以故莆之士民嵗时般嬉与夫四方之使客以事至者皆曰异时神物之竒秘公几尽取以遗兹土而其得之暇日之瞰临以至风流啸咏行庖抽觞以御賔者公独无几何时尔视昔人之榜无毫髪可恨者试徙倚而南望则前有峭峙之壶山如垢世独拔摩拂霄极啸浮丘而挽赤松逺引之所以寄傲也振衣而东指则傍有弥不测之沧海跳涛舂容直将与乗桴者游而探虞渊窥白日广心浩大者之所以吊世也若乃岩菲岛蔓之四时风帆云鸟之千里当暑而凉秋樾入夜而賔斜蟾与夫樵斤渔艇渉素瀬而度葱蒨晨蓑暮管馌逺烟而收夕阳登髙能赋者得之往往寓感慨于交飞之毫楮而虽有骇目亦不能穷也然则公之熈莆人不既多矣乎虽微公弇也固将有请矣敢再拜而次其説以俟公为治所至大率放古循良吏寛厚表表有君子长者风云
　　足斋记
　　国家悉海内而州之则古侯伯葢今之郡太守而其于诸侯常用臣礼亲北面而事之者在郡太守率谓之属吏属吏有州从事有録参自録参而下号诸曹而属县簿若尉其最卑者也太守始至府坐黄堂上曹长率其属手板束带立墀下谓之庭参若将盘躃进拜之为者吏从旁赞曰母拜然后趋而上不揖坐不敢坐不问言不敢輙发诸口一日有事则告之曰某事如是而可某事如是而不可輙办其毋废则又趋而退顾已与墀下人施施仅如平时等夷虽流潦霑渍弗避也胥吏抱案牍上下相与接足迹弗擢也又嵗时宴喜或飨它使客之以事至者率不及诸曹唯大张设夹两翼使坐酒到手輙釂然犹视太守逺甚傍引卜祝胥吏老兵辈杂厠其间而谓之外筵诸曹之卑乃如是况簿尉其尤卑者乎故使轻险之士为之则侥幸嗜进之心生容悦之士为之则媮悦旷弛之弊时有不免而夸者伺容声走权势至于巷结辙而戸摩肩拘者欿然常为戚戚可怜之态亦其势然也方是时士有决能自擢而用其良贵者髙世众人视之如独鸟游空府而影末之余波犹足以洒拂尘垢非足乎已者能之乎邵武黄君徳器为簿于静海之一年也之西偏得废宇葺而新之它日走书来告曰吾斋之前平旷虚豁环以野水而古城瞰其西介丘直其南夏则茂竹席荫秋则红蕖渐苞云烟下鳬鴈而苹藻泳鳣鲔凡吾平日栖逸趋而泊遐瞩者畧备顾所取诚不在是则因谓之足斋聚古书其中暇则居之且以求吾志也子其为我记之余闻之也天地为众大最一则倾东南一则陷西北其不足葢如此而万物之中或角而不牙或甲而不翼以脰鸣者或屈于足蹶以陆驰者或困于波涛之汹涌唯人六骸九窍具差可以无憾而六骸九窍又有不足恃焉者是以瓮盎用其脰肩肩视全人而申屠嘉叔山无趾兀者王骀与夫支离疏之徒独以材全为在乎其内而曹交之九尺犹非真汤文也若君之仕则卑矣而所居又不过容膝之安宜其屑私营近尝身渉求之地而反自以为足其有得于中者欤其殆吾所谓用其良贵而髙世者欤故余乐为之道且使知君之足在此而不在彼也君名铸以文学第进士观其名斋则贤可知矣元丰壬戌孟冬望日
　　澄碧轩记
　　浮屠惟聪于其寺之东偏列屋以居而取其屋之余为轩命之曰澄碧葢轩之成乆矣乃始以其记属予初吾州之东北望之郁然若堆髻自平地而出者螺冈也其下有水播而为川涵浸渟滀濵城数十折股引而去者螺浦也浦之两崖皆羣山适与螺冈相直环民上下遮列屏障一起一仆躩虎豹而盘蛟螭于其山水之交架虚叠罅栖以楣埒岿然出众屋之外若披鉴临物若据斥候破隠匿之情若纲提领挈而枢制者则此轩也澄言水碧言山以其不出扰扰之阛阓而坐致山水之美以寄意也于是游者日至而轩之前恢诡谲觚怪竒伟丽之观无不毕足髙桅劲楫破浪上下晨曦夕氛照耀发见者出于咫尺之衽席青苍杳霭而横絶乎云烟之间缥缈丹翠而相扶于巅崖之上者出于方寸之目睫幽芳逺籁微明疎薄濳投飞跃决骤之变态与夫挟爽气而躐浮光者皆其四时之荣谢旦暮之聚散而览者亦不能穷也吾尝谓天下之美茍可以擅而有者理足必穷托形于天地间唯山水两物可以持久亘终古且不遽昜而有常则澄碧其大观也不幸流潦时至涨堤齧防蛟龙狂醒【疑】秘怪阴作麽【京本作磨】滃洄伏砰摆振撼与夫破山发石之势矢迅而东下则孰为水之澄耶髙者隤压下者童濯阴霾宿祲相与蔽吞于洞鸿晻暧之中如翳冒目如烟壅燧则孰为山之碧耶聪师学佛者也使其神能固而不迁其精能一而不揺静以鉴天地虚以府万物则水之澄山之碧无豫吾事可也茍惟豢于蔽物之官以防其外溺于不求之放以塞其内以至方寸之灵府朝与伪湛夕与真防则彼其山水且不能逃适至之累师之守此名也尚安所托乎虽然此特语聪师者也若夫乗闲临隙身适寄而足暂投罗觞以御賔探筹以争筭振淋漓之衣以濯清风捐交错之履以夸弛放舒游目寓逺意投衿抚髀髙踞而微吟使夫郁者思奋滞者思通羁客忘戚戚不得已之怀而骚人縁是川【京本作以】临赋则轩之在山水间亦一助也庸可废乎故为之书熈宁丁巳七月三十日安成刘弇序
　　独游狼山记
　　白狼五山距通州城东南十里而近率不百歩则崭然迭起若踞若躩若前拱后负若期而赴有待而不相躐而五山者通人时时能道其名有以仙蜕其上者曰仙女山有以阖庐曩军其傍者曰军山有以形鋭且中罅者曰剑脊曰马鞍而至临以佛宇则别号宝塔山五山独宝塔山秀絶可喜而好事者往往取以矜游客谓白狼尝扰而居也元丰四年冬弇按田山傍至则求观所谓五山者入寺东庑得乳泉号幻公井幽光浚发若上濆状茗饮者利其甘争至赴汲自始时开山僧智幻故相谓幻公云方丈东阿有石仅十尺许长倍广三之二而广厚倍者半强一昔从山椒堕【京本作压】而正拔号飞来石自堂折而少北贯以澁道蹑之纚纚如絙縻上萦道左閤曰栖云庵曰海桐亭曰半山曰望江皆森爽谽豁可荫以休而阁加于庵之广亭加于阁之峻者倍且半又却转得楣埒殊澁屣小觉酸胫度非三休不至絶顶因力跻焉方是时朝日初上曈昽如跃金发莽苍中洞视上下不隔褷防佛螺姝眉附地别出则南峙之福山也排天决云吞嚼淮吴则东浮之三【京本作灵】也稻畦葭泽潮汐【京本作波】上下沮洳斥卤之所淫夷与夫疎篁茂木泊云而下鸟乌頺垣废丘萦蔓草而凄鼯鼪者皆得于转瞬之顷于是惝然忽疑从樊笼中出而思古人所谓登泰山而小天下者亦宜有是【京本作疑亦有持】而非特寓也絶顶之北有石若圮而中留践之令人善畏而得瞀考其名则定心石也山后有石卯巷观音洞朝天岩去思亭皆利下观而醒石尤以名著石广厚畧等可坐十辈其上子履陆君名之用反庐阜陶渊明所谓醉石者醒石之西有紫石岩取其石紫赤色相错杂而紫为多以游至者悉栖名其上今亦颇可别识剑脊马鞍二山游者罕至独峭壁隆隆发数十仭疑造物者于此喜出斵刻以惊世也军山宜山茶花号多蕨薇女仙山最外峙有穴通中顷嵗妪有自龙舒来者年七十余独食息其中似得道者山有拇迹鞭痕皆着石或云始皇履是山且鞭以投海中俗之好怪乃如此旣而僧有语余者曰今之山跗虽皆平陆然前五十载海也其深葢碇丝千寻莫能测而自军山左转皆闽艘呉舰与渡而渔且漕者之所出入山前后石齧蚀若钟釡然者皆水所湔潄而其有镵天祚者尚五代姚存舣舟特【一作时】题识也余闻而异焉且淮海方数千里自江都走海陵絶呉会其间以佳山川著称无几矣至是而仅得五山焉则又皆盘薄吐吞于穷海僻陋之濵若遯而肥与畏名而逃焉者独何耶然五山当潮波捍一方如唇齿傅脰咽使通民恃以不怵而间则蒸油云泄膏雨以利生物其作镇此土殆天意非可私智测也余也服吏役一投足而五山之美尽得于人迹之所不到临髙而觉宇宙之博大指陆而骇溟海之变化窃自比于醯鸡别舞瓮外之一天则亦不得而黙矣故揽其胜践作独游狼山记云




　　龙云集巻二十三
　　钦定四库全书
　　龙云集巻二十四
　　宋　刘弇　撰
　　序
　　讲春秋序
　　弇谓公天下之好恶者莫大乎好恶之心不存焉好恶之心不存焉则喜不正为予怒不正为夺抚键张关至则迎受于是襃贬可寄而真好恶见矣春秋之为经非酿好恶者也非致喜怒者也非私予夺而加焉者也使陶冶世俗不复多借襃贬而为孔子者得尺寸之柄以摄有一丘之民以治因张吾已试之效乎当世则春秋亦无事于作矣彼椎轮之鲁史虽与晋之乗楚之梼杌同为寂寥无诏之腐简可也幽厉既往滋削之周如日西薄袭彼游氛奄奄就尽而文武末裔是生孱王邦畿千里播为嬴国始则胎祸袵席乳兵怀抱终乃鱼烂狶突国参辰而家胡越于是无复勤王之举矣一变而为葵丘之防政在诸侯可也再变而为溴梁之防政在大夫犹之可也卒变而为黄池之防则夷狄横中国纪纲扫地而尽尚曰可耶且诗在犹足以形怨诽攻缺失夫诗与王泽斩焉亡矣春秋欲毋作得乎哉然时无神瞽孰识中声身为冯相不俟甘石则孔子之于春秋虽曰取鲁故时册书附着之至其伦制之茂宻用舍之委曲褒贬之详畧对校之寛迫葢亦一折于晩出之圣笔矣其道则尧舜禹汤文武周公之所以揆人伦者也其法则尧舜禹汤文武周公之所以治功罪者也故曰春秋天子之事岂虚言哉孰谓变周之文从夏之质与夫黜周而王鲁之説为足以知春秋乎考之于经其排推抑扬犹华衮之与鈇钺也一加焉则万世之荣赫愀怆不可以迹揜犹权衡之与绳墨也一陈焉则是人之重轻曲直不可以情遁其谨严峭覈犹黍之不使雪桃而敝新履之不可以首足昜也其据约趋顺犹天地之中有阳城焉非燕之南至则越之北凑也是故有阙之以谨其疑者如夏五郭公甲戌己丑陈侯鲍卒之类是也有视世久近而为之者如辞显于隠桓微于定哀之类是也有深探其本而加讨者如天王狩于河阳赵盾许世子止弑其君之类是也有微物而吾无茍焉者如五石六鶂星陨如雨之类是也此其凡也有字之者有名之者有氏之者氏以志其所自出名以谨其所当据字则于是乎进之矣有日之者有月之者有时之者其治是人也时为缓月次焉日则于是乎操之为已蹙矣而又无不尔或承以尊王人薄乎云尔以治夷狄疾首事甚熟恶狄中国人诸侯讨大夫畧微者则亦无所不至焉此其例也君臣之义废见之于隠桓之事然也父子之恩絶见之于蒯瞆出奔然也兄弟之爱蔑见之于郑伯克段者然也夫妇之别丧见之于姜氏孙于齐者然也书尹氏卒所以讥世卿之尸国爵书公及邾仪父盟所以疾盟诅之始兆乱书公子翚如齐逆女则亲迎之废有如此者矣书天王使凡伯来聘则朝觐之废有如此者矣书如齐纳币与四卜郊不从乃免牲则防纪祭祀之废有如此者矣此其悉也由此观之殆范寗所谓该二仪之化育赞人道之幽变举得失以彰黜陟明成败以着劝诫拯頺纲以继三王鼓芳风以扇游尘者欤然则是书也而谓之春秋何也葢天地之所以舒惨百物其运在四时而春秋为阴阳中非若夏为阳而有建已之阴冬为阴而有建子之阳駮之也圣人也者仿乎阴阳以信褒贬则其事固嫌乎不正为阴阳者也反是而稽焉则褒正贬邪特未定也襃而有疑于贬贬而有疑于褒若不正为阴阳然彼悠悠之后世尚焉从而质诸乎此则鲁人命春秋之意而虽孔子亦莫之能昜者也自孔子没传春秋者中间有五而邹氏夹氏独泯灭不传后世亦莫知其为何等学则葢自汉兴以来已患春秋为难知矣彼贾谊董生歆向父子横置嗜好于区区之传独何耶左氏公谷其大致不必一一尽同至于剖析条流探味理诣博矣而踸踔腾轩尚恨数有蹶跌可不惜哉至唐晩有啖助赵正用得失时时窥觇解者仅如对家然自五学而后此两人者其最有功于春秋者乎何休曰公羊墨守左氏膏肓谷梁废疾是蔽其所习者也六艺论曰左氏善于礼公羊善于防谷梁善于经是酌其波流者也范寗曰左氏富而艳其失也诬公羊辩而裁其失也俗谷梁清而婉其失也短是槩其文辞者也若夫不蔽其所习不酌其波流不槩其文辞则刘餗以为左氏以情角二传以法断情角则不禁法过则不行者为得之矣彼三子者其犹劲弓强弩之合发乎激矢不同而均志于的亦中而已矣然不可为小不中而罪劲强也公羊长于敷叙谷梁长于决择非左氏之本末考据虽二子亦踬矣学者之于春秋患在求之太过拘之太甚耳求之太过则精理漫拘之太甚则流入于峭刻而不知变于此有一言而尽者道而已矣有两言而尽者公与恕而已矣故曰圣人之言如江河诸儒泝沿妄入畎浍圣人之心如日星诸儒纠纷云障雾塞此亦学者之大患也
　　讲论语序
　　穷一理之微尽一性之妙其命有以至于自然无间之初其神有以防于寂然不动之际则宜若可以忘言矣然而天下之言常出于不胜其多而言者遂至于不胜其众则将以寓道而使之有明载道而使之有行故也是故无言而道隠未若有言而道不隠有言而道不隠未若言而与道两传而无所隠此所以应对答问相与垂世而设敎者虽孔子犹不废而论语之书所为起也昔者孔子以无名之神功无体之妙道屈于不见知其礼义信足以小成徳其智仁勇足以小成治其温良恭俭让足以小成俗其恭寛信敏恵足以小成物而屈于不见用于卫灵公见其际可矣而弗与共天位也于季桓子见其行可矣而弗与共天职也于卫孝公见其公养矣而弗与食天禄也以致再逐于鲁削迹于卫絶粮而在陈微服而过宋则可谓觭朴人矣然未尝不欲有为于世也是故出疆载质而有至于皇皇去父母国而有至于迟迟而席不暇暖也辙不及环也委吏乗田贱也而不为屑去者葢曰有官守而已猎较簿正卑也而不为茍避者葢曰有官事而已其有为卒不可得矣于是取其所欲闻焉而未已者一切寓之以言则详而为六经者是矣论语者特其绪余而已夫以学孔子者其徒至于三千之盛而上自国君卿大夫下逮闾巷一介之小民与其为时闻人而在所可许者类皆有见于是书及考其所归非资诸孔子者弗道也方此之时操笔而随其后者岂惟猎区区之空言也并与其一嚬笑之微一俯仰之细而得之也虽然若孔子者非学也故曰予非多学而识之吾道一以贯之而已矣故曰我非生而知之好古敏以求之而已矣其成已有如此者其于君也求之以不求之求而所至必闻其政其于神也祷之以不祷之祷而所祭必受其福于燕居则申申于乡党则恂恂于朝廷则侃侃于宗庙则便便其行已有如此者见所不见于鲁礼所不礼于卫则有似乎汚而非汚应佛肸之召诺阳货之仕则有似乎屈而非屈也于齐则接淅于鲁则不脱冕以去其应变有如此者皆闻斯行诸也而对之不必同然而非异也皆崇徳辨惑也而语之不必一然而非两也不教民战是谓弃之故于卫灵问陈则耻其学事君勿欺也而犯之故于昭公失礼则讳其过仁也孝也以其有小大故所陈非一端勇也智也以其有本末故所列非一序利命与仁则处之以罕言怪力乱神则要之以不言其立説有如此者臧纥要君宜其不智也而谓之智则智而已矣管仲僣君宜其不仁也而谓之仁则仁而已矣徳行文学政事言语科虽不同而谓之才则才而已矣草创讨论修饰润色□不一手而不害同谓之命则命而已矣能具仁者君子也于子贱南宫适则与之茍无礼乐亦可为成人也于冉求公绰卞庄子臧武仲则畧之以至叩胫而诛原壤鼓瑟而斥孺悲进顔子以不愚之愚黜子路以不祷之祷其处人有如此者凡此皆有见于孔子者也夫圣人之在上者多矣而制法不若孔子之为详圣人之在下者众矣而制行不若孔子之为备宰我以为贤于尧舜而不为増叔孙以为不及子贡而不为损此孟子所谓集大成者虽然均法也而孔子所为备者不以一行为备此达巷党人之所谓博学而无所成名也若夫千载而下其去圣人逺矣学论语者不幸不见天地之纯古人之大体类皆溺于传注之卑而不能自拔于汚俗之中絶行之后往往以孔子而疑者皆是也书虽非孔子所自为然其属辞有要成文有序肆而通连而间其本末先后要皆出于一而片言只简无自而不与孔子合非深知先王之法言者孰能与于此学者要当熟读而精思之不必考乎其人也
　　叶谦甫唱和诗序
　　郡之有县犹人之有四肢一肢或废则身为之不完而令之于守乃其运动处也夫举天下之事【京本作治】付之不得无事之人则令与守均为难吏至于治文书赴期防以奉上法令为己任而其间土毛之赋入生齿之登耗与夫抵欺摆合鬬阋侵侮干没豪夺之变它官所不得而兼者非令则不治故令之视守宜若其尤难者也彼有擅百里之势不幸为苛剧之所顿挫则屈力于不支之变丧智于日生之伪者往往而是一旦按视四出方操之以大吏已蹙之绳墨则选懦者或以絿柔濡忍为寛仁刚狷者或以深文巧诋为切直淡泊以为亷【京本作质】而疎通以为迂宻察以为断而守朴以为愚委曲迎合一逆法意则居者投檄代者摩毂视其府如蘧庐处其民如旅人惟以不得亟去为病则然后益知令之为难吏也吾州之庐陵环四境多通道故在江西比他邑为最浩繁福唐叶君之来为令也因前政之弊革而新之严约束信赏罚其钩考关决犹千万之有十五而东西南北之有经纬也方是时朝廷更法文书旁午为吏者类皆毕力殚虑惧无以称上意而庐陵独以无事称既而政行化洽吏畏民服庭无留狱而奸沮野无巡徼而防遁于是君至此甫三年矣以其将有代也乃为诗以遗其邑人与其赓且继者而小子某实预览观焉夫吏不久其职则民之情伪与物之利疚未昜熟识始君之来庐陵也未及下车而弊有拨去之陈根俗有日迁之故智【一作习】则民之情伪物之利疚葢有不待久其职而熟者矣纲纪条目纎悉备具初若甚劳而卒继之以逸则才之能否政之详畧葢有不必尽其事而见者矣愚意其诗之辞【京本作乱】当广大繁昌多为显设以自发露而顾乃谦虚退托以无败事阙政为一时之喜且幸尚虑【京本作虞】邑人之不孚已也复致其意于卒章以见忠厚恻怛之诚皆平日之所固有非待去而后留也愚将见异时里闬之间歌咏称颂不息于民之口感慕慰怿不忘于民之心想君之遗爱若将不及见而求所以荣故老夸逺人者頼有此诗在则岂小补哉故为之着其説以附篇末使来者尚有考也
　　悦禅师语録序
　　元祐元年秋分宁龙安山之兠率禅院以始时开山至是更八代矣佛事替不嗣欲得九代者之侈其传也上其事于府府帅延阁熊公为下之庐山诸院听所谓众定者于是大禅伯悦公以栖贤上首应选焉师自发足栖贤抵归宗开先诸寺比四升座人已恨其出世之晩而最后予得与洪之官属合僧若俗千数人听开座于上蓝禅院是日吐师子音魔胆震落如沃凉泉蠲彼心垢如饮海子究量而止是防者又相与语曰此其闻知皆吾人得其生平所未尝者也后二年侍者了诠取师自栖贤至兠率前后升座问答等语件为一编持诣予曰吾师示徒如是是不可无纪也子幸为我序之予告之曰诠乎汝来道果可以语言得耶是真无昜汝师矣道果不可以语言得耶汝师之説犹寄也今汝从而件之亦一寄也予复妄序之又一寄也以吾寄寄汝寄以汝寄寄汝师寄不乃相与着足虵身耶虽然佛祖以是脱众凡汝师以是佛祖其久矣吾尚何辞师得法于洞山西堂之文禅师文于黄龙南号髙足者元祐三年六月上澣日颍昌府临颍县令充洪州州学教授刘弇序
　　诸公纪赠四谢诗序
　　奉新尉谢君世克过而谓其友庐陵刘弇曰占籍临江之新淦于兹为十世不粱肉而藿菽有余甘无耒耨藨蓘之勤而诗书足以代其匮此吾先世相与儒其家而以有子孙之今日也大儿拱其前稚孙环其后鹤髪儿齿色然其间课督惟恐不程而夜则燬膏长哦声出金石有问焉者曰将以为致身资此吾八十之曽王父所以燕贻其【一作吾】家而使不得怠且止也【京本作不怠替也】一日有司悬衡操尺寸之管摄盈尺之纸奋拔蓬藋登为王官既则绅緌联联罗拜堂下此吾一门四人所以同时而第名元丰也尝念为太平民盱盱而业儒者漫不知其几人矣然而未必尽见效脱或见效又未必适如所志而身与其父兄俱今也以吾之所得反而合乎人之所不得则似亦天幸使然而日者二三显人因吾父子昆弟之南归将翕赫之以告其乡闾也至赋诗以张其事自正字孔公而下继有所授合数千篇譬之锦纯珠琲壮彩交发诚恐日月之不贷而诸公之辱不宜久虚则独可移之石刻以蔓其传兹吾志也敢以序属诸子弇曰凡人之相与以有此生也上性万一中性千百下性则十八九矣闾阎堕窳子弟大则歆艳于声利小则弋猎棊鞠怵其【京本作足以休其】手足耳目之好非知儒术者之能白门梯身也彼则【京本作真】陋矣有能于其间寐而使之寤酣而析【京本作刼】之酲【京本作醒】则非劝焉者之力乎谢氏瓦瓯禅【京本作禅是】杓清苦更十世而若子若孙卒以儒显三嵗一拔材数不过五百而视五百之在天下輙当四人焉何其盛哉吾见其隣里族党后有以儒起家者皆将指诗刻以相告曰是诚诸谢劝也然则其力【京本作为】岂特寐而使之寤酣而析【京本作刼】之酲之谓耶笔墨真吾事也敢不闻命四人者其三人则宜春簿懋江夏令岐吉州司法参军举廉云元祐三年季春中澣日前晖阁序仁山隆庆禅院第十六代俨禅师语録序
　　以无余欠本之性以无取舍归之法寄当而已不复我费则果谁为与者耶分边理际不贷不求横复委重焉殆将拒而不受则果谁为得者耶与无与得无得付之自尔之有生则虽道犹强名也何有于弊弊之言句哉是故瞬目标指自得妙明搴帘听竹无非正真拈花破睇何有余蕴举桡杜口坐获孤证如是而足矣亦谁暇寄风波于颊舌栖疣赘于毫楮耶虽然道诚至矣正求之而拘旁求之而肆微求之而匿博求之而不类则言者乃其寓也道虽非言而言果足以寓道则诸佛以是逗慈而有一大蔵教诸祖以是逗机而为一时问答势自不得不然耳其虽欲胶喙三尺髙谢狻猊惜辞费于纷纷之方袍其可得乎此古人之机縁悟要有至于重见复出而西意恃以不泯也庐陵仁山之隆庆有大禅伯是曰利俨爰自游方邈有天悟不勤师资臻奥至壸其所至道誉凛凛犹麟师凤仪一时禅衲宗仰恐后其机锋所投犹孟劳仆姑剸犀彻札无留敏者葢自熈宁之乙卯得元祐之辛未中间十有七年其该明心要示徒垂手亦众矣而传之在人者初不多也予间从其徒求得之近是然俨之徒犹曰吾师非滞于言者其忘焉者我不得而知矣其未忘而有在于是者它日又皆痛翦苛扫不啻巻云收潦使尽去而后快则此尚其多者耳予方尚少已闻俨嗣法于黄龙之南禅师矣是时黄龙之众数百有问黄龙者曰将安视俨黄龙曰其视俨以我葢宻契如此若今东林之緫晦堂之心罗汉之祐洞山之文仁山前住之闲与师皆黄龙号法子之嫡者而师之语最后见诸方云故曰佛图澄之门豫章杞梓道安之门昆蓝琮璧罗什之门瑚琏簠簋恵逺之门犀象齿革慧光之门孔翠羽毛奘之门沉檀兰蕙师等数公视此于黄龙之门其无愧矣序师之语而又因以及诸公者庶使后世知嗣法于黄龙者皆不偶人也孟秋二十有二日序
　　章文柔诗序
　　客有抵予以书曰子之州章氏有子号婉婉自幼至其始笄慧发姝艳殆不类人间人歌吾闻其声不激而圆以清舞吾则【疑作见】其形不骛而翩以轻其所以傅铅黄饰藻绘发于笑言与其寓于燕游者葢千态万状可以情得而不可以致诘是物之尤者也吾异时常过之矣求以寓吾意者焉而不可得于是写之以诗播之以曲吾徒有乐其劝而赓且继者殆百篇今其辞葢联以大轴庶几使览者尚有乐乎此是在子也子其为我序之辞不获已遂为之説曰凡出于非人力所能致而盘礴出没与异物争为怪变而驰者吾必意夫造物者不能无情于其间至其举而畀诸人也亦非茍然而已星精月晕光彩【京本作影】之所发见川游陆驰氛象之所环合与夫挟胜槩而钟淑灵者人皆知其不常有而独鲜者为恨然曽不知号物之数至于万而莫能终穷也则虽天地之大犹不能偏其所自有而私焉独其罕至乎耳目玩好之前者然后差可贵不亦终吾身而无所庶几则斯已矣尚何能患寡者之不可得而求适于多者怅隠者之不及见而求遂于显【一作世】者耶今夫虎豹翚翟之文章楩楠豫章杞梓栲杻之质榦往往环于悬崖峭壑足迹穷絶之地非与人接也比其出而用乎世也非大厦之栋与楹则纯席之华彩旗旄之文饰也珠之未剖而含蚌也玉之未露而蕴石也金之未铄而蔵鑛也陶梭之未化而壁栖丰剑之未跃而埋蚀与夫余且之海客之槎未灼而泛以游也隠晦防黙如此者独谁乎一旦遗坌埃脱沉浊日新之用供物而不遗不揜之质耀竒而无穷则必因闭而固之者之力暴而显之者之势然后为揽焉而得之者之快也至于人也何独不然其隠约不极则其骛厉不迅其积美不厚则发而见乎其表者弛以卑过情之誉暴集投隙之毁随至则其于物也特狥之而已矣是何耶则是闭之者不固暴之者不显然后揽焉而得之者不足以为快也若夫婉婉之于章氏身不脱闾巷之卑而能使豪宗侈家俯而趋焉不敢以其不及赒而赂之不敢以其不足籍名为倡而相与处者非伟男子则簪裳之裔而势力之徒也可不谓闭之者固乎其敏慧淑艾虽有过乎人然不资诸名以成其身则足以感薄俗于防防而爱不行乎显人足以擅一郡之卑誉而美不驰乎四方今也乃得客之诗以投众人之耳目吾于是见昜污而清如美锦之濯涟漪刬昏而明如绘画之傅丹垩也可不谓暴之者显乎然观客之诗不得已而徜徉放肆独骋于坊表绳墨之外若将推而归诸人也而又以其意之遗余属予为之序然则彼所谓揽焉而得之者之乐果谁付乎是未可知也婉婉字文柔今方盛年云逍遥子序


　　龙云集巻二十四
　　钦定四库全书
　　龙云集巻二十五
</div>
    <div class="pagination">
<a href="龙云集_page12.html">上一页</a><span>...</span><a href="龙云集_page8.html">8</a><a href="龙云集_page9.html">9</a><a href="龙云集_page10.html">10</a><a href="龙云集_page11.html">11</a><a href="龙云集_page12.html">12</a><span class="current-page">13</span><a href="龙云集_page14.html">14</a><a href="龙云集_page15.html">15</a><a href="龙云集_page16.html">16</a><a href="龙云集_page17.html">17</a><a href="龙云集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
