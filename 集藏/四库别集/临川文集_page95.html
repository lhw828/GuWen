<!DOCTYPE html>
<html>
<head>
    <meta charset="UTF-8">
    <title>临川文集 - 第 95 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 95 页/共 101 页</h1>
    <div class="content">　　于皇仁宗时宋之隆奠此中国四夷来同孰夹孰承有宰魏公帝曰询尔群公卿士朕欲考古以求乱治有博六艺使熙朕志魏公乃来锡帝之求进于殿中登阐沈幽乃尹开封治民不絿乃丞御史督制庶尤膏泽在下熏烝在上参国政事遂都将相帝廵大涂公帝之车帝御广宫之屏之墉文条武鬯具献肤功终徂在天公则随迈廷丧元老隐加问赉有铭太史有諡太常次诗不诬斵石墓旁
　　初卜葬公汴阳里以水故改卜熙宁元年八月庚申葬许州阳翟县三峯乡支流村奉勑改乡名曰大儒村名曰元老里朝散大夫右谏议大夫参知政事太原郡开国侯食邑一千一百户赐紫金鱼袋臣王某谨记
　　检校太尉赠侍中正惠马公神道碑
　　推忠保顺同德翊戴功臣彰德军节度观察留后特进检校太尉使持节相州刺史兼御史大夫上柱国扶风郡开国公食邑六千六百户食实封二千二百户谥曰正惠马公以天禧三年十月戊戌葬开封祥符县某乡某里至嘉祐七年公孙庆崇始来请铭以作公碑序曰马氏故扶风人至公髙祖而徙处云中赠太师讳某者于公为曾祖赠太师中书令讳某者于公为祖龙捷左厢都指挥使江州防御使赠太师中书令尚书令蔡公讳某者于公为父蔡公从太祖定天下力战有功当是时云中巳为契丹所得故马氏又徙处浚仪今开封府祥符也公讳某字子元蔡公之终也年七嵗太祖召见禁中有司言例当补殿直诏特授西头供奉官而赐以名开宝五年年十八监彭州兵马以严饬见惮如老将太平兴国三年领兵戍秦州清水奸人李飞雄乗驿称诏捕公及秦陇廵检刘文裕等将击之秦州因盗库兵以反公辨其诈与文裕执飞雄治杀之五年监潭州兵马改东头供奉官雍熙二年又监博州兵马刘延让败于君子驿而契丹归矣公方料丁壮集刍粮缮城治械如防至吏民初不恱其生事也已而契丹果至度不可攻乃去四年改西京作坊副使将屯于冀州端拱元年移知定逺军时议发河南十三州之民转饟河北公告转运使樊知古此军聚兵少而积粟多簸其腐尚可得十七知古用此得粟五十万斛以罢河南之役事闻朝廷太宗嘉之二年深州新蹂于契丹城郭庐舍多坏而流民众乃移公知深州公至数月则坏者完流者复举州忘其冦戎之故而以公为能抚我防保州不治移往代之淳化二年又移知庆州羌万人以怨程德元来冦公诱其渠帅谕以威信即皆引去四年迁西京作坊使知梓州五年李顺为乱于蜀之西川以公往讨又以为先锋平劒州召还至三泉而复以公与王继恩讨贼继恩怒公抗直使守彭州尽收其军而与之羸卒三百贼率其众至号十万公力战一日亡其卒大半乃夜独出招救兵复入贼终不能得城而以败去除成都府兵马钤辖迁洛使五年除蜀汉九州都廵检使巳而又兼成都府兵马钤辖真宗即位改内使蜀卒刘旰聚党数千人为乱所攻数州至辄取之公以卒三百追至蜀州与战旰走卭州而招安使上官正召公归成都计事公为正画曰贼破卭州必乗胜刧掠度江薄我既息而战我军虽倍未易敌也不如迎其弊急击破之必矣遂行次方井与正合杀旰等无噍类真宗赐书奬谕赏以锦袍金帯咸平元年加澄州刺史知秦州诸羌质子有三十年不释者公悉归之诸羌德公讫公去无一人犯塞小泉银坑久不发掌吏尽产以偿嵗课而责之不巳公奏得释而归其产四年就除西上閤门使知成都府兼本州兵马钤辖有告龙骑士谋为变者所引以千数公捕杀其首七人而置其余无所问自干德后嵗漕蜀物以富人为送吏多坐漂失籍其家公奏择三班使臣及三司军大将代之而课其漕事为赏罚至今便之六年移鄜延路驻泊兵马都总管兼知延州蜀人于公去皆环以泣公至延州羌方以兵覻边防上元开门张灯视以无为而羌卒不能为冦又移知镇州兼本州兵马都总管景德元年契丹入边民入保城公与之约盗一钱者死有盗钱二百者公即杀之于是自澶以北城郭皆昼闭诏使过公辄留之而募人闲行送诏皆得其报以闻又以便宜使所至受诸漕挽给边之物故契丹欲虏掠无所得车驾次澶州大将王超提卒数十万逗留不赴公屡趣之不为动移书谯让乃始出师犹辞以中渡无桥则公先巳度材一夕而桥就上闻手诏褒之且知公果可以属大事也二年移知定州又除东上閤门使枢宻院都承防三年遂以检校太保签书枢宻院事祥符元年东封泰山以为行宫都总管自此行幸必以公为都总管而皆许之专杀公部分明约束审出入肃然而未甞辄戮一人于是边将言契丹近塞大臣议皆请发兵以备公独议使边将移书问状从之契丹解去迁检校太傅四年加宣徽北院使五年除枢宻副使当是时契丹巳盟中国无为大臣方言符瑞而公每不然之独常从容极言天下虽安不可忘战去兵之意及它争议甚众真宗多以公言为是七年除颍州防御使知潞州州之税赋常移以输边公为论其害自是所输不过邻州而巳天禧元年移知大名府兼驻泊兵马都总管使中贵人劳问赐白金二千两居顷之遂以为宣徽南院使知枢宻院事检校太尉有足疾时诏内朝别为一班免其蹈舞二年疾病赐告求去位真宗不许而数使中贵人劳问又幸其第赐白金三千两巳而度公实病不可强以事乃罢以为彰德军节度观察留后而公固求外镇终不许居久之稍闲入谒真宗辄使閤门只候二人伺公至即扶以入因掖其拜起数屛左右问事常听用三年又求外镇乃以公知贝州兼本州兵马都总管将行矣召见又将付以政固辞谢久之乃已而更以公为本镇至五月公疾作诏使公子洵美将太医往视而魏路二镇之人亦皆奔走来问为公请祷已而公疾革真宗又使公弟之子成美驰驿召公归京师而公以八月壬寅不起矣享年六十五真宗为之震悼罢朝诏赠侍中録其子孙赙赐皆加等公前夫人丁氏某郡君后夫人沈氏某郡夫人子男二人洵美终西京作坊使英州刺史之美终内殿承制閤门只候孙十六人其十四人皆巳卒而庆宗今为右班殿直庆崇今为文思院知恩州公少忼慨以武力智谋自喜又能好书賔友儒者所与善必一时豪杰有集二十巻其文长于议论自始仕以至登用遇事謇謇未尝有所顾惮王冀公丁晋公用事每廷议得其不直辄面诋之真宗初或甚忤然终以此知公而天下至今称其正直铭曰
　　在浚西南谁封谁树有宋正惠马公之墓公当太宗真宗之时暨暨谔谔谋行计施以羸击强以少捕众以贱抗贵维公之勇虽贵虽众虽强必克维公之敏亦维公直帝曰直哉汝予良弼见国而巳不知家室内朝十年典掌机密暨予一心纲纪庶物元功宗谋莫汝敢匹公曰孤臣敢旷于荣谗说不用是维帝明士或困穷莫知其有既荣以位正或见丑公于可愿两得其尤不讫大耄天为不谋德歉于年孰云耉老有赉后世公为寿考刻趺篆首作此铭诗陈之隧道永矣其诒









　　临川文集巻八十七
　　钦定四库全书
　　临川文集巻八十八　　　　宋　王安石　撰神道碑
　　赠太师中书令勤威冯公神道碑
　　翰林侍读学士知许州军州事梅公神道碑司农卿分司南京陈公神道碑
　　虞部郎中赠卫尉卿李公神道碑
　　护卫忠果功臣侍卫亲军歩军副都指挥使威塞军节度新州管内观察处置等使银青光禄大夫检校司空使持节新州刺史兼御史大夫上柱国始平郡开国公食邑二千一百戸食实封二百戸累赠太师中书令兼尚书令追封鲁国公諡勤威冯公神道碑
　　冯氏有家于滑州之白马者莫知其始所以徙至鲁公而甞以公开国于始平日其夲出扵汉杜陵楚相唐之后也公讳守信字中孚自为儿童状貌嶷然慷慨有大意人固已竒之矣既冠従其乡人受学以三礼举扵乡防太平兴国初取兵民间公出应选有司以公儒者欲免之公曰吾以子弟免而父兄任其劳此儒者所不为遂行以才武给宿卫太宗征河东公奋身冒兵数取俘馘以献扵行在太宗壮而劳之以功数迁至弓箭直副指挥使真宗两驾河北皆命公帅其所领先驱以御契丹公所斩敌最诸将迁天武军都指挥使封州刺史充御前忠佐马歩军都军头公虽在军旅数以孝经论语为人讲说人尚以儒者目之至是真宗召问出孝经使讲公讲天子一章因言自天子至扵士不可以无学学不必博孝经论语皆圣人以诲学者言行之要臣愚不足以尽识然所以事陛下不敢一日而忘此真宗嗟叹者久之由封州数迁至捧日四厢都指挥使英州防御使知瀛州兼髙阳闗都部署由瀛州召还领歩军司公事当是时河决滑州天子以为忧问谁可使者公自言少长河上能知河利害诏以公为侍卫亲军歩军副都指挥使容州观察使知滑州兼修河都部署河怒动埽埽且防公坐其上指画自若也遂号其部人以一日塞之天子赐手书奨谕召还领歩军如初已而迁威塞军节度使是嵗天禧五年也公年六十六以八月二日薨于位天子悼恸为之罢朝二日赠太尉赐钱三百万勑宣庆使蒋州团练使韩守英礼部郎中直集贤院石中立给防其防事遂以其年九月二十四日葬开封之祥符县黄沟乡大里之原公曾祖讳伦祖讳筠皆不仕考讳蕴赠官至左屯卫大将军先夫人刘氏玉城县君后夫人张氏清河郡夫人子男十三人扵是文懿左侍禁文吉文握文徳文庆文显文质文贵文锐并右班殿直文灿文俊并右侍禁文郁文雅皆巳卒公孝谨忠笃遇人有恩祖母夫人疾病公不释带以侍輙数月常患世医不足赖以为养力学方药遂通其术公弟常欲上其子为公子以取高防公对之慨然曰吾自行伍防主上抜擢至此欲弃躯以报久矣顾未有所奈何欺之是嵗并公子无所防曰以眀吾心扵弟非有爱也韦城董方廉直为公所友其卒有二女无以嫁公为选士办装嫁之如已子公将兵治民寛简有法故人人畏爱之而无敢犯所居有迹贤士大夫多称之者公葬之三十二年而以其子故累赠至中书令兼尚书令追封鲁国公又二年始请諡扵天子而天子赐之諡曰勤威又五年文显为西京左蔵库副使提防开封府界诸县镇公事始作碑以表公墓而以铭来请予问诔扵太常问书扵太史问诸故老以考公子之所告而得公之所为如此扵是为铭曰
　　允文真宗俊艺在工相协予武有来冯公冯公奋节金革有声中邦外动异域自公在野手不去经率其所学以抚戎兵公之所抚貔貅豹虎指麾进退妥若儿女武窒以虣文罢扵柔维时冯公两取其优孰施其文有壤千里孰致其武宿卫天子帝咨冯公尔徃视河河决己塞滑人来歌帝闻而嘉劳以手勑公拜稽首匪臣之力帝曰来尔予厘尔勤授之旄节留掌我军方朝告薨有诏罢视吊赠赙葬哀荣终始追拜为令尚书中书赐爵国公胙以鲁墟士生显荣没则多已维时冯公至今受祉在周方虎咸有襃诗至汉充国雄为之辞谁能诗公流示无止刻碑墓门公实有子
　　翰林侍读学士知许州军州事梅公神道碑
　　宋翰林侍读学士正奉大夫行给事中知许州军州事兼管内堤堰桥道劝农事上柱国南昌郡开国公食邑二千三百户食实封六百户赐紫金鱼袋梅公之墓在宣州宣城县长安乡西山里公有五子鼎臣徳臣寳臣辅臣清臣清臣今独在为尚书司门郎中以公行状及乐安欧阳公之铭来请文以刻墓碑时熈宁元年八月四日也铭曰
　　公先梅伯后氏其国弥周渉秦不见史策有鋗有福着汉名籍公福之孙询字昌言三世弗仕陵阳之里公第廷中判官利丰再嵗而擢以丞将作以宰仁和人誉用多主推御史侍考进士一见天子以为知巳诏曰试哉遂试中书馆之集贤赐服绯鱼扵时继迁兵我西鄙老弱餽守丁彊多死灵州告危帝视不怡公请择人使潘罗支兵法所谓以夷攻夷帝曰谁可无如臣者曰予汝嘉闭防奈何公拜且跪飏言而起苟纾西师臣不爱死出书授之往讫尔谋至疆勑还防弃灵州帝察公艺可书帝制相或止之留佐三司其后罗支果窘西贼论将料敌皆如所策或従或违或挤或推梧合阻夷神者公尸黜之倅州用狱一眚去杭而蘓列国东屏漕输淛河就付将领三年告功仅得故省又以谴投守彼淮州有僚许公相得于此与之欣然乐以忘徙使扵湖北迁自濠梁又夺一官往裨扵襄坐发驿马给奔丧者于鄂于蘓剖将之符握节关中使揔其输煌煌金章厥赐特殊谋复灵武度兵葫芦秦有将玮诺公与俱防玮召还公复沦胥有反咸阳能名氏朱始虽弗察后捕而诛自懐徂池再副戎车真宗新陟罪垢皆涤为郎度支以将广徳外更四州楚夀陜荆乃还待制中紏狱刑有巍龙图其唐殖殖就以学士専其阁直辍之铨衡乗传临并超迁郎秩进直枢宻趣归封駮考国中失申命选事得权进绌加职侍读改司郡牧移之审官审是在服伐阅积迁给事于中告疾出许鼓歌从容方公少壮志立人上谈辞慨然帝恱而向及后晚出皆为将相公则老矣将归田里康定辛巳六月十日公七十八以其官卒公开南昌勲爵第一夫人曰刘不及郡封封君彭城其卒先公公卒眀年季秋挟日于州山西卜祔而吉公有四子伯为进士丞于殿中与仲前死仲赐科名叔也皆丞将作殿中或废或兴有显惟季时丞卫尉今为郎中论序初终实来求诗刻示无穷
　　司农卿分司南京陈公神道碑
　　司农卿分司南京陈公既以嘉祐七年九月某甲子葬开封府之祥符县西韩村皇考魏公之茔至十二月公子世范等乃来求铭以作公碑盖公昆弟皆従先人防而某又尝得识公父子故为序其实而系以铭序曰公讳某字良器以赠太师尚书令兼中书令卫国公讳嵩者为曾祖以赠太师尚书令兼中书令燕国公讳光嗣者为祖而尚书左丞集贤院学士讳恕之子也左丞当真宗时参知政事后以其子岐公之贵而赠至太师尚书令兼中书令魏国公公岐公之弟也而扵魏公为少子年六十八以嘉祐七年六月得疾分司而以乙已弃世扵陈州阶至朝散大夫勲至上柱国爵至颍川郡开国子食邑至六百户赐紫金鱼袋官终扵司农卿而所更者秘书省正字太常寺太祝大理评事光禄大理寺丞太子中舍殿中丞国子博士尚书虞部比部驾部员外郎郎中司农光禄少卿少府监任终扵知陈州而所厯者监楚州衡州酒税知衢州江山县知南恩州通判江扬洪庐潭州知衡州监江寜府粮料院知兴化军知均州判登闻鼓院知曹州判殿中省知郢州郑州其通判扬州庐州皆有所避不赴知郢州则未赴而徙凡仕四十三年盖其行事可记者众矣而公子所能记者在江州人大饥且疫公为具饘粥医药不足则取庐山诸佛寺余财以续之所活以万数有盗刈人之禾而伤其主者当死公曰古之荒政所以恤人者尽矣然尚缓刑况今哉即奏贷其死洪州大水城之不灭者十五水得城窦以入举城惶扰不知所为公豫具薪藁不终日以塞州人徳之曰无陈公吾属如何矣衡州之南山广袤百余里与夷接境大木防宻中国人逋逃其中冒称夷人数出冦常寜诸邑其酋有挟左道者人传以为能致风雨官军尤惮之公诱以恩信则率众数百来自占已而与其甥亡去又将为冦州人皆恐公设方略以一日捕得杀之天子赐诏书奨谕公因图上山川形势攻取之策以为贼今不除党附日众夷人谓中国无能为必出助之可须农隙发千人使操斧斤随以强弩斩木除道则贼失所恃不攻而自穷又出其材可以佐经用奏未报转运使害其事劾公擅击断不听用佐吏又尝称病不自祭炎帝公坐此罢州人乞留不得而贼果侵寻不制朝廷出使发兵击之数年然后定兴化多进士就乡举者常八九百人而学舍弊小无文籍公至则新而大之为之购书而国子之所有者皆具均州汉上舟子数溺商旅取货财而以险为解公捕案寘法因取近滩数家除其徭使表水险渉者因此得不死曹州多盗亡命之尤凶强者七十余人公集重购得之防尽又修律令五家为保之法故盗徃往逃去之他境盖公施扵政者能如此公尝为书十二篇上之曰国政要事其说多听用而中书欲迁职事以奨之公乃自言外祖王氏葬扬州无主后愿除淮南所当得之一官以往视其丘墓而已岐公之葬也天子自曹州召公归襄事特诏许公升殿公谢岐公遭遇始终恩礼之厚因乞御篆岐公之碑首上为动容赐其首曰褒忠之碑而公终无一言自及既分司无田园僦官屋以居自为棺敛葬埋之制趣扵俭而已少长好书以至扵老扵篆籀尤善有集二十巻其文能世其家者也夫人冯氏江南李氏时宰相延已之孙子男五人世范前商州洛南县尉世安前广州新防县令世修大理寺丞世永将作监主簿世奕太常寺太祝女四人长适大理评事栁安期次适右班殿直王允懿次尚防也陈氏汉太丘长讳寔之后故其望在颍川而世居洪州之南昌县当唐末五代之乱无仕者魏公布衣起闾巷明敏谅直称天下仍父子执国柄而至岐公尤盛公扵仕尝龃龉然尚至九卿以荣禄自终盖太丘之仁隐阨扵一时而纪谌羣泰贵显者数世岂魏公之先遭世不治亦有潜徳晦行如太丘者乎不然何其后世之兴如此是故不可以无铭也铭曰虞賔夏商其后为陈屡絶复封以承圣人至汉太丘弃时就徳诒禄魏晋子孙世食既又困穷乃生魏公魏公之出魁名硕实有公有卿馈祀其室公则盛矣天子所思绳绳维卿亦显于时治官牧民入出具宜胡公之虚太丘之里两有州国绍荣本始归葬浚郊皇考在前峙此铭诗为告新阡
　　虞部郎中赠卫尉卿李公神道碑
　　嘉祐八年六月某甲子制曰朕初即位大赉羣臣陞朝者及其父母具官某父具官某率徳蹈义不躬荣禄能教厥子并为才臣加赐名命序诸卿位所以劝天下之为人父者岂特以慰孝子之心哉可特赠卫尉卿翌日某甲子中书下其书告第又副其书赐寛等以待墓焚寛等受书焚其副墓上乃撰次卫尉官世行治始来请曰先人赖天子庆施赐之官三品矣而墓碑未刻惟徳善可以有辞扵后世者夫子实闻知某曰然卫尉公墓隧宜得铭久矣扵是为序而铭焉序曰
　　公姓李氏故陇西人七世祖讳某始迁扵光山五世祖讳某以其郡人王闽従之始为建安人曾祖讳某皆不仕考讳某尝仕江南李氏稍显矣江南国除又举进士中等以殿中丞致仕有学行名能知人赠其父大理评事而巳亦以子贵赠至吏部尚书逰豫章乐其湖山曰吾必终扵此扵是又始为豫章人尚书之子伯曰虚巳官至尚书工部侍郎以才能闻天下其季则公也公讳某字公济少笃学读书兼昼夜不息一以进士举不中即以兄防为郊社斋郎再选福州闽清洪州靖安县尉有能名选饶州余干县令至扵毁滛祠取其材以为孔子庙率县人之秀者兴扵学豪宗大姓敛手不敢犯法州将部使者奏乞与京官移之剧县不报而坐不觉狱卒杀人以免当是时侍郎方以分司就第公曰吾兄老矣我得朝夕従之防以洒扫先人庐冡尚何求而仕遂止不复言仕侍郎之卒也天子以公试秘书省校书郎知江州徳安县事辞不就后尝一至京师大臣交口劝说欲官之终以其不可强也而晏元献公为公请乃除太子洗马致仕初尚书未老弃其官以归至侍郎及公之退也亦皆未老自尚书至公再世皆有子而皆以严治其家如吏治江西士大夫慕其世徳称其家法盖近世士多外自藩饰为声名而内实罕能治其家及老往往顾利冒耻不知休息公独父子兄弟能如此呜呼其可谓贤扵人也巳公事亲孝比遭大防庐墓六年然后已事兄与其寡姊衣食药物必躬亲之及公老矣二子就养如公之为子弟也寛尝为江浙等路提防铸钱坑冶又甞提防江南西路刑狱定亦再为洪州官不去左右者十二年皆以才能为世闻人以恩迁公官至尚书虞部郎中阶至朝奉郎勲至护军以嘉祐四年七月某甲子卒扵豫章之第室年八十九夫人长夀县君赵氏先公八年既葬矣五年某月某甲子以公扵夫人之墓左曰雷冈在新建县之桃花乡新里夫人故衢州人某官湘之女湘有文行尚书与为友故为公娶其女子三人寛定寔寔守秘书省正字早世扵公之葬也寛为尚书司勲员外郎定为尚书库部员外郎女子二人已嫁孙二十有一人曾孙十有五人皆率公教无违者公既葬而二子以恩赠公卫尉卿云铭曰
　　李世大家陇西其先扵唐之季再世光山移遯于闽岭海之间乃生尚书节行有伟始来江南考室章水绳绳二子隐显兼荣孰多后禄其季维卿防壮躬孝唯君之践能不尽用止扵一县退以徳义厘身扵家外内肃雝人不疵嗟亦有二子维天子使父曰徃矣致而臣身子曰归哉以宁吾亲以率其妇左右恂恂以官就侍天子之仁既具祉福考终大耄追荣于幽乃赐卿号伐石西山作为螭营之墓上勒此铭诗








　　临川文集巻八十八
　　钦定四库全书
　　临川文集巻八十九　　　宋　王安石　撰神道碑
　　广西转运使孙君墓碑
　　赠左屯卫大将军李公神道碑铭【并序】
　　淮南江淛荆湖南北等路制置兼都大发运副使赠尚书工部侍郎萧公神道碑
　　尚书工部侍郎枢宻直学士狄公神道碑尚书屯田员外郎赠刑部尚书李公神道碑赠礼部尚书安恵周公神道碑
　　广西转运使孙君墓碑
　　君少学问勤苦寄食浮屠山中歩行借书数百里升楼诵之而去其阶盖数年而具众经后遂博极天下之书属文操笔布纸谓为方思而数百千言已就以天圣五年同学究出身补滁州来安县主簿洪州右司理再举进士甲科迁大理寺丞知常州晋陵县移知浔州浔当是时人未趣学乃改作庙学召吏民子弟之秀者亲为据案讲说诱劝以文艺居未防旁州士皆来学学者由此遂多以选通判耀州兵士有讼财而不直者安抚使以为直君争之不得乃奏决扵大理大理以君所争为是而用君议编于勑庆歴二年擢为监察御史里行于是弹奏狄武襄公不当沮败刘沪永洛城事又因日食言隂盛以后宫为戒仁宗大猎扵城南卫士不及整而归以夜眀日将复出有雉陨于殿中君奏疏即是夜有诏止猎蛮唐和冦湖南以君安抚奏事有所不合因自劾乃知复州又通判金州知汉阳军吉州稍迁至尚书都官员外郎提防江南西路刑狱有言常平嵗凶当稍贵其粟以利籴本者诏従之君言此非常平本意也诏又从之侬智髙反君即出兵二千扵岭以助英韶防除广西转运使驰至所部而智髙方煽天子出大臣部诸将兵数万击之君驱散亡残败之吏民转刍米扵惶扰卒急之间又以余力督守吏治城壍修器械属州多完而师饱以有功君劳居多以劳迁尚书司封员外郎初君请斩大将之北者发骑军以讨贼及后贼所以破灭皆如君计防军罢而人重困方恃君绥抚君乘险阻冒瘴毒经理出入启居无时以皇祐三年三月初七日卒扵治所年五十四官至尚书工部郎中散官至朝奉郎勲至上骑都尉君所为州整齐其大体濶略其细故与賔客谈说歌饮酒往往终日而能听用佐属尽其力事以不废在御史言事计曲直利害如何不顾望大臣以此无助所为文自少及终以类集之至百巻天徳地业人事之治掇拾贯穿无所不言而诗为多君讳抗字和叔姓孙氏得姓扵卫得望扵富春其在黟县自君之髙祖弃广陵以避孙儒之乱而至君曾大父讳师睦善治生以致富嵗饥贱出米谷以斗升付籴者得驩心扵乡里大父讳旦始尽弃其产而能招士以教子父讳遂良当终时君始十余嵗后以君故赠尚书职方员外郎君初娶张氏又娶吴氏又娶舒氏封太康县君五男子适邈迪适遘适尝従予逰年十四论议著书足以惊人终永州军事推官邈今潞州上党县令亦好学能文状君行以求铭者邈也君之卒也天子以适试秘书省校书郎二女子一嫁太庙斋郎李简夫一嫁进士郑安平君以其卒之年十二月二十五日葬黟县懐逺乡上林村歙之为州在山岭涧谷﨑岖之中自去五代之乱百年名士大夫亦往徃而出然不能多也黟尤僻陋中州能人贤士之所罕至君孤童子徒歩宦学终以就立为朝廷显用论次终始作为铭诗岂特以显孙氏而慰其子孙乃亦以诒其乡里铭曰
　　在仁宗世蛮跳不制餽师牧民实有肤使践艰乗危条变画竒瘭毒既除膏熨以治方迁既陨哀暨山夷维此肤使文优以仕禄则不殖其书满笥书蔵扵家铭在墓前以告黟人孙氏之阡
　　故赠左屯卫大将军李公神道碑铭【并序】
　　宋故赠左屯卫大将军李公墓在河中府河东县陶邑乡仙观里紫金山北初咸平二年公以东班殿侍随彰国军节度使康保裔部军于髙阳闗契丹内侵真宗狩于魏大将恃城千里闭逃保裔以其属出公提少卒所战辄破冦搏我疾孤坚弗支举军防焉乃以义死当是时十二月五日也公年四十六有诏赙恤録公子枢以为西班殿侍盖六十九年而枢以行治劳烈积官至皇城使贺州团练使而尝一再辞赏以求追荣其父母天子亦数推恩以及朝士大夫之亲而公九赠官自太子左清道率府副率至左监门卫大将军逮今上即位则再至三品而公夫人朱氏亦封钱塘仙逰永安县太君太君有美志纯行年六十三以天圣七年六月六日卒扵其子之官舍而以嘉祐六年十一月十一日与公合葬公防而愿恭长而敏武渉书喜谋将有以为而卒不克盖知者伤焉唯忠壮不屈以贻禄于其后世而团练君实能力承以大厥家噫其可铭也哉李氏世家郑之原武公讳兴字仲举曾祖讳颙祖讳光父讳元超皆弗仕公生一男二女二女皆早死孙六人其二人早死棻今为尚书都官郎中余皆以父廕仕昌龄终三班差使蕖今为右班殿直今为左班殿直铭曰
　　李姓之始聃周隐史厥家郑邦代晦其光公奋自田启迹班行匪熊匪罴彼万其旅帝徂伐之孰致予武操戈以先所遇毙逃曰敌可尽其来滔滔终沉于戎唯义之济闵有传禄追荣以暨谁无孙子锡命在幽我以吾功克称无羞诒诗后观有石道周
　　故淮南江淛荆湖南北等路制置茶盐矾酒税兼都大发运副使赠尚书工部侍郎萧公神道碑
　　萧氏故长沙人也去马氏乱迁江南又为庐陵人公曾祖讳霁仕李氏终洪州武宁县令祖讳焕考讳良辅皆不仕公讳定基字守一用天禧三年进士补岳州军事推官以母夫人陈氏防罢后除防州观察推官人饥说州将以便宜粜仓米秋籴偿之所救活甚多监纳潭州茶米举者十八人迁大理寺丞知临江军新喻县移监成都府市买务蜀引二江溉诸县田多少有约李顺为乱时成都大豪樊氏盗约改一昼夜为六由此他县嵗赂樊氏县乃得其余水讼二十年不决转运使以属公公曰约所以为均即不均约不可恃也乃亲决水视一昼夜而樊氏县水有余樊氏即伏罪诸县得水如故约转运使以为能举知黎州州近蛮出善马异时势人多以托守公一拒絶蛮大喜扵是累迁至太常博士以博士召兼监察御史里行成都王鬷请铸小铁钱为大钱当十铸十得三是废十得三十也公疏以为不便而鬷议诎中贵人妄告两淛转运使罪以公往治直之蕲州王防正恃势赂横猾诬属县长罪死又以公徃治告随吏曰防正赂汝受之以告我防正果赂吏直三百万公因以正其狱仁宗欲官公一子公乃以譲其随吏除开封府判官扵是自监察再迁至侍御史除江西水陆计度转运使奏事称上意赐三品服三司税赋雕鹙羽民入一尺费余百钱奏以鹅鹳代之宜州蛮为冦乃移广西兼安抚公驰至问所以反曰吾知之矣乃搜诸州澄海忠敢士万人守要害戒诸将贼至乃击归则已蛮不复动明年邕州甲洞与永平寨将秦珏争银冶杀珏反边大扰公曰蛮何敢是必珏有以致之问之果然乃废银冶诛道贼熟户数十人又移交州讨杀珏者而边遂定仁宗曰边吏好生事萧某如此可召用三司度支判官王琪使江淮淛议盐酒事请公俱往乃除三司盐铁判官与琪俱使江淮淛议盐酒事至吉州除江淮淛荆湖制置发运副使以官卒扵家享年五十四实庆歴二年五月十四日以其年九月二十日葬庐陵儒行鄊故舍之原公寛厚寡欲内行孝友称扵鄊里尤知为吏在所皆有声绩夫人河阳县君毛氏五男子汝砺汝谐汝器汝士汝奭皆进士汝砺终太常博士汝器终殿中丞汝谐今为尚书屯田员外郎汝士今为永州祈阳县令故累赠至尚书工部侍郎而墓碑未刻汝谐请曰先人扵王氏有故子铭士大夫多矣某曰然是宜以属我乃铭曰
　　萧氏食鄼汉功之冠卒成齐梁以戾于唐人不絶史与唐终始厥迁庐陵来自长沙使乎御史于宋初家折狱御戎有声无哗禄则世继而年不遐扬诗墓石以相哀嗟
　　尚书工部侍郎枢密直学士狄公神道碑
　　狄氏故并人唐武后时有以谅直至宰相者有功中宗以及社稷是为梁公公梁公之十四世孙也讳棐字辅之曾祖曰崇谦连州桂阳县令祖曰文蔚全州清湘县令考曰希顔徐州録事参军及公贵赠録事君至兵部尚书而公母李氏封陇西郡太君盖梁公之后有兼謩者亦有名迹至大官其后禄仕不终然寖微弗显及公乃以行能为时用出使入侍终尚书工部侍郎直枢宻为学士天下称为善人长者公少孤力学中咸平三年进士甲科其官自大理评事歴大理寺丞殿中丞太常博士尚书屯田都官职方员外郎祠部刑部郎中太常少卿右谏议大夫给事中其职自直昭文馆厯龙图阁直学士其初任知袁州分宜县后尝知开封府司録通判邓州成都府为开封府判官使京西成都府路转运又使制置江淮荆淛再判吏部流内铨知审官院知壁广滑魏随陜郑同扬九州河中河南二府其知陜州河中府以赵元昊反择西方守吏其知随州则坐在魏时军事有骄不逊者不即治其知扬州则不及赴而卒于京师庆歴三年二月十七日也享年六十七公惇厚笃实未尝妄言笑虽有喜愠未尝见色终身不言人过恶罢南海所赍无南物在陜中贵人有力者言将援公扵上公为不闻接以他语退而叹曰吾束髪至此得爵禄皆以义可以老而自汚邪盖其廉如此其治民出扵寛仁不忍虽以此尝得罪然自若弗悔也当时士大夫闻其死多叹惜累阶至中散大夫勲至上柱国爵至山阳郡开国公食邑二千一百户食实封四百户夫人武城县君路氏左司谏知制诰振之女初公以布衣见路公路公即誉公文学行治妻以其子生六男子遵道遵度遵礼遵慤遵路遵彜遵度当天圣初善为古文志义甚髙尝为襄州襄阳县主簿不幸早死君子莫不伤之遵路为太常寺奉礼郎与遵道遵慤遵彜亦皆早死遵礼今为尚书虞部员外郎六女子嫁卫尉卿王罕卫尉卿魏琰枢宻直学士何中立尚书驾部郎中王信民二人早死狄氏当五代之乱占潭之湘潭至公始葬武城君扵许州阳翟县张涧里故以公合葬以庆歴五年既葬二十年而遵礼来求铭文刻之墓碑铭曰
　　维狄先公开号扵梁扶国举帝仁柔义刚施垂子孙禄不旷仕歴世十四公为循吏内行振振恕以与人无恚无忌考终厥身阳翟古墟有幽新里铭诗不磨彼石之视
　　尚书屯田员外郎赠刑部尚书李公神道碑
　　朝奉郎尚书屯田员外郎通判杭州军州兼管内劝农事上轻车都尉赐绯鱼袋赠刑部尚书李公讳陟字元升少以进士举太学众推才髙不妄交防独与故相张文节公友善淳化中用甲科补河南府渑池县尉羣盗阻殽以略行人朝廷出中贵人传捕公率其属捕杀之尽以故为转运使所奏留再任方赏遭父防去而契丹犯河北卒亡命相聚为冦所居内黄大扰令尉初不自保公为设方略擒灭县赖以无事改除贝州司理参军州将边公肃知公能有难辄以【阙】公逐剧贼用一日驰百里悉取以归扵是州及转运使为论功驿召见除大理寺丞知汉州什邡县改殿中丞知秀州嘉兴县真宗东封改太常博士通判通利军又以祀汾隂改尚书屯田员外郎河决夺一官监真州盐仓杭州言淛江隄壊不可治诏江淮荆淛发运使举可用者以公通判杭州隄成度用财力甚省而完且可久乃复得故官留再任当是时吕文靖公提防刑狱尤知公极论荐以为材且召除御史矣防母夫人死公行内修事母尤以孝闻所收恤亲属多贫不能北归留治防南京哀戚毁甚未及服除而卒年五十三天禧三年六月八日也留守王沂公赙助之乃能具棺殡凡五娶贾氏髙氏张氏耿氏最后边氏封太康县君今皆赠郡太君边氏则贝州边公女也边公彊明少所可知公而好之故女以其子太康有贤行盖见扵国史公二男四女男曰中庸守大理寺丞致仕曰中师给事中天章阁待制西京留守女嫁太子中舍聂复贝州漳南县令葛初平尚书比部员外郎张参其一早死公初以文艺自进然喜吏事所至强果辨治终以爱利为人所思嘉祐七年十一月二十三日葬扵卫州新乡县贵徳鄊戒海里至熈宁元年十月乃始作铭刻之墓碑李氏故博平人后徙内黄曾祖讳祚弗仕祖讳守澄开封府襄邑县尉考讳珣殿中丞铭曰
　　矫矫李公升自辞科启迹渑池终功淛河课文曰治武奏厥多毁于大丧曽不及皤素琴未御虞殡遂歌垂延在后宠禄有那兆卫西南彼坟陂陁追秩荣矣哀如之何
　　赠礼部尚书安恵周公神道碑
　　公讳某字某姓周氏为人俶傥有大节敏扵文学达扵政事真宗初即位以进士甲科除将作监丞通判齐州即有能名召还为著作郎直史馆提防开封府诸县镇公事歴三司户部度支判官又皆有能名遂以右正言知制诰判吏部流内铨数进见奏事真宗以为材其后置登闻鼓院糺察在京刑狱及考进士以糊名誊録之法真宗皆自选主者而辄以属公居糺察未防遂以枢宻直学士知开封府听断明审无留事真宗滋以为材至尝幸其府问劳赋诗乐饮然后去以公更外事未久故不即大用而以公知河中府又以知永兴移天雄军所至辄有声绩数赐诏书奨谕扵是真宗知公果可付以政即召还除给事中同知枢宻院事既而又以为尚书礼部侍郎枢宻副使真宗得疾防不寤丁晋公用事逐去寇莱公而以公为党亦逐去之以尚书户部侍郎知青州既而又以为太常少卿知光州仁宗即位稍迁秘书监知杭扬二州晋公得罪去还公礼部侍郎留守南京召见之将复用公病矣乃请知颍州自颍徙陈自陈徙汝至汝若干年以某年某月某甲子卒春秋五十九讣闻天子为震悼赠礼部尚书赙赐録其子孙加等諡曰安恵初公奋白衣数年遂知制诰特为真宗所礼禁中事大臣所不得闻者往往为公道之公亦慷慨为上言事无所挠而其言秘世莫得尽闻东封还公卿大夫皆献文章颂功徳公独上书进戒及在枢宻进止侃侃不以丁晋公方盛为之诎节故为所逐公好收挽后进士得一善汲汲如世之夸者为已进取未尝问家人生产好读书善为文有文集二十巻独奏事诸草则公既焚之矣无在者爱其弟越甚笃与越皆以能书为世所称毎书辄为人取去积阶至金紫光禄大夫勲至上柱国爵至汝南郡开国公食邑至四千一百户食实封至九百户尝为东京留守判官东封考制度副使亦皆真宗所自选也周氏世为淄州邹平人公曾祖考讳某祖考讳某皆儒者以学行知名山东考讳某仕厯御史终尚书都官员外郎及公贵赠曽祖考某官祖考某官考某官公夫人王氏北海郡夫人先公一年卒扵公之卒也公子延荷为大理寺丞延让为太常寺太祝延夀为东头供奉官閤门祗延隽为大理评事以某年某月某甲子葬公郑州新郑县平康鄊之北原而以王氏祔其后若干年公子延隽为尚书都官郎中累赠公至某官始追序公世次阀阅行治来请曰先人名位功徳尝显矣而墓碑无刻诸孤独延隽为后死微夫子许我则无以诒永久嗟乎公之事逺矣盖虽公子有所不及知故所次止扵如此然观公所以进而公之材可见视公所以逐而公之行可知懔懔乎一世之名臣矣所次如此不为略也铭曰
　　羣献俣俣御于帝所出入百年将相文武有如周公左右真宗自初筮仕以至谋国晦显险夷考终一徳公去州郡无民不思公来朝廷天子所知发论造功每成无隳谁私党雠用国威福闲上不豫乃防乃逐既投有罪而以公归退施一州遂陨于腓美矣邦士公之季子铭诗墓门载以趾










　　临川文集巻八十九
　　钦定四库全书
　　临川文集巻九十　　　　宋　王安石　撰行状
　　尚书兵部员外郎知制诰谢公行状
　　彰武军节度使侍中曹穆公行状
　　鲁国公赠太尉中书令王公行状
　　墓表
　　寳文阁待制常公墓表
　　太常博士郑君墓表
　　贵池主簿沈君墓表
　　建昌王君墓表
　　处士征君墓表
　　鄱阳李夫人墓表
　　外祖母黄夫人墓表
　　韶州翁源县令杨府君墓表
　　尚书兵部员外郎知制诰谢公行状
　　公讳绛字希深其先陈郡阳夏人以试秘书省校书郎起家中进士甲科守太常寺奉礼郎七迁至尚书兵部员外郎以卒尝知汝之颍隂县校理秘书直集贤院通判常州河南府为开封府三司度支判官与修真宗史知制诰判吏部流内铨最后以请知邓州遂葬扵邓年四十六其卒以寳元二年公以文章贵朝廷蔵扵家凡八十巻其制诰世所谓常杨元白不足多也而又有政事材遇事尤剧尤若简而有余所至輙大兴学舍荘懿明肃太后起二陵扵河南不取一物扵民而足皆公力也后河南闻公丧有出涕者诸生至今祠公像扵学邓州有僧某诱民男女数百人以昏夜聚为妖积六七年不发公至立杀其首防其余不问又欲破美阳堰废职田复召信臣故渠以水与民而罢其嵗役以卒故不就扵吏部所施置为后法其在朝大事或谏小事或以其职言郭皇后失位称诗白华以讽争者贬公又救之尝上书论四民失业献大寳箴议昭武皇帝不宜配上帝请罢内作诸竒巧因灾异推天所以谴告之意言时政又论方士不宜入宫请追所赐诏又以为诏令不宜偏出数易请繇中书宻院然后下其所尝言甚众不可悉数及知制诰自以其近臣上一有所不闻其责今豫我愈慷慨欲以论谏为巳事故其葬也庐陵欧阳公铭其墓尤叹其不夀用不极其材云卒之日欧阳公入哭其堂椸无新衣出视其家库无余财盖食者数十人三従孤弟妹皆在而治衣栉才二婢平居寛然貌不自持至其敢言自守矫然壮者也谢氏本姓任自受氏至汉魏无显者而盛扵晋宋之间至公再世有名爵扵朝而四人皆以材称扵世先人与公皆祥符八年进士而公子景初等以厯官行事来曰愿有述也将献之太史谨撰次如右谨状
　　彰武军节度使侍中曹穆公行状
　　公讳玮字寳臣真定府灵夀县人少以防为天平宁二军牙内都虞候至道中李继迁盗据河西银夏等州后又撃诸部并其众李继隆范廷召等数出无功而朝廷终弃灵武继迁遂强屡入边州为冦当是时公为东头供奉官閤门祗年十九太宗问大臣谁可使当继迁者武恵王以公应诏太宗以知渭州而欲除诸司使以遣之武恵王为公固让乃以本官知渭州真宗即位改内殿崇班閤门通事舍人西上閤门副使移知镇戎军当是时继迁虐使其众人多怨者公即移书言朝廷恩信抚纳之厚以动之人得书往徃感泣扵是康奴诸族皆内附咸平六年继迁死其子徳明求保塞公上书言继迁擅中国要害地终身旅拒使谋臣狼顾而忧方其国危子弱不即捕灭后更盛强无以息民当是时朝廷欲以恩致徳明寝其书不用而河西大族延家妙等遂拔其部人来归诸将犹豫未知所以应公曰徳明野心去就尚疑今不急折其羽翮而长养就之其飞必矣即自将骑士入天都山取之内徙徳明由此遂弱而至死不敢窥边大中祥符元年召还除西上閤门使邠宁环庆路兵马都钤辖兼知邠州东封迁东上閤门使髙州刺史再移真定府定州路都钤辖已而又以为泾原路都钤辖兼知渭州公乃图泾原环庆两路山川城郭战守之要以献真宗留其一枢宻院而以其一付本路使诸将出兵皆按图议事祀汾隂迁四方馆使初章埋骄扵武延咸泊拨臧掘强扵平凉公皆诛之而汧渭之间遂无一犯塞八年迁英州团练使知秦州秦西南唃厮啰宗哥立遵始大遵献方物求称賛普公上书言人无厌足其求必轻中国大臣方疑其事防得公书遂不许而犹以为保顺军节度使公曰我狃遵矣又将为冦吾治兵以俟尔遵使其舅赏様丹招熟户郭厮敦为鄊导公即诱様丹捕厮敦而许以一州様丹终杀厮敦公遂奏以为颍州刺史而様丹亦举南市城以献先是张吉知秦州生事孰户多去为遵耳目及公诛様丹即皆惶恐避逃公许之入赎自首还故地而至者数千人后遂帖服皆为用至明年啰遵果悉众号十万寇三都公帅三将破之追北至沙州所俘斩以万计事闻除客省使康州防御使其后又破灭马波叱腊鬼留等诸啰遵遂以穷孤逃入碛中而公斥境陇上置弓门威逺凢十寨自是秦人无事矣天禧三年召还除华州观察使以西人之恃公也复以为鄜延路马歩军都部署四年遂除宣徽北院使镇国军节度观察留后签署枢宻院事丁晋公用事稍除不附已者既贬冦莱公即指公为党改宣徽南院使出为环庆路都署又降容州观察使知莱州晋公贬乃以公为华州观察使知青州天圣三年除彰化军节度观察留后知天雄军又移知永兴军而诏使来朝至则除昭武军节度使而复还之天圣五年以疾病求知孟州得之防言事者以公宿将有威名不当置之闲处乃以为真定路马歩军都部署知定州七年换彰武军节度使八年正月薨扵位年五十八皇帝为罢朝两日赠侍中諡曰武穆公为将防四十年用兵未尝败衂尤有功扵西方旧杀中国人得以羊马赎死如法公以谓如此非所以尊中国而爱吾人奏请不许其赎又请补内附百族以为上军主假以勲阶爵秩如王官至今皆为成法陜西嵗取邉人为弓箭手而无所给公以塞上废地募人为之若干畆出一卒若干畆出一马至其重敛发兵戍守至今边赖以实所募皆为精兵在渭州取陇外笼干川筑城置兵以守曰后当有用此者及李元昊叛兵数出卒以笼干川为徳顺将军而自陇以西公所措置人悉以为便也自三都之战威震四海唃厮啰闻公姓名即以手加颡在天雄契丹使过魏地輙隂勒其従人无得髙语疾驱至多惮公不敢仰视契丹既请盟真宗扵兵事尤重慎即有邉手诏诘难至十余反而公每守一议终无以夺真宗后愈听信有论边事者往往宻以付公可否好读书所如必载书数两兼通春秋公羊谷梁左氏传而尤熟扵左氏始娶潘氏冯翊郡夫人忠武军节度使同中书门下平章事韩国公美之子后娶沈氏安国太夫人故相左防射伦之孙光禄少卿继宗之子子男四人僖礼賔使知仪州当元昊叛时以策说大将不能用反罪之迁韶州以死倚终内殿崇班俣供备库副使拒元昊扵瓦亭战死赠寜州刺史倩右侍禁一女子适四方馆使荣州刺史王徳基孙五人谅讽东头供奉官谊右侍禁閤门祗谞三班奉职谘右班殿直
　　鲁国公赠太尉中书令王公行状
　　公讳徳用字元辅其先真定人也世以财雄北边而蒋公邢公皆倜傥喜赴人急嵗饥所活以千计武康公当太宗时贵宠任事以殿前都指挥使受遗诏辅真宗其先公河南宻县县后分属郑州管城故今为管城人焉公先防其母韩国夫人朱氏事继母鲁国太夫人张氏以孝闻至道二年太宗五路出师以讨李继迁之叛而武康公出夏州当是时公为西头供奉官而在武康之侧年十七自护兵当前所俘斩及得马羊功为多及归公又请殿将至隘公以为归之至隘而争先必乱乱而继迁薄我必败扵是又请以所防兵驰前至隘而阵武康为公令扵军曰至阵而乱行者斩公亦令曰至吾阵而乱行者吾亦如公令至阵士卒帖然以此行而武康公亦为之按辔继迁兵相随属左右望公莫敢近扵是武康公叹曰王氏有儿矣及论功武康公曰吾为大将不可使子弟与诸将分功绌公不列三年迁东头供奉官咸平二年迁内殿崇班三年换御前忠佐马军副都头景徳二年为马军都头大中祥符元年为邢洺磁相廵检提举捉贼男子张鸿覇聚党界中为盗朝廷以名捕久之不得公以氊车载壮士伪服为妇人诱之扵野扵是鸿覇与其党三十二人皆得朝廷以为能移陜西东路提举捉贼自陜以东为盗者闻公擒鸿覇事皆惴恐逃去五年为环庆路指挥使奏事上前忤防责授郓州马歩军都指挥使是嵗武康公薨天子命公乘驿防防归京师已而还其旧职七年迁散虞候防都头八年迁散员内殿直都虞候天禧四年为殿前左班都虞候栁州刺史干兴元年为捧日左厢都指挥使英州团练使天圣三年改博州团练使知康信军城壊公使禁军为筑筑者久之而无敢窃言望公使巳以非其事者城成天子赐书奨谕五年移冀州兼马歩军都部署是嵗除康州防御使龙神卫四厢都指挥使又除捧日四厢都指挥使六年除侍卫亲军歩军都虞候归就职又除环庆路副都部署不行八年除并代州马歩军副都部署又除殿前都虞候十年除桂州观察使侍卫亲军歩军副都指挥使权马军都指挥使诸将皆迁与士之请马者皆不求有司而得故事取粪钱扵军以给公使自公始罢之使各置库以待其军用明道元年除福州观察使军人挟内诏求为军吏公争曰军人敢挟诏以干军制后不可复治且军吏不可使求而得得则军人必大受其侵明肃太后固使与之公固不奉诏已而太后亦寤卒聼公及太后崩有司请卫士皆坐甲公又不奉诏曰故事无为太后防坐甲也扵是天子心贤公以为可用及阅太后宫得争军吏事遂以公检校太保签署枢宻院事公固辞武人不学不足以当大任天子使中贵人趣公入院公扵朝廷临义慷慨言无所顾计至扵亲戚故旧待之亦皆当理而有恩故人为人求官扵公公问其得谢几何故人辞穷以实对公亦不拒也归而使家人以银与之曰尔所求者在此矣官非吾有不可得居顷之除枢宻副使三年除明州奉国军节度观察留后同知枢宻院事四年除安徳军节度使五年检校太尉充宣徽南院使寳元元年李元昊叛公尝请将以扞边天子不许曰吾以公谋可也卒所以镇抚扞治者亦多公计策始人或以公威名闻天下而状貌竒伟疑非人臣之相御史中丞孔道辅因以为人言如此公不宜典机宻在上左右天子不得已以公为武宁军节度使徐州大都督府长史赴本镇赐手诏慰遣而言者皆尚论公未止也又以公为右千牛卫上将军知随州人为公惧恬然唯不接賔客而已移曹州或闻孔道辅死以告曰是尝害公者今死矣公愀然曰孔中丞岂害某者乎彼其心所以事君当如此也惜乎朝廷无一忠臣言者服公以谓有徳而终身自愧其言曺人喜鬬多盗他日狱未尝空也公在曺尝无一人囚者数矣庆歴二年除检校司空保静军节度使天子以手诏赐公曰赐卿重地勉视事毋以人言为忧有伤卿者朕不听契丹使刘六符过澶州喜曰六符闻公久矣遇扵此岂非幸也今此州嵗大熟岂非公仁政之効也公谢曰明天子在上固常多丰年此岂吾力也今朝廷多贤士大夫可畏者吾老矣备位扵此不足以累公称数是嵗移真定府等路驻泊马歩军都部署求奏事京师天子使中贵人谕公入觐除宣徽南院使判成徳军固辞不得未行以契丹使使求周世宗所取三闗故地聚兵幽蓟为若侵边者乃移公判定州兼三路都部署听以便宜従事而以杨崇勲知成徳军崇勲使客问公所以战公曰吾患不仁不患不威患不知不患无功盖见敌而后胜可制吾所战岂可以豫言也公至定州则明赏罚以教战契丹使人来觇或以告劝公执杀公置之不问曰吾视士卒皆乐战可用矣使彼得归以告其主是伏人之兵以不战也明日大阅扵郊公提桴鼓誓师进退坐作终日不戮一人而毕乃下令具糗粮听鼓扵中军将尽以汝行唯吾其所鄊契丹闻之震恐巳而天子宻诏问公方畧公上书论近世用兵之失与今所以料敌制胜之方甚备防兵罢徙公知陈州过都天子使中贵人劳赐问公欲见否公辞谢备边无功幸防上恩赦诛徙内郡非有公事当对者不敢见三年移孟州召还署宣徽院事已而出判相州六年除同中书门下平章事判澶州七年移郑州封祁国公八年还除防灵观使又除检校太师判郑州过都天子召见慰劳皇祐二年除集庆军节度使进封冀国公三年以年老求致仕诏以太子太师致仕大朝防缀中书门下班公威名虽老矣尚为四夷所惮而天子亦贤公以为可属大事也四年复强起公以为河阳三城节度使同中书门下平章事判郑州六年遂以为枢宻使契丹使至公伴射使曰南朝以公使枢宻而相富公可谓得人矣天子闻之赐公御弓一矢五十以宠焉嘉祐九年进封鲁国公以年老求去位至六七天子为之不得已犹以为忠武军节度使景灵宫使又以为同羣牧制置使有诏五日一防朝给扶者以一子若孙一人是嵗公年七十八矣明年二月辛未公以疾薨天子至其第为之罢朝一日又为之素服发哀苑中而以太尉中书令告其第又赐以黄金水银龙脑等物出内人抚其诸子公忠实乐易与人不疑不诘小过望之毅然有不可犯之色及就之温如也平生少玩好不以名位骄人而所得禄赐多施之亲党善治军旅寛仁爱士卒士卒乐为之尽与士大夫逰士大夫亦多服其度以为莫能窥也夫人宋氏武胜军节度使延渥之女也累封安定郡夫人先公卒后以子追封荣国夫人孝慈恭俭有助扵公男子咸熈东头供奉官早卒以子故累赠至右千牛卫将军次咸融西京左蔵库使果州团练使次咸庶内殿崇班早卒次咸英供备库副使次咸康内殿承制女四人长嫁尚书驾部郎中张叔詹其次嫁太常博士程嗣恭国子博士寇諲皆早卒孙七人泽渊皆内殿崇班閤门祗淑左侍禁淇左班殿直潭右班殿直沅瀛左侍禁温未仕淑淇皆早卒曾孙二人任左侍禁价未仕公子卜以五月甲申管城之先茔而国夫人祔谨具公厯官行事状请牒考功太常议諡并史馆
　　寳文阁待制常公墓表
　　右正言寳文阁待制特赠右谏议大夫汝隂常公以熈宁十年二月已酉卒以五月壬申临川王某志其墓曰公学不期言也正其行而已行不期闻也信其义而巳所不取也可使贪者矜焉而非雕斵以为廉所不为也可使弱者立焉而非矫抗以为勇官之而不事召之而不赴或曰必退者也终此而已矣及为今天子所礼则出而应焉扵是天子恱其至虚已而问焉使莅谏职以观其廸巳也使董学政以观其造士也公所言乎上者无传然皆知其忠而不阿所施乎下者无助然皆见其正而不苟诗曰胡不万年惜乎既病而归死也自周道隐观学者所取舍大抵时所好也违俗而适已独行而特起呜呼公贤逺矣传载公久莫如以石石可磨也亦可泐也谓公且朽不可得也
　　太常博士郑君墓表
　　徳安郑湜书其父太常博士讳诒字正臣之行治伐阅世次因其妹婿广陵朱介之以来请曰郑氏故家荥阳有善果者卒扵唐江州刺史而子孙为徳安人自善果至胵七世生裔为乐清县令君之大父也裔生柬君之父也以诗书教授乡里而终不仕君以景祐四年进士为洪州都昌县主簿扵是令老矣事皆决扵君而都昌至今称以为能又为庐州合淝县尉盗发輙得故其后无敢为盗者又为同州朝邑县令当陕西兵事起案簿书度民力所堪以均赋役而人不困又掌集庆军书记嵗旱转运使不欲除民租以属其守而使君出视君以实除民租如法又迁秘书省著作佐郎知南康军南康县移知梧州方是时侬智髙为乱吏多避匿即不往君独亟往治城壍集吏民以守而州无事经畧使举君以知賔州再迁至太常博士而归为陵防令召见言事称旨赐绯衣银鱼未赴以嘉祐三年三月二十四日卒年六十君前夫人张氏后夫人吴氏子男三人其长则湜也次防次深女四人其三人巳嫁矣董振何贽朱介之其婿也君为人孝友谅直得人一善若已出能振穷急而自养尤俭约自賔州归所赍无南方一物其平生所为如此今既以某年某月某日葬君徳安之永泰乡谷歩里而未有以碣诸墓也敢因介之以告介之扵余为外姻而其妻能道君之实将惧泯没而无闻数涕泣属其夫求得余之一言以表之墓上盖余尝奉使江东泝九江上庐山爱其山川而问其州人士大夫之贤而可与防者莫能言也今湜能言其父之贤如此问其州人之防仕扵此者乃以为良然嗟乎郑君诚如此岂特一乡之善士欤而其子男与女子又能如此故为序次其说使表之墓上
</div>
    <div class="pagination">
<a href="临川文集_page94.html">上一页</a><span>...</span><a href="临川文集_page90.html">90</a><a href="临川文集_page91.html">91</a><a href="临川文集_page92.html">92</a><a href="临川文集_page93.html">93</a><a href="临川文集_page94.html">94</a><span class="current-page">95</span><a href="临川文集_page96.html">96</a><a href="临川文集_page97.html">97</a><a href="临川文集_page98.html">98</a><a href="临川文集_page99.html">99</a><a href="临川文集_page100.html">100</a><span>...</span><a href="临川文集_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
