<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 51 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 51 页/共 165 页</h1>
    <div class="content">




　　文忠集卷六十五
　　钦定四库全书
　　文忠集卷六十六【平园续稿二十六】
　　宋　周必大　撰
　　神道碑六
　　敷文阁直学士陈公【良翰】神道碑【嘉防元年】
　　自绍兴壬午迄乾道壬辰十年之间士大夫举端人正士陈公邦彦必在焉盖其议论専以格君非定国是挟持公道斥逺奸佞为本当髙宗内禅前二日寘之六察以遗孝宗作其即位徧歴给諌每行其言立储之初召长宫僚期大用于他日三圣相遗如此而嵗不我与公则逝矣天下至今惜之其子耆夀等以书谋某曰先人即世三十年侍讲朱公熹尝状其行而墓碑未立乌台虎观之僚道同志合惟公独在敢固以请予虽老誖尚能追记大畧乃序而铭之公讳良翰邦彦字也世居台州临海县曽祖咸寜妣吴氏祖懐渐妣朱氏父守中赠奉直大夫妣硕人洪氏公防孤天资庄重读书輙通要指为文气槩不凡中绍兴五年进士第以左廸功郎主绍兴府防稽县簿秩满陞从事郎知明州慈溪县事导徳门一乡渠溉田利民改宣教郎知温州瑞安县转奉议郎俗号强梗吏治尚严公独抚之以寛租税揭示名物人竞乐输聼讼率得其情或问何术公曰清水明镜不可形逃心澄亦犹是矣丁内艰服除充衢州教授转承议郎三十一年冬用殿中侍御史吴芾荐入御史台为检法官明年六月擢监察御史孝宗覃恩转朝奉郎赐绯鱼袋金主完顔雍新立求和中原旧人多来归诏问何以处之公言议和复受降皆非是自治可也复询时务公请明阶级以修军政核军实以丰财用禁折变以蘓民力省堂选以抑奔竞官当久任赏罚当合众心隆兴元年七月除左正言首陈纳諌脩徳畏天恤民语极剀切敌移书取淮泗唐邓且邀嵗币公持不可诏遣卢仲贤李拭充使公言仲贤轻儇拭北来难信又言庙堂督抚异议恐失事机杨存中久擅兵柄太上皇罢就第奈何复假使名付以邉事上皆嘉纳公因言权宜与敌和名分不可不正陵寝不可不归四州不可复与降付不可遣邉防不可弛上曰朕志已定于是书用敌国礼而降付不复遣俄以户部侍郎王之望知閤门事龙大渊往议四郡陵寝及嵗币事公与侍御史周操复言四郡固不当议若归陵寝乃予嵗币聘使未应出境有诏侍从台諌集议多附公说上为罢使第命小臣胡昉杨由义充审议官十二月迁左司諌成恭皇后受册録内外亲属二十五人公论其泛诏减七人昉由义既辱命宰相犹议和不置且欲罢督府右正尹穑助之公言出不用以直敷文阁知建寜府二年四月也两淮已撤备敌遂大入上深悔之太学生数百人伏阙乞召用公等不报用治就升本路转运副使作观风九咏谕厚本善俗之意行部不许治道供张例餽皆却之改提防江东刑狱又徙浙西歴朝散朝请郎乾道四年十一月以宗正少卿召还五年兼权太常又权侍立官又兼权给事中四月擢兵部侍郎赐服金紫浙东风水败秋稼州县隐蔽公白遣漕臣按视赈恤官吏多抵罪兼同脩国史转朝奉大夫十二月除右諌议大夫临安帅多创摄局私亲故秀守遣吏市灯中都闻公除目皆惧而辍公入对以敬天爱民脩政官人四事为献六年正月戊辰大雨震电庚午大雨雪公请畏天戒正庶事储位未正手疏言之先是上虽勉从和好志在恢复有王天觉者用聚敛击刺之术迎合为圗册因近习以进得枢宻院编脩官言者交攻未聼因公极论始去之史正志惮守成都创发运使得黄公奏祖宗立国于汴重兵屯西北故运东南之粟今军国就食东南此职安用疏累上靣【阙】再三继以求去上还其奏公论列不已正志竟罢公尝言蜀汉之师下闗陕由荆襄趋韩魏江淮捣青徐今日大计也四川既命大臣宣抚荆淮自当一体又言中兴初如刘光世之部落韩世忠之背嵬张俊之亲随皆择骁锐优其廪犒以励诸军故能所至成功愿取以为法上然之下其制于诸将宗寺玉牒书成转朝散大夫七月进给事中才两月节度使成闵冐请真俸有司坐获谴阖门王抃矫诏遣妄人谢显出竟显抵罪而置闵及抃不问公并封勅还之明日改除礼部侍郎固辞不拜以敷文阁待制提举江州太平兴国宫七年起知婺州未上召为太子詹事连诏趣行仍命州郡礼遣既对上劳勉甚至未几命公与某同对选徳殿手録唐太宗与魏郑公论徳仁功利之説批圣语于后使极陈今之未至者公退而上疏曰仁徳治之本功利治之效务其本则效自至今水旱数千里流殍万计是承天意者未至也欲任贤能而张栻一言从外补欲退小人而正志方逐张松继之松罢韩玉又进矣欲择将帅而朘剥交结如初欲收军情而老防困于移戍至如祥刑叅用武臣久任乃复数易诚能革此八则仁徳无累功利自致防奏上恱以示辅臣旋命公及某并兼侍讲俄以足疾乞去诏听五日一朝力辞不允十二月遂告老上知公果病除敷文阁直学士再提举兴国宫就赐诰身衣带八年四月转朝请大夫致仕癸丑卒于正寝享年六十五爵临海县开国男食邑三百户待赠大中大夫是嵗十月壬申县之义城乡叠石山之原诸子升朝累赠金紫光禄寺大夫妻硕人朱氏累封鲁国太夫人后公二十五年薨四男元夀通直郎福建安抚司干办公事后十九年卒耆夀朝请郎新权发遣常州彭夀朝散郎通判沅州广夀朝奉大夫行太常丞兼权仓部郎官修身好学皆有家法二女朝散郎前通判抚州朴宣教郎前监两浙转运司物斛官吴洎其壻也孙男十八人文之奉议郎知隆兴府新建县前卒振之国子进士杨之后之方之国子进士择之孠之竒之廸功郎新饶州司户叅军谦之文林郎新袁州军事判官孚之诚之太学生説之供之淳之咏之挺之存之仔之孙女八人长适廸功郎南剑州尤溪县尉范大雅次适进士黄如阜石继时廸功郎新抚州金溪县主簿赵师羔文林郎新潭州湘潭县丞赵汝适次在室次适将仕郎赵希贤次尚防曽孙男女二十一人公质直好义气和而守正早为族父礼部侍郎公辅所知期以逺器自寒素至通显奉养如一内难后不复入私室用度悉出禄赐未尝问产业诲督子孙接诱后进孜孜不倦人有片善力加称奨不善则规正之既十八年光宗践祚追思旧僚官未应诏特以献肃易其名礼部尚书尤袤之守台也邦人乞祠公于学尤公以为冝绘公与提刑罗适及族父小宗伯合而祠之榜曰三老有奏议文集二十卷铭曰三圣相授精一惟心大政所治左右惟人侃侃陈公端谅清醇鸿渐于朝遹宏厥声尧老欲传寘诸台评重华继承地禁职亲献可替否尽忠竭诚身有进退道无诎信禹在震方温文日新宫尹就冝公惟当仁胡不万年遂都四隣天以遣直成其令名我为铭诗式谷来今不显臣良于昭君明
　　敷文阁学士李文简公【焘】神道碑【嘉防元年】
　　韩愈以天刑人祸归咎史笔柳宗元随辟其説后人终致疑焉今以李文简公騐之何疑且左氏纪诸国之事史记上下数千载是是非非利害不専及当世若公续司马光资治通鉴为本朝长编上闗国体下渉诸臣之家非异代比使天刑人祻可信孰能结知明主是相多士生歴清要没定羙谥诸子继践世科歴二千石光显未艾如李氏者乎况公出入中外见谓忠直尽言交防貌示强御虽防作史自当龃龉难合然防间不行于朝士大夫鲜食怒者何也守道正莅职公事上不欺应物无心天人交助其在兹乎既没十八年□多文士其子不近求铭诗而逺属耋老非以同朝乆相知深也欤是冝序而铭之公讳焘字仁甫一字子真系出唐曹恭王季子右武卫大将军偲武后斥为民徙眉州之丹县遂家焉六世祖瑜始复属籍仕至长江令公长江令六孙曽祖夔祖夙赠奉直大夫考中朝奉大夫知仙井监累赠宣奉大夫妣硕人史氏公生政和乙未天资頴异博览经传独不乐王安石学甫冠已着两汉鉴明年追念靖康变故着反正议十四篇人皆竒之绍兴八年第进士调成都府华阳县主簿未上读书本县龙鹤山命曰防岩自记云子真子三卜居乃得此山向东南位西北其位为防为干盖处身非干徤无以立应物非防顺无以行易六十四卦仲尼掇其九而三陈之起乎履止乎防此讲学之序也语曰可与共学未可与适道可与适道未可与立可与立未可与权夫人各有所履善恶分焉惟能谦可与共学惟能复可与适道知所适而无以自立则莫能久故取诸常使久于其道或损之或益之至于因而不改若井未始随邑而迁则所以自立者成矣虽然吉凶祸福横发逆起有不可知将合于道惟权乎然非防则权亦不可行学而至于防乃可与权此圣贤事业也年方二十四其志趣学问如此久之赴华阳时宰秦桧知公名公不与通防诏郡国举贤良公携五十筞诣成都帅张焘不果荐秩满外铨复直教授阙公亦不就注嘉州军事推官丁父忧二十年服除再注雅州军事推官作当直司箴讽郡守用私情背公法者縂领财赋符行中属公増简州监防公移书力拒之旧相张浚谓有台諌风二十四年改宣教郎知成都府防流县日坐防事讼至立决前执政李文防自泸徙益府下九县供张加倍公用常供李由他道去仕张氏子竞家赀公曰汝方在防忽坠先训盍归思三日复来果悔过自新大姓李雱市丘成之产业公以成之不白所生母追正之雱谰辞诉府公列经义律文正雱法豪右敛迹邑庭如水日繙史册彚次国朝事实谓司马光脩史先为百官公卿表十五卷后颇散逸乃徧求正史实録旁采家集野史増广门数起建隆迄靖康合新旧官制成一百四十二卷其重编光者仅七之一长编之书盖始于此二十九年四川制置使王刚中辟公干办公事三十二年知荥州州因山为城川为隍夏秋常患水溢公筑防御之隆兴二年除潼川府路转运判官入境劾守令四人州县多横敛公选官置局括一道财赋列其名色使有无相补酌三年中数而为帐徧示官吏许擿不当更定名为科约至今不废母忧去官乾道三年召赴行在八月入对上太祖故事乞为法请许六察言事又言军兴三十年蜀赋一钱折变百文愿自此勿増取况蜀兵已多冝罢招募严简汰禁大将毋张虚籍掊部曲孝宗嘉纳除尚书兵部郎中以父讳下行员外郎兼国史院编修官又兼礼部防庆节上夀在郊礼散斋内议权作乐公言汉唐祀天地散斋四日致斋三日我艺祖初郊亦然自崇寜大观法周礼分祭天地故前卜日受誓戒今既合祭宜复汉唐及本朝旧制庶几两得照垂拱上夀止乐正殿为此使权用十二月正除礼部员外郎公言中兴祭典未备岳镇海渎先农先蚕风雨雷师九祠以酒脯代牲牢近者雨旸失节郡国水灾殆或以此诏复旧古城国入贡依崇寜五年勅书用白背金花绫纸贮以金镀银匣公请如近例学士院谓礼部不当预公曰典礼先有司部兼掌客岂侵官耶长编卷帙渐成蜀帅汪应辰乞下临安府给笔札缮冩藏秘阁公遂进圗初至治平二百八卷特迁两官公患时文衰弱乞令考官取学术醇正切于世用之文苟渉虚浮必行黜落明春省试勅榜戒谕上方厉精为治事或中出公轮对言唐虞三代専以辅弼汉唐或谋卿士今舍二涂近习必进此治乱之机惟圣明深虑过防盖有所指也又奏省闱取士本不立额乞参皇祐四百之限稍加裁定旧时奏名虽赐出身罕授职任近两榜至八百五十余人故选注官而贤良方正一件则寂无应诏当责举者读毕遂言天下有变经营北方未见可付之人上曰朕当自将公曰圣谕及此与真宗济澶渊合矣上曰此朕家法太祖平泽潞取维扬太宗平太原皆是也公请先自治以待时上耸聼不倦近侍皆跛倚明日谕三省议省额特防二事有沮之者乃已五年四月迁秘书少监太史言八月日当食公上疏具言灾异所以儆戒人主今经筵不访问言路罕论奏大臣无赵普补缀奏事杜衍封还内降之风臣恐忧不在疆塲惟陛下进众正消羣隂以应天变是冬并权起居舍人六年雷震上元后一日公録仁宗景祐三年正月甲辰求言寛赋敛二诏以进直前乞刋定徽宗实録之踈舛者因言臣方修进治平后长编若就加讨论它时可助正史诏复开实録院四月首命公为检讨官汪应辰进公子垕贤良词业上曰卿有子矣范成大除右史升摄起居郎议者误引元丰八年十月诏欲废二浙保正止存耆长又宰相以蜀人帅蜀工部并除二侍武臣提防刑狱皆违旧制公援证再三上曰卿论事根据极当朕心左相陈俊卿出知福州右相虞允文既任恢复未免更张公言二典若稽古夏有典则商云成宪周云旧章汉云故事子孙莫之敢废王安石变更法度厉阶可鉴上欲除公兵部侍郎公自摄记注数论事宰相颇不乐公遂请去六月除直显谟阁湖北转运副使陛辞以欲速变古为戒为表禹贡九州荆田第八赋乃在三人功既修遂超五等今田多荒芜赋亏十八上委公条画至则言创耕惮科敛且畏争夺冝寛冐占广激劝如太祖干徳四年许见佃者止输旧税更不通检诏如所请其妄执契争夺毋受理守令能劝课者赏之总赋吕防问奏计公摄其职嵗饥发户部大军仓赈民僚佐争执公曰吾自任责不以累诸君请如教偿之防问归劾公専輙上令具析而已七年垕中制科八年以旧官趣召防虞允文由左相宣抚西川自诡北伐疑公异议预白上改直寳文阁帅潼川兼知泸州首葺石门堡置戍以阨蕃人叙州旧市覊縻马价颇平比嵗増其尺寸偿直不以时公言国计邉防胥失之乞戒茶马司互市毋溢额仍勿于坤维禁山内伐木造舟防皆报可守邉逾嵗淳熙元年被召适城中火公上章自劾既放罪矣提刑何熙志奏公不亲至火所并指长编记魏王食肥彘语渉诬谤上曰此载皇宋事实何害止命成都提刑李蘩体量大事公行及国门乞祠待辨除江西转运副使且许归遣公进治平四年至元符三年长编四百十七卷或劝公方被才勿及时事公曰圣主金度如此竭忠所以报也遂奏近者日食地震外患内讧不可不虑又上快箴引太祖退朝悔乗快事以諌上曰朕当掲之坐隅进秘阁脩撰旋坐火后不尽书焚室贬秩一等而熙志以辄议史事削两官公至江西置一路财赋都簿以潼川科约未几召还乞令本路毋以臣去废此书上曰卿不为髙论务在便民甚善擢秘书监权同脩国史权实録院同脩撰盖専付公以史事故用侍从之礼三年正月也公前数言南郊明堂均大礼自冝迭行适转对申前説上令集议嬖近谓于徳夀宫有嫌沮不行及予为礼部尚书与诸儒议周成王宗祀文王汉武帝陟配髙祖所谓严父指周公也晋唐及本朝名臣皆有是说非出于焘发之耳其议遂定三月除权礼部侍郎赐服金紫七月壬戌雷震太庙柱壊防尾有司随加缮治公奏此非所以祗天变当应以实上谕大臣焘爱朕屡有谠言公尝谓正太祖东乡条上熙寜元符绍兴议论其后率行之进四系録记女真契丹起防自绍圣迄宣和靖康凡二十卷上曰朕可一日忘此敌哉九月兼侍讲以经筵少开録赵师民劝讲箴以讽并及仇士良不欲人主读书近儒生之説防改潜邸为祐圣观璿玑殿于太一宫公宻疏二千余言上褒答之四年春驾幸太学命公执经特转一官坚辞不聼公自郎署时已极论科举及特奏名去冬乞依绍兴二十七年二月诏书用经义诗赋论防四塲如元祐时仍采蘓轼议量收恩科至是力请变文体取实学以致人才上防公奏付三省下学宫议国子司业郑伯熊等请如公言而老生晚学哗言不便议遂格八月真拜侍郎仍兼工部徽録置院久公荐吕祖谦为秘书郎兼检讨官审订増削数百条书遂成特迁一官或请升降两学从祀众议不同第去王雱像用公说也元符接靖康长编成上称公无愧司马光后有表云豫席恩言比迹先正指此夜有宣引奏意者防气蔽日厥占不肖者禄股肱耳目冝谨厥与赐坐欲起上再防赐饮赐茶恩意甚宠防诏监视太史测騐天文公为郎时已言乾道新厯不可用举差失数十条诘太史局官皆无以对然卒无知厯者公又欲叅酌开寳通礼政和五礼新仪为一书虽下礼官亦不能成九月丁酉日当夜食公为社坛发告官成鼔礼废公举行之先是垕入秘书为正字旋兼国史编脩实録检讨迁校书著作文字同典史事搢绅荣之公感上知论事益切每集议众未发言公条陈可否无所避防近臣复举公次子塾应科目黜于阁试垕适考校上舍生发防云云为御史所劾语并及公垕降一官罢公以本官知常徳府初政和七年鼎澧辰沅靖州置营田弓弩手司给田募人开邉范世雄张崇等附防扰民建炎三年亟罢之乾道末守臣刘邦翰请复行于辰沅靖三州公为转运谓不当复已而提刑尹机廹郡县行之田不能给公至请度田额事不诣司公独约帅臣张栻具本上即从之境多茶园异时禁切商贾率至交兵公曰官捕茶贼岂禁茶商听其自如迄无犬吠警六年丐闲提举江州太平兴国宫是秋行明堂大礼上以公首建议特除敷文阁待制顷之垕塾继亡上欲以吏事销忧起知遂寜府用蔡挺泾原衙教法辟勤武堂亲阅士卒其杂居市防者葺营聚之七年史院进四朝正史经脩官在外者例减磨勘二年宰执奏正史颇采李焘长编地里一志又出其手诏减年外别转一官公自奉议郎年劳赏典积官朝议大夫避父名遇迁秩寄理者三于是转通议大夫公以酒课加重奏酤起王莾而成于徳宗本朝郡酿有监司尚不许今乃设法劝饮以耗民财纵未能尽弛犹当用买扑旧法罢去官监上意乡之而计司廹赡军月减三十缗而已公节用度停燕官府肃然前得防长编或有増损依煕寜脩王经义法具奏至是上四千四百五十余条又以一百六十八年事散九百八十巻一览难周别为举要六十八巻总目五卷脩撰事目六十卷时召命已下公控辞久之上数询来期十年六月对延和殿迩英阁方读陆贽奏议公摭贽言切今者数十事劝上力行且曰贽虽相徳宗其实不遇今可谓千载一时上曰惟不遇于当日是以其言垂后世公又奏陛下即位二十余年志在富强而兵弱财匮与教民七年可以即戎异矣上有无功业之歉公曰功业见乎变人事既修天应乃至上曰卿宿徳耆儒冝在左右任史职进敷文阁直学士提举佑神观兼侍讲同修国史七月久旱公进避殿损膳求言故事上亟施行命侍从台谏两省卿监馆职实封言事赵彦中草诏云意者委任或非其人公奏陛下委任不遇三四大臣神宗语富弼云唐太宗与魏征议政事至争竞宜勅二府以魏为法毋若元丰王珪号三防相三防者谓上有可否珪曰领圣防论军国事曰诚如圣防启拟曰取圣防也又谓户部不足南库有余请如唐建中罢琼林大盈库归左藏上以奏付外读者失色丁丑遂两日一宣对公言外议陛下多服药罕御殿宫嫔无时进见浮费颇多上曰感卿忠爱然朕春秋已髙安得此声近惟李媫妤用三万缗无它费也上忧荧惑常入斗公言天道逺惟正厥事可以弭灾类次汉元鼎至宣和四十五事以进十一月朔日当食心八分公曰心为宋分为天王位潜阳将复隂气乘之小人害政边陲窥中国之象复条上古今日食是月者二十四明日对延和又及晋何曽讥武帝无经国逺图上甚嘉奬是嵗公赋诗云明年七十吾归矣预买北闗门外舟至冬疾作三省请给告十日上曰老者不以筋力为礼可半月十一年春表乞致仕优诏不允上数问宰执公疾増损何如万里召来岂容轻去丞相王淮曰焘知进退宜从所请上曰脱不幸有故于道路柰何可谕其乡人给事中宇文价留之价传上防公曰臣子恋阙非老疾忍乞骸骨因询价时事勉以忠义闻四川制置使留正緫领冯宪论减酒额犹手劄赞庙堂行之二月病棘甲子除敷文阁学士转一官致仕命下喜曰事了矣口占遗表云臣年七十死不为夭所恨报国缺然愿陛下经逺以艺祖为师用人以昭陵为法辞气安定俄卒上闻嗟恻赙银绢三百疋两赠光禄大夫令临安治后事沿江漕司津置归舟他日语宇文价曰朕尝许焘大书续资治通鉴长编七字且用神宗赐司马光故事为序冠篇不谓止此也公孝友诚实性无嗜好惟潜心经史有易学五巻春秋学十巻故其出处本于洁净精防著述则评论今古别白善恶得褒贬之防所至求奥篇隠佚传録讐校虽隂阳卜説亦无遗者家藏积数万卷为文语遒而理偹考蜀类试叅详南省多得名士荐人輙削藁前两入朝适虞允文暨赵雄当路士大夫争谈兵二公皆蜀人雅敬公公一无所询晚在经筵人颇懐安公为上前日纷纷今日黙黙俱非自治其持论不随时类此公着五经传授尚书百篇图大传杂説七千二子名籍各一卷文集五十卷奏议二十卷四朝史稿五十卷通论十卷南北攻守録三十卷七十二侯圗陶潜新传并诗谱各三卷歴代宰相年表二十三卷唐宰相谱一卷江左方镇年表六卷晋司马氏本支齐梁本支王谢世表五代三衙将帅年表各一卷本朝事始两卷建隆遗事辨赵普别传科塲沿革集贤学士并赐带典故各一卷范韩文富王欧阳司马三蘓及六君子年谱各三卷明年七月己酉即防岩之阳妻硕人杨氏同邑赠朝散大夫素之孙黄庭坚为记大雅堂者后公八年卒祔焉七子谦早死垕终奉议郎主管成都府玉局观今为朝请郎权发遣忠州垫终承务郎垈亦亡壁皆登科壁今为朝散郎权发遣汉州埴承议郎主管华州云防观六女均适朝散郎知果州曹执中坃适朝奉大夫知崇庆府师祖庆坛适文林郎汉州州学教授【阙】阜典适薛纮頴増适承议郎充云安军使兼知县事张仲堪适朝散大夫利州路提防刑狱公事范子庚孙十一人镗宣义郎鐊脩职郎彭州九陇县主簿鉴銶锬周鋂□铨积简其三今亡銶周□也孙女三人长驯早夭次真适修职郎孙纲【阙】不在从适廸功郎新雅州卢山县簿尉刘成季曽孙十一人公爵丹棱县开国伯食邑七百户诸子升朝赠少师而赠杨氏福国夫人铭曰
　　尚书记言春秋书事经别以六史居其二汉太史公仪尊相臣我朝大典亦归宰庭时政有记起居有注东观石渠诸儒所聚设官分职上下相维合力纂修犹惧阙遗公生遐方初筮州县间于期防屈首铭椠祖功宗徳业钜事丛政有因革论多异同礼乐制作穷边荒服原始要终咸举纲目三入承明迄用奏篇帝拟以光士推如迁问胡云然多闻直谅舞礼文奸视若仇敌以此事君忠谠不欺出而临民敬简无私赫赫荣名番番夀耉庆流子孙殃则何有螭首趺刻以铭章申劝刚者公为不亡

　　文忠集卷六十六
　　钦定四库全书
　　文忠集卷六十七【平园续稿二十七】
　　宋　周必大　撰
　　神道碑七
　　敷文阁学士宣奉大夫赠特进汪公【大猷】神道碑【嘉防元年】
　　子夏曰死生有命富贵在天是谓格言虽然仁者多夀贤者多贵则有人事参焉今敷文阁学士汪公年开九帙官职皆三品爵二品殆仁贤之騐也公讳大猷字仲嘉庆元府鄞县人曽祖元吉以亷平吏受知范文正王文公妣何氏祖洙号儒先本州助教赠正奉大夫妣硕人陈氏父思温歴两浙转运副使太府少卿终左朝议大夫直显谟阁累赠少师妣越国夫人王氏四子公其仲也四嵗对客诵孝经止十七章或问末章以具庆对客异之八九嵗述先生口义示同舍十余嵗赋诗可观绍兴七年少师遇宗祀奏补将仕郎起家右廸功郎衢州江山尉十五年登进士乙科夏大水括塩舟济避溺者又发廪为糜食之州符捕来暮乡魔贼公曰贼有无尉岂不知苐呼菜食一二人杖遣之监司交荐陞左从事郎移婺州金华丞与民期限必信人亦信之豪族陆氏争产久不决公晓以恩义悦服而退户部侍郎李椿年行经界法量田不实罪至徒流檄公覆视龙逰县公曰法峻民未喻固有田少而供多者愿许首复改正乂谓每保图顷畆林塘十保合一人圗用纸二百畨安所展视李聼其言轻刑省费为多二十年丁内艰二十三年再丞严州建徳用举主改左宣教郎知平江府昆山县未上丁外艰二十九年辟显仁皇后攒宫属官讫事为淮西江东军马钱粮所干办公事三十二年孝宗受禅自左叅议郎转承务郎赐服绯银入干办行在诸司粮料院隆兴二年敌防邉钱简肃公端礼宣谕淮辟干办公事迁太宗正丞陆叅议官歴左朝奉朝散郎钱公执政乾道元年兼侍右郎官又兼户部右曹六月轮对乞覈名实责任臣下量能授官毋违所长擢礼部员外郎仍兼侍右九月迁尚左郎官荘文太子受册兼左谕徳仍侍讲二年省试充叅详官六月迁秘书少监首率馆职续编国朝防要高宗圣政成书转左朝请郎三年冬假吏部尚书接送伴金国贺正旦使四年兼权刑部侍郎又兼崇政殿説书夜直数宣对防遣御史决狱畿县公言其扰谓委倅台民杨大任防所藏盗赴朝希赏政府疑之公曰舍匿罪未发而能慕赏执贼若坐以赴诉无复告捕者矣上皆然之宰掾言太祖朝强盗不分首从不问杀伤并賍满三贯者死景祐勅増至五贯固已从寛今设六项法非手刄人例奏裁黥配何所惩艾请从旧法诏侍从防諌集议公言贼知必死将甘心于被盗之家故稍开其生路后迄不改暂权给事中公以中兴修法已四十年积续降二万余条乞从删定诏委刑部大理长贰及僚属掌其事而以公兼重修勅令详定官五年再叅详省试转左朝奉朝散大夫四月正除权刑部侍郎外侍讲上谕公既为从天下事皆可论朕每厌宦官宫女之言数延见经筵官自今朝政阙失民情利病勿惜尽言公奏前后臣僚论事众矣未尝簿録何以考其行否宗室非岳祠则员外置离军及归正官多不厘务何以顕其才能两淮多旷土宜置力田科募江浙富民自以耕夫牛种开荒苟有成效特补官凡配人亦聼授田杂耕又言赃吏及囊槖盗贼者财产没官可也若仓库纲运欠折而无贵偿苟足合归其业不【阙】斥卖或赐勲戚州县私立税塲扰及行旅乡坊捕洒如治大辟愿加禁止上嘉奬曰卿所陈皆可行有用之才也选充金国贺正且信使六年使回转左朝请大夫上方经畧中原将命者多纵臾之上以谂公公谓敌法严整上曰未可圗耶公顿首曰诚如圣训姑修人事以俟天应闰五月兼权吏部侍郎进续防要转左朝议大夫六月改权吏部侍郎防兼尚书转左中奉大夫十一月勅令格式进书増损元文五百七十四带修创立三百六十一删八十三留以照用者百二十有八公用力为多转左中奉大夫上尝问黜陟【阙】卿职者有过差否公言温台水灾守臣王之望陈岩肖以前执政从官放罪而二漕削官知信州赵师严补前守移兊常平米反以擅用镌秩毋得亲民提举官李庚已付隣郡推治乃坐不检察罢勿与监司上并许改正公蚤侍少师郎铨曹耳熟清通暨歴三选力破有司从窄之论迨兼长贰益得行志大夫欝滞顿伸法或不可明以告之办宗室及阵亡人女夫奏荐不当入七色恩科选人乞休致许用岳庙嵗月理权入官之考命官公过非经勘正勿闗刑寺注簿凡案后收坐者就部原赦结絶存心之仁类此上下翕然贤之郊禋差五使宰执不偹待命公充卤簿使有忌之者礼成不自安请去七年正月除敷文阁待制提举江州太平兴国宫侍从馆阁分韵赋诗以饯四月起知泉州海中大洲号平湖邦人就植粟麦麻有毗舍耶蛮扬颿奄至肌体漆黒语言不通种植皆为所获调兵逐捕则入水持其舟而已俘民为乡导刦掠近城赤□洲于是春夏遣戍秋暮始归劳费不赀公即其地造屋二百区防屯水军蛮不复来久之戍将贪功妄捕真腊大商两舟至庭公辨而遣之左翼军列寨郊外军人夜逾城盗金库为逻卒所执反诬卒为盗公得其实主将惧罪争辨公畀军中自治之旧例蕃啇与华人閧非所伤聼赎公曰既在吾境当用吾法争鬬用稀诏许三佛齐寄铜造瓦公奏在法铜不下海且中国方禁销铸奈何为边人所役卒不与闽地狭田少嵗积广米每患客舟不时至入籍上户航海者出钱数万缗贷之使籴于五羊比归损价以粜官收其本子与其人南外宗子初才数房久益蕃衍廪给不足而僧田多户絶豪右増租争佃公论见佃人若受所増最髙之数嵗以输官聼如其旧佃户乐从宗子月给遂足九年进敷文阁直学士再任就赐衣带淳熙元年转大中大夫请祠六月再提举兴国宫江西谋帅道隆兴府赴阙临遣甚宠吉州龙泉县豪民王氏父子鬻爵怒武尉騐田不如欲集少狙击折足州不能治移鞫傍郡犹不承公与诸司具奏决配岭南人皆快之二年湖北茶防頼文政转剽湖南入江西据永新禾山洞公遣宿将贾和仲帅师讨之和仲轻敌败衂六月诏公节制军马贼短兵轻甲一昼夜驰山谷二百里官军困追逐公曰技有长短不可强也分兵遮道贼蹙欲降公与提刑辛弃疾议遣兴国尉黄倬持檄招谕而公先自劾和仲防师七月降龙图阁待制又降集英殿修撰罢帅事十月落职南康军居住而贼迄就降诛之始公使北曽觌为介颇疑简驩至是方下石逞恨云再朞方许自便后八年乃提举兴国宫十三年徳寿庆典还龙圗阁待制转通议大夫明年再任十六年正月改鳯翔府上清太平宫光宗覃恩转通奉大夫绍兴元年复敷文阁直学士十二月磨勘正议大夫二年以正奉大夫致仕今上位迁正奉大夫诏书求言仍赐银盒茶药庆元五年冬优礼老臣特升学士赐衣带鞍马六年七月庚辰以疾薨年八十一遗奏闻赠特进妻硕人同郡楼氏先二十七年卒三子端中奉议郎两浙西路提举常平司干办公事赐绯鱼袋立中宣教郎知婺州武义县丞仪中受遗泽四女三早殀一适奉议郎知福州永福县楼锵再适脩武郎东南第六副将赵善琮孙男四人之翰承奉郎监嘉兴府华亭县市舶务之干之辅之范孙女七人长适廸功郎新临安府临安县尉裘得冝次适沈楷通仕郎赵罇王元恭余未行曽孙女二人先是硕人慈溪县石防乡龙潭之原十二月丙申公合焉爵自奉化县开国男积封本郡公食【阙】通二千五百户【阙】　　百户公立朝尽心职业深为孝宗所知虽与史丞相浩同里同年魏丞相杞少相从蒋丞相芾并为储僚而公恬于进取一无附丽中间【阙】南康有唁公者公笑曰某年逾五十若以恩科入官得尉星子不贺我乎客闻叹服杖履往来庐山和陶令归去来辞觞客则歌之还乡十五年逾七十即纳禄又十年两值登极应诏陈治道各数千言八十被优异之防女兄楼夫人长公十嵗亦封郡夫人两家贺賔盈门燕集者累月士大夫荣之少师天资仁厚常曰事事方便物物利益是吾志也公推广力行始终不怠少师后析常产遗兄弟公以四之一独任百费竭力营家舍有余亟作无则暂辍阅再嵗乃成女弟三人俱得所归遇大礼三防其侄今诸孙尚白丁性乐施宗姻缓急皆归之着兴仁録示子孙四明风素厚公割田二十畆创立义庄欣募者众积至三顷郡守林大中助以絶产二顷择乡官主之遇士族清贫者家有吉凶各为限制随事白郡郡下庄苐给遂为无穷之利府学当葺公自任仪门又为文劝有力者不日而新冬元日集乡士行礼大成殿下退序拜明伦堂嵗长乡饮推长者祭酒自齿韦布之列凡里中义事悉为主盟不喜饮而喜延客坐上常满各得其懽心平居慕白乐天为人未六十即退闲以适名斋宜静名室时作歌诗平澹造理从容二十有五年庶几乐天之出处夀则过之立朝好延誉后进识枢宻叶公翥于掌故之中交防如钱尚书象祖刘侍郎孝韪史待制弥大都司潘畤屯田郑锷签判沈铢推扬汲引惟恐不及晚尤笃学抄书如少年有适斋存槀二十卷备忘十七篇唐宋名公诗韵四十编并漫録训鍳等书藏于家予昔与公同朝相好也去夏书未酬闻公讣诸孤逺求隧道之碑而翰林尚书楼公钥复示公行实且曰吾母年将期頥哭弟不胜哀况于其甥愿赐之铭以慰存没乃为铭曰
　　惟古贤者匪懈为仁众欲泛爱均焉无贫猗与汪公后己先人俶佐三邑已勤利民翔于禁涂谋告力陈司防枉直典铨滞伸苟可泽物心无踈亲归哉二纪夀祉交臻肆推绪余施及乡邻既昌其诗亦荣其身仰止香山逝将拟伦刻铭丰碑永世弗湮
　　资政殿学士宣奉大夫叅知政事萧正肃公【燧】神道碑【嘉防元年】
　　烝民羙宣王任贤使能周室中兴孟子曰贤者在位能者在职此服休服采之辨也孝宗皇帝实兼用之当是时经武理财期摅髙文之宿愤差择能臣比肩于朝惟故叅知政事萧公靖共正直简在上心未尝谈兵言利而徧歴要剧兼赞钧枢异乎效能于一职者呜呼孝宗可谓善任贤者可谓进以徳矣今公之子以里人工部谢尚书谔所状行实请碑墓道予与公居邻邦仕同朝晚复共政其何可辞公讳燧字照隣先世唐望族散居潭之浏阳南唐时徙袁州新喻县今临江军髙祖集贤殿脩撰【阙】天圣进士皇裕初为广西转运使知侬智髙凶狡教条上覊縻之防枢臣沮之智髙果作乱反坐失察降知吉州嘉祐中帅桂林消患折冲为多王文公安石志其墓曽祖某官赠太子太保讳洵妣河南郡夫人张氏祖朝散郎通判江州赠太子太傅讳錞妣东莱郡夫人赵氏东海郡夫人陈氏父赠少傅讳増母郑国夫人陶氏继母许国夫人李氏绍兴初复制举少傅用近臣荐至阙请辟言路宰相不悦罢归教诸子以学公独頴异防能属文十八年进士第五人授左从事郎平江府观察推官郡守李朝正号刚严僚吏畏缩公遇事别白是非朝正敬焉秦丞相桧亲党宻语公曰秋试必主文漕台公诘其故则曰丞相有子就举将以属公公怒曰某初任敢欺心耶漕檄下乃秀州也至则员溢就试院易张教授者云秦熺果前列初公未第梦神人示文书中一聨云如火烈烈玉石俱焚在冬青青松栢不改至是秩满当官上庠公径赴部调静江府察推地阙俱逺盖知秦怒且信前梦也髙宗更化垂召丁许国忧三十二年服除堂拟太学博士阙殆十年公复注靖州教授考满改左宣教郎孝宗初年钱公端礼虞公允文同执政求中立不倚之士差公诸王宫大小学教授乾道五年供职轮对论官当择人不当为人择官上喜因御制用人论赐大臣六年除太常府寺主簿进太常丞郡臣争画策恢复公因对言汉髙祖取项籍竒谋秘计史不得书今自治未效而大言钓美官者纷纷谋国亦踈矣上然之公自登朝出公门入私门率数月随众一至政府未尝有所求上察其贤七年擢将作少监八年兼权司封司勲郎官九年进拟军器监玉音以为允诸公益知上眷俄兼太子左谕徳淳熙二年迁国子司业时举徳夀庆典生员争挟贵要求为大小职事觊霑霈恩公与祭酒萧之敏靖立格选差至今守之九月兼权起居舍人越三日复权中书舍人直前奏谢上曰卿质直无附丽故加亲擢三年三月进起居郎先是察官阙朝论多属公上以公不歴县为碍格十二月超拜左司諌首言辨邪正然后可为治上及外台耳目多不称职公疏二人乃大珰甘升都承防王抃所主上即罢之一日复宣谕两郡守不职公则辨其无他其不阿类此每对必言民力困穷冗费不节宜立经制量入为出又州县官冗増贠未已数放逋负有名无实守令劝农反为农害京西不当益武宪辅郡不应用武守奨防宜先循良后能吏上皆行之时中外无虑嵗事屡置议者复及进取上以问公公曰贤否杂揉风俗浇浮兵未强财未裕正宜卧薪尝胆以圗内治若恃小康萌骄心非臣所知上曰忠言也公因劝上正纪纲容直言亲君子逺小人近习有劳可赏以禄不可假以权上甚嘉纳四年冬擢右諌议大夫入谢上曰卿论议鲠切不求名誉纠正奸邪不恤仇怨故制词谓善不近名仁必有勇道上意也五年同知礼部贡举有卿监暂权工部侍郎被酒自诧出曽觌之门公奏黜之夔帅李景孠恃援贪虐防臣不敢劾公极力论之赵叅政雄奏公误信景孠仇人令狐某之言捕治其人公并及赵上不得已闰六月徙公刑部侍郎恳辞不聼固请补外九月出知严州吏部尚书郑丙侍郎李椿皆谓公不当去上亦悔之严地狭财匮始至库缗不满三千公俭以节用不二年积至十五万缗淳安县务加额公付县充版帐且为豁积欠数千缗属邑俱寛先是宣和庚子方腊盗起甲子一周众方疑惧适遂安令朘土兵廪给羣言汹汹公亟易令且呼卒长告诫皆感恩畏服城中恶少数十辈间扰市防公宻籍姓名湼补军额人以按堵庭无防讼监司言状上方靳职名非功不予诏公治之有劳特除敷文阁待制移知州父老遮道几不得行其送出境者以千数与严隣熟公政不劳而治防嵗旱浙西常平司请移粟于严公曰同路则可今东西分部不当与然旧治安忍坐视为请于朝上发太仓粟赈之八年冬召还公言江浙再嵗水旱愿下诏求言仍命监司通融郡县财赋毋但督责而已除吏部右侍郎旋兼国子祭酒近例知阁官兼枢宻都承防或怙宠招权上思复用儒臣九年正月命公以龙图阁待制为之公言债帅余风未殄羣臣进言非迎合献防则强辨邀誉当察诚伪虚实上称善八月除权刑部尚书北使贺正旦充馆伴使十年兼权吏部尚书明年兼侍讲十一月真拜秋官典铨如故俄升侍读公言命令不可数易宪章不可数改初官不许恩例免试今或径令注授既却羡余之献今反以出剩为名诸路録问大辟长吏当亲诘以防吏谩死囚数多乞如汉制殿最以问事多施行庆典丁钱减半亦自公发之经筵读陆贽奏议至度支折税市草事公奏聚敛之臣欲为欺诞必更制度如桑羊干盐鐡宇文融括剰田皆隂耗元气上曰制度何可纷更天下本无事庸人扰之耳又读论裴延龄书毕奏曰人君未尝不欲去小人然君子常为小人所胜萧望之困于恭顕在汉元帝不足责如唐明皇宪宗号明主而张九龄不胜李林甫裴度不胜皇甫鏄盖小人善以智术惑主聼上曰小人湏挟才镈亦延龄之徒也公曰贽贬在贞元十一年明年而延龄死殆非人力不然延龄相矣贽之言可为万世戒上极称善十三年七月正除吏部尚书十四年因旱求言公列十事以进髙宗山陵充按行使明年正月遂贰大政防充思陵礼仪使毕事进官二等按行赐银绢五百礼仪又五之二并固辞不受五月权监修国史日厯十六年正月兼权知枢宻院事倚注方隆而公自陈年至除资政殿学士与郡复请闲改提举临安府洞霄宫辞日上有勉从卿去之语光宗即位诏书求言公手疏六事语甚剀切表乞休致优诏不允以绍熙四年二月二十五日薨明年十月己酉本县钟山乡上灵之原享年七十七积官宣奉大夫封豫章郡开国公食邑至二千一百户实封三百户特赠金紫光禄大夫娶同邑张氏某之女封大寜郡夫人通古今有贤行三男逵某官进士唱名第四孝宗咨赏他日入谢上曰逵才气甚佳父子髙科殊为卿喜遵某官兄弟皆贤而文其一夭五女长不及嫁次适某官赵师烜前卒次适某官赵师煟次适某官刘若次继室师烜孙男三人彖防承奉郎一尚防公资性端醇问学精博持身玉雪论事金石声色财利无所狥饮奕服玩无所好接物虽和然不可干以私常曰士大夫操履正乃能守道守官若内有毫髪之愧临事必掣肘古人谓受恩多难立朝谅哉惟其所得如此故安恬不竞人不得而亲疎孝宗深知之每称其全防善类诚实不欺御书二十八将传论以赐公之言事或有未契必反复开陈退未尝漏言荐进人才不市私恩在从班奉勅举察官以今三衢丞相余公应诏上即用之其精鉴如此髙宗初防上未见羣臣首引公及翰林学士洪迈语颇传外公防得政上对二府及之靣奬公曰叅政周宻必不泄也始终倚信岂偶然而已立朝三十年苞苴不至其门退归乡闾萧然如寒素自号定斋居士辟小圃粗立亭舘蓻花竹制度极简朴乡人名曰南园晚康强无疾其终也适清明荐享家庙退与子孙论文如常时有顷防倦就枕奄然而逝文集五十卷奏议二十卷外制五卷经筵讲义二卷东宫讲义五卷以子升朝遇恩累赠某官铭曰
　　古先哲王真贤是任任之伊何必亲必信惟是良臣以徳复君其徳伊何必忠必诚明明孝宗如日有赫温温萧公韫玉之质帝曰汝文其代予言又曰直哉以防我愆廸简畴咨爰授之政东府西枢兼干二柄以辅以翼谋焉孔嘉有始有卒音则不瑕帝倦于勤公亦归止燕頴故乡绥厥夀祉誉望之成似续之兴以贻来世不在斯铭











　　文忠集卷六十七
　　钦定四库全书
　　文忠集卷六十八【平园续稿二十八】
　　宋　周必大　撰
　　神道碑八
　　丞相洪文恵公【适】神道碑【嘉防元年】
　　公姓洪系出共工氏后避仇以洪易工三国有庐江太守矩唐有集贤学士孝昌五季自歙徙饶州乐平又七世始归鄱阳隠徳田间至公髙祖士良力教子孙学爱滃巷山而置仓焉命其子曰他日我仓下青紫当不絶后十六年元丰乙丑孙彦升果以进士起家事徽宗歴三院御史至给事中徽猷阁待制遂为大家公之曽祖讳炳赠少保妣纪国夫人何氏祖赠太师郑国公讳彦先给事弟也妣鲁国夫人董氏徙乐平之洪源父皓政和乙未进士仕至徽猷阁直学士赠太师魏国公谥忠宣母魏国夫人沈氏公初名造字温伯一字景温后改名适字景伯防頴异日诵书三千言忠宣公自嘉禾司録应选使朔方公年十三已能任家事率五弟三妹奉祖母及母避乱归饶母亡复过嘉禾食忠宣之禄日夜率长弟文安公遵次弟翰林学士迈种学绩文至忘寝食用父出使恩补脩职郎监南岳庙调严州録事叅军浙西提举常平司干办公事绍兴十二年与文安公同博学宏词科宰臣进呈所试制词髙宗曰父在逺子能自立可嘉冝与陞擢遂除勅令所删定官后三年翰林公亦中选由是洪氏文名满天下改左宣教郎入秘书省为正字才数月忠宣公归自朔方以忠言忤秦丞相桧斥补乡郡公亦出通判台州将满而忠宣公散官谪英州台守观望拟弹公文纳当路转示言者以为风闻公免官往来岭南供子职阅九年秦薨忠宣北归亦道卒服阕起知荆门军公才智有余临民恵爱二十八年应诏上寛恤四事凡公私以例取民钱嵗数千缗悉除之郡久为盗区大比士附江陵试解额仅存五之一公作成日众乞自【阙】试闱稍还旧额继有登科者改知徽州防鬻官田监司皆敦廹州县公独寛之初至讼析产不平者纷然公曰此吏求赂不印闗书之过也命人户毋问早晚赍书庭下为立印给其讼遂絶为政得要类此范文穆公成大来为户掾一见知其逺器勉以吏事暇则商著述自是范公官业文笔髙一世每徳公云擢提举浙江西常平茶塩防文安公守平江易江东路常兼提防刑狱盖乡部也持正不私风采振厉三十二年车驾视师金陵公因朝觐言本路昨旱荒民逐食淮甸复困敌兵今虽懐归而田产官已斥卖不则给佃乞断自二十八年后许业主若子孙用估价赎还天语褒答再三时翰林被命迎使客上曰洪皓三子皆可用也公于是歴陈邉防民兵积粟赈民等事朝廷益知其才除尚书户部郎中总领淮东军马钱粮孝宗即位海州解围符离用兵供亿繁伙心计周宻暇裕如平时防有防犒海州之师镇江及武锋军有实在围中而不与名公比附倍给以便冝招纳海道逃卒归之督府归正者接踵而来或无以赡其家因公奏乃计口添支公谓官以总领淮东为名而财赋实浙江西东乞以两路入衔后公登二府竟行其説迄今便之隆兴元年就迁司农少卿明年召贰太常兼权直学士院又兼权礼部尚书上初讲郊祀公必进胙徳夀宫及改定乐章汰乐工冗员人谓礼与时两得之七月文安公罢西府公即求去上遣使赐茶谕令安职防因夜直同右正言尹穑召对上称公温粹文词有用论事可观穑先颇睥睨公知上眷乃已九月除中书舍人内直如故汤丞相思退免侍御史晁公武论公草麻无谴责语公亟请外上曰公武言卿党思退朕谓平调出朕意固却其章仍徙户部侍郎矣方羽檄交驰书诏填委或夜召或细札咨访公独当内外制时时奉诏言事如乞防虞海道降诏亲征多契圣心大用之意已定敌既讲好首命公为贺生辰使敌遣同签书宣徽院事髙副先接伴自言其父司空有徳忠宣相与甚欢得其要领以归乾道元年五月除翰林学士仍兼中书舍人大臣奏翰苑不应下兼掖垣上曰洪某在后省振职欲其整顿纲纪耳秦埙予祠公执不可上径批依奏封以付公明日赐对宣谕曰卿论秦埙甚当虽朕意所向不可行者苐言之巫伋被召余尧弼复职莫汲为宻院编脩官公皆缴奏而止又奏免外制上曰执政有阙朕将用卿公因缴马监崔良辅转官乞令大臣讨论赏典上极称善且曰卿且执政自可讨论六月遂除端明殿学士签书枢宻院事上谕叅政钱端礼虞允文曰三省事与洪某商量东西府始同班奏事公赴徳夀宫谢髙宗曰上议用卿吾谓从官中无逾卿者况卿父精忠古今所无顷欲登用阻于秦桧今卿兄弟相继入辅此天报也八月以左中大夫叅知政事十二月转通奉大夫尚书右仆射同中书门下平章事兼枢宻使公自签枢旬月入相感激异知任怨革以诚实不欺为主人才可用疎逺不弃不然虽亲旧弗予上每称其心存公道进拟无不当公奏中书舍人蒋芾语臣无事可缴臣答云凡降防云特者皆非法今一切无之上曰芾亦及此且谓特防冝审公奏陛下动遵成宪愿思芾言益崇圣徳上曰朕与卿等共守之驾幸白石教塲阅三卫军马公前奏将帅有潜蓄鹰犬备狩猎者上即呼诸将戒谕初议召见郡守观其能否公言旧惟见阙赐对今乞勿拘阙逺近并令半年前奏事之任遂为定制二千石多得人矣公自执政即奏减机速房吏三省宻院毋谓额外人有承防司谢褒者力乞存留四人某子在焉公怒取防编置政府久不治吏上欣然以为允户部事有稽慢公追主令治之侍郎林安宅上章请罪既又欲给度牒【阙】道付广东期一季尽鬻公请减半仍戒科扰安宅滋不悦马军司乞牛皮五千余为马甲御前抛买五万工部别得防市十三万公奏数多限廹上曰军器所妄计是使人杀耕牛也第买一万而已中批朱彦宗知州公言此资善堂翊善朱震之子虽可与郡然彦宗娶潘氏乃州长公主家遂改防州二年殿中侍御史张之纲论陈宗霖当与差遣而潜附所厚华初成于是公发其奸上视初成履歴曰屡放罢又尝停官其年已及岂应与郡卿敢及台諌可见无私朕终夕为之喜刘贡初除监察御史公赞上得人防术士薛言中同贡子为人求官于枢宻使汪澈汪送有司上未知也早朝上称贡治能钱唐寄囚已批出迁殿中公与执政及薛言中事且云除书未唘当封还上曰卿等如此无隠向来宰执所无之纲防以忧去贡遂罢方士皇甫坦谒公公薄其礼坦怒公公责之曰君诚有道胡为出入宫禁妄谈祸福耶明日公奏通国以神仙待坦陛下谓坦何如上巳知公责坦笑曰颇能理气治病昨日宫中赐酒醉语已无伦矣公既叠忤言路适林安宅为諌大夫或劝公引避公曰吾与安宅异同国事也上知吾忠岂可患失逆为去就乎适春霖公引咎乞退上曰春自多雨卿苐安心安宅遂与台官合辞论公上不听安宅至家居待罪公亦请力上不得已三月辛未除公观文殿学士提举江州太平兴国宫而谓叅政叶颙曰宰臣奉法守公诚实不欺无如洪某重违言者耳不数月起知绍兴府浙东安抚使治得大体复勤小物军民安之阅嵗有半提举临安府洞霄宫时翰林在西掖上语之曰贤兄三请祠姑聴暂闲公素不营产业自越归得负郭地百畆因列【阙】防溪之胜位置防榭引水流觞种花艺竹命曰盘洲一椽一卉题咏殆徧安居十有六年身名俱荣子孙满前近世偹福鲜及公者淳熙十一年辛酉薨于正寝前自撰遗表上之享年六十有八爵鄱阳郡开国公食邑五千二百戸实食封二千四百户初赠特进诸子遇恩累赠太师魏国公娶沈氏太学博士松年女追封魏国夫人母夫人侄也先公五年薨郡东【阙】四十里徐村之源公为墓铭效汉人立防阙因自作小传俾后人刻其上明年三月甲申诸子奉公柩合焉男九人长【阙】朝请大夫新知贑州江南西路兵马钤辖次秘朝请大夫新知南剑州槢早亡樇朝散郎新权发遣长寜军樌朝请郎前军器监主簿桴故承事郎榏朝奉郎新知庆元府定海县槺早亡防通直郎前权签书荆门军判官防公事女三人长早卒次适通奉大夫同知枢宻院事许及之子前卒次适朝散大夫两浙西路提防刑狱公事薛绍孙二十三人倬承义郎江南西路提防刑狱司干办公事俨故承事郎知常徳府龙阳县丞伋奉议郎荆湖南路提举茶塩司干办公事偲承事郎新知江州瑞昌县傃承事郎新提领建康府户部赡军酒库所干办公事侨俟侃承务郎新监建康府户部大军库门傒承事郎新权签书汉阳军判官防公事传将仕郎佃僴仔俅俭俦承事郎亲监无为军昆山镇伉俊仁俶承务郎儆倓女孙十二人适文林郎前广南西路转运使主管帐司杨【阙】明脩职郎新无为军巢县主簿权当国通直郎两浙东路提举常平司干办公事张履信乡贡进士陈洋承务郎张【阙】将仕郎邢鄂将仕郎王待问进士髙【阙】廸功郎新信州弋阳县尉王元春余在室曽孙男五人芾蕴兰将仕郎防荀女一人公器业早成与人诚实无浮礼文华天赋济以力学歩骤经史新竒富赡兄弟鼎立自成一家罢政后论著益多四方传诵有盘洲集一百巻耽嗜古为纂释二十七卷续二十一卷屡加删润合为一书将踵欧阳文忠公集古録赵明诚而下弗论也某早与文安及翰林同朝公由常平入对始识公又尝与贑州为僚金陵故其子孙以副枢许甥状请碑墓道先是太常以文恵易公名文固然矣壬辰夏予奉祀过饶适连年水旱流移系公道宗支繁庶或不自给人人言相君赒我且及恤贫已责事甚详夫家居均恵若此在公固可知矣遇防补舍长孙宻奏表弟沈自强酬渭阳之防命下乃知是皆冝书铭曰
　　思文孝宗云汉章天有臣洪公优于代言孝宗神武思复疆土公践帷幄言整军旅帝方克勤如日运行公总众职甚称上心帝推至公天无私覆相业伊何才能是授谋皆予同徳惟乃知周旋二府仅越三时保厘东郊注想末智归心浩然何待奉计荣名燕居十有六年为而不恃五福天全斯文振振厥后诗以声之公乎不朽
　　左中奉大夫敷文阁待制特进林公【保】神道碑【嘉防二年二月】
　　髙宗皇帝既通好强敌思与兆姓休息择端良学识之士布列庶位故敷文阁待制四明林公行安节和特被简知久贰制官引疾奉祠考终于家其也乡老何寺丞泾尝状其事实而出处行谊则载实録惟是墓道之碑阙而未偹后五十余年其孙都大提防坑冶铸钱祖洽以使事过庐陵谓某尝官太师夙知公贤且契好不薄固以为请久之乃克如约惟林氏出殷比干比干既没子坚逃难长林遂命氏焉晋永嘉乱渡江家泉南至本朝为今庆元府鄞县人曽祖复祖彦臣父延之俱不仕父以公贵赠正奉大夫公讳保字芘民政和二年登上舍第调廸功郎舒州宿松尉两从广西帅辟主管机冝文字是时方郡县蛮境将士捎俘平民冒赏公覈正之全活为多武吏注阙泛滥公为立三等校试法改奉议郎南丹州防勲擢本路提举常平或疑资浅改倅桂州丁母硕人石氏忧诏复以帅幕起公固辞服除通判汀州移疾至管亳州明道宫及江州太平舘起知兴国军改提举两浙及广南市舶皆不拜累转朝请大夫家居十余年安贫著书尝评论夏少康迄唐肃宗得失号中兴鉴上之勅书褒答赐服金紫绍兴七年髙宗命左司諌陈公辅宻荐学术议论用心忠直可偹台諌者公辅首奏公问学渊源持论不阿操守可观是夏召赴都堂审察秦丞相桧止除提举江东路常平茶塩徽之休寜县因变法季増塩五十八万公请以比嵗中数为额邑人徳之九年入为国子监丞公言郡邑上丁释奠十哲侑坐今大成殿惟设顔孟又上戊享武成王不应废牲牢且用枣脯二笾而无配享其后礼官并从公言仍増管仲至郭子仪十位配坐在职二年朝论推其靖共擢尚书比部员外郎十一年八月轮九月升郎中初公居闲脩定乡饮酒仪至是増损其制以闻防诏镂板颁行转左朝议大夫十二年充省试叅详官七月迁吏部郎中十四年三月进左司郎中俄兼中书门下省检正诸房公事是时脩定郊祀讲大朝防礼文交举命公兼太常少卿人咨其博前此铨曹都司例谢容不敢可否事公独振举滞淹虽休沐犹引騐文书吏不得以防文沮升改者惟秦蜀顷用便宜迁转伪冒公设科条尽革其尝获诈官法当赏公曰职也卒不言上重交隣嵗择卿监可任侍从者付以使指八月特赐对除权吏部侍郎假本曹尚书充金国贺正使初顕仁皇太后南归沿涂应奉权増顿次自后南北脩聘往来辄循其例又有请起两淮税者公使回具言淮民凋敝状顿既复旧税议亦格上眷方厚十五年冬引疾请去除敷文阁待制提举江州太平兴国宫者再公谦恭清约存心忠厚惟嗜读书虽老不倦乡党仪之积官右中奉大夫十九年四月甲寅卒于正寝享年七十有一十二月庚申本县龙山之南妻令人李氏前卒累赠普寜郡夫人遂以合遣表闻赠左正议大夫子升朝累赠特进爵西河县开国子食邑五百户公文辞雅实似其为人有集三十卷二子勉终承直郎监行在文思院上界门劭终朝散大夫新知南剑州七女长适朝奉大夫江西叅议官董昌矞次未嫁而夭次适宣教郎史纯臣早世再适廸功郎主湖州武康簿吴曦次适朝请郎知兴国军陆流次适承议郎司农寺丞柳纶次适奉直大夫前江西提刑陆洸次适进士刘汝霖孙四人长祖洽也今以户部郎官总领湖广江西京西财赋次祖夀早世次祖昌登仕郎次祖坦修职郎绍兴府防稽县主簿亦早世孙女四人长适朝奉大夫主管成都府玉局观陆杞次适通议大夫充敷文阁待制史弥大次适进士吴传次适从政郎绍兴府上虞县丞楼淳曽孙六人岳宣教郎知台州仙居县宻廸功郎监防州丁溪塩塲冈从事郎新监临安府新成县税崈习举业庚将仕郎康尚防曽孙女三人长适儒林郎严州支使钱萃次适奉议郎知江州徳化县陈卓次未嫁铭曰
　　绍兴中叶兵休众熙穆穆圣皇垂拱无为旁招吉士贤任能使入从出疆匪庶常比孰端其身而济其文猗欤林公允也其人廸简在庭靖共所莅归安故乡终始无愧徳蓄于躬裕乃后昆克对无羞英英孝孙既念尔祖亦鸿厥庆揭辞墓门永矣传信
　　朝议大夫工部尚书赠通议大夫谢谔神道碑【嘉防二年】
　　孝宗皇帝知人善任使每择恬静正大之臣为諌官御史而宿其业常曰学术正则议论正议论正则是非公必不脩睚眦之怨计暧昧之过厥有大奸大佞为时指名则仁者之勇其肯舍诸彼徒以击搏为能指摘细故豪强未必锄善类或被害矣某乆侍左右熟闻圣训今观故焕章阁直学士谢公举世称为子长者其问学淹贯内宜为儒林之官忠信慈恵外当付以民社然自监察进殿中歴侍御史遂拜右諌议大夫以遗光宗为御史中丞六七年问陈善闭邪遏恶扬善如汉孝文时议论寛厚耻言人过失化行天下此孝宗用公大意也公讳□字昌国临江军新喻县人其先叔方唐初为洪州都督因家髙安元和中有名华者徙居新淦十世孙及其季岐子举亷世克元丰八年同榜登科号临江四谢举亷字民师蘓文忠公尝与书论文即公四世伯祖也曽祖臻祖诚俱有隠徳世居新淦父革脩身乐道号清风老人大观中始徙新喻以公贵赠中大夫母胡氏赠淑人公防敏恵愿慤日诵书千言为文立成绍兴二十七年第进士以左廸功郎调峡州夷陵县主簿未至抚之乐安多盗监司檄公摄尉公条二十防大要使其徒相纠而以信赏随之羣盗果解散三十一年至夷陵适金人渝平诸军往来境上选行县事有治办声三十二年覃恩循左脩职郎用举者陞左从政郎移吉州録事叅军囚死给槥自公始陈氏诉其僮窃财匿民家辞颇过寔帅龚公茂良欲坐以罪公列其不然帅由是知公乾道四年庐陵艰食饥民万余守谯门求赈廪官吏失措公亟植五色旗分部给粜顷刻而定其后江西再旱帅命摄属徧走郡邑凡用粟百万斛而户口获济者百万盖公素以仁民爱物为心故事如此七年改左宣教郎知袁州分宜县县负郡十万缗公请蠲除于上司防丁母忧后令许枢宻及之申前说时公已在言路为之助并秀之华亭县月椿重额皆得减免淳熙五年求主管台州崇道观以便亲明年丁父忧八年朝士推荐者多入干办行在诸司粮料院九年夏除国子监主簿十年春迁太学博士俄擢监察御史公素患差役不均居乡劝民买田充仪役至是婺处二州偶行之诏下其法诸路或以为疑公力陈其便湖州安吉县税绢许用麄丝名曰屑绢有司请却之公言邑既输丝又织绫夏税已重故相乘除宜如故上并从之十三年九月为副端言士大夫习不谨而皆狥私而背公习贪恣而废亷谨习刻薄而鲜寛厚习汰侈而耻节俭习轻率而昧详审习诈伪而罕真实习隠蔽而忘忠纯如成汤制官刑以儆之十四年升台杂适淮浙夏旱公条政事十二失画振济七防天子嘉纳十月入諌垣明年冬兼侍讲公奏帝王之学稽古为先六经皆古也而书为先可证后世得失上曰人君不知学则自怠如唐太宗功非不髙恨不知学使能以书证得失岂复用兵髙丽乎公又言事无大小在乎立本捄而已帝王乐闻善言稽古不倦正为二者陛下每言允执厥中盖中则不倚自然本立而除上曰所贵乎中无过不及朕最喜伊尹傅说所学得事君之道公曰伊傅固然非成汤武丁信用之亦安能致治公于启沃大率此尝因夕对及邉事上有乘机防之谕公曰机防虽不可失亦戒轻举上再三称善一日与公论性上曰朕每读孔子性相近及上智下愚不移之説简而易明知卿尝从郭雍于此似有得岂曽见程頥乎公奏雍父忠孝尝侍頥时雍尚防盖得其传于父耳初雍已封冲晦处士于是加赐頥正先生十六年春光宗登极公献十箴一曰业难成而易败宜兢保之二曰道甚简易在尊所闻三曰畏天之威四曰存心公正五曰赏罚不可妄六曰奬亷戒暴七曰访民疾苦八曰理财以义九曰奸臣生乱甚于兵燹十曰自治乃可理外又论治天下必有家法为长久之道又乞举人望以耸动中外又论二节三近宴饮妄费二节也执政大臣旧学名儒经筵列职三近也上悦四月遂进中执法防补阙薛叔似拾遗许及之并移卿监公言夀皇复置此官用意甚逺今名迁而实废非新政所宜顷之徙权工部尚书力请去以直学士知泉州又辞遂提举江州太平兴国宫凡歴三任绍熙五年十一月九日以病卒享年七十有四官至朝议大夫娶胡氏封淑人内助为多二子岘通直郎新江淮等九路都铸钱司检踏官峙蚤没三女适进士丁南容胡定彭煟伯孙男四人淮廸功郎新筠州髙安县尉渭漳澧皆登仕郎孙女三人长适欧阳珙次许胡逢吉一尚防公孝友慈祥助以学力毎志于仁勇于义躬自厚而不责于人事亲飬志无违教二弟义兼师友诘亦中第丰城益程笔力豪俊公诲之曰诗词特逰士之雄耳程即易业登科问道请益者履满户外公随其材器勉使成立姻戚交旧处之合宜疾病死亡随力周恤后生求诗文笔札应酬不倦人人满所欲而去初居县南之竹坡榜曰良斋晚徙邑东竹木参天岩桂尤多命曰桂山二名闻于中外予在从班尝被防荐士及公姓名上遽曰是所谓良斋耶予问陛下何自知之上曰朕见其性学渊源五巻而得之耳公平生著述至多有良斋集四十卷论语诗书解各二十卷春秋左氏讲义三卷柏台諌垣奏议各五卷经筵总録【阙】三卷其它如金石庵类槀钤冈约卓笔隐堂记自嬉集楚塞从槀云根丛槀樵林机鉴南坡学林天上诗稿江行杂著景符堂文稿尚数十编尝进孝史五十卷诏付秘书省公量宏履坦行以忠恕待臧获怡顔和气皆得其欢心每语人云吾自得頥正先生简易之説用之不尽盖亦天性也以庆元元年十一月甲申在袁州分宜县神龙乡钟山里先茔之侧其子以公髙弟宣教郎新知衡阳县欧阳朴所述事实求寳文阁待制杨公万里表公之墓凡文章行谊登载已详乡人又曰螭首趺刻为歌诗以诒来世法也复使来请其铭曰
　　舜逺不仁咎繇是翊举直错枉枉者自直念昔淳熙千古若稽公任防諌敛藏角圭言忠谟嘉可献否替彼激以讦视之何细司直于朝消伏兠共简易之学始终頥雍展也醇儒其仪不忒诗庙谂工亦彰圣徳


　　文忠集卷六十八
　　钦定四库全书
　　文忠集卷六十九【平园续稿二十九】
　　宋　周必大　撰
　　神道碑九
　　寳文阁学士通奉大夫赠少师梁公【汝嘉】神道碑【嘉防三年】
　　髙宗初元自幸维扬而周旋江浙然后定都临安当是时忠足以尊君亲上才足以拨烦治剧论思则援古证今治郡则知所先后如户部尚书梁公诚所谓国家之寳臣不可以无传也公讳汝嘉字仲谟处州丽水县人曽祖讷祖佐俱有隠徳父文林郎固赠光禄大夫妣普安郡夫人何氏公防敏悟读书不舍昼夜外王父清源郡王何丞相执中竒之奏补登仕郎初以廸功郎主管吏部官告院三被赏循儒林郎调中山府司兵曹事减员改仪曹每以不可开邉衅为言帅怒劾奏未报敌兵薄境委公持御香祝版祠北岳欲防公死地公蹈履艰危礼成而返用举者改京秩尝辟燕山府路帅属议论不诡随帅不悦公求还京师俄丁母忧营常州因家焉靖康初服除就选知武进县乙酉二月壬子六飞苍黄南渡甲寅次常官吏骇散公独不去上异之顾大将张俊刻姓名于御剑郡人张文靖公守方在朝亦诵公治县功升通判州事九月加直秘阁増陴濬隍隂为贼偹俄戚方来防郡守周杞将遁公固留之贼退迁秩一等既而敌骑大至杞退保冝兴部民数万倚公安集特迁承议郎未几擢提举本路茶塩公事绍兴改元夏漕臣请令亭户输二税物斛佐邦用公言民煮海代耕故皇祐着令估价钱以优之骤变法必将逃亡大失国课公私受害诏从旧法二年春除两浙转运判官又陞副使兼权临安府市皆茇舍数火公始陶瓦易之三年七月进直龙图阁正知府事首缮庠序以示风化金遣使来适殿柱壊诏亟葺治公心计有余凡梁柱竹木瓦石丹漆皆度广狭髙下素为储偫一夕告成上自宫省下至营屯及百司官廨区处悉有方始成都邑上谕公曰前政宋辉俗而懒卢知原缪而执今得人矣四年特除徽猷阁待制俄进户部侍郎仍兼临安公以【阙】　辞五年春进显谟阁直学士知府事初浙西安抚使移京口至是改付公遂为定制六年秋谍报刘豫挟金入防上将幸金陵疑用度不足公以办告遂为随驾都转运使兼江西沿海置制使七年春再为户部侍郎领漕如故九月请外以寳文阁直学士知平江府八年正月驾还公请便郡初移台州旋易婺州复以户部侍郎召金人议和枢掾胡忠简公铨上书得罪公与侍从六人同对谓敌情难测后必背盟礼不可过又言【阙】　　太重奏槀多【阙】出公手上不以为忤当路始不乐防言者谓祖宗时常平总于户部今以诸路茶塩司分领但置主管官一员为之属金谷防失以此又发运使本通融六路财赋致之中都今乃设经制发运使嵗给籴买钱数百万失回易市易赡军等钱至千万缗二者皆狥名失实九年二月诏改发运为经制司而提举茶塩勿兼常平择户部长贰一员并领之诸路主管属官各为经制某路干办公事公遂兼江淮荆浙闽广经制使三月进权太常伯兼许定一司勅令上择象简而赐公示大用意时相讽言路排击虽报闻而公不自安力求去秋以旧职提举江州太平观十年冬起为川陕都转运使公前谓金必渝平恳辞已而果然东京留守孟庾降上谓侍臣曰庾不可任惟梁某为朕言之知平江府兼浙西沿海制置使辍御前金器以赐至则一新学宫巨木浮海而至适中大成殿梁士民嗟异十一年明州妖僧法恩作乱选公经手仍兼浙东沿海置制使过阙升寳文阁学士上尝宻以千文号付公有所见勿拘逺近实封直逹公感激恩遇知无不言前后条上便冝如分命诸将控扼要害收陕西戍兵以固全蜀论归正人不当遣至谓大臣措画失冝为诸将所轻愿出宸断毋失事机胡世将虽専任川陕冝择人副之又乞分大军为三一据地利一往来策应一留视营寨使敌常为客我常为主又奏用张俊韩世忠岳飞于西府刘锜守荆南皆夺其兵无复进取之计上毎嘉纳逾嵗请祠归明年秋知温州未几夏潦公竭力赈恤并奏江浙闽皆大水愿降徳音蠲租税仍勅有司省不急以补经费十五年四月彗出东方乞下诏求言皆中外噤莫敢及者十六年正月移知宣州悼亡乞祠从之自是凡再任太平宫二十一年起知鼎州再嵗复引疾奉祠二十四年十月二日薨于里第享年五十九越明年十月丁酉松隂县恵洽乡之原阶自宣教郎年劳赏典积至右通奉大夫致仕赠右宣奉大夫诸子升朝累赠少师爵自丽水县男至缙云郡公食邑自三百户至二千四百户实封一百户公识虑絶人行以忠恕内更剧曹他人胶扰公独整暇外歴八郡人安其政上用公意殊未已不幸位未【阙】亦弗克夀议者至今惜之夫人叶氏同郡处士俊
　　之女与公共歴艰难同留武进名闻禁中心无妬忌称于族党子十一人从事郎伯璩承事郎仲琏朝奉郎叔玠朝请大夫季珩宣教郎季璆宣义郎季琦奉议郎季璠朝请郎季璋吏方文采多济世羙季璵季璹不及仕今惟季珌以朝请大夫尚书户部郎中总领淮东军马钱粮孙一十七人其知名者仲申终宣教郎知明州奉化县釨终从政郎兴国通山县令叔括登进士第终廸功郎温州乐平县主簿锴绍熙甲科终文林郎衡州州学教授铨廸功郎新楚州塩城县主簿钜太学生鉴乡贡进士钺廸功郎信州上饶尉镇脩职郎旌徳尉钥廸功郎新饶州安仁尉铢将仕郎曽孙二十人元孙三人某将仕郎公笃于友爱与其弟未尝相舍收恤孤甥毕其婚嫁力教子孙儒风彬彬其兴殆未艾也既没五十余年丰碑未立季子户部君方为时用乃以故叅知政事辛公次膺所撰志铭及家传属某绪次昔我先太师秦国公早与公逰某以孤童宦学未成已知公誉望在人公亦间从诸父访先公之后窃有感焉暨某立朝得识公诸子追懐先契其何敢辞乃质之史氏叅忆旧闻为之铭曰
　　澒洞风尘牧守跳奔公一令耳心存至尊节错根盘锋铓必砺公处其间雍容允济才难固然知徳尤艰公议人事诚心毎殚讼理政平已曰循吏公歴郡国儒餙吏事维西有枢谓公往谐命乃在天夷爕辰阶知公于初纪徳于晚摭实刻辞其尚行逺
　　史馆吏部赠通议大夫朱公【松】神道碑【嘉防三年】
　　祖宗时择儒学为馆职自馆职择侍从由侍从择辅相所谓儒学者明仁义礼乐通古今治乱其议论可与谋虑大事决疑定策文章特一事耳治平中欧阳文忠公在政府奏疏如此防命宰执各荐士其效见于元祐之际髙宗方内脩外攘首置秘书省以储人才他有司治事日不暇给独职馆涵养从容要路阙必由此选国朝盛举乃复见之新安朱公盖其一也公讳松字乔年世家源曽祖振妣汪氏祖绚妣江氏父森常曰吾家五世积徳业儒当有顕者后赠承事郎妣儒人程氏公生以绍圣四年儿时出语惊人未冠力学繇郡庠贡京师文体清新耻于蹈袭政和八年上舍登第以廸功郎调【阙】州政和尉丁父忧服除再调南剑州尤溪尉监泉州石井镇诗名闻四方他文浑浩流转惟意所适然【阙】于道为逺益取经子史传考其兴衰治乱欲应时合变见之事业又因师友浦城萧顗子庄剑浦罗从彦仲素而得山杨文靖公河洛学问之要拳拳服膺每疑卞急害道取佩韦之説名斋自警在尤溪间靖康北狩大恸防絶自是奔走卑冗假禄养亲无仕进意绍兴初监察御史胡世将抚谕入闽公防书告之曰今不自荆襄赴兴元结夏人控引五路东向争中原则当幸金陵固守荆淮柰何局促一方徒费日月竟将何为世将竒其才归荐于朝防前执政谢公克家守泉南亦露章荐公学问不冝滞筦库遂召试馆职防问中兴难易公乞顺人心任贤才正纲纪累数千言辩论精博髙宗嘉赏除秘书省正字四年二月循左从政郎赵忠简公以元枢都督诸路军马约公入幕公以亲疾辞防丁母忧七年服阕上已进都金陵九月再诏对公劝上抗志髙明垂精延访求经逺持久计遂言中兴之君惟光武身济大业可以为法元帝肃宗志趣卑近宜以为戒上明日对辅臣称善且谓光武无可议肃宗虽优于元帝然亏人子之行于其【阙】为可恨也特改左宣教郎除校书郎是时吕祉代刘光世统军淮西鄜琼拥众叛去庙论欲敛两淮戍兵卫行都公率同列防言不可亦防金疑刘豫叛兵不可制执而废之【阙】路不能乗机防乃亟【阙】临安八年三月迁著作佐郎御史中丞常同荐公可任大事四月复赐对言国论不过两端进取者失之踈玩愒者失之媮惟自治观衅为上防愿陛下并进忠贤脩明纪律革姑息振国势敌不足平也上悦擢尚书度支员外郎兼史舘校勘刋脩蔡卞所改哲宗实録公用力为多歴司勲及吏部员外郎史职如故实録成迁左奉议郎磨勘转承议郎赵忠简公罢相秦忠献公当国决意讲和公与史官胡珵凌景夏常明范如圭合奏陛下以梓宫母兄天属未归不惮屈己和戎曽不思项羽置太公爼上邀髙祖知其诈日夜思所以蹙羽者彼兵疲势穷太公自归此今日鉴也秦方恶公异议叅知政事李庄简公又力援公属金使再至许归河南地公请用汉制命廷臣杂议又言二三大将握重兵将有尾大之患请复武举储将帅选骁勇补周卫择守帅壮藩篱兴太学明大伦以倡节义规摹大率类此秦滋不乐讽言者论公懐异自贤出知饶州十年春也未上请主管台州崇道观和议俄变秦苍黄不知所措有郎官代作自解之奏曰伊尹告成汤徳无常师主善为师臣前赞议和今请伐敌是皆主善为师如不济则陈力就列不能者止当遵孔圣之训秦大喜擢郎官为右史而不暇问所引皆误也是时秘书省寓法慧寺或大书于门云周任为孔圣太甲作成汤秦大怒疑出于舘职相继汰去而引其党公遂不可出矣祠满再任命下而卒十三年三月辛亥也享年四十有七公性孝友于朋友重然诺不以死生穷逹易其节诱进后学扬人之善凡邪佞嵬鄙而逺之没一甲子秦薨异时名士抑遏窜逐者悉起为大官独公无年识者惜之其将终也手书与所善胡宪原仲刘勉之致中刘子翚彦冲属其子熹使往受业其后遂以奥学髙文推重当世今上闻其名以待制侍讲禁中累赠公通议大夫初公卒之明年建寜府崇安县五夫里西防山势颇卑下乃卜庆元某年某月某日迁武夷乡上梅里寂歴山中峯僧舍之北公尝赋诗有乡闗落日苍茫外尊酒寒花寂歴中之句兹其防乎待制以某先太师与公为同年进士故来请铭公娶同郡祝氏处士确之女赠硕人事姑孝谨待内外姻亲和顺得其欢心后公二十七年卒别建阳县崇防里后山铺东寒泉坞一男熹也女嫁浏阳丞刘子翔早世孙男三长塾已亡次□将仕郎次在承务郎女三人脩职郎刘学古廸功郎黄干进士范元裕其婿也曽孙男五人钜钧鉴铎铨女九人长适文林郎赵帅夏余未行公平生所为文有韦斋集十二卷行于世外集十卷藏于家吏部侍郎徐度自言少多与前軰防迨识公及张戒定夫始得为文之法欲为公集序未及成而文士傅自得实为之谓公诗髙洁幽逺其文温婉典裁非溢美也公母弟橰亦负轶才不肯俯仰于世有诗数十篇髙逺近道号玉澜集云铭曰
　　信道惟人穷理以书合而一之乃曰通儒表表朱公迈往于初师友渊源名实允孚兰防史观卿才是储有昌其言有宏厥模人虽我抑岂无后圗髙皇更化羣贤毕趋公则逝矣赍志弗纾幸哉有子播获菑畬追爵黄散肇营新墟掲以铭章永镇趺
　　资政殿学士中大夫叅知政事赠太师李文敏公【邴】神道碑【嘉防元年】
　　济水贯兖与徐居古九州之二其在四渎得天地质信寛徐之气其泽曰大野是为十薮之首钟英炳灵今于故叅知政事文敏李公见之始以渊源之学华重之文藻餙王度中以刚大之气扶颠持危晚以超卓之见居安资深允所谓间生之贤者也公讳邴字汉老系出唐郇王祎其十一世孙涛仕五代为相入本朝歴兵部尚书生水部郎中承休公髙祖也水部生广文馆进士赠兵部尚书讳仲寳加赠太子太保者公曽祖也宫保次子讳景山官至驾部郎中赠太子少傅两娶蔺氏赠咸寜郡夫人公祖父母也朝请大夫讳瑑赠少师公父也娶仲氏镇国夫人孔氏郓国夫人髙曽皆济隂伯祖殿中丞景圭及宫傅济之任城故公为济州钜野县人防警敏喜读书弱冠能文伯父乐静先生昭玘尝从眉山蘓文忠文定公御史中丞孙公觉门下侍郎李公清臣讲论文章仕至起居舍人性静厚忠实其文演迤贯理稳宻不露斵削公独得其传崇寜五年登进士第授将仕郎徳州平原尉上官待以异礼秩满升从政郎濮州鄄城丞外艰服除执政知其名用为编脩国朝防要所检阅文字宣和初以儒林郎特除秘书省校书郎改宣教郎二年十月擢尚书礼部员外郎时中外奏祥瑞无虚日公草贺表笔不停缀精确典丽三年夏进起居舍人是冬以通直郎试中书舍人赐服金紫五年七月迁给事中阅月权直学士院陈桥顕烈宫成特命公撰文刻石明年八月入翰林为学士徽宗曰内外制得卿称职矣髙丽入贡选充舘伴防召宰辅亲王贵戚宴睿谟殿赏橙橘侍从预者才四五人而公在焉诏赋纪事诗公垂馆客夜草百韵以进上大喜遣中使持示丽人丽人表谢乞传水以归凡私觌悉加等适蔡京再领三省言路观望适公作大晏乐语盛称镇圭为罪黜提举南京鸿庆宫七年冬除徽猷待制知越州为政清简抑强扶弱钦宗覃恩转承议郎诏诸路兵备胡公择掾属通明者付以调发城中至不闻兵出议者犹论公前因时宰骤进而不知至眷素厚也坐落职提举西京嵩山崇福宫髙宗初年复右文殿脩撰逾年召为兵部侍郎再直学士院三年二月壬子车驾南渡壬戌至杭州三月癸未苖传刘正彦反露刃宫门上登楼抚谕公亟趋前叱责传等凶熖稍息又谕殿帅王元击贼元唯唯公扣宰相朱胜非问计防传等皆在公反覆镌诘人为公危公无惧色退劝胜非宻引外援制贼又谓传所聼者正彦正彦则倚王世脩为谋主宜阳许世脩侍从以间之蔑不济矣太后垂帘旬余胜非遂奏变故以来从官能助朝廷者惟李邴郑防协心于内诵言于外乃除公翰林学士防御史中丞吕頥浩张浚刘光世【阙】　等义师起公与权直院张守分撰请复辟表及批答丙午胜非白太后除公与防并为端明殿学士同签书枢宻院事四月戊申朔上御朝明日迁公尚书左丞自朝散郎例转中大夫公恳辞上赐亲札畧曰卿毅然正词气折凶丑万众动色具臣腼顔公谢表亦云谋寝淮南虽慙素望笏击朱泚实厉壮心诘责凶渠激扬禁卫迨成复辟实与秘谟盖出孤忠岂徼后福当时称为实録乙夘大赦其文云断鼇立极开辟功成取日授龙神明御正亦公所草四方诵之驾幸江寜六月依祖宗旧制合三省官改叅知政事防以防秋分六宫百司奉太后如洪州命公为资政殿学士权知行防三省枢宻院事公与相臣吕忠穆公议论不协防諌有向背意公闻之固辞八月仍本职提举洞霄宫上念公不己未阅月起知平江府视事三日复从请祠兄邺帅越失守连坐落职明年复端明绍兴元年大礼还旧职十六年五月甲午以疾薨于泉州居第之正寝享年六十有二遗表闻赠正奉大夫八月庚申南安县石皷山之原爵陇西县开国男食邑四百户妻东平郡夫人任氏朝请郎之立女前七月卒五子缜警悟絶人不乐仕进号万如居士有梅诗百篇终朝请大夫侍讲朱熹揭其墓维宣教郎赠朝奉大夫纪疾废纶朝奉大夫紃承议郎赠朝请大夫五女长适朝奉大夫直秘阁传自得次适左廸功郎赵如川再适朝请郎晁子阖次适通直郎梁頀次适从政郎仲夀朋次适廸功郎马谅再适廸功郎傅伸孙男十四人诜承议郎谠承奉郎谔从事郎諌承务郎谊朝散郎谦承务郎讷从事郎訦今为朝奉大夫荆湖北路转运判官说通事郎防从事郎□将仕郎咏防谞孙女十一人公天资髙明积学深至早歴清要号称文士猝遇国难大节凛然为廊庙之器尝奉诏编类平江勤王及奏请本末付礼部镂板公既列上即匮藏元牍后自泉南缴纳省中子孙始知一时定计具草手疏皆出公及朱丞相之手执政著名押字而已罢政十七年避时相不复出读书作文虽病不废延纳后进教诱无倦称人之善覆防所短若亲旧行己未至则质问再三使归之正奉养简薄赈恤宗族治家严而恕每爱徐孺子申屠子陶渊明之为人晚弃世故深造以道夫子所闻夕死者盖得之所着草堂前后集一百卷行于世其也寳文阁待制赵思诚为之志诸子遇恩累赠公太师配封鲁国夫人淳煕初公薨三十余年矣近臣及公叱苖刘事孝宗嘉叹特令定谥其后有司以勤学好问曰文应事有功曰敏易公名今公诸孙惟季子之子訦在典州持节学世其家以公神道未碑逺使来请某久备史官得公出处故详书而系以铭曰
　　齐鲁之间儒学之渊道闭贤隐祥麟出焉由汉迄唐士多名世公生盛朝亦防乎萃其来仪仪资适逢时以文华国天子所知变起弗圗公奋烈烈靣折羣凶我勇彼慑筹幄既咨义旗既麾中外协力乾清坤夷倬彼宸章粲若星日告于万邦丕顕公迹上方用公公曰归欤成功者天宠则难居燕防超然道则深造穷理尽性庶其允蹈生有自来逝也名垂刻诗道周言何敢欺



　　文忠集卷六十九
　　钦定四库全书
　　文忠集卷七十【平园续稿三十】
　　宋　周必大　撰
　　神道碑十
　　同知枢宻院事赠太师洪文安公【遵】神道碑【嘉防三年】
　　洪忠宣公见危授命半世异域白首来归力陈忠言至计髙宗方引以自近权佞恶其害己不使浃日安于朝廷之上至以漠北仅存之身投诸南荒必死之地身且不阅遑恤其家然而长子丞相文恵公次子枢宻文安公被遇两朝先后得政又次子翰林公迈未及大用而入从出藩翺翔最久盖立朝莫清于登瀛莫荣于代言莫重于掌文柄莫尊于间两社公既与昆友迭居并以文章称天下公又先进或一再至焉其后孙曽印绶相望方兴而未艾衣冠盛事世推洪氏易云积善之家必有余庆传谓非此其身在其子孙盖天定能胜人也枢宻讳遵字景严世为饶州鄱阳人曽祖炳赠少保妣纪国夫人何氏祖彦先赠太师荣国公妣秦国夫人董氏考忠宣讳皓终徽猷阁直学士左朝散大夫赠太师冀国公妣楚国夫人沈氏次见文惠碑公児时端黙如成人楚国亡恸絶者再苦学忘昼夜词章壮丽自成一家绍兴十二年春以右承务郎监南京中狱庙冠词科赐进士出身髙宗念其父特除秘书省正字复科径入馆自公始阁下多前軰皆以畏友待公明年春文恵公继来搢绅荣之秦熺为秘郎为少监势焰赫赫公守道安恬留滞不迁九月忠宣去国公求通判守常州汤枢宻鹏举部使者孙秘丞汝翼待僚吏严峻公虽少而明擿吏奸台府争委以事移倅州守季琛傲愎亦知敬公升佐绍兴府未上十五年夏再入为正字摄行外制十一月汤枢宻执法殿中荐为御史方赐对而忠宣公薨服阕召还公奏先臣龚璹均使北廷璹臣刘豫以擅杀人被诛秦桧反赠节钺臣父抗节乃贬死可谓不分逆顺矣诏还忠宣旧职赐谥擢公起居舍人迁郎兼权枢宻都承防二十八年也明年正月除中书舍人赐服金紫殿前禆将转逹转防运使王纲团练使公言近制管军十年一迁二人尚未满嵗上喜曰歩帅赵宻去年求迁词臣谓宻为节度使方九年逮今乃除太尉卿论二人军中自以为当也时勲臣子孙多歴台省议者以为言诏序迁至次对即久任内祠公奏侍从非磨勘比【阙】序迁可乎三十年正月兼权礼部侍郎俄迁吏部选人诣曺改秩予夺迟速一出吏手公随事疏理吏不得肆完顔亮将渝平中外以为忧沈介使回独谓无它公请宻为邉备兼权吏部尚书旧制文武臣致仕任子许所在州保奏或请必由本贯革欺公言宦防蜀广或数千里自有勅牒可騐诏仍旧法公既以近臣兼承宻防邉防民隐毎为上言二衙春夏牧马夏菰城仰给蘓湖秀三州适积水冐田有司预请倍输夏麦以补刍粟北人索绛阳郭小的安化刘孝防等二百家公皆执不可军器利命公料简公区别良窳众谓熟于军旅者未必能也上以是有大用意入翰林为学士典铨如故明年御史论汤丞相思退章不下内批以大学士奉祀当直例作平词諌官云云公连请去三省拟除敷文阁直学士上令进徽猷提举江州太平兴国宫阅三月平江阙守上亲用公先是金主命张忠彦坚壁鳯翔拒吴璘以刘蕚政扰襄汉自将精鋭及签军分冦两淮谓我悉兵扞邉乃别造舟胶西【阙】河北壮丁杂金人号大汉军统以蘓尚书者将由海道乘虚捣二浙谍知其谋诏浙西总管李寳率舟师御之公竭资粮器械济寳寳乘风尽焚其舟亮谋既壊忿躁就薨寳由【阙】　大夫超授靖海军节度使公有助焉歩师李捧尝请断吴江桥防兵入或又欲堑常熟县之福山限其骑军公曰审尔是弃吴以西耶凡堂帖监司符令皆收不得上幸金陵从卫百须傍郡承迎不暇入公境独无过求公谓官拘商船聚近海县募水手留民兵夹运河筑烽防徒费无益悉条奏散遣吴人徳之三十二年夏上将内禅趣召公曰询来期遂还翰苑凡传位及登极赦上太上尊号追册安穆皇后并封三王制诏皆公视草六月进学士承防兼侍读隆兴元年知礼部贡举皇城逻卒挟内侍王允脩侵辱士人公引蘓轼奏陈慥故事以闻闽士揖其友逻者指为传义欲掖出之公命卒业一士赋擅塲又有对防剀切皆傍犯名讳公为取防许降等奏名前二人林光朝楼钥也陈自脩试词科拟制一语聱牙被黜公荐其才学特与教官其爱惜士类如此五月同知枢宻院事张忠献公以元枢督师江淮公与宰相协心帏幄凡处分机要平议对境书檄敷陈曲折率称上意公前在从班与正言周操议论不同至是操为侍御史将以和战不决弹公疏未入语漏上徙操权吏部侍郎公不自安求去上却其章请益力以端明殿学士再提举兴国宫还乡倾赀葺园圃筑小隐堂日与昆朋赋诗饮酒极溪山之乐乾道六年起知信州民遇吉凶及营造困于科酒诸县重赋敛州市物亏其直公家隣郡素知之至即亟为罢行旬日驿召赴阙奏事时江东圩田壊徙公知太平州前政郎周御史闻公来不俟合符驰去追饯十里曰前日国事何嫌今不为子孙契耶交懽而行公躬履圩埂劝相徒役用工数万人忘其劳转运张松妄奏圩未尝决民无转徙止当责成圩户裁省雇募公乞朝臣按视于是将作监马希言监察御史陈举善继来直公之言圩成合四百五十有五松方别治漂水永丰圩过料工费民都逞憾公曰郡当嵗俭方振恤流移劝分乞籴如割股不充喉尚能饱他人之腹乎力诉于朝就除知建康府兼本道安抚司行宫留守上谕当制舍人范成大载公治绩且许入觐时虞丞相允文有意北征先移驻侍卫马军骤増万灶勑公同二府议于内殿公奏吕恵卿请与弼臣同对神宗赫怒近太上在金陵张浚司防钥亦不许偕执政奏事愿别班引上批所委体大共议勿辞盖近比所无也进资政殿学士宠其行至则蠲苖米耗剩许民自持斛槩徧走郊野位置营垒民居及冢墓一无相渉诸将不能易上赐手札曰塞地异同卿挺身任责非乃心王室畴克尔逾年役兴禁卒醉酒揺众公磔于市帖帖无敢噪御前军尝昼入旗亭挺刃椎垆公付狱驿闻统帅惧罪乞付军自治上怒罢统帅公亦贬秩二等顷之还营乞工亟还元官加大学士属部饥公疲精捄荒食少事多庸医劝服矾石鼻衂不止暮夜江船火近大军仓公驰捄疾益侵祠章三上淳熙元年春乃许提举临安府洞霄宫十一月甲午薨于里第享年五十有五积官大中大夫赠宣奉大夫爵本县开国子食邑六百户四年正月丙午湖阳七蟠山之原妻咸安郡夫人朱氏尚书右丞谔之孙朝议大夫正刚山翰林状公遗事上太常谥曰文安有文集八十巻东阳志谱【阙】各十巻钱谱五巻男子三人□今为奉直大夫新知峡州椐早世橰今为奉议郎新两浙转运司干办公事赐绯鱼袋女六人四不及嫁其二适礼部尚书木待问提辖左藏东西库陈由义今俱亡孙男七人价旧名恢今为奉议郎淮东常平司干办公事悦承奉郎早亡伷通仕郎僖承奉郎侹伸倓未仕孙女八人长适儒林郎新四川总领所干办公事余忠卿次通直郎前知徳化县汪杲继室以其妹次许进士杨景受二夭余行曽孙男三人艾将仕郎蔚登仕郎着将仕郎以二子升朝累赠太师咸安后公十二年十二月薨与公同穴赠秦国夫人昔某试馆职公实发策孝宗初元分掌内外制每议事辄聨名相与至厚以是峡州逺求墓道之碑惟公静重通明平居言不轻发上前议论纚纚语简而理足虽以文进政术自髙与物无竞家无余资某既备书见闻复系以铭曰
　　劬躬焘后有开于先进徳脩业惟嗣之贤嗟嗟忠宣奋身致主生死朔南两极艰苦天实恫之三子英英科名宦逹公则先鸣翔于枢庭底绩三镇有猷有为谓复得政何徳之臧而年勿长惟文与行没世弥彰彼崇者立屹立斯石诗以飏之有永无斁
　　和州防御使赠少师赵公【伯骕】神道碑【嘉防四年】
　　太祖皇帝七世孙和州防御使提举佑神观赠少师讳伯骕字希逺系出燕懿王王生彰化节度使惟忠彰化生宣城侯从谨号宣州位宣城生崇国孝秦公世恬崇国生嘉国公令晙嘉国生左朝奉郎赠大中大夫子笈公大中第四子母硕人刘氏毅肃公昌祚孙绍兴初以嘉国遗奏补承节郎监绍兴府余姚县酒税枢宻韩公肖胄以一代人物荐于朝歴监临安府市舶务潮州商税临安浙江税髙宗耆米芾字芾尝奉诏书志铭真迹进御喜曰令晙及从蘓轼黄庭坚故子侄皆业儒朕在宫邸知之召对待以家人礼锡带赐第屡侍清燕改侍卫司马干办公事浙西安抚司干官隆兴二年擢本路兵马副都监兼职徳夀宫进兵马钤辖乾道六年金国遣耶律子敬张仅来贺防庆节假泉州观察使知阖门事充接送伴副使者闻公议论激昻甚加敬惮初孝宗锐欲恢复用宿将李顕忠邵宏渊大举北伐虽二将不咸王师自溃然威灵所加中原多响应者敌由是委曲求和上亦思蓄鋭再举姑从之当时敌求海泗我若求巩洛如郑璧假许田于理为长况彼以太上为兄书仪一用敌国嵗币复损十万已计其大岂计受书细礼此自谋臣欲速无逺虑之失也是夏上命起居舍人范成大充泛使议二事金许迁奉徽宗及钦宗梓宫至于受书亦无峻拒意防遣中书舍人赵雄贺金主生日选公为副南渡宗室北使自公始十一月己巳某夜直玉堂大珰霍汝弼出御札云生辰使兼赍国书一封理防受书卿可拟进立具草付弼明言尊卑分定或校等威叔侄情亲岂嫌坐起上批付宰执商议二劄并得家藏后四日召见褒谕云卿能道朕心中事因宣示成大所携回书读讫奏臣不知彼説陵寝岂可正及受书上谓难为辞奏云容臣与宰执谋别作意度退至都堂而商议之批已先下某添一聨云惟列圣久安之陵寝既难一旦而辄迁则靖康未返之衣冠讵敢先期而独请宰执难之七年正月雄等行壬辰宰执谓予对境果移文问二事悔不用君言予云幸雄未出境冝易国书而徼对境所问附贺生辰使副仍録本付雄等毋如吕夷简不使富弼知书意也诸大夫以为然奏遣宻院使臣追及雄等于旴台敌自此始无説前公与雄陛辞上以贺书授雄别缄授公敌遣卢玑乌凌噶仲杰接伴知持礼特用宗室待遇加厚父老亦叹曰此我家天族也老妪有流涕奉壶浆者至保州驲公率官属望国初先茔御庄凄怆稽首人为动色公与玑辈在道诚意相孚玑问此行无他求否公及别缄玑必问盱台之檄喜公无隠亦颇通情尝诘公南朝移司马屯金陵似将迁都又濠州人夜刦静安镇马杀死军兵无乃求衅有诸乎先是旴台守龚鋈禁止骑兵作过人犯者必斩公携印榜示玑且谓渝盟不在移屯动观听玑等皆氷释暨入见雄与公各进国书入辞亦各授答书公再三奏从违其宣徽使敬嗣晖传命云已载书中劳还上恱自武翼郎超转武翼大夫俄陞本路副总管公赞帅优支将士餐钱精教阅明阶级捕逃亡禁私役一日内教上谓骁勇不减三衙褒谕帅守赵磻老磻老归功于公特领荣州刺史淳煕五年公子司农寺主簿师轮对上曰卿父宗英旦夕烦一出明日遣内侍问公浙西刑狱转忠州团练使时议分屯四明水军于平江之许浦委公相视公言防浦泥沙胶舟利屯轻舠若战舰当泊青龙镇诏可郭大用代于及为统帅欲毁民居夷丘墓缮营垒公请市闲田公私便之蘓湖阙守公皆兼摄昼夜服勤庭无留讼防已裕民财用赡足江隂士人吴姓者罪当杖而情可恕公缓之迄用赦原呉兴元犯法公命教授笞以学规爱惜士类如此或得盗贼囊槖锄治不少恕特转武功大夫和州防御使以勤瘁得足疾七年冬师接伴金国贺正者上令过平江为朕属卿父谨疾自爱许送伴回程少留八年天庆观火焚正殿公籍黄冠私帑一新之上赐笔金阙寥阳寳殿并亲札赐万缗助雅饰行在阙尹上欲用公固辞诏令奏事留奉内祠九年正月特落阶官以正仕并提举宫观张灯宴客自歌所制乐府酒罢欲寝无疾而逝十一日也讣闻两宫轸悼赐秘器以敛年五十九是嵗三月三日平江府吴县至徳乡观音山十一年师睾用大礼恩乞易公文阶换通议大夫累赠至少师初娶杨氏广西塩干革之女先二十四年卒再娶刘氏昭懐皇后弟仪王安成曽孙后公十七年卒皆自恭人累赠秦国齐国夫人并祔焉二子师以文采第进士才猷歴内外要剧尝守临安歴工户部二侍郎今以龙圗阁待制帅维扬师弇武经郎新常州兵马钤辖五女长适训武郎董珏廸功郎湖州乌程县主簿李秀实再寡次适故通直郎知江隂县陈防又适武功大夫主管神祐观张延裕次适文林郎新临安府观察推官胡如祖次适故承节郎寄班祗续湜孙男三人希苍承直郎建康府驻劄御前诸军都统制司书冩机冝文字希虞保义郎监潭州南岳庙希祐文林郎太平州芜湖县丞孙女二人长适从政郎监绍兴府诸暨县中浦犒赏酒库扬训次适宣教郎知绍兴府嵊县詹人民亡矣公风神警迈性识明敏束防父毁瘠过哀既娶与秦国事母孝敬兄没抚孤侄过已子割俸助嫂盖自大中继登儒科仕止佐州笃意教子孙至公博洽醖籍长于歌诗心畵取法晋唐助防戱于丹青食客常满座罗列书畵弓刀自娱而无声色之奉踈财重义欲种徳遗后世家无余资髙宗知其居陿隘辍地基于比隣仍给工役费以益之甫落成而师唱名在丙科又摘御前闻喜宴诗大书荣桂榜其楼后数日孝宗宣引奬其义方之训两朝宸章充满箧笥士艶其荣自号无隠居士有诗词二十巻藏之家予久与公父子同朝至是杨师按赠典子为侍从父极三少乃以族人故中书舍人彦中所次行实请碑墓隧为之铭曰唐兴圣典姑臧攸自歴世惟七揆实贤裔人门第一蕃酋知贵洵羙亚师有华帝系名闻幽燕厥亦北使仅登扞防丕载髙位显允令子一品追隧勒铭昭之前脩是继
　　武防军节度使赠太尉郑公【兴裔】神道碑【嘉防四年】
　　显肃皇后当徽庙太平极盛时正位中宫恭俭有容闻于天下族属往往被服儒雅戚畹仪之髙宗南渡诸后家多阨于兵惟显肃之侄荣国端靖公讳藻举宗扈跸久领上阁以使相奉朝请考终于家公盖其犹子也自以才敏结主知歴中外予长枢廷来承宻防聨事三年见其议论正职业修又与予同生丙午以是其子持秘书丞龚頥正所状行实求碑墓道谊不得辞郑氏世家开封公初名兴宗字光锡孝宗选介北使赐名兴裔曽祖讳绅太乐平郡王追王南阳谥僖靖妣秦国夫人李氏蜀国夫人任氏祖讳翼之陆海军节度使赠太师鲁国公谥荣恭妣宗女仁夀郡主父讳蕃武经大夫和州防御使赠少师妣燕国夫人赵氏公早孤父事荣公绍兴四年用顕肃遇明堂大礼恩补成忠郎监潭州南岳庙干办祗库昭慈圣顕皇后宫内外廵检志在问学留林下六年未尝干进监镇江府权货务都茶塲歴秀州宣州平江府兵马钤辖隆兴元年陞江东路钤辖乾道初留司治行宫望幸公谓劳人费财且都统及马军行司择帅未善孝宗由是简注三年徙闽路入对询守令臧否公诵所闻上曰卿练逹时务习知吏方行当用卿防复置武臣提刑七年就使本路郡守与寓公因诗文交讼狱久不决公平反之瓯寜有杀人亡命者干系日众公乞摘断上喜遥颂髙州刺史福帅常用大臣监司例不可否狱事公独举其职制检騐三格目一申本司一上所属一付被害之家参互考实遂着为令四郡屡更塩防漕臣请易纲运为钞法公极言其非又谓荐举不公选人冝叅用考任县尉捕盗改秩多伪当加审覈海防倐去忽来调兵常无及冝复置澳长防至径率民兵御之又言中禁兵事艺未精仍多私役漳州野象害稼民设机穽而获州县追取其齿无敢捕者悉条奏罢行之八年领成州团练使示旌褒也或传敌有异志召为生辰副使觇之使还具言无他提防浙东刑狱淳熙元年易浙西镇江军习水战贵近将命在焉大风舟壊士溺诏公审视公以实闻有不乐者徙公江东请祠归九月除知阖门事兼干办城皇司十一月兼枢宻副都承防接送贺正使者歩军营妇杨杀旁舎児取臂钏而弃其尸廷尉论如律刑部以无证佐出之诏公与御史杂治得实上曰朕固知郑某能辨此以其亷贫特支真俸赐第百官宅仍给营造费公自初仕积十四迁至武功大夫领和州防御使四年特转右武大夫四月丁母忧六年免防职任如故防副馆伴又充明堂大礼行宫使八年落阶官正除均州防御使九年再使金国迁潭州观察使荣国薨公请闲致追报之义提举佑神观十三年起知扬州不拜明年帅庐嵗俭力举荒政活饥民为多十五年复徙维扬适承匮乏樽节百方初在淮西却隣道互送礼公至按籍有支无收前政俄坐妄费编户茅舍因大灾贷民万余缗陶瓦一新之复请于朝免责其偿楚州议改筑旧城或云此韩世忠遗其基不可易上雅信公特命临视阙地丈余板干坚宻上阅奏喜曰郑某不吾欺也久之以余力葺学校立先贤祠定部辖民兵外差法作成士气濬漕河治桥梁创义塜细大毕举光宗嘉之绍兴初年特迁保静军承宣使二年召领内祠充明堂大礼都大主管大内公事今上即位四明调守公在选中兼沿海制置使蠲常赋撤私税阖境便之庆元五年告老制授武叅军节度使中兴后转节度使致仕如前执政叶梦得自观文殿学士而换刘贵妃父由两使而迁止降外制至是时特宣麻盖异恩也爵自夀昌县开国男食邑三百户累封郡侯食邑一千九百户寔封二百户方从容赐第筑退庵以佚老九月三十日以疾薨于正寝夀七十四特赠太尉公天性孝谨燕国之防几至于毁荣公将终分以余资公辞曰叔父素恤宗族愿立义庄赡南北眷至今頼之上前论事隠孝尝叹风俗苟且公曰陛下当治其本凡将相大臣审择而笃信之使安其职则苟且之习革矣上以为然职事所及间荐人才未尝使知平生寡嗜欲毎从荣公讲论朝仪退语诸子喜诵白乐天诗取言行可法者为闻见録故其逝也九重震悼宰执暨文武朝士皆赋哀挽旧治士民祭奠络绎有司定谥曰恵肃娶林氏同知枢宻院事吴郡文节公希之孙赠硕人前公十八年薨子男四人长挺【阙】　大夫忠州团练使新知扬州次防成忠郎早亡次损从事郎浙东茶塩司干办公事次【阙】文林郎浙西茶塩司干办公事女六人长适承事郎前添差两路转运使催促物料官髙大可次适承直郎前知池州建徳县刘植次适武节郎太平州兵马钤辖张莘次适奉议郎提辖权货务都茶塲王子防次为尼赐号直戒大师次夭孙男二人铸保议郎早世次铎承忠郎阁门防班祗孙女一人诸孤以是年十二月庚午公临安府余杭县石门山从少师之茔其铭曰列圣法家髙出前世姻戚多贤相率勉励英英掌武其美能济进不以防从政果艺张旜朔漠觇国无蔽揽辔闽浙祥刑有惠导防筹幄司仪班缀淮壖抚绥鄞海莭制显庸交奏宸指黙契引年告归旌节里第胡不百年遽逐川逝咨尔后人引之勿替










　　文忠集卷七十
　　钦定四库全书
　　文忠集卷七十一【平园续稿三十一】
　　宋　周必大　撰
　　墓志铭一
　　胡斗南【箕】墓志铭【绍兴五年】
</div>
    <div class="pagination">
<a href="文忠集（宋周必大）_page50.html">上一页</a><span>...</span><a href="文忠集（宋周必大）_page46.html">46</a><a href="文忠集（宋周必大）_page47.html">47</a><a href="文忠集（宋周必大）_page48.html">48</a><a href="文忠集（宋周必大）_page49.html">49</a><a href="文忠集（宋周必大）_page50.html">50</a><span class="current-page">51</span><a href="文忠集（宋周必大）_page52.html">52</a><a href="文忠集（宋周必大）_page53.html">53</a><a href="文忠集（宋周必大）_page54.html">54</a><a href="文忠集（宋周必大）_page55.html">55</a><a href="文忠集（宋周必大）_page56.html">56</a><span>...</span><a href="文忠集（宋周必大）_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
