<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 111 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 111 页/共 296 页
  </h1>
  <div class="content">
   弇州四部稿巻六十九
　　钦定四库全书
　　弇州四部稿巻七十
　　明　王世贞　撰
　　文部
　　序十四首
　　山西乡试録后序
　　隆庆之四年庚午试録成而某以軄事序于后曰传有之庚位西方象秋时万物庚庚有实也午于日为正中于数五隂阳在天地间交午也昔人谓尧舜禹之生实在午当天下文明之防故一时贤圣出而交辅之天不爱道圗书显矣盖五臣之軄脩而万世之彛政礼乐秩如也今嵗在庚午晋以西庚分也物庚庚有实矣更西而蒲坂平阳安邑尧舜禹所都也稍西南而水滙之荥河温洛也圗书所由显矣天子乗午运沛然欲章明其治思与天下之贤士大夫共之诏郡邑各益其贡士之一齿太学已采国子祭酒言益两都解额各十五海内谈经防艺之士孰不欲濯刿其肺腑自显见其长以答人主鼓舞至意又况山西为尧舜禹所故都独当文明之防者哉不佞谫且陋不足与于斯文窃念以一校官应御史聘而来获纵观山河表里之盛与向所称帝王之迹既不胜其嘉乐稍间入棘复获观百执事兢业饬比所以仰塞上徳意者至隆且备则又然而兴不成寝惧无以称也稍间乃获观诸儒生之业咸彩彬裁文质不悖于道其陈古谊决防利害恳晰中窽则又快然踊跃自劳慰不知其惫也夫训经而发其防之谓义辨志而当于理之谓论标情而达于上之谓表决法而传于经之谓判陈见而宜于用之谓防此五者不失一焉比于物正所谓庚庚有实者令舍此而猎声耦饰采泽鬭工毕精于棘猴之未而谓之文即南戒之南有之吾无所取尔也夫耳观者不唯其实而泥于山川之险塞则意其深思而俭陋读栁先生之文所称大卤之金屈产之乘北山之材猗氏之盐则意其秀不钟于人而钟于物观雁门而北士马之雄盛则意其人多将此皆非于晋掌故者霍宣成狄梁公之浴日司马文正之补天裴晋公文潞公之为国柱石不亦彪炳相业哉太史公之于史也桞先生之于辞也河汾仲淹之于训述也固其造人人殊要之可以言文矣虽然不佞窃有进于此诸士子其益深唯尧舜禹之传而稷契诸大臣之所见闻而知者乎其务精一乃心而求太上所立布而功飏而言庶几为天子賛文明之治则岂唯晋重不佞亦与有光焉
　　湖广乡试録序
　　万厯之纪元秋八月复当宾兴天下士而廵按湖广监察御史舒某以故事檄教谕某某暨某某司试事左布政使某右布政使某司提调按察使某佥事某司监试既入棘百执事受约束御史唯毖唯眘乃合提学副使某所选士二千八百有竒三试之録其隽九十及文以献某不佞以职事序首简始某读相如子虚而恠之以为夸张少实且楚虽大何至乃匹天子之上林而自稍长益习见楚圗经地志则神州之内五岳者楚得其一其视岳而加尊者楚又得其一所谓岑崟防差日月蔽亏交错紏纷上干青云之状不易指数岷峨导波自万里来滙为洞庭黏天浩瀚扶舆之秀结而成丹青赭垩雌雄黄白瑊功厉之属瓌异竒状吾故恨赋之未尽也夫地灵则人杰盖自古记之矣当周之东其南纪有仲山甫尹吉甫出而将相之业以振其微功成而交相颂以筚路篮缕之楚有臣如鬬糓孙叔为之左提右挈而后先伯夫岂亦棫朴思齐之遗士固有兴于待者耶孔子南防楚虽不遂获东周而率其徒相与讲明皇王之术六籍大指七十子之伦其五楚焉而楚自是称有文矣乃仅能以其变风变雅之防创矩矱而为骚若赋如屈平宋玉唐勒景差者至襄阳之杜而变始极其于称亦甚着苐令天下为文士足张楚而已不闻其以孔子之道衍而为公卿将相之业何也今以某之无似幸而用兹役获窃观楚之山川土风又幸而获从事卒诸生业其崷拔汪瀚珍竒叠发怳若凌巨颷践名岳入海而探寳蔵即无论其选者彬彬乎名实中窽其所不能尽者亦尚芃芃然足以备异日之采庶几哉楚秀有徴矣自明兴不为骚赋之一端以儗士而大指在尊经术广时务冀以是得人为县官用诸生佩法孔子亦既有年其于所谓经术时务者上固精求之而下亦佹得之矣盍亦思所以善其后乎夫仲山尹吉二甫叔世之毗也鬬糓孙叔偏雄之辅也其下者至不知有经术然各能以其材成其主之业而显其名况于今圣天子握干符秉冲睿委柄股肱良臣以弼成治化而子之乡在江沱汝汉者去文王之季而四者乎其犹在成康之际而被周南召南之化为独深者乎诸生第朂之孔子之业行而颂声作天下奉以为穆如清风若二南者知其不为牢愁离慅之説明也
　　浙江乡试録后序【周侍御请之后无梓】
　　隆庆庚午嵗试浙江録成某不佞以职事当序末简乃飏言曰语有之宿沙虽善渔使渔于山虽十宿沙不可得也不佞今幸而渔泽国称防于诸士子之乡又辱为二三子饵能遂介然秦人之视哉且而不闻而之先越句践之时乎其地东不得距海南不及岭北不及檇李而其民执戈殳而号君子者六千人其号君子而贵谋国者为种蠡泄庸计苦成臯如辈仅七八人以其防举强吴于股掌之上而称霸于江淮之表今浙地固三倍于昔越其生齿百倍于昔越之民其握铅堑而俟用于家者十倍于所谓君子其出而试于有司者又不下六千人而至于试而用用而望其服休于天子之庭多至于九十有五噫何其盛也比年县官北急敌南急倭抚髀而思古之将相大臣中外托荐书而为囮朝有上夕有迁而浙为最首藩其冠带衣履甲天下而未有卓然章明如前数君子者何也业以圣贤大人之学责是数君子则未合然至于防富而富防强而强有责輙讐若烛照指计然其中于今县官之所急者当何如也诸士子咀孔孟之英发之于楮墨间固已凿凿中窽而考其居平其卑者要以猎科名沾禄食为务其髙者抗首信眉谈性命而穷要眇弁髦一世之事功而黜其劳土苴一世之文章而黜其思其自负不后孔孟而程绩量能乃不得少比于种蠡泄庸计苦成臯如七八人者窃甚为诸士子惜之当浙之先八十载而近而荐于乡者盖三人为孙忠烈燧胡端敏世宁王文成守仁以后先成江西之烈而显名于天下又前八十载而近而荐于乡为于肃愍握寸管而建中兴之绩又前八十载而近而荐于乡者为刘文成基易祚而佐英主垂开天之勋此其业亦岂能出于经学论防制表之外而其所见长亦岂能尽废训故骈偶记诵之习然出而为瑞于宗庙社稷使天下之荐绅先生艳言之而归效于其主试者夫一日而欲尽浙之才一试而欲尽诸士子之生平非不佞所敢然自今而后愿诸士子母务为虚谭务本乎孔孟之精防而究极其用时采乎种蠡数君子之所以谋越者异日为县官賛廊庙秘防斧断电决贾其余劲以奠绥南北之疆埸不佞获窃此于三主试者不甚幸至荣哉
　　湖广乡试録后序
　　丙子楚试録成不佞当以职事叙末简作而叹曰呜呼盛哉昔在周文之世人主不已之纯其化被于江汉江汉楚上防也故其诗曰思皇多士生此王国王国克生惟周之桢然其时楚固未有所谓试也及其季也楚之君臣筚路蓝缕以啓山林稍间则日侵寻于干戈以冯陵上国将乘广组甲之不暇而胡礼乐艺文之习然其人皆能自致于用使天下艳而目之曰楚材又能自致于言其工于事者曰楚书其工于情者曰楚辞楚辞行而后世操觚之士奉以为模楷而不敢废汉兴稍稍尊吏道贤良孝弟之举间者一防焉六代先膏腴抑寒素顾其人才亦代不乏至唐而始为科举之法以笼世豪杰而所谓科举者详于礼部而畧于乡楚析而为六襄曰山南荆曰荆南鄂岳曰武昌潭曰湖南郴隷桂蕲隷洪其试事各属其连率上者采名下者采防又下者采势而所试又不过诗赋之末端顾其人才亦代不乏盖至明而始萃六道而一之包二岳络七泽三年而尽其地之才而加详于试以考验经术辨论今古扬扢时务精而纶綍粗而比详为日一而不已而再再而不已而三糊名易书之法立而势与防尽黜自试楚于今二百余嵗而其人显者坐论作行腹心御侮之迹班班可考盖至隆万之际而楚士之用与楚得士之效极矣虽然不佞于兹然有余惧焉今夫楚大国也其南金大贝隋珠翠翘寳之重者也竹箭蒻阿纂组缟锡郑钟之铁享鲁之大屈用物之重者也然一寓目而輙辨辨而用之而各得其軄何者其为重显也若夫和氏之璧其外浑然石而已毋论众过而忽之即工师亦未有能辨之者一剖而光始发而始有异之者矣然得之三户之墟亦未知所以为置也人主闻而辟之以授国工加之以劘琢再吐而斌玞黯然而避色矣袭之以文锦贡之以清庙崇之以瑚簋之美称而诸寳与用物之重者泯然退处其所而莫能班矣诸士子其犹有璧耶其仅为南金大贝竹箭蒻阿之类恒寳用物而已耶不佞之所能得于诸士子者璧耶亦仅所谓恒寳用物而已耶璧不遇工师璞犹在也异日且有能辨者工师之不遇璧天下后世其谓我何不佞所以为然惧也诸士子而璧不佞窃有以告愿韬其彩毋使为世忌蕴崇其价毋使为世贱不厌劘琢之苦毋使为世轻用诸士子异日有任工师责者亦愿推不佞之所为然惧之心毋使有璧而轻失即不失之而不小用之可也若夫南金大贝竹箭蒻阿之类固饶于所谓诸士子者不佞无所用惧矣
　　山西武举乡试録序
　　隆庆庚午秋八月不佞业以遴偕计士矣亡何而有司以武试请乃合诸道之士若干人盖又二月而防今总督御史大夫王公巡抚御史中丞石公合防北创敌敌行遯去不佞乃得以其间而试士其始试之贝带鵕翿之骑介而射且驰者四百有竒十得八而进之曰美哉执辔而组也再试之旅升而耦发十得六而进之曰美哉技也矢之破的有余劲矣三试而介者衿櫜弓而奉其觚管之业以献十得一而进之曰美哉陈説古今决防成败了然指掌也夫不愧乎腹心干城者矣则又自疑曰今中外之论方务责实而薄虚文以戈击贼耳安用是觚管为不佞乃以文求之而子大夫复以文应之毋乃不可乎虽然是不闻而之先有晋文者哉当其时甫得国于隣敌之手而骤欲强其兵以西匡王而南惩楚肘腋赤白狄之间而其谋中军帅也则姑后其五才士而使之佐置曲跃超距之犨颉而不问也曰有悦礼乐而敦诗书郤縠其人者已又举賔敬之冀缺而大夫其下军即一时贪见小胜意孰不怪之以为落落难合哉然文公以其人霸天下若合契盖世世称盟主而诸大夫之后亦世世受将至于克燮之让功匄起之让帅盖庶几賔敬之缺而新筑之师鄢陵之役韩厥郤至之所以致辞于齐楚之君者抑何其防婉笃至也宛然礼乐诗书之遗矣若晋之士褒然而见进于不佞者其所称材官良家子非縠缺五才士之流乎世胄鼎族生而禄食于官者非克燮匄起之流乎不佞不以犨颉望若而进若以文何也欲若得夫礼乐诗书之实明乎伦物而通乎政术以备异日内外出入之用耳今国家当右文之季而不后武天子抚鼙而思将帅之臣诸奉行者精计以求得人然其势犹不能不岐文武而二之二端之士不能兼通乎六艺故称荐绅者略射御而称介胄者忘礼乐书数艺有六而武吏废其四故一时虽卓然称名将帅然不过竭其材力于一军之任而赏罚进止财谷出入无所与不能为必可胜以待敌势不得不归重于文吏文吏六而废二故为大帅者能为可胜以待敌而不能亲戎阵决胜负于呼吸之顷夫使文吏可将而武吏可相其机要在乎始进也诗不云乎文武吉甫万邦为宪自今而后晋之材臣有出而彪炳朗奕宪万方者斯自不佞发之哉
　　湖广武举乡试録后序
　　万厯元年冬十月御史舒公例试楚武举如期武举録成而某职司陬以序序末简前是八月而楚士之拖绅衿握管而待荐者获其儁九十矣今兹士乃曳组练手弓矢糺糺若有献初试之骑而射合者若而人再试之步而射鹄加逺而合者若而人三试之其射防校论以文辞合者仅若而人视向所获文儁中半耳上之待而曹亦严且慎哉夫所谓以文辞合者何也今夫虓勇之夫不介马而驰搏防若风雨持满若月鸣镝若霆电提一劎而出五步不留行其于气亦足自雄胡至乃取龌龊文辞为也是不然吾请以楚事语若养叔之射也蹲甲而逾七札焉楚子不悦曰诘朝而射死艺然竟以其艺出其主于险吕锜之项伏于弢以一矢复命而楚子不为色解也战而遇郤至必下免胄而趋风然后嘉其有礼夫以公子围之强至凌盟主乘广林植鍪刃锋戛赋诗一不当而后至者数国屈将军御齐所谓方城汉水之固一语出而齐盟遂成若是乎文之不可以已也且所谓论者辨析往古成败防者决防利害与国计边事所宜欲以观而曹异日用耳非有取于俳偶声律之学以资若觞咏也楚人不云乎劎一人敌不足学学万人敌则所以三试而加严且慎意也今天下称治平无事相业独盛楚借令前是九十儁者尽出而防附后先相与折冲万里于一尊爼之上亦安所事若曹然吾闻之天下安注意相天下危注意将安不忘危古训不亦章章称哉令文士之用显而不尽若技于折冲御侮者即汉班史所云左将军辛庆忌为国虎臣遭敌不竞以威名再世亦胡不媮快也吾故述御史公之指而进而曹以此
　　殷氏族谱序
　　殷之先出自成汤汤姓子氏其国商自其孙盘庚都殷其国亦曰殷殷之亡而微子国于宋其公族曰华曰向仕于鲁而圣者曰孔盖自宋王偃亡而其子孙散处或氏宋或氏殷或氏商盖六姓着而称子者寡矣迁史乃谓有来氏空同氏稚氏髦氏而不及华向何也至汉而殷显者仅谏大夫封晋则渊源而后彬彬盛哉以故所着殷氏谱刘孝标注世説时时称之后徙润复自润徙歙谱亦中废殷之指日益繁而能举其所繇来者鲜矣即毋论其他逺者歙之殷日相比而能一辨所由来者亦鲜矣盖隆万间殷有御史大夫养实甫云养实甫既用平百粤巨冦潴其薮天子嘉之赐爵卿加上公服予子孙环衞官官世世勿絶养实甫乃喟然叹曰天子所以宠灵我殷氏至哉而胡犹泯泯先徳为也是余之罪也夫是余之罪也夫夫余安得孝标所称谱而嗣之则又曰润以前吾能推其始也歙以后吾能致其详也乃始为谱其大凡有姓氏本原世系三考而为殷之族既矣则又推广其致有世徳闺范训典文献宅第丘墓遗事遗迹里社九考而为殷之事既矣养实甫之谱成而以序属不佞不佞获卒业而叹曰呜呼是岂唯殷谱哉抑亦殷史也夫殷以八百年之天下而为宋宋以六百年之公国继之而中间贤圣代作者十余辈夫子以大圣亲为其裔而曰我欲观殷道是故之宋而不至足徴也又曰文献不足故也足则吾能徴之矣然则殷之史故亡也夫子之弗为述也伤非时也夫殷之孙子其丽不亿而养实甫独用勲烈显于明为得其时而又能以其间创为此谱俾成汤之裔不以子姓微而遂湮天下灼然知殷之为圣人后者其于功岂浅尠哉若夫别嫌明微探本敦睦之道则既详之矣无所赘余賛矣
　　陈氏族谱序
　　左氏有言先王因生赐姓胙之土而命之氏盖其时多世臣云以故宗法得提衡其间与治法相左右而不废太史公之为史也人为之传而其有爵而不替者特名曰世家夫亦命氏之遗指哉若江左之有贵姓也则自王谢始也顾陆而朱张肩之也江左入而为隋而王谢之贵小屈而崔卢李郑之贵兴魏孝文为之嘘而借之及其末也虽唐文皇以天子之尊求胜之而不可得然其人皆以姓贵者也非能贵姓者也五季之中原日寻于干戈至靖康而悉以委敌衣冠之士脱锋刃而窜匿于吴越闽广之间抱其遗编以诲其子弟出而当太平之用故天下之所称贵姓者渐不在北而在南荐辟科举之政行天子所与共天下者皆彬彬诸书生诵法孔子之辈士或旦白屋而夕朱户其子弟习其遗编以继显故其姓之所以贵渐不在纨袴而在诗书此其人能贵姓者也非以姓贵者也今东南名诗书族毋如闽而闽之族毋如陈余皆与其儁善今年大中丞公某抚闗中出其书一编示余曰是谱也伯兄太仆芹之属草而某为润色者也是家大人中宪公之志也读之则其先为光州之固始人从王潮入闽而家福清之南阳村三传而讳泰者徙长乐之江田十四传而公文海复徙古县又八传而为中顺公某中宪公某又一传而为今中丞公及其伯兄中丞某再传而为县令儁长祚此其最章章盛者也其留江田而显者曰给事某曰提学洙自江田而徙闽之青铺显者曰太仆聫芳自古县而徙闽之南台显者曰兵部时霖凡闽之为陈四而皆出固始又皆其人能自贵姓者也君子以是知诗书之泽逺矣哉且陈之先出虞舜氏世世称侯邦焉以宾于夏殷周而其嗣世至纂梁之祚用衣冠倾中原而中丞公谓之逺而不足徴独断自公泰始推是指也以别嫌而统同敦始而脩睦志其所以为陈者耳凡不佞之所称述者皆非中丞指也虽然为陈后者能绍明其诗书务以人贵其姓而毋借姓贵虽繇此百世可也
　　吕氏族谱序
　　吕之先世为吾吴郡人而其居郡之乌鹊桥者最盛而元季中冦燹徙常熟之沙溪沙溪之吕冒外姓曽则渐以伙为曽二辈而始富去曾复为吕吕一辈而始贵贵者今评事君道爔也乃始议谱前为曾而谱者曰故宋丞相公亮后也已为吕而谱者曰非公亮也丞相防正也评事君咸绌之曰吾知其迁自乌鹊桥而已夫吴故有大帝时孱陵侯防即吴之吕莫非其后也而吾敢遽传也吾今而为谱知为沙溪里之吕而已盖评事君之谱略曰自吾祖之所及知以逮若裔者谱之示合也作世系圗自吾身之所由始而忝为嫡者独谱之示辨也作正脉圗世系明矣而当其人之为俪若若生卒者复谱之示详也作世表此三者皆所以纲吾谱也吾吕之先徳矣非其人畴树惇而滋我后人也志大传吾先君之忝有章也与不佞诸季之忝服休采也识之庶以风夫为后人哉志恩荣惟我先人合二姓之好以光啓内外子孙盖世世受厘焉志婚姻被发祭野识者夷之今稍为士礼以别于寝而教后孝也志家祀吾幸有禄赢为圭田之余甽以赡我谱之人也不能无繇亲始志义荘吕之食指伙矣夫岂敢言庶而富能忘教乎志宗范古死徙无出乡今吾欝然而乔木者人指以为吕氏宫焉庶几其能守乎志居室葬者蔵也使我吕之有归骨而樵牧之是逺乎哉则于此加藩焉志茔阡此八者吾不敢以称谱以附吾谱之余也王子曰兹谱成而吕岂独有谱也吕且有政矣先王之世氏族别而宗法出宗法出而崇本脩睦别嫌明微仁义之用俱出而肃然为天下先评事君虽蚤贵侍中供文史职不获请郡邑之长以少吐其用而今谱成而宗法彰彰如是则宁唯空言之是托评事君又大宗也其诸季之为进士金吾别驾郡幕者且若而人而又皆贤其帅而聴君无疑吾故不以序吕氏谱而序吕氏政
　　荣泉李公族谱序
　　语云人贵族岂不章章着确哉保姓受氏孰非神明然而贤者以其微显也不贤者以其显微夫重黎也而以官氏豢龙也而以术氏潙汭也而以生氏本微以之显者也田之第五以徙也棘之枣以辟讐也本显以之微者也李氏之先为黄帝理官一曰李官其后非李而入者有指树有赐国籍繇李而他姓者有吹律之京房柯布条别代于成纪遂为鼎甲遂南嫓王谢北冠卢范云宋氏防知卜宅阳武明兴居阳武者讳宣为鳯翔倅坐事论戍迁于顺天于大城至公仲良始盛仲良丈夫子六人其叔公文振最贤有隠徳不仕文振丈夫子四人其叔公芳最贤少贵侍中尚王府山虞泽衡之材金貂左珰恩宠鲜二其慎宻详审恂恂若讷日防子孟之度沈照内炳亷直谨取勃鞮吕彊之操通明左史洽闻博物司马子长之似为诗和平而敦厚小雅巷伯之伦与吴人王某善间出其宗谱示曰吾先君鳯翔之迁湛于农代鲜有显者自余出大城稍稍知有李氏矣夫谱家史也余幸沐先人之遗得奉帷幄割大官食乃不能名先所繇起余甚愧焉自余而前者谱则已略矣自余而后者可继也某曰夫谱原始要后睦族别生备矣余读李氏谱而知贤者之真能贵族也公别号荣泉宗逺其字伯兄标者尝丧父庐于墓三嵗哭泣哀思有异鸟白兔之瑞古所称孝弟力田者也于法得附书
　　天台四教仪序
　　四教仪者天台智者大师举佛宗法普摄一切善知识而作也曷为四曰顿曰渐曰秘宻曰不定曷为顿佛説华严经为初成正觉暨四十一位法身大士宿根八部谈圎满脩多罗权实鬯焉曰顿顿悟也曷为渐佛为三乗根性先説四谛十二因縁事六度等教次説方等部净名等经又次説般若等曰渐渐而悟也曷为秘宻佛于大众中或为此人説顿或为彼人説渐彼此閟而不相通故曰秘宻也曷为不定佛以一音演説法能令众生于渐説得顿益或于顿説得渐益故曰不定也自顿渐秘宻不定外有四曰蔵通别圎曷为蔵经律论三者川流而不相害曰三蔵教也曷为通利根菩提萨埵通三蔵教而别圆故曰通教也曷为别独觉菩萨别前蔵通次第脩证故曰别教也曷为圎是通蔵菩萨因果顿足一切圎融故曰圎教也然则教有八曷为四前四教者纲也后四教者由前教出者也曷为五时曷又为五味顿有一曰如日出光照髙山华严时也于味牛出乳渐有三曰如日照幽谷四谛十二因縁六度时也于味从乳出酪曰如日照平地方等浄名时也于味从酪出生酥曰如日禺中説般若时也于味从生酥出熟酥于顿一麄而二妙于渐初有麄而无妙次三麄而一妙又次二麄而一妙至法华防顿渐融矣非秘宻非不定盖有妙而无麄曰如日卓午时罄无侧影于味从熟酥出醍醐是谓五时五味也天弢居士曰余读天台仪中所谓五时五味八教者盖止四云要之不过顿渐二者而已融是二者一而已夫渐则尽佛世四十一年悉数百千万言而不足顿则一言而有余至于融也并是一言而无所用之夫道至于融而极矣蔑以加矣虽然吾惧世之慧者托于顿而急于渐也吾始读达摩慧大师书其超诣简造似有出于世尊之表而一时南阳永嘉百丈南泉马祖赵州之徒脗合黙契若逺胜于阿难之世为总持而漏未尽者然自诸师出而顿义明顿义明而天下之真能顿者鲜矣今夫一见而即契偶触而即通此其所取足者见智也其所取足于见智者非见力也盖亦有夙徳焉奋然而力求之敦固而不已沛然而时至霍然而悟则悟矣知悟之为悟则非悟矣故夫学人者以渐而脩得之于顿以顿而得顿不废脩斯其可以进于道而吾智者大师之意庶在是哉懐云诸大徳谓居士于兹教有微胜因也俾为之序而刻之
　　校正诗韵小序
　　沈休文以四声制韵自谓灵均以来此秘未覩陆韩卿难之而不得斌道人演之而始明后有珙法师者复以喉舌齿唇牙改五方而纤悉尽矣故诗之有四声也自休文始也字之有切也自神珙始也然传休文者谓虽妙有铨辨而诸赋往往与之乖自唐人为五七言律乃独皆祖之而约韵自是重后世矣元周徳清者其裁驳小有致耳乃遂欲以三声而夺四声君子讥之夫诗不能不唐则韵不得不沈固也吾郡汤先生子重尝病广防诸家之太繁且不适于用约为二巻仍为之训故而属彭先生孔嘉书之孔嘉始学黄庭庙堂故结法圎媺有态是书行学士大夫咏月露而旁通于临池之业抑何幸也夫句之有韵也与书之有结搆也平险虽异裁而谐诣无迹其为道同也诗以韵入书以结搆入而思皆过半矣余故从二先生防而汤先生之孙左给事中元衡复与予善故序而梓之
　　鸣铗集小序
　　兆孺今年出华容而憇黄过鄂益西防郢厯襄上岳投郧而止焉凡半嵗而诗成名其集曰鸣铗集所以名鸣铗者何也兆孺故自有家偶一出防以自媮适其所抵无恒主主无恒日或一饭即去之岂其孜孜焉而鱼与车之是恋若冯谖先生者毋亦自恨其材郁积而不得舒若干莫之犹在狱也耶兆孺尝廪上庠可以得官而自弃之又奚恨也兆孺居余传舍最久稍与上下其议论盘礴经史其不甘于雍门养椒之好而余所守官严又当左侠之代念无义可市旦夕且谢去无二窟之蔵以待兆孺凿也如之何则为摉其箧而不得其所谓蒯缑者得其集览之渊然之光而读之若叩金石又若苍虬舞而应龙啸者此即其物也耶为叙之
　　朝鲜词翰小序
　　天子以韩太史使朝鲜滕生为之绍介焉而其归也顾槖中无他装独朝鲜之被冠绅者诗文手书一编耳夫诗文吾不知其所繇法其已离兠离侏□乎哉合者骎骎乎宣成间音矣书不知其所繇法其不为虫鱼鸟迹乎哉乃大有吴兴家风矣滕生者岂以其厌家膳而海错野鹜之是好夫亦见文物之美冠诸属国之意云尔也今四海之内皆奉正朔南粤授首天子大合乐为九賔之飨东藩之人俨然陈声诗而进者沨沨乎箕子之遗即韩太史且复采之宁独滕生尔也余故不辞而弁以语谓异日徴同文之化者此其一班哉
　　四书文选序
　　今诸书生习经术者不复问词赋以为何物而稍名能词赋者一切弁髦时义而麾弃之以为无当也是皆不然自隋试进士以明经与词赋并至宋熙宁世始绌词赋不用而所谓明经者第若射覆取答而已其不能彬彬兼质文固也明兴而始三试士各以其日为经书义以观理为论以观识为表以观词为防以观蓄然其大要重于初日以观理者政本也至于标题命言则或全举而窥其断或摘引而穷其藻上之所以待下者愈变而其辞益工盖至于嘉隆之际灿如矣是故谓唐以诗试士而诗工则省试诗自钱起李肱而外胡其拙也谓明以时义试士而不能古则济之应徳其于古文无几防间也凡论而表而防最近古而易撰其于经书义稍逺古而难工天下之为力于论表防者十之三而为力于经书义者十恒七而犹不足吾填郧所辖且六郡而诸书生推其取科第不能当吾吴之半夫时义之为经五而为书四五经人各治其一而四书则共治之吾故择其精者以梓而示诸书生夫非欲诸书生剽其语也将欲因法而悟其指之所在也









　　弇州四部稿巻七十
　　钦定四库全书
　　弇州四部稿巻七十一
　　明　王世贞　撰
　　文部
　　序十六首
　　天言彚録后序
　　淮南旧有刻明兴以来诏敇自太祖髙皇帝至肃皇帝止而即位之令与它勅谕国书之类亦稍附见千百之一臣少时好习典故功令诸书时时从诸曹及故家乘得所録黄又与一二夕郎善凡内外制草金匮之副见輙録之于是续肃皇帝之末以至穆庙及今上二圣之诏而至髙成仁宣英景宪孝武世穆诸或命武帅遣大吏训饬一方抚绥荒裔之辞咸备乃以世次类列总而编之曰天言彚録臣愚无所识知窃谓结绳之治遐哉邈乎不可得而复已三代之盛时其民淳其事简是以其言略及其衰也其民漓其事繁是以其言详然所谓盛时治尚不能数千里之外而至于衰也不能数百里之外是以虽其详者不必逺而于逺者固欲详而不可得自汉而后幅员日益以广而民日益以漓则夫事之不得不繁而言之不得不详者势也明徳薄海外内文轨之同几与两曜并而四岳九官十二牧伯之事一日二日号万即人主欲有所肆宥加惠元元者宁可以单辞片条尽也授钺分阃之地犬牙盘错大小上下丝牵绳聨玺书之墨非尚方无给矣髙皇帝神圣于天下靡所不烛手绾纶綍成昭之际始备置侍从之臣握笔而称代言然往往取自宸断以故洪武之制能奔走九有河西吏士咸惊叹以天子明见万里外而永陵之正始悔终山东父老有愿少须臾无死以观徳化之成者后先固合符节哉昔王通氏备取汉之七制以续书令至于今而为通续者舍我明奚择也臣不佞知谨録之以俟而已
　　纶音世贲録后序
　　臣家自琅琊之度江左世世当肺腑寄稍替于宋而先司谏起孤生受思陵遇虽用积直忤相桧偃蹇晩节然犹出典方州秩中大夫以大耋终有子二人同举进士厯监郡録中二告身即司谏与其次子所被者也自司谏五易世而为梦声沿牒理昆山学事遂家昆山其后人能不废其业然内薄元徳不仕而至于永乐中稍稍有闻者盖成之间而青紫相禅矣故事以考最闻或遇庆霈六品而下身有勅其父母如之四品而下身有诰其父母如之二品而下身有诰其祖父母如之三品而上以劳勚闻者殁有祭其俪亦如之祭有辞由郎署而上至公卿以使事行者小有勅大有勅谕而王氏之被赐者四十余人制诰之类七十通窃闻之明主爱一嚬一笑以故人得之皆用为贵重故其诗曰王言如丝其出如纶王言如纶其出如綍盖华衮之宠有不能胜片言者而臣家自世王父挟束书徒步公车以有官位其相继而被赐所谓四十余人或以其身或以其子孙极而至于闺闼之内或从夫或从子而皆有以动人主之视聴而得其所谓宠于华衮者呜呼亦盛矣哉第臣之族指众且愚多不能名其先徳甚或举而弁髦之以故悉为録而梓之义田之塾以示夫为子孙者感国恩之旁魄则惟所以効追祖武之焜燿则惟所以绳将以王氏有闻于世世哉臣不佞庶几有望焉
　　王氏金虎集序
　　自叙曰王氏世以政术显余龀时业好闻人名卿大夫之业云弱冠举进士京师且十载所目覩乃大谬不然者夫武吏以力进而文吏繇经治此非其人独身于世致赫赫也殆亦数防尔退而自唯踈节骨体不能为骫骳脂輭舍其故以媚一切之功名家故江南人筋力柔脆不耐刀槊佐马上之治而又不欲掇伊洛之遗详缓其步速化苟就而已而是时有濮阳李先芳者雅善余然又善济南李攀龙也因见攀龙于余余二人者相得甚驩间来约曰夫文章者天地之精而不朽之盛举也今世所慕説贵人沾沾自喜夸诩其粗而龁吾精以为无益世治乱即季札所陈兴衰大端又曷故焉夫君子得志则精涣而为功不得志则精敛而为言此屈信之大变通于防权者也诗书吾窃有志焉而未之逮也诗变而屈氏之骚出靡丽乎长卿圣矣乐府三诗之余也五言古苏李其风乎而法极黄初矣七言畅于燕歌乎而法极杜李矣律畅于唐乎而法极大厯矣书变而左氏战国乎而法极司马史矣生亦有意乎哉于是吾二人者益日切劘为古文辞众大讙呶詈之虽濮阳亦稍稍自疑引辟去而徐中行梁有誉来已宗臣来已吴国伦来其人咸慷慨自信于海内亡所许可独称吾二人者千古耳故语于文章之际能使亲疎而疎亲语于其效复能使逺迩而迩逺俱非已也然余往者则已有一时名既名日以削而宦日以薄守尚书郎满九嵗仅得迁为按察治青齐兵此其意将困余以所不习故于乎即令余未见嫉司命削其官与田父猎徒角寸隂于南山之下又不可而使之御魑魅咏山鬼亦有以自乐也乌在其为困哉独念天下事未可知岳中掲河陆浡冦盗猬发感子卿任安之答陈王敬礼之对因取旧所着撰次而书之以俟他日删定凡赋哀一巻四言古诗一巻古乐府三巻五言古三巻七言古二巻五言律四巻七言律三巻五六七言排律二巻五六言絶一巻七言絶一巻传一巻序记五巻志铭行状一巻书賛诔祭杂著一巻赤牍三巻题曰金虎集金虎西方之精也于时为秋余郎秋官时署治西其著述咸在焉取而冠之亦以拂欝揫敛之业居多乎哉则春华而灼然油然者左矣
　　王氏金虎别集序
　　余既以疾几死乃稍稍删次所为诗若文语见前序中诸当得去者庚戌而前三嵗可十之九壬子而前二嵗可十之四最后至丙辰十乃不得二矣余小子贸贸焉唯余心之是师惧亡所衷于二三君子虽然吴生则既命之矣其言曰错吾子之篇可以臆差嵗也夫向者非不冁然色喜也叩之而亡当于宫商卒然而读之尽矣再读之亡复余也即所当去者一二扬子于人人哉子其以为功也削之毋令后世有以窥见子夫吴生则既命之矣魏收之文得者易焉而投诸洛长吉之仇聚其遗火之以为甘心也于乎此非其爱二子人也以为不爱二子不可子相则固辞曰甚矣子之无稽于敝帷也姑蔵焉其不以施洛而火之在他日凡诗三巻词一巻杂文二巻题曰金虎别集
　　王氏海岱集序
　　丙辰冬王子来治青州青之师南者熸焉益发异军苍头亡命未傅时王子甫至也发三千人乃裹糇粮矣而明年春盗御人甚萑苻郡豪大小详来受事而隂搆盗悬薄蹏书使者门曰兵旦莫起起且取若王子为钩距之法后先授首也已有矿之役属矿胍竭奏止之已又有岛冦之役师于海已又偕台按行莱嵎夷已又城顔神戊午顔神城已复视海上师诸葺壁垒搜卒补乗还治水于髙博间粟饥者还又偕台有事于泰山盗时时起輙得其魁乃以明年春盗大已乃益城青州教骑士习射良家子三百里以内来从射后三月发千五百人南锄猾首余以惕息青吏民健鬭嚚讼使气务相倾其仇匿所以讼状而更罗他隂事株累戚属以为端其戚属恚度以仇不足报而谬举仇戚属业相当也之郡邑不可走使者使者不可輙走台以故日盈庭前使者非以寝廋告无间也而诸冠盖相望道路所非时而请谒者不可计则有窥王子作何状是不疲死邮传且案牍间尚能从长安少年伊吾雅语乎哉王子稍稍习为吏衷之日亭午而罢治牍晡而读书听然自怿也吏白王子及瓜而靡一介之行李以逆玺书为使者忧王子曰去之赢余身耳王子不好过千石又不蕲于吏赫赫声所好独为诗若文不好人言之也厯下生多沈淫之思王子故与下上内难之大要以自奉其志发于机不悖古则而止耳俄而王子遘家难誂愤厉作上疏乞骸骨得报可方匿迹佣保间而防昼日无事稍次其言成帙读而叹曰于乎非予之志也夫非予之志也夫扬雄氏日绳司马于赋谓之从神化中来耶赋成而已更薄之曰雕虫之艺壮夫不为也虽然其矻矻而蔵于也毋若矻矻而蔵于赋也何者即所为赋等也天子幸哀怜纾其难赐以田里之隙日不死必有所得当者其不为几矣王子旧有集曰金虎秋官也又列署西今集曰海岱治青州大禹所志也集凡四言古拟乐府一巻五言古一巻七言古一巻五七言律排絶句四巻赋七记序表志辞祭文尺牍五巻合之得十二巻
　　幽忧集序
　　王子守尚书郎与争臣之中法者有素没而颇为之经纪其丧用是忤权相意以青多盗故困之于青州盗一切平则又谋置之絶徼俾狼籍一亭障间王子业以不免矣乃有续九辩及挽歌三章而久之家大人之难作王子弃其官将上书北阙下以代请而大人谓且挑祸固止之第自钳衣短后僦一防西弄之委巷间诣故所识有势力人造请往往惊匿去毋为理者槖饘之余以奉衰慈咨嗟嘘咦即吐一语惧生得失而二三故人乃有偻行过从或丸臈而为韵语以相慰存者不免一和之又竟夕展转毋寐数往諐危来祸忧愤之极若寱呓病谵不知其为何语起輙书之即所存沈慅少歌自责终风及答和于鳞明卿子与诸篇是也合之凡二巻命曰幽忧集甫成而大人竟不免以丧归自是亦不能复问矣服除后窜匿田野防闻天子赫然寘权相于理籍其家稍稍痛定暴书之日偶见之即取读哽咽不能句而姑为题于首夫王子之当死者再而卒不死最后可死矣乃又不能死嚄唶先人之遗以苟存一线今死而卒无可处死者矣当是时王子之生趣尽而犹有生晷所谓欲哭则不敢欲泣则近于妇人以故不得不托之辞而其辞鄙甚不能工人或谓灵均旦夕就湛之息而能为千古所不能道之语今若辞抑何鄙也夫亲祻之与身祻则径庭哉徐庶有言方寸乱矣且也吾所以不欲去此名者欲令后世子孙知吾负大罪天地耳非以为辞工拙计也
　　弇山堂识小録
　　不佞则舞象时雅已好谈説国家公卿大夫之业而坐生僻虽家世受宦然亡所得之既长辱见收公车縻刀笔一职又不得窥郡国所上太史之副间从侯家贵人防其人咸华裾炙毂怒刍之马究之则不能名其先世与所繇得侯也亡论侯家人已即身一再至九卿二千石委蛇从容饱坐懵行甚乃白首石渠天禄间于职号为称者叩之当身而已度不能前耳目而举于乎岂其以温室慎黙故耶则可而上一日坐白虎延羣公讨论髙文之际何所报塞也故事山陵毕下翰林臣脩实録已上取稿草焚之其草固称焚往往流传人间然不过举诸曹之故牍而翰林先生以意行是是非者踵相接也诸琬琰所载防墓之辞亡非贤者大要以位或子孙差髙下耳而稗官小乘类出迁人畸畯手脩怨之音与耳传之僞半之舜簒伊诛何以异于齐东之野汲之冢也然则天下遂无史哉余谬不自量冀欲有所论著成一家言卒卒未果而防出于外台颛兵事居贫亡大官笔札佐史之供又惧罹不尊无徴之戒踯躅久之取书草志传十二咸削其牍以俟异时诸它所睹记亡系好恶者凡二十四巻别为一袠以附东观西京之后语云不贤者识其小者吾姑为其小哉初起嘉靖丁未至戊午凡十二年得者曰丁戊小识而最后有所增益书成而蔵之弇山堂重题曰弇山堂识小録
　　明野史彚小序
　　世所传孤树褒谈不知其人或曰故太宰建宁公也大要録诸野史系以庙代又有今献彚言皇明典故与褒谈相出入诸不入録者甚伙余时时从人间抄得之因集为书凡一百巻曰明野史彚何彚乎野史稗史也史失求诸野其非君子之得已哉野史之三一曰挟郄而多诬其着人非能称公平贤者寄雌黄于睚眦若双溪杂记琐缀録之类是也二曰轻聴而多舛其人生长闾阎间不复知县官事谬闻而遂述之若枝山野记剪胜野闻之类是也三曰好恠而多诞或创为幽异可愕以媚其人之好不覈而遂书之若客座新闻庚巳编之类是也其为均然而其所繇弊异也舛诞者无我诬者有我无我者使人创闻而易辨有我者使人轻入而难格于乎録之枝也而弗芟也是宁非余之罪乎
　　皇明名臣琬琰録小序
　　始江隂尝刻皇明名臣琬琰録起洪武至成化诸名公大夫志铭传状备焉其称名縁宋旧也成化后不复传又于时亦多挂漏者予乃与杨祠部豫孙益搜之其后予宦防所得为最多以至武弁中珰之贵重者与布衣之贤者亦与焉为人以千计巻亦过百予少则已慕称先名公大夫之业顾不得探石室窥国家之蔵其流之人间者间一二寓目焉而未敢冯也夫琬琰家史也国史人恣而善蔽真然其叙章典述文献不可废也野史人臆而善失真然其徴是非削讳忌不可废也家史人防而善溢真然其纉宗阀表官绩不可废也国以草创之野以讨论之家以润色之庶几乎史之倪哉如其笔削以竢君子
　　大狱招拟小序
　　此于当于辟传爰书者也乃余有録焉语云不习为吏视已成事岂其所谳决而遂着之竹书称律令哉将一二志考焉尔明兴髙帝为法制至荘悉也京兆狱自笞以上亡不丽之司寇而亭之廷尉焉大小不得以意先法而行即亡敢逆梗阳赂者然而寡君之介弟围与方城外之尹时低昻不敌也自余束发而防燕中数更变矣天子神圣通于三尺之外间有所欲重而属监史轻平者小寛之即坐讁摧谢不旋踵改乃已善乎杜周之言也三尺安在哉前主所是着为律后主所是防为令当时为是耳然一二经术之士不能为深文巧诋以故辞与论不相当乏斐然矣亦令后世见其实焉丙辰秋日题
　　世説新语补小序
　　余少时得世説新语善本吴中私心已好之每读輙患其易竟又怪是书仅自后汉终于晋以为六朝诸君子即所持论风防宁无一二可称者最后得何氏语林大抵规摹世説而稍衍之至元末然其事词错出不雅驯要以影响而已至于世説之所长或造防于单辞或徴巧于只行或因美以见风或因刺以通賛往往使人短咏而跃然长思而未罄何氏盖未之知也余治燕赵郡国狱小间无事探槖中所蔵则二书在焉因稍为删定合而见其类盖世説之所去不过十之二而何氏之所采则不过十之三耳余居恒谓宋时经儒先生往往讥讁清言致乱而不知晋宋之于江左一也驱介胄而经生之乎则毋乃驱介胄而清言也其又奚择矣
　　劎侠传小序
　　凡劎侠经训所不载其大要出荘周氏越絶吴越春秋或以为寓言之雄耳至于太史公之论庆卿也曰惜哉其不讲于刺劒之术也则意以为真有之不然以项王之武喑呜叱咤千人皆废而乃曰无成哉夫习劎者先王之僇民也然而城社遗伏之奸天下所不能请之于司败而一夫乃得志焉如専聂者流仅其粗耳斯亦乌可尽废其説然欲快天下之志司败不能请而请之一夫君子亦可以观世矣余家所蓄杂説劒客事甚伙间有概于衷荟撮成巻时一一展之以摅愉其欝若乃好事者流务神其説谓得此术不试可立致冲举此非余所敢信也
　　少阳丛谈序
　　余抱牍秋官郎则以其燕有丁戊小识焉识矣而弗志也弗敢辨也既窃禄浮沈刀笔间稍久而耳目所睹记者时时有概于中顾属耳于垣棘吻捄嗉莫我下上亡何出持青齐节齐虽号悍犷难治饶案削而以非孔道故过从简往往杜门輙以笔次第受书曰少阳丛谈少阳齐望也丛之为言聚也又杂也何以称谈笔语也王子曰余于少阳丛谈有志焉有辩焉稍进于识矣然而弗敢传也积之凡二十巻因纪其次皇皇帝业树髙廓文润色鸿休以赖哲孙豫孽丰萌有忧斯存谈国故惟诗率由戒愆忘布象书竹燿焜煌后王为令曷其常谈异典惟木有乔穹窿造天惟鸿而风羊角以抟于国于家于人胡不然谈盛际隆汚繇材材否繇世如鉴弗殽乃曰国是在下则乱在上则治谈国是皇尊如天霆电是冯赫赫司寇弼教以刑彼人是哉我懐老成谈西省业已称士倍亲从君居平食荣在难致身其不亡者炳如星辰谈死事嗣孙不吊孽藩以跳哿矣帷幄嗟彼庶僚矢心既安几也曷尤谈壬午帝纵豪鸷乗时为翮骑则调弓倚乃书檄铜标再峩燕碣未泐有懐拊鼙爰载厥绩谈英畧彪彪班简一代所冯乖盭浮脱鬼诛奚惩国失求野愈甚曷征谈史砭真宰之精散为文章以黼皇家亦有六书画史佐之艺成则那我纪其凡奕奕国华谈雅艺积勲为贵积贵为侈有烈碪盎厥产纨绮圣谟所云齐之以礼谈武戒振振麟趾厥丽不亿有肃日训有濊天泽不见管蔡乃残王国谈宗变网宏而踈吏龂其牙猾与窘投要剽薮逋是以太叔竟攻萑蒲谈盗乱天龁中原蘖牙其间不有圣武孰任驱残如彼剥复循环无端谈外国虞初齐谐诺臯夷坚见黜圣宗是以防言隂阳之变畴能格焉谈怪
　　【此书已削稿或有散见他帙者第存其名以见志云耳】
　　古今諡法通纪序
　　夫諡者所以尊名也人主有号焉有諡焉春秋题辞曰号者功之表也諡者行之迹也是故号有媺而行有慝夫諡者春秋义也一字褒而华衮一字贬而鈇钺孟氏有言虽孝子慈孙百世不能改也且諡有媺慝同辞者灵武共荘之类也故曰春秋义也皇之为太昊庖牺氏也炎帝神农氏也号也黄帝之为黄也帝尧之为尧与帝舜之为舜也諡也皆易世而后追隆之者也人主之有諡自黄帝昉也夏忠而弗举矣独有大禹商质而弗备矣独有成汤后世之有二諡也自成汤昉也商之诸帝以甲乙氏抑何质也然武丁之有武也而又加之以宗曰髙与太戊之为中宗也以表功徳也人主之有庙号自中髙昉也西汉之为宗也仅文武宣元焉东汉而皆宗矣人主之靡不庙号自东汉昉也癸之为桀也辛之为纣也易世而后追贬之也周之有幽有厉也其臣子不得已而施之所谓至南郊称天以諡也秦皇帝制诏天下毋以臣议君子议父自始以至千世万世焉然不三世而宗社墟矣夫幽厉之不得易与秦之不得废皆理也汤灭憝国自谓曰惟予甚武盖天下称武王焉楚有义帝因之矣人主之有尊号也自汤为武王昉也周追王王季而不为諡也汉因之身不享天下而冒君諡自魏曹氏昉也周法卿大夫有爵故有諡士无爵故无諡吴越之不君諡也夷道也秦楚之不臣諡也未纯华也齐晋卫之諡也自卿止矣大夫而下无諡何居班于天子之士也鲁之諡及大夫矣何居为其为周公后也用王礼也郑之不臣諡也伯国也宋公国也其不臣諡何居我未之前闻也战国之君骤而废人臣之諡而天下同之矣然死无諡生有号如武信文信武安刚成之类是也媚生而薄死也后世之封爵不以地而以徳自战国昉也西汉之有諡也縁爵者也东汉亦縁爵者也然而加慎焉故西汉之嗣侯无弗諡也东汉即创侯有弗諡也晋渡江而后诏公卿无爵而贤者亦予之諡无爵而諡自晋昉也白虎通曰夫人无諡者何无爵故无諡也然而春秋传蔡共姬其諡何贤也不知夫周穆王之盛哀淑人先之矣妇人之有諡自周穆王昉也太子元士也士无諡是以太子无諡晋恵公之改葬世子申生也而諡之共后世因之太子之有諡自晋申生昉也人臣而有三諡者衞之于公叔贞恵文子也明因之以再及方士矣生而预赐之諡衞侯之于北宫贞子析朱成子也二法皆卫敝也处士之有諡自苻秦之于张忠公公孙永昉也其有私諡也则自春秋黔娄昉也春秋出奔而仕它国者有諡如臧武仲中行文子之类是也崔杼之为武也栾盈之为懐也身僇矣而族又灭何居岂其故臣而追諡之抑左氏撰也宦者之有諡自北魏昉也方技之有諡亦自北魏昉也公卿大夫祖父之有諡自元昉也王世贞曰余奚忍言哉余奚忍言哉諡至元而滥极矣是谓以羊质虎皮且其人也方质之是务而焉用文为所尊何名迹何行哉明兴始稍稍为画一之制自皇帝后太子而下凡亲王一諡郡王公侯伯文武臣二諡亲郡王而非谴终无弗諡也郡王之支子而将军而中尉即贤弗諡也创胙之公侯伯而非谴终无弗諡也其嗣公侯伯而非贤与文武三品而上非贤弗谥也三品而下非大贤弗諡也不亦彬彬称质文哉然而所以壹惠之防亦日渝矣余故备述其人与事辞凡若干巻而为之叙庶后之司国是者有攷焉
　　古今法书苑序
　　羲画八方人文所繇萌圣人取夬以代结绳颉窥鸟迹而尽泄厥灵爰析六书指事象形及有防意形声转注假借旁出异名以察百官以治兆氓赫赫六经是冯是徴述书源第一颉为古文省而曰籀于义未悖籀省而斯小篆及邈秦隶繇起爰有次仲割篆之八以存其二三仓之后秦隶复省而为汉隶隶圎而今稍饰丰华斯极钟氏散为章草防防所创伯英乃最伯英荡之穷变极态今草以备损益其间以为藁行匪流匪滞其观日媺其用日近而逺于致述书体第二用笔者天流美者地隂阳既生乃立形势有物有则与体俱诣舒而不慢宻乃无际骨恒胜肉法必副意述书法第三固为汉史九品人伦肩吾则之懐瓘因之以逮长文又备论之虽未尽见知而贵在尊闻述书品第四籀斯邈乎而元常伯英斯为首出至右军而集大成献则武美邕乃夷清唐犹国风宋其黍离彼无君子斯焉取斯述书评第五丑类之谈起自萧梁防以袁昻臮实加详若总若芾纷莫可量以似求有中含抑扬譬若粉泽而覩雌黄述书评之拟第六崔张为玉逸少比金以及钟索焜煌艺林中者防目上者防心当心生嗜其下傅耳连城之赏可要天子中人十家不敌片纸述书估第七临池之士代为不亡其妙入室而次乃升堂其逺隔藩篱而迩窥宫墙或咏追八法或賛叹遗踪播响声诗摅藻文章若少陵昌黎于业有光述文第八诗第九右军清真以艺蔽之胡载在国史而賛独称制心慕手追千古流觊僧防纪畧彦逺博缀宣和胪体至陶而备述书传第十缣素之力不能千秋其在人间流落不收右文见珍王府是裒劫闰之厄兵燹为讐所与存者河圗天球述书迹第十一维昔神禹铸鼎以及钿钟蛟脚鹄头紫金浵瀜商质周文刻画雕虫大小二篆于焉取宗述书迹之金第十二禹既勒于岣嵝而周宣有岐阳之狩峄山琅琊稍变先躅受禅劝进啓隷于后然而念太丘者以廓清中原而爱征西者卧三日而不忍释手兰亭聚讼淳化争购七尺之珉匪胫而走述书迹之石第十三子墨客卿氏曰世之能尊书者以为是六义之精煜乎与日月相为昭乎则乎岳峙而川流走飞而夭乔乎哉其急书者以等于菽粟布帛则又曰同文之用周中国而施蛮貊乎哉而卑之者以一艺之防而已耶终其身敝精神而无益于时者耶则皆非也述古今法书苑
　　古今名画苑序
　　攷之画曰形也一曰畛也象田畛畔也又曰挂也以防色挂物象也然则伏羲之画八卦也其画之所由昉乎画之通于畵也卦之为挂也亦可思已自六书之学行而其言曰画不过其一耳然而不然盖顔光禄之训曰圗理而为卦也圗识而为书也画所谓圗形鼎立而三者也且夫有仓颉则有史皇神禹之告成功也而见于书者若钟若雕戈若岣嵝之石而至于画则悉取九牧之贡金而为鼎而象其州之山川百物神奸而置之魏阙之上不亦畧于书而详于画哉然而不然其识者曰圣人之立言与书相表里者也言无体以书为体今夫百官以治万民以察八荒以同六籍以纪皆书为之也书之用圆圆则广画之用方方则隘虽然其致未有不相通者也故书有古文有大篆有小篆有古今隶有行有草而画有人物有山川有宫室有鸟兽虫鱼草卉书之圣者为籀为斯为钟为张为崔为蔡为羲为献其贤者为杜为师为梁为卫为索为晋六朝诸贤以至欧虞永褚旭素顔柳之类画之圣者为顾为曹为卫为陆为张为道子为成其贤者为墨为朂为防为逵为为二阎为展为董为尉迟为二李为维为昉为仝为董为六朝诸贤以至荆范马夏巨然孟頫王防子久之类其则亦未有不相合者也今夫覩古圣喆之懿宁不翼然而思齐者哉其于淫慝宁不慡然而思戒者哉翫仙释之逍遥而不寄悰于尘外者哉即小乘报应之防而不惕然而内自讼者哉山郁然而髙深水悠然而广且清而不悦吾之性灵哉夭乔飞走之若生而有不动吾之天机哉故自五代而上其画有赋者有赋而比者五代而下其画有赋者有赋而兴者拟于诗则皆风雅颂之遗也是故画之用陿于书而体不让也吾于此二端虽不能得之于手而尚能得之于目又雅好其説以故畧访法书例采古今之论有闗于画若谢赫张彦逺之流者録之得若干巻曰名画苑而为之序









　　弇州四部稿巻七十一
  </div>
  <div class="pagination">
   <a href="弇州四部稿_page110.html">
    上一页
   </a>
   <span>
    ...
   </span>
   <a href="弇州四部稿_page106.html">
    106
   </a>
   <a href="弇州四部稿_page107.html">
    107
   </a>
   <a href="弇州四部稿_page108.html">
    108
   </a>
   <a href="弇州四部稿_page109.html">
    109
   </a>
   <a href="弇州四部稿_page110.html">
    110
   </a>
   <span class="current-page">
    111
   </span>
   <a href="弇州四部稿_page112.html">
    112
   </a>
   <a href="弇州四部稿_page113.html">
    113
   </a>
   <a href="弇州四部稿_page114.html">
    114
   </a>
   <a href="弇州四部稿_page115.html">
    115
   </a>
   <a href="弇州四部稿_page116.html">
    116
   </a>
   <span>
    ...
   </span>
   <a href="弇州四部稿_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
