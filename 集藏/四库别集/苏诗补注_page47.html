<!DOCTYPE html>
<html>
<head>
    <meta charset="UTF-8">
    <title>苏诗补注 - 第 47 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 47 页/共 94 页</h1>
    <div class="content">　　张庖民挽辞
　　东晋巾车令西京执防郎甘心向山水结髪事文章故自轻千户何曽羡一嚢天髙鬼神恶骨朽姓名芳庾岭铭旌暗秦淮旧宅荒吾诗不用刻妙语有黄香【公自注黄鲁直为庖民作哀词】
　　张庖民【字翔父】巾车令【锦绣万花谷巾车令陶潜也】甘心向山水【山谷集中张翔父墓表云翔父才徳俯仰庸人不甚出奇见异其于林泉心安性服之也】
　　次韵叶致逺见赠
　　欲求五亩寄樵苏所至【一作到处】迟留【一作留连】似贾胡信命不须歌去汝逢人未免叹犹吾人皆劝我杯中物我独怜君屋上乌一伎文章何足道要知【一作言】摩诘是文殊【末句宋刻作要言磨却是文殊】
　　叶致逺【名涛注详上巻末】一伎文章【杜甫诗文章一小伎于道未为尊】次韵致逺
　　长笑右军称草圣不如东野以诗鸣乐天自爱吟淮月怀祖无劳聴角声
　　慎按此诗施氏原本不载新刻本载续补下巻今因人附编
　　次韵杭人裴维甫
　　余杭门外叶飞秋尚记居人挽去舟一别临平山上塔五年云梦泽南州凄凉楚些缘吾发邂逅秦淮为子留寄谢西湖旧风月故应时许梦中游
　　裴维甫【咸淳临安志仁宗嘉祐四年刘辉榜进士】余杭门【吴自牧梦梁録杭州北城门者三一曰余杭门旧名北闗者是也咸淳临安志余杭门有水陆二门】临平山【咸淳临安志临平山去仁和县五十四里周围十八里上有塔下有藕花洲即鼎湖也】云梦泽南州【杜牧齐安诗平生睡足处云梦泽南州】
　　【慎按施氏原注东坡倅杭官满以九月离钱塘故云余杭门外叶飞秋在黄五年至是复与维甫邂逅于秣陵也新刻本删去今补録】
　　次韵叚缝见赠
　　季子东周负郭田须知力穑是家传细思种薤五十本大胜取禾三百防若得与君连北巷故应终老忘西川短衣匹马非吾事只拟关门不问天
　　叚缝【字约之按施氏原注约之居金陵与王介甫游而意不相与知兴国军甞论免役法不便元丰初吴冲卿为相颇进熈寜异议之人除知秦州蔡确言其无才能止以曽诋毁新政故膺奬任诏与合入差遣乃俾通判阆州缝避逺求分司遂以本官致仕元祐二年春左司諌王觌荐之诏缝致仕与管勾宫观秩为朝散大夫此叚新刻删去今补録】种薤五十本【艺苑雌黄前汉龚遂传有令民种一百薤五十本葱之説坡诗误以一百本为五十本矣】西川【全蜀艺文志唐贞观初置劒南道为西川至贞元増置东川府于梓州北宋分西川为东西两路防为川东益为川西】
　　题孙思邈真
　　先生一去五百载犹在峩眉西崦中自为天僊足官府不应尸解坐蝱虫
　　孙思邈【旧唐书思邈京兆华原人周宣帝时隐居太白山隋文帝徴为国子博士不起唐髙宗召见赐鄱阳公主邑宅以居焉学殚术数自云年九十三乡里咸云数百嵗人注老子庄子及千金方子行天授中为凤阁侍郎】
　　戏作鮰鱼【一本作洄鱼】一絶
　　粉红石首仍无骨雪白河防不药人寄语天公与河伯何妨乞与水精鳞
　　鮰鱼【释氏稽古畧钟山宝公以翦刀尺扇挂杖头负之行聚落遇食鲙者从而求食啗者遗而薄之宝公即吐水皆成活鱼今江中鮰鱼是也○愼按説文玉篇均无鮰字广韵类篇止有鮠字广韵注似鮎类篇注鳀之小者惟本草云鮠今作鮰】河防【程大昌演繁露河防当作河鲀严有翼艺苑雌黄鲀水族之奇味世传其能杀人】
　　同王胜之游蒋山
　　到郡席未【一作不】暖居民空惘然好山无十里遗恨恐他年欲欵南朝寺同登北郭船朱门收画防绀宇出青莲【公自注荆公以宅为寺】夹路苍髯古迎人翠麓偏龙腰蟠故国鸟爪寄层颠竹杪飞华屋松根细泉峯多巧障日江逺欲浮天畧彴横秋水浮图挿暮烟归来踏人影云细月娟娟
　　王胜之【东都事畧王益柔字胜之少力学尹洙见其文曰赡而不流制而不窘未可量也为人伉直尚气喜论天下事杜衍荐于朝除集贤校理苏舜钦以祠神防客事除名言者谓益柔作傲歌坐夺职久之为开封推官歴知制诰迁龙图直学士除秘书监出知蔡扬亳三州江宁应天二府宋史王益柔用父曙廕至殿中丞熈宁元年判度支审官院诏百官转对益柔言人君之难莫大于辨邪正邪正之辨莫大于置相意指王安石也后以直学士知江宁府○按史传所载与施注详畧不一故并録之】蒋山【元和郡县志钟山在上元县东北十八里古金陵山也唐地理志江南道其名山衡庐茅蒋景定建康志钟山一名蒋山汉末秣陵尉蒋子文逐盗死事于此吴大帝为立庙封为蒋侯初学记载扬雄润州箴所云蒋庙钟山孙陵曲衍是也】到郡席不暖【施氏原注胜之至江宁才一日移南都坡在赏心亭作长短句送之末云公驾飞车凌彩雾红鸾骖乘青鸾驭却讶此洲名白鹭非吾侣翩然欲下还飞去此叚新刻本删去今为补録】南朝寺【杜牧诗南朝四百八十寺多少楼台烟雨中】苍髯【金陵地纪蒋山初少林木东晋时令诸州刺史罢还京者人栽松百株郡守五十株宋时刺史栽三十株下至郡守各有差】
　　【西清诗话元丰中王文公在金陵东坡自黄北还日与公游后渡江至仪真和游蒋山诗寄金陵守王胜之公亟取读至峯多巧障日江逺欲浮天乃拊几叹曰老夫平生作诗无此二句】
　　附王介甫次韵
　　金陵限南北形势岂其然楚役六十里陈亡三百年江山空幙府风月自觥船主送悲凉岸妃埋想故莲台倾凤久去城踞虎争偏司马壖庙域独龙层路颠森疎五愿木蹇浅一人泉棁杖穷诸岭篮舆罢半天朱门围绿水碧瓦第青烟墨客谁能赋留诗野竹娟
　　至真州再和二首
　　老手王摩诘穷交孟浩然论诗曾伴直话旧巳忘年北上难陪骥东行且趁船离亭花映肉醉眼路窥莲柂转三山没风囘五两偏荒祠过歩古甃堕松颠闻道清香阁新篘白玉泉莫教门掩夜坐待月流天小院檀槽閙空庭桦烛烟公诗便堪唱为赋【宋刻本作付】小婵娟真州【隆平集干徳二年以扬州迎銮镇为建安军九朝通畧祥符二年建安军铸玉皇太祖太宗像成陞军为真州太平寰宇记真州本扬州白沙镇伪吴改为迎銮镇大江入京口之岸东至扬州六十里】孟浩然伴直【新唐书孟浩然传王维常私邀入内署俄而宗至浩然匿牀下维以实对帝曰恨未见也何惧而匿诏浩然出】北上【时王胜之自江寜移守南都故云】三山【金陵志三山在江宁府城西南周围四里大江从西来势如建瓴此山当其冲舆地志谓其积石森郁濵于大江有三峯南北相接谢眺有晚登三山望京邑诗即此矣】荒祠歩【王象之曰州渡在江都县南四十里杨子江之沙碛也沙渐长其状如字庙记云江祠祀江妃也以伍员配阮升之记云其神亦号江都王】
　　公顔如雪柏千载故依然笑我无根栁空中不待年肯留归阙棹【宋刻本作斾】坐待逆【一作迎去声】风船特许门传籥【一作钥】那知箭起莲相逢月上后小语坐西偏流落千帆侧追思百尺颠躬耕怀谷口水石羡平泉茅屋归元亮霓裳醉乐天行闻宣室召归近御炉烟未用歌池上随宜教李娟
　　千帆侧【刘禹锡诗沉舟侧畔千帆过】
　　次韵答宝觉
　　芒鞵竹杖布行纒遮莫千山与【宋刻本作更】万山从来无脚不解滑谁信石头行路难
　　宝觉【金陵定林寺僧也与王荆公游见周益公题防临川集中多赠答诗】
　　眉子石砚歌赠胡訚
　　君不见成都画手开十眉横云却月争新竒游人指防小嚬处中有渔阳胡马嘶又不见王孙青横双碧肠断浮空逺山色书生性命何足论坐费千金买消渴尔来丧乱愁天公谪向君家书砚中小窗虚幌相妩媚令君晓梦生春红毘耶居士谈空处结习已空花不住试教天女为磨铅千偈澜翻无一语
　　眉子砚【苕溪渔隐丛话新安龙尾石性皆润泽可以敌玉滑腻而能起墨以之为砚故世所珍石虽多惟罗纹者眉子者刷丝者佳髙似孙砚笺罗纹坑在眉子坑东金星坑在罗纹西北并南唐李氏发眉子坑在罗纹坑西开元中发眉子石有金花眉金星眉对眉短眉长眉簇眉濶眉雁胡眉锦蹙眉菉豆眉等名】毘耶【维摩经毘耶离大城中有长者名维摩诘翻译名义毘耶离此云广博严净其国寛平城邑华丽故名】
　　【慎按施氏原注此诗墨迹刻石成都题为古眉子石砚歌新刻删去今补録】
　　以玉带施元长老元以衲裙相报次韵二首
　　病骨难堪玉带围钝根仍落箭锋机欲教乞食歌姬院故与云山旧衲衣
　　元长老【金山志了元佛印禅师字觉老饶州浮梁林氏子出家即徧叅圆通讷公以为书记先住江州之承天继迁淮之斗方庐山之开先归宗润州之金山焦山凡四十余年缙绅之贤者多与之游名动朝野神宗赐髙丽磨衲金鉢以旌师徳】钝根【法华经钝根小智人着相防慢者不能信是经】箭锋机【传灯録神机交激若柱于箭锋】乞食歌姬院【郑文寳南唐近事云韩熈载相江南后主即位颇疑北人熈载惧祸因放荡不覊售伎乐数百人荒湛为乐所受月俸即为诸姬分去遂敝衣负箧使门生舒雅执板挽之随房乞食以足日膳云云苕溪渔隐云尝读北梦言裴休尝披毳衲于歌姬院持鉢乞食自言不为俗情所染可以説法为人东坡即用此事江少虞事实类苑专引韩事为此诗注脚而不及裴今为详考辨正如此】
　　此带阅人如传舍流传到我亦悠哉锦袍错落差相称乞与佯狂老万回
　　万回【髙僧传万回法云公虢州人年当弱龄白痴不语口自呼万回因字焉兄戍辽阳母为设斋祈福回忽曰兄安极易知耳因裹斋余出门际晩而归执其兄书云平善自尔声闻朝野中宗神龙二年勅别度回一人而已自髙宗末天后时常召入内道塲赐锦绣衣旧唐书万回传咸亨四年度为沙门回幼时致兄书六千里外朝往暮归因号万回与髙僧传小异】
　　次韵滕元发许仲涂秦少游
　　二公诗格老弥新醉后狂吟许野人坐看青丘吞泽芥自慙黄潦荐溪苹两邦旌纛光相照十亩锄犂手自亲何似秦郎妙天下明年献颂请东廵
　　滕元发【宋史本传元发初名甫字元发后改字达道以元发为名东阳人神宗朝言新法之害以翰林学士出知定州贬居筠州上章自讼有乐羊何功谤书满箧即墨何罪毁言日闻之语帝恻然即以为湖州哲宗立徙苏州】许仲涂【宋史许遵字仲涂泗州人第进士神宗朝以大理寺请知润州】青丘【海内十洲记长洲一名青丘在南海辰巳之位地方五千里去岸二十五万里】泽芥【艺苑雌黄子虗赋中芥蒂刺鲠也非草芥之芥东坡先生诗坐看青丘吞泽芥又西湖诗亦有青丘已吞云梦芥之句皆非也】
　　【慎按此诗起句二公属滕许次句野人先生自谓以下四句两两分説时滕知湖州许知润州故云两邦旌纛先生将乞常州居住故有十亩锄犂之句结处方説到少游章法首尾开合如此王氏注讹认次句中许字作姓遂谓许野人指仲涂一字失解通篇节节俱碍矣施氏补注亦未能确证其谬今驳正】送金山乡僧归蜀开堂
　　撞钟浮玉山迎我三千指众中闻謦欬未语知乡里我非个中人何以黙识子振衣忽归去只影千山里涪江与中泠共此一味水氷盘荐琥珀何似糖霜美
　　乡僧【遂宁僧图宝也见糖霜谱】浮玉山【金山志客问何为浮玉答云此出仙经上仙居浮玉山朝上帝则山自浮去因金焦俱在水上故名】涪江【方舆胜览涪江自思州上费溪发源经五十八节滩至黔州溉与施州江防凡五百余里与蜀江合于涪州之东以其出于黔州又名黔江清澈可鉴毛髪】中泠【水记云刘伯刍以扬子江水为第一李秀卿以扬子江南零水为第七名胜志金山下有泉曰中泠亦曰南零】糖霜【洪迈曰自古食蔗始为蔗浆宋玉招魂所谓胹鼈炰羔有柘浆是也孙亮时交州献甘蔗饧南中八郡志笮甘蔗汁曝成饴谓之石蜜唐太宗遣使至摩揭陀国取熬糖法即诏扬州上诸蔗榨沈如其剂色味美于西域然只是今之沙糖不言作霜然则糖霜非古也歴世诗人亦未言之惟东坡过金山寺作诗送遂寜僧图宝云氷盘荐琥珀何似糖霜美黄鲁直在戎州作颂答梓州雍熙长老寄糖霜云逺寄蔗霜知有味胜于崔　作子水晶盐则遂宁糖霜见于文字者实始二公甘蔗所在皆植独福唐四明番禺广汉遂宁有糖氷而遂宁为冠亦皆起于近世唐大歴中有邹和尚者始来小溪之繖山教民以造霜之法繖山在县北二十里山前后为蔗田者十之四糖霜户十之三蔗有四色曰杜蔗曰西蔗曰芀蔗本草所谓荻蔗也曰红蔗本草昆仑蔗也惟杜蔗紫嫩味极厚专用作霜凡霜一瓮中品色亦自不同堆叠如假山者为上团枝次之瓮鉴次之小颗块次之砂脚为下紫为上深琥珀次之浅黄又次之浅白为下遂宁王灼作糖霜谱七篇予采之以广闻见】
　　【慎按前説宋时糖霜色贵紫与今不同故公诗云金盘荐琥珀何似糖霜美与洪説正合故详録之】送沈逵【一作逹】赴广南
　　嗟我与君皆丙子四十九年穷不死君随幕府战西羌夜渡冰河斫云垒飞尘涨天箭洒甲归对妻孥真梦耳我谪黄冈四五年孤舟出没烟波里故人不复通问讯疾病饥寒疑死矣相逢握手一大笑白髪苍顔畧相似我方北渡脱重江君复南行轻万里功名如幻何足计学道有涯【一作牙】真可喜勾漏丹砂已付君汝阳罋盎吾何耻君归赴【一作趁】我鸡黍约买田筑室从今始
　　广南【太平寰宇记开宝初潘美平南汉分广南东西路九域志广南分东西二路东路州十五县四十西路州二十三军三县六十四张维广西郡邑记云以汉志考之今之东路即汉之南路】豆粥
　　君不见滹沱流澌车折轴公孙仓皇奉豆粥湿薪破灶自燎衣饥寒顿解刘文叔又不见金谷敲氷草木春帐下烹煎皆美人萍虀豆粥不传法咄嗟而办石季伦干戈未解身如寄声色相纒心已醉身心颠倒不自知更识人间有真味岂如江头千顷雪色芦茅檐出没晨烟孤地碓舂秔光似玉沙缾煮豆软如酥我老此身无着处卖书来问东家住卧听鸡鸣粥熟时蓬头曵履君家去
　　滹沱【礼记晋人将有事于河必先有事于滹沱山海经秦戏之山无草木多金玉滹沱之水出焉太平寰宇记秦戏山在太原府繁畴县东北三十里水经注滹沱水入雷河沟水过旧曲阳城是也按光武所渡在冀州南宫信都乃滹沱之下流也】身心颠倒【楞严经如来之身名正徧知汝等之身名性颠倒又云阿难与诸大众瞪瞢瞻佛目睛不瞬不知身心颠倒所在】
　　秦少游梦发殡而塟之者云是刘发之柩是嵗发首荐秦以诗贺之刘泾亦作因次其韵
　　君看三代士执雉本以杀身为小补居官死职士死绥梦尸得官真古语五行胜巳斯为官官如草木吾如土仕而未禄犹賔客待以纯臣葢非古餽焉曰献称寡君岂比公卿相尔汝世衰道防士失已得丧悲欢反其故草袍芦棰相妩【韵语阳秋作娬】媚饮酒嬉游事羣聚曲江船舫月灯毬是谓舞殡而歌墓看花走马到东野余子纷纷何足数二生年少两豪逸诗酒不知轩冕苦故令将仕梦发棺劝子勿为官所腐涂车刍灵皆假设着眼细看君勿误时来聊复一飞鸣进隐不须烦杜【宋刻本作伍】举刘发【字全美见淮海集】执雉【曲礼疏雉取性耿介惟敌是赴羔雁生执雉则死执亦表见危致命尚书二生一死贽是也】仕而未禄【礼记仕而未有禄者君有馈焉曰献使焉曰寡君】纯臣【诗迁其私人疏引仪礼有司彻主人降献私人注云大夫言私人明不纯臣此申伯虽是王之卿士亦是不得纯臣也】曲江【西京杂记朱雀街东第五街皇城之东第三街龙华寺南有流水屈曲谓之曲江程大昌雍録唐曲江秦隑洲汉为乐游苑隋宇文恺以地在京城东南隅凿池以厌胜之从城外包入城为芙蓉池宋敏求长安志亦同刘餗云古曲江文帝恶其名曲改名开元中疏凿为胜地南即芙蓉苑西即杏园慈恩寺太平寰宇记曲江池汉武所造亦名宜春苑乃汉祖校文之所后以秀士每年登科赐宴于此不忘校文之义也南部新书进士春闱宴曲江亭在五六月未过此宴不得出京】月灯毬【摭言进士之宴有九五曰樱桃六曰月灯南部新书每歳寒食新进士于月灯阁置打毬之宴元稹诗传餐月灯阁剧宴刼灰池】看花走马【孟东野及第诗东风得意马蹄疾一日看徧长安花】
　　【慎按葛立方韵语阳秋云晋乐广曰人未尝梦乘牛车入防穴捣蔬噉铁杵以无想因也自乐论之凡梦皆出于想而殷浩乃云官本臭腐故将得官而梦尸是岂出于想耶刘发方赴举少游梦发殡而塟者云是刘发之柩少游以诗贺云云乃一时襃美赞喜之词非殷浩之意也东坡世衰道微云云全篇二百余言皆用浩意可谓巧于遣词】
　　附秦少游原作
　　嵗逢困敦斗申指辰次庚辰漏传子梦出城闉登古原草木萦天带流水千夫荷锸开久殡前有一人状瓌伟素冠长跪烝酒肴云是刘郎字全美马鸣车响断还续人境晦明秋色里既寤茫然失所遭河转星翻汗如洗世传梦凶常得吉神物戏人良有旨全美声名海县闻闭久当开乃其理娟娟二十四桥月月下吹箫聊尔耳洗眼看君先一鸣九万扶揺从此始
　　金山梦中作
　　江东贾客木绵【一作棉】裘防散金山月满楼夜半潮来风又烈【一作熟】卧吹箫管到扬州
　　次韵周穜惠石铫【宋刻本作棹】
　　铜腥铁澁不宜泉爱此苍然深且寛蟹眼翻波汤已作龙头拒火柄犹寒姜新盐少茶初熟水渍云蒸藓未干自古函牛多折足要知无脚是轻安
　　蟹眼【蔡襄茶録候汤最难未熟则沫浮过熟则茶沉前世谓之蟹眼者过熟汤也】龙头【周礼考工记黄金勺鼻寸衡四寸注云衡勺柄龙头也韩愈石鼎聫句龙头缩囷蠢豕腹胀彭亨】次韵蒋頴叔
　　月明惊鹊未安枝一棹飘然影自随江上秋风无限浪枕中春梦不多时琼林花草闻前语罨画溪山指后期【公自注蒋诗记及地时琼林苑宴坐中所言且约同卜居阳羡】岂敢便为鸡黍约玉堂金殿要论思
　　蒋頴叔【宋史蒋之奇字頴叔以廕得官登进士第又举贤良方正中选英宗擢监察御史神宗立转殿中侍御史劾欧阳修帷簿事问状无实贬监道州酒税改宣州元丰中为江淮荆湖发运使元祐初进天章阁待制歴户部侍郎未几出知熙州绍圣初召为中书舍人拜翰林学士徽宗立拜知枢密院事以疾告归卒】琼林花草【李濓汴京遗迹志琼林苑在开封城西郑门外俗呼为西青城宋时建苑为宴进士之所与金明寺南北相对其中松柏森列百花芬郁】罨画【太平寰宇记宜兴县有圻溪俗呼为罨画溪吴兴统志罨画溪在长兴县西古木夹岸朱藤蔽其上花时游人竞集如在画中溪半有画溪亭】
　　龟山辨才师
　　此生念念浮云改寄语长淮今好在故人宴坐虹梁南新河巧出龟山背木鱼呼客振林莽铁凤横空飞防绘忽惊堂宇变雄深坐觉风雷生謦欬羡师游戏浮沤间笑我荣枯弹指内尝茶看画亦不恶问法求诗了无碍千里孤帆又独来五年一梦谁相对何当来世结香火永与名山躬【一作供】井硙
　　龟山【张商英龟山水陆院记云以佛书考之则五百梵僧游止之所以道经考之则太真元君之别治也山有五名曰迦叶曰宝积曰紫铜曰五峯曰归来号南五台临淮志上龟山在盱眙县西南下龟山在县北三十里有上下二寺上龟山寺中有铁铸罗汉一百五十区下龟山寺宋天禧中金臂禅师建亦皆铁象】辨才【按天竺元净号辨才子由为作塔铭不载其住龟山事或别是一人所未详也】虹梁【元和郡县志宿州虹县音贡汉县旧属沛郡唐属泗州县临汴河滨演繁露虹今读如綘与古不同】新河【宋史神宗本纪熙宁四年开洪泽河达于淮又蒋之奇传请凿龟山左肋至洪泽为新河以避淮险自是无覆溺之患又河渠志蒋之奇建言宜自龟山蛇浦下属洪泽凿左肋为复河取淮为源不置堰牐帝遣都水监丞陈祐甫经度既成命之奇撰记刻石龟山后】供井硙【髙僧传忍师问惠能曰汝作何功徳能曰愿竭力抱石而舂供众而已】
　　赠潘谷
　　潘郎晓踏河阳春明珠白璧惊市人那知望拜马蹄下胸中一斛泥与尘何似墨潘穿破褐琅琅【一作琅玕】翠饼敲笏布衫漆黒手如龟未害氷壶贮秋月世人重耳轻目前区区张李争媸妍一朝入海寻李白空看人间画墨僊
　　潘谷【陆友墨史潘谷伊洛间墨师也何防春渚纪闻潘谷卖墨都下负箧而酣歌每笏止取百钱其用胶不过五两亦自遇湿不败】张李争媸妍【墨史张遇易水人遇墨有题光啓年者妙不减李廷珪宫中取以画眉蔡君谟谓廷珪墨第一遇第二陈后山丛谈秦少游有李廷珪墨半丸不为文理质如金石潘谷见而拜之曰真李氏故物也又有张遇墨一团面为盘龙鳞鬛悉具背有张遇麝香四字潘墨之龙畧有大节耳亦妍妙有纹如盘丝二物世所罕见也】
　　徐大正闲轩
　　氷蚕不知寒火防不知暑知闲见闲地已觉非闲侣君看东坡翁懒散谁比数形骸堕醉梦生事委尘土蚤眠不见灯晩食或欺【一作欹】午卧看盗取氊坐视麦漂雨语希舌颊强行少腰脚偻五年黄州城不蹋黄州鼓人言我闲客置此闲处所问闲作何味如眼不自睹颇讶徐孝亷得闲能几许介子愿奉使翁归备文武应缘不耐闲名字挂庭宇我诗为闲作更得不闲语君如汗血驹转盻畧燕楚莫嫌銮辂重终胜盐车苦
　　闲轩【淮海集闲轩记云建安之北有山与州治相直曰北山山之南有涧涧之南有横阜背山面阜有屋数十楹则东海徐君大正燕居之地也名曰闲轩君少举进士便马善射慷慨有气畧而欲就闲旷处幽隐分猿狖之居厠麋鹿之逰窃为君不取也】
　　附参寥作【参寥集题云寄题徐徳之先生闲轩】
　　建安自古多俊髦徐子磊落尤其豪论兵説劒走湖海身勤事左无所遭绿林五校已屠脍黒衣三卫羞徒劳归来故山便卜筑脱弃万事轻鸿毛横前涧水潄哀玉傍舍老枥藏飞猱山蔬何用羡粱肉鹤氅未必输青袍追云弄月有真趣慎勿轻语传儿曹
　　附陈后山作
　　倦游梁楚爱吾庐去寄山林孰与娱想见杖藜临过鸟更能赤手缚于莬君宁平世轻三釡我亦东原有一区拟买婵娟作归计可无堆玉斗量珠蒜山松林中可卜居余欲僦其地地属金山故作此诗与金山元长老
　　魏王大瓠无人识种成何啻实五石不辞破作两大尊只忧水浅江湖窄我材濩落本无【一作无所】用虚名惊世终何益东方先生好自誉伯夷【宋刻本作孟贲】子路并为一杜陵布衣老且愚信口自比契与稷暮年欲学栁下惠嗜好酸咸不相入金山也是不覊人蚤嵗闻名晩相得我醉而嬉欲僊去旁人笑倒山谓实问我此生何所归笑指浮休百年宅蒜山幸有闲田地招此无家一房客蒜山【元和郡县志蒜山在丹徒县西临江壁絶晋安帝时海贼孙恩率众登山宋武帝击破之即此太平寰宇记以为马蒜山】闲田地【白居易诗月中幸有闲田地】无家客【张籍诗爱养无家客多传得力方】
　　王中【一作仲】父哀辞【并引】
　　仁宗朝以制策登科者十五人轼忝冐时尚有富彦国张安道钱子飞吴长文夏公酉【一作西】陈令举钱醇老王中父并轼与家弟辙九【当作十】人存焉其后十有五年哭中父于密州作诗吊之则子飞长文令举殁矣又八年轼自黄州量移汝海与中父之子沇之相遇于京口相持而泣则十五人者独三人存耳葢安道及轼与家弟而已呜乎悲夫乃复次前韵以遗沇之时沇之亦以辠谪家于钱塘云
　　生刍不独比前人束藳端能废谢鲲子达想无身后念吾衰不复梦中论巳知毅豹为均死未识荆凡定孰存堪笑东坡痴钝老区区犹记刻舟痕
　　制防登科【宋史选举志制科以待才杰试秘阁预选然后对制防入等然后加恩赐第视进士尤美虽状元及第犹应制科然不常置士由是科进者亦甚鲜其法先上艺业于有司有司先校之乃试秘阁合格天子乃亲防之其后制科视进士之期须近臣论荐乃许应举】九人【富弼字彦国张方平字安道钱明逸字子飞夏噩字公酉陈舜俞字令举钱藻字醇老吴奎字长文王介字中父合先生兄弟共十人序中九字讹当作十】沇之辠谪【施氏原注中父名介常山人事见中父挽词注子沇之字彦鲁少从王介甫学彦鲁之得罪因太学生虞蕃上书付御史舒亶何正臣治其狱逾年方决追逮徧四方彦鲁时在国子直讲颍州团练推官坐受太学生章公弼请嘱补上舍不以实除名故云束藳端能废谢鲲先生作中父挽词有他时京口寻遗迹宿草犹应有泪痕之句则中父葢塟于润州而与其子复相遇于此也此叚新刻删去今补録】
　　附子由作【栾城集题云过王介同年墓】
　　平生使气坐生风徐扣方知学有功应奉读书无复忘虞翻忤物自甘穷埋根射策久弥奋投老为邦悍莫攻坟木未须惊巳拱少年我亦作衰翁【自注昔与中父同登制科仆年最少今已老矣】
　　蔡景繁官舍小阁
　　使君不独东南美典刑尚记先君子戏嘲王叟短辕车肯为徐郎书纸尾三年弭节江湖上千首放懐风月里手开西【一作东】阁坐虚明目净东溪照清泚素琴浊酒容一榻落霞孤鹜供千里大舫何时系门栁小诗屡欲书窗纸文昌新构满鹓鸾都邑正喧收杞梓相逢一醉岂有命南来寂寞君归矣
　　先君子【施氏原注蔡承禧之父元导字濬仲自少以文章见知于苏仪甫翰林留处门舘使与其子丞相子容同习六科景祐五年以茂材异等召试秘阁时如格者众遂不得与廷防后与景繁同中嘉祐二年进士第终南劒推官此叚新刻删去今补録】
　　十一月十【一本无十字】三日与几先自竹西来访庆老不见独与君卿供奉蟾知客东阁道话久之【公自注惠州追録】
　　巻巻长廊走黄叶席帘垂地香烟歇主人待来终不来火红销尽灰如雪
　　几先【杜介字几先扬州人注详后】
　　邵伯梵行寺山茶
　　山茶相对阿【一作本】谁栽细雨无人我独来説似与君【一作渠】君【一作渠】不防【一作见】烂红如火雪中开
　　邵伯梵行寺【名胜志邵伯湖在江都县北四十五里东为艾湖西为白茒湖旧有斗门桥官河水涸则引湖水以济漕运上有邵伯镇有梵行寺院】
　　慎按以上二首施氏原本不载新刻载续补下巻据外集乃离黄州以后作今移编
　　髙邮陈直躬处士画雁二首
　　野雁见人时未起意先改君从何处看得此无人态无乃槁木形人禽两自在北风振枯苇微雪落璀璀惨澹云水昏晶荧沙砾碎弋人怅何慕一举江海
　　陈直躬【邓椿画继陈直躬髙邮人坡公有题所画雁二诗而晁无咎集中有和苏翰林题李甲画二首乃用此韵不知何也】
　　【慎按李甲字景元华亭人见米元章画史中本集有题李景元画七絶补之葢讹以陈直躬为李甲也】
</div>
    <div class="pagination">
<a href="苏诗补注_page46.html">上一页</a><span>...</span><a href="苏诗补注_page42.html">42</a><a href="苏诗补注_page43.html">43</a><a href="苏诗补注_page44.html">44</a><a href="苏诗补注_page45.html">45</a><a href="苏诗补注_page46.html">46</a><span class="current-page">47</span><a href="苏诗补注_page48.html">48</a><a href="苏诗补注_page49.html">49</a><a href="苏诗补注_page50.html">50</a><a href="苏诗补注_page51.html">51</a><a href="苏诗补注_page52.html">52</a><span>...</span><a href="苏诗补注_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
