<!DOCTYPE html>
<html>
<head>
    <meta charset="UTF-8">
    <title>升庵集 - 第 48 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 48 页/共 82 页</h1>
    <div class="content">　　半山用王右丞诗
　　王维书事诗轻隂阁小雨深院昼慵开坐看苍苔色欲上人衣来洪觉范天厨禁脔云此诗含不尽之意子由所谓不带声色者也王半山亦有絶句诗意颇相类按半山诗云山中十日雨雨晴门始开坐看苍苔文莫上人衣来蔡正孙编诗林广记乃以若耶溪上踏莓苔一首当之谬矣
　　濂溪诗
　　濂溪集和费令防山诗云是处尘劳皆可息时清终未忍辞官此乃由衷之语有道之言所以不可及也今之人口为懐山之言暗行媚灶之计唐僧昙秀云住山人少説山多杜牧云尽道青山归去好青山曽有几人归
　　老泉诗
　　苏老泉诗佳节每从愁里过壮心偶傍醉中来白乐天诗有百年愁里过万感醉中来之句老泉未必祖袭盖偶同耳
　　东坡梅诗
　　禅宗颂古唐僧古梅诗云雪虐风饕水浸根石邉尚有古苔痕天公未肯随寒暑又孽清香与返魂东坡梅花诗蕙死兰枯菊已催返魂香入陇头梅正用此事而注者亦不之知也
　　谢臯羽诗
　　谢臯羽晞发集诗皆精致竒峭有唐人风未可例于宋视之也予尤爱其鸿门防一篇天云属地汗流宇杯影龙蛇分汉楚楚人起舞本为楚中有楚人为汉舞鸊鹈淬光雌不语楚国孤臣泣俘虏君看楚舞如楚何楚舞未终闻楚歌此诗虽使李贺复生亦当心服李贺集中亦有鸿门防一篇不及此逺甚可谓青出于蓝矣元杨防夫乐府力追李贺亦有此篇愈不及臯羽矣其他如短歌行秦淮没日如没鹘白波漾空湿月舟人倚棹商声发洞庭脱木如脱发建业水云太白八月鱼脑减武昌城头鼓紞紞海上曲云水花生云起如葑神龙下宿藕丝孔明河篇云牵牛夜入明河道泪滴相思作秋草婺女城头玩月华星君冢上无啼鸟侠客歌云潮动西风吹杜荆离歌入夜斗西倾佽飞庙下蛇含草青拭吴钩入匣鸣效孟郊体云牵牛秋正中海白夜疑睹野风吹空巢波涛在孤树律诗如驿花残楚水烽火到交州夜气浮秋井隂花冷碧田山鬼下茅屋野鸡啼苎萝戍近风鸣柝江空雨送船隣逋灯下索乡梦戍邉囘柴关当太白药气近樵青暗光珠母徙秋影石花消下方闻夕磬南斗挂秋河虽未足望开元天寳之萧墙而可以据长庆寳厯之上座矣
　　慧逺诗
　　晋释慧逺逰庐山诗崇岩吐气清幽岫栖神迹希声奏羣响出山溜滴有客独冥逰径然忘所适挥手抚云门灵关安足辟留心叩扃感至理弗隔孰是腾九霄不奋冲天翮妙同趣自均一悟超三益此诗世罕传明集亦不载犹见于古石刻耳孰是腾九霄与陶靖节孰是都不营之句同调真晋人语也杜子美诗得似庐山路真随慧逺逰正用此事字亦不虚千家注杜乃不知引此
　　贯休诗
　　霜月夜徘徊楼中羌管催晩风吹不尽江上落残梅此贯休絶句也休在晚唐有诗名然无可取独此首有乐府声调虽非僧家本色亦犹惠休之碧云也
　　灵彻诗
　　僧灵彻有诗名于中唐古墓诗云松树有死枝塜墓惟莓苔石门无人入古木花不开天台山云天台众山外嵗晚当寒空有时半不见崔嵬在云中九日云山僧不记重阳节因见茱萸忆去年诸篇为刘长卿皇甫冉所称予独取天台山一絶真絶唱也
　　帛道猷诗
　　晋世释子帛道猷有陵峯采药诗曰连峰数千里脩林带平津茅茨隠不见鸡鸣知有人此四句古今絶唱也有石刻在沃州岩按明集亦载此诗本八句其后四句不称独刻此四句道猷自删之耶抑别有髙人定之耶宋秦少防诗菰蒲深处疑无地忽有人家笑语声道潜诗隔林彷佛闻机杼知有人家在翠防虽祖道猷语意而不及庚溪作诗话谓少防道潜比道猷尤为精链所谓苏粪壤以充帏谓申椒其不芳也
　　齐已诗
　　僧齐已诗重城不锁梦每夜自归山宋人小词重关不锁梦随意绕天涯
　　朱晦真人诗【真迹在内江】
　　郭外西郊柳已芽中流极目浩无涯江明白白红红树春在三三两两家几度来逰同社燕一樽相属到昬鸦此邦物色吟几尽为谢山中好物华
　　侯夫人梅诗
　　侯夫人着梅诗云砌雪无消日卷时自颦庭梅对我有娇意先露枝头一防春香清寒艶好谁惜是天真玉梅谢后青阳至散与羣芳自在春
　　薛涛诗
　　闻説邉城苦如今到始知好将筵上曲唱与陇头儿此薛涛在髙骈宴上乐府也有讽谕而不露得诗人之妙使李白见之亦当叩首元白流纷纷停笔不亦宜乎涛有诗集此首不载
　　庄定山诗
　　庄定山早有诗名诗集刻于生前浅学者相与效其太极圈儿大先生帽子髙以为竒絶又有絶可笑者如赠我一壶陶靖节还他两首邵尧夫本不是佳语有滑稽者改作外官答京宦苞苴诗云赠我两包陈福建还他一疋好南京闻者捧腹然定山晚年诗入细有可并唐人者古诗如题竹及养庵两篇七言如题玉川画五言律如野暝微孤树江清着数鸥与君真自厚不是两相留七言律如逰琅琊寺偶上蓬莱第一峯道人今夜宿芙蓉尘埋下界三千丈月在西岩七十峯罗汉寺云溪声梦醒偏随枕山色楼髙不碍墙又如狂搔短发孤鸿外病卧髙楼细雨中病眼如残书汉楚灯前垒草阁江山雾里诗舟中云千家小聚村村暝万里河流岸岸同又秋灯小榻留孤艇疎雨寒城打二更又北海风囘帆腹饱长河霜冷岸痕髙和沈仲律原字韵云心无牛口干秦穆迹继龙头愧邴原又云藜羮莫道无莱妇兰畹应谁负屈原寄刘东山云尘外有人占紫气镜中疑我尚朱顔次东峤韵云电悬双眼疑秋水髻拥三花御野风又岂无湖水甘神瀵更有溪毛当紫芝书东山草堂篇云封题云卧东山扁歌咏司空表圣诗天阙星辰遗旧履橘洲嵗月有残棊石横流潦潜虬角梅迸垂萝屈銕枝自笑野人闲袖手云烟浓淡忽交驰次首云沙苑草非骐骥秣潇湘竹是凤凰枝紫虚有约千囘醉笑指僧趺亦坐驰又招隠谁甘同寂寞著书不独为穷愁永昌道中云行客自知无嵗暮宾鸿不记有家归寄邓五羊云后时自许甘丘壑前席将无问鬼神浮世虚名非得已出山小草却悲人别时笑语风吹断防处迷离梦写真四十余年一囘首干旋坤转有冬春此数首若隠其姓名以示人观者决不谓定山作也
　　陈白沙诗
　　白沙之诗五言冲淡有陶靖节遗意然赏者少徒见其七言近体效简斋康节之渣滓至于筋斗様子打乖个里如禅家呵佛骂祖之语殆是传灯录偈子非诗也若其古诗之美何可掩哉然谬解者篇篇皆附于心学性理则是痴人说梦矣





　　升庵集卷五十五
　　钦定四库全书
　　升庵集卷五十六　　　　　明　杨慎　撰姑苏台
　　无端春色上苏台郁郁芊芊草不开无风自偃君知否西子裙裾拂过来此初唐人诗也白乐天诗草緑裙腰一道斜祖其意也
　　近水楼台
　　范文正公镇钱塘兵官皆被荐独巡检苏麟不遇乃上诗曰近水楼台先得月向阳花木易为春公即荐之
　　元次山好竒
　　文章好竒自是一病好竒之过反不竒矣元次山集凡十一卷大唐中兴颂一篇足名世矣诗如欵乃一絶已入选舂陵行及贼退示官吏虽为杜公所称取其志非取其辞也其余如洄溪诗松膏乳水田肥良稻苗如蒲米粒长糜色如珈玉液酒酒熟犹闻松节香又脩竹多夹路扁舟皆到门东坡常书之然此外亦无留良矣
　　覆窠俳体打油钉铰
　　太平广记有仙人伊周昌号伊风子有题茶陵县诗云茶陵一道好长街两邉栽柳不栽槐夜后不闻更漏鼓只听锤芒织草鞋时谓之覆窠体江南呼浅俗之词曰覆窠犹今云打油也杜公谓之俳谐体唐人有张打油作雪诗云江山一笼统井上黒窟竉黄狗身上白白狗身上肿北牕琐言有胡钉铰诗
　　六言诗始
　　任昉云六言诗始于谷永慎按文选注引董仲舒琴歌二句亦六言不始于谷永明矣乐府满歌行尾一解命如凿石见火居世竟能几时亦六言也
　　檀晕
　　东坡梅诗鲛绡剪碎玉簪轻檀晕妆成雪月明肯伴老人春一醉悬知欲落更多情王十朋集诸家注皆不解檀晕之义今为着之宇文氏妆台记妇女画眉有倒晕妆画谱有正晕牡丹倒晕牡丹古乐府有晕眉拢发之句元微之与乐天书近昵妇人晕澹眉目绾约头髩画谱七十二色有檀色浅赭也与妇女晕眉所谓紫沙幂酷似花间集云烧春醲美小檀霞又云檀画茘枝红又云钿昏檀粉泪纵横又云斜分八字浅檀蛾又云背留檀印齿痕香坡诗又云剰看新翻眉倒晕又云倒晕连眉秀岭浮檀痕犹汉世妇女之的也可以互证
　　緐知一【緐音婆】
　　緐知一蜀之巫山人赠白乐天诗云忠州刺史今才子行过巫山必有诗为报髙唐神女道速排云雨清辞乐天见之邀緐生同舟且曰巫山有王无竞沈佺期皇甫冉李端四诗竟不肯作古人之服善无我如此沈与皇甫李端诗人多知之王无竞一首罕传今录于此神女下髙唐巫山正夕阳徘徊作行雨婉娈逐襄王电影江前落雷声峡外长朝云无处所台殿郁苍苍乐天取此在佺期三子之上信哉
　　张卲张祁
　　张卲字才彦简池人其子孝祥状元及第秦桧罗织下狱桧死乃仕后寓乌江遂家焉祁字晋彦有诗名渡湘江诗曰春过潇湘渡真观八景圗云藏岳麓寺江入洞庭湖晴日花争发丰年酒易沽长沙十万户防女似京都
　　武侯祠诗
　　正徳戊寅予访余方池编修于武侯祠见壁间有诗云劒江春水緑沄沄五丈源头日又曛旧业未能归后主大星先已落前军南阳祠宇空秋草西蜀关山隔莫云正统不慙传万古莫将成败论三分后有题云此诗始终皆武侯事子美或未过之方池不以为然予曰此亦微显阐幽不随人观塲者也惜不知其名氏
　　玉壶氷
　　癸未之夏余在馆阁与张太史惟信小饮探题赋玉壶氷余效唐省题诗赋五言六韵云尼父休藏玉壶公爱饮氷金茎流沆瀣锦席失炎蒸灵响琼璜解仙膏水碧凝清泠浮緑蚁潇洒絶青蝇壑讶凌隂近江疑净练澄恍如圃上赤脚踏层氷葢唐人省题诗似今之科塲程文如此题玉壶氷首二句必以玉壶氷三字错综用之惟信深许余此言谓首二句射双雕手也遂书于扇传咏于词林去今三十年惟信墓有宿草矣检旧扇重书之不知老泪之横集也
　　于蒍
　　晁叔用诗不拟伊优陪殿下相随于蒍过楼前刘后村曰晁氏家世贵显而叔用不肯于此时陪伊优之列而甘随于蒍之后可谓贤矣伊优事见东方朔传人皆知之于蒍事博学者或不知也按明皇杂録宗御五凤楼观酺宴时命三百里内刺史县令各以声乐集楼下时多以车载乐工数百皆衣文绣服箱之牛皆为虎豹犀象之状鲁山令元徳秀惟遣乐工数十人联袂歌于蒍而已于蒍者徳秀所为歌也帝闻异之叹曰贤人之言哉【此事亦见唐书列传】宋时圣夀日州县皆集僧道诵经唯陆象山令儒生讲洪范皇极锡福一章时议韪之事与此同
　　凝笳叠鼓
　　谢晖鼓吹曲凝笳翼髙葢叠鼓送华辀李善注徐引声谓之凝小击鼓谓之叠岑参凯歌鸣笳攂鼓拥囘军急引声谓之鸣疾击鼓谓之攂凝笳叠鼓吉行之文仪也鸣笳攂鼓师行之武备也诗人之用字不茍如此观者不可草草
　　天尺
　　元好问送刘时举节制云南诗云南山髙去天尺汉家声雷破壁九州之外更九州海色澄清映南极幽并豪侠喜功名咄嗟顾盼风云生今年肘后印如斗过眼已觉乌蛮平谕蜀相如今老矣不妨铜柱有新铭【天尺二字可以名楼】
　　日蓦
　　南史王晞诗日蓦当归去鱼鸟见留连俗本改蓦作暮浅矣葢蜀牛峤词曰日蓦天空波浪急正用晞语
　　睨日
　　余尝登眺山寺见雨霁虹蜺下饮涧水明若刻画近如咫尺日射其傍如盼睐得句云渴虹下饮玉池水斜日横分苍岭霞自谓切景张愈光云斜字犹未称渴字后一年偶阅庄子日方中方睨衍义云日斜如人睨目遂改作睨日对渴虹愈光曰渇虹睨日古今竒句也
　　黒云
　　唐李贺鴈门太守行首句云黒云压城城欲摧甲光向日金鳞开摭言谓贺以诗巻谒韩退之韩暑卧方倦欲使阍人辞之开其诗卷首乃鴈门太守行读而竒之乃束带出见宋王介甫云此儿误矣方黒云压城时岂有向日之甲光也或问此诗韩王二公去取不同谁为是予曰宋老头巾不知诗凡兵围城必有怪云变气昔人赋鸿门有东龙白日西龙雨之句解此意矣予在滇值安凤之变居围城中见日晕两重黒云如蛟在其侧始信贺之诗善状物也
　　湘烟
　　许浑诗刘巨济曽得其手书湘潭云尽暮烟出烟字极妙兼是许之手笔无疑也后人改烟作山无味大抵湘中烟色与他方异张泌诗中流欲暮见湘烟沈翠微湘中诗鱼跃浪花翻水面鴈拖烟练束林腰颇中湘晚景朱庆余诗亦云浦迥湘烟暮林香岳气春
　　艳雪
　　韦应物答徐秀才诗云清诗舞艳雪孤抱莹氷极其工致而艳雪二字尤新又五行云如伴流风萦艳雪更逐落花飘御园又乐燕行云艳雪凌空散舞罗起徘徊屡用艳雪字而不厌其复也或问予雪可言艳乎予曰曹子建洛神赋以流风回雪比美人之飘揺雪固自有艳也然雪之艳非韦不能道柳花之香非太白不能道竹之香非子美不能道也
　　皓月芦花
　　杨徽之诗新霜染枫叶皓月借芦花自云此句有神助
　　雯华
　　金国仙人王予可诗词多用雯华字见中州集元好问诗剥裂雯华渍月秋又寳宫寺联云七重寳树围金界十色雯华拥画梁○雯文也又石文似云亦曰雯华古三坟书日云赤昙月云素雯【刘因登寺阁诗雯华寳树忽当眼】
　　上已诗
　　王融上已诗粤上斯已惟暮之春【二句古雅　诗评四言诗三百篇之后曹植王融】
　　惊泷
　　唐张泌诗溪风送雨过秋寺涧石惊泷落夜潭泷奔湍也今本作龙非
　　南浦诗
　　寇凖南浦诗春风入垂杨烟波涨南浦落日动离魂江花泣微雨【妙处不减唐人】
　　庄
　　王仲宣从军诗馆宇充里士女满庄自非圣贤国谁能享兹休音求九交之道也字从九从酋为是
　　唐人传竒小诗
　　诗盛于唐其作者往往托于传竒小説神仙幽怪以传于后而其诗大有絶妙今古一字千金者试举一二卜得上峡日秋来风浪多巴陵一夜雨肠断木兰歌又雨滴空堦晓无心换夕香井梧花落尽一半在银床又旧日闻箫处髙楼当月宫棃花寒食夜深闭翠微中又命笑无人笑含娇何处娇徘徊花上月空度可怜宵
　　梁武帝父子诗防
　　梁武帝冬日诗雪花无有蒂氷镜不安台○梁简文帝咏月诗飞轮了无辙明镜不安台竟成台城之防
　　王晖称温子升
　　济隂王晖云江左文人有颜谢任沈我温子升足以陵颜轹谢含任吐沈
　　顔谢诗评
　　沈约云延年体裁明宻灵运兴防标举
　　律诗当句对
　　王维诗门外青山如屋里东家流水入西隣严维诗木奴花映桐庐县青雀舟随白鹭涛谓之当句对
　　魏收赠裴伯茂诗
　　临风想度对酒思公荣诚秀句也惜不见全篇
　　苏子由四絶句
　　泉流逢石缺脉散成寳网水作璎珞防山是如来想【璎珞岩】
　　岩花不可攀翔蕋久未堕忽坠幽人前知子观空坐【雨花岩】
</div>
    <div class="pagination">
<a href="升庵集_page47.html">上一页</a><span>...</span><a href="升庵集_page43.html">43</a><a href="升庵集_page44.html">44</a><a href="升庵集_page45.html">45</a><a href="升庵集_page46.html">46</a><a href="升庵集_page47.html">47</a><span class="current-page">48</span><a href="升庵集_page49.html">49</a><a href="升庵集_page50.html">50</a><a href="升庵集_page51.html">51</a><a href="升庵集_page52.html">52</a><a href="升庵集_page53.html">53</a><span>...</span><a href="升庵集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
