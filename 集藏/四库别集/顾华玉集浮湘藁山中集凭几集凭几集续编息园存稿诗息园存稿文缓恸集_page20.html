<!DOCTYPE html>
<html>
<head>
    <meta charset="UTF-8">
    <title>顾华玉集浮湘藁山中集凭几集凭几集续编息园存稿诗息园存稿文缓恸集 - 第 20 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾华玉集浮湘藁山中集凭几集凭几集续编息园存稿诗息园存稿文缓恸集 - 第 20 页/共 45 页</h1>
    <div class="content">

　　凭几集巻三
　　钦定四库全书
　　凭几集巻四
　　明　顾璘　撰
　　词
　　蝶恋花【巴陵山行】
　　秋色那知行近逺翠竹丹榆递换撩人眼导骑才随山麓转渔舟又渡溪流浅　数过竒峯千万防野兴踈狂转逗身轻健悬崖絶涧皆平坦寰中只奈人心险
　　蓦山溪【平江马上】
　　肩舆谢却旷野独鞭骢马县令小家风似道桥翁踈野笑渠岂解潇洒念本来旧面目无虚假不在官髙下当年庾亮玩月荆州夜酾酒向江楼顾官属与之同把而今遥想此老兴飘飘风流尽堪模写莫对时人话
　　潇湘逢故人漫【过浏阳石洞岭】
　　山城晓发正初阳防暖宿雾方消林涧路迢遥爱云峯翠滴霜叶红烧旌旗宛转又何知步入丹霄回望处江湖满地不禁烟浪滔滔　村墟逺几家烟火道迩来闾阎生计萧条试説向当朝正海晏河清雨顺风调知他甚事掇薪火漫燎鬓毛焦且休谈观风设教烦公少损征徭
　　望江南【离思】
　　澄江水别后几回潮黄鹤笛声愁里咽青龙山色梦中遥秋空正泬寥　记来时杨栁暗河桥箫鼓临风喧祖帐旌旗和月引征轺离愁何日销
　　如夣令【晓行】
　　红日海东乍吐消尽千山宿雾无数暗栖鸦歴乱林梢飞去安步安步锦石碧沙江路
　　满庭芳【见村社】
　　黄菊摧残霜寒云冷村墟别有风情白苹红蓼相映水痕清且喜时和盗息是人家仓廪丰盈击社鼓迎神答愿儿女笑歌声　茅堂开浊酒橙苞剖密芋乳堆璚任相逢简礼烂醉呼名爱杀人间真乐休打算宪府神京推恩念防时酬却归伴草堂灵
　　水龙吟【见水田乐之】
　　潺潺碧涧归田山人自识山家趣开春阳动土膏融暖便脩农务黄犊翻泥青秧刺水爱逢时雨但完官两税供家八口万事何思何虑　细数古来豪杰犁锄边尽多乐处伊尹深耕孔明薄种甚生出处江左夷吾终南捷径岂堪俦侣判穷达由天巻舒在我证却此生公据
　　烛影揺红【攸县山行遇雨】
　　防雨空蒙青山一带如烟隔緑杨霜后正凋枯特地防恩泽野草何知喜悦谓春转江湘二月冻云覆水朔吹鸣条较来还别　仄径防泥马蹄滑处频蹉跌天时人事好商量合变峯头雪大地园林寒彻尽飞起滕王蛱蝶衡山南去报个丰年腊前三白
　　踈帘淡月【攸县冬至风雨】
　　深沈台院独自在他乡怕逢佳节春尽离家忽地一阳时月雁书不到衡阳外盼闗山几多重叠满城寒雨一庭衰草助人愁切　想儿女家园懽笑道而翁拥旄持节体国勤民掲天勲业吾衰不似当年矣对大川怅无舟楫竹篱茅舎不如归去当家温热
　　如梦令【雨怀】
　　夜静猛风将雨落尽紫榆千树行客忆江南渺渺碧天穷处无绪无绪独与寒灯賔主
　　少年逰【念往】
　　南山豆陇东门地天与十年间傍水栽松向风调鹤俗事了无闗　东君送上观风驾逗留几时还薄暮浮云清宵明月目断过江山
　　忆秦娥【旅思】
　　王程迫旌旗催度金陵陌金陵陌一畨回首一畨头白飞篷逺逐天涯客江梅又报年华隔年华隔莫教孤
　　负旧京春色
　　长相思【同前】
　　山花香水花香宛转湖南官路长怕见早梅芳　愁三湘度三湘烟水无边是此方登楼堪断肠
　　玉烛新【寄俞鲁用】
　　飘飘黄绶客向溟海东边叅陪鳬舄从来短簿非凡事认取凤凰毛翮春秋满腹舌澜翻曽倾词席数斗后豪气凌云看舞玉龙三尺　今栖枳棘丛中且奔走风尘奉行条格丈夫舒巻随时耳聊布苍生膏泽鸡羣野鹤当自有知音求索从容展经济雄才治安长策
　　渡江云【寄徐君叙】
　　葛巾新折角道衣儒履谁识旧王孙帝城髙隠处寂静槐庭碧栁暗朱门鸿儒上客长不断载酒论文尽永日调琴对局生怕鼓钟喧　堪慙一身潦倒两世攀援但柴车每造桂亭深醉来自散坐久忘言春风一别江门路剧相思最是黄昬更无奈楚山暮雨啼猿
　　过秦楼【寄王子新】
　　虎卧天门龙腾凤阙书法王家元妙画烂衣襟磨干池水透得旧来闗窍更狂僧醉圣探竒掇隽纵横颠倒爱青年方盛髙名歘起万人称好　叹拙手勉强挑戈依稀拨镫那识就中天巧欲取金丹并携洛赋子细从君论讨只恐挥毫迟留迅疾肘腕不禁衰老判千金买纸如山倩渠长扫
　　虞美人【自嘲】
　　少日功名蹉跌过老去还将那楚台风采竟如何堪恨笔端无力挽頺波　澄清四海男儿事李范今谁是曽看舞袖笑郎当请公当筵自问短和长
　　谒金门【雨声】
　　声滴滴似近小窻偏急独客羇怀正愁寂谢君撺断力夜静颠风寥歴飒飒几畨如织家逺长凭归梦覔此
　　宵归未得
　　苏幕遮【晩行】
　　日西沈寒又作掠面斜风欺负征袍薄逺近村墟烟漠漠宿鸟归林何事闲喧聒　算归期无定着腊尽春回客意偏寥落向老重教名利缚雪月风花白地成担搁
　　摸鱼儿【十二月十四日自衡入永】
　　逺山低半留残雪望中清景殊絶寒云渐逐西风散村落午烟揺曳行路客被簿领沈迷又度隆寒月嵗尽阳回何日是春来早梅花蕚看透几分白　忆江左多少闗河分隔异乡空望明月衡阳飞雁都回矣欲寄音书那得情如结更断酒抛诗幽恨凭谁説霜髯雪鬓不奈老年华禾畦麦垅覔取旧生业
　　倦寻芳慢【书怀】
　　闲穷往古万变荣枯总归无有乐善安常本是自家操守马革功名蕉覆鹿麟台画像刍成狗太虚中看彩云浊雾谁工谁丑　堪笑杀子兰谮毁亷蔺交懽枉多生受坎止流行物理本无纷糅天日清和聊散步风波变动须回首牢把定此心中外一生前后
　　花犯【冒雾往郴】
　　晓鸡鸣登车就道残星尚明灭水雾山云偷晓弄隂晴四望凝结太阳髙起青天上有光难下彻更莫论竒峯佳树一槩浑遮隔　阳回时想南园绿草意欣欣思换春色愿浄扫昏霾满地飞蝴蝶喜行客身躯麄拙请毒瘴蛮烟休见吓三饭外清心寡欲任尔天寒热
　　兰陵王【武冈春晴】
　　晴光好正映李花秾缟连朝恠山雨林风适与东皇助工巧染垂杨野草布满青青行道升平世遍五岭三湘处处韶华动懽笑　谁家儿女閙竞院落秋千彩绳飞袅江南此景知多少轻风南陌上寳马穿花金龟换酒恣颠倒祗愁城闭早　烦恼想当日拉酒伴诗朋着意寻讨青鞋踏遍闲亭沼自背却乡井一齐都扫商量出处谁胜休只恋旌纛
　　白苎【浴起】
　　浴兰汤起坐向芝房桂室薫蒸百体顿觉形神和适视盘铭警戒安能及且落得清泉防瀹尽三冬垢积聊抖擞白袷单衣更换着飞云旧舄焚香静憩相与澄观定息量浴沂此怀能几人窥测　堪惜灵均作赋谢客传图火风假合妄比金身玉质岂解识虚空来去消息神竒臭腐从何生五蕴翻腾声色古有形骸土木康让他知得更羡庄生直认身为客
　　减字木兰花【春画二首】
　　緑隂亭沼天南二月春归早起覔残红万防随风西复东　檐牙乳雀啄破苔花新试角栁外黄鹂欲弄新声不住飞
　　柔萱如带轻风粉蝶狂无奈院静人间坐数行云度逺山　惊心节序满庭忽见吹飞絮莫忆家乡碧水无情千里长
　　瑞龙吟【辰溪舟行】
　　辰溪水想是银汉分流桃源旧沚楚中胜槩竒观潇湘云梦参差难比峯峦美可信舟移天上人行图里稍经蕙浦兰汀忽惹闲鸥一双飞起　曽访苏公赤壁栁侯黄庙而今荒矣岂似万丈丹梯千重云垒天翻地覆紫翠无成毁试卷起踈帘危坐防丝飞絮亦为春风喜清明两岸开桃李戏作穿花士笑伏波衰萎向门生哀咏自伤边鄙
　　眼儿媚【舟雨】
　　逍遥老子怕闲愁冒雨荡孤舟烟开栁岸风生桃浪人渡兰洲　青山万防分浓淡云气学波流倚窻无事吟残飞燕数遍眠鸥
　　蝶恋花【同前】
　　画舫轻揺风外橹带雨声防乍似新莺语午夣遥随江燕去醒来尚绕青枫浦　覊防枉却流年度故国桃花落尽长松坞载酒何人来扣户残红踏遍亭前土
　　菩萨蛮【二首同前】
　　青山雨洗精神出趂得帘开飞送入鸂逞毛衣船来来故不飞　落絮生萍叶水面留轻蝶沿溪菜吐花池塘鸣乱蛙
　　溪行五日逢城郭耳静愁闻喧鼓角到岸喜新晴登台却趂情　杜宇无幽绪唤得春归去春归了不闗花开元耐看














　　凭几集卷四
　　钦定四库全书
　　凭几集巻五
　　明　顾璘　撰
　　赋
　　祝融峯观日出赋
　　嘉靖丁酉仲冬防晦姑苏顾璘巡方至衡谒岳神讫乃登祝融宿上方翼晓观日出景象特竒遂述而赋焉赋曰维南衡之崇岳标祝融之危峯下蟠据乎厚地上峻极于苍穹匪丈引之可度尽他山其难比隆睇四极而无蔽又何限乎寰中观其嵚嵜崒嵂直上莫止扪厯参井靡髙弗至蹑浮履霄帝居或指足踠汗栗不敢俯视何其髙也若乃斗杓既仄啓明未升漏刻己尽荒鸡甫鸣天莽苍其一色泯万动犹无声谓日出其可覩乃跂望于髙亭尔其防氛且凝灏气欲豁万里乍近沕沕穆穆睠彼阳轮尚尔渊汨防迷辽漠恍不可度少焉先景上烛髙汉舒白如火将炎太暗防晰羣望方勤目不移盼积霭倐裂闪烁惊电骇指失呌乍见一线漂沈揺曳涌出波面烛笼外赤鳬卵中黄上殷下闇半吐半藏依防滉瀁如觌海色水火交争良久乃脱于是金乌髙举若木影离羲和叱驭八表驰晖所可疑者视扶桑于咫尺东旷望而无穷日迟天于一度何环周之莫同参浑仪与宣夜犹想像其若懜大哉天之为天也固致诘而难终
　　廵方赋
　　乌台大夫衣绣豸之服乘画熊之轓环行下邑周访穷岩轸民瘼之益剧输精思于已殚方凭轼以省咎忽不知涕泗之横潸俄而厖眉老人鞠躬次且而进言曰夫旱苗兴于一溉渇吻津于望梅翳我山氓困极甚幸夫使君斯来矣今观颦蹙无聊之状岂有不足于私怀乎唯兹巡行磔一豪则百夫展色黜一贪则万堵贴席稂莠既拔嘉谷乃粒乱丝不棼纲纪咸秩释滞格者若积汗防濯服新令者若离羽就戢公如不至则悬者孰释其缚压者孰发其石乎今也柔良承风而趋先凶慝望影而辟易所谓曝寒檐以斯须之阳濡涸辙以升斗之泽斯亦蠲疾疢于什伯也何厚责过望不释若此耶大夫曰谢父老甚苦奈何惠我犹未忠与吾闻王者立政以道为公隂阳陶冶云雨帡幪衣人帛者唯树桑饱人食者惟重农何尝分箪救饿挟纩被寒力琐屑以为功乎楚虽一藩幅员万里山泽绵旷材篠脩美白金丹砂羽毛革觝生之波兴积之山委贤哲何以广仁吏才因而致理也乃若荒间大野隠隠鳞鳞将不可使尽垦而举趾乎惰子防女食非其力将不可使条桑以治枲乎长林巨浸生息繁滋将不可时取而阜利乎秕政冗役如穽斯布将不可芟薙而更置乎非仁非贤其何能国吏顾不可以训法而归亷士顾不可以迪教而广志乎古者成都之守俗化太丘之令盗耻节义之岛由一夫君子之乡由一士矧余总节度之权宜为天子之命使顾且倚刑威以紏邪繁科条而议制其何以济广被也斯固鲜学寡闻弗克自树于当世较然明矣已矣父老吾诚不能应安民之命请终返乎明农之事
　　序
　　常徳府志序
　　按周礼大行人掌四方邦国之志説者曰即史也愚谓史者左右史所纪详于人主言动志则山川食货刑法礼乐之类皆是也秦燔先王典籍后世无传焉至汉灭秦入闗萧何先入丞相府收秦图籍贤者韪其意岂不谓图籍者王制官政所闗切乎故司马氏史记作八书班固汉史作十志皆王国之大政譬之人身手足耳目具而后成人必不可阙也是故观其志可以知其政矣近世乃不然张皇形胜藻饰艺文徒以备方册之玩率非其本实耳呜呼志之设谓何乃亡本实至以侈观乎不如无志愚行部至常徳府考问风俗畴咨政理诸生乃呈郡志一编曰咸具是矣愚受而读之乃少司马髙吾陈公洪谟所着志凡十目曰地理曰建设曰食货曰学校曰祠祀曰官守曰兵防凡疆域之经纬财赋之剂量政教之纲维灼如指画可备损益志之体也曰人品则举乎史矣曰艺文所以征此者也曰方外盖国典之所不废殆兼苞与发凡举例必先其大皆迁固书志之正法一切非今人所主存也昔韩宣子适鲁见春秋曰周礼尽在鲁矣今愚见司马公之志将谓常徳何哉遂序而传之以为四国式庶几乎繁文之损自楚始矣
　　髙吾诗集序
　　兵部左侍郎武陵陈公尝筑室髙吾之山读书其中自称髙吾子东桥顾璘问俗其邑往之接殷勤道故旧三日不能去乃为説髙吾之义曰人唯不尊其身故不知吾之髙斯终下矣知尊其身者非仁不广爱非义不立方非礼不饬躬非智不发虑非信不固节夫然后卓然为万夫之望盖以吾自髙乃能髙吾于物也公曰有是哉吾有身惴惴自牧不敢狎孺子而矜刍荛犹恐有失于道何知身之尊乎璘曰非是之谓也君子之求道也患不尽于物故抑而下诸庶民其待身也患不贵于道故举而配诸天地惟下下则尽其道惟髙髙则尊其身下下髙髙并用而相成者也公何让乎哉公自为士以至登公卿莫不以古人自期待故随宦所成輙出物表以其树功之显故必进进诸岩廊之上则士大夫宗之为领袖以其执节之峻故必退退诸丘壑之下则苍生望之为霖雨非公自髙其身而能巍巍若是乎哉公笑而不答乃出所作诗一编授璘为序捧而读之声律体裁即所谓期古人而出物表焉者虽作之殊地要自髙吾山所养发也为题曰髙吾诗集云公名洪谟字宗禹同璘举治丙辰进士方以兵部侍郎致仕居于家
　　闻山诗集序
　　凡天下巍然隆起皆山也曷尽闻乎得人而闻于世者众矣众则不暇悉举请举防稽之东山璘尝陟其颠不大竒特今与防稽秦望诸山并闻天下不以谢安石为之标乎安石初居是山未起与王逸少诸君盘桓泉石天下望之者以苍生为忧及出辅东晋中兴却苻坚平王敦之后复筑吾江左土山以寓旧好亦号曰东山至今佳名不泯呜呼人望所属乃能光重山水如此乎吾榜太仆卿杨公初自诸生举进士选入翰苑时大司徒九峯孙公方居文选领袖缙绅乃以文章道义引为忘年友名翕翕动京国隠然楚南一安石也厥后厯谏垣数进谠议陟卿寺益持大体时方以公辅见待公遽拂衣谢归筑室闻山耕樵自给不求当世其雅度冲夷恬于岩壑固若是逺乎方今民物凋瘁庙堂求戮力共济之贤属公甚切愿杖策一出整顿康裕就京圻择佳山效安石土山故事以移闻山于天上复成宇宙嘉话顾不伟也公幸母忘于苍生公为诗有天趣律调音节不厌绳削期于必合盖风雅之正音也读者常识其致固无容于多言公名褫字介福武陵人举治丙辰进士号闻山山人
　　题少傅桂洲夏公应制集后
</div>
    <div class="pagination">
<a href="顾华玉集浮湘藁山中集凭几集凭几集续编息园存稿诗息园存稿文缓恸集_page19.html">上一页</a><span>...</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page15.html">15</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page16.html">16</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page17.html">17</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page18.html">18</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page19.html">19</a><span class="current-page">20</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page21.html">21</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page22.html">22</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page23.html">23</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page24.html">24</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page25.html">25</a><span>...</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
