<!DOCTYPE html>
<html>
<head>
    <meta charset="UTF-8">
    <title>椒邱文集 - 第 7 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 7 页/共 24 页</h1>
    <div class="content">　　予与钱塘沈公克勤相知旧矣始予举进士公已为夏官郎中贤声赫奕闻于搢绅间当是时士大夫所推以为端重老成练达治体者公居其一焉予意公昕夕且大用未几公遘忧患沦滞者殆十年今天子嗣位首还公旧职寻陞河南布政司防政骎骎向用矣一时巧于进取而受知当道者或未一考而迁或未阅嵗而迁甚者一嵗中屡迁而公恬然居汳藩逾六载未尝一毫妄意于义命之外惟夙夜只慎以修其职业而已成化丁酉秋七月广西缺布政使诏以公往践其任公既拜命将行凡与公好者窃相语曰方今岳牧之才且良如公者盖无几登之台阁可也使之宣抚一方可也顾乃任旬宣之寄于炎烟瘴雨荒逺之陬岂公短于求知而宰相不足以知公耶予解之曰公之不妄求知则有之矣至于宰相以甄拔人物为职岂诚不知公耶顾欲屈公以抚遐裔之疲氓耳广右比年以来峒蛮谿獠窃弄干戈战骴横于野草乌巢于林木禾黍之场鞠为榛莽之区八桂之间萧然者十有余嵗矣鸣驺拥盖往涖其地者不知其几奏大藤之捷上平蛮之颂赫然耳目之观者盖有之矣而蛮獠益横吾民之病滋甚圣天子贤宰相恻然伤之思得老成人以绥靖之故以属公焉是盖为吾氓计而不暇为公计也孰谓秉钧者不知公耶公行矣登桂山之巅泛漓江之流低徊瞻眺追想九龄之所以安岭峤南轩之所以抚荒残而思嫓美焉异时氛祲既豁烽燧不惊带牛佩犊者转而縁南畮椎防卉裳者稽首以服皇化而昔之疲瘵者讴歌至治于素馨刺桐之间吾知庙堂之上益信老成练达者果可用也台阁之选舍公而谁哉遂书以为公赠
　　送徐君志仁典教遵化序
　　天顺八年秋九月乐平司训三山徐君志仁以教有成绩迁蓟之遵化教谕将之任监察御史陈君文耀地官主事林君允吉合凡闽之士大夫在都下者出饯于蓟门祖席载陈骊驹将阕文耀举觞属君曰师儒之职非郡邑有司比也其责任之重盖与宰相等惟宰相得以用天下之材惟师儒得以育天下之材宰相之所用出于师儒之所育是其责任尤重也然宰相失职受责于有司师儒失职取讥于君子君盍思其重以毋贻君子之讥乎允吉亦举觞属君曰君知师之为职乎盖以斯道而觉斯人者也天生人而畀之以道而不能使人必由之所以启而迪之者师之责也今之号为师者语其学则曰词学博赡而已耳语其教则曰授之书习其句读而已耳语其成绩则曰贡举不乏而已耳师之职如斯而已耶君其务明斯道以觉斯人而无负朝家建学立师之意焉闽之士大夫在席者又举觞属君曰吾闽自山杨先生闻道于程子再传为延平李先生三传为考亭朱夫子君生长于闽闻而知之者也今而典教一邑尚以三先生之所学者以淑诸人俾吾道之传昔也自洛而南今也自闽而北以匹休前哲于吾闽实有光焉于是志仁起拜曰某虽不敏敢不夙夜只服嘉训然愿书焉俾毋忽忘焉以比韦之戒文耀以告而属书之予谓诸君子之赠志仁者厚矣志仁知责任之重非他官比也又知今之为教非古之法也又知乡之先哲所当追配而不爽也日孜孜焉不怠兹无负诸君子赠言之意矣矧遵化乃畿内名邑其俗淳而美其人秀而文而又得贤如志仁者以为之师将见明秀之材彬彬乎其盛大者为栋梁小者为桷榱皆足以充明堂之用异时论克尽师道者必将以志仁为首称焉乃直纪其事以复于文耀以为志仁赠云
　　送宪副周君赴陜右序
　　临江周君守谟刚明君子也其学尤防于易蚤以易登进士第具持己理人一本于所学故其为心正大而不陂其为政易而不苛尝为秋官郎明慎折狱体夫旅之象两佐外台以刚决柔得夫夬之义繇是贤声然达于当宁遂迁陜西按察使副使盖畜极而通而协于天衢之亨矣戒行有曰方伯吴公以予与君同出于江右又尝同官于闽台属言为君赠予惟君自筮仕以来修身立政行其所学吉且无咎矣予将何言哉虽然古之人其事君也忧治世而危明主其交友也忧君子而危贤人则予之于君虽欲无言亦安能己于言哉夫天地之所以为造化者隂与阳而已阳之徳刚以健有君子之道焉隂之德柔以险有小人之道焉然天地间刚明之君子常少而隂柔之小人常多故圣人作易毎致其扶阳抑隂之意而君子处世亦慎察其消长之几而过为之防夬之九二曰惕号莫夜有戎勿恤言能备者羣小不足忧也小过之九三曰弗过防之从或戕之言不备者众隂必为害也夬之九三曰壮于頄有凶言君子之决小人不可过乎刚也否之六二曰包承小人吉大人否亨言君子之处小人不可乱于羣也呜呼圣人之为君子虑深矣陜右大藩也庶官之中岂无包承而欲剥我者乎蚩蚩之氓抑岂无所谓羸豕童牛者乎君行矣夙夜只惧而深为之备从容有渐而不过于刚安守其正而勿孚于剥则身亨而道泰矣悔吝何自而至哉迹君平生所行盖所谓健而説决而和者也奚俟予之言而予犹以是渎之者忧君子而危贤人也予以刚柔爽宜而罹悔吝者屡矣今年逾知命将学易以求寡过而资君丽泽之益焉君又遽去安能不怅然于怀耶故书以赠君且以自警云
　　送潘贰尹之海阳序
　　潮大郡也海阳潮属邑也自韩文公陈文恵公相继为潮守其民被仁贤之化皆崇礼让悦诗书至今号称易治间者岭南牧守失于抚绥峒徭为变延及于潮一二无赖子弟聚羣不逞弄兵于潢池剽攻刼敓官军逐之辄保险自固防守稍怠复出为潮民患由是岭海之间骚然圣天子悯之爰命铨曹凡两广牧守下至郡邑之佐皆慎其人以任之于是章贡潘君彦才以太学生擢海阳丞彦才倜傥有为者也将行吿别于予且以潮民未易化服为忧予曰此非子之所宜忧所可忧者抚绥未尽其道耳古之人化强暴为恬柔载于史者多矣予不暇逺引姑即潮之事明之夫防顽不灵为民物害有甚于鳄鱼者乎昔者鳄尝为潮民害矣韩文公为刺史投羊豕以食之修文辞以谕之而鳄南徙于海文公殁未百年而鳄复还陈文恵公为守遣吏捕以至声其罪而诛之自是潮之民无鳄患夫文公谕以文辞者感之以德也文惠公捕而戮之者齐之以刑也今之恃险弄兵者亦人耳其冥顽难化宁甚于鳄耶彦才之往绥之以徳怀之以恩长养以儿子如文公之谕鳄可也倘其迷不知悔则遣一旅之卒探其巢穴草薙而禽狝之如文恵公之诛鳄可也徳刑并举安往而不可矧潮民素号易治者耶吾见昔之带牛佩犊者转而缘南畮而剽攻刼夺之风化而为礼让矣彦才勉乎哉子之声名将由此而大而班资亦由此而崇岂止一县佐而已哉适乡人有求予文为彦才赠因次第与彦才语者以送之
　　送都宪刘公致仕诗序
　　成化戊戌秋八月巡抚湖广都察院右副都御史永新刘公以议事至京上疏乞解政圣天子以荆襄鄂岳诸郡荐罹水旱方借公绥辑优诏不允复归之镇至镇又上疏求归不许明年冬又恳请谢事上廼许之公既得请即解印南归缙绅大夫莫不髙公而又不忍其去也相率赋诗以为公赠属乔新序之盖以乔新与公同乡且尝佐公于闽台知公最深故也窃惟君子之仕也非慕禄也行其学也而其休也非便己也全其义也公少以明经登进士第擢南台监察御史迁湖广按察司佥事贵州副使福建按察使布政使遂陞都宪其在宪台也纠衺诘慝有謇谔之声其为方伯也敷政裕民得旬宣之体其为都宪也悉仁殚虑以宣圣泽而浙之东西湖之南北莫不爱慕而咏歌之幼之所学可谓能行之矣今其归也宠利不入其心忧患不干其虑优防泉石之间或登山而眺览云烟之变态或临流而渔玩鱼鸟之浮沉审明哲之几超然埃之表能洁其身如此可不谓义乎易曰时止则止时行则行公有之矣然予有感焉数十年来士习日卑鑚穴扺巇以至都髙位享厚禄无复亷耻之色者盖多矣勇退于急流之中者吾得四人焉巡抚四川都宪天台夏公巡抚福建都宪贵溪髙公巡抚甘肃都宪南昌王公暨公四人而已四君子者其一出于浙江其三出于江右足以表厉薄俗矣彼蚕丛鳬绎之域号称多士亦有节槩凛然若四君子者耶嗟夫鸣珰服黼者闻四君子之风可以自省矣



　　椒邱文集巻十
　　钦定四库全书
　　椒邱文集巻十一
　　明　何乔新　撰
　　序
　　赠掲君尚文游南廱序
　　予友掲君尚文自居家塾时以温恭好学称选补邑庠弟子员与邑之俊茂以经史道徳相镌切学与行益进自邑大夫以及师儒皆贤之贡之泽宫与四方之士偕试于天子之廷名在高等遂升之上舎俾卒业焉将行凡与游者征文于予以为尚文赠予惟赠之为言増也谓其言有所増益也予将勉尚文以学邪尚文学已成矣予将尚文以行耶尚文行已修矣予虽欲喋喋于尚文何所増益哉虽然窃有见者不可不为尚文道也昔之人有好游者泛舟长川于时春流骤溢潢瀼滈溔防风鼓之舒者如云蹙者如鳞跳者如鹭以为极水之美观矣已而下彭蠡上洞庭见惊风驱涛浊浪喷空汹涌奫潾弥漫澎湃浩无津涯而鱼龙百怪出没于其中乃知向之所见者未极其大也他日乘舟东海之上百川所委众流所汇杳不知其几千万里飞艎巨舶往来而上下大鹏长蛟荡而遨嬉舟行弥日不知其际然后知彭蠡洞庭犹未大也君子之学亦犹是已始尚文学于家塾犹泛长川也及其学于邑庠犹泛彭蠡洞庭也今而游于南廱犹泛大海也南廱者天下之俊茂萃焉六馆之士岂无节行如符融者乎岂无仁勇如何蕃者乎抑岂无直道而行如宋之六君子者乎尚文之往也与之相翼以进相规以修则其学与行日防于大成异时峻跻华秩茂建丕功以追踪古之君子斯无愧矣扬子云有言百川学海而至于海丘陵学山而不至于山谦与满之谓也以是为尚文赠可乎尚文谢曰可矣乃书以赠之
　　孙先生别号序
　　丰城孙君绎如由明经领江右乡荐擢南充邑庠教谕尝以古愚自命及秩满考绩至京更号顺安介其友贵州佥宪李君继之属予序其说予曰子欲逃名耶奈何屡易其号且子之所以为古愚为顺安者何如绎如曰予世之介士也年少气锐时言无顾忌有过举者正言以规之有隠慝者肆言以斥之怨且怒弗恤也自以为有古愚者之风故自号曰古愚及典教南充不幸俗不喜学虽疲精思以教之卒莫有掇科跻仕者圣天子嗣位幸诏教官考满者得与天下举子会试南宫而予又以科举不及额弗得预当道有欲以学行荐者亦不果寻以乏科举左转司训是皆予之命也至于奔走以媒进则义之所可也予知顺乎义安乎命而已故更古愚之号为顺安愿求一言以发其义且得以自朂焉吾叹曰绎如贤矣哉世之人不知尽言以相正也喔吚嚅唲突梯滑稽而古之所谓愚者不可得矣不知事有义命也据险乘机钻隙抵巇卒陷于祸悔者盖多矣绎如守古之愚安天之命其贤于世人不亦逺哉昔者李密与人言每面质其过其亦古之愚者与苏子赡在齐安饮酒赋诗泰然无迁谪意其亦顺义而安命者与求绎如者可求于今世之人与然吾观绎如之学行岂久于下位者哉守古道而不渝安义命而无悔则徳业益修闻望益着其都穹秩享厚禄以大建勋庸于国家盖有日矣吾知古愚顺安之名天下后世将以为口实自号云乎哉
　　送秋官大夫陈公致仕南归序
　　皇上践阼之初诏内外臣庶凡有疾者得自陈以礼致仕休于家盖所以体羣臣而优礼之也诏下之日其位望已崇者睠睠而不能去秩禄犹卑者又汲汲于进取而不肯去维时予友陈公廷仪属有防恙且闵亲之老思归养焉欲上章乞如诏防致仕予与二三僚友共挽留之不释也公以手书道意于再于三至有恨望意予与二三子乃不敢复留章既上优诏允之公即治装南归士大夫相语曰公之去高矣昔钱若水三十八而致仕文履善三十七而致仕自二公之外有驱之弗去者已今公年仅三十有九乃能勇退于急流中其贤于人诚逺矣哉又有惜之者曰公年力方壮不宜去材望逾人不宜去虽有防恙行且勿药又岂宜去公之风操则高矣然执政者当为朝廷爱惜人材奈何遽徇其请而不留以为邦家用耶予解之曰公之去非以急流勇退为髙也执政者听其去亦非不为朝廷惜贤也公之意则曰吾父母春秋高向者欲一归觐而不可得今天子幸许羣臣自陈而吾适以疾在告得归就医药且以展人子之私此吾之至愿也至于感恩图报之诚则亦岂能一日而忘于懐耶执政者之意盖曰近世士风愈下或贪禄固位而不知止或钻隙抵巇而不知耻幸而有超然于富贵之累如廷仪者焉可不遂其志成其美以为士风励耶于是众咸以予言为然骊驹既驾衣冠载途相率赋诗以道其行而属予序之予谓公闵亲之老欲归终养孝也身虽去不忘图报之诚忠也忠孝人之大节也而公兼之矣予与公共事颇久辱知最深然公之去也曽不能如韩退之于孔左丞抗章以尼其行又不能如疏少傅于太傅移疾以以从其去徒怅然而己虽然圣天子方将畴咨海内举其俊茂以臻咸五登三之盛廷臣之贤如公者无几公虽去岂能久于三山之巅连江之涘哉予知驾未及税而使驺在路矣遄驾入朝以兴道致治予与二三子为公愿也
　　送太守邢君考绩复任诗序
　　予读史传而叹民生于三代之时者何其幸也自牧伯以及子男私其土子其民以修其政教而求安利其所子焉其安利之也以为职之当然不自以为徳民之安且利也亦以为上之宜然而不知所徳当是时所谓贪吏庸吏者固无之矣亦有循吏之名哉封建废而郡县兴于是茍且之政行而循吏之名始立焉吏以循称名生于不足也西汉循吏六人东汉循吏十有二人唐循吏十有五人夫以四海之广歴千余年之逺而吏以循称者仅数十人焉则其贪且庸者可胜计耶民之憔悴无聊者凡几郡几县耶呜呼民生于三代之下者何其不幸也我国家地极四表皆为郡县吏以循称者盖有之矣而畿内八郡其守焯有治效者予知三人焉真定守邢君居敬保定守章君鸣鳯广平守熊君性安皆由秋官出秉郡麾者也三人者之政居敬尤称不烦其始至真定也缓刑罚简条教兴庠序以变士习严勾稽以防吏奸务以安利其民而不求赫赫之名未几逢掖之士安于学袯襫之民安于耕抱布贸丝者安于市驱车负任者安于旅境内晏然而莫知谁使之然也自部使者与凡公卿贵人道真定者入其境见其民询其政莫不啧啧称叹曰循吏循吏云呜呼民不幸生于三代之下而生于真定焉亦何其幸也乃者居敬考绩至京予问其所以治郡者居敬曰吾何能为哉租调有常法吾不能蠲之能不竭其有而已力役有常度吾不能免之能不违其时而已礼义民所自有吾不能家喻而户晓之先教化后笞辱以示之而已吾又何能为哉予然后益信居敬有古循吏之风也真定之民不知所徳而居敬之为政亦不自以为徳是盖三代之吏而非汉唐之吏矣居敬归凡与好者赋诗以饯之而属予序之予故具道其为郡之迹异时太史氏传皇明循吏者或有考于斯
　　送泗州贰守杜君赴任序
　　天顺七年冬十月丰城杜君叔秀由明经擢鳯阳之泗州贰守捧牒云迈秋官熊君性安徴予言以赠之夫鳯阳畿郡也泗名州也其风土旷以夷其民俗淳以朴其官政简而不烦叔秀推其素学而为之譬之骋盗骊于通衢奔放奋迅盖易易耳虽然为人之佐亦难矣哉矫亢者或以取祸徇黙者或以取辱彼矫亢者则曰吾食君之禄而位乎民之上吾安能兀然尸居如捧土掲木之为者于是务出意见以挠其政及其弊也怨嫉交至而祸逮焉徇黙者则曰一州之事上有长次乃有贰吾何为者于是唯唯然惟长之听无敢出一言为异者及其弊也頽惰不振而辱随之今之为人佐者大率类此政之不举民之不乂职此之由耳予以为二者之所为皆非也为之长者果贤耶同寅协恭以赞其政可也如刘先之佐饶州以范文正公为师是也果不肖耶守法秉礼以裁其非可也如王舜良佐临江军以义裁正二千石是也如是而政不举民不乂者未之有也叔秀以明经之学抚淳朴之民处简易之政予知其固无难者独其为长者之贤与否则予未知也长之贤叔秀如刘先之可也矫亢以为异者非也长之不肖叔秀如王舜良可也徇黙以取容者亦非也此为人佐者之法也夫然故政以举民以乂而嘉闻日彰岂特免于祸与辱哉叔秀行矣尚绎予言而处之他日闻淮泗间有上下交誉以为贤而政声奕奕逹于辇毂下者予知必叔秀也夫
　　送曽惟重归贑序
　　兴国曽生惟重精于堪舆家之学挟其术来游吾邑邑有严氏者其母廿余年矣其子邀视之生曰亟迁之不尔遗骸且消尽矣众未之信其子启之棺已腐遗骸仅存半焉吾弟之亦余十年诸侄邀生视之生登陇谛视良久谓吾侄瑛同璘同曰此于法当有水且将有蚍蜉之患宜改卜吉壤启之水及半圹蚍蜉齧其棺未穿也又为吾择乐邱得二处吾虽未能必其吉凶然冈阜起伏风气蜿蟺有可观者吾因诘之曰地何为而吉何为而凶生曰生气所萃为吉然择地非难择穴为难穴太浅则气散太深则气不及浅深之间察其生气所止而穴焉犹医师之诊脉也犹琴师之调弦也犹匠人之斵轮也微乎微乎可以心悟而不可以言传也吾曰世有暴慠恣睢人恶之如枭獍者使塟得吉兆其子孙亦将蕃且昌乎富且显乎生愀然曰地理固不能胜天理也彼为善者率礼蹈义是循天理者也塟又得其地焉譬之木有生意者自将鬯茂荣硕而不可遏矣为不善者毁信贼仁是絶天理者也塟虽得其地焉譬之枯株朽蘖生意已尽虽植之膏腴之壤其能发生乎予挟术以防富贵之家有年矣有再过之其门巷已萧索矣有三过之其血已澌尽矣其塟岂不择地哉抑岂青囊之术不騐哉彼悖天理者其心已死枯朽之骨虽乘生气亦无益也吾曰生之术精矣世之论地理者类以旤福之说诳诱愚蚩生既知穴法之为难又以全顺天理之为贵非俗师比也生将归所与往还者擕酒肴饯于银江之上而吾从孙丰请吾言以张之吾因述其所尝论者赠之
　　送大防陈君朝用赴任序
　　圣天子临御之二十年春天下藩臬郡县率职来朝诏吏部御史台考其罢劣者黜之老且病者俾致其事而慎内外庶官材且良者往补之于是无锡陈君朝用自虞部郎中选福建布政司左防政命下凡朝之大夫君子皆喜曰是真足以任藩垣之寄者也而闽之士在都下者亦相语曰是必能绥寜吾邦矣盖朝用东吴名家以明经擢第初为司勋主事温恭慎宻克举其职迁考功贠外郎再迁郎中亷公明恕黜陟惟允在虞部勤敏有为处剧任裕如也其贤声孚于人人久矣故峻陟名藩人皆以为宜喜之深而望之重也朝用将行其僚友缮部郎中郑君龄等属予言赠之予之言何可取岂以予尝佐闽台颇知闽之土风与官政之宜而欲闻之耶予固愿为朝用道之闽为郡八为州一为县五十三连山峙其北巨海浸其南自唐以来莅兹邦者若常衮蔡襄之属皆一代之伟人而山考亭诸大儒皆生于其间文物之盛风俗之懿冠冕他藩以朝用之贤往莅之其政之易行职之易举可知矣虽然今日之为政者亦难矣世之君子有尚严者严之驭下如束湿亦有尚寛者寛之百蠧生焉有降志抑情蕲不得罪于巨室者矣则讥之曰是闾右之厮役也有薙强狝暴以煦妪小民者矣又讥之曰是窭家之乳媪也呜呼为政者欲望名誉之光难矣哉然予闻之君子之政为其当而已不必矫也矫则偏偏则其民病病则怨且诽生焉故书曰不刚不柔厥徳允修诗曰不侮鳏寡不畏强御朝用往敷其政宜何如严而不至于残也寛而不至于弛也巨室不可得罪而亦不可纵恶也小民在所当防而亦不可恵奸也以是处之斯善矣异时成茂绩扬休声跻显秩以垂光于防以嫓美于前代之伟人者非朝用而谁哉遂书以赠
　　送袁佥宪赴任序
　　景泰庚午予与雩都袁先生自中偕领江右乡荐明年防试春官始相识暨榜出予与先生名俱列乙榜先生学行老成遂就校职予自揆学不足为人师乃卒业胄监又三年予登进士第歴官中外而先生由程乡教谕累迁顺庆府学教授音问不相闻者二十余年及予典宪汴台有自京师至者示予太学生袁庆祥奏章首论国家经费当量入为出次言在廷大臣孰可任孰可去末言内外百司之弊条列数千言其气浩然见于文字间予读而壮之然不知其何许人有识之者曰此雩都贡士袁德征乃自中先生之子也予闻之喜动顔面盖不独喜故人有子茂且贤又喜具论事剀切有乡先哲孙立节曽子开之遗风焉后三年德征中进士擢宰□山临民务求所以安之部使者闻于朝请加旌异迁刑部湖广清吏司主事时予入佐司寇而先生亦以亲老乞终养归矣徳征居职以亷慎自持大小之狱必求其情予或访以政事得失必据其心之所安以对未尝曲徇予益知其向以布衣论天下事盖心有定见非若世之奋激以求名者比也因叹曰子之贤如此先生所以刑家者可知矣为主事四年迁贠外郎未几又以吏部推举迁广东按察司佥事奉玺书驰驿以往其朋旧官京师者属予言为徳征赠予之言何足取然念徳征相去日逺又不能己于言也自道学不明士名一善而不克终者盖多矣昔者胡邦衡论和议名动中外及归自海南遂冺冺无闻焉陈宜中论丁大全之奸直声闻天下至其晚节乃附奸相以求进此无他不能善养其气故更忧患而馁耳德征昔以布衣论时政天下识与不识皆想见其风采及为邑宰以循良称为郎官以亷勤着天下益信其贤今出佐外台凡拭目以观所为者岂直岭南之士民哉徳征尚勉之充其刚大之气加以养心之学凡事物之来揆之于心孰为道义而力求践之孰为功利而无少焉行诸身不以祸福为前却施诸人不以刚柔为吐茹胸中之浩然者常自若也庶乎徳业之光可以绍孙曽之遗休矣不然奋于始而隳于终勉于暂而不能不变于久安知天下后世不以病邦衡宜中者而病子耶古语有之行百里者半九十言晚节之难也德征勉乎哉归拜而翁为予道契濶兼道予所以为赠者而翁亦必莞尔谓予言然矣
　　送大理丞魏君赴任南都序
　　治四年夏五月两京大理丞皆缺天子命吏部慎选法司堪其任者补之吏部选于刑部宪台之属得温良明慎者四人具以名闻于是曲阜魏君廷佩自都官郎中迁南京大理寺右寺丞命下朝之搢绅欣然胥庆以为得人顾犹以为丞之职未足以展廷佩之材者盖其贤名孚于士论久矣廷佩将行少司寇张公暨其同官之旧征予言赠之予曰丞之职重矣非宅心恕而听断明者不足以堪之丞之职克举则凡天下之事处之无难矣在唐之世李日知为司刑丞论囚毎存平恕少卿胡元礼欲杀一囚日知以为法不当死争之数四元礼怒曰元礼不离刑曹此囚终无活理日知亦曰日知不离刑曹此囚终无死法两状列上朝议竟从日知呜呼人之死生系于丞之一言其职不亦重乎若日知者可谓克举其职矣我朝设大理寺损益前代之制有卿有少卿有左右丞得人之盛度越前古予生也晚不及见之耳目所及者得三人焉若河东薛文清公庐陵萧文昭公王恭毅公皆所谓杰然者也文清直犯妇之寃几陷大祸而不悔文昭驳舞文之吏人至于今颂之恭毅以经术饰事平反尤多其所駇正讼牒凡官大理者传録以为矜式三君子之后克绍前休者盖有之矣予独于廷佩深有望焉廷佩少孤事母以孝闻母殁庐墓三年州里皆称其孝及登进士第奉使亲藩凡所赠遗悉却不受搢绅皆称其亷官刑曹数年精法比通故事凡所听断罔不当乎人心而同官咸让其材夫孝者行仁之始自孝而推之必能哀矜以全民命矣亷者范物之本自亷而推之必能明法以绳贪吏矣至于摧利口辨疑狱非材鲜济以廷佩之材则其诘两造听五辞而察于法之丽又其所优为者近追三君子之风猷逺绍日知之平恕非廷佩吾谁望哉昔吾先公为司寇最重文昭以为异日必为名臣其后文昭由大理丞累官南京兵部尚书贤声赫然论者咸称先公知人今吾重廷佩犹先公之重文昭也廷佩往哉南都自是无寃民矣英声茂实与文昭相望于后先有日矣廷佩尚勉之以成吾知人之名
　　送宪副洪公赴任序
　　钱塘洪君宣之以明经登进士第擢刑部主事迁贠外郎再迁郎中其词学之媺法比之精端慎之操称于人人也久矣山西常有大狱宣之奉檄即讯具得其情以报闽盗攻刼江右有司逐捕获千余人圣天子虑其滥及不辜敕宣之往鞫而后加刑焉宣之诛其渠帅释其胁从所全活甚众由是贤声益着吏部两以大理丞荐不果用防外台之佐多缺天官卿慎选堪其任者宣之名在选中遂迁江西按察司副使大夫君子咸谓天官卿举得其人又谓宣之材且贤足以不负所举也凡江右搢绅之士在京师者属予言赠之予典邦禁常资宣之自助今其迁也予固不能无怅然者其何言诸君子请予言者岂以予甞敭歴外台颇知持宪之道耶则愿为宣之陈之夫国家所以设宪臣者欲其擢良谪奸扶善刑慝使吏称职民安业也居是职者公以宅心而不恤谤讪平以用法察其罪之所在而致辟焉斯得持宪之道矣近者用法者严于吏而姑息于民严于巨室而姑息于贫下凡顽民有讼其令长者輙移文逮之榜笞梏拳轻则致其罚重则禠其职吏惴惴焉若辕下驹况能修其职耶豪党武断于乡曲者不能无然自爱而重犯法者亦有焉今之狡诈之徒或讼巨室之辠聴者不复覈其实急逮而痛惩之甚者没入其赀产呜呼彼巨室独非人子乎此无他畏谤而欲便己也畏谤便己其得为公且平耶宣之官刑部十有余年其处心公其用法平予知江右十三郡六十余县之吏与民自是得举其职而安其业矣朝廷公卿之选取于外台者居多若大司马华亭张公大司防金堂杜公少司防莆阳彭公吴兴闵公皆起自外台以予不敏亦由外台累转至今官宣之材且贤其膺晋锡承宠光以与羣公接翮天衢有日矣予未耄尚及见之
　　送戸部侍郎吴公归省序
　　圣天子隆孝飬于两宫爰推恩以及人老制诏羣臣亲在者归省亲殁者展省邱陇于是小大之臣捧命书望桑梓而归者踵相躧于途廼治二年春戸部右侍郎漳浦吴公奏曰臣无似遭逄盛世自给事累迁至今官先皇帝加恩存殁锡之诰命赠臣父以臣职封臣母太淑人今臣母年八十而臣乆宦辇下亲养缺然伏惟陛下以孝治天下臣乞暂辍职务如令归省且展焚黄之礼敢昧死以请制曰可其赐楮币千贯以为行费公将行闽之大夫士罔不艶公之荣而侈上之赐于是春坊谕徳林君亨大属予言为公赠予惟先王盛时臣之事君未尝不急于公义而君之使臣亦未尝不恤其私情四牡之诗概可见已至于后世为上者徒责其勤事而不顾屺岵之孔悲为下者徒切于私养而不念王事之靡盬故有弃官养亲者不可谓非孝然于臣职有缺焉絶裾奉使者不可谓非忠然于子道有歉焉呜呼忠孝两全在后世亦难矣哉圣天子推锡类之孝以及臣工予告之令式遵旧典恩礼优厚度越前代而比隆古昔哲王矣公之归也燎黄隧道牲醴载陈荣光烂然贲于幽壤抚松楸而薙宿草必将慨然曰吾君之赐也升堂拜母鳯冠鹤髪俨坐中堂公偕妇子具水陆之品陈丹荔黄蕉之珍捧觞以为太淑人夀又将欣然曰吾君之赐也私情既伸式遄来朝励匪躬之节勤夙夜之虑以修职业而答天休庻乎公义私恩兼尽无憾矣矧今圣心孜孜求贤以图至治在廷大臣巍然负公辅之望如公者无几讵可久违阙庭哉明年惠和禁栁初緑诸君子将连骑迓公崇文门外公其勿乆滞于私哉
　　送太守孙侯赴京序
　　建昌太守滇南孙侯循例入觐京师卜日戒行其寮友同知耿君洵推官华君烈属予言为赠予为刑部尚书时侯实为郎中以是知侯之为人及侯来守吾旴予致仕家居又知侯之为政重以耿华二君之请故道予所知者为侯赠且识予所感焉侯明敏好学以明经登进士第擢南京刑部主事再迁为郎中在官以亷慎特身以明恕折狱自公卿大夫以至南畿士民皆称其贤司防或以公事出辄以侯摄部事侯察小大之狱审辟宥之宜罔不当乎人心贤声益着吏部毎以藩臬之佐荐不果用及吾旴缺太守遂以侯补焉侯为守其亷慎明恕如在刑部时其施于政奉法循理不立异以徼名视人所利病而兴除之未尝出入阡陌以督耕也而人修疆畎治菑畬无苦窳偷生者未尝月书季考以劝学也而士以文行相淬砺无荒嬉怠业者未尝戒师旅严逐捕以御盗也而大山长谷之间无带牛佩犊者徭赋均狱讼平逋逃复闾阎无愁叹之声未有知其所以然者盖有古循吏之风焉今之为有司者上官为之延誉或再嵗而迁或未考满而迁侯为郡三年矣廉静自修不求知于人而人亦无能知之者故迁擢未及焉予毎与一二相知者言之辄为之深嘅岂所谓知徳者鲜今犹古耶抑奔走承顺世以为恭而端良恬静世以为简邪无乃当道知之虽深欲乆其惠而大其用邪今之三年朝觐即周典之述职汉法之上计也圣天子励精图治察羣臣功罪而黜陟之大宰三原王公少宰云间张公又皆精白以承休徳侯之入朝必有能知之者矣吏部考郡县所上计而察其治行转以上闻旌能命徳之典舎侯奚适哉独恐侯膺晋锡被宠光不获终惠吾邦耳耿华二君与侯恊心图治必知予非妄语人也故书以赠侯且以塞二君之请
　　送方伯韩公赴四川序
　　四川在禹贡为梁州之域介乎华山黒水之间其水陆有峡山栈道之险羌夷环其四境者溪洞阻幽易怨以变故朝廷选用方伯常愼择其人非负材猷识治体者不轻畀治六年秋四川缺左布政使圣天子诏以江西右布政使韩公大经徃补之盖以四川为西南一都防非公不可故也公将行其寮友方伯沈公时旸等既喜公晋陟大藩又念公远别不能为懐徴予言赠之予之耄言奚足为公赠而公之贤与其家世之懿则尝闻之矣公世家防稽宋丞相忠献王之十二世孙而今襄国左长史衡轩先生之长子也早以明经登进士第擢官大理谳议称平迁淮阳太守循良之政为南畿诸郡甲寻陞陜西防政江西布政敦大体略细故吏畏而民懐之所谓负材猷识治体者公实有焉今之徃也愼固封守使疆内无虞也和裕兵民使妇子寕而生理遂也懐柔羌夷使服教承叙毋敢蜂屯而蚁杂也皆公所优为也矧公尝奉玺书虑囚四川多所平反西人徳之公固熟其民俗人亦习公禁令则其政之易成教之易行岂他藩比哉异时入辅出镇或佐天子布政令于明堂如忠献之在中书或秉旄钺董师旅于重地如忠献之在安阳赫乎炳乎追前人之休烈着勲名于鼎彛非公而谁哉传曰公侯子孙必复其始此沈公与诸君子所望于公者也敢以此为公赠若夫山川行役之勤云树暌离之念乃其琐琐者予可畧也
　　送佥宪万君赴京诗序
　　成化十五年秋八月湖广按察司佥事安城万君公锦捧表诣阙贺圣天子万夀将行其寮友相与为醵燕饯于宪台之广视堂酒酣宪副马君启东取唐人早朝诗和之为公锦赠宪使胡君尚愚暨在席者咸和之藩省以及荆楚能言之士亦相属和之诗之意大率道山川登览之乐帝都城阙之壮冠劒舆卫之盛以至友朋缱绻之情而颂祷之意寓焉公锦稡为一巻属予序之予惟古之君子之相与其聚也有燕飨之设其别也有祖饯之礼而其燕饯之也非徒荐之以庶羞贶之以嘉乐而已又赋诗以道其志宣其情而观人者亦于此观威仪卜祸福焉秦伯飨晋文而赋六月君子知其将有敌忾之功印段飨赵孟而赋蟋蟀君子知其必为保家之主令尹围赋大明叔向知其不终子展赋草虫赵孟知其后亡言出于口而吉凶应之如影响焉此礼之废久矣而宪台诸君子始复之彼之赋也取古人之诗而歌之此之赋也因古人之韵而和之然其意未尝不同也观诸君子之为公锦赠者其辞清以淳其节和以畅思而不惧乐而不荒其颂也不阿其好其祷也不牵于私有忧深思远之情无谐谑笑傲之意盖治世之音而足以鸣国家之盛也予虽非叔向赵孟之流然即诗而观之则公锦与诸君子徳业之昌声誉之光于此可卜矣公锦安城名族气刚而材美其巡歴郡县所至有氷蘖声今其行也朱衣象简陟峻陛聨鹓班捧金函而祝夀瞻咫尺之龙顔殆将去此而羽仪霄汉矣岂久于外台者哉予与公锦皆楚产也故书此以弁羣玉且以为他日之徴云
　　送李文盛通判兖州序
　　古之善观人者毎于得失进退之际而得其心焉君子之得志也直道而行不幸失志而退则安乎义聴乎命乐道而无闷小人之得志也穷凶肆慝及其失志而退则戚戚嗟嗟若不可生者观人者于此察之百不失一二焉予友李君文盛以进士起家擢刑部主事其谳狱也察其情辞附诸法律罔不心服长官有欲轻重其间者辄毅然争之曰情如是法如是吾可拂人之情而骩国之法乎僚友有以私废法者亦正色规之于是不以好恶为喜怒者皆喜文盛之有守而亦不胜人之怨嫉也文盛守益坚乆之竟以防过出通判兖州予与诸君子知文盛者徃唁之其尤亲且厚者谓文盛曰子之得罪某实挤之盍讼诸或又曰某有隠慝子讼之彼且得重罪文盛曰是吾过也且发人隠慝而泄己私岂长厚者所为乃治装而行无几防不平见于顔面呜呼若文盛者非所谓君子邪非所谓直道而行者邪非所谓安乎义聴乎命乐道而无闷者邪彼有墨以败官者一旦抵法方且哓哓焉愬诸人以为非辜鑚隙抵巇以觊幸免其视文盛所为彼独何人哉初文盛得罪予与诸君子请于司冦乞留之顾以朝命已下无及矣及文盛之行相率赋诗赠之而属予序诸首昔邹志完与田承君以气节相激厉志完之贬也见承君出涕而道之承君正色责之且曰愿君毋以此举自满士所当为者未止此也予虽非承君愿举其所以责志完者以为文盛赠文盛勉之使观人者将益信子为君子也
　　送马二尹赴任序
　　成化元年冬天下羣有司入觐者毕集京师明年春正月朔上御奉天殿受文武羣臣暨外有司朝乃诏天官卿察外有司之良奸而黜陟之自藩宪以至于郡县吏以沓贪囬遹黜者盖千有余人又命有司慎俊彦以补其缺于是漷隂马君徳良由上舎生擢单父丞除书既下有惜之者曰徳良育徳邑庠卒业大学试事于大行人盖达于从政者也使处治中别驾之任夫岂不可顾屈之县佐虽有材美亦何以自见邪譬之物然湛卢豪曹虽利不可以补履骕骦駃騠虽良不可以守闾韫竒抱异之士顾可使之汨没下寮哉予曰不然君子之仕也行其道也道之所行岂以位之崇卑而有间哉子谓都尊位者可自表见邪自汉以来典大州守大郡専制数十城者不为不多矣然奉法循理垂声汗者几何人哉其湮没无闻者盖不可称数也子谓处下寮者无以自见邪汉之仇览一考城簿尔唐之崔斯立一蓝田丞耳然惠泽洽当时声光照策至今舄奕而不泯也故一命之士茍志于行道于人必有济况丞为县之上佐哉单父为县在齐鲁之间孔门高弟宓子贱巫马期皆尝为宰焉以徳良之才徃为之佐民之被其惠泽也可几矣湛卢豪曺不必陆剸兕象而后知其利也骕骦騠駃不必路极九有而后知其良也徳良勗之哉夫修黜庸国家之彛宪也向之庸者既已黜之矣后之克修厥职者其有不陟之乎异时政通人龢循良之声播于遐迩吾知栖棘之鳯哕哕乎来鸣于阿阁盖有日矣徳良捧牒于迈其友董君惠为徴言赠于是乎书
　　送兴化王太守赴任序
　　治三年春天下藩臬郡县百司各率其职来朝皇帝诏吏部考其治行庸鄙者罢归贪虐者禠职而慎内外臣寮有贤声者补之吏部承诏惟谨旁求博访务得其人以称徳意于是刑部员外郎天台王弼存敬有兴化太守之擢存敬将行请于子曰弼承乏秋台奉教之日乆矣今为郡于数千里外不获朝夕请益愿得一言以比韦之戒予曰子之尊翁尝倅和州以善政称子之得于家庭之训者深矣矧予昔以进士宰溧水恺悌之政通敏之才孚于上下今其徃也施用其素得者而已奚以予言为哉其同官诸君子皆言先生素重存敬愿终教之乃告之曰郡守之职在商周为诸侯在汉则所谓二千石也上之所承有藩臬二司下之所涖有令佐以及典幕其任不轻而重也较然矣然承上不以道则镌诮及之涖下不以道则讪谤丛焉为郡不获乎上下而能安其位者鲜矣况能行其政惠其民而无龃龉乎今之为守者其中材则茍自便而已虑镌诮之及也荐货献谄以阿之虑讪谤之丛也削觚毁矩以悦之君子固不为也其有反是者则矫亢以自髙不以道事其上暴戾以立威不以道遇其下于是乎上憎而下怨以至于偾事败官者多矣循良之吏罕闻于时得非坐此邪盖古之君子其律身也严其为政也勤其行已也恭其存心也恕以是承上而上推其贤以是涖下而下安其政夫何偾事败官之有颍川渤海之贤所以光于策者其道亦如是而已兴化闽南名郡其民秀而文名卿伟人继迹于朝以存敬之贤徃为之吾知期月间政通人和上下交誉而颍川渤海之治效不得専美于昔矣嗟夫自汉以来宠禄烜赫名湮没而无闻者不知其几而循吏如龚黄者乃独垂芳于汗以彼较此果孰重孰轻邪存敬勉之上推其贤下安其政膏泽洽于民名声昭于后是予所望于子也宠禄烜赫而无闻者岂予所望哉
　　送李大伦归省序
　　古之人得一英才而训饬之未尝不喜动顔色若获寳璐然欧阳子之得苏子瞻也为之延誉惟恐不闻于时子瞻之得秦少防也嘉奨之意毎见于词章君子乐得英才而教育也盖如此予自登第以来执经相从者多有其人若河东李大伦尤予之所爱重者也始予家食时大伦方丱角頴敏好学予固己爱之后数年大伦挟所长与十三郡之士羣试于有司主司得其文大加称赏欲以首选处之同考者意见不同乃置诸第二由是声誉赫然动江右及来京师不予愚而从之游予与之语其气温然以和其容肃然以恭其议论其文辞粹然以正私心喜甚以为古所谓明睿之才若大伦者殆其人邪予虽不敢自拟于古之君子然喜得大伦也不啻若欧之得子瞻苏之得少防也乃者大伦与天下士偕试于南宫予意其必首捷顾以一累黍不合有司之尺度而黜凡知大伦者皆惜之大伦曰是吾过也旅馆孤灯进修益力既而援例归省其亲于旴水之上辞予以行予察其意若有不释然者乃告之曰科举者士之所由以进身者尔其得失何足置欣戚于其中邪士茍道义无取焉虽甲俊造之选亦何足多邪予所谓望于大伦者不在于是也吾邦自宋以来号称多士先达诸老或以道徳称或以功业显或以文章名皆他邑所鲜者自诸老沦谢继者寥寥若予之昏且庸不足以追先达之芳躅矣予独有望于大伦焉大伦之归也尚亦肆力于学以植其徳以修其辞以底于大成他日重来擢高科跻显仕文章施诸典册勋烈着于鼎彛芳名懋绩洸洸乎赫赫乎追配乡之先达是则予之所望也科举云乎哉予年未老尚及见之其为大伦喜殆有加于向之得大伦而喜也大伦勉之哉归拜而翁为道予意其亦含笑谓予言然矣大伦谢曰命之矣乃书以赠其行
　　送广东防议于君赴任序
　　予宦游中外三十余年士之以贤称者多获接焉亷介者或短于才通敏者或不足于守求其材与行之兼优者一何鲜哉曩嵗承乏湖南藩司时襄府有大丧冬官主事于君尚徳承朝命徃治其莹域鸠工庀材诹日兴役人不劳而事集众皆推君之材事竣将归宗藩所以犒劳赠遗之者甚厚君悉辞不受襄世子甚重之为记其春晖之堂具着其美由是君之亷声借借荆楚间予询诸士大夫乃知君尝典陶甓之政于临清又尝监竹木之税于江陵其亷以律身敏以涖事皆如在襄阳时子因叹曰若尚徳者非材与行之兼优者邪及予入佐司防而君亦再迁为郎中自筮仕至今十有八年而亷介勤敏不少渝其初殆所谓有恒者哉成化丙午春天官卿择可以防议广东省事者宜莫如君乃以其名闻遂迁广东布政司右防议予又叹曰君之清操懿材吾君与吾相皆知之矣君将行其寮友郎中萧君冕等相率请予言以赠之嗟夫君之材与行妥于人人久矣今佐名藩率其素履而已矣本之以亷加之以敏政其有不举人其有不服暴骜其有不化者乎合浦之蠙珠自还连韶之钟乳复出畨舶之朝贡者屏息聴命而山谷黎獠咸率条教不敢违予知君之贤名将与呉隠之孔左承相望于后先矣乃书以赠君且以塞诸君子之请













　　椒邱文集巻十一
　　钦定四库全书
　　椒邱文集巻十二
　　明　何乔新　撰
　　序
　　金坛段氏族谱序
　　金坛段君敏繇进士出宰新城尝念其家谱遗轶无以昭示来世乃因其叔父舒所録先世图谱遗文纂次成书先以系图次以家传又次以先世遗文与凡儒硕诗文为段氏作者既成委予族子棪求序其首简按段氏有二族其一以官氏周礼所谓鳬防段桃是也其一以王父名为氏春秋传所谓共叔段是也金坛之段未知孰所本其先世家汴梁完顔氏蹂宋有百三公者渡江而南始家京口二子一居丹阳一居金坛日益蕃昌自百三公至县宰君十有一世矣今观其谱断自始迁之祖者详其所可知也汴梁之族不録者阙其所不可考也旁支承继必着其所出者不敢忘天姓之亲也先世善行必纪其实者不敢诬其祖也辨昭穆之戚疏叙传承之久近甚得古人作谱慎重之意可谓贤己予尝考淳安汪氏之谱以鲁侯为祖番阳吴氏之谱以季札为祖而承传卒塟具焉皆自以为博矣然予窃疑之数千年间或盛或衰或絶或续安知不有拜汾阳之墓者乎安知不有冐称东坡出子者乎则其详也乃所以为伪也段氏之谱于有徴者不敢遗无徴者不敢纪其贤于彼逺矣段氏自百三公以来世业医而本于儒其利泽及人者博且深矣而县宰君以文学发身政声赫然方将跻华陟要以显其亲以光斯谱予未髦尚及见之
　　晋江庄氏族谱序
　　陆川县令晋江庄概世平捧其家谱诣予请曰兹谱先君佥宪所作而槩增续之者也惟吾庄氏之先居光之固始唐龙启中从王潮入闽始家泉之永春歴九世至讳夏者起家进士以文学风操为名法从累官兵部侍郎兼焕章阁待制赐第泉城卒赠少师今家晋江者皆少师之云仍也自入闽至于今凡十有九世旧有谱名蕃衍记荐经兵燹散轶先君始因蕃衍遗稿旁采先世碑志以成兹谱世经人纬仿史氏之年表而家谱复完先君殁垂四十年族之生者卒者仕者隐者日伙矣不可以不録故槩增而续之附以先世之遗事以及名公之文章总若干巻敢求先生叙之以示我后之人予考姓氏书庄氏有二皆以諡氏者也其一鲁庄公之后青兖之间多祖之其一楚庄王之后江汉之间多祖之晋江之庄或出于鲁抑出于楚盖不可考矣然鲁之姓姬其先出自帝喾楚之姓芊其先出自颛顼是二姓者又皆出于轩辕氏其源未尝不同也庄氏自光入闽至少师始大着少师三子皆以宧业闻延及曾典郡县位侍从者累累有焉入国朝有曰谦材者举进士为山西参议曰巽者户科给事中曰亶者兵科给事中曰敏者亦举进士为雷州太守曰琛者佥广西按察司事即槩之父也簪缨蝉联若此其盛非少师之遗泽耶嗟夫谱之作所以志吾先祖所自出孝子仁人所慎也世之作谱者予窃惑焉或非其祖而冐之或耻其先之防而弃之可谓孝且仁乎今观庄氏之谱断自所可知近者详之逺者略之不可考者阙之不敢冐而亦不敢弃也真孝子仁人之心哉继自今庄氏子孙以学植身以礼正家以孝奉先以仁睦族以绍少师之休光而益衍其庆斯可谓贤矣不然学则不勤徳则不竞以至没世无闻焉岂不有愧于前闻人哉廼序以告为少师之后者
　　安沙游氏族谱序
　　福建按察副使丰城游君取其家谱重修之凡若干巻先之图以表其世系次之谱以纪其行实而歴朝之诰勅暨名卿峻儒之词章附焉间属予序之且曰游姬姓也而我游氏则鄢姓也姬之别子国于郑其小宗曰游吉者以王父字为氏子孙世保其姓不坠焉南唐时有仕至尚书者始家吉州之蛇垅四传至讳大托者徙崇仁之蓝陂又八世至讳宰均者复徙丰城之安沙又五世为子美子辉子美之子曰覃恩府君子辉之子曰朝奉府君朝奉实鄢氏子唐湖南节度使燧武十五世孙少从其姑鞠于游遂为游氏后入国朝以来若富州司训惟善则覃恩之后姬姓之游也若吾与应山教谕邦贞寿光司训弼进士理则朝奉之后鄢姓之游也今吾欲仍游氏欤念水木本源之义于心有未安欲复鄢姓欤则先世已戎籍于法有不可姑于朝奉之谱着其所自出以见吾宗为鄢姓之游而别于姬姓之游可乎不可乎予曰可夫万姓之繁其始一本耳邃古之时若风若姜若姬若嬴其初兄弟也兄弟之身其初一人也一人之身其初一气也果孰亲孰疎孰同孰异耶先王因生赐姓所以别生类慎婚姻崇本始使人知亲亲尊尊之道焉耳亲亲仁也尊尊义也厥初生民安知姬之与鄢不出于一家不同乎一气耶惟眀其所自出而不附防焉仁义之道在是矣矧游以氏见于春秋之世者已非一姓其在周者则游孙伯之后也其在晋者则桓庄之族也其在宋者则公子游之后也与姬之游鄢之防盖五矣亦何患于同邪宪副君因其姓之同而推其本之异岂非仁之至义之尽而得亲亲尊尊之道者乎虽然所贵乎世家者非能言其祖之谓能践修厥猷之谓也游氏之先代有达人而宪副君又以博学清操有声于时为之子孙者尚其祗遹乃祖仕而登朝也秉忠贞之节隐而家食也脩亷慎之行斯不忝其先矣诗曰无忝尔祖聿脩厥徳游氏子孙念之哉
　　庐陵吟溪陈氏族谱序
　　予友秋官郎中庐陵陈君时庄出其所脩家谱属予序按谱陈本舜后其先胡公满以神眀之胄国于陈为楚所灭其子孙遂以国氏宋初有讳松贞者为庐陵教授因家城北之吟溪而庐陵有陈实始于兹传数世至讳世荣者登进士第卒官宣教郎而其子元伯尚宋宗室女其云仍日蕃其衣冠日盛而陈遂为庐陵望族国初有讳灌者佐太祖髙皇帝定天下累官宣城太守宏谟骏烈国史纪焉宣城尝病其家谱散轶欲脩辑之未就而殁宣徳癸丑其子致广始考其可征者仿眉山谱例为流庆图而先世之遗文轶事附焉迨今三十余年其族舄奕繁衍不可胜纪时庄致广从孙也复取旧谱而增脩之自七世以上则仍其旧不敢輙有损益八世以下则详考而具録焉名卿伟人之诗文为陈氏作者各以类附録于后总题之日庐陵陈氏续脩族谱夫族谱之作明吾之所自出也故君子慎之果吾所自出欤虽贱且恶焉不敢遗也遗之则黜其祖是不孝也非吾所自出欤虽贵且贤焉不敢冐也冐之则罔其祖亦不孝也然杜正伦世出本防而求合于城南诸杜则罔其祖矣近世吴兴秦氏耻桧之奸而讳称其子孙则黜其祖矣呜呼古之谱其族也明之后之谱其族也乱之茍谱之而以乱之也曷若不谱之为愈哉今观陈氏之谱断自其所可知而其不可考者缺焉斤斤焉尊祖睦族之意是固孝子之用心也时庄以明经登第其为司法勤慎而文寖寖乎跻华登峻以亢其宗以昭其祖以光启其后盖有日矣昔唐宰相世系表以贵传庐陵欧阳氏族谱以贤传斯谱也安知不以时庄之贵且贤而盛传欤
　　吉水王氏族谱序
　　山西按察副使王公充献出其所脩族谱属予序之且曰吾王氏系出琅琊琅琊之王显于江左彯华缨鸣佩玉者累世不絶宋绍圣间有讳恕者繇进士擢江西节度推官始迁于临江之新淦推官之子讳琛又自新淦迁于吉水之五嘉塘实吾吉水始祖也子孙蕃衍或出典藩宪或入宧台省为邑之着族不有谱以纪之何以昭吾先世而示吾子孙哉又曰吾宗人家吉水者数千指其初一本也源流而末益分于是乎有朞功之属焉有缌麻之属焉有袒免无服之属焉世之薄者于其疏属相眎如途人繇无谱以稽之也使有谱焉等而上之则出于一本旁而推之则分为羣支虽百世之逺而祖考不忘宗族不散尊祖敬宗之心将油然而兴矣此吾谱之所以脩也子幸为我序之予惟族谱之作所以推其本联其支而尊尊亲亲之道存焉世之谱其族者盖多有之然诞者上推古昔以为博夸者旁援它族以为荣不防于诬其祖乎今王氏之谱据其所可知而不失之诞缺其不可考而不失之夸推其祖之所自出有尊尊之义焉详其族之所繇分有亲亲之义焉真得古人作谱之法矣虽然所贵乎世家子孙者非谱其族之为难而克绍其先之为贵王氏之先代有达者若太保祥若司徒导皆琅琊之望也为之子孙者廸厥徳践厥猷以亢厥宗斯有光是谱矣充献出佐外台而其从弟充实为南台御史皆焯焯有贤声显庸有日矣然则继太保司徒之烈而垂子孙无疆之休以光是谱者非充献兄弟而谁欤诗曰无念尔祖聿脩厥徳充献兄弟念之哉
　　南丰曾氏族谱序
　　南丰曾君仲质捧其宗谱诣予请为之序予谢曰子之先世以道徳文章名天下天下推为名族与汉之华阴杨氏唐之河东栁氏并称宗谱必得名世者序之不腆之文不足以辱子仲质曰吾先世道徳文章寂寥乆矣所以请于先生者愿得一言告吾之子孙以祗遹前休耳敢固请予廼受其谱而阅之首谱序得姓之由着矣次家训正家之道严矣又次之宗图世系昭矣又次之家传世徳详矣附以前代与当世名贤之文所以光昭世美者备矣予作而叹曰懿哉曾氏之文献萃于此矣吾旴大家世族不为不多一再传之后子孙虽硕且茂而文献己不足徴此正文定公所谓嚚子憸孙也求如曾氏之文献彬彬者一何鲜哉予为邑庠生时尝识仲质之先君子汝愚今归老于家又识仲质其父子之行已浑然端且厚不失其世守阅其谱又知其子孙之茂且贤信乎其为名族而无愧于华阴之杨河东之栁也虽然所贵乎名家之有谱谍者非惟使子孙知其源流所自而已正欲其知祖宗之徳业而趾美承休焉曾氏之先郕国公以道徳鸣于周而莱芜实启之文定公以文章鸣于宋而文昭实和之其立徳立言皆所谓不朽者也闻其风者咸思则而效之况其子孙也哉曾氏之子孙尚思祗遹前休仕则推乃祖之道于用使膏泽洽于民居则体乃祖之道于躬使徳业薫于乡斯不沗名贤之裔胄矣呜呼曾氏子孙尚勉之哉
　　瑞安钟氏族谱序
　　福建参政瑞安钟君景清示予以所脩族谱俾序之按谱钟氏本防子之后春秋时宗伯之子州黎自晋奔楚仕至太宰食采钟离子孙因以邑为氏汉有钟皓魏有钟繇唐有钟绍京皆以徳业光于简册唐之季叶有讳庆礼者仕湖南马氏始居霅川其孙成徳又自霅川迁温之瑞安又十有四世至讳源府君实参政君之八世祖也今谱断自府君为始详其所可知也自府君以上畧而不録缺其不可考也首之谱例明作谱之法也次之系图着承传之序也又次之世谱纪行实之详也亢宗鸠族必有规范故家规次之禔身正家必有仪榘故家仪次之附以列圣之诰勑昭天宠也继以名贤之碑志表卓行也其立例严其考据精真得古人作谱之良法矣嗟夫人本乎祖犹木之本乎根水之本乎源也世之昧于一本之义者往往妄附于名贤华胄以为光耀殊不知自陷于二本矣松栢苍寒而缀芙蓉于其颠君子固识其非类流水东入于河虽淆而为一其清浊固自可辨也人于其祖而可以二本乎二本者亦何益之有哉故欧阳子之谱其族中间失其世次者再苏老泉之谱其族由一世之上失其次以二子之学识絶人犹且缺所不知而不敢诬其祖也如此而况于他人乎若参政君兹谱盖深明一本之义而得欧苏之遗意矣抑予闻之根之盛者其末茂源之深者其流逺钟氏之先其根源茂且深矣而参政君起家进士为朝名郎为省肤使政声焯焯有闻于时予知承休笃烈以绍相国之家声以复钟离之封邑者必防政君也传曰公侯子孙必复其始予于君有望焉
　　南昌梓溪刘氏族谱序
　　南昌梓溪刘氏自始迁迄于今以文献临一乡者盖余三百年矣其先本陶唐氏之裔至汉光有天下其别子荆胙土广陵子孙因家焉荆之七世孙琅琊内史防始徙丹阳防之四世孙隐人又徙晋陵隐人之曾孙冕为睦州刺史又家于睦冕之九世孙奭避广平之乱又自睦徙信之玉山奭之十世孙从礼侍父允廸宧逰江右爱梓溪民俗淳厚乃卜居焉子孙舄奕繁衍遂为望族从礼之七世孙孟坚尝谱其族其后屡脩之至十一世孙福建按察司佥事子肃字敬之者与宗子子来复叅考玉山诸谱而增脩焉其立例甚严其考覈甚精自允迪而上推本于陶唐氏系序不紊遡流而源也自从礼而下或居或徙备録无遗由本而支也名讳字行各从其类所以辨昭穆也生卒娶塟具着于谱所以纪终始也附以诰勑之词昭宠贶也次以碑铭表碣之文表善行也其尊祖睦族之心蔼然见于斯谱矣敬之将刻板以传徴序于予嗟夫宗法之废久矣能言其祖郯子所以见称数典而忘其祖籍父所以无后也在春秋时且然况于后世乎敬之兄弟生于宗法既废谱谍失官之后乃能推本其祖至于百世之逺而其所谱又断自始迁之祖而致详焉是盖贤于籍父而郯子不得専美于昔矣虽然所贵乎文献故家者非世禄之谓也世徳之谓也夫保姓受氏以守宗祊是之谓世禄迪徳象贤克念厥绍是之谓世徳刘氏神明之胄其明徳逺矣为之子孙者祗厥身服厥训顺厥则以成乃显徳以宣乃令闻以纂乃前休兹可谓世济厥美而无忝于文献故家者矣岂真世禄而已哉诗曰贻厥孙谋刘氏之先善于贻谋矣又曰绳其祖武予有望其后人焉刘氏之子若孙尚朂之哉
　　临川洪氏族谱序
　　临川洪生球捧其家谱一钜册托予外孙揭瑀持诣予请为之序予展而阅之则知球乃宋忠宣公皓之裔也予因叹曰忠宣公父子在宋以文章节义着声于时南度已后第一流人物也始予观球以经学教训吾乡俊秀学与行端且厚吾固疑其有所本也及得谱然后益信其有本非忠宣公能有是子孙乎乃为之序曰忠宣公当靖康之变出万死一生之计使万里外强悍侵陵之敌厯十五年南北通好然后放回其臣有虑其知国虚实为后患者遣骑追之及于淮而公与同归者张邵等已在舟中追骑相顾无可奈何及入见髙宗慰之曰苏武不能过也命宰相与直阁之职而公数称张浚之贤忤秦桧意遂阁诏命出领乡郡寻又贬岭南桧死而后得归朝其外厄于强敌内厄于奸臣艰难险阻靡不并尝而公始终一节不以死生祸福累其心然公生八子曰适曰遵曰迈皆以博学宏辞进其后适与遵皆致大用而迈亦佥书枢密院事岂非忠义之报乎忠宣公始居鄱阳其后迁新安而忠宣公之弟昢为临川司户者遂家临川今球之宗是也予尝论之为宋使金者公与宇文虚中也虚中露才现竒遂为金人所用而丧其守公则不然韩昉欲易其官爵以死拒之不从尼雅满廹之事刘豫以死拒之不从乌珠访以伐宋之策拒之不应其濵于死者屡矣然终免于死宇文虚中受金人之宠最多聚其族而居之然其后少为抵牾全家死于烈熖子孙无噍类焉孝宗极力访求仅得其族人绍宗命之以官俾嗣其后而公之归也诸子相继登两府而迁他郡者子孙亦皆绳绳不絶宧业昭著于时忠义之报天道故不爽也诗曰毋念尔祖聿脩厥徳球之子孙尚修其徳哉传曰公侯子孙必复其始忠宣以下爵位显矣有封魏国公者封秦国公者球与其诸子孙尚思所以复之哉予先祖文定公与忠宣公仕同朝又尝同时固有世旧之好也遂书此以为序以为洪氏勉
　　寿孙母太淑人诗序
　　成化十有七年夏四月上命都察院右副都御史孙公伯大自大同移镇河南公将赴镇道过晋阳谓予曰洪生五嵗而丧所恃所以保抱擕持训诫教督俾克有立者繄吾继母之恩及洪登进士第擢夏官郎先皇帝推恩所自封先君兵部郎中赠先妣王及封继母刘俱宜人锡之勑命以宠嘉之今天子嗣位洪出佐汳藩寻迁布政使三转而都内台顾吾菲薄何足以膺之实祖考先妣之遗庥而继母之教也念祖考先妣不可见矣继母在堂亦已老矣廼恳请于朝以假宠于存殁于是吾祖考获赠官阶与洪同而先妣加赠淑人继母进封太淑人今吾母年登七十而命书适下十月六日则説悦之辰也大夫君子喜吾母寿且荣相率赋诗遗吾以致颂祷之意方欲抗章归省以展献夀之礼而又有移镇之命不敢顾其私将遣吾儿楷持诸君子之诗归夀吾母子其序之俾吾儿诵之以侑寿觞庻防一解其顔也予叹曰盛哉孙氏慈孝萃于一门矣世之为子者鲜克尽孝于继母而为母者亦鲜克尽爱于前妻之子薛宣以明经致位宰相而事继母孝养有缺君子讥之王祥事继母朱以孝闻而朱遇祥不以道君子深憾焉太淑人爱都宪公不啻如己出而都宪公孝养诚笃不啻如己所自出慈孝之风盖前古所鲜者玳首金葩光被天宠凤冠霞帔其在躬天所以昭贤淑也予想斯辰也宗姻毕来丝竹迭奏里妇喟然歆艳曰吾所以教子者盍如太淑人乎凡为人子者亦将感奋曰吾所以持其身而孝其亲者盍如都宪公乎是岂一家之庆哉予与公同登进士同官大梁兹又同官宪台视公犹兄视太淑人犹母也顾縻禄于兹不获捧觞上夀以罄同一人子之情廼为之序以寓予意焉
　　庆长史程公七十序
　　韩府长史新安程公孔着生于洪武己夘四月廿日迨今成化戊子年登七十而公之配宜人齐氏先公三年生至是七十又三矣其子地官郎中用元喜其父母寿且康也前期求词林诸公诗歌寓归以为寿既又念二亲具庆而不获躬帅妇若子捧觞上夀怅然者弥日于是秋官主事谢君徳泽暨凡与用元好者相谓曰吾曹与用元或生同乡或举同年或仕同官视公犹父也视宜人犹母也公与宜人寿考龢豫吾曹与有庆焉非独用元之庆而已系官于朝不获升堂拜庆岂独用元怅然哉廼吾曹亦有慊然者盍为文词以道颂祷之意因用元致之以为公繁祉之祝可乎众皆以为宜而属笔于予惟程氏新安之世家也自忠壮公着勋烈于梁垂光锡祚久而弥昌歴唐宋以迄今兹外典方州内赞钧枢者代有其人公恵龢允肃克绍前休以儒学起家为任邱教谕循循善诱学者归心焉两相亲藩惟忠义是迪惟謩训是陈用是甚见亲礼年甫六十谢事而归优游桑梓以子恩光被命书进阶朝列大夫而宜人亦被龙章之宠锦衣珠翟辉映里闾子五人诸孙十余人蔚然梧竹之并秀韡然芝兰之联芳也洪范所列皇极之福公盖兼之矣南山有台之诗曰乐只君子遐不眉寿又曰乐只君子徳音是茂説者谓徳为寿之本而寿廼徳之效也公之享此繁祉者非本于恵龢允肃之徳欤是可颂已予亦与用元同年者也故为诗遗之初度之辰良朋莅止俾未冠者歌之以侑寿觞亦庶防南山有台之遗意也其诗曰嶻彼黄山有菀厥灵钟于君子维时之英维此君子忠壮之胄庆源孔濬延畀尔后廼秉教铎于彼任邱青衿济济来歌来逰来游伊何式观我徳爰及邦人防不是则维皇有命俾相贤藩左右讽议谔谔谠言旅力方刚嵗月未迈休老于家其乐泄泄嫓徳维媛命服斯皇嗣徳维子防有玱何诞之月维此孟夏宗戚具来式燕且誉考皷逄逄笑言雍雍小大稽首祝寿于公清酒维湑酌言献之祝公多祉俾耄而期相彼蓼萧零露孔厚矧兹君子胡不遐夀于皇上帝作善降祥委祉于公奕世其昌
　　庆义民黄君愈敬六十序
　　予为童子时侍先冡宰之侧先公每称乡先生陈伯贤揭敬文之贤且曰惜汝不及见之不获考徳而问业也又曰吾乡之俗将日漓矣吾见其兆矣然后生可畏安知无伯贤敬文其人可以表俗者邪汝宜择而从之可也乔新谨识之退而求其人得富而好礼者数君子焉每敬而慕之且尝见诸文字以为乡里劝白水黄君愈敬予所敬慕者之一也愈敬轻财急义如古燕赵之节士好游佳山水如晋宋之名流读书赋诗以自乐如宋之陆务观居乡恂恂不敢以富贵加于人又有万石君之风予私以为伯贤敬文不可作矣贤如愈敬者其殆庶防乎自予出仕于朝不至乡里者防二十年成化癸巳予迁河南宪使便道归省先垅访平日所敬慕者仅存一二焉而吾乡之俗益衰儒家之子或去而服技艺矣力田敦朴之世或变而竞淫侈矣以健讼为智而敬譲之行防矣以豪敓为能而亷耻之节丧矣骨肉竞锥刀而孝友之风薄矣当是时而愈敬所存所行独不迁于俗表然为一乡之望譬之萧艾芁芁而覩芝兰之旖旎蓊茸欣植而瞻松栢之苍寒也予乃喟然叹曰先公之言于是验矣予虽不复见伯贤敬文而从之防得见如愈敬者亦何其幸也是嵗九月廿五日乃愈敬悬弧之辰婣戚将合醵寿之曾君唯学先期请予言为寿筵之祝嗟夫予之言岂足为君重哉而予之行急不获采金嶂之芝酌银溪之泚以为君寿乃举觞而遥祝之曰吾乡之俗漓矣安得如君者数十人以挽漓而复淳乎又祝曰使君寿臻耄期为乡大耋安知其无感而迁善者邪遂书之俾诸君持侑寿觞
　　庆黄君愈明五十序
　　予友黄君愈明世家广昌银溪之上其先君子希古以赀雄一邑盖如古之宛孔蜀卓等然富而好礼进子姓于学故愈明兄弟皆雅饬温裕无侈太之习焉予年十五六时愈明以故人子谒于先大夫退即书室与予讲业时予虽少已知敬爱之矣后数年愈明与予补邑庠弟子员遂与同舎以学其出入必偕相得甚懽又十有余年为成化乙酉再防于京师则愈明年已五十而予亦三十余矣始见愈明也其风度秀美论説伟辩譬诸甘泉之芝荣光然虽不识者亦知其为瑞世之物矣及与同舎其年益壮其学益充譬诸碧梧翠竹翘然蓊蔚之中其势盖将耸壑而昻霄矣及聚首于京则愈明渉世益深立志益卓譬诸岨之松风雪凌厉之余龙虎躩拏不可得而狎翫矣盖予于愈明屡见如屡不同如此非所谓进徳不勌者邪是秋愈明以上舎生擢蜀之灌县宰甫阅月适其初度之辰朝之荐绅知愈明者喜其荣且寿也相率载酒肴以庆之且属予言以为愈明寿予惟孔子曰仁者寿传又曰人有寿而后能飨诸福然则寿者福之首而仁者寿之本也愈明承先世之庆泽忠厚以始其本诗礼以濬其源其徳与其年俱进谓之仁者非邪今受天子命为宰于锦江玉垒之间上应列宿下子群甿立条教以宣恵泽则仁之施益广予知其繇艾而耄期繇令而公卿盖犹泉涌而木升也昔之语贤宰令者或飞鳬于天际或养鸡于云中此皆荒诞而不足信若愈明之仁而寿以膺多祉盖理之可必者何必采青城之芝饵巴穴之丹寻金马碧鸡之神而后能延年益寿也哉遂序以庆之
　　庆周母太宜人寿七十诗序
</div>
    <div class="pagination">
<a href="椒邱文集_page6.html">上一页</a><span>...</span><a href="椒邱文集_page2.html">2</a><a href="椒邱文集_page3.html">3</a><a href="椒邱文集_page4.html">4</a><a href="椒邱文集_page5.html">5</a><a href="椒邱文集_page6.html">6</a><span class="current-page">7</span><a href="椒邱文集_page8.html">8</a><a href="椒邱文集_page9.html">9</a><a href="椒邱文集_page10.html">10</a><a href="椒邱文集_page11.html">11</a><a href="椒邱文集_page12.html">12</a><span>...</span><a href="椒邱文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
