<!DOCTYPE html>
<html>
<head>
    <meta charset="UTF-8">
    <title>梅溪集 - 第 49 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 49 页/共 57 页</h1>
    <div class="content">　　大年独步郡圃即事有作次韵
　　厌聴桐城雨频瞻雁荡云它乡见子面好句张吾军草木心知敬【大年每称赏郡圃花木】桑榆景未曛淹留不须叹难得偶同羣
　　早起
　　老欲投闲尚未成胶胶扰扰厌余生方成枕上游仙梦忽聴窻前唤起声
　　刺桐花
　　初见枝头万緑浓忽惊火伞欲烧空花先花后年俱熟莫遣时人不爱红【丁谓诗只爱青青不爱红】
　　大年游延福寺
　　去歳曾游九日山怱怱不暇尽跻攀烦君访我不到处好把诗篇载取还
　　提舶赠玉友六言诗次韵以酬
　　重见异乡佳节又成终日清斋【两歳重午病不饮酒】忽捧晋堂双玉饮觞浇破愁懐
　　竞渡争飞画舫赐衣纷集丹墀举笔不忘规谏玉堂谁进欧诗【欧阳公端午帖子诗六楚国因谗逐屈原终身无复入君门愿因角黍询遗俗可鉴前王惑巧言仁宗日举笔不忘规谏真侍从臣也】
　　覔百叶榴花
　　玉友双瓶不恶锦囊六字尤清更覔榴花百叶要令老眼増明
　　寄陈大谏【良翰】
　　公居言路望非轻天下人皆侧耳聴方欲携书责阳子忽闻有疏论延龄危言已落奸邪胆正色潜消魍魉形天聴未回争以力従兹受责亦芬馨
　　天申节放生
　　夫子钓不纲仁心戒尽物君子逺庖厨孟轲论仁术生鱼舎子产兽网祝天乙于牣文王沼灵徳夀周室唐置放生池天下八十一至今湖州碑辉耀鲁公笔我宋仁如天神武而不杀华夏及蛮貊卵胎暨化湿皆归好生徳惟恐一物失清源号佛国此典胡独缺耽耽举子场馥馥荷华隰诞节逢千秋锡宴遍郡邑何以寿吾君故事修遗逸鱼鼈族至微端頼尺水活况兹十畆池中含千里阔郭索行草泥夫巢莲叶长须及众鳞巨细各俦匹圉圉复洋洋生意俱可必永逃数罟忧咸被中孚吉中有六六鱼聊兹友螾蛭一朝得云雨龙门变凢质歳早当作霖莫忘池中日
　　送知宗奉祠还越
　　堂堂人物宋宗英来主金枝玉叶盟麟趾化成公族厚棣华诗作争心平金尊对客吟篇逸贝叶谈空世味轻五月仙舟鉴湖去芰荷香里奏新声
　　緑水芙蕖泛镇东一觞一咏辱陪公转头十载已陈迹会面二山俱秃翁旧隠重寻贺监宅归防遥借若邪风九重侧席待宗老愿展惓惓刘向忠
　　爱松堂纳凉
　　铃斋苦炎热松竹生晚凉飒然清我襟兀坐兴味长我无桑下恋爱此独不忘愿言勿翦伐清阴常满堂
　　郡斋夜坐闻水车声
　　风伯吹云不成雨稼穑如焚谁守土铃斋夜闻水车声遥想田间老农苦汗流气喘饥眼花厌闻窟中鼍打衙妻儿相劳勿愁叹多少高田无水车
　　巽二欲警老刺史车声夜入凝香耳四郊苗槁农民悲万壑水干鱼鼈死守臣失职政事荒谁遣连年坐黄堂自惭不及段文昌圣世岂有桑羊
　　末利花
　　日暮园人献寳珠化成千亿小芙蕖使君燕寝无沉麝疑比清香自有余
　　次韵傅教授景仁马緑荔支
　　玉座竒包未与颁伏波家果忽堆盘宜书蔡谱均称緑不比韩诗止咏丹荐李徒夸碧实脆嚼未觉水晶寒羡君衫鬂巧相似我坐郡防惭素飡【泉州防事号荔枝防】
　　再次韵
　　两载闽南白尽颁惊看异品上杯盘发缄初讶囊非绛擘实犹疑颊未丹较美宜同法石白搀先欲占麦秋寒【荔支词云五岭麦秋寒荔子初丹焉緑者比荔稍早】广文诗句篇篇好咀嚼令人欲废飡
　　三次韵
　　荔子新诗屡见颁端同玉局赋金盘【坡词玉座金盘不贡奇包四百年】香包尽带赐袍緑熟颗半含仙灶丹西蜀稍多应喜逺【泸戎多緑荔支】东嘉可种似宜寒【东嘉无荔支有种而生者疑其不熟乆而自脱乃緑荔支】防酸好入盐梅鼎莫作寻常谏果飡
　　四次韵
　　蔡谱黄诗乆已颁不同马乳徧堆盘色因不恶故名酒食可成仙何用丹追逐故江相上下比方魁紫稍孤寒殷勤百颗分甘意端为诗情合得飡
　　五次韵
　　涪陵妃子谩名园岂似闽南緑一盘最喜色同青玉案不妨功并紫金丹画看红紫品流俗诗嚼氷霜牙颊寒吟罢闲观右军帖来禽青李可同飡
　　六次韵
　　年少题诗入杏园横空硬语胜郊盘新吟陈紫并江緑深逼蕉黄与荔丹官舎聊淹广文冷雁行髙并玉峯寒黄堂病守相将去秋菊落英谁共飡
　　七次韵
　　平生雅意在丘园行矣归寻隠者盘此日诗盟共君结明年荔子为谁丹欲移仙种栽中土只恐天资不耐寒定向家乡想风味江瑶斫柱谩加飡
　　得雨复用闻水车韵
　　蜕骨木龙忧不雨更唤两牛眠下土【农家以架车者为眠牛】水従地底飞上田不减在天行雨苦庭中忽见天雨花白衣真人游郡衙但愿为霖莫为潦免使泥陷羸牛车亢旱逾时如鲁史一雨已迟淹尔耳农犹满望苗返魂车亦收声鱼免死我持酒戒不敢荒急呼一杯饮松堂不忧猖獗有巢昌只恐沈犹朝饮羊
　　吴宗教惠西施舌戯成三絶
　　呉王无处可招魂惟有西施舌尚存曾共君王醉长夜至今犹得奉芳尊
　　博物延陵有令孙不因官冷作儒酸珍庖自有西施舌风味堪陪北海尊
　　长记还家屡击鲜南来归兴日飘然不縁樽俎逢西子始泛江湖范蠡船
　　贡院食新荔观双莲因成六言
　　两郡两逢新荔【予在防泉二州眦两食新荔】三年三结双莲【贡院池双莲三年三开】酒盏莫辞在手异时同把无縁
　　分韵得两字
　　官舎苦炎热贡闱快虚敞急呼玉友生闲共同僚赏堂成桂植万堤就池分两莲开花并蔕荔擘珠在掌诗句聴细论尘襟发清爽行矣北归翁山林起遥想
　　云榭纳凉
　　人间正炎热云榭独清凉如欲慰黎庶诸君宜奉扬
　　分韵得宜字
　　榭向云间筑风従天半吹谈方以清饱襟更为凉披雄入兰台赋微生殿阁诗倚栏观出岫吾去亦诚宜
　　罢官述懐
　　去矣清源守皤然雪满颠居官无善政排闷有诗篇朋盍三杯酒公余一觉眠泉人岂思我我意自思泉
　　出州宅闰五月二十日
　　官居到处邮传歳月惊人电飞惆怅同来徳耀故乡不与同归
　　寓清源驿
　　两年缪作清源守不到清源洞里游天恐孤予逺来意驿中聊许少迟留
　　诸公饯别分韵得人字
　　清源古名郡守土宜择人胡为不才者两载乘朱轮政拙歳多旱民愁睂日颦頼兹淳厚俗容我老病身乞祠竟不允易郡俄得邻雅懐上冢愿偶有还乡因賔僚共呼酒肴防嘉且新展饯选士场语离庚伏辰清风屡吹衣暑雨防洒尘骊驹沸盈门鹦鹉飞入唇我守重惜别不辞劝酬频诸君如神鱼行奋六六鳞学士倍登瀛郡符同治秦我如倦蜚鸟野性难笼驯旧巢寻故山一枝老荆榛官居类邮传谁能乆相亲但愿各勉力相期作纯臣
　　枕上闻雨声
　　枕上微闻防滴声皇天有意捄苍生虽然未作商家雨已觉炎方暑气清
　　闻角声
　　角声已作送行声更向萧萧雨后聴明日出郊闻更逺回头忍见二山青
　　复安静堂旧额
　　端明之孙字子强银钩铁画传遗芳昔年作郡古平海大笔亲书安静堂自従宣和至乾道字与轮奂争光芒一朝忽遭俗眼白毁防名姓深埋藏我来搜访乆乃获老兵据为寝处牀涤除五载尘土面字向堂上増激昻祖为第一孙是似书有家法称莆阳体具万安颇雄壮榜与忠献同翺翔因知文字乃至宝一时之厄庸何伤石鼓文有鬼神防淮西碑并日月光岂容泯灭暴秦火谁肯脍炙段文昌书生作郡太迂阔理财听讼俱非长吾君若问何以治堂复韩蔡祠秦姜今才五日京兆耳眷此陈迹犹未忘但愿兹堂日安静名与国夀俱无疆
　　次蒋元肃韵
　　酒杯三十六人衘劝我殷勤不止三长记白苹离浙右忍看丹荔别泉南自惭政似阳城拙那得棠如召伯甘见説广文尤惜别好诗千里送归骖
　　赠李宜之运干【谊】
　　谪仙苖裔自非凢家学端能嗣大参一见便知空冀北三年长叹滞周南【宜之家食甚乆】絶畦翰墨仆骚可请试言词倚马堪莫道南来槖无宝一编传得小云龛
　　记风闰五月二十六日
　　泉南固多风兹风大为最初惊月有晕忽聴天鸣蓬蓬从何来烈烈不可奈万窍争怒号三光变防昧掀翻败墙壁摧折到松桧瓦飘上天半茅卷洒郊外稻吹垂实花果堕未熟蔕山川失故容草木遭厄会飞同鹢过宋悲异儿歌沛孰云楚台雄未觉周郊大虽然不终朝无乃已被害嗟予垂素发滥此张皁盖方忧西畴禾未问南海具【时蕃舶将回以风为忧】心如韩值卜効苏命蔡焚香叩穹昊防患问耆艾稍稍云色定徐徐雨声霈渐停箕簸扬会见气交泰居民理破屋老守戒征斾五弦歌舜琴一丝咏严瀬去矣不待归欤及鲈脍
　　蔡端明祠堂
　　公昔自禁従再来临此邦河梁一何壮笔力独能扛政绩留南纪祠堂枕大江山川与人物今古两无双
　　别傅教授景仁
　　鼻祖调羮佐有商耳孙家业踵前芳万言书有盐梅味千首诗开锦綉肠绛帐讵容淹乆次制科端欲待非常归囊剩有君佳句更获珠玑四十章
　　赠陈教授正仲【谠】
　　益友平生所愿亲南来深喜得斯人渊源师杜真知体【正仲赠予诗云渊源师老杜体制陋西昆而正仲诗殊有杜体】人物如平岂乆贫绛帐可能淹教育掖垣便合掌丝纶临行赠我五百字楚壁隋珠未足珍
　　挽令人
　　糟糠情味饱相谙我事耕耘尔力蠺误走迷途半天下忽惊魂梦断泉南二年旅榇悲无奈千里丧车涕不堪预卜黄华晚秋节佳城归祔白岩庵
　　赠陈体仁
　　我来守清源徳星识二陈大陈如金玉一室清无尘厌世不肯留至今里称仁儒先贺州守才气超等伦胷中包古今笔下真有神唾手取甲科齿发方青春声名满天下文字惊缙绅劳神暂州县平步当要津蹉跎忽至今此志犹未伸真人奉香火萧寺含悲辛讲席延诸生黄巻诃古人异端斥佛老吾道鸣孟荀聊借束修礼少资囊槖贫我沗二千石二年牧斯民不能玉川耻与韩公均赠我诗与文字字皆可珍宠褒恨太过感激难具论愿公少自爱行矣当致身门下有髙第庙堂手经纶房魏方得君讵肯忘河汾
　　赠林尉致约
　　红顔白面神仙吏好学苦吟真我徒政事文章有家法它年呼作小龙图
　　临行至贡院观桂赠致约
　　窃禄清源愧不才贡闱临去尚徘徊青青万本新移桂尽是梅仙手为栽
　　宿寂光院
　　青山环绕如盘谷中有清幽佛子家人昔共来今不见数行老泪湿烟霞
　　陈徳溥以百韵诗送别因赠一絶
　　莲幕游从一二年送行越境继前贤【陈季常陈后小皆越境送东坡】笔头皆有珠千颗端似少陵夔府篇
　　越境送别者七人蒋元萧黄少度鹿伯可赵元序陈徳溥叶飞卿林致约少酌驿舎
　　同僚送我枫庭驿共酌临分酒一杯我念泉人仍惜别此身虽去首频回
　　别蒋元肃
　　符竹南来识广文经横讲席见渊源凌云词赋胜三赋医国忠言压万言【元肃尝作二赋十议】陈迹互将文字记交情更向别离论君方腾蹋吾衰矣名节相期百世存
　　题莆田林氏双阙
　　唐室遥遥孝义门屹然双阙至今存当时泣尽思亲血化作恩波遗子孙
　　过头陁九岭宿天玉楼林二招提因成三絶
</div>
    <div class="pagination">
<a href="梅溪集_page48.html">上一页</a><span>...</span><a href="梅溪集_page44.html">44</a><a href="梅溪集_page45.html">45</a><a href="梅溪集_page46.html">46</a><a href="梅溪集_page47.html">47</a><a href="梅溪集_page48.html">48</a><span class="current-page">49</span><a href="梅溪集_page50.html">50</a><a href="梅溪集_page51.html">51</a><a href="梅溪集_page52.html">52</a><a href="梅溪集_page53.html">53</a><a href="梅溪集_page54.html">54</a><span>...</span><a href="梅溪集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
