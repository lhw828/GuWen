<!DOCTYPE html>
<html>
<head>
    <meta charset="UTF-8">
    <title>盘洲文集 - 第 16 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 16 页/共 56 页</h1>
    <div class="content">　　赐张浚再辞免恩命不允不得再有陈请诏
　　王者守大公之道用舍不可以私君子髙易退之风出处谁得而议卿三朝旧徳四海美名虽甞垂翅于回谿必欲快心于狼望掌握重任勤劳累年精神既折于遐冲体貌宜加于异礼洊披来奏未谅兹怀亟只涣汗之恩可絶谦防之请
　　赐张浚第三辞免恩命乞致仕不允不得更有陈请诏
　　朕去月丁丑甞告大昕之庭以贰公极品重镇节旄贲卿七闽之行卿乃轻轩冕薄方面殆欲长啸东山继韦贤疏广之迹翛然之志节则髙矣美矣人其以朕为忘耆哲而忽典刑也三章固辞命不可反
　　赐兵部尚书湖北京西路制置使虞允文乞宫观不允诏
　　朕以遗祲未清戎事为大专阃重寄倚我寳臣卿潜筭可以料敌雅望可以折冲备御之防厥有功绪襄汉仍年无犬吠之警贤长城逺矣需封再至乃欲优游林壑以成易退之名将使朕焦心西顾日昃不得食于汝安乎少须艾宁归断国论
　　赐资政殿学士知潭州黄祖舜乞宫观不允诏
　　长沙壤阔民繁一都防也夷獠错杂其间连率不称职则有弄兵山泽之忧卿机宥之老望实隠然息偃于蕃效见宁谧朕方以得人为喜贡章匄闲难以曲徇赐汪应辰辞免敷文阁直学士四川安抚制直使不允诏
　　坤维之壤邈在一隅方伯之权隆于九牧卿有尊主庇民之学负昂霄耸壑之材偃藩累年方驾前哲将驰一节入补从橐之虚乃睠四川防有髙牙之阙与其尊朝以纳朝夕之诲不若制阃以寛宵旰之忧万里甚劳此行六阁未足为宠如尊乃勇顾蜀道以何难维周之翰使雪山之益重
　　赐宰执汤思退等乞全免南郊支赐不允诏
　　朕将执牺牲圭币初见上帝实赖二三股肱之臣秉徳显相以竣祠错事卿等行为世表济我俭徳匪颁之式三分损二仲春丙子制书着为令矣忽揽来牍又欲悉免所赐虽由衷体国陈义甚髙若尽废旧章殆非中道赐龙图阁直学士赵子防辞免知福州不允诏
　　七闽居鲸波之凑亡命者或沉浮其间必威爱两全能苏枯锄奸然后胜连率之任卿材堪理剧所至瘉人尹京之美如汉赵张弭盗鄞川桴鼔不警徙镇有命宜疾其驱毋使吾民叹于来暮
　　赐户部侍郎淮东宣谕使钱端礼乞宫观不允诏
　　朕垂意边防日昃或不暇食自淮以往简兵调马丰财积粟谨堡障备器械其素定之防固已断然于中卿智畧辐凑有忧国之风嗤空言务实用朕故辍之论思倚以治外虽官以谕指为名实行督军之事卿叱驭甚勇图上方畧刬剔蠧咸契朕心遄归奏陈备见计虑嵗云秋矣岂以疾求去时耶日竚再行寛我忧顾
　　赐钱端礼辞免吏部侍郎不允诏
　　卿学问渊源于今古论议烛察于是非再掌民曹乆劳心计出使淮甸如朕亲行念累嵗之用兵独武铨之挠法仕者徼幸而得志吏或并縁而为奸非资通练之材曷捄放纷之虽然少进盖匪超迁何须踵故之辞尚事循墙之避
　　赐户部尚书韩仲通辞免荆襄制置使不允诏
　　善保家者必固其四壁然后穿窬之患可弭善养生者必卫其四体然后晦明之疢不作朕轸虑边陲常若临敌东起淮泗西抵秦蜀以吾三从臣分专阃之权矣襄汉介乎其中緜地数千里百将所屯障隧相望指麾总统厥寄匪轻卿蚤歴险艰能知兵事乆仪禁路备见嘉猷忧国惓惓实惟素蕴折冲制胜倚俟茂勲上牍执谦乃为稽命
　　赐尚书左仆射汤思退生日诏
　　仲商之吉清籥将中咏崧岳之降神梦傅岩之赉弼有若伊陟格帝式赖宏橅可与王乔争年宜膺夀嘏乃申蕃锡庸体睠怀
　　赐皇兄岳阳军节度使开府仪同三司居广生日诏
　　九秋强半万寳寖成惟时宗英集此间气庸举廪庖之锡以荣弧矢之辰宜服宠光用迎昌炽
　　赐崇信军节度使开府仪同三司充万夀观使赵密乞致仕不允诏
　　卿识潜李法名压花卿蚤扬贝胄之威入防羽林之士伍符甚整师律可称兹闲馆之均休俾昕朝之借重据鞍矍铄谁谓伏波之衰扣楫扫清未减祖生之志奚为上牍遂欲挂冠益务葆宧毋轻眷倚
　　赐吏部尚书金安节乞致仕不允诏
　　朕读诗至于虽无老成人尚有典刑书至于尚猷询兹黄发未甞不辍巻三叹盖养老乞言古昔之令典而限年致仕仕进之常规也礼经之制乃为碌碌凡材戒之在得者设若不得谢岂虚文哉卿年髙徳邵名声四驰魁垒尊朝徒得君重今百僚楹然绅佩相映顾不能容厖眉一老以表仪班列耶舍朕而去人谓斯何
　　赐贺允中赴阙诏
　　朕总揽纪纲规恢绪业思得黄发台背之杰尊我朝廷若覩景星鳯凰之祥编之图牒卿器宏而用逺学广而闻多道可侔于臯防言必称于尧舜清节懿行表诸荐绅谠论嘉猷烂其章奏令徳无古今之间美声洽中外之传崇易退之风尚抽簪于壮嵗佐更张之政实补衮于慈闱有怀典刑每劳注想兹借露门之职俾均云阙之休盖大臣以忧时为心非常人拘谢事之制竚期朝夕之诲勿托春秋之髙安石将如苍生何难循墙而固避鲁人犹望髙子也其叱驭而疾驱特讲旧章始肦温诏睠惟硕辅必体至怀
　　赐汤思退等为水潦害稼待罪不允诏
　　朕徳不足以感召和气乃邪隂奸阳常雨为罚水不润下伤我百谷今驻跸于兹呉中盖根本之地而膏腴之乡也嵗一不登如公私何卿等宜图内外之治思政刑之失求捄菑之方叶心力行消去变异以副朕应天忧民之实合辞引咎非所愿闻
　　赐汤思退等为水潦再上表待罪不允不得更有陈请诏
　　朕以政之失中水不就下思销复之防方尽心焉引燮调之諐既闻耳矣菲躬有过台辅何嫌解琴瑟而更张赖于协力归印绶而自劾勿复费辞
　　赐赵密辞免少保乞守本官致仕不允诏
　　卿执戈卫社有籍甚之雄名结发从戎迨皤然之暮景乆奉祠而均佚忽贡牍以遗荣恳请既坚去心莫遏兹陞华于少保用疏宠于老臣何须伛偻之词未体宠光之意亟其只服夸彼等夷
　　赐金安节辞免敷文阁学士不允诏
　　疏广盛东门之饯观者皆贤孔戣怀北陌之游去之何果卓然夙望踵此髙踪卿道不诡随言皆至当乌台谔谔宁抑厌而退藏青琐昂昂实刚方之素蕴良金既已百链乔木耸其千寻忽轻禁槖之荣遂起安车之兴念羽仪之逌赖况筋力之未衰屡揽忱封勉从雅志虽无人乎子思之侧长者不留抑使亲闻伯夷之风顽夫丕变用跻内阁之职俾对昕朝而归优任子之常科尽贪贤之异礼尚劳冲挹曷副眷私
　　赐虞允文辞免显谟阁学士知平江府不允诏
　　卿名驰禁路材轶英躔羽扇纶巾甞扫舟中之敌轻裘缓带乆宣塞上之劳防呉郡之阙人听舆言而出命陟之内阁重我辅藩使道路不复拾遗则京师于是防福事无可避行也勿迟
　　赐贺允中辞免落致仕提举万夀观兼侍读不允诏
　　朕愿见耆艾不啻饥渇惟时旧徳近在数百里间乃下尺一之诏使之乗驿造朝济我国论卿左右承弼天下达尊闻命幡然朕心以怿惓惓不忘君真古之所谓忠臣也欤祠庭经幄何以辞为
　　赐皇子镇洮军节度使开府仪同三司恭王生日诏
　　节两间而吹律式对盛秋艮三索而得男是占吉梦惟璿源之毓粹宜贝阙之延休爰饬恩朌以崇夀岂赐资政殿大学士左通议大夫致仕贺允中辞免知枢密院事兼权参知政事恩命不允诏
　　朕假人不以名器宁或虚员执政其犹股肱相须成体眷本兵之任重乆选众而才难既得老成之典刑必致枢机之周密卿忠在王室行如古人博物洽闻言谟有补于世独行特立巻舒不随乎时造朝无俟驾之淹接昼非括囊之比蔽自朕志冠于宥庭仍参预于大钧乃弼谐之旧物纪纲益振帷幄可尊亟只两命之荣勿执三休之美
　　赐淮东宣谕使钱端礼乞罢遣不允诏
　　赵营平画军册是其计者初什三中什五最后什八宣帝听之不疑故功名垂于亡穷卿衘命治边于今半载忠谋潜画纎悉曲折犁然当于朕心公卿议臣亦未甞有异同之论也何疑上书遂欲解印绶去朕方治使者车结二国之好庶几边城有晏闲之期夫为山九仞功亏一篑毋惮小留以讫成绩
　　赐起复检校少保威塞军节度使充河北路招抚使建康府驻劄御前忠毅军都统制萧琦乞宫观不允诏
　　朕捐髙爵推赤心以待将帅熊罴之士无此疆尔界之殊庶几得人如金日防浑瑊等辈宣力成功方驾前古卿骁毅冠军策畧深逺鋭然右衽不爽初志入对便朝诚谅有余朕所以宠之斋坛授之将钺冀汝忠义奋发副我倚信神明扶持何恙不已求闲之事勿效虚文赐太傅宁逺军节度使和义郡王杨存中生日生饩诏
　　日躔井宿对桑弧蓬矢之辰天佑将星得燕颔虎头之相彞鼎纪殿岩之绩衮旄膺王社之荣恩锡有常夀臧斯介
　　赐张浚辞免少师保信军节度使判福州恩命不允诏
　　朕以卿连年督军殚耗心志复调台鼎坐不燠席跋履江淮之间风纚露沐亦已劳矣方趣来归而抗章再三欲追赤松之游诏防虽颁顾不得而留也跻荣亚师盖非常典斋钺之拜在儒者则以少为贵始终眷遇所以宠卿之归抑无负矣全闽之寄慰彼去思又何以辞为




　　盘洲文集巻十三
　　钦定四库全书
　　盘洲文集巻十四
　　宋　洪适　撰
　　内制四
　　赐少保观文殿大学士充醴泉观使福国公陈康伯辞免判绍兴府不允诏
　　卿道蕴防龙名参魏邴乆处中而当轴能亮采以惠畴怀赤松之游遂轻元宰享緑野之佚既阅三时睠岳狩之辅藩起岩瞻之旧徳几祃牙而为重兹击柝之可闻尚驰称疾之章未动趣装之意先一州而后天下已有愧于是言润九里而福京师岂遂忘于斯世即期引道勿事循墙
　　赐知枢密院事兼参知政事贺允中乞依旧致仕及还纳前后锡赐恩数不允诏
　　卿夙钟踔絶之材内抱经纶之志鍼膏肓于泉石惠然肯来访谋谟于庙堂酌焉不竭政赖同寅之助庶图再造之勲又欲挂冠曽不暖席岂朕尊贤之礼有所未至而卿致主之道亦不克终勿轻去就之怀有负倚毗之意
　　赐左仆射汤思退辞免都督江淮军马不允诏
　　夫有文事必有武备孔子所以克齐无智名而无勇功张良用之兴汉虽战阵不逮瑚簋之学而筹防自髙帷幄之中顾方畧之何如岂儒术之无益卿临机有断烛理甚明已能制胜于两楹何惮启行之十乗惟善致君者必欲立事恐不知我者谓之辞难宜畧防章以图成效
　　赐少保崇信军节度使赵密辞免落致仕权殿前司职事不允诏
　　昔马服善兵能成阏与之绩营平虽老不惮金城之行以卿乆防周庐屡专勇爵必能追于鼻祖尚有志于肤公乃出异恩俾还旧服无谓挂冠之后遂忘持防之忠其体眷怀勿拘辞避
　　赐太傅宁逺军节度使醴泉观使和义郡王杨存中辞免同都督江淮军马不允诏
　　朕留神以治军政拊髀而思古人命丞相以董师将展百笾之饯有元戎而共服更增十乗之光卿甲令称忠太常纪绩闳茂深逺洞龙弢应敌之机福艾竒厖得虎头肉食之相当兵革未能休息岂英杰可以韬藏谋上将以贰元台贤长城而开大府几万全之良防成七徳之畯功涣命已行谦辞勿讲
　　赐左谏议大夫淮西宣谕使王之望辞免参知政事不允诏
　　卿乗驷马车入蜀十年之间徧持使节兵民疆场之事无逺近巨细皆知之而学可以伸其志文可以畅其説材可以任重致逺谋可以见微炤隠邦家之杰君子之光也谕指淮壖边备其设奏函鼎来辍食嘉叹与其外治于军政不若归协于庙谟蔽自朕心跻之两地夫君臣遇合千载一时趣装亟来勿执谦槩
　　赐吏部侍郎淮东宣谕使钱端礼辞免兵部尚书都督府参赞军事不允诏
　　夫能折冲者君子之谋不避难者忠臣之职卿受任抚边悉心尽虑城隍兵甲刍粟之事处之善矣朕以交邻之始将帅之心未一故建督府以重其权命尔为大司马以赞之庶几制胜定功举无失防再三称疾朕何望焉
　　赐左仆射汤思退乞罢机政不允不得再有陈请诏
　　大丞相所与朕决中外之计以身为天下安危者也君臣之间无纎芥猜嫌何为连章直欲归印朕焦心励精内修政事遏冲固圉外治军旅以文武二柄剸属任一相庶几迩安逺肃奠枕于京使朕仰有以奉慈闱之欢俯有以遂元元之乐则卿亦有无穷之闻也夫忠臣在甽亩犹不忘其君卿图回庙堂任重济难劳亦至矣无谓大雅保身而轻为此去就也
　　赐左谏议大夫充淮西宣谕使王之望再辞免参知政事乞宫观不允诏
　　卿禀川岳之晖有公辅之器英名擅乎中外奥学达乎古今经武整军忧遂寛于旰食料敌制胜明盖察于秋毫既强本以折冲能运筹而合意俾参大政冀展壮猷有徳进则朝廷自尊诈谋斯寝真儒用而天下无敌治效可成其报非常之绩勿牵至再之请
　　赐给事中呉芾辞免吏部侍郎不允诏
　　士君子公耳忘私当官而行乌有亲疏曲阿之患然三尺法大为之坊【缺】非为端人正士【缺】也尔能养刚大之气素擅直方之名甫入东台正赖纠駮辅臣有连必无偏党援此再疏【缺】甚力朕亦不欲使汝破律造端也小【缺】虽髙抑汝要路夫何辞之有
　　赐参知政事王之望辞免督视江淮军马乞致仕不允诏
　　朕以境土分裂宿愤不摅顾瞻中原未甞一日忘于心仰禀慈谋俯从廷议屈意寻盟固已逆料其不成也敌人无厌竟为戎首卿习知边琐智畧纵横揆防运筹吾见刚者钧轴之拜所恃有为今御侮捍冲机不容发非揖逊捄焚从容拯溺之时以卿忧国之忠吞敌之气必能执言不复避事视师之命舍卿而谁勿淹引道之期何俟清边之効
　　赐左仆射汤思退乞罢机政不允诏
　　昔越勾践苦身焦思图报强呉谓镇抚国家亲附百姓蠡不如种故举国政属之种而使蠡治兵甲之事内外得人终刷防稽之耻今强敌寻戈犯我边鄙虽卿受任董师前有成命念排难图全在予左右其责甚大一相之动【缺】　易摇非奠枕于京之计也虑之再三权其轻重【缺】　　　代此行举棋不定朕则有愧委而去之【缺】
　　同患之义乎
　　赐汤思退辞免观文殿大学士不允诏
　　卿再相枢垣忠劳备至塞氛孔炽尚赖画防出竒之助悠然而去朕甚惜之规殿美名所以增衮衣之光亦卿之旧物也过形冲牍岂谅朕怀
　　赐杨存中辞免都督不允诏
　　朕以敌人犯塞师众在边欲专总统之权用注安危之意凡我戍役咸听指麾庶三令五申之明无十羊九牧之患以卿老于戎事积有智名必能展于壮猷遂克成于伟绩徽草已播舆诵谓宜益肩卫社之忠勿讲循墙之避
　　赐陈康伯辞免召赴陪祠不允诏
　　朕有怀英衮隆显相于郊禋已播明缗俾复持于国秉兹披前牍难废细书勿稽命驾之期终觊奉璋之助赐兵部尚书钱端礼辞免端明殿学士签书枢密院事不允诏
　　朕畴咨隽望入赞神机冀摅帷幄之谋用应甲兵之问兹披来牍乃徇防文况当多垒之秋岂是循墙之日亟其承命副我虚怀
　　赐显谟阁学士虞允文辞免端明殿学士同签书枢密院事不允诏
　　朕以敌国阻兵怙强搆恶非有厌难折冲之材者岂足以居本兵之地以卿文而【缺】武所虑甚长畴昔视师决舟中之胜名已知于江淮草木矣暨使陜蜀临荆襄驱驰兵间洊开幕府料敌之防整军之术盖从容于胸中乃稽舆言俾赞宥画防章来上非我欲闻
　　赐陈康伯辞免尚书左仆射不允诏
　　朕外治边虞内虚相位区处甲兵之问不胜宵旰之劳望卿之来以日为嵗卿以经邦元老固当与朕同忧拯溺捄焚非规行矩步时也
　　赐参知政事周葵生日诏
　　月律就盈星躔分秀笃生哲辅能攀房杜之名申锡恩朌用介乔松之夀
　　赐吏部侍郎呉芾辞免敷文阁直学士知临安府不允诏
　　王城杂五方之民彊凌弱众暴寡京尹威望不立则奸宄椎埋无复忌惮况有挠其前掣其后者非刚毅自信未易以办治称也卿屡把麾符威而不猛有兴利除害之政有苏枯摘伏之声典治吏铨浸耘蠧弹压辇毂直差易耳内阁峻职庸示宠光毋守冲怀亟图善最赐草土沈介辞免特起复原官显谟阁直学士知鄂州兼鄂岳江黄州汉阳军沿江制置使不允诏
　　夫忠孝臣子大节朕岂固欲夺人陟屺之哀而遂废凯风之诗也盖公家之事有急于私壸则君子当权其重轻不以报亲追逺之情而忘忧国事君之志虽欲躬曽闵之行然移孝为忠古人盖有变礼而不可免者今敌人南侵扰我四鄙襄汉亦交锋刃惟长江上流所以襟带东南也思得有文武威风善方畧者往当一面庶几遏冲御侮寛我昃食乃建使名俾临沔鄂畴咨中外无以易卿勉为朕行勿复固避
</div>
    <div class="pagination">
<a href="盘洲文集_page15.html">上一页</a><span>...</span><a href="盘洲文集_page11.html">11</a><a href="盘洲文集_page12.html">12</a><a href="盘洲文集_page13.html">13</a><a href="盘洲文集_page14.html">14</a><a href="盘洲文集_page15.html">15</a><span class="current-page">16</span><a href="盘洲文集_page17.html">17</a><a href="盘洲文集_page18.html">18</a><a href="盘洲文集_page19.html">19</a><a href="盘洲文集_page20.html">20</a><a href="盘洲文集_page21.html">21</a><span>...</span><a href="盘洲文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
