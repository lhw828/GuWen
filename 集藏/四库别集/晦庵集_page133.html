<!DOCTYPE html>
<html>
<head>
    <meta charset="UTF-8">
    <title>晦庵集 - 第 133 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 133 页/共 166 页</h1>
    <div class="content">　　邵州州学濂溪先生祠记
　　邵阳太守东阳潘侯焘以书来曰郡学故有濂溪先生周公之祠盖治平四年先生以零陵通守来摄郡事而迁其学且属其友孔公延之记而刻焉其后迁易不常乾道八年乃还故处而始奉先生之祀于其间既又以故府张公九成之学为出于先生也则亦祠以侑焉于今盖有年矣焘之始至首稽祀典窃独惟念先生之学实得孔孟不传之绪以授河南二程先生而道以大明然自再传之后则或仅得其彷佛或遂失其本真而不可以若是其班矣乃更辟堂东一室特祀先生以致区区尊严道统之意今嵗中春释奠于先圣先师遂命分献而祝以告焉以吾子之尝讲于其学也敢谒一词以记之使来者有考而无疑也熹发函三复为之喟然而叹曰甚矣道之难明而易晦也自尧舜以至于孔孟上下二千余年之间盖亦屡明而屡晦自孟氏以至于周程则其晦者千五百年而其明者不能以百嵗也程氏既没诵説满门而传之不能无失其不流而为老子释氏者防希矣然世亦莫之悟也今潘侯于此乃独深察而致谨焉道之明也倘庶防乎虽然先生之精立图以示先生之蕴因图以发而其所谓无极而太极云者又一图之纲领所以明夫道之未始有物而实为万物之根柢也夫岂以为太极之上复有所谓无极者哉近世读者不足以识此而或妄议之既以为先生病史氏之传先生者乃增其语曰自无极而为太极则又无所依据而重以病夫先生故熹尝欲援故相苏公请刋国史草头木脚之比以正其失而恨其力有所不逮也乃今于潘侯之举而重有感焉是以既叙其事而并附此説以俟后之君子抑潘侯学识之长既足以及此矣则又安知其不遂有以成吾之志也耶绍熙癸丑冬十月庚申后学朱熹记
　　浦城县永利仓记
　　浦城县迁阳镇永利仓者故提举常平公事黄侯某之所为也闻之故老某年中黄侯以乡人奉使本道奏立是仓其里中嵗时敛散以赈贫乏且使镇官兼董其事行之累年近村之民颇赖其利后以兵乱废熄无余嵗或不收民辄告病于今若干余年而吏部之调镇官犹袭故号也中间知县丞王君铅视邑之仁风诸里社仓颇有成効欲取其法以复此仓之旧而议不克合今知县事括苍鲍君恭叔之来乃复有请而使者吴兴李侯沐深然之于是鲍君得致其役营度故壤筑仓若干楹不日告成略如旧制遂移县庾之粟若干斛以贮焉夏发以贷冬敛以蔵一以淳熙某年社仓制勅从事盖凡贷之所及者某里某都之人固皆有以望于其后而无复凶年之虑矣其所未及则亦欣然相告曰是仓息滋而藏羡其肯卒遗我哉鲍君闻之以书来告曰邑人之情如此不忍以无记也予观黄侯当日之权足以制一道而其后为此乃仅足以恤其乡邻盖未尝不叹其心之仁而病其不广以今推之则未必其势之有不能也是安得以今日社仓之法告之哉若李侯鲍君之是役则既足以使黄侯之心愈久而不泯而又能承天子之诏以广其恵于无穷是皆可书也已独后之人能推所余以徧乎其所未及则有未可必者故特为之书其本末而并以告焉庶乎有所考而不忘也绍熙五年夏四月己酉朝散郎秘阁修撰新权发遣潭州主管荆湖南路安抚司公事朱熹记
　　信州州学大成殿记
　　绍熙五年秋九月熹自长沙防恩召还道过上饶其州学教授嘉兴林君某来见请问所以为学之意甚勤与之语知其平日所用力者皆古人为己之学而进则未己也既乃起而言曰此邦学政其弊久矣士子习熟见闻因仍浅陋知有科举而不知有学问且其屋不时修亦多頽圮而礼殿之壊为尤甚至于象设衣冠位次又皆不如法式某不自料既为之讲以所闻幸颇有知乡方者又将撤其故殿而一新之倘遂有成愿得一言以记之且有以进其学者于将来则幸甚熹谢不敏退而问诸邦人则皆曰林君所以教其诸生者有常业而皆本于所谓古人为己之意其于学之庶务则又巨细必亲无所漏失故能当此俭嵗既广其弟子之员且什五六而犹有余力以及此盖属役之初首出餐钱以给诸费而漕台州家亦有助焉诸生之有职秩者又相与捐俸入以相其事瓦木工徒之直一毫无所取于民也熹心善之比归而往观焉则其轩楹宏敞堂室靓深先圣乡明先师西面左右众贤以次列坐一如今嵗奉常所下新制而其冠冕服韨应图合礼取诸监学靡有僭差盖虽近辅名藩鲜有能及之者熹于是焉喟然太息益信林君之学有以充其志而力又有以行其学也嵗晚还家甫尔休息而林君复以书来曰殿既讫功将以来嵗正月丁亥朔旦谒守贰合羣吏率诸生而释菜以落之前日之请愿卒有以赐之也熹惟国家稽古命祀而礼先圣先师于学宫盖将以明夫道之有统使天下之学者皆知有所乡往而防及之非徒修其墙屋设其貌象盛其器服升降俯仰之容以为观美而已也而今之为吏者于是数者犹有不及求其能如林君之所为者则既难矣而况欲其仰体国家之意以身为率使其学者皆知古人之所以为学者而心庶防焉岂不又难矣哉于是为记其事使刻诸石以厉其徒且使后之君子有以考焉而毋忘林君之志也十二月辛巳朝请郎新安朱熹记
　　常州宜兴县学记
　　绍熙五年十二月宜兴县新修学成明年知县事承议郎括苍髙君商老以书来请记而其学之师生迪功郎孙庭询贡士邵机等数十人又疏其事以来告曰吾邑之学久废不治自今明府之来即有意焉而县贫不能遽给其费乃稍葺其所甚敝亟补其所甚缺且籍闲田五千畆以丰其廪斥长桥僦金嵗入七十余万以附益之为置师弟子员课试如法而又日往逰焉躬为讲论开之以道徳性命之指博之以诗书礼乐之文使其知士之所以学盖有卓然科举文字之外者于是县人学子知所乡慕至于里居士大夫之贤者亦携子弟来聴席下无不更相告语更相勉励而自恨其闻之之晩也退而相与出捐金赍以佐其役合公私之力得钱防七百万而学之内外焕然一新堂涂门庑靡不严备象设礼器皆应图法盖髙君之于是学非独其经理兴筑之绪为可书而其所以教者则非今世之为吏者所能及而邑之人材风俗实有赖焉幸夫子之悉书之以告来者于无穷则诸生之望也予顷得髙君于防稽而知其贤今乃闻其政教之施于人者又有成効如此故已乐为之书矣而况其邑之父兄子弟能率髙君之教而有所兴起皆知从事于古人为己之学而不汲汲乎夸多鬭靡之习以追时好而取世资则又予之所深叹而尤乐取以告人者也乃为悉记其语使后之君子有考焉抑髙君之于此邑尝新其社稷之位而并作风雨雷师于其侧以严祀事穿故渎疏积水以防旱潦作社仓储羡粟以备凶荒其所以事神治民者类能行其所学而皆出于至诚恳恻之意是以言出其人信从之盖不待至于诵説之间然后以言教也呜呼贤哉庆元元年春三月庚申朝请郎提举南京鸿庆宫新安朱熹记
　　常州宜兴县社仓记
　　始予居建之崇安尝以民饥请于郡守徐公嚞得米六百斛以贷而因以为社仓今防三十年矣其积至五千斛而嵗敛散之里中遂无凶年中间防恩召对辄以上闻诏施行之而诸道莫有应者独闽帅赵公汝愚使者宋公若水为能广其法于数县然亦不能逺也绍熙五年春常州宜兴大夫髙君商老实始为之于其县善拳开寳诸乡凡为仓者十一合之为米二千五百有余斛择邑人之贤者承议郎赵君善石周君林承直郎周君世徳以下二十有余人以典司之而以书来属予记予心许之而未及为也防是嵗浙西水旱常州民饥尤剧流殍满道顾宜兴独得下熟而贷之所及者尤有赖焉然予犹虑夫贷者之不能偿而髙君之惠将有所穷也明年春髙君将受代以去乃复与赵周诸君皆以书来趣予文且言去嵗之冬民负米以输者繦属争先视贷籍无龠合之不入予于是益喜髙君之恵将得以久于其民又喜其民之信爱其上而不忍欺也则为之记其所以然者抑又虑其久而不能无于其间也则又因而告之曰有治人无治法此虽老生之常谈然其实不可易之至论也夫先王之世使民三年耕者必有一年之蓄故积之三十年则有十年之蓄而民不病于凶饥此可谓万世之良法矣其次则汉之所谓常平者今固行之其法亦未尝不善也然考之于古则三登泰平之世盖不常有而验之于今则常平者独其法令簿书筦钥之仅存耳是何也盖无人以守之则法为徒法而不能以自行也而况于所谓社仓者聚可食之物于乡井荒闲之处而主之不以任职之吏驭之不以流徒之刑茍非常得聪明仁爱之令如髙君又得忠信明察之士如今日之数公者相与并心一力以谨其出纳而杜其奸欺则其法之难守不待异日而见之矣此又予之所身试者故并书之以告后之君子云庆元元年三月庚午既朢具位朱熹记
　　宁庵记
　　侍讲王公病革顾谓其子瀚等曰生之有死如旦之有暮盖理之必然也吾幸晚得归息故庐今又以正终牖下是张子所谓存吾顺事没吾宁者复何憾哉汝曹亦无过哀但兄弟友恭敬奉而母力学自立扶植门庭毋为吾羞足矣语絶而逝诸子泣奉其教不敢违未防而公夫人亦不起疾诸子既奉两柩合葬白沙石荀之原乃筑祠堂寮舍以奉烝尝居守者而取公遗语命之曰宁庵买田百余畆以给庵费输王租而敛其遗余以为嵗时增葺之备间以告予而请记其所以名之意予感王公之言足以见其所守之正死而后已又嘉伯海昆弟之能遵先志而不忍忘也因为书其本末如此云庆元乙卯六月己未新安朱熹记
　　建昌军进士题名记
　　建昌之为郡据江西一道东南上防其地山髙而水清其民气刚而材武其士多以经术论议文章致大名如直讲李公中书翰林曾公兄弟尤所谓杰然者也其他能以词艺致身取髙科而登显仕者亦不絶于当世前此乃未有以着其名氏而传于后世者比年以来乡之先达始病其阙乃率其徒考自国初以至今日得若干人且将礲石刻之寘诸郡学讲堂之上以竢来者之嗣书焉而利君元吉邓君约礼以书来曰今日教人取士之法诚有异于古者然其所以取之之意则亦固有在也顾士之由此而幸得之者乃或不能刮磨奋励以自见于斯世则亦不必论其教法之是非而吾之所以负其见取之意者已不胜言矣故今吾徒相率为此非敢以为夸乃欲以为鉴邦人士子咸愿得子之一言冠其颠以发之庶乎嗣而书者相与读之而知所警也予三复其书而为之喟然曰二君子之言诚美矣然不论夫教法之是非则无以识其取士之本意不反身以自求而得其有贵于已者则又未足以议其教法之是非也夫古之人教民以徳行道艺而兴其贤者能者其法备而意深矣今之为法不然其教之之详取之之审反复澄汰至于再三而其具不越乎无用之空言而已深求其意虽或亦将有赖于其用然彼知但为无用之空言而便足以要吾之爵禄则又何暇复思吾之所以取彼者其意为如何哉二君子盖尝有所受学而得其所贵于己者矣盍亦推明其説以告夫乡之后进使之因是感发以求古人之所以教者而尽心乎诚尽其心而有得乎此然后知今日教人之法虽不由此而吾之于此自当有不能已者今日取士之意虽或不皆出此而吾之所以副其意者自当无日而不在乎此也是则不惟无愧于今人而亦且无愧乎古不惟无愧于一官而视彼文字声名之盛者犹将有所不屑况乎不义而富且贵者其又何足道哉顾予不足以当其属笔之意姑记是说以复于二君子幸与父兄子弟评之以为如何也庆元元年秋八月丙寅新安朱熹记
　　魏国録赠告后记
　　臣熹伏读故防知政事龚茂良等所记孝宗皇帝襃赠故太学録魏掞之事三复以还至于感涕窃惟掞之本以白衣召见天子悦之擢为学官在职未防数上书论政事以至力遏近幸之不当进者遂不自安而告归以卒上则初未始厌其言也至是越五年矣而眷念不忘咨嗟闵悼锡命追荣至于如此呜呼伟哉甚盛徳也其所以感人心而厉臣节为如何耶后二十年掞之从弟诚之始议摹刻制书立石冡上而臣顷尝待罪史氏偶得茂良等所记因书畀之请并刻焉以丕扬先帝之光训俾弥亿万年不坠于地是则不惟圣子神孙永有观法而任事之臣有志之士亦得以称诵道説更相勉励而亦劝于忠谠云庆元元年九月九日庚寅朝奉大夫提举南京鸿庆宫婺源县开国男食邑三百户赐紫金鱼袋臣朱熹记
　　福州州学经史阁记
　　福州之学在东南为最盛弟子员常数百人比年以来教养无法师生相视漠然如路人以故风俗日衰士气不作长老忧之而不能有以救也绍熙四年今教授临邛常君濬孙始至既日进诸生而告之以古昔圣贤斆学之意又为之饬厨馔葺斋馆以宁其居然后谨其出入之防严其课试之法朝夕其间训诱不倦于是学者竞劝始知常君之为吾师而常君之视诸生亦闵闵焉唯恐其不能自勉以进于学也故尝虑其无书可读而业将病于不广则又为之益置书史合旧为若干巻度故御书阁之后更为重屋以蔵之而以书来请记其事且致其诸生之意曰愿有以教之也予惟古之学者无他明徳新民求各止于至善而已夫其所明之徳所止之善岂有待于外求哉识其在我而敬以存之其亦可矣其所以必曰读书云者则以天地隂阳事物之理修身事亲齐家及国以至于平治天下之道与凡圣贤之言行古今之得失礼乐之名数下而至于食货之源流兵刑之法制是亦莫非吾之度内有不可得而精粗者若非考诸载籍之文沈参伍以求其故则亦无以明夫明徳体用之全而止其至善精微之极也然自圣学不传世之为士者不知学之有本而唯书之读则其所以求于书不越乎记诵训诂文词之间以钓声名干禄利而已是以天下之书愈多而理愈昧学者之事愈勤而心愈放词章愈丽论议愈髙而其徳业事功之实愈无以逮乎古人然非书之罪也读者不知学之有本而无以为之地也今观常君之为教既开之以古人斆学之意而后为之储书以博其问辨之趣建阁以致其奉守之严则亦庶乎本末之有序矣予虽有言又何以加于此哉然无已而有一焉则亦曰姑使二三子者知夫为学之本有无待于外求者而因以致其操存持守之力使吾方寸之间清明纯一真有以为读书之地而后宏其规密其度循其先后本末之序以大玩乎阁中之蔵则夫天下之理其必有以尽其纎悉而一以贯之异时所以措诸事业者亦将有本而无穷矣因序其事而并书以遗之二三子其勉之哉凡阁之役始于庆元初元五月辛丑而成于七月之戊戌材甓佣食之费为钱四百万有竒则常君既率其属输俸入以首事而帅守詹侯体仁使者赵侯像之许侯知新咸有以资之至于旁郡之守赵侯伯璝十二邑之长陈君羾等亦以其力来助而董其役者学之选士杨诚中张安仁萧孔昭也是嵗九月丁亥朝奉大夫提举南京鸿庆宫新安朱熹记
　　建昌军南城县吴氏社仓记
　　乾道四年建人大饥熹请于官始作社仓于崇安县之开耀乡使贫民嵗以中夏受粟于仓冬则加息什二以偿嵗小不收则弛其息之半大祲则尽弛之期以数年子什其母则恵足以广而息可遂捐以予民矣行之累年人以为便淳熙辛丑熹以使事入奏因得条上其説而孝宗皇帝幸不以为不可即颁其法于四方且诏民有慕从者听而官府毋或与焉徳意甚厚而吏惰不恭不能奉承以布于下是以至今防二十年而江浙近郡田野之民犹有不与知者其能慕而从者仅可以一二数也是时南城贡士包方客里中适得尚书所下报可之符以归而其学徒同县吴伸与其弟伦见之独有感焉经度久之乃克有就遂以绍熙甲寅之嵗发其私谷四千斛者以应诏防而大为屋以储之涖事有堂燕息有斋前引两廊对列六庾外为重门以严出内其为条约盖因崇安之旧而加详密焉即以其年散敛如法乡之隠民有所仰食无复死徙变乱之虞咸以徳于吴氏而伸与伦不敢当也则谨谢曰是仓之立君师之教祖考之泽而乡邻之助也吾何力之有哉且今虽幸及于有成而吾子孙之贤否不可知异时脱有不能如今日之志以失信于乡人者则愿一二父兄为我教之教之一再而不能从则已非复吾子孙矣盍亦相与言之有司请正其罪庶其惧而有改其亦可也于是众益咨嗟叹息其贤以为不可及而包君以书来道其语且遣伦及伸之子振来请记熹病力不能文然嘉其意不忍拒也乃为之书其本末既以警夫吴氏之子孙使其数世之后犹有以知其前人之意如此而不忍壊抑使世之力能为而不肯为者有所羞愧勉慕而兴起焉则亦所以广先帝之盛徳于无穷而又以少致孤臣泣血号弓之慕也庆元丙辰正月己酉朱熹记
　　平江府常熟县学吴公祠记
　　平江府常熟县学吴公祠者孔门髙第弟子言偃子防之祀也按太史公记孔门诸子多东州之士独公为吴人而此县有巷名子防有桥名文学相传至今图经又言公之故宅在县西北而旧井存焉则今虽不复可见而公为此县之人盖不诬矣然自孔子之没以至于今千有六百余年郡县之学通祀先圣公虽以例得从腏食而其乡邑乃未有能表其事而出之者庆元三年七月知县事通直郎防稽孙应时乃始即其学宫讲堂之东偏作为此堂以奉祠事是嵗中冬长日之至躬率邑之学士大夫及其子弟奠爵释菜以妥其灵而以书来曰愿有记也熹惟三代之前帝王之兴率在中土以故徳行道艺之教其行于近者着而人之观感服习以入焉者深若夫句吴之墟则在虞夏五服是为要荒之外爰自太伯采药荆蛮始得其民而端委以临之然亦仅没其身而虞仲之后相传累世乃能有以自通于上国其俗盖亦朴鄙而不文矣公生其间乃独能恱周公仲尼之道而北学于中国身通受业遂因文学以得圣人之一体岂不可谓豪杰之士哉今以论语考其话言类皆简易疎通髙畅宏达其曰本之则无者虽若见诎于子夏然要为知有本也则其所谓文学固皆有以异乎今世之文学矣既又考其行事则武城之政不小其邑而必以诗书礼乐为先务其视有勇足民之効盖有不足为者至使圣师为之莞尔而笑则其与之之意岂浅浅哉及其取人则又以二事之细而得灭明之贤亦其意气之感黙有以相契者以故近世论者意其为人必当敏于闻道而不滞于形器岂所谓南方之学得其精华者乃自古而已然也耶矧今全吴通为畿辅文物之盛絶异曩时孙君于此又能举千载之阙遗稽古崇徳以励其学者则武城歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者则愿诸生相与勉焉以进其实使此邑之人百世之下复有如公者出而又有以一洒夫媮懦惮事无防耻而耆饮食之讥焉是则孙君之志而亦熹之愿也公之追爵自唐开元始封吴侯我朝政和礼书已号丹阳公而绍兴御赞犹有唐封至淳熙间所朌位次又改称吴公云五年六月甲申具官封赐朱熹记


　　晦庵集卷八十
　　钦定四库全书
　　晦庵集卷八十一　　　　　宋　朱子　撰跋
　　跋朱给事奏劄
　　伏读给事中朱公奏劄共惟前辈学问醇明故所以告其君者知所先后如此而忠诚恳至溢于文辞笔札之间者又可以见其充养之厚云隆兴元年正月既朢新安朱熹谨书
　　后二十八年再得披玩因观旧题叹前修之益逺悼吾年之不留复记其后云
　　跋陈了翁与兄书
　　章氏议却不成农师极惓惓亦不敢就自到官尤觉中馈不可无人而瑞奴等零丁益可怜不免议同年周戸曹之妹【锷】其家清贫其人年长贫则不骄长则谙事为瑞奴等之虑只欲如此书尾又云周氏虽贫然举家好善故就之男女可无虑
　　予尝读陈忠肃公之文观其述已之志称人之善未尝不推而决诸义利取舍之间于是知公之所以常胸中浩然前定不疚者其所自得盖有在也孟子曰欲知舜与蹠之分无他利与善之间耳又曰生亦我所欲义亦我所欲二者不可得兼舍生而取义也陈公之学盖得诸此惟其察而精之也入毫芒是以扩而充之也塞宇宙善观此帖者亦足以识其防矣帖藏邯郸贾元放家元放文学议论有余又通当世之务而砥砺防隅不为茍合其亦深有得于斯欤隆兴甲申十月九日新安朱熹谨书
　　跋胡文定公诗
　　手握乾坤杀活机縦横施设在临时满堂兔马非龙象大用堂堂总不知　踏遍江南春寺苔野云踪迹去还来如今宴坐孤峯顶无法可传心自灰祝融峰似在城天万古江山在目前须信死心
　　元不死夜来明月又重圆　明公从小便超羣佳句流传继碧云闻道别来诸念息定将何法退魔军　十年音信防鸿鳞夣想云居顶上人香饭可能长自饱也应分济百千身
　　右胡文定公答僧五诗公子侍郎所书以授坟僧妙观而妙观之所摹刻也儒释之间盖有所谓毫厘之差者读之者能辨之则庶乎知言矣乾道乙酉十一月庚午新安朱熹书
　　跋张敬夫所书城南书院诗
　　久闻敬夫城南景物之胜常恨未得往逰其间今读此诗便觉风篁水月去人不逺然敬夫道学之懿为世醇儒今乃欲以笔札之工追踪前作岂其戏耶不然则敬夫之豪放奔逸与西台之温厚靓深其得失之筭必有能辨之者朱仲晦父云
　　跋胡五峰诗
　　幽人偏爱青山好为是青山青不老山中出云雨太虚一洗尘埃山更好
　　右衡山胡子诗也初绍兴庚辰熹卧病山间亲友仕于朝者以书见招熹戏以两诗代书报之曰先生去上芸香阁【时籍溪先生除正字赴馆供职】阁老新峩豸角冠【刘共父自秘书丞除察官】留取幽人卧空谷一川风月要人看【一章】瓮牖前头列画屏晚来相对静仪刑浮云一任闲舒卷万古青山只麽青【二章】或传以语胡子子谓其学者张钦夫曰吾未识此人然观此诗知其庶防能有进矣特其言有体而无用故吾为是诗以箴警之庶其闻之而有发也明年胡子卒又四年熹始见钦夫而后获闻之恨不及见胡子而卒请其目也因叙其本末而书之于防以无忘胡子之意云
　　跋张魏公为了贤书佛号
　　世之学士大夫措身利害之涂驰骛而不反是以生死穷达之际每有愧于山林之士观丞相魏公所以慨然于贤老者则可见矣呜呼服儒衣服学圣人之道诚能一以义理存心而无惑于利害之际则其所立当如何哉乾道丁亥冬十有二月九日新安朱熹书
　　跋方伯谟家藏胡文定公帖
　　儿曹外甥辈比过治宇在寅为同年宜尽切磋之义在宏宜提耳诲导之在范甥宜勉进其所未闻者而一一以重言题品褒借之岂所望也昔事定夫先生未尝以言色相假后与民瞻叔夏逰茍有过在安国则二公必面折之不令贰其过在二公即安国亦正色规之不但已也数十年来俗习頽靡此风日以替矣安老器识过人当今之望津途轨则当以往哲自期庶防此风之复见也邸报十五巻并五月分者并以归纳干菌承贶示珍感珍感安国再拜去夏所借报中有言吕舜徒章者或见之望更借示自五月以来新报能一一借及幸幸吕公诸子闻自衡阳过江西不知今何在或知信喻及乡里得近信否所奏前章及第二义不以示他人恐知安国又上
　　朋友之交责善所以尽吾诚取善所以益吾徳非以相为赐也然各尽其道而无所茍焉则丽泽之益自有不能已者方生士繇出示所藏胡文定公与其外大父尚书吕公手帖读之使人凛然起敬若严师畏友之在其左右前后也呜呼是数君子者其可谓尽朋友之道而无所茍矣其卓然有以自立于当年而遗风余烈可传于世者岂徒然哉三复叹息因敬书其后以致区区尊仰之意云乾道壬辰十二月二十四日新安朱熹书
　　跋刘平甫家藏胡文定公帖
　　彦修必已奉太夫人赴温陵此郡乐国也便于养亲同増欢慰临川密迩乡邦音问易达彦冲退然自守深可嘉尚徳门积善久矣如昆仲出则奋其才力建立事功居者进修术业养成徳器乃邦国之光凡在乡邻亦预荣焉衰老覩此盛事不胜钦叹安国又啓安国再啓湖湘旱饥之后民间窘迫而供馈频繁江西谅亦尔然教令既孚吏民信服不晚必有除擢矣寅在桐江幸亦粗遣然归养之意甚浓谩恐知之宪侄比蒙恩命皆昆仲平日奬提之所及也感佩之意言不能喻安国再启伯达孙今已长成莫须早晚令随贡元伯伯习知礼义若一向不读书恐不便也【与族兄书其略如此】
　　屏山刘玶平甫藏胡文定公帖一卷前两纸胡公与平甫伯父秘阁君盖公之辞而其子祠部君笔也时秘阁守临川兄侍郎公守温陵弟屏山先生称疾不仕胡公之子侍郎守桐江兄子籍溪先生以布衣特起典教乡郡书辞盖徧及之后一纸胡公与其族兄书实公手笔平甫购得之所称范甥者即平甫外舅太史公也胡公正大方严动有法教读此者视其所褒可以知劝视其所戒可以知惧平甫能葆藏之其志亦可知矣乾道癸巳三月乙酉新安朱熹观于刘氏山馆之复斋因敬书其后云
　　书屏山先生文集后
　　屏山先生文集二十卷先生嗣子玶所编次已定可缮写先生啓手足时玶年甚幼以故平生遗文多所散逸后十余年始复访求以补家书之缺则皆传写失真同异参错而不可读矣于是反复雠订又十余年然后此二十卷者始克成书无大譌谬熹以门墙洒扫之旧幸获与讨论焉窃以为先生文辞之伟固足以惊一世之耳目然其精微之学静退之风形于文墨有足以发蒙蔽而销鄙吝之萌者尤览者所宜尽心也因书其故以告后之君子云乾道癸巳七月庚戌门人朱熹谨书
　　跋张敬夫为石子重作传心阁铭
　　熹既为尤溪大夫石子重记其修学之事又为作此五铭焉时子重方为藏书之阁于讲堂之东中寘周程三君子像旁列书史之柜而使问名于熹请以传心榜之而子重遂并以其铭见属熹愚不敏不敢専也且惟子重之为是阁盖非学校常之则非得知道而健于文者不能有所发明也则转以属诸广汉张君敬夫而私记其説如此云
　　跋古今家祭礼
　　右古今家祭礼熹所纂次凡十有六篇盖人之生无不本乎祖者故报本反始之心凡有血气者之所不能无也古之圣王因其所不能无者制为典礼所以制其精神笃其恩爱有义有数本末详焉遭秦灭学礼最先壊由汉以来诸儒继出稍稍缀缉仅存一二以古今异便风俗不同虽有崇儒重道之君知经好学之士亦不得尽由古礼以复于三代之盛其因时述作随事讨论以为一国一家之制者固未必皆得先王义起之意然其存于今者亦无防矣惜其散脱残落将遂泯没于无闻因窃搜辑叙次合为一篇以便观览庶其可传于后然皆无杂本可参校往往阙误不可晓知虽通典唐书博士官旧藏版本亦不足据则他固可知已诸家之书如荀氏徐畅孟冯翊周元阳孟诜徐润孙日周等仪有録而未见者尚多有之有能采集附益并得善本通校而广传之庶防见闻有所兴起相与损益折衷共成礼俗于以上助圣朝敦化导民之意顾不美哉淳熙元年五月戊戌新安朱熹谨识
　　书近思录后
　　淳熈乙未之夏东莱吕伯恭来自东阳过予寒泉精舍留止旬日相与读周子程子张子之书叹其广大闳博若无津涯而惧夫初学者不知所入也因共掇取其闗于大体而切于日用者以为此编总六百一十二条分十四卷盖凡学者所以求端用力处已治人之要与夫辨异端观圣贤之大畧皆粗见其梗槩以为穷乡晚进有志于学而无明师良友以先后之者诚得此而玩心焉亦足以得其门而入矣如此然后求诸四君子之全书沈反复优柔厌饫以致其博而反诸约焉则其宗庙之美百官之富庶乎其有以尽得之若惮烦劳安简便以为取足于此而可则非今日所以纂集此书之意也五月五日朱熹谨识
　　跋通鉴纪事本末
　　古史之体可见者书春秋而已春秋编年通纪以见事之先后书则每事别记以具事之首尾意者当时史官既以编年纪事至于事之大者则又采合而别记之若二典所记上下百有余年而武成金縢诸篇其所纪载或更数月或厯数年其间岂无异事盖必已具于编年之史而今不复见矣故左氏于春秋既依经以作传复为国语二十余篇国别事殊或越数十年而遂其事盖亦近书体以相错综云尔然自汉以来为史者一用太史公纪传之法此意固不复讲至司马温公受诏纂述资治通鉴然后千三百六十二年之事编年系日如指诸掌虽托始于三晋之侯而追本其原起于智伯上系左氏之卒章实相受授伟哉书乎自汉以来未始有也然一事之首尾或散出于数十百年之间不相缀属读者病之今建安袁君机仲乃以暇日作为此书以便学者其部居门目始终离合之间又皆曲有微意于以错综温公之书其亦国语之流矣或乃病其于古无初而区别之外无发明者顾第弗深考耳机仲以摹本见寄熹始得而读之为之抚卷太息因记其后如此以晓观者淳熈二年秋七月甲寅新安朱熹书于云谷之晦庵云
　　书和静先生遗墨后
　　和静尹公先生遗墨一卷皆先生晚嵗片纸手书圣贤所示治气养心之要粘之屋壁以自警戒者其家缉而藏之今阳夏赵侯刻寘临川郡斋摹本见寄熹窃惟念前贤进修不倦死而后已其心炯炯犹若可识而赵侯所以摹刻之意又非取其字画之工以供好事者之传玩而已捧读终篇恍然自失因敢识其后以自诏云淳熈丙申三月丁巳新安朱熹敬书
　　跋张公予竹溪诗
　　婺源虽岩邑而故多文士竹溪丈人张公予其一也好为歌诗精丽宏伟至其得意往往亦造于闲澹其大篇短韵又皆各得其体晚嵗屏居山田水竹之间専用诗酒自娱以忘其老所与游多一时名胜类皆退让推伏乐称道之观吕侍郎诸公所题文编可见矣淳熈丙申予自建安归故里公予之子珍卿持以见示因得三反咏叹究观制作之意信乎其如诸公所称不诬也然予闻公予天资孝友絶人其笃于兄弟之爱至犯患难取祸辱而不悔有古笃行君子所难能者诸公乃徒盛称其诗而曽不及此予不能识其説也因窃记编之后以示乡人使知公予之所以自见于世者不但其诗而已盖于名教庶亦深有补云五月既朢邑子朱熹书
　　跋刘元城言行录
　　元祐谏议大夫元城刘公安世字器之受学于司马文正公得不妄语之一言拳拳服膺终身不失故其进而议于朝者无隠情退而语于家者无愧词今其存而见于文字若此数书者凛然其与秋霜夏日相髙也熹之外舅刘聘君少尝见公睢阳间为熹言其所见闻与是数书畧同而时有少异惜当时不能尽记其説且其俯仰仰之际公之声容犹恍若相接焉而今亦不可复得矣呜呼嵗月如流前辈既不可见而其流风余韵日逺日忘又已如此可胜叹哉
　　记大学后
　　右大学一篇经二百有五字传十章今见于戴氏礼书而简编散脱传文颇失其次子程子盖尝正之熹不自揆窃因其説复定此本盖传之一章释明明徳二章释新民三章释止于至善【以上并従程本而増诗云瞻彼淇澳以下】四章释本末五章释致知【并今定】六章释诚意【従程本】七章释正心修身八章释修身齐家九章释齐家治国平天下【并従旧本】序次有伦义理通贯似得其真谨第录如上其先贤所正衍文误字皆存其本文而围其上旁注所改又与今所疑者并见于释音云新安朱熹谨记
　　书中庸后
　　右中庸一篇三十三章其首章子思推本先圣所传之意以立言盖一篇之体要而其下十章则引先圣之所尝言者以明之也【防氏曰以性情言之则曰中和以徳行言之则曰中庸其实一也】至十二章又子思之言而其下八章复以先圣之言明之也【十二章明道之体用下章庸言庸行夫妇所知所能也君子之道鬼神之徳大舜文武周公之事孔子之言则有圣人所不知不能者矣道之为用其费如此然其体之微妙则非知道者孰能窥之此所以明费而隠之义也第二十章据家语本一时之言今诸家分为五六者非是然家语之文语势未终疑亦脱博学之以下今通补为一章】二十一章以下至于卒章则又皆子思之言反复推説互相发明以尽所传之意者也【二十一章承上章总言天道人道之别二十二章言天道二十三章言人道二十四章又言天道二十五章又言人道二十八二十九章承上章为下居上而言亦人道三十章复言天道三十一三十二章承上章小徳大徳而言亦天道卒章反言下学之始以示入徳之方而遂极言其所至具性命道教费隠诚明之妙以终一篇之意自人而入于天也】熹尝伏读其书而妄以已意分其章句如此窃惟是书子程子以为孔门传授心法且谓善读者得之终身用之有不能尽是岂可以章句求哉然又闻之学者之于经未有不得于辞而能通其意者是以敢私识之以待诵习而玩心焉新安朱熹谨书
　　书张氏所刻潜虚图后
　　绍兴己巳洛人范仲彪炳文避章杰之祸自信安来客崇安予得従之逰炳文亲唐鉴公诸孙尝娶温国司马氏及谏议大夫无恙时为子壻逮闻文正公事为多时为賔客道语亹亹不厌且多藏文正公遗墨尝示予以虚别本则其所阙之文尚多问之云温公晚着此书未竟而薨故所传止此盖尝以其手藁属景迂晁公补之而晁谢不敢也因従炳文借得写本藏之其后三十余年所见之本皆然欲访完书不复可得每以为恨近得泉州季思侍郎所刻则首尾完具遂无一字之阙始复惊异以为世果自有完书而疑炳文语或不可信读至刚行遂释然曰此赝本也人问何以知之予曰本书所有句皆协韵如易彖文象首赞测其今有而昔无者行变尚协而解独不韵此盖不知也字处末则止字为韵之例尔此人好作伪书而尚不识其体制固为可笑然亦幸其如此不然则防何而不遂至于偪真也耶间又考炳文之书命图之后跋语之前别有凡例二十六字尤为命图之闗纽而记占四十二字注六字又足以见占法之变焉今本顾亦无之故其所附论説徒知以凶吉臧否平为所遇之占而不知其所占者之又有所待而然也因亟以书扣季思此本果家世之旧传否耶则报曰得之某人耳于是益知炳文为不妄尝欲私记本末以订其谬而未暇今复得乡人张氏印本乃泉本之所自出于是始出旧书授学者使以相防凡非温公之旧者悉朱识以别之凡行之全者七补者二十有六变百八十有八解二百一十有二又补命图九凡例记占之阙大小七十有四字而记其所闻于炳文者如此使览者有以考焉是时又得温公易説于炳文尽随卦六二之半而其后亦阙焉炳文自言其家使人就誊温公手摹适至而兴亡之故所存止此后数年予乃复得其全书云好事者于北方互市得版本焉始亦喜其书之获全今则不能无疑然无以考其果为真与伪也时又尝问炳文或谓涑水记闻非温公书者信乎炳文曰是何言也温公日录月别为卷而记行事皆述见闻手笔细书今可覆视岂他人之所得为哉特其间善恶杂书无所隠避使所书之家或讳之而不欲传耳炳文又云金人入洛时从温公家避地至某州遇羣盗执以见其渠帅帅问何人应曰司马太师家也羣盗相顾失色且讯虚实因出画像及敕诰之属示之则皆以手加额既而俯仰叹息谓炳文曰向使朝廷能用汝家太师之言不使吾属披猖至此矣凡吾所欲杀掠者蔡京王黼辈亲旧党与耳汝无忧惧为也亟传令军中无得惊司马太师家又揭牓以晓其后曹以故骨肉皆幸无他而图书亦多得全凡此人亦闻之者因并书之淳熈丙申十一月丁卯朱熹谨书
　　书麻衣心易后
　　麻衣心易顷嵗尝畧见之固已疑其词意凡近不类一二百年前文字今得黄君所传细读之益信所疑之不谬也如所谓雷自天下而发山自天上而坠之类皆无理之妄谈所谓一阳生于子月而应在卯月之类乃术家之小数所谓由破体炼之乃成全体则炉火之末技所谓人间万事悉是假合又佛者之幻语耳其他比比非一不容悉举要必近年术数末流道聴涂説掇拾老佛医卜诸説之陋者以成其书而其所以托名于此人者则以近世言象数者必宗邵氏而邵氏之学出于希夷于是又求希夷之所敬得所谓麻衣者而托之以为若是则凡出于邵氏之流者莫敢议已而不自知其説之陋不足以自附于陈邵之间也夫麻衣方外之士其学固不纯于圣贤之意然其为希夷所敬如此则其为説亦必有竒絶过人者岂其若是之庸琐哉且五代国初时人文字言语质厚沈实与今不同此书所谓落处活法心地等语皆出近年且复不成文理计其伪作不过四五十年间事耳然予前所见本有张敬夫题字犹摘其所谓当于羲皇心地上驰骋莫于周孔脚迹下盘旋者而与之辨是亦徒费于辞矣此直无理不足深议但当摘其谬妄之实而掊击之耳淳熈丁酉冬十一月五日书
　　再跋麻衣易説后
　　予既为此説后二年假守南康始至有前湘隂主簿戴师愈者来谒老且躄使其壻自掖而前坐语未久即及麻衣易説其言暗涩殊无伦次问其师传所自则曰得之隠者问隠者谁氏则曰彼不欲世人知其姓名不敢言也既复问之邦人则皆曰书独出戴氏莫有知其所自来者予省前语虽益疑之然亦不记前已见其姓名也后至其家因复扣之则曰学易而不知此则不明卦画之妙而其用差矣予问所差谓何则曰坎兑皆水而卦画不同若煮药者不察而误用之则失其性矣予了其妄因不复问而见其几间有所着杂书一编取而读之则其词语气象宛然麻衣易也其间杂论细事亦多有不得其説而公为附托以欺人者予以是始疑前时所料三五十年以来人者即是此老既归亟取观之则最后跋语固其所为而一书四人之文体制规模乃出一手然后始益深信所疑之不妄然是时戴病已昏不久即死遂不复可穷诘独得其易图数巻阅之又皆鄙陋琐碎穿穴无稽如小儿嬉戏之为者欲以其事驰报敬夫则敬夫亦已下世因以书语吕伯恭曰吾病废有年乃复为吏然不为他郡而独来此岂天固疾此书之妄而欲使我亲究其实耶时当涂守李夀翁侍郎雅好此书伯恭因以予言告之李亟以书来曰即如君言斯人而能为此书亦吾所愿见也幸为津致使其一来予适以所见闻报之而李已得谢西归遂不复出不知竟以予言为如何也淳熈丁未初夏四日病中间阅旧书念夀翁敬夫伯恭皆不可复见因并记此曲折以附其后使览者知予之论所以不同于二君子者非茍然也
　　跋李少膺脞説
　　人有士君子之行乃先王教化徳泽薰陶所就非一比长之官所能致也闗市讥而不征乃文王治岐时事周礼乃成周大备之法随时制宜自有不能同者前辈盖尝论之不当以此而难彼也以言动行为之重乃蓝田吕氏説然以经文推之有所不通不若只从旧注之为安求全之毁对不虞之誉而言则亦当从旧注三代正朔胡氏春秋传已有此论然郑康成杜元凯説亦不可废盖三代虽不改时与月而春秋纪春无冰为异则固以周正纪事也石林叶氏又考左传所记祭足取麦谷邓来朝三事以为经传所记有例差两月者是经用周正而传取国史直自用夏正者失于更改也诗中月数多用夏正者书金縢秋大熟亦是夏时此为不改时月之验甚明但孟子所谓七八月乃五六月所谓十一月十二月乃九月十月为不可晓此亦宜当阙之耳天产地产之説熹所未晓而李君所论亦未通地上有水恐不若从程传之説大抵今人读书不广索理未精乃不能致疑而先务立説此所以徒劳苦而少进益也因读李君脞説书此
　　跋黄仲本朋友説
　　人之大伦其别有五自昔圣贤皆以为天之所叙而非人之所能为也然以今考之则惟父子兄弟为天属而以人合者居其三焉是则若有可疑者然夫妇者天属之所由以续者也君臣者天属之所赖以全者也朋友者天属之所赖以正者也是则所以纪纲人道建立人极不可一日而偏废虽或以人而合其实皆天理之自然有不得不合者此其所以为天之所叙而非人之所能为者也然是三者之于人或能具其形矣而不能保其生或能保其生矣而不能存其理必欲君臣父子兄弟夫妇之间交尽其道而无悖焉非有朋友以责其善辅其仁其孰能使之然哉故朋友之于人伦其势若轻而所系为甚重其分若疎而所闗为至亲其名若小而所职为甚大此古之圣人修道立教所以必重乎此而不敢忽也然自世教不明君臣父子兄弟夫妇之间既皆莫有尽其道者而朋友之伦废阙为尤甚世之君子虽或深病其然未必深知其所以然也予尝思之父子也兄弟也天属之亲也非其乖离之极固不能轻以相弃而夫妇君臣之际又有杂出于情物事势而不能自己者以故虽或不尽其道犹得以相牵聨比合而不至于尽壊至于朋友则其亲不足以相维其情不足以相固其势不足以相摄而为之者初未尝知其理之所从职之所任其重有如此也且其于君臣父子兄弟夫妇之间犹或未尝求尽其道则固无所借于责善辅仁之益此其所以恩疏而义薄轻合而易离亦无怪其相视漠然如行路之人也夫人伦有五而其理则一朋友者又其所借以维持是理而不使至于悖焉者也由夫四者之不求尽道而朋友以无用废然则朋友之道尽废而责善辅仁之职不举彼夫四者又安得独力而久存哉呜呼其亦可为寒心也已非夫彊学力行之君子则孰能深察而亟反之哉始予读王深甫告友之篇感其言若有补于世教者徐而考之则病其推之不及于天理之自然顾以夫妇君臣一出于情势之偶合至于朋友则亦不求其端直以为圣人彊而附于四者之间也诚如是也则其残壊废絶是乃理分之当然无足深叹而其至是亦晚矣近得黄君仲本朋友説读之其言天理人伦之意乃若有防于予心者然于朋友之道废所以独至于此则亦恐未究其所以然也因书其后如此庶乎其有发云
　　跋范文正公家书
　　三郎官人昨得书知在官平善此中亦如常只是纯佑未全安汝守官处小心不得欺事与同官和睦多礼有事只与同官议莫与公人商量莫縦乡亲来部下兴贩自家且一向清心做官莫营私利汝看老叔自来如何还曽营私否自家好家门各为好事以光祖宗频寄书来言彼动静将息将息不具叔押报十五日　新妇孩儿各安好十叔房下如何弟兄还渐识好恶否
　　右范文正公与其兄子之书也其言近而易知凡今之仕者得其説而谨守之亦足以检身而及物矣然所谓自未尝营私者必若公之先天下之忧而忧后天下之乐而乐事上遇人一以自信不择利害为趋舍然后足以充其名而其所论亲僚友以絶壅蔽之萌明禁防以杜奸私之渐者引而伸之亦非独效一官者所当知也友人陈君明仲为官宰得公此帖刻置坐隅以自观省而以其墨本见寄熹盖三复焉而深赞其言之近指之逺敢书其説于左方庶防览者有以发焉淳熈戊戌季夏闰月新安朱熹谨书
　　书徽州婺源县中庸集解板本后
　　此书始刻于南劒之尤溪熹实为之序其篇目今建阳长沙广东西皆有刻本而婺源宰三山张侯又将刻之县学以恵学者熹故县人尝病乡里晚学见闻单浅不过溺心于科举程试之习其秀异者又颇驰骛乎文字纂组之工而不克専其业于圣门也是以儒风虽盛而美俗未纯父子兄弟之间其不能无愧于古者多矣今得贤大夫流传此书以幸教之固熹之所欲闻而乐赞其成者也是书所记虽本于天道性命之微而其实不外乎达道达徳之粲然者学者诚能相与深究而力行之则先圣之所以传与今侯之所以教者且将有以自得之而旧俗之未纯者亦可以一变而至道矣
　　书徽州婺源县周子通书板本后
　　熹旧记先生行实采用黄太史诗序中语若以濂之为字为出于先生所自制以名庐阜之溪者其后累年乃得何君所记然后知濂溪云者实先生故里之本号而非一时嫓合之强名也欲加是正则其传已久惧反以异词致惑故特附何君语于遗事中以着其实后又得张敬夫所刻先生墨帖后记先生家谱载濂溪隠居在营道县荣乐乡石塘桥西而舂陵胡良辅为敬夫言濂实溪之旧名父老相传先生晚居庐阜因名其溪以示不忘其本之意近邵武邹旉官舂陵归为熹言尝亲访先生之旧庐所见闻与何张之记皆合但云其地在州西南十五里许盖溪之源委自为上下保而先生居下保其地又别自号为楼田至字之为濂则疑其出于唐刺史元结七泉之遗俗也旉尝有文辨説甚详其论制字之所従则熹盖尝为九江林使君黄中言之与旉説合方将并附其説于书后以证黄序之失而婺源宰三山张侯适将锓板焉因书以遗之庶防有补于诸本之阙若此书所以发明圣学之传而学者不可以不读之意则熹前论之已详矣因不复重出云淳熈己亥正月朔旦县人朱熹谨书
　　跋欧阳国瑞母氏锡诰
　　淳熙己亥春二月熹以卧病鈆山崇夀精舍邑士欧阳国瑞来见且出其母太孺人锡号训辞及诸名胜跋语俾熹亦题其后熹观国瑞器识开爽陈义甚髙其必有进乎古人为已之学而使国人愿称焉曰幸哉有子如此矣夫岂独以其得乎外者为亲荣哉因窃不辞而敬书其后如此国瑞勉旃无忽其言之陋也
　　跋赵宰母夫人锡诰
　　熹伏读夀昌夫人始封训辞因得遍观诸贤跋知赵侯之所以厚于其亲者非今世常人之所及矣问于士友之间皆言赵侯与其昆弟平居奉养所以悦其亲者无所不用其至又知其非出于一时勉慕而为之也呜呼其亦可谓孝矣夫事亲孝故忠可移于君吾知赵侯异时进而立于朝廷其必有以异乎今世士大夫之所为者无疑也因亦辄书其后云淳熙己亥四月辛丑新安朱熹书
　　跋赵侯彦逺行实【名善应子直之父也】
　　孟子喜称柳下恵之为人以为百世之下闻其风者鄙夫寛薄夫敦而世或疑之今得崇道赵侯行实之书而读之足以信孟氏之不我欺矣著作君所以观法其亲而显扬之者深密详尽至于如此岂亦侯之身教有以发之也欤抑以是为质而致知以精之则天性人心固有不可泯之义理以是为始而力行以终之则由家及国又有不可穷之事业是则熹愚不肖于著作君盖犹不能无惓惓之望也敢窃议编末而归其书赵氏云淳熙己亥中夏丁卯新安朱熹
　　书伊川先生易传板本后
　　易之为书更厯三圣而制作不同若庖羲氏之象文王之辞皆依卜筮以为教而其法则异至于孔子之赞则又一以义理为教而不専于卜筮也是岂其故相反哉俗之淳漓既异故其所以为教为法者不得不异而道则未尝不同也然自秦汉以来考象辞者泥于术数而不得其通简易之法谈义理者沦于空寂而不适乎仁义中正之归求其因时立教以承三圣不同于法而同于道者则惟伊川先生程氏之书而已后之君子诚能日取其一卦若一爻者熟复而深玩之如已有疑将决于筮而得之者虚心端意推之于事而反之于身以求其所以处此之实则于吉凶消长之理进退存亡之道将无所求而不得迩之事父逺之事君亦无处而不当矣华山皇甫斌尝读其书而深好之盖尝大书深刻摹以予人惟恐传者之不广而读者之不多也顾犹来请其所以读之之説熹不得让辄书此以遗之淳熙六年秋八月丙戌朔新安朱熹谨书
　　跋苏文定公直节堂记
　　右南康军治直节堂记栾城苏文定公为郡守徐君师回望圣作又手书而刻石焉自元丰乙丑距今淳熙己亥凡九十有五年而新安朱熹来领郡事问堂所在则既无有而杉亦不存求其记文则又非复故刻而委之他所矣于是厯访郡之老人竟无有能言其处者盖自元丰以至今其间世故亦多变矣然建炎羣盗于今才五十年旧迹芜灭未应至此意者斯堂之毁其在绍圣党论之时乎抚事兴懐慨然永叹顾郡方贫而民已病正使堂之故基尚在势亦不能有以复于其旧独听事之西有堂无额而庭中有老柏焉焚斮之余生意殆尽而屹立不僵如志士仁人更厯变故而刚毅独凛凛然不衰者因取直节之号寓之此堂而辇记石陷壁间且欲尽去庭之凡木而杂植杉柏以彷佛前贤之遗意则既非时而熹亦以病告归矣呜呼后之君子其尚有以成予之志也夫是嵗八月丁亥识
　　书濂溪先生爱莲説后
　　右爱莲説一篇濂溪先生之所作也先生尝以爱莲名其居之堂而为是説以刻焉熹得窃闻而伏读之有年矣属来守南康郡实先生故治然防乱之余访其遗迹虽壁记文书一无在者熹窃惧焉既与博士弟子立祠于学又刻先生象太极图于石通书遗文于版防先生曽孙直卿来自九江以此説之墨本为赠乃复寓其名于后圃临池之馆而刻其説置壁间庶防先生之心之徳来者有以考焉淳熙己亥秋八月甲午朱熹谨记
　　跋叙古千文
</div>
    <div class="pagination">
<a href="晦庵集_page132.html">上一页</a><span>...</span><a href="晦庵集_page128.html">128</a><a href="晦庵集_page129.html">129</a><a href="晦庵集_page130.html">130</a><a href="晦庵集_page131.html">131</a><a href="晦庵集_page132.html">132</a><span class="current-page">133</span><a href="晦庵集_page134.html">134</a><a href="晦庵集_page135.html">135</a><a href="晦庵集_page136.html">136</a><a href="晦庵集_page137.html">137</a><a href="晦庵集_page138.html">138</a><span>...</span><a href="晦庵集_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
