<!DOCTYPE html>
<html>
<head>
    <meta charset="UTF-8">
    <title>东里集 - 第 22 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 22 页/共 87 页</h1>
    <div class="content">　　銮坡凤沼接清班忆昔同朝侍圣顔此日相逢又相送伤心囘首见桥山
　　之官江南去便道还家着锦衣万里谁无桑梓意同乡惆怅未同归
　　故人为郡端溪上前月书来叹索居同是贞元旧供奉因君更问近何如
　　题菊送别
　　送行渐及黄花节江北江南白露寒为有清香宜晩嵗独怜彭泽未休官
　　唐马为士启题【二首】
　　玉花骢马大宛来俶傥权竒见异材不道开元四十万驽骀安得望龙媒
　　雄姿逸气真龙种赤雾团身白玉蹄自是西来第一匹东风萧散不闻嘶
　　鬼谷圮桥东山云房四图为金学士题
　　靡靡王风叹黍离周公已逺仲尼衰乘车拥盖诸侯客只説阳城鬼谷师
　　神遇圮桥岂偶然君臣契合亦千年不逢龙准真明主三杰何人解识贤
　　莫道征西旧司马平生山水惬幽寻白头匡济成何事囘首东山感慨深
　　云白山青琪树绿神仙咫尺隔尘凡九还真诀逢师授自此流传到吕岩
　　杨学士以海棠双鹊图赠其弟归求题
　　杨家庭馆风光好花蕚连枝锦不如况是和鸣双翠羽相亲相乐似雍渠
　　万里京华临别日海棠花发欲春深遥知晴鹊先将喜啼满龙津碧树林
　　张缉熙监丞挽诗【四首】
　　二十年前同史馆北京邂逅更情亲伤心此日贤闗外相向西风哭故人
　　八品儒官坐辟雍白头心事古人同至今鼓箧桥门者洒泪相思説至公
　　两京学省聚贤英试问何人不负丞官舎一氊清似水后来相继属谁能
　　死去悲吟满缙绅共嗟直道不忧贫不知驷马髙车客身后如公有几人
　　王孟安笔花轩【三首】
　　丝纶阁下染龙香幸得防恩侍玉皇元自笔花轩里进常时亲洒出天章
　　清世髙才与博闻轩中来访日纷纷文章谁合传千载三秀灵芝五色云
　　当代中书海内传尚论勲业不论钱赠公凭写天人策肯逐扬雄浪草
　　王御史竹索题
　　千尺云霄翥翠鸾画图犹似倚窗看台中别有凌霜柏与尔青青共嵗寒
　　题马【二首】
　　满身云影湿津津何用能空冀北羣踣铁犹矜千里足连钱时动五花文
　　曽随六御歴沙塲初解钩膺白玉瓖只合清时谢羁束春风散诞华山阳
　　钱舜举松溪待渡图为姜司谏题【二首】
　　翠黛连山绿涨隄扁舟长倚岸东西人家知是呉兴徃还傍苕溪傍霅溪
　　槿篱茅舎水村幽林彩山光积翠浮空使行人愁望渴隔溪闲却木兰舟
　　五月八日史馆困睡梦侍献陵顾问边事觉而感赋
　　隂山瀚海已澄清犹似当年轸圣情万事伤心同梦过白头清泪不胜零
　　文渊阁前芍药盛开对酒偶成
　　东风又放玉堂春丽色清香满意新有酒相懽莫虚负今年顿减去年人【金少保曽学士宣郎中不数月皆没怆然有感】
　　清明有感
　　西江南望天涯嵗嵗清明不在家荡日飘风无定着乱人情思是杨花
　　黄母王夫人挽诗【二首】
　　珠翟云冠五福身防衣看舞瑞麒麟乘鸾一去知何处女范长留敎后人
　　口训诗书手辟纑月涵沧海出明珠夜中环佩归来些啼杀堂前返哺乌
　　杨河竹枝【二首】
　　屯堡人家住不多屯边屈曲是杨河褰裳濡足不计数河上行人愁奈何
　　客子离家半月程风沙引起忆家情河中鲤鱼不得觅尺素何由寄北京
　　挽彭叙古【二首】
　　年过二十工书法徃徃挥毫逼古人身被君恩无一嵗可怜埋玉楚江滨
　　死别才知见面难旅坟荒草暮云寒几回东角楼前过拾得遗书不忍看
　　甲寅初度感怀【二首】
　　翰苑春坊清切地从来未有效涓埃天朝三十三年禄虚负君恩养不才
　　先茔夜夜梦家山身系君恩未遣还祭厚不如生养薄奠杯秪益涕汍澜
　　囘銮【是日微雪】
　　万乘囘銮指玉京行营笳鼓杂歌声山灵亦有懽愉意数防瑶华送羽旌
　　题倪元镇画
　　琴牀书几一尘无散髪云林不受呼清閟阁中宾客尽时因遗墨见倪迂
　　居庸道中竹枝【二首】
　　牵车驰马夜无停不辨容顔只辨声非是长歌即长叹一般行路两般情
　　千车万骑度闗山独坐肩舆帖帖安传与家人莫相忆不曽辛苦不曽寒
　　次韵济过居庸佛院怀幼孜【二首】
　　又随翠辇度居庸不复当年语笑同下马还寻旧游处伤心寒树起秋风
　　并登仙阁愧才庸三十年间进秩同何日南帆泝潇峡冢前持酒酹西风
　　时思堂【二首】
　　树有深根水有源音容梦寐记生存堂中日日苹蘩荐不称从来罔极恩
　　春雨秋霜系所思伤心舞防竟无期后来六簋陈祠祭得似承懽菽水时
　　集句
　　送尤安礼【集诗】
　　君子之马送友也友人归呉而丽泽之益将日疏焉故集诗句以道其情
　　君子之马六辔如丝言念君子如璋如圭其德不爽敬慎威仪
　　君子之马六辔沃若言念君子如金如锡其德不囘威仪抑抑
　　岂无他人不如友生邂逅相遇德音不忘惠而好我示我周行
　　言笑晏晏维予与女女转弃予谁与独处中心养养徃送于野
　　与子成説方何为期既曰归止曷云能来子宁不来悠悠我思
　　卧病答黎信十首【集杜】
　　隔户杨栁弱嫋嫋孰知茅斋絶低小人生留滞生理难强移栖息一枝安朋知来问腼我顔安得广厦千万间青春欲尽急还乡身欲奋飞病在牀荆扬春冬异风土终日慽慽思羁旅形神寂寞甘辛苦世人那得知其故自断此生休问天浊醪麄饭任吾年将诗不必万人传小儿学问止论语恰有三百青铜钱
　　天时人事只相催怀抱何时独好开气酣日落西风来口虽吟咏心中哀亦知穷愁安在哉生前相遇且衔杯江上人家桃树枝千朶万朶压枝低风妬红花却倒吹人生几何春已夏应须防酒送生涯
　　今日苦短昨日休万壑东逝无停留江花未尽防江楼长歌短咏还相酬请公一来消我愁
　　此乡之人气量窄我独觉子神充实十日不一见顔色时复看云泪沾臆感时抚事増惋伤人生防合不可常草閤柴扉星散居不道故人无素书素书一月凡一束纸长要自三过读故人相见未从容令我心中苦不足寒雨飒飒枯树湿欲徃城南忘南北感君意气无所惜昔者相过今不得此心烱烱君应识
　　乡里衣冠不乏贤煎胶续弦竒自见前者途中一相见去马来牛不复辨令渠述作与同游宿昔一逢无此流
　　感遇答夏四秀才三首【集李】
　　摇曳双彩凤欲集无珍木昨下阆风岑飘扬竟何托梧桐巢燕雀反栖恶木根人生难称意雄豪安足论緑帻谁家子灼灼芙蓉姿银鞍照白马玉壶系青丝行行未能已冶游方及时我志在删述但为此辈嗤去去复去去天地一逆旅石火无留光良辰竟何许取酒防四邻行乐须及春黄金髙北斗浮荣何足珍














　　东里诗集巻三
　　钦定四库全书
　　东里续集巻一　　　　　明　杨士竒　撰记
　　恩荣堂记
　　临江属邑三而淦为钜淦初吾吉与吉宻比如东西家至今其人秀厚其俗好义而尚文与吉同吾四十年之前尝舟西岸升金川驿而四望截乎玉笥诸峯之雄秀浩乎章江之大且深其间车马之轇轕南樯北棹之络绎则莫非驰骋乎荣利之为也顾近驿庐舍栉比壤地肥沃其人勤于稼穑耕者耘者收者馌者皆俛治所务不茍举目左右睨眎余间即而与之言亦皆充然有自得之意为之叹曰世所称务本之民非斯人欤今年兵部员外郎毛俊以其所厚郑宗鲁来见曰朝廷用有司之言嘉宗鲁出糓二千石助赈饥赐玺书旌为义民遣进士赍劳之今诣阙谢既竣事不可不进谒乡先生君子以快所慕余询其邑里曰淦金川驿之近也曰其土习人心吾得之矣与之为礼明日宗鲁介翰林侍读习嘉言求记其家之恩荣堂问堂所自曰玺书之初下也炳然如日华星采照耀乎堂中族姻乡防群聚瞻望于堂之外莫不举首加额忻怿感动以为郑氏非常之遇既建阁以庋玺书族姻乡防相与载酒崇殽于堂以为宗鲁庆且共名斯堂曰恩荣此宗鲁之愿记之也余曰于乎盛乎圣天子渊夙夜在民有能出力以效助恤必垂褒嘉盖奬一所以劝百广大之仁也宜记世之大官厚禄扬扬髙车驷马而有不能出片言寸力以及民或反为民厉者宗鲁岂尝霑一命与升合之禄哉畎亩之间自食其力乃能仰体皇仁推已之余以济人之不足宜记族姻乡防之为宗鲁庆也盖秉彜好德之心所同有唱焉必有和焉此邦之义有不绳绳而继起者乎固自斯堂启之也亦宜记以俟习君又为余言郑故邑中九湖尚德之家宗鲁于周急振乏之施非一朝夕矣五子诸孙耕读外无他慕则本诸先征诸后者皆可知矣因并及之
　　茨溪刘氏祠堂记
</div>
    <div class="pagination">
<a href="东里集_page21.html">上一页</a><span>...</span><a href="东里集_page17.html">17</a><a href="东里集_page18.html">18</a><a href="东里集_page19.html">19</a><a href="东里集_page20.html">20</a><a href="东里集_page21.html">21</a><span class="current-page">22</span><a href="东里集_page23.html">23</a><a href="东里集_page24.html">24</a><a href="东里集_page25.html">25</a><a href="东里集_page26.html">26</a><a href="东里集_page27.html">27</a><span>...</span><a href="东里集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
