<!DOCTYPE html>
<html>
<head>
    <meta charset="UTF-8">
    <title>敬轩文集 - 第 1 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 1 页/共 33 页</h1>
    <div class="content">　　钦定四库全书　　　　　集部六
　　敬轩文集目録　　　　　别集类五【明】
　　巻一
　　赋
　　古诗
　　巻二
　　古诗
　　歌
　　巻三
　　歌行
　　巻四
　　絶句
　　巻五
　　絶句
　　巻六
　　律诗
　　巻七
　　律诗
　　巻八
　　律诗
　　巻九
　　律诗
　　巻十
　　律诗
　　巻十一
　　杂著
　　巻十二
　　书
　　巻十三
　　序
　　巻十四
　　序
　　巻十五
　　序
　　巻十六
　　序
　　巻十七
　　序
　　巻十八
　　记
　　巻十九
　　记
　　巻二十
　　哀辞
　　祭文
　　巻二十一
　　碑
　　巻二十二
　　墓志铭
　　墓表
　　巻二十三
　　墓表
　　行状
　　巻二十四
　　箴
　　铭
　　赞
　　章奏
　　【臣】等谨案敬轩文集二十四巻明薛瑄撰其门人闗西张鼎所编初瑄集未有刋本瑄孙刑部员外郎禥以藁付常州同知谢庭桂雕板未竟而罢治己酉监察御史畅亨得其稿于毘陵朱氏鼎又从亨得之字句舛讹多非其旧因重为校正凡三易稿而成书共得诗文一千七百篇厘为二十四巻鼎自为序引朱子赞程子布帛之文菽粟之味二语为比殆无愧词考自北宋以来号为大儒者朱子之外率不留意于文章如邵子击壤集之类道学家谓之正宗诗家究谓之别派相沿至庄防之流遂以太极图儿大先生帽子髙送我两包陈福建还他一疋好南京等句命为风雅嫡派虽羽翼之者大言刼制究不足以厌服人心明代醇儒瑄为第一而其文章雅正具有典型絶不以语録方言纵情破格其诗如翫一斋之类亦间涉理路而大致冲澹髙秀吐言天拔往往有陶韦之风盖有徳有言瑄足当之然后知徒以明理载道为词常谈俚语无不可以入文者犹客气矣乾隆四十三年五月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费　墀















　　敬轩文集原序
　　布帛之文菽粟之味朱子尝以是而賛程子矣布帛可以常衣菽粟可以常食圣贤著述立言亦犹是也舎此则竒怪隠僻不经于世若左氏浮夸庄周荒唐是已君子所不与焉先师敬轩薛先生有见于此故其著述立言浅近平易使人易知岂竒怪隠僻不经于世者所可拟哉先生名瑄字德温别号敬轩世为山西河津人自幼笃信好古博学善记所着有读书録续读书録河汾诗集行于世惟文集则先生孙前刑部员外郎禥曽托前常州同知谢庭桂板刋未就今年夏四月前监察御史畅亨先生同郷谪官陜右道过镇阳予因访前集畅曰某于毘陵朱氏得之矣予喜而阅之但舛讹非原本矣因仿唐昌黎集校正编辑总千七百篇分为二十四巻凡三易稿始克成编于戏先生文集流落江南二十余年今传于世岂非其数有所待与先生永乐庚子河南郷试第一登辛丑进士宣德丁未初授行在广东道监察御史正统丙辰擢山东按察司提学佥事陞大理寺左右少卿以狱事诖误闲居七年正统己巳用言官荐左迁大理寺丞景泰庚午奉勅总督松潘粮饷事竣陞南京大理寺卿未几改北京大理寺天顺丁丑陞礼部右侍郎兼翰林院学士入内阁转左侍郎越五月以疾在告恳乞休致通前章三上方得俞允时年六十九矣天顺甲申夏六月终于家朝廷遣官谕祭为营葬事赠礼部尚书谥文清予尝记先生设教河汾一时及门之士云集川滙鼎方十五六先生格言至论耳濡目染犹能忆其一二惜乎少年不及向学大抵先生刚方正大以圣贤为师处已接物不诡随不屈挠讲论经书穷究义理自一身一心推之至于万事万物然后约之以归于一其余子史百家靡不淹贯究竟至极尤防于性理之学周易太极图西铭近思録未尝释手常瞑目端坐思索有得欣然见于顔面其学盖已至于乐之之地矣言动举止悉合规度可为人法辞受取予一决于义终日衣冠危坐望之俨然可畏虽燕闲亦然居家孝弟忠信对妻子如严宾及至接人和气可掬不语人以其所未至尝以程门教人居敬穷理接引后学晚年造诣髙明践履笃实益至纯熟其诗文平易冲澹浑成不假雕刻诚所谓布帛菽粟切于民生日用而不可缺者也读者自当得之予早侍几席壮歴宦途老无所得追思诲谕不可及也先生歴官政绩载在国史其风节道德自有天下后世公论在不敢私治已酉夏五月端阳门人关西张鼎序







　　钦定四库全书
　　敬轩文集巻一
　　明　薛瑄　撰
　　赋
　　黄河赋
　　吾观黄河之浑浑兮乃元气之萃蒸濬洪源于西极兮注天脉于沧瀛贯后土之厖博兮杳沟之晶明过积石而左转兮龙门呀而峻倾薄太华而东鹜兮撼砥柱之峥嵘入大陆而北徙兮迷不辨夫九河之故形经两海而纪众流兮擅浮沈之濯灵览頺波而懐明德兮又何莫非姒氏所经营登昆仑而俯视兮固彷佛其初迹驭髙风而骋望兮遂周游其曲直何末流之混浊兮始清澂而湜湜羗澹灔而徐趋兮势沄沄而自得触险石以鬭暴兮诧雷轰而毂击天宇扩其沆漭兮上下之黄雾雨霪霪而滃集兮混防古之洪荒微风荡拂而涣散兮天机组织其文章頺猋浩而汹涌兮百怪垂涎而簸扬腥云浊浪以荡汨兮恍忽颠倒夫舟航灵曜升而赫照兮乘正色于中央望舒在御而下临兮列宿涵泳其光芒若乃震秉符以行令兮百谷淫滛其冻释山泽沮洳以上气兮増滉瀁之洋溢鱼龙乘涛以变化兮杳莫测其所极祝融载节以南届兮雷雨奋逹以滂沛潢支流而股合兮百川奔而来防木轮囷而漂防兮蔽云日而淘汰狂澜汹而啮岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪纷其四集兮颛顼乗坎以奋神大块噫气而摩轧兮流澌下而龙鳞层冰横絶而山委兮河伯驱石以梁津羌险夷而明晦兮变朝暮与四时飚风起而冲木兮蟒怪骇其难推覩圆方之一气兮恒来往而宻移昔尼父之叹逝兮跨百世而罕知顾川流之有本兮与终古以为期啓龙图而翫六一兮悟主宰之所为喟余心之未纯兮感道妙之如斯聊诵言以自明兮庶昼夜之靡亏
　　虚庵赋【为佥宪泰和刘咸作】
　　观堪舆之槖籥兮恒嘘炎而吸寒漠空洞而容纳兮神化继出而源源混真精之微宻兮生人物于两间何此气之杂糅兮异明暗与强孱物扰扰而并进兮慨中虚之委填虽暂空而还塞兮又何以纳夫清言圣览兹之蔽浊兮啓象告之幽上呀然之泽水兮下安安之崇山山中辟以承泽兮泽下浸以潺湲覩咸虚之受益兮知中私之可刋有君子之好古兮质清明而粹完窥羲皇而求索兮仰姬孔以援扳肇佳名以爰锡兮寓虚庵而颐顔辟混沌以为室兮键太素以为关列冲澹而为榻兮铺恬静而为莞幕天宇之廓落兮镜止水之澄湾延皓月以为友兮抱虚明之团团抚瑶琴而写中素兮清风去而徐还步逍遥而徙倚兮悟达人之大观饮太和而疗渇兮味道腴以充餐佩文史之璜琚兮服礼义之衣冠不先物而内植兮恒洞逹而平寛理无微而不蕴兮善无入而不安知静存而动出兮合大化之循环守此度之益敦兮谅感通之何难顾余质之中窒兮慕夫人之闲闲愿相从于广宇兮长依倚而盘桓
　　雪赋
　　维月之孟阳兮气栗烈而严凝嵗忽忽而遒尽兮閟升降之机扃相重隂之蕴杳兮霰雪下而纵横何防之工巧兮镂六出之竒形初挥霍而散漫兮遂漠漠而无穷乍大荒之微垩兮久川谷而俱盈洒长松之落落兮玉龙夭矫而骞腾逐回飚而入竹兮磕金石之琤琤被嵚崟之絶巘兮若天呉起立而海波倾讶城闉之方啓兮敞冯夷之幽宫卷前帘而凝睇兮悬旒玉于檐楹九臯之鹤横空而逺逝兮惟闻夫戞然之长鸣舞瑶台之佚女兮迷不覩夫绰约之冶容疑地媪之効瑞兮珪璧磊落而晶荧岂清都紫微之既春兮梨花飞絮而交零载瑶车而驾玉虬兮将逺观夫九野与八纮遵渤澥而东鹜兮万里之沧溟登九疑而瞰南极兮祝融不炳耀其铦锋循流沙而涉弱水兮歴峥嵘之长冰临大漠而睨中土兮山川纡曲而齐同天地混融而为一兮又孰别夫浊与清乃旋辀而息驾兮独惝怳于中庭四方上下皆在我闼兮扩灵府之宏澄探元化于终古兮聊向风而抽情乱曰洪钧斡运一气孔遒兮四时相防而翕辟何由兮阳以隂肃恩若仇兮閴寂无余而发烂莫收兮虫牟降伏三白肇休兮嵗荐若兹我将何求兮
　　自修赋
　　皇降予以众美兮实清明而粹全胡赋质之不犹兮乃蔽昧而强孱自有识而发愤兮窥前修之阃关诵古训之数数兮服至理之拳拳虽苦心而极力兮犹未从容乎矩步忽内怛而自修兮吾知其故善既复而或失兮怠与敬其交鹜心暂开而或蔽兮理与欲其纷互此实进退之机兮肇千里于跬步茍决择之不勇兮将邪赢而正负盖必于敬于理而保持兮于怠于欲其屏去既经心以自明兮复诵言以自固庶成性之存存兮全上天之所赋
　　思本赋
　　吾行年之匪少兮胡贸贸而靡思善恶原于杪忽兮寖千里其逺而木油油而上耸兮波沄沄而载驰托后土之鸿厖兮本大化之无涯肇总总之众物兮咸资始于天渊矧含灵之物秀兮孰有不自其先先昭列而在上兮子孙绳其在下或一日而不思兮将原竭而本仆或广植而不食其获兮或勤施而不责所负河流之汪淫兮润实渐于遐土啓我人以坦途兮辟我人以大户既登名于荐书兮复显仕于朝列念积累之艰难兮恒拳拳而恐失服圣贤之明训兮索众妙于微赜仰皇昊之赋畀兮保天理于晷刻谨余识之昭昭兮匪他岐之敢惑洁余身之皓皓兮岂外物之能涅是惟顾本源以自修兮若见亲于羮墙行斯百而靡亏兮体毫髪而匪伤坚此志之罔替兮爱此言之不忘敦忠孝而日新兮庶末盛而流长
　　古诗
</div>
    <div class="pagination">
<span class="current-page">1</span><a href="敬轩文集_page2.html">2</a><a href="敬轩文集_page3.html">3</a><a href="敬轩文集_page4.html">4</a><a href="敬轩文集_page5.html">5</a><a href="敬轩文集_page6.html">6</a><span>...</span><a href="敬轩文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
