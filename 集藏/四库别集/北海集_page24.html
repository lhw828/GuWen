<!DOCTYPE html>
<html>
<head>
    <meta charset="UTF-8">
    <title>北海集 - 第 24 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 24 页/共 24 页</h1>
    <div class="content">　　勅人谁无过观其党而知仁俗与为新免乎险而作解矧惟尔列宜锡宠章徽猷阁直学士防授宣教郎知漳州军州事兼管内劝农使节制管内军马赐紫金鱼袋綦某学务师心文能耀道多言徃行畜其德令闻广誉施诸身同官为寮但敦于私好致法诎义遂防于小文适布湛恩乃还故秩无负天下刘向指有过之臣有益公家王嘉推当免之吏勉齐前哲以副朕言可特授通直郎依前徽猷阁直学士差遣赐如故
　　转奉议郎制【绍兴元年十月二十八日】
　　勅自考绩之法不行于汉唐至于我宋防酌古今之宜凡省阁侍从之臣不繇嵗课以迁时推特恩是亦道揆及肇新官制则有司存付之定法犹然三载考绩之意焉徽猷阁直学士通直郎知漳州赐紫金鱼袋綦某学识深敏溢于文词入掌丝纶出宣政化年则淹矣劳亦有焉虽云序进之常是谓宠绥之数服我休命益奋乃庸可特授奉议郎充徽猷阁直学士依前知漳州军州事兼管内劝农使特封文安县开国男食邑三百户赐如故
　　再除尚书吏部侍郎制【绍兴二年二月十日】
　　勅铨曹之敝极矣猾贼之吏舞文毁则以遂其奸欺其根深株连长貮郎虽有擿伏振滞之心能窒其而正厥愆者鲜矣徽猷阁直学士左奉议郎北海县开国男食邑三百户赐紫金鱼袋綦某通敏之才恢博之器比以文学典司纶言进貮天官绰有休誉用还旧物兼直禁林已试之能益观成绩可特授依前左奉议郎试尚书吏部侍郎封赐如故
　　除尚书兵部侍郎兼直学士院制
　　勅朕思为君之难以立政为急既慎圗于官使亦求备于人材方多虞之辰武部实为重任极儒者之选禁林则异庶司盖所寄不在闲剧之间而得人则兼文武之用左奉议郎试尚书吏部侍郎兼权直学士院北海县开国男食邑三百户赐紫金鱼袋綦某器凝逺业学冨多闻再典领于铨衡皆摄承于制作功课简在两府既阅歳时文辞独行中朝自高名誉贤劳之叹公议所同是用易以司戎之班遂兼视草之直推燕许之手奚俟考言成颇牧之功则为称职服我休命尔为钦哉可特授依前左奉议郎试尚书兵部侍郎兼直学士院封赐如故
　　除翰林学士制【绍兴二年九月十九日】
　　勅朕惟虞夏啇周之隆邈乎尚矣典谟训诰之盛頼以见之遭时多虞思古成烈必得鸿博之士其代予言庶几号令之行不匿厥指自非已试岂协朕心左奉议郎试尚书兵部侍郎兼直学士院北海县开国男食邑三百户赐紫金鱼袋綦某奥学足以贯前闻敏识足以周庶务其在外服阀阅着于功劳逮还中朝文章擅于宿老再任典选一为司戎皆以防刃之余而兼禁林之直艰难之际典册有光逮意之文盖封敖其比戡难有助则陆防之流繄我腹心之良孚于搢绅之望宜锡申命俾拜为真无愧前代用人之心极于一时崇儒之意其徃祗训用永有辞可特授依前左奉议郎充翰林学士知制诰封赐如故
　　翰林学士进兼侍读制
　　勅朕毎当听政临朝之暇不忘崇儒访道之勤盖君子欲进德以及时惟王人求多闻而师古爰咨硕望俾陪经幄之华载考佥言允属禁林之旧翰林学士左奉议郎知制诰北海县开国男食邑三百户赐紫金鱼袋綦某蕴髙明之识负超卓之才笃学力行洽闻殚见蚤膺识防荐厯禁严参内朝法从之班登北门学士之选崇论宏议名声动于朝廷大册高文言语妙于天下屡赐玉堂之对入奉清闲进读金华之书益资鸿博惟前载兴衰之迹与当今治乱之原汝其悉意以陈朕方虚已而聴徃服休命母怠钦承可特授依前左奉议郎充翰林学士知制诰兼侍读封赐如故
　　宝文阁学士除知绍兴府制
　　勅朕嘉在昔朝廷重熈天畀以人磊落相望抑尝考其本末盖入则论思献纳备侍从之列出则折冲御侮受方面之寄不以内外二其心不以逺近易所守用能全大节于一时埀令名于后世雍容进退久无间焉眷予迩臣克配前哲翰林学士左奉议郎知制诰兼侍读史馆修撰北海县开国男食邑三百户赐紫金鱼袋綦某和顺乐易清明敏达博极羣书韫匮今古崇义竑论足以賛防帝猷髙文大册足以鼓动天下扬于禁林陪侍经幄有德有言协于士论而廼者屡贡封章力求退避朕以为劳汝侍从之事不若成汝廉静之守陞华延阁剖符防稽方朕东廵繄乃巨屛镇抚一道总制列城建威销萌寄服尤重伫闻报政朕不汝忘可特授依前左奉议郎充寳文阁学士知绍兴军府事兼管内劝农使充两浙东路安抚使马歩军都总管填见阙封赐如故
　　转承议郎制【绍兴五年闰二月九日】
　　勅考绩而陟明乃古今之成宪肇禋而疏宠亦国家之旧章乃眷从臣并昭恩数寳文阁学士左奉议郎知绍兴军府事兼管内劝农使充两浙东路安抚使马步军都总管北海县开国男食邑三百户赐紫金鱼袋綦某才猷宏逺学术深醇探六艺之渊源备百家之该洽北门视草西学上贤岂惟华国之文章实有嘉谋之启沃言语妙天下偶厌承明之庐岳牧用词人聊懐防稽之绶当三歳计羣吏之治乃五室严上帝之祠增贲官聨叙贤劳于积日进封侯爵衍多户于爰田徃服便蕃益思报称可特授左承议郎依前寳文阁学士进封北海县开国子加食邑三百户差遣赐如故
　　转朝奉郎制【绍兴八年四月三日】
　　勅朕惟三载考绩之法以驭庶工虽侍从之臣能应格法始以叙进所以示天下之公凡百庶尹考其殿最四歳一迁而法从之贵率以三载所以优近臣之礼着为定令付在有司吾何私焉寳文阁学士左承议郎提举江州太平观北海县开国子食邑六百户赐紫金鱼袋綦某文为国华器适时用翺翔禁近誉望独高有司考尔阀阅当用陟明之典徃服新渥蕲称茂恩可特授左朝奉郎依前寳文阁学士进封开国伯加食邑三百户差遣赐如故
　　转朝散郎制【绍兴十一年五月二十三日】
　　勅聨法从之迩列虽无待于次升严攷绩之彛章固必繇于叙进爰举陟明之典式膺增秩之恩寳文阁学士左朝散郎江州太平观北海县开国伯食邑九百户赐紫金鱼袋綦某辞俪卿云学穷游夏蚤持荷槖入践玉堂顾相应以义理之文乃闵劳于侍从之事迄兹满歳在法当迁通班内阁之华仍处珍台之逸并畴爵邑就峻文阶祗服賛书母亡献纳可特授左朝散郎依前寳文阁学士进封髙宻郡开国侯加食邑三百户差遣赐如故
　　转左朝请郎致仕制
　　勅弹冠筮仕尝殚夙夜之勤解组告归母替始终之遇寳文阁学士左朝散郎提举江州太平观髙宻郡开国侯食邑一千二百户赐紫金鱼袋綦某自致多闻之誉时推富赡之辞昔视草于禁林复聨华于内阁出分帅阃归奉真祠心宜切于兢辰义遽陈于知止乃露章而沥恳祈谢事以养疴爰涉天阶载敭命綍徃优防于燕处务保啬于冲和勿药可期嘉猷上告可特授左朝请郎充前件官















　　钦定四库全书
　　北海集附录中
　　辞免尚书吏部侍郎不允诏
　　勅某省所奏辞免新除尚书吏部侍郎恩命事具悉天官之职人物综焉南渡以来法隳吏弛思得能者以振颓纲卿识照事几才周世用见阃殚洽知祖宗防革之宜学问精深得师友渊源之正比借才于铨筦果腾誉于簮绅灼见所长就加兹命举直错枉伫成平允之功辞尊居卑宜畧谦冲之礼所请宜不允故兹诏示想宜知悉
　　辞免徽猷阁直学士知漳州不允诏
　　勅某省所奏辞免恩命事具悉朕惟卿有班马之才髙崔之学徧仪禁路蔚有能声兹求便私殊惜其去西清之秩虽以宠行徃董郡符何辞之有所请宜不允故兹诏示想宜知悉
　　辞免吏部侍郎直学士院不允诏
　　勅某省所奏辞免恩命事具悉朕以卿政事文华见推士论而铨衡之地实借通才词禁之林方虚寓直睠予侍从之隽邈在闽粤之邦趣召造朝肆班成命是皆已试佥以为宜奚事多辞亟趣定着所请宜不允故兹诏示想宜知悉
　　辞免兼侍读不允诏
　　勅某省所奏辞免兼侍读恩命事具悉朕稽古有为事必师古学于古训庶几有获故求博识洽闻之士通传注之精义明诂训之学探微言之防诵説于前以缉熈予之光明广所闻知得前圣之心术以尊所行焉卿以经明号为纯儒染翰北门阅日滋久复命以知经之事与诸儒迭进而入侍冀以微显阐幽探赜索隐同其涂归一其虑致所期于卿逺者大者而乃执谦辞避朕何望焉其体予意勿复有言所请宜不允故兹诏示想宜知悉
　　翰林学士乞郡不允诏
　　勅某省所奏乞除一小郡或宫观差遣事具悉朕延登俊乂进陟禁严非特取翰墨之工发挥号令固亦资议论之益禆賛谋猷而卿德性纯明才资宏博闻望耸搢绅之列文章增邦国之华独步词林久陪经幄髙文大册逺追古人之风忠言嘉谟挺立王臣之节眷惟时杰实简朕心遽形请外之章殊咈在廷之望与其徇小节以进退曷若賛中兴于艰难宜体至懐勿重有请所请宜不允故兹诏示想宜知悉
　　辞免翰林学士不允诏
　　勅某省所奏辞免翰林学士知制诰恩命事具悉朕纂丕图戡定多难将欲德意志虑鬯达乎斯民盖在号令文章皷动乎当世翰墨之选兹惟难哉以卿学穷本原文备体要代予述作亦既有年再职于卿曹复兼官于辞禁演纶滋久摛藻益工报淮南之书卿其视草而遣矣下山东之诏民将扶杖而聨之肆加即拜之恩示朕亲擢之意奚为逊避犹徇故常宜副佥谐之言徃就久虚之次所请宜不允故兹诏示想宜知悉
　　翰林学士乞外不允诏
　　勅某省所奏乞除一小郡或在外宫观差遣事具悉卿学问宏博多识前世之载文辞瓌伟遂为一时之宗议论畅而不阿谋猷深而有补兼是四者防吾禁严辉映先达领袖后进朕方自简以尽用人之道卿可无故求便私而去哉而况时方艰难急贤是务不遗尺寸将尽求之若杰然之材得轻去于位着则未用之士或自安于丘园矣勉体眷知毋复有请所请宜不允故兹诏示想宜知悉
　　辞免寳文阁学士知绍兴府不允诏
　　勅某省所奏辞免寳文阁学士知绍兴府恩命改除近下职名及闲慢一郡事具悉卿博物洽闻尤练国朝之故事髙文大册独推翰苑之英声处之经帷则日闻儒者劝道之言付以史笔则能尽古人褒贬之义夫以亲信之地委寄如斯顾于连年屡上恳奏乃眷股肱之郡宜用腹心之臣非特表尔难进易退之风亦以平今内重外轻之势虽价人以为藩辅卿则有余而学士遂去朝廷朕所太息更职内阁亦本前规夫何逊避之为毋乃防谦之过趣祗朕命勿费尔辞所请宜不允故兹诏示想宜知悉
　　知绍兴府乞宫观不允诏
　　勅某省所奏乞除一在外宫观差遣任便居住事具悉用人者验于已试则职必举居官者久于其事则功乃成卿以敦诗阅礼之儒膺谋帅作牧之任论考绩之状效已见于临漳察报政之期敏有同于东海独当假以歳月乃克究其才猷朕岂夺于垂成以蹈数易之弊卿宜勉务展布用副属任之专何为上章遽形引疾丐闲之请殊非所闻宜安厥官益图计最所请宜不允故兹诏示想宜知悉春暄卿比平安好遣书指不多及
　　辞免兵部侍郎兼直学士院不允诏
　　勅某省所奏辞免兵部侍郎兼直学士院恩命乞改除一宫观差遣事具悉朕患武尅之不刚既重司戎之选欲文德之广被又严视草之求卿以宏材徧仪禁路身无数器誉振一时谓蹇蹇之王臣当膺备责顾谦谦之君子尚托不能非特以卿更左右而具宜庶几知予用文武为一道既非作好其又何辞所请宜不允故兹诏示想宜知悉
　　辞免兼史馆修撰不允诏
　　勅某省所奏辞免兼史馆修撰恩命事具悉朕永念为邦必存信史考之在昔有尚书春秋之成规近莫如唐以知几吴兢为称职肆图兹任厯选在廷苟非其人不以轻授惟卿文学议论独髙于一时代言谈经皆合于朕意望实两重搢绅所推必能发五例以成书兼三长而载笔惟我系兴之迹实承中否之余时当经纶事故丛委其重如此非卿孰宜休命既行羣言皆穆何劳逊避其趣钦承所请宜不允故兹诏示想宜知悉
　　翰林学士乞外任不允诏
　　勅某省所奏乞解罢近职差外一次事具悉朕于艰难多故之余有人物渺然之叹爰谘执事数下诏书思求在野之贤以补周行之缺夫岂禁严之地素重之臣其学问文章追配于昔人其谋猷议论宏益于当世有如卿者可使去哉虽卿引疾之词至于三请而未止顾朕留贤之意亦已屡诏而无余勉体至懐徃安厥位所请宜不允故兹诏示想宜知悉
　　吕丞相贺知绍兴府啓
　　伏审光膺睿防出镇师藩邮传所闻士夫胥悦窃惟庆抃伏以判府安抚寳学量澄玉海学富金籝素为学者之宗夙擅儒林之秀玉堂金马久烦摛藻之才皂盖朱轓暂付承流之寄载惟雅望播在羣佥诵铜梁剑阁之辞盖一时之竒作惟凤阁鸾台之诏诚万目之具瞻某托契有光索居寖久栖迟陋巷怅竿牍之未修眷恋绨袍辱缄縢之宠逮永言感佩曷罄敷陈
　　吕丞相论吴玠麻事书
　　頥浩再拜自闻领帅淛东念下车之初事务繁剧不应以尺书上凂聴覧必蒙情炤兹辱坠教荷髙义厚德不赐遐遗之意曷可胜言公在词掖翰苑累年文章妙天下昨吴玠制词入作数聨造意警防窃原雅意以为既失秦川之利则铜梁剑阁不敢恃险以为难取而击退贼兵也长安驿舍榜曰秦川驿咸阳县北门额曰咸秦驿衰老素不善为文但筦见如此尔
　　王教授祭内翰先生文【詹叔】
　　维绍兴十二年歳次癸亥月日门生左从政郎充处州州学教授王之望谨以清酌庶羞之奠敢昭告于内翰寳学先生綦公之灵曰古今所难莫如文辞文辞之中体重而施逺者又莫难乎书命之为使世当承平优防翰墨则中人可以任职及夫艰难之际呼吸变古而发为号令以宣导上意则皆欲切中于事机如三镇诏书使奸雄不敢顾望奉天赦令虽武夫悍卒亦流涕而嗟咨是皆系成败关盛衰非高世之才不能善也故代王言者尤难乎多事之时国家南渡之初倾侧扰攘而文德广被与武功而并驰当是时也公以高文大笔振英声于翰苑者凡五年于兹深厚尔雅浑浑噩噩以鼓动乎一世者固无愧乎两汉之竒径狭体方摩揣轻重锱铢必较曾一字而莫移制诏之出海内传诵虽呫呫然好动其喙者亦莫得而瑕疵至今北扉东阁称为真学士者皆曰非我公而谁其学问之富上探六经之渊奥旁猎子史之浩博而尤熟于国朝一代之仪凡典章故实与夫前辈出处之际上下数百载若指诸掌而无遗此皆搢绅士大夫所共推服至于嘉谋硕画宻陈于中禁而系天下之安危治乱者则不可得而周知上方倚以为相而民之无禄忽一卧而长辞世失名臣士防哲匠所以识与不识皆兴殄瘁之悲矧惟小子出入门下从容受教盖一纪以抠衣公不以为不肖慰荐诱掖矜怜抚防之意最防厚于等夷讣音忽闻惊涕失声而縻于斗食不得伸一恸于灵帷馈奠之微逺寓千里以致一哀而已若乃感念旧德而懐仪刑则不知其何日而忘之也
　　资政文敏李公祭文【汉老】
　　维绍兴十三年嵗次壬戌某月某日具位【云云】谨以清酌庶羞之奠遣人致祭于叔厚宫使内翰阁学士之灵呜呼人常有言知音实难嗟我与公相知几年昔在宣和我官翰林公来过我袖有新文其光晔如其气韪如美玉在璞可为璠璵荐言于朝有应如响非我私公公论固然公仕寖升我以言谪世故艰难嵗月如髪再见山阳青衫白须日困盗贼邻于渇饥清跸渡江我造行阙遭变不死以忝【原本缺】公亦戾止遂为郎官钧枢求贤典司文翰曰公之才应用有余求之班行可以二数金砺方劚鹏风而骞簮笔螭蚴北门视草大笔染濡帝宠赉之玉砚金蜍我寓于泉公来守漳徃返防面握手欣驩杯觞淋漓懐抱倾防十年乖离一日笑语公再入侍厯典钜藩奉祀以归有命则然山川相望再见无日公以书来字画犹湿报章未几忽闻讣书天马万里踬于中涂惟公生平懐抱夷坦美玉精金一无可防谓冝黄髪且有嗣贤二者莫遂何辜彼天孰不我知莫如公厚孰不知公莫如我旧窀穸有期奠挽弗亲缄词寓哀以冩我心呜呼哀哉尚飨
　　秦桧乞追取御笔词头劄子【绍兴二十四年七月上次年桧亡】
　　臣伏仰陛下昨自军兴之初为宗庙生灵计躬至军前权与和好固已上格天心中兴国祚所谓后其身而身先无以天下为者可以托天下也臣至愚极陋继亦将命出于自请当是时岂意有今日依乗风云之幸盖捐躯徇国万一近似乃得与今日休兵保邦之大议非偶然也靖康之末邦昌僣号臣独不戴异姓乞于皇宗不预背盟之议者选择继统其后军前取出欲行惩断幸而不死驱掳逺去臣终不变初议至为徽宗草书以为南朝有子不当相待遽如石晋国相虽傲岸自用犹即遣人送钱绢至盈万数后有传录至中朝者其本尚在可考不诬愚臣于君臣之契与立朝本末如此昨自初还朝时首奏令刘光世通书请好其从吕頥浩都督在外臣又奏遣北人招讨使监门客通书求好未几边报王伦来归頥浩遂攘以归已力援张邦昌友婿朱胜非来朝既而围城中人綦崇礼与頥浩胜非援邦昌时受伪命人谢克家复来经筵当臣之求去也陛下抚谕再三恩意欵宻臣独以书生不识事体以必退为真是頥浩乃与权邦彦同日留身乗间建言以为宰相之去乃无一事于是旋易台谏拟请御笔至崇礼草制之日请以为据克家崇礼之迭用外人所不知臣固知二人独頥浩所昵非陛下所柬注也崇礼被逐常以所得御笔公示广众不知事君之体至于如此士大夫虽每每窃笑然以其人阘冗凡下搢绅所不齿不足以汚牙颊姑置度外臣又以出处自有本末后世当有公议不必与此辈较曲直故不论也今崇礼已死无子独有女嫁谢克家之孙伋之子若不收拾所降御笔复归天府则万世之后忠逆不分微臣得君立朝无所考信实害国体伏望圣慈特降睿防令台州取索崇礼所受御笔缴进仍以臣今奏疏送付史馆永以传信不胜幸甚取进止贴黄克家初受伪命其子伋对所亲厚言它日伋等奈何盖已不有其父矣岂意自全以至今日克家受頥浩胜非之援再至经筵曾无几时乃奏言陛下以一人召至又以一人言而去恐四方有以窥陛下其敢为大言无所忌惮如此疑以传疑何所不至伏望圣慈深赐降鉴七月十一日三省同奉圣防依







　　钦定四库全书
　　北海集附录下
　　宋史列传
　　綦崇礼字叔厚高宻人后徙潍之北海祖及父皆中明经进士科崇礼防颖迈十歳能作邑人墓铭父见大惊曰吾家积善之报其在兹乎初入太学诸生溺于王氏新説少能词艺者徽宗幸太学崇礼出二表祭酒与同列大称其工登重和元年上舍第调临淄主簿为太学正迁博士改宣教郎秘书省正字除工部员外郎寻为起居郎摄给事中召试政事堂为制诰三篇不淹晷而就辞翰竒伟拜中书舍人赐三品服进用之速近世所未有高宗犹以为得之晩车驾如平江有防邹浩追复龙图阁待制崇礼当行词推帝所以褒恤遗直之意有曰处心不欺养气至大言期寤意引裾尝犯于雷霆计不顾身去国再迁于岭徼羣臣动色志士倾心又曰英爽不忘想生气之犹在奸谀已死知朽骨之尚寒同列推重除试尚书吏部侍郎时从官惟崇礼与汪藻寻兼直学士院以徽猷阁直学士知漳州其俗悍强号难治属有巨防起建州声撼邻境人心动揺崇礼牧民御众一如常日讫盗息环城内外按堵如故徙知明州召为吏部侍郎兼权直学士院时有诏侍从官日轮一员具前代及本朝事关治体者一二事进入崇礼言祖宗以来选用儒臣以偹讲读若令从臣一例献其所闻既非旧典且令越职望令讲读官三五日一进乃命学士与两省官如前诏又言驻跸临安以浙西为根本冝固江淮之守然后可以图兴复蜀在万里外当召用其士夫以慰安逺人之心时兵革后省曹簿书残毁几尽崇礼再执铨法熟于典故讨论沿革援据该审吏不得容其私后有诏重刋七司条勅崇礼所建明悉书为令移兵部侍郎仍进直学士院御笔处分召至都堂令条具进讨固守利害崇礼奏谍传金人并兵趣川陜盖以向来江左用兵非敌之便故二三歳来悉力窥蜀其意以为蜀若不守江浙自揺故必图之非特报前日吴玠一败而已今日利害在蜀兵之胜负又言君之有臣所以济治臣效实用则君享其功臣窃虚名则君受其实用之利在国虚名之美在身忠于国者不计一己之毁誉惟天下之治乱是忧洁其身者不顾天下之治乱惟一已之毁誉是恤然効力于国其实甚难世未必贵窃名于已其为则易且以得誉二者有关于风俗甚大是不可不察也九月御笔除翰林学士自靖康后从官以御笔除拜自此始杨惟忠邢焕以节度使致仕告由舍人院出崇礼言祖宗时凡节钺臣僚得谢不以文武并纳节别除一官致仕熈宁间冨弼以元勲始令特带节钺致仕其后继者曾公亮文彦博他人岂可援以为例诏自今如祖宗故典进兼侍读兼史馆修撰时有防重脩神宗哲宗正史兵火之后典籍散亡崇礼奏神宗实録墨本元祐所修已是成书朱本出蔡卞手多所附防乞将朱墨本叅照修定哲宗实録崇宁间蔡京提举编修增餙语言变乱是非难以便据旧録修定欲乞访求故臣之家文献事迹叅照又奏知湖州汪藻编类元符庚辰至建炎己酉三十年事迹乞下藻以已成文字赴本所并从之先是藻奉诏访求甚备未及修纂崇礼取而专之尝进唐太宗录刺史姓名于屏风故事曰连千里之封得一良守则千里之民安环百里之境得一良令则百里之民説牧民之吏咸得其良则治功成矣苟能效当时之事以守令姓名详列于屏简在帝心则人知尽心职业再入翰林凡五年所撰诏命数百篇文简意明不私美不寄怨深得代言之体以寳文阁直学士知绍兴府刘豫导金人入侵杨楚震扰高宗躬御戎衣次吴防崇礼以近臣承宁方靣谓浙东一道为行都肘腋之地备御不可不谨宻疏于朝得便宜从事于是缮城郭厉甲兵输钱帛以犒王师简舟舰以扼海道疚心夙夜殆废食寝及春帝还七州晏然不知羽檄之遽期年上印绶退居台州卒年六十赠左朝议大夫崇礼妙龄秀发聪敏絶人不为崕岸斩絶之行亷俭寡欲独覃心辞章洞晓音律酒酣气振长歌慷慨议论风生亦一时之英也中年顿挫塲屋晚方登第以县主簿骤升华要极润色论思之选端方亮直不惮强御秦桧罢政崇礼草词显著其恶无所隐桧深憾之及再相矫诏下台州就崇礼家索其藁自于帝前纳之且将修怨防崇礼已没故身后所得恩泽其家畏惧不敢陈士大夫亦无敢为其任保楼钥尝叙其文以为气格浑然天成一旦当命书之任明白洞达虽武夫逺人晓然知上意所在云
　　氏族言行録
　　綦崇礼防而頴迈不好嬉弄读书学文月开日益俦辈莫敢望甫十歳能作铭以志邑人之蔵属辞比事音节皆中律吕父见而大惊顾谓皇妣曰吾门自高祖以来劬躬积善之报其在斯乎光尧驾幸平江有旨故邹浩追复龙图阁待制公当行词推上所以褒防遗直之意有曰处心不欺养气至大言期寤意引裾尝犯于雷霆计不惜身去国再迁于岭徼羣臣动色志士倾心又曰英爽不忘想生气之犹在奸谀已死知朽骨之尚寒同省舍人李正民见之曰比吏房词头皆常常除目不足骋辞今君为邹草制良可喜也及録黄具公告假而李独直以已名行下公戏之曰君固欲挂名道郷公制但恐润色非工反为名累耳李笑曰人当知出君手而不知吾并得掠美幸矣其文为同舍所重如此尝上言车驾驻临安即以浙西为根本宜固江淮之守然后可以图兴复西蜀在万里外当召用其士大夫以慰安逺人之心至于绳外台奉令简忽之愆革诸将第功迁补之滥汰冗兵撙浮费皆时所难言者御笔处分召至都堂令条具进讨固守利害公奏曰金人自靖康以来无歳无兵及乗舆南渡己酉之冬直犯江浙逮其归师龃龉谓可以休矣乃且移兵以扰关陜乗我冨平之败遂窥巴蜀幸吴玠一胜稍挫其锋然其图我盖未忘也今侦谍所传皆言金人并兵以趋川陜可以知其情矣盖以向来江表用兵非金形势之便故二三歳来悉力窥蜀其意以谓蜀若不守江浙自揺故必图之不置非特报前一败而已则是今日利害在吾蜀兵之胜负吾兵占胜而金不得近蜀则必气索而众离若乗其败而西自防汉东自淮海进兵以攻讨则我必大得志而中原定矣为天下者审夫议论规模所存而已规模者国家所恃以立议论者规模所恃而定议论定则规模立规模立而国家之势成矣议论不定则规模不立规模不立而国家之势危矣夫规模议论尤急于天下多事之际议论定则成不定则败规模立则存不立则亡此成败存亡之机也窃以为今日之议论规模宜出此三者恢复中原以成再造之功上也因所有之地而疆理之中也苟目前之安而无所为下也语其上则今之力诚未可为守其下则吾之势未可复立惟度时量力就其中者为之中者既成则其上者可驯而致苟止于下则虽志于中者不可复得矣欲望陛下发自圣志明诏大臣毋取言高以害实治毋偷茍安以玩歳月议论审其可用规模定其适中以此立政事以此任人材以此责功效如是而期月之间治功不成未之见也今已过防秋且逺近传闻通使人情恐便舒缓谓宜申戒防江将帅明逺斥堠防阨险要选练士卒日训于师常如遇敌以为先事之备庶无后悔苟和议遂成亦未可以弛备况今日耶公再入翰林凡五年所撰诏命数百篇文简意明不私美不寄怨固已得正言之体而慷慨论事无所回避不虚为侍从帷幄之臣秦桧上章辞位上召公出桧所献二防大畧欲以河北人还金中原人还刘豫上又曰桧言南人归南北人归北朕北人将安归又桧言臣为相数月可惊动天下今无闻故公载之制词畧曰自诡得权而举事当耸动于四方逮兹居位以陈谋首建明于二防罔烛厥理殊乖素期川陜宣抚副使吴玠以功进检校少师两镇节度使公当制有曰陆海神臯既失秦川之利铜梁劔阁敢言蜀道之难言者谓秦虽沦防而川未尝失也指以为病上知其非公犹援唐故事自谓失职力引疾求去遂除知绍兴逆豫导隣国入防扬楚震扰上躬御戎衣次于吴防公以近臣承宁方靣谓浙东一道为行都府肘腋之地备豫不可不谨宻疏于朝得便宜从事于是缮城郭厉甲兵输钱帛以供王师犒给之须简舟舰以扼海道冲突之患疚心夙夜殆废寝食及春大驾凯旋七州数十县之民按堵自如不知边书羽檄之遽公之力也公平居不为崖岸崭絶之行亷俭寡欲独覃思于学问文章白首不倦彊记黙识繇唐虞三代以暨国朝之隆君臣事迹先后数千载如指诸掌视唐燕许常杨为不足道上每曰綦公之文有体真学士也秦桧罢政公草词头着其恶无所回隐桧甚憾焉及为太师怙权张甚必修怨而公已殁矣然身后所得恩泽其家畏惧不敢陈士大夫亦无敢为之保任阅十年矣犹称诏下台州取壬子八月所赐御笔众论嗟愕桧死朋憸尽逐识者慨公之不及见也赵思诚祭之曰公妙龄秀发聪敏过人辞章之妙追古作者博习诗书六艺之文旁通诸子百家之编下逮传记小説靡不该贯奕碁音律悉皆洞晓酒酣气振议论风生长歌慷慨旁若无人真一时之英也诚为确论中年顿挫塲屋晚方登第一主县簿即践华要当官直气敢言多靣折人无所忌避虽始终以文翰际遇而朝廷有大议论上必咨访故内外惮之如台谏然初拜掖垣即兼内职后两领天官亦如之在玉堂前后五载上屡欲大用为权臣中沮不果建炎间驻跸靡定诏令多不时下公受命立成上毎嘉奬曰綦某制词知体语言轻重得宜无可防检者时议以为中兴之功非特将士宣力盖诏令亦有助焉
　　楼钥原序
　　南渡之行公在帝侧实代王言诏防所至读者感动诸将奔走承命如陆宣公之在奉天也寻入翰苑当羽檄旁午书诏填委之防而播告之修不匿厥防吕宗穆以首相开督府训辞尤为宏伟有曰尽长江表里之封悉归经畧举宿将王侯之贵咸聴指呼其能布宣威灵张大国体类此盖公笃意经术博覧强记以直道自任才髙而气刚平时为文不为崖异之言而气格浑然天成故一旦当书诏之任明白洞达虽武夫逺人晓然知上意所在非规规然取青嫓白以为工者比也
　　杨万里原序
　　记覧极其博辞章极其丽而正君定国扶世立教根于自然其进言也曰畏天曰爱民曰法祖宗曰务学曰从谏曰进贤退不肖其説经也探圣贤之本指别训诂之是非取正而舍竒尚通而恶凿以今凖古据旧鍳新皆正心修身齐家治国平天下之要何其多取哉鸿笔丽藻冠于一时有功中兴独当上意如威凤祥麟斯亦伟矣而自放泉石罙入仙城回萦之中虽万钟千驷不与易也一觞一咏兴寄事外虽不多赋顾其闲雅澹泊弗雕而工岂营度悲鸣者所能防耶
</div>
    <div class="pagination">
<a href="北海集_page23.html">上一页</a><span>...</span><a href="北海集_page19.html">19</a><a href="北海集_page20.html">20</a><a href="北海集_page21.html">21</a><a href="北海集_page22.html">22</a><a href="北海集_page23.html">23</a><span class="current-page">24</span>
    </div>
    <div class="pagination"><a href="index.html">返回目录</a></div>
</body>
</html>
