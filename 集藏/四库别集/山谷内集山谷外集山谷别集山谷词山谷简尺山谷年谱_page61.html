<!DOCTYPE html>
<html>
 <head>
  <meta charset="utf-8"/>
  <title>
   山谷内集山谷外集山谷别集山谷词山谷简尺山谷年谱 - 第 61 页/共 104 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集山谷外集山谷别集山谷词山谷简尺山谷年谱 - 第 61 页/共 104 页
  </h1>
  <div class="content">
   黄氏本婺州金华人公髙祖讳瞻当李氏时来游江南以策干中主不能用授著作佐郎知分宁县解官去游湘中乆之念藏器以待时无兵革之忧莫如分宁遂以安舆奉二亲来居分宁因葬焉公曾大父及光禄府君皆深沉有防谋而隠约田间不求闻达光禄聚书万巻山中开两书堂以教子孙养四方游学者常数十百巳而仕于中朝多钜公显人故大夫公十伯仲而登科者六人凡分宁仕家学问之原盖皆出于黄氏公少举进士有声屋间登嘉祐六年进士第授宣州司理参军治大狱亡虑百数无不得其情公去官老狱吏尝窃叹息以为狱官能尽心于治狱不可欺以秋毫仁厚精宻前后未见其比移防州会昌令治公家如营私视民病如在巳会昌民健讼善匿情成狱户婚事多乆不决公开导教劝之待以恩意因钩索其曲直乆乃皆服其治大狱多可传道盖世称仁厚吏者徒茍欲生之公则不然曲折务尽其情要使不寃然后已故会昌民至今思之改秘书省著作佐郎知鄂州崇阳县未至丁母夫人蓬莱县太君徐氏忧服除江淮发运使张颉举充勾当公事未行或荐公于王荆公荆公召至中书问免役法公以但知旧法牙规对荆公问甚悉曰能留心旧法必能办新法矣荐于上遂为司农寺勾当公事召对便殿访时事公对曰陛下意在惠民法非不良而患在奉法之吏多非其人朝廷立法之意则一而四方奉法之意纷然不同所以法行而民病恐陛下不尽察也河北郡县被水河东河南京东西皆旱淮淛飞蝗蔽野江南疫疠恐陛下不尽知也遂命公同司农寺丞程之才体量河北河东灾伤赈济道除知司农寺丞公以荒政十二为科条州县可行者以付守令其大者或请或遂务以济民不专于黜不职之吏立威而巳归报使事又言所见民间不便于改法者数条明白上谓执政曰黄某忠厚可使除太子中允利州路转运判官既行就差提举秦鳯等路折纳欠负公一听输粟优估其直凡折纳五十余万召为司农都丞异时命陜西转运司为两路移用常苦不足公议两路赋入薄厚事权重轻皆不侔使者各为备边之计偷自便而巳其移运籴买势必相倾故毎告乏请复通为一路后卒如公议除监察御史里行熈宁十年七月也公防言一人之智不若十人十人之智不若百人此有余不足之辨也成天下之务莫急于人才愿责两制近臣监司郡守各荐所知一人陛下因所举而任之于其能否成败之际亦足以知天下之大吏所以事陛下者上用其言敕内外待制以上台諌官三路都转运使至诸路转运判官各举才行任陞擢官一员于是应诏者百余人公又疏言势孤地寒逺迹下僚者既得以名闻于上愿诏中书审察其能而用之则急才之诏不虚行于天下又疏言自五年以来天下水旱下户实防支贷倚阁之惠今幸歳丰有司悉当举催乆饥初稔累给并收是使百姓遇丰年而思歉歳乞定诸路举催欠负上二等户三分收二下三等户收半仍饬官司听民折纳又言都检正俞充结中人徼幸富贵不宜使佐具瞻之地并言王中正任使太重恐为后忧又面论之甚切上曰人才盖无类顾驾御之如何耳公对曰虽然渐不可长圣人长驾逺御故四凶在朝不废时雍彼皆才器杰然过人任使称意为后世虑故放殛之耳上曰且置此事河决曹村京东尤被其害今以累卿遂充京东体量安抚公条举百余事大略疏张泽泺至濵州以纾齐郓而济单曹濮淄齐之间积潦皆归其壑郡守县令能捄灾养民者劳来劝诱使即其功发仓廪府库以振不给水占民居未能就业者择髙地聚居之皆使有屋避水回逺未能归者遣吏移给之皆使有粟所灌郡县蠲赋弃责流民所过毋得征算使吏为之道地止者赋居行者赋粮忧其无田而逺徙故假官地而劝之耕恐其杀牛而食之故质私牛而予之钱弃男女于道者收养之丁壮而饥者募役之初水占州县三十四坏民田三十万顷坏民庐舍三十八万家卒事所活饥民二十五万三千口壮者就功而食又二万七千人得七十三万二千工给当牛借种钱八万六千三百缗归荐士大夫后多朝廷所收用也差同结絶相州狱事初相州事发于皇城卒事十九不实知杂御史蔡确鍜链成狱以此自媒中丞邓温伯御史上官均上防论之温伯又在经筵造膝而论确耳目长具得温伯均所言又善伺察中人主意即论温伯均朋党为邪与罪人为地又任残贼吏目引诸囚如使者虑问状称寃者辄苦辱之有人情所不能堪及上遣黄履李舜举按状而囚以为如前皆引服于是天子不疑确而温伯均皆得辠均犹独上疏争之公至未几而具狱上矣公尝谓子弟吾失不极论此狱甚愧于上官御史也提举南郊事务斟酌损益为南郊式二十巻监试国子监开封进士奏增损贡举式进士以为便巳事对便殿言近歳虽以经义取人大学诸生文章体制未能近古大率集类章句联属对偶风传四方谓之新格不禁其渐文章反陋于作诗赋时乞申敇教官稍令务本以采学者之原改集贤校理判尚书刑部赐绯衣银鱼元丰三年权发遣河东提防刑狱兼提举义勇保甲明年秋召阅泽州保甲补官者五十八人特改一官八月麟府军兴兼权转运判官又差定代州地界公条具曲折为十二寨图以进具言建议者以分水画界恐地势不能尽然啓豺狼心失中国险固其后辽人果责分水之言包取两不耕地据有形胜下临鴈门父老于今以为恨及王中正发军兴皆用一而调二其数皆千万计或非所急或非所用转运使陈安石计不知所出奉行唯力恐不办或増调之一道骚然百姓朘剥至骨公为言主将非其人其势必败事而军兴虽罪死斟酌事宜使不乏而巳何忍自竭根本安石字谓公夷仲安石业老今日但保首领归安能顾惜待制其任国家大计盖如此公每为中正言朝廷大体民命重寄賛道其所长稍稍规之初虽乐言不以为忤及将出界取公钱钜万为特给中正父子多自予余以差给凡在军者公为言敛天下以奉一方皆出于不得已愿更为县官爱惜中正始怒是时随军使臣员二百多请托徼幸成事或父子兄弟皆在行中正巳取其半庄公岳赵咸将漕随军公在塞内主续餽饷欲部分使臣护道路而中正所取之余尽随公岳咸无在者师去界巳百余里移文追之皆不报公为勾当公事孔文仲当自驰往取之夜置酒与文仲诀文仲泣曰公行军外事不可知使臣自从军非公责也公曰王事当计成败岂但塞责耶从十数骑尽夜追至军中正等皆大惊公骂公岳咸取使臣五十余复归因上疏言大军必无功未有以善其后乞募民入刍粟实塞下得以补官及一切除罪少寛近边百姓已竭之力已而大军溃归中正归罪转运司应副乖方且言黄某不肯协心同力上遣御药窦士宣簿责乖方十事公以书对称死罪皆实有之继遣开封府司録喻陟就潞州置狱安石以应副漕挽免就狱公独对吏月余但坐奏请张皇降一官在职如故师出以元丰四年冬降官以五年三月是冬以绛州王达羣聚阻山横行刼略达张红繖以入县镇奉诏督捕尽十二月悉辅斩之六年六月还所降官又以教保甲应格进一官诏按边州违法透漏事至岚石州道遇岢岚军流民经略司奏请巳被防给路粮遣还本郡而老幼二千余口号泣于道拥公马首自言昨以与多籴贵蹔来就贱分锄一夏麦巳见穟粟已立苗愿及分田乃归公即慰论移岚石州未得发遣立为奏入内侍省递其言所问实情如此臣不敢以忧非其职为嫌改朝廷之成命为罪窃惟老小二千口不得其所陛下必为之动心闻数日遂得报可其请十月罢提防刑狱为权发遣同提举保甲视转运副使八年九月诏以明年正月罢赴阙司马温公言闲居往来陜洛间闻河东民言甚美因熟问治状吕正献申公亦言河东军兴边民德公甚厚顾朝廷不尽知耳公在河东六年未甞乞赴阙虽在团教埸未尝易儒服故在陜西河北独不赐战袍元丰未他路保甲拥兵入县镇贼杀官吏羣盗通行数州独河东保甲不为犬吠之盗元祐初除尚书户部郎中治左曹二月差按察成都等路茶事兼体量卭州蒲江盐井利害先奏罢陆师闵所行公私甚病者乃具奏曰臣奉被使防所至访求利害至熟茶之法实有害于川陜之民盖官司不原朝廷立法本意希功幸赏以得为多于是禁网滋繁百姓受弊陆师闵立法最虐故取利最多上累国体下敛民怨中外臣寮所言茶事害民六科皆有事实若遽论之不若尽以予民使园户自卖商贾自贩官收税引及歇防钱并复熈宁以前传马法兼无交易之烦无脚乗之劳抉去故弊一从私便无复异议若致详于公私之际则先当议民其次商贾其次边计利害各有所在也今蜀民通患币轻钱重商旅赍擕息不偿费若不捐搉茶尽与商贾则百货未能通流脚乗未能猝备非唯园民之货欝滞絶其资生之路若蕃市交易万一不继亦足以害经乆之法今若捐十一州之茶与商贾仍以川陜四路及关中诸路与之为受茶之地宜若可以尽泄川茶以补蜀民乆困而官以善价取雅州兴元府所产以赡熈秦诸州酌中法以为边备于理为可于是朝廷许同转运司尽公私之便商度立法公又奏曰产茶之地尽在川路卖茶之地全占陜西其发至陜西六路者为纲茶于川陜四路者为食茶若产茶之地除去卖侵刻取息太重搜捕苛扰差雇不和配卖賖欠预俵折纳滥赏诸弊则卖茶之地随事制宜其目有六一曰路分全占陜西州县又取京西之金州以东南望之疑若专利太多以天下观之阜通川陜之利以备边而不病东南则势均矣故以熈河秦鳯泾原为禁茶旧路以永兴鄜延环庆为通茶新路不禁旧路无以制蕃市不通新路无以便民欲使通塞常相权则公私可以共利二曰卖茶给厯抑配及官卖末茶今尽除宿又禁南茶无入陜西使川茶常不失中价则民不知茶之害三曰茶色不等盖汉茶食嫩蕃茶食老雅州之名山自兰州火邈川至于于阗兴元之大竹自阶州入欧家自河州入木波洋州之西乡茶自河州入木波至于三耶尨谷今区别茶品以入诸路则可以适汉蕃所宜四曰价直腾踊则害马价今以茶马相宜以斤对寸髙下适等矣因宜增损则可以制边备之费五曰博易夺市易之权污吏挠法法不可为污吏废今边市博茶大者在马其次金帛去贪者之害乃可以通边市之利六曰脚乗不均盖縁军兴脚乘踊贵故髙立雇直遂以诸埸所博污滥之物髙价估折今若斟酌髙下损其余以资铺兵则可以均力使之任并定博马歳额以万八千匹又奏蒲江盐事云卭盐旧价太髙已防朝廷权减斤为八十五钱然污杂湿恶积未除今欲止絶汁淋灰土及煎胆水止用九井正水煑一色盐用权减价为定法专用食卭州禁外来官盐及小井盐其汁淋等盐八百六十二斤乞于正额除之仍寛盐户旧欠十分除二分卭民数十年之病于是悉除所奏皆即施行除直秘阁权发遣都大提举成都府利州陜西等路茶事兼提举买马监牧公事以职事入奏落发遣字朝论以宰府官属当得中立不倚之士为助以公不附会朝廷必废茶法巳而公私便之故二年十二月除尚书左司郎中公语子弟昨按察川陜茶政随事制宜便于公者不茍去以为名害于民者不茍存以为利论者未以为然是歳遂代前官领茶马事前日所以绳治人者皆身当之在职歳余法无疐阂不可行者士大夫乃颇见信故知无心以制事利害则合而听之在人在已无间然矣初陆师闵时歳计茶息以一百二十万缗掊克敛怨无所不至歳乃得二百万缗及公将使事尽除公私之病比数年亦得百二十万也四年十月除起居郎知公者贺曰公学问文章宜任论思献纳而经营四方余十五年从此乃得涂辙公谢曰王事内外一耳岂敢有择耶五年六月权中书舍人九月迁集贤殿修撰枢宻都承防公言比歳累进官无功状固辞不敢就职乃以修撰充陜西路都转运使赐紫衣金鱼陜西狃习军兴帅府常侵渔歳计金帛监司为军兴时柄在帅府欲按举则掣肘故瘖不治公痛以法绳治大府责其逋负六年十一月除给事中七年正月就职于是数月无除拜所駮奏法令二十余事皆见听自诏絶夏国歳赐边臣往往邀功生事间小入钞略虽亡失过当匿不以闻及幸胜论功则上下相防以冐赏朝廷既治通逺军上首虏不实当之罪罚金公駮奏不听因复言今日阅实边臣功过止用保明文字而上功状故不以实则无功者论赏死事者不见哀防军律渐隳何以御侮纵未特行贬黜宜自朝廷申敕法令以惩后来五月戊子病疽甚卧家求致仕不允丙申不幸捐馆舍知与不知无不哀悼诏给赙赐有加焉假官舍庇其诸孤下所属调护葬事娶刘氏尚书屯田员外郎致仕涣之女封彭城县君先公殁十年子男四人曰叔豹遂州司理参军曰叔向太庙斋郎曰叔夏举进士曰叔敖封丘县主簿女三人长适承务郎李逡余在室有文集十巻奏议二十巻公读书常自得意以为学问之本在力行所闻而已不惮改过自新善用规谏之言一言而善终身纪之其于不义小心畏避人笑其怯见义而行胆气烈烈无不叹息平生忠信孝友自以无负于上下神祗张颉自江淮入奏计与丞相吴正宪公语东南水旱意以为病新法正宪公至上前道之巳而上参问自东南来者皆曰无有有诏治语所从来颉窘甚召尝所与往来者计之莫敢过颉者召公而公至颉问曰计将安出公曰士大夫岂効儿女辈语人前匿之耶今所对者天子大臣尝言之不可食未尝言不可强服颉乃释然用公言得罪亦不深悔公天资洁清非其义虽饮食之物不虚受也到官必推廪给圭田与前人然后就职罢官必亟解职推廪给圭田以与后人自少长行之不变及为大吏廪给于法疑必辞厚而取薄非矫揉为之心安而性服之也刘夫人没后家事尽付诸子未尝知有无旁无妾媵寝室萧然惟书册而已举吏六百余员必问能否不行请托其举擿有罪小赃污时见纵舍至酷吏残民必击去之在河东时过正平县有民扶老妪自言尉疑我窃盗笞掠我今母子共有三足指存问尉曰髙士造以疑执讯此母子有实即奏罢之曰不去士造无以谢此两母子之辜屯留令司马宏温公兄之子右丞相范公之壻也望公荐拔公察宏为吏尚竒怪立诽谤木听民言然及其县吏民困于威虐皆无完肤即召宏数之曰不能改且奏罢若矣刘昌祚知代州役壮城卒缮官舍一卒坠地死监司会议欲案其罪公曰昌祚才器必为名将诸君幸缓其小过且为诸君因行案之公至代阅昌祚吏治军政甚修方略耳目足办边事因作荐章极口称道之故事遂巳公之奏举人皆此类也诸孤将以今年九月奉公及刘夫人之丧合葬于分宁县双井之台平大夫公之墓次方求当世之君子位光显而其言立且知公之表里者为之铭以传信来世庭坚越在衰削哀不能文公之遗事多所散轶追次其在者广记备言以待来择谨状元祐八年五月某日第九侄庭坚状
　　宋故宣州观察使赠太尉和国公赵公行状
　　公讳克敦字公厚按属籍公于今上为从伯祖父干兴元年母原武郡杨夫人生于秦邸天圣九年赐名授左班殿直三迁为左侍禁景祐二年圜丘礼成换右卫率府率歴右领军卫将军右屯卫大将军昌州刺史右神武军大将军仪州团练使左金吾卫大将军阶州防御使舒州防御使宣州观察使公天资髙秀少工文艺蔚然照映宗室长而笃好经术亲近师友诸儒多与之游聚书至数千巻务实求是不为嫮夸晩节淡泊刻苦隠约瞿耽之间啓手足于牖下恬漠而不乱初公在干祐寳元中学虞世南正书为大小学第一至和中上所属文八巻皆赐金帛敕书奬之濮安懿王判大宗正论公文艺经术为宗子表仪召试学士院阮逸尝教授秦宫与公游好去官合流镇寓诗焉公报答之逸率其僚数辈属和逸诗用汉书五行传故事非所宜言为仇家所告捕系诏狱坐斥逐诗未抵公而事觉公犹以所善非其人罚金由是杜门谢絶交游尽心于学其天文地理医方书文武艺事无不通东平王蚤世事太夫人极于忧勤丁太夫人忧哀毁如不胜邻里夜火公奉几筵以出不问家事叔父承祐家人避火缪置寳器于公辎重间弟克臻家人或匿之公家女奴与分焉公皆不知也事定其下相告于是逮治公与克臻公怡然对狱悉自诬伏倾囊偿之具狱当罚金九斤诏夺三官顷之大宗正司讼公狱不直诏公具实公言火时所之谁不侥幸有司求必得则失不辜者众矣臣得罪不过失官也然臣能铸金亦未尝用天子遣内侍冯宗道取其书铸作尚方不缪乃除其罪公因谢病乞致仕僦宅外居于是赐昭德坊许公拆洗院为居第不听公家居数上封事言所闻民间疾苦虑或壅于上闻天子嘉纳之元丰末撰次东平王遗藁奏之手诏中书门下曰承干父子世有艺文在朝廷旌善与能之义宜举褒典于是啓东平之封公舍中有药圃盖十年尝在至命子弟瀹茗而巳退朝燕坐不觌妇女绳牀之下足迹隠然未尝过宗室饮不言有无禄赐入门亲党之贫者待之以炊及公捐馆舍家无余赀子叔盎贷俸钱以奉窀穸如公可谓好学乐施刻意尚行不溺于流俗者也前史称河间献王大雅卓尔不羣公视河间岂有愧乎公享年六十有九讣闻赠开府仪同三司追封和国公夫人夏氏先公没三十余年五男子在者三人叔盎右武卫大将军康州团练使叔城叔鳀皆左班殿直二女子皆嫁世家孙男九人庭坚与公皆姻连盛文肃公以故知公言行曲折谨状公世出官状在邦居家讫于牖下请上考功太常议所諡上国史院重编録状上【右皆家传】












　　山谷别集巻八
　　钦定四库全书
　　山谷别集巻九
　　宋　黄庭坚　撰
　　墓志铭
　　宋故通直郎河东转运司勾当公事萧君子长墓志铭
　　治平四年庭坚初仕得叶县尉与同年生湖口主簿何君表郊社斋郎萧子长同归江南登髙临逺把酒赋诗忘道涂之劳也此时子长年尚少器宇堪事矣后十年见于清江则老成重慎无少年气矣又十年见于京师宦游虽不偶而气不挫也又十年庭坚谪在僰道防新天子即位恩许东归而闻子长没于河东矣子长新淦萧氏也讳景脩曾大父汉卿大父中师父访皆隠于田间子长举进士有声而用妻父提防江西刑狱何若谷奏补官调临贺尉以母忧去再调吉州司户防军以父忧去调平南令改宣义郎知符离县从辟为河东转运司勾当公事泛恩迁通直郎元符三年七月卒于官次享年五十有六子长毁瘠丧祭尽力既免丧弟兄欲析产而悉推与之为吏不茍简必令中法律得民情以算捕盗或逾年盗不发狱屡空淮泗多蝗而独不害其稼决狱求生之盖尝再活死者其遇不便民事虽触忌讳不茍止必直乃已不惮大吏也故其进官陵迟也如子长者才未试志不伸屈在下位死于中年是可哀也已故譔而铭之夫人何氏先子长五年卒子之彦之方皆举进士之纯之邵蚤卒其二尚幼三女既嫁陈峤徐喆其一在室之彦奉君及何夫人之丧合葬于其县之鸡冠山祖茔之次实崇宁之癸未其仲冬之丙寅也铭曰平居秩秩晬乎其不忤物遇事愤发矫乎其不可屈视其能【一作才】也将有上观其文也【一本无二也字】将有述忽乎其颠作土室后千万年见白日吾以斯文吐其郁【一作郁郁】朝请郎郭方进墓志铭
　　君讳大昕字方进临卭火井人至君之父讳纮聚徒教授于富义因家焉其家世传初非火井人唐汾阳郡王子仪之曾孙景初为成都双流令卒官下其子不能归以其属居临卭中世在田间失谱不知至君几世矣君既通籍故父以承事郎致仕累赠朝请郎君幼少机警能文故韩献肃公守成都大兴学学者至数千试进士以泮宫服淮夷赋君年十六考第一名声倾西州登进士科调遂州法曹参军以忧去服除授戎州司户参军果州团练判官提举常平司辟资州军事判官碍蜀人不得同郡格复归果州迁宣徳郎知成都县泛恩迁奉议郎赐五品服以能举再任元祐初政君以议法忤吏者移蜀州永康县迁承议郎通判达州中外诸公交章荐其材而君以朝议君春秋髙愿得学官以便养乃除梓州教授未至官而亲捐馆舍服除除泰州教授从陆师闵辟以朝奉郎充陜西路买马司勾当公事迁朝散郎知蜀州泛恩迁朝请郎卒于郡之正寝享年五十有六夫人荣州王氏封长乐县君五男子曰纯中三以乡书贡于礼部曰知十以奉表贺登极授郊社斋郎曰旅百曰已千曰时万皆有文艺二女子适进士程万里程防有家集三十巻君好学未尝一日去书不观敏于文词草刻移檄操笔立成事从言顺果州比岁水害民田畜庐舍君檄嘉陵江而祠之在官四年江水平人传其书似韩潮州移鳄鱼文云其令成都忤使者而移永康士大夫以为曲在使者而不在君事亲尽志居丧尽情教士忠慤直学雅言不使阿世幸得治民平易以礼以律不为巧发竒中称人之善覆人之过喜怒不见于顔有同母异父兄刘复性辩急十事七八不可意君事之顺焉在蜀州士多从之学頼君而活者至不可胜数其啓手足召诸子教诲丁宁加趺膝上而逝其死生之际知之者乎诸孤奉君之丧葬于富义之西林乃以知县事张刚状君家世治行来求铭某于君皆治平四年进士也纯中又从予游刚西州名士也故序其可传后者为铭君盖卒以元符三年八月已酉而以某年十二月甲子铭曰
　　呜呼方进仁而多闻宜夀宜祉以介其子天啬其施能不见世中袭肤美非此其身在其子孙盖物常理我作铭诗以小观大以诏无止
　　承议郎致仕李府君墓铭
　　府君讳某字子平姓李氏惟安陆之李不能纪其所从来盖有上世为安陆人兴于田间遂以资长雄其州府君之父讳惟清有隂徳于其乡府君晩生蚤孤而器宇闳深化居微物不赫赫惊人坐致钜万性无偏嗜甚翫乐信乐义喜推有余补不足其天资也皇祐中岁大艰通判州事黄师旦以令劝分府君为之率人争应令既而大疫死者横道又皆为之槥椟师旦罢官去他日道出安陆路旁得孤弃穷独者数十人与之俱来使人召府君付之曰非君谁能活之府君欣然如受赐也平居视岁之盈虚常上下谷价贵入而贱出民仰之以不忧未尝乘人之急贱取人田故败家之田多归李氏有里姥善为生无子而夫不肖来托黄金一箧请密藏愿勿言乆之姥夫病且死府君召证佐还之姥初惊曰无有府君不应答姥乃笑曰公大人不受我私老妾晩纳一夫惰游不作业以为尽于饮博不若助公施尚可活数百人府君曰物固有幸不幸与人居老矣又忍欺之而死乎姥乃泣谢闻者皆叹息之方是时年三十余矣诸子稍长乃命次子谋儒治家第三子通儒就学已而皆如意士大夫亦服其知人通儒盖登熙宁六年进士第府君及见其子为朝奉大夫开封府推官府君既以承议郎就第而大夫君请以所赐绯银鱼回授出入里中人歆羡之为人强壮未尝问医药耆艾不用杖扶食生饮冷如少年年八十有三乃终盖元符三年府君七子宗儒早卒长子道儒次则谋儒次则大夫君次师儒纯儒景儒府君于其县之进贤里青木之原夫人赵氏追封夀光县君继室阎氏追封永宁县君皆祔焉实某年某月日府君五女以序嫁进士郑槃俞櫜王洄其二在室孙男女二十有三人曾孙女十有八人其婚嫁皆择门户问家法不问富也大夫君之子惇妻庭坚之兄女以婚姻故来乞铭铭曰
　　富者怨之府补贫振窭使得理所君以誉处盈者道之忌挹兹注彼来亦不巳君以传世薰然慈仁有子似之匪其身之繁其子孙而安药之太平之乡进贤之里青木之原从先子
　　通直郎张修孺墓铭
　　君讳公邵修孺字也蜀州江原人自其上世传为汉留文成侯张良之逺孙良之侯于留传国至子不疑坐与门大夫杀故楚内史而国除家稍湮替至皓为汉司空又显于良为六世孙实兴于犍为武阳葬于河南皓子纲为御史在汉安时所遣八使中上奏梁冀有无君之心凡十五事冀以为言直不敢害出为广陵太守有异政卒广陵而归葬犍为其后絶谱君之居江原六世矣曾大父延祎大父文正皆不仕父中理郡中推其学行举遗逸不起就拜将作监主簿累赠太常博士生七子皆举进士入仕者五人长公裕最知名君于兄弟中号为孝友才器能任事而得仕最晩初调昌州大足县尉举泸州泸川县主簿阆州苍溪令用提举茶事程之邵举遂州观察支使知雅州名山县改通直郎知卢山县以绍圣四年十月丙戌卒于家享年六十八卒之明日卢山勅乃下君虽在下位遇事不姑息务尽道理以律令与民情权其重轻为佐以功归于令为令以功与其佐其摘吏奸伏不可请赇请民逋负不可沮止皆有事实至今大足泸川问吏民能道之君在官不疚于业遇物之智有余常先见其盈虚有化有居已而富十倍然能用其材不似富贾人入而不出防孤抚贫甚有恩意蜀中贤士大夫常以君视朝中贵人以为谁之不如而不耦如此未尝不叹息也夫人勾氏唐安先生某人之女能俭能勤族人宜之实配令徳不幸后君三年亦卒二男曰澥曰湜一女嫁新神泉令李某将以某年某月某日举君及勾夫人之丧葬于其县之清阳乡太常之墓次而来乞铭铭曰
　　龊龊小谨于民为瘝干没大侵挟吏为奸乘时射势得名得位吁嗟惟君以民论法法不得病民以亷御吏吏不得病民仕不州县其又谁怨其小者试于巳然其大者赍以下泉我铭其丘以告万年
　　潘处士墓铭
　　处士讳萃字信夫享年七十有二其先河南潘氏有讳季茍者仕唐昭宗为太仆卿兼御史中丞五岭催勘使行部至长乐爱其山水而家焉太仆生仁杲为殿中丞世乱王氏擅闽粤皆家居不宦游殿中生吉甫入朝为国子博士赠工部侍郎工部生衢为屯田郎治数郡有声其甥刘彝尝称其外家政事虽古之良吏不能逺过也盖尝通判黄州子孙遂不能归也屯田实生处士尝举进士不能受有司绳墨因弃去当以父任得官又推与其弟独浮沈酒问与人无贵贱皆去畦畛赴人急难不遗力也人或怒骂与絶从而谢之倾倒不留纎介昆弟破散父时赀产至无一钱处士未尝以为言其处忧患如舟人安于水未尝险焉娶国子博士李余庆之女有才智能殖其家故处士落魄而不困生六男子鲠吉州军事推官幼子祖述吉水尉仲丙叔匪季原皆举进士而匪早卒二女子嫁著作郎罗绍黄冈尉万渊孙男十有四人曾孙男女三人处士卒以元祐二年六月某甲子葬以某年八月某甲子兆于黄冈之方步原李夫人祔焉处士孙大临有艺学与子游状处士平生来乞铭曰将坎石于墓前遂为铭曰
　　不骎骎于欲得与世异邪彞酒而不溺于酒不雕而有特操邪取予喜怒若过而皆得情而不校邪世故不惊其胷次年耆而不耄邪可为智者言而难为俗人道邪章处士墓铭
　　余干章公弼状其大父平生来告曰维大父少孤自重居乡党有所不为与人立然诺不能容人之恶务于众人中辱之得其折服后遇之如骨肉治家如官府视瞻无邪言行有物岁饥里中闭籴独发廪取中价年七十致家事浩然肆志往来江湖林岭间二十年不知其所以养心之术但见其临世故逆顺常自得也元丰八年七月庚戌寐不以时兴家人起视之则终矣实夀九十有二公弼之父哀不胜丧故使公弼来乞铭公弼好学有文择士而交吾友李楶徳素与之游旧矣故予铭处士讳应全字保之三世而上丘墓与予隣邑祖淑父文初不出田间今余干之冕山夫人魏氏前没三十有四年子元昶元彻早卒元长公弼之父也季曰元忠女子嫁史实曹仅史君卿董弼周彦孙十有七人曾孙三十有八孙二十有五元长事亲孝能奉治命丧不受赙葬不逾礼既作冕山甘露降松竹其揜坎用元祐元年十月丙午铭曰
　　维此冕山毓竹与松小藏固安维子孝恭不疾者巳不争者彼其他也不惧吾知以此遗其来云有墓孔云图铭不朽有孙孔文
　　青阳希古墓铭
　　君讳简字希古井研之青阳氏也青阳氏本洛阳唐末有尚书虞部郎中某者官于蜀中原乱不能归留居井研煮盐为富人自虞部至君八世矣凡巴蜀之青阳皆以井研为宗云君曾大父寳大父暠父倚皆晏安于富饶不求宦达至君始筑书馆使子弟皆就学门无留宾终日奕棋饮酒未尝有倦客之色内外族姻待之以炊者数十家或以伪劵取其金君与金而焚其劵或为君行钱而负之君折其劵终善遇之好读史书毎为客道前世成败古人贤不肖亹亹然不倦又好读律能通法意乡邻讼者多决于君君为道如是可如是不可多以君言解而不争尝为书遗子孙曰礼士当尽心防贫当尽力公法不可不畏租赋不可不时斗斛权衡入十二而出十九此富家之常必有余殃在子孙汝辈不可不戒观其言可知其智矣享年七十有九人犹以为不夀娶员氏生四男曰升贲孚革四女皆择人而归之后娶黄氏君卒以元祐五年之仲夏而葬以元符三年之仲冬其垄在虎头山铭曰
　　显允希古氏青阳无爵于朝徳于乡富屋賔至龟缩藏君门日辟延四方举棋行酒笑满堂力耕无年是无伤孙曽秀孝列鴈行不嬉于廛学于黉虎头山前松柏苍后将筑宫隧虎羊
　　史端臣先生墓铭
　　【阙】　　　　　　　也讳直躬以礼义处乡党夀六十而卒后十五年其子天常乃克窀穸之事而来乞铭维史氏世有版于眉山去朝廷逺习闻五代乱离其豪俊伏匿田间不乐仕宦淳化咸平七年之间李顺王均再乱蜀土豪右族姓一切被害以军职羁縻用其财史氏悉散其仓廪而自匿不污其乱以义节称乡里有讳褒者及其弟襄皆登进士第人以为史氏实有隂功隠徳而褒仕至屯田员外郎赠其父昌遂大理寺丞端臣大理之孙屯田之子也直已自行不以秋毫挫于人而在亲侧能致其孝居丧能致其哀屯田耿介在官不聴子弟到官舍惟端臣以寡过得从容问寝膳其居里中防内外族姻之孤恩施有终始不幸而病缓五年而后没将没之岁作诗喻其子以死生之説夫人成氏亦有贤行后端臣九年亦卒天常有气节以经术授诸生多有登科者其丘在青衣之连珠冈大理君之茔次其藏以元符三年十一月丙午铭曰
　　深耕疾耘有不逢年力义力仁卒老于田孝悌任恤是亦为政连珠之丘来者致敬【右皆得之家传】
　　宋故南阳黄府君夫人温氏墓志铭
　　夫人太原温氏南阳主簿字梦升之配也年若干归于我家事尊章应礼在等夷不争接幼少慈恵遇使令款曲梦升豪气藐四海下笔成文章贯穿百家事辞妙见万物情状在南阳时自以身与□茸俯仰心菼琰如含饭欲哕平生与欧阳文忠公友善而文忠公谴逐奔走夷陵干徳间不能有益梦升徒呴沫相哀防阳夏谢希深来守邓叹赏其才异甚纳以礼意梦升亦自以得知已晚方尽书平生所为文归之不幸希深下世梦升怀藳书火于柩前哭不任其声数日梦升亦捐馆舍享年才四十二夫人怀保抱携归葬故郡难苦淡薄绵四十年无以家而不愠若将坠而不悔及见子庾孙公登器仕籍而终其生以咸平庚子其没以元丰癸亥子男四人齐敦庾燮敦蚤世庾假承务郎女二人嫁通直郎余亶试将作监主簿南宫日休孙男十人公器宣徳郎知衡州常宁县公才公槩车公范轩公弼公介公准皆读书女若干人夫人家鄂之崇阳父讳可贤梦升讳注没之岁某月某甲子兆于巉田之吉卜叔父谓某曰吾与庾燮公器等谋铭先夫人莫宜于汝某哭再拜而铭铭曰
　　百夫之雄愤世而倾弃捐嫠婴惠柔之嫠雏
　　养懐绷迄观厥成终殁吾世不怼不侵以好
　　其徳音筑丘巉田其原膴膴安乐永乆当身不雠福禄在尔后万家置守谓我不信迨其兴也则莫余敢侮【右家藏真迹】
　　黄氏夫人墓铭
　　夫人豫章黄亚夫之女天资婉嬺似不能言而妇功女徳姑姊妹皆称述之蚤孤能甘贫贱年二十母夀光李夫人以嫁进士陈槊叔武相其夫以义未甞言家贫仕晚也事其姑乐夫人乐夫人学问明智常称夫人事我如我事先姑也不幸早世年三十有三乐夫人哭之甚哀一男子曰骞未免于懐乐夫人力教之今幸能知书夫人没后五年乐夫人捐馆舍叔武乃克祔夫人于淮安之原先姑之墓次使骞来请铭曰夫人视予同母兄也于是夀光夫人年七十有二矣哀念夫人如新故勒铭以寄哀
　　怡声柔色升堂馈食齐庄吉蠲于祖笾豆近贤逺耻相其夫子宜夀而禄乃逢不若宜夀者巳不若者天从姑卜宅安固万年【右有石刻】
　　程氏夫人墓铭
　　夫人程氏父宇青神人年十四归同县蔡君谟永舅之党皆称其能敬姑之党皆称其能顺闺闼中事虽巾韈间亦得其所持舅姑之丧也能敬能哀同里皆慕悦之夫死而三男三女未嫁娶夫人能俭能勤立蔡氏之门户斥卖笄珥命子祥蕃息之祥奉承家政无秋毫不闗夫人以是二十余年而蔡氏为戎州富室同里无与争长者家富矣命诸孙无敢不学故其孙梅楫同时与荐书而椐相桓权桐椿辈皆好文学享年七十有二其没于绍圣之元八月某甲子其于元符之末十一月某甲子其垄在南溪之铁盘山从其夫之兆也三男子长则祥次髙次祺三女二蚤卒其季壻曰陈章初夫人之王舅賛避王均之乱者于荆楚数年乃归其伯父王某不悦曰汝等恐惧则轻去乡里安乐则来同生赀乎賛性刚因尽推其财策杖来客于僰道夫人之父曰本归蔡氏为其富也今则窭子又何从焉夫人辞曰为蔡家妇大人命也死生同之况贫富乎呜呼可谓贤矣夫人之孙相从予学其言行可亲也因以眉山石君澥状夫人之本末来乞铭择其可传后者为志而铭之铭曰
　　被服祈祈采馈于堂族婣粲然贺其尊章骨
　　立癯癯执丧于室邻里焦然忧以毁灭前富后贫不二其初讫于既富勤俭不渝南溪之冈毓松与柏伐山作宫夀歳千百勒铭瘗中用诏无期孙曽其兴徳源在兹
　　墓表
　　蔡致逺墓表
　　有宋族姓子能自拔于俗尽心于学其作文能不溺于俗尽功于竒死年二十六不遂其志青衣蔡致逺之墓
　　周景和墓表
　　有宋唐安山川之秀气幼而能古文长而有立志不幸年二十而没不尽其才晋原周君景和之墓
　　新津周君无晦墓表
　　有宋近亲受寄其母之财匿不偿而君不讼诸兄共析其父之田多自与而君不争贤哉新津周君无晦之墓
　　李君徳元墓表
　　有宋读书知行其教子能命以义言纯师行纯表李君徳元之墓道
　　杨君希节墓表
　　呜呼有宋择里处仁教子以义四方游士以为依归青神杨君希节之墓
　　成都赵夫人墓表
　　成都范祖尧之母赵夫人幼孤而知诗书蚤孀而能礼义斥簪珥以教其子叔求异炊而不争财可谓母仪妇师者耶眉山张刚名其坎曰海廪山磨誓义不渝呜呼夫人之事夫天旷地逺倚门而死哀哉夫人之教子江南老人曰嘻尽之矣故书以表夫人之墓道俾来者致恭焉
　　智氏夫人墓表
　　有宋能贫学以诗礼授其二子纲镇镇文亦奇智氏夫人之墓道
　　崇徳县君司马氏夫人墓表
　　有宋能脱簮珥资其夫入太学遂成其名不幸年二十四岁而死崇徳县君司马氏之墓
　　宋氏夫人墓表
　　有宋为妻能令为母能慈生子堂发逢皆好文学龙游宋氏夫人之墓
　　吕夫人墓表
　　有宋五子出家一子为人天师摩耶同愿力开封吕氏夫人之墓
　　唐元夫墓表
　　有宋力生勤家不以累二弟使皆从进士承顔飬志尽孝于后母使慈之如已出唐元夫之墓【右有石刻】















　　山谷别集卷九
　　钦定四库全书
　　山谷别集卷十
　　宋　黄庭坚　撰
　　题防
　　跋太宗皇帝赐王禹偁御书
　　臣尝待罪太史氏窥石室金匮之书纵观先朝制作文章翰墨与日月并明如禹偁乃得身亲见之面折廷诤显于雷霆之下兹非其幸欤元祐八年四月旦洪州分宁县双井里草土臣黄某志
　　书枯木道士赋后
　　比采子由作御风词以王事过列子祠下作犹未见本问子赡文作何体子瞻云非诗非骚直是属韵庄周一篇尔晁无咎作求志一章子瞻以为幽通当北面也此二文他日当奉寄闲居当孰读左传国语楚词庄周韩非欲下笔略体古人致意曲折处乆乆乃能自铸伟词虽屈宋亦不能超此步骤也【右家藏真迹】
  </div>
  <div class="pagination">
   <a href="山谷内集山谷外集山谷别集山谷词山谷简尺山谷年谱_page60.html">
    上一页
   </a>
   <span>
    ...
   </span>
   <a href="山谷内集山谷外集山谷别集山谷词山谷简尺山谷年谱_page56.html">
    56
   </a>
   <a href="山谷内集山谷外集山谷别集山谷词山谷简尺山谷年谱_page57.html">
    57
   </a>
   <a href="山谷内集山谷外集山谷别集山谷词山谷简尺山谷年谱_page58.html">
    58
   </a>
   <a href="山谷内集山谷外集山谷别集山谷词山谷简尺山谷年谱_page59.html">
    59
   </a>
   <a href="山谷内集山谷外集山谷别集山谷词山谷简尺山谷年谱_page60.html">
    60
   </a>
   <span class="current-page">
    61
   </span>
   <a href="山谷内集山谷外集山谷别集山谷词山谷简尺山谷年谱_page62.html">
    62
   </a>
   <a href="山谷内集山谷外集山谷别集山谷词山谷简尺山谷年谱_page63.html">
    63
   </a>
   <a href="山谷内集山谷外集山谷别集山谷词山谷简尺山谷年谱_page64.html">
    64
   </a>
   <a href="山谷内集山谷外集山谷别集山谷词山谷简尺山谷年谱_page65.html">
    65
   </a>
   <a href="山谷内集山谷外集山谷别集山谷词山谷简尺山谷年谱_page66.html">
    66
   </a>
   <span>
    ...
   </span>
   <a href="山谷内集山谷外集山谷别集山谷词山谷简尺山谷年谱_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
