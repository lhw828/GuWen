<!DOCTYPE html>
<html>
<head>
    <meta charset="UTF-8">
    <title>雪楼集 - 第 22 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 22 页/共 32 页</h1>
    <div class="content">　　嵗寒特立忆长松陡觉龙蛇落眼中学问青箱传嫡词华白雪尚乡风田园到底还元亮城府曾先识徳公矫首诗筒频饷我草书元不碍匆匆
　　江山信美重登楼嵗嵗年年客里留逺景记成懐蜀里孤云望断感邠州白鸥江上天连水黄鹤矶头月满洲厯厯楚山青不老防时握手话曾游
　　送黄隆吉司狱
　　两辞有生死司狱定初情慎勿卑官职徒然记姓名如君自良吏佐邑着能声章贡修何行行防狱市平
　　送严春山
　　不是春山无钓矶要将喜色动慈闱一官岂为苏洵冗百里欣同季路归椒酒尽堪为夀献梅檐趂得未花飞斯文衡鉴明公在千仞冈头试振衣
　　陈中方挽词
　　秋风蚁战万人防回首真成半梦间博得风流归泮水任将文物起贤闗青衫才着陵迁谷紫绋重来日薄山阡送南阳家咫尺梅花寒絶泪潸潸
　　鴈塔李君擕草庐记来索诗戯题二絶
　　看了除书损道心浮屠何事着虚名华山处士多闲管记得麻衣三字评
　　君来唤醒少年狂淡墨春风鴈几行塔顶夜寒星斗近尚堪为我说文昌
　　曽劲节恵梅二首
　　任他桃李满人间千载心期托嵗寒尽有江头佳实在不妨身作老龙蟠
　　癯仙欢舞送春来醉我新篘白玉醅索笑花前谁与共一尊合为主人开
　　赵安宇恵梅二首
　　何必园林欲雪天问渠交友已忘年尊前一笑成珠玉知是诗仙是酒仙
　　谁遣飞虬下九天人间小住却千年秪应标格孤山似肯与移来配水仙
　　曽劲节挽词
　　愁絶寒蓬对此君尚疑月夜有归魂黄粱梦里常平粟晚节香中独乐园养志従来夸有子问安谁复辨诸孙千年马鬛知何许不尽春风泪一樽
　　题靖夫弟画屏折枝十二首
　　紫牡丹
　　豪贵说长安争先紫牡丹我无池舘地画与子孙看
　　梨花
　　神清体绰约云淡月朦胧道是玉环似输渠林下风
　　鸡冠
　　瑶台欹綘帻秪欠一声啼独立西风里由人唤木鸡
　　月桂
　　本是尧蓂荚翻为月月红殷勤烦好手移向玉除东
　　碧桃
　　绀髪緑毛冠琼裾缥碧衫人间何处着除是补陀岩
　　黄蜀葵
　　玉杯蒸栗色那得许精神稽首黄金相天然妙色身
　　樱桃
　　雨洗红珠重香浮乳酪寒筠篮风味在消得赤瑛盘
　　来禽
　　翡翠圆成弹胭脂与防腮园丁休尽采怕有众禽来
　　梨子
　　满面黄金粟盈科白玉浆可能烧二颗口腹累君王
　　石榴
　　朱房含玉醴玳殻错金钿不枉烦符节﨑岖十八年
　　木
　　珍重宣城贡琼瑶直得诗霜余风韵在细字冩胭脂
　　枇杷
　　翠葆擎珠琲金丸贮蔗浆雪中记髙树花发傲羣芳
　　跋叚立夫诗卷【并序】
　　予初识叚君立夫扵南台持宪岭南甚有声予使闽峤不相闻五六载矣问之则曰寓武昌也自闽还盱君适来佐盱郡以一道清澄之才行千里牧养之政一府之视听为之新予寓扵是而官扵是者得见如斯人焉如之何不喜暇时輙相従意谓可以忘老也而予又被命有湖右之役君举酒为别且出示武昌一时名人送行诗卷学士姚公端夫叙实居其首予行匆匆不能悉已然君之不詟不戚不待端夫言而后知之也方今圣君贤相在上用人必当其才如君英英岂久沉郡僚底哉将欲为盱民借君一年恐不可得系二诗扵卷末以识别后之思云
　　君从武昌来我又武昌去南楼秋月髙永夜望盱母君如霜后鹘絷此辕下驹借留亦我意匪朝有除书
　　夀万媪九十八嵗
　　康强九十八嵗夀四子一女俱耋耆身见曾共五世一门二十四男儿阿谁积此善者庆万母郑姓家青绥此诚希有合旌异有未省録徴吾诗
　　送白敬父赴江西理问
　　斯人官此孰能知江汉天成一叚竒南国树能思召伯西风尘岂为元规相防未穏浑疑梦一笑无何又别离好泝澄江吾所饮思君还读寓斋诗
　　题张知事所蔵王黄华墨竹姚雪斋诗卷二首
　　黄华不见见琅玕苍雪纷纷六月寒尽日摇毫描不就若为持与墨君防
　　轩髯犹记雪斋老笔法诗情两入防莫怪再三开卷轴近来耆旧眼中稀
　　送萧深可尹溆浦就呈分司郭西埜佥事
　　荒服今州县提封古子男泸溪遗爱在溆浦去程谙尚续台衡八何妨令尹三林宗方问俗气象故浑涵
　　题雪寺归僧图
　　石头元路滑更着雪皑皑不敢辞辛苦诸方应供来
　　奉饯学舟老先生之武陵
　　疾风吹云云不裂南纪酣酣三日雪辰阳冷掾故不冷破防棕鞵来作别先生自是我辈人锦袍丹绂曾青春黄金筑台不肯上水晶宫中一角麟一朝忽着儒冠起泛宅浮家五千里系船花岸茹蒸霞为展皋比说诗礼仲尼未始三年淹我亦鸣榔下湘水萧云曹志上所知铨量当遣教五溪先生行止无不可瓜期况尔来迟迟问君此行何所之武陵思我还当归是间少长致足乐采花食实薪桃枝落日天低洞庭野木叶萧萧风上下留君小住君掉头前有十桨先馈者苍苍烟水解迷人莫倚川原物色新汉家会有蒲轮使珍重脩程稳致身燕五峯右丞用安总管雪诗韵见贻次韵二首
　　开门鹭羽舞僊僊时序峥嵘又一年万象好防俱幻处两仪浑似未分先挿空粉笔谁供画散路银杯不直钱狐兔只今难遁迹长弓俊鹘快三田
　　五老峯头不老僊诗来喜雪兆明年闲吟公自如忠献懒读吾方似孝先杯酒賸思浇磊磈街泥犹惜溅连钱斯时雅称官居冷防拟僧伽衣稻田
　　燕五峯诗附
　　比见诸名胜所赓安侯雪诗病中偶成两章録呈一笑
　　疑是琼楼上界仙防花布地又年年玉龙松老犹擎重翠羽梅寒敢占先甲胄戍边思挟纩貂裘换酒不论钱旧家风味都休说预喜丰年赋大田
　　银潢剪水出天仙此瑞今无二十年南纪欢腾三白后北枝春逊六花先此时沙漠应如席曩日京都屡赐钱臣子愿丰无补报负丞只恐愧蓝田
　　再用韵敬谢佳句之辱
　　凡花顷刻未为仙天上琼花占大年镵斸黄精怜我老诗成白战觉君先吟只想银河瀑冻屋空惊玉蝶钱稽首君恩同一饱明年我亦赋归田
　　髙寒骢马自神仙氅玉风标见盛年梁苑赋成惊嵗晏郢楼曲好占春先炉灰我愧懒残芋茶沸君髙陆羽钱忽忆西江擕手去渔簑江上看琼田
　　次韵奉酬赵仪吉并柬问嘉会陈孟实
　　雪洒溪藤卷复开双鱼能为故人来一官水国家千里三谷山房梦几回安得清逰继韩孟喜闻白战起欧梅嵗寒亭下春初折试嚼君诗咽一杯
　　又题嵗寒亭
　　吾庐不暇理且复理斯亭风雨従渠破云山送我青苍龙千嵗质黄鹤九霄翎相与成三友今年聚徳星题廖克让所蔵喜酸图啄木画卷二首
　　瓮天従蚋集骈首欲何为倘使真知味应无浪皱眉山禽啄木响野客抱琴防我有芳春调无人为一弹
　　送礼部侍郎乔元朗使安南
　　一士贤扵万甲兵文星两两使星明林箐北户迎霜雪江汉西风送斾旌道路只今如咫尺男儿従此见生平经行賸着奚嚢贮更恐驩州有贡英【唐贤相安公日南贡士也】
　　寄阎子静唐静卿二翰长
　　故人天上近何如白玉堂中足寳书烛彻宫莲三鼓后露漙仙掌九秋初江湖政共丹心老鱼鴈全如緑鬂踈西北阑干天咫尺欲乗黄鹤却踌躇
　　因罗冲夫行寄臧鲁山二首
　　梦里西江泼眼青隔林遥见绣衣明觉来得句无人寄恰有新秋鴈一声
　　两鬂清秋半席风归装无物有诗穷南楼那似西山好十二珠帘卷雨中
　　确斋侍御见寄方镜新篇奉和二首
　　老我平生坐恶圆又因秦镜得新篇一方明月恰如此几载磨砖竟炯然不必防鱼铭表里定无麞防鉴妍凭君稳着髙防上为助清光照大千
　　挂壁従教鬼魅惊误随书劔又江城神光内照初无用仙药重磨漫有情此日容顔谁老大向来肝胆自分明萧萧万象秋经眼安得同防更细倾
　　与郭西埜【并序】
　　家有小犀带一相传寳晋斋故物得之有自宜不妄也敬归之西埜主人共服玩之万一虽元章或未足嫓盛美而是物迁徙去来每不失所托政可为此带贺乃诗以送之
　　书画船中物文犀独未销通天従过眼辟恶且围腰尤物今何幸伊人故自超愿君勤结束早晚立清朝
　　次韵寄谢谭梅屋四首
　　尽日驰驱尚自强得诗题案复题墙梅花正绕深深屋不记麄官薛许昌
　　寒溪对月影成三千里相思北斗南石白洼尊无限意谭君殊忆共君谭
　　平生吾亦爱吾庐松桂成行蔽芾初料得山中人笑我岂无熊掌去求鱼
　　洞箫听遍韵能和小为诸君更倚歌须信新诗如白发一畨离别一畨多
　　次韵寄谢郭梅心三首
　　劭农
　　摩垒谁如此敌强平生屈贾为君忙已尊诗律今功父更识交情古子桑
　　甘棠池上
　　羊角峯前水墨池嵗寒心事几南枝可怜独见荼防面又值春酲未解时
　　社日
　　诗课无聊谩日供不如初震醒羣聋武昌樊口春寒夜梦嚼梅邉雪片松
　　耒阳谭子实出少陵祠古今题咏求诗就题其后
</div>
    <div class="pagination">
<a href="雪楼集_page21.html">上一页</a><span>...</span><a href="雪楼集_page17.html">17</a><a href="雪楼集_page18.html">18</a><a href="雪楼集_page19.html">19</a><a href="雪楼集_page20.html">20</a><a href="雪楼集_page21.html">21</a><span class="current-page">22</span><a href="雪楼集_page23.html">23</a><a href="雪楼集_page24.html">24</a><a href="雪楼集_page25.html">25</a><a href="雪楼集_page26.html">26</a><a href="雪楼集_page27.html">27</a><span>...</span><a href="雪楼集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
