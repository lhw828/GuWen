<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 18 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 18 页/共 30 页</h1>
    <div class="content">　　予读送将归之赋为之流涕不为蔡氏也宋兴百余年累圣致治之美庶几三代煕宁元祐所任大臣盖有孟杨之学稷卨之忠而朋党反因之以起至不可复解一家之祸福曲直不足言也为之子孙者能力学进徳不为偏诐则承家报国皆在其中矣嘉泰三年五月十五日山隂陆某书于浙江亭
　　跋东坡书髄
　　成都西楼下石刻东坡法帖十巻择其尤竒逸者为一编号东坡书髄三十年间未尝释手去嵗在都下脱败甚乃再装缉之嘉泰三年嵗在癸亥九月三日务观老学庵北窗手记
　　跋范元卿舍人书陈公实长短句后
　　绍兴庚申辛酉间予年十六七与公实游时予从兄伯山仲髙叶晦叔范元卿皆同场屋六人者盖莫逆也公实谓予小陆兄后六十余年五人皆已隔存殁予年七十九而公实郎君字伯广者出此轴恍然如与公实元卿聫杖屦均茵凭也为之太息弥日因识其末虽然使死而有知吾六人者安知不复相从如绍兴间乎防当相与挈手一笑尚何叹嘉泰癸亥十月二十九日笠泽钓叟陆某书
　　跋谢师厚书
　　谢师厚早嵗与欧阳兖公王荆公梅直讲江记注诸人游名甚盛晚更蹭蹬居穰下二十余年学愈进文章愈成独后诸公死子愔悰甥黄鲁直皆知名天下然年运而往士大夫鲜能知师厚者今观吾友傅汉孺所蔵其上世墓刻实师厚遗文至送行诗杂之宛陵诗中殆不可辨字则宋宣献父子之流亚也为之太息嘉泰癸亥立春后四日笠泽陆某书时年七十九
　　跋云丘诗集后
　　宋兴诗僧不愧唐人然皆因诸巨公以名天下林和靖之于天台长吉宋文安之于淩云惟则欧阳文忠公之于孤山恵勤石曼卿之于东都秘演苏翰林之于西湖道潜徐师川之于庐山祖可盖不可殚纪潜可得名最重然世亦以苏徐两公许之太过为病余则徒得所附托故闻后世非能岿然自传也予观云丘诗平淡闲暇盖庶防可以自传者政使不遇吕居仁苏养直朱希真王性之范至能亦决不泯没况如予者乌足为斯人重哉其徒觉浄以遗稿来求题其后十欵吾门不厌故为之书嘉泰四年二月乙巳笠泽陆某书
　　跋吕舍人九经堂诗
　　前辈以文章名世者名愈髙则求者愈众故其间亦有徇人情而作者有识之士多以为恨如吕公九经堂诗盖自少时与昭徳尊老诸公师友渊源讲习渐渍所得又为其子孙而发故雄笔大论如此于虖凛乎其可敬畏也哉嘉泰四年六月庚子陆某书
　　跋韩忠献帖
　　方曩霄犯边时忠献王首当御戎重任功冠诸公后入辅帷幄陈谟画策驾驭人材镇服敌情自曾集贤以降皆协赞而已观此帖可槩见也嘉泰四祀六月辛丑故史官山隂陆某谨识
　　跋髙大卿家书
　　子长大卿娶予表从母之女故自少时相从后又同入征西大幕情分至厚读此数书如见其长身苍髯意象轩举也嘉泰甲子嵗夏六月壬寅放翁陆某书

　　渭南文集巻二十九
　　钦定四库全书
　　渭南文集巻三十
　　宋　陆游　撰
　　跋诸晁书帖
　　某之外大母清丰君实巨茨先生女兄而墓刻则景迂先生所作故某每见昭徳及东眷中表每感怆也况今行年八十饰巾待尽伏读此巻其情可知嘉泰甲子六月既望山陆某谨识
　　跋南城吴氏社仓书楼诗文后
　　南城吴君子直兄弟作社仓略仿古者敛散之法筑书楼用为子孙讲习之地其设意深逺流俗殊未易测也或者乃谓吴氏捐赀以为社仓凶嵗免民于死徙其有徳于人甚大后世当有兴者子孙不学则不足以承之此其筑书楼之意使吴氏之意信出此乃市道也市道不可以交郷党自好之士其可以与天交乎吴君之意盖曰吾为是举非一世也吾兄弟他日要当付之后人人不可知吝则啬出贪则渔利怠荒则废事虽面命之或不聴于遗言何有惟学则免是三者之患而社仓虽百世可也此吾兄弟之本指若夫富贵贫贱我且不能自知乃为后人谋而责报于荒忽不可致诘之地亦愚矣吴君遣书行千余里示予以社仓本末因及诸公书楼纪述予慨然叹以为知吴君兄弟心者莫予若也故书之嘉泰四年六月某日山隂陆某书
　　跋六一居士集古录跋尾
　　始予得此本刻画精致如见真笔防有使入蜀以寄张季长及再得之才相距数年讹阙已多知古人欲传逺者必托之金石有以也夫嘉泰甲子六月二十二日笠泽陆某谨识
　　跋林和靖诗集
　　和靖人物文章初不赖东坡公以为重况黄秦哉若李端叔者尤不足录读竟使人浩叹书之所以慰和靖于泉下也嘉泰甲子六月二十四日放翁识
　　跋米元晖书先左丞海岱楼诗
　　右米侍郎元晖书先大父题海岱楼诗一首春秋公羊传曰山川有能润于百里者天子秩而祭之触石而出肤寸而合不崇朝而徧雨乎天下者惟泰山耳故大父云起为霖雨从肤寸盖言徧雨天下之泽自肤寸而始也米所书误以从为成遂失本意可为太息嘉泰四年秋八月壬寅山隂陆某书于三山老学庵
　　跋苏丞相手泽
　　某之先大父左丞平生所尊事愿学者惟丞相魏公每为门生言国朝辅相徳量岿然莫如魏公与王文贞公旦所谓筑太平之基夀宗社之脉养天下之气者他相虽贤莫敢望观此奏稿可槩见也嘉泰四年秋八月丙辰山隂陆某谨识
　　跋韩干马
　　大驾南幸将八十年秦兵洮马不复可见志士所共叹也观此画使人作闗辅河渭之梦殆欲霣涕矣嘉泰甲子十月二十一日山隂陆某书
　　跋义松
　　黄子迈之为莲城以最闻予以相距逺不能知其详然草木无知造物无心太平无象其所感犹如此则是邑之民其有以不友不敬至庭造狱者乎予将求诸邑人而纪之未暇也嘉泰甲子嵗十一月甲子山隂陆某书
　　跋林和靖帖
　　祥符天禧间士之风节文学名天下者陜郊魏仲先钱塘林君复二人又皆工于诗方是时天子修封禅告太平有二人在天下麟凤芝草不足言矣君复书法又自髙胜絶人予每见之方病不药而愈方饥不食而饱忽得观上竺广慧法师所蔵二帖不觉起敬立法师能捐一石刻之山中使吾辈皆得墨本以刮目散懐亦一竒事也嘉泰甲子嵗十二月丁夘山隂陆某务观书
　　跋东坡集
　　此本蔵之三十年矣嘉泰甲子嵗十二月遗烬几焚之予缉成编比旧本差狭小乃可爱遂目之曰焦尾本云十四日山隂陆某书
　　跋陶靖节文集
　　张縯季长学士自遂宁寄此集来道中失调护前后皆有壊处遂去之而存其偶全者末有年谱辨正别缉为编云开禧元年正月四日务观书
　　跋三近斋余录
　　右外兄元城王正夫所作正夫名从元丰中书舍人震字子发之子仕至上饶守云开禧改元正月庚申务观识
　　跋望江麴君集
　　徐常侍鼎臣送望江张明府诗云无使千年后空传麴令名则麴令之名在唐着矣开禧改元嵗乙丑二月二十七日山隂陆务观书时年八十有一
　　跋吴越备史
　　钱氏讳佐故以左为上凡官名左字者悉改为上此书所谓上右者乃左右也
　　又
　　吴越在五代及宋兴最为安乐少事然废立诛杀犹如此方斯时吾家先世守农桑之业于鲁墟梅市之间无一人仕于其国者真保家之法也开禧乙丑九月四日山隂陆某书于三山书巢
　　跋僧帖
　　方外之士发扬其先徳累世不懈吾辈亦可少愧矣开禧乙丑九月五日陆某书赠观师余年八十一识其家四世矣安得不为陈人乎因以寓叹
　　跋卿师帖
　　本朝小楷至宋宣献后仅有道士陈碧虚一人今见吾里中前辈卿师所书则萧散小不逮碧虚而法度森严无媿者亦名笔也后人善蔵之开禧元年乙丑嵗九月丁亥山隂陆某务观题时年八十有一
　　跋松陵倡和集
　　皮袭美当唐末遯于吴越死焉有子光业为吴越相子孙业文不坠家声至袭美四世孙公弼以进士起家仕庆厯嘉祐间为韩魏公所知虽不甚贵显亦当世名士也方吴越时中原隔絶乃有妄人造谤以谓袭美隳节于巢贼为其翰林学士新唐书喜取小説亦载之岂有是哉比唐书成时公弼已死莫与辨者可叹也开禧元年九月十四日山隂陆某务观书于松陵倡和集之后
　　跋潜虚
　　学者必通易乃能以其绪余通既通矣又以其余及虚非可以一旦骤得也刘君谈虚如此则其于易与可知矣司马丞相乃谓已学不足知易故先致力于盖谦云耳开禧乙丑十一月十八日笠泽陆某书
　　跋吕成尗和东坡尖义韵雪诗
　　古诗有倡有和有杂拟追和之类而无和韵者唐始有之而不尽同有用韵者谓同用此韵耳后乃有依韵者谓如首倡之韵然不以次也最后始有次韵则一皆如其韵之次自元白至皮陆此体乃成天下靡然从之今苏文忠集中有雪诗用尖义二字王文公集中又有次苏韵诗议者谓非二公莫能为也通判澧州吕文之成尗乃顿和百篇字字工妙无牵强凑泊之病成尗诗成后四十余年其子栻乃以示予予固好诗者然读书有限用力尠薄观此集有愧而已乃书集后而归其本吕氏开禧元年乙丑十一月丙申笠泽陆某务观书
　　跋花间集
　　花间集皆唐末五代时人作方斯时天下岌岌生民救死不暇士大夫乃流宕如此可叹也哉或者亦出于无聊故邪笠泽翁书
　　又
　　唐自大中后诗家日趣浅薄其间杰出者亦不复有前辈闳妙浑厚之作久而自厌然梏于俗尚不能拔出防有倚声作词者本欲酒间易晓颇摆落故态适与六朝跌宕意气差近此集所载是也故厯唐季五代诗愈卑而倚声者辄简古可爱盖天寳以后诗人常恨文不迨大中以后诗衰而倚声作使诸人以其所长格力施于所短则后世孰得而议笔墨驰骋则一能此不能彼未易以理推也开禧元年十二月乙夘务观东篱书
　　跋韩晋公子母犊
　　予平生见三尤物王公明家韩干散马吴子副家薛稷小鹤及此子母牛是也不知未死间尚复眼中有此竒伟否开禧二年四月甲子陆务观老学庵北窗书
　　跋韩立道所蔵兰亭序
　　观此本兰亭如见大勲业钜公于未央庭中大冠若箕长剑拄颐风采凛凛虽单于不觉自失况余子有不汗洽股栗者哉丙寅嵗四月十有三日陆某年八十二
　　跋龚氏金花帖子
　　右龚氏家蔵其先世金花帖子嘉泰中陈翰林考质史牒以为先书姓名散报始于端拱中宋太素尚书知贡举时自建隆至端拱取士已久始克举此故事然予按宋公有追念策名时诗凡千言略云吉音来碧落帖子报红牋清夜惊神王昽明到省前风中宫漏尽日出牓绳悬宋公盖建隆二年进士则国初已有前一夕报帖之事唐制初未尝废若曰五代草创止用红牋至端拱初乃如金华如唐时则亦细事耳不得云始举唐故事也世必有知者予复书此于后以待博洽君子云开禧丙寅夏四月丙寅山隂陆某书
　　跋曾文清公奏议稿
　　绍兴末金兵入塞时茶山先生居防稽禹迹精舍某自勑局罢归略无三日不进见见必闻忧国之言先生时年过七十聚族百口未尝以为忧忧国而已后四十七年先生曾孙黯以当日疏稿示某于今某年过八十仕忝近列又方王师北讨之时乃不能以尘露求补山海真先生之罪人也开禧二年嵗在丙寅五月乙巳门生山隂陆某谨书
　　跋曾文清公诗稿
　　河南文清公早以学术文章擅大名为一世龙门顾未尝轻许可某独辱知无与比者士之相知古盖如此方西汉时専门名家之师众至千余人然能自见于后世者寡矣扬子惟一侯芭至今诵之故识者谓千人不为多一人不为少某何足与乎此读公遗稿不知衰涕之集也开禧丙寅五月乙巳门生笠泽陆某谨识
　　跋鱼计赋
　　某恭闻徽祖宣和末将下罪已诏学士王孝迪当直不召顾谓辅臣曰非小宇不能作遂召肃愍公公初不在北门既至辞以非职守不许遂授以圣意下笔亹亹不数刻进御今载在国史与三代训诰并驱盖千百年间诏令所未有也晚读鱼计堂赋赡丽超轶如此则施之大手笔固宜絶人逺甚某尝见公遗像于友人赵恬家英气如生恨不得独拜牀下致欣慕之意今得记所闻于赋后亦幸矣开禧二年六月己巳笠泽老民陆某谨书
　　跋徐待制诗稿
　　予以乾道庚寅入蜀几十年而归故人在朝者惟许昌韩无咎握手道旧因相与论当世知名士无咎独称待制徐公以为文辞辨论有贞元元和间诸贤之遗风恨予不及识因诵其诗句信竒作也后三十年徐公之子植以遗稿一编示予属以序引予与待制虽出处不同时然尝叹爱其笔墨则亦愿托名巻首而待制之文阨于火所余财百之二则序亦无自作乃姑书此附于后他日得全书防绎其妙处而论载之尚未晚也开禧二年六月某日山隂陆某书
　　跋周益公诗巻
　　绍兴辛巳予与益公相从于钱塘去题此诗时十一年予年三十七益公少予一嵗后二年相继去国自是用舍分矣今益公舍我去所不知者相距几何时耳开禧丙寅九日二十五日山隂陆某谨识
　　跋樊川集
　　唐人诗文近多刻本亦多经挍讐惟牧之集误缪特甚予每欲求诸本订正而未暇也书以示子遹尚成吾意开禧丙寅十一月二十七日放翁书
　　跋周侍郎奏稿
　　某生于宣和末未能言而先少师以畿右转输饟军留泽潞家寓荥阳及先君坐御史徐秉哲论罢南来夀春复自淮徂江间闗兵间归山隂旧庐则某少长矣一时贤公卿与先君游者每言及髙庙盗环之冦干陵斧栢之忧未尝不相与流涕哀恸虽设食率不下咽引去先君归亦不复食也伏读侍郎周公论事牓子犹想见当时忠臣烈士忧愤感激之余风于虖建炎绍兴间国势危蹙如此而内平羣盗外捍强敌卒能披草莽立社稷者诸贤之力为多某故具载之以励士大夫傥人人知所勉则北平燕赵西复闗辅实度内事也开禧丁夘嵗正月丁亥故史官陆某谨书
　　跋周侍郎寻姊妹帖
　　方建炎多故羣盗如林士大夫家罹祸有尽室不知在亡者观周公所书可为流涕六七十年来在仕在野皆安其生养老者字幼者蔵死者可不知所自邪尚勉思所以报开禧三年正月丁亥陆某书
　　跋鲍参军文集
　　鲍明逺宋元嘉中人比陶渊明谢灵运差为晚出然与灵运诗名相埒体制亦颇相类故世称鲍谢云开禧三正九放翁书
　　跋南华真经
　　南华真经并音二册籖题皆友人莆阳方伯谟书伯谟下世已二年矣哀哉开禧丁夘二月四日老学庵识
　　跋与周监丞书
　　某顷得监丞公书作报如此后二十余年公家持以来属以题数字于后乃为记嵗月公诸子多贤不幸有早世者今惟主簿君以力学承其绪他日仕途有崭然头角者必吾主簿君恨耄期已迫不及见之耳开禧三年三月丙子渭南伯陆某书于山隂泽中老学庵
　　再跋皇甫先生文集后
　　司空表圣论诗有曰愚尝览韩吏部诗其驱驾气势掀雷决电撑抉于天地之垠物状其变不得鼓舞而徇其呼吸也其次皇甫祠部文集外所作亦为遒逸非无意于深密盖或未遑尔据此则持正自有诗集孤行故文集中无诗非不作也正如张文昌集无一篇文李习之集无一篇诗皆是诗文各为集耳表圣直以持正诗配退之可谓知之然犹云未遑深密非笃论也予读之盖累叹云开禧丁夘四月二十一日某再书
　　跋汉文帝后元年三月诏
　　汉文此诏与诗之七月书之无逸何异吾以此知文景太平之有自也虽然岂独为天下哉十室之邑十金之产傥能思是言其有至于丧败者乎庚申五月十七日陆某书
　　跋张魏公与刘察院帖
　　与人同功人用而已舍君子不敢言劳与人同辠人免而已穷君子不敢逃责非能异夫人也理固如是也不然则亡耻已使御史公无恙得予此説其将以为能知言乎
　　跋世父大夫诗稿
　　世父大夫公自幼得末疾以左手作字性喜钞书尝钞王岐公华阳集百巻笔笔无倦意岂特其书可贵重哉亦可见其为人矣
</div>
    <div class="pagination">
<a href="渭南文集放翁逸稿_page17.html">上一页</a><span>...</span><a href="渭南文集放翁逸稿_page13.html">13</a><a href="渭南文集放翁逸稿_page14.html">14</a><a href="渭南文集放翁逸稿_page15.html">15</a><a href="渭南文集放翁逸稿_page16.html">16</a><a href="渭南文集放翁逸稿_page17.html">17</a><span class="current-page">18</span><a href="渭南文集放翁逸稿_page19.html">19</a><a href="渭南文集放翁逸稿_page20.html">20</a><a href="渭南文集放翁逸稿_page21.html">21</a><a href="渭南文集放翁逸稿_page22.html">22</a><a href="渭南文集放翁逸稿_page23.html">23</a><span>...</span><a href="渭南文集放翁逸稿_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
