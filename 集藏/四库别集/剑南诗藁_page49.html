<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 49 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 49 页/共 193 页</h1>
    <div class="content">　　朝先鸣鸡兴夕殿栖鵶还符檄积几案寝饭于其间搒笞督租赋渉笔骍我颜忽忽过白日胡能慰惸鳏叶脱横林疎防鬌溪南山岂无一杯酒吾事何时闲
　　燕堂独坐意象殊愦愦起登子城作此诗
　　睡魔困衰翁白日坐兀兀忽然振衣起目了尚如鹘凭髙望中原佳气未消歇逆贼稽大刑痛愤深至骨新霜下昌陵草有边马龁羽林百万士何日闻北伐贱臣官有守不敢叫行阙梦中渉黄河太行髙硉矹天河未洗兵封豕食上国坐令河洛间百郡暗荆棘夷吾非王佐尚足救左袵中原消息断吾辈何安寝世俗苦龌龊谁与共此功安知无竒士悲歌燕市中
　　秋雨北榭作
　　秋风吹雨到江濆小阁疎帘晓色分津吏报增三尺水山僧归入万重云飘零露井无桐叶断续烟汀有雁羣了却文书早寻睡檐声偏爱枕闲闻
　　次韵王给事见寄
　　大手方司一世文癯儒何敢望余尘谁知天上黄扉贵肯记江边白髪新末路愈穷诗有祟旧书浑忘笔无神床头周易尊中酒犹赖渠侬不负人
　　病中夜半
　　萧萧欲脱犹吟叶耿耿微明未灭灯夜半不眠闲倚壁使君清似北山僧
　　即事
　　组绣纷纷女工诗家于此欲途穷语君白日飞升法正在焚香听雨中
　　岁晩怀故人
　　衰髯白尽无添处病骨癯然欲折时客抱琴来聨瀹茗吏封印去又哦诗山横城上势如压角动楼头声正悲零落断鸿书不到岁残何以慰相思
　　焉耆行
　　焉耆山头暮烟紫牛羊声断行人止平沙风急卷寒蓬天似穹庐月如水大敌太息小敌悲投鞍欲眠且复起汉家诏用李轻车万丈战云来压垒
　　又
　　焉耆山下春雪晴莽莽惟有蒺藜生射麋食肉饮其血五谷自古惟闻名樵苏切莫近亭障将军卧护真长城十年牛马向南睡知是中原今太平
　　丙午初冬得心腹痛疾大下而愈羸耗不支方在告卧燕堂东偏闻民间前一夕被盗者慨然有感
　　愔愔四壁空宛宛一室奥雨声静更闻雨气深不到下帘设纸屏篝火支药灶勿言此幽陋足以养衰眊颇闻闾里间比夕多狗盗游徼无乃阙鳏寡将孰告家贫未决去禄食当念报卧疴畴敢安起立掷吾帽
　　因王给事回使奉寄
　　雨昏郡郭连三日吏报江流忽数回【江每涨津吏辄报日或三四至】正叹舩如天上坐那知人自日边来臂弓腰箭身今老航海梯山运已开汉冦不应常自守期公决策畵云台
　　病告中遇风雪作长歌排闷
　　风雪横街不能出闭戸垂帷养衰疾黄昏卧听打窓声聊挽清寒入诗律公孙布被久有味子敬青氊暖无匹石鼎闲烹似爪茶霜皱旋破如拳栗蹲鸱足火微防盐甖粟熬汤旋添蜜龙蛇寒笋束子母累累丹柿实玉貍试说涎已堕石芥才尝酒如失天公付汝亦已厚饱食长謡抱双膝丈夫岂为口腹计壮志常恐无时毕伐敌疏奏端许前腰领敢辞膏斧锧
　　冬夜戏作
　　贱贫百年愁老大万事倦起家来牧民窃语笑丞椽拘挛拙徴科俭陋省游宴不思返江湖乃尔辱畿甸斯言中吾病有腼在其面行当自劾去暂寓等邮传十月夜正长岁事到氷霰膏油幸可具更尽书一巻
　　夜坐
　　曲几蒲团夜过分颓然半脱鹿皮巾惊鸿避弋鸣烟渚断角凌风上雪云仕宦愈知林下贵穷愁方策酒中勋扁舟东去何时办昔向金丹幸有闻
　　又
　　山城意象自萧然况是髙亝作雪天渐暗玉虫寒有烬欲残金鸭暖无烟衰容病后如添岁遥夜冬来抵过年安得龙绡三丈幅为君试写白云篇
　　遣兴
　　图书鸡犬共扁舟又续人间汗漫游醉眼本轻千古事钓竿新赐一滩秋惯看浮世成陵谷莫露神光上斗牛老病岂堪常作客梦寻归路傍西畴
　　登紫翠楼
　　水落溪声壮天寒山色竒残云防虚阁驯鹭下清池簿领消豪气功名负圣时凭髙不胜叹神武廹归期丙午十月十三夜梦过一大冢傍人为余言此荆轲墓也按地志荆轲墓葢在关中感叹赋诗
　　采药游名山物外富眞赏秋关策蹇驴雪峡荡孤浆还乡忽十载髙兴寄遐想梦行河潼间初日照仙掌坡陀荆棘冢狐兔伏蓁莽悲歌易水寒千古见精爽国雠久不复惊觉泚吾颡何时真过兹薄酹神所飨
　　病起小饮
　　病起新霜满鬓蓬慿髙一笑与谁同酒如渌静春江水人有鸿荒太古风野寺钟来夕阳外寒山空挿乱云中一官正尔妨人乐只合沧浪狎钓翁
　　冬夜读书
　　莫笑灯檠二尺余老来旧学要耘鉏寒生防滴三更雨喜动纵横万巻书本着儒冠那免此可因吏牍顿抛渠善和旧赐今犹在采芸香辟蠧鱼
　　夜坐观小儿作拟毛诗欣然有赋
　　北风城头鼓紞紞徂岁峥嵘正多感老夫假寐角巾低稺子髙吟两髦髧衰迟笑我藏袖手狂率怜渠满躯胆旋炊粉饐裹青箬新煠饧枝缀红糁未言问事渐澜翻且赏挥毫能果敢嗟予畴昔如汝年万卷纵横恣窥览即今见汝尚懽欣此癖眞同嗜昌歜夜阑我困儿亦归独与貍奴分坐毯
　　郡亝偶书
　　白首奉鱼书萧然一事无吏闲晨已散人醉暮相扶巻野収禾黍连江下舳舻山城君勿诮东北是皇都
　　又
　　翠岭当城起清江擘硖流轲峨商客艑嘈囋酒家楼丰岁人元乐残年我独愁秦吴环万里感槩故貂裘
　　又
　　江堕清笳月霜严画防门滩声寒更壮山气旦常昏揺落悲徂岁羁游忆故园无劳空窃食何以报君恩
　　灯下阅吏牍有感
　　老眼今年太负渠羲经鲁史顿成疎一为柱后惠文吏厌读司空城旦书正苦雁行须束缚不言防辈合诛鉏致君尧舜元无术黄巻何辞饱蠧鱼
　　过放生池追怀江公民表谏议池葢公所创也
　　钓台先生谏大夫建中初元起江湖是是非非玉座侧身可死徙志不渝烟汀月岛二十载白髪短防藏菰蒲晩蒙湔洗得一障上奏犹自称麄疎【公广济到任表云不能软熟终是麄疎其不挠如此】此公造处直竒特竺干先生分半席九州看如掌中果天不遣为吁可惜径归敛手筑陂池也活鱼论万亿骨冷桐山唤不闻停车怅望春波碧
　　园中絶句
　　梅花重压帽檐偏曵杖行歌意欲仙后五百年君记取断无人似放翁顚
　　又
　　溪北溪南飞白鸥夕阳明处见渔舟慿谁为剪机中素画取天涯一片秋
　　戏作【浙西诸郡惟严无职租】
　　归卧元知作饿夫官游依旧是癯儒免教妻子争秔秫秋稼连云一棱无
　　纵笔
　　闲经月下白苹洲半脱风前紫绮裘曾値东风谒鸾驾却因南渡看龙舟年光已付瞢腾醉天宇谁从汗漫游莫怪又成横笛去故人期我玉华楼【玉华楼在青城山丈人观】
　　又
　　东都宫阙郁嵯峨忍听边儿敕勒歌云隔江淮翔翠凤露霑荆棘没铜驼丹心自笑依然在白髪将如老去何安得铁衣三万骑为君王取旧山河
　　又
　　行省当年驻陇头腐儒随牒亦西游千艘冲雪鱼闗晓万灶连云骆谷秋天道难知羌更炽神州未复士堪羞会须沥血书封事请报天家九世雠
　　病中偶得名酒小醉作此篇是夕极寒
　　一壶花露拆黄縢醉梦酣酣唤不譍屏暖半销香鸭火窓寒初结研蟾氷诗囊羞涩悲才尽药褁纵横觉病増早挂朝衣归去是贵人谁记接茵凭
　　晨读道书
　　家贫悔嗜酒年迈思学道虽云善补过见事恨不早儒生守章句忽忽遂将老岩间得竒书足以慰华皓丹液下注脐黄云上通脑海山行当归白髪何足埽
　　后园独歩有怀张季长正字
　　斯世元知少赏音道存何恨死山林半生去国风埃面一片忧时铁石心闲看断云成小立偶穿修竹得幽寻故人已到梁州未尺纸东来抵万金
　　老将效唐人体
　　宝劎夜长鸣金痍老未平指弓夸野战抵掌说番情已矣黑山戍怅然青史名和亲不用武教子作儒生
　　书愤
　　清汴逶迤贯旧京宫墙春草几番生剖心莫写孤臣愤抉眼终看此敌平天地固将容小丑冦戎自惯渎齐盟蓬窓老抱横行略未敢随人説弭兵
　　晨起
　　衣润熏笼暖灯残漏箭长鸣鸡带窓月立马怯庭霜病骨隂晴觉官身早夜忙火城那复梦愁絶软尘香
　　雪
　　但苦奇寒恼病翁岂知上瑞报年丰一庭不埽待新月万壑尽平号断鸿茧纸欲书先研冻羽觞才举已尊空若耶溪上梅千树欠我今年系短篷
　　岁晩书怀
　　早见龙翔上太清【绍兴末游官玉牒所】即今孤宦老山城灵丹不解换凡骨薄命枉教生太平积雪楼台增壮观近春鸟雀有和声如山吏牍何时了惆怅西窓晩照明
　　晨过天庆
　　萝月挂团璧松风号急滩孤灯经院晓残雪醮坛寒賸欲闲扶杖何妨醉堕冠诗成兴不尽万里跨青鸾
　　冬夜
　　翩翩残歴不满纸坎坎叠鼓无停挝香残未消古鼎火灯暗尚结寒缸花长安故人日已远锦江小筑天之涯拘挛动觉吏有责幽独更似僧无家卧闻沙雁呌空濶想见雪谷森谽谺起提一笔埽疋纸入巻飒飒犇龙蛇
　　比得朋旧书多索近诗戏作长句
　　庭下讼诉如堵墙案上文书海茫茫酒酸冷不得尝椎牀大呌欲发狂故人书来索文章岂知吏责终岁忙寒但欲事缩藏病骥敢望重腾骧日曛稍退鳬鹜行小山樷竹堂东厢呼儿深炷铜炉香楚骚为我祓不祥
　　休日感兴
　　宦海风波实饱经久将人世寄邮亭家无钗泽穷冯衍身着襦裙老管宁药圃按行新蔓绿书楼徙倚暮山青偶然得句悲谁属零落交朋比晓星
　　病中偶书
　　灯火青荧古屋深挂冠境界已骎骎竹枝影瘦横残月药杵声寒续暮砧病觉死生真大事老知道德愧初心经龛禅版殊当勉嬾学莎蛩事苦吟
　　寒夜
　　脱叶争辞木寒云巧护霜羇游少驩乐短景极怱忙吟苦虫催织鸣哀雁断行幽怀谁晤语惆怅此灯光
　　雪中独酌
　　金尊玉瀣有何好不堪生世匆匆老朱颜忽已谢晨镜白骨行看闭秋草骇浪嵯峨风作之蛟龙血人以为嬉畏涂寄命三十载赖有痛饮纾吾悲莫惊醉眼炯如电假钺犹堪行督战指麾突骑取辽阳雪洒辕门夜传箭
　　送客
　　长亭栁渐柔送客当闲游江近闻津鼓云开见戍楼簿书来衮衮岁月去悠悠闭眼寻归路春芜满故畴
　　新晴
　　防雨解残雪新春侵故年和风拆氷罅淡日弄窓妍心事绿尊里岁华乌帽边今朝我病减随处一欣然
　　出城
　　翩飜乌帽出林坰掠面风微酒半醒戍火难寻玉闗梦衣尘空愧草堂灵天晴山雪明城郭水涨江流近驿亭客鬓不如堤上栁数枝春动又青青
　　立春日送客郊外
　　短鬓那禁岁月催胜边花底又春回雪消渐煗青鸳日氷解初横玉鉴梅江驿轩临古道市楼管卖新醅自怜病守无欢意一笑常因送客来
</div>
    <div class="pagination">
<a href="剑南诗藁_page48.html">上一页</a><span>...</span><a href="剑南诗藁_page44.html">44</a><a href="剑南诗藁_page45.html">45</a><a href="剑南诗藁_page46.html">46</a><a href="剑南诗藁_page47.html">47</a><a href="剑南诗藁_page48.html">48</a><span class="current-page">49</span><a href="剑南诗藁_page50.html">50</a><a href="剑南诗藁_page51.html">51</a><a href="剑南诗藁_page52.html">52</a><a href="剑南诗藁_page53.html">53</a><a href="剑南诗藁_page54.html">54</a><span>...</span><a href="剑南诗藁_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
