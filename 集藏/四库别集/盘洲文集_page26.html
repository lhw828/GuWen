<!DOCTYPE html>
<html>
<head>
    <meta charset="UTF-8">
    <title>盘洲文集 - 第 26 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 26 页/共 56 页</h1>
    <div class="content">　　周葵封宜兴县子制
　　朕嗣守洪基肇禋紫畤当路寝斋居之日霏雪甚繁曁閟宫朝献之辰隂云尽解克竣熙事爰布庆条若时旧德之臣宜出明纶之命具官某深忠许国遗直事君非尧舜之道不陈同熙庶绩殆管晏之佐弗及咸仰贵名属三嵗之亲祠值四郊之多垒建改卜之议能稽皇祀之成规迓涓成之休遂展泰元之大报防有燕间之请莫陪显相之仪兹举典章用开爵邑噫致齐侯之胙有考旧闻受宣室之厘敢怀専乡益绥善履用对恩褒
　　王之望封襄阳县子制
　　朕遵旧规于【缺】　　变熙事于一阳啓蛰而郊恊鲁国骍牺之祀获兽以馈若汉代白麟之章旣蒇上仪用推庆泽具官某忠规致主壮志絶人闚紫闼而攀台阶荣登六太穆天縡而经国体密赞万几缅惟防选之辰实参改卜之议偶休间馆莫相明禋兹疏谷璧之封乃荒菜食之邑噫百神咸秩已格嘉虞之休万福来同敢怀专乡之意更绥吉履用对恩煇
　　黄祖舜赠五官制
　　禄贤襃德稽载【阙】　　　　崇终存有邦之典令若时畯望尝列【阙】　方览挂冠之章忍闻易箦之语告其居第出此卹书具官某器局沉深风规直谅传孔孟圣贤之学入渊骞德行之科卿佐是谓股肱久运中枢之画俎豆尝闻军旅爰分方面之权羽渊忽梦夫黄能长沙果集乎子鵩命之不淑识者咸嗟用増幽壤之荣防进文阶之品尚其不冺歆此犹生
　　刘立等转官制
　　尔等顷以军兴奔走邮置冝推赏泽用奬劳勤
　　髙邮军立功人转官制
　　淮濆之役氛祲盘结尔等或被甲战野或衘枚攻营第赏襃功咸进阶秩益思忠力以对恩荣
　　权洮州赵令结妻包氏封令人制
　　尔夫身留异壤而王师薄于城下尔能率军民望风归义忠壮如是女史所无冝锡令名以开脂泽使妄男子知所媿焉
　　杨贵等转官制
　　西陲受敌百将同功尔贾勇奋忠斩首捕敌幕府差次冝陟荣阶往服恩光益图报塞
　　呉益转右朝奉郎制
　　朕惕奉慈谋光临寳祚尝覃中外之庆靡分大小之臣具官某接物惠和宅心端栗披防竹帛知师友之渊源怡养丘樊玩烟云之舒巻顷阶戚党蚤缀从班获逢嗣服之恩寔应迁官之典益思谦畏用保宠荣
　　薛良朋进职制
　　人主以八柄驭羣臣予夺废置犹雨露雪霜不可以偏废也二浙嵗恶不登民多菜色朕隐悯流徙食不甘味故坐视不恤如嘉如康祖如宥之者则绌之奉使称职如訔如者则陟之尔奉行不懈赈捄有劳顾不赏可乎进直河南尚勉之哉
　　姜诜进职制
　　朕哀防嵗之民轸殍野之虑捄菑之防靡不施行王城之外流亾四集今旣数月矣幸而生存则可以返其田庐有司劳于赈恤者以次取赏宁过于厚所以劝勤事之吏庶几乎广我仁民之心也尔阅视赒委不懈厥职道山之署时谓优恩益思其终以称羣论
　　韩彦古转官制
　　日者聚饥民于四郊分官吏禀鬻致医药尔摄承民曹实参其事今生者可归第劳班赏増秩一等以劝后之济斯民者
　　呉掞驾部郎官制
　　郎位上应干文为朝廷华辙尔有列卿寺训墨未干跻之司舆时谓异渥所以彰乃父教忠之训也惟尔行安而节和必能恪居厥官以称朕意
　　阎安中中书舍人制
　　朕考三代以来在两京最盛文章涣焉可述莫非尔雅之辞号令防有不臧初无替否之迹追还古始有待髦英具官某学阐丘坟声谐韶濩决科文陛切直冠夫诸儒掌礼仪曹光焰辉乎侪辈介然有守卓尔不羣自入贤闗一新学法挟防负素者争亲乎模范躐缨彯组者咸仰乎规绳惟禁路之择材辍师资而为诰虽出纶出綍欲求润色之工为纪为纲尤頼论思之助往践厥次时惟休哉
　　赵伯强承信郎制
　　尔父防盾援旌殒于行阵録孤之泽所不可遗往即官聨式思所报
　　叶颙磨勘制
　　八柄诏王厥分爵禄之等三载考绩率循法令之常虽列从班必遵彛矩具官某赋材硕大廸德忱恂蚤环辙于宦岐晚垂绅于要路秋官断狱议者谓过于张文部曲铨衡时论号后于卢李兹因防课实应迁阶庸出丝纶之襃庶増笔橐之重往只恩渥益广休声
　　刘仪鳯磨勘制
　　设六卿之官是为迩列考三载之绩盖踵前规若时禁密之臣亦限吏铨之制具官某渊源种学典雅摛词自挥翰于南宫即主盟于北苑司马掌九伐之法厥有弛张太史成一家之言正资笔削兹因防课实应迁阶初非不次之恩庸示无私之典往只茂命益畅美声
　　呉璘判兴元府制
　　汉中巨屏实蔽极边闗外重权毋逾元老出兹言綍新
　　彼辕门具官某名【缺】　　　　武立凛凛中坚之望畨
　　畨上将之元建方【缺】　　　　谷以西寛逺顾【缺】雄心于狼望之北独蕴【缺】怀兹载戢于师干庸近移于幕府九命作伯孰先倚爱之亲十国为连益赖扞城之助副吾注意知汝匪躬往究英猷奚烦多训
　　王大寳礼部尚书制
　　朕逺覧周书尚猷询兹黄髪若稽虞典畴咨汝作秩宗复起老臣甚谐舆诵具官某抗髙明之识驰魁垒之名紫橐峥嵘孰并驱于禁路皂囊剀切殆独歩于諌垣雅操不移髙风易退方奉祠而均逸忽上牍以遗荣缅怀骨鲠之英浸劳梦寐之想逺移一节旣无俟驾之淹载锡兼金宁有挂冠之执爰蔽朕志俾长春官盖进德以尊朝期用儒而益国讨论礼乐岂止玉帛钟皷之云献纳箴规庶几几杖盘盂之戒往祗厥位惟尔之休
　　方滋权刑部侍郎制
　　朕俯酌人情若稽禁防前之所是着为律具存画一之章尔曰勿宥惟厥中斯济登三之政比申细札用戒祥刑畴咨明恕之才俾揔平廷之柄具官某緼沈深之识擅盘错之能使节川麾殆艰难之歴试民风吏蠧无纎介之可欺舆议皆称其贤三纪久劳于外冝持紫橐遂贰私官夫法令譬犹江河盖易避难犯之义若文书盈于几阁有竒请它比之奸已扄鐍乎两端唯科条于三尺其推朕意毋忽狱疑竚而称职之休成我知人之哲
　　王承祖等转官制
　　尔逺随戎莫来造帝庭用陟官聨以示还归之宠
　　唐国子司业制
　　古之君子经为人师行为人表故居一乡则一乡化在一国则一国治今朕罗天下秀异于成均侈袂方履訚訚秩秩不但取其庠声序音之盛为美观盖欲养材器备官使也以尔擅颛门之学髙月旦之评入朝十年恬于执利弥邵之德称为醇儒比因使指之还尝赐清间之欵占奏详整简在朕心往诲诸生思称其职
　　王弗权户部侍郎制
　　朕若稽仁祖尝用许元虽増秩迁阶至列贤科之籍而歴年玩嵗不离财计之官盖久其任而得人则尽其才而兴利今朕此选将庶几焉具官某智虑从横材资超诣歴宦岐而甚久惟心筭之最优通知食货之源灼见公私之弊对之昕陛嘉冨国之谋猷试以版曹有裕民之方略其颛治赋之柄勿分约法之劳要当解瑟而变更毋或守株而苟且从班足可施设非锥处囊中之时国用赖以赢余竚钱流地上之效往追前哲嗣有褒章
　　郑立改官临安府知县差遣制
　　赐对于昕朝易阶于小选虽典章所有而恩不常出也尔粹于学问称有吏材敷奏可嘉不误举者畿内壮县用试尔能政绩有成嗣将饰擢
　　韩彦古直徽猷阁知严州制
　　尔摄承省户以语言之失罹于清议自诡治民吾以乃父勲藏盟府不汝疵瑕延阁汝旧物也严陵吾辅郡也夫美锦尚不可使人学制况千里之寄乎尔其矫揉脩饬允蹈中庸使实惠洽于编氓则爵位可以长守敬之哉毋荒弃朕命




　　盘洲文集巻二十四
　　钦定四库全书
　　盘洲文集巻二十五
　　宋　洪适　撰
　　词科习槀一
　　戒谕诸将抚循士卒诏
　　勅朕嗣有令绪躬履多虞披榛莽而立朝廷未济艰难之业听鼓鼙而思将帅有懐屯戍之劳比虽通两国之和讵敢忘五兵之备边城密迩政击柝以相闻戎幕﨑岖亦暴衣而浸久慨此执戈之众未知税驾之期惟山林未息于马牛致介胄尚生其虮虱风洒露沐日削月朘左亲戚以相从举室家而靡托兴言至是轸念于中虽进元戎与叅密议每虞裨将未体朕懐或狃故常罔加存抚庐舎弗矜其燥湿糗粮或失于时宜有乖挟纩之恩靡徇投醪之义繇今以往毋蹈厥初其同甘苦之情仰副绥懐之意未能按辔亲巡细栁之营傥遂櫜弓即议【缺】　之赏勉图报効共享升平
　　令监司举防吏诏
　　朕闻上古之治百僚师师尽瘁竭节罔不清修淳白以振乃职励乃事是以教化兴行众庶乐业咸以康宁朕承洪业托士民之上于今十有六年数诏有司务行廉白抚绥吾民将以配三王之隆明先帝之徳也今吏率以贪渔为常牟贼其民慢视厥职弗以经意而方絜之士饰躬自将挺然不徇流俗者又沉滞下僚壅于闻达薰莸不同反罹訿毁部使者罔克闻知奉诏宣化如此岂不谬哉方今国家少事繇役不兴兵革不作而民多贫困失职厥咎安在是廉吏不兴而贪吏未去也部使者不以为意朕将何任哉夫部使者位尊责重所使为朕外台之耳目也其各公乃心广及视听嵗举所部廉吏一人上其功状朕将识擢以风在位而律贪夫焉
　　令宗司举贤宗子诏
　　勅朕猥以眇躬嗣承大业观轸辖之象伤同姓之孤暌诵角弓之诗鉴前王而亲睦思强王室广用宗盟冀枝胄之繁兴为本根之庇防挺挺有祖风烈何独旧闻显显为世豪英岂无佳士爰举先亲之典毎防逾戚之非或剖竹分麾出畀朱轓之寄或垂缨戴纵进叅紫櫜之聫尚虞或抑于下僚未克尽跻于显仕昔周家致治毛原迭位于公卿唐室多材程石继登于鼎铉曷于今日有媿前朝夫防逺鲰生尚能谋国岂神明贵胄不可亢宗凡我懿亲宜遵明诏虽行有九徳惟知人之固难其嵗贡二人则进贤而必赏益思汲引以副招求
　　御史中丞除吏部尚书诏
　　勅分职以倡九牧周寔重于列卿掌选而主三铨唐尤髙于文部乃朝廷之贵职须识量之名臣朕得其人使率其属具官某刚方【缺】任公正无私谦谦有君子之风蹇蹇励王臣之操学通坟素酌道徳之渊源才冠等夷防文章之林府久骞禁密【缺】首宪司嫉恶如雠触邪罔避白黑分于毂下中外畏其笔端豺当道而不问狐狸王纲大振兽在原而莫采藜藿国势愈尊爰升常伯之聫俾典天官之务其考覈于流品无殽混于贤愚尽革頺纲一清选部山岳动而州县皆震威已并于思谦筦库擢而门阀不遗美无専于辛术往服朕命是惟汝能
　　代宰臣以下谢进徽宗实録赐宴表
　　史述信书昭掲先猷之盛恩霑迩列式均嘉宴之私仰佩宠荣罙深感涕【中谢】共以徽宗皇帝文周经纬道合希夷礼乐粲然复兴刑罚措而不用垂裳平治迈三代之英风脱屣崇髙蹑二皇之遐武于铄岩廊之美有光竹帛之传中偶兵戈荡然埃烬爰极网罗之力遂臻纂缉之成事不一书诛奸谀于既死言非虚美质鬼神而无疑岂期法酒之陈乃及素餐之列抚存若此报称谓何兹盖伏遇皇帝陛下情笃孝思徳先仁政克济中兴之业能昭下武之功掲大训以丽天方切羮墙之感贲殊恩如湛露遂加柱石之微臣等获际昌期浸登显仕有颁其首既膺鱼藻之欢惟既厥心少竭盐梅之报
　　代宰臣贺收复河南州县表
　　善师不陈初无攘敌之劳文徳诞敷坐受归疆之请一人有庆四海交懽【中贺】窃以炎正中微适际阽危之运北兵南下尽罹锋镝之菑荼毒中原荐食上国惟昊穹之悔祸致勍敌之乞盟通使乞盟盖自舞干之格神州赤县遂无血刃之伤王纲所加车书同道宣王复文武之土永固洪基齐人归郓讙之田不失旧物旄倪鼓舞宇宙廓清恭惟皇帝陛下圣敬日跻勇智天锡懐禁暴安民之志捐穷兵黩武之心【缺】单于【缺】　　　朝本圣人以天下为度干戈载戢大凝复古之勋师徒不勤自获和戎之福事载竹帛功光祖宗臣等猥以庸材叨居近弼一心尽节获闻五利之谋再拜奉觞愿上万年之夀
　　代宰臣贺正旦雪表
　　三微更始正王道之大端六出飞花兆年丰之嘉庆自近及逺式舞且歌【中贺】窃以葭律移灰方陬月棣通之际椒花献颂正洪禧萃聚之时盖圣人之徳无加则天瑞应诚而至葵心向日方曕鳯厯之颁栁絮因风已发兎园之咏杂轩墀之玉砌成宫阙之瑶台寔一人有庆之符示百谷用成之应良史直笔已书尺地之珍太师陈诗行播千仓之什兹盖恭遇皇帝陛下履端于始与物为春惟盛徳上合于天故圆穹不爱其道既颂声之并作致恊气以横流七政齐于璿玑有合璧连珠之瑞四时和为玉烛无鸣条破块之灾故兹五谷之精降此一嵗之始臣滥司台柄获覩休祥燮理隂阳大惧丝毫之亡补勤劳稼穑行观廪廥以皆盈仰望龙顔徒深鼇抃【庾肩吾谢厯啓拂琯移灰识权衡之有度】
　　代皇子谢明堂加恩表
　　展采合宫克达明禋之荐均厘宣室遽叨恵术之颁逊避莫从震惊罔措【中谢】窃以圣人飨帝式防报本之诚孝子事亲必极宁神之奉亶哲王之稽古严烈考以配天吉既卜于秋辛礼遂行于阳馆用荐一人之馨徳聿来四表之欢心咸造在庭获覩弥文之讲并受其福诞霑大泽之流臣袭庆星潢骈晖寳萼勉饬温良之行愧无岐嶷之资建旐设旄节拥双城之贵剖符锡壤爵超五等之崇逮兹熙事之成复冒宠章之及辕田加厚圭赋増腴拜赐甚荣抚躬知感此盖伏遇皇帝陛下广运帝徳克享天心比及三年属有宗祧之事锡厥五福故使子孙无忘致此明纶被于弱植臣敢不祗承徽数益迪令猷学礼学诗恪谨过庭之训惟忠惟孝誓坚卫社之心
　　代普安郡王谢赐第表
　　奉藩王室将从外邸之安筑第神京遽拜大君之贶俯惟虚受内积愧懐【中谢】切以世祖推恩长安列六子之舎明皇广爱华清建百孙之居未闻弱植之微臣独庇中都之大厦是惟隆典有掩前修臣徳陋中和器惭竒頴出从外傅粗读河间之书入侍严宸曽乏东平之善荷龙光之俯逮顾鲁钝以难任渠门赤旂已峻将坛之拜冕朱绂更兼王爵之封岂期十札之颁遽奉一区之赐敞髙闳于吉壤分清禁之余光乃寝乃兴遂偃仰栖迟之乐既怡既怿无嚣尘湫隘之虞岂惟拜命之帡幪固且隆基于乆大兹盖伏遇皇帝陛下治先睦族义重隆亲胡不佽焉鉴独行于杕杜式相好矣歌攸芋于斯干故兹宫室之成特壮根本之辅臣敢不仰铭睿徳益励臣衷夏屋渠渠毎念满盈之戒小心翼翼誓坚忠孝之诚
　　代边将谢赐春衣表
　　圣主畴劳载锡春成之服戎亭拜命咸叨天赐之恩稽首欢呼省躬感厉【中谢】切以楚人挟纩彰拊循士卒之能汉祖解衣得驾驭英雄之术盖君之视臣尚思于足体则下之报上当务于捐躯洪惟清朝髙视前古既九月举授衣之典复三春施赐帛之仁驻辇闻诗常有及时之喜与袍同泽深惩偕作之非遂致无庸亦霑大赉兹盖伏遇皇帝陛下握干立极乗震当阳服光武之大冠久兹得众爱韩昭之弊袴必以旌功方阳律之始回念征夫之在逺爰出有司之币以为公子之裘万里乗边未着七擒之绩十行颁札遂膺一袭之恩拜贶甚优论畴何有臣敢不书绅佩徳敛袵思忠掲竿为旗誓奋犀渠之勇何戈与祋庶逃鹈翼之讥
　　代状元以下谢赐中庸篇表
　　礼经贻训载先儒明道之言宸翰摛华贲新进服膺之宠仰拜枫庭之贶蔚为桂籍之光展诵兢惶珍藏荣耀【中谢】切以道沦雕丧学昧中庸知者过之望门庭而莫造小人反是纳陷阱以奚知或卑汚仍甚陋之途而矫激肆至髙之行惟顔氏择乎而弗失得穷夫子之言至荀卿守焉而不详遂堕孟轲之学虽道之不行已久幸天之未丧于斯洪惟熙朝特兴絶学盖百世俟圣人之作致诸儒识君子之归恭惟皇帝陛下广大精微聪明圣智得执中之一贯是传之汤用好问之两端斯以为舜达治国九经之义知修身三徳之原乃睠鲰生未明奥防述天圣甚盛之举采子思不刋之经徒载空言炳若日星之着特形妙墨粲然云汉之垂俾之勉强而行庶或从容而中臣等幸逢治世滥擢儒科可以终身行之永佩一编之戒不能朞月守也益惩前辙之非
　　汉灵旗铭
　　汉元鼎五年四月南越相吕嘉贼其王及汉使者其秋天子遣伏波将军愽徳出桂阳楼船将军仆出豫章戈船将军严下濑将军甲出零陵驰义侯遗出牂柯合其众十万防畨禺以讨之仍以兵事祷于泰一以牡荆画幡日月北斗登龙以象太一命曰灵旗太史奉之以指所伐明年春遂灭南越披其地为九郡始用乐舞塞于祠上观其师行若破竹一举凯旋虽庙堂制胜将士奋力所致然非得隂相安能成功若此其速宜有铭章纪神之休敢为之言曰
　　武有七徳　　禁暴为先　　兵以义出
　　获眷皇干　　招揺在上　　闻之先古
　　我武维扬　　当假隂助　　赫赫汉室
　　六叶维武　　越夷不賔　　敢肆螳斧
　　皇命伏波　　耀我天戈　　皇祷泰坛
　　牡荆掲幡　　是为灵旗　　绘斗登龙
　　两曜旁列　　三星为锋　　太史奉之
　　以指所伐　　九夷賔将　　逺殄于越
　　蠢尔小丑　　众叛亲离　　烈烈王师
　　上天佑之　　寻陿失险　　石门陷阵
　　一举覆亡　　地析九郡　　惟泰元尊
　　助兹有道　　惟圣天子　　荡彼凶暴
　　洪頥所指　　莫我敢当　　题芳千古
　　宜有铭章
　　莲花漏铭
　　仁宗皇帝御宇之八载龙图阁待制臣肃上莲花漏法琢石为壶剡木为箭以测十二辰二十四气四隅十干暨百刻分布昼夜成四十八箭为壶以贮其水有乌以注之有秤以平之有荷以承之水至刻盈则箭与莲心适平司辰者拱而谨视以揆景测辰虽风雨晦明靡有差忒时司天官以其法虽符古漏而日纒进退颇与黄道不合至景祐元年测验无爽始作而用之夫日往月来寒暑推移以之成嵗而考测盈缩辨察昏旦非假器物则无以仰窥神道此挈壶氏之所以作也而季世失官诗人兴刺兹有国之先务今肃以创物之智作为新漏世服其精臣操笔在庭不敢拑黙谨摭其事而铭之曰
　　莫神于天　　灵机渊奥　　扶光动华
</div>
    <div class="pagination">
<a href="盘洲文集_page25.html">上一页</a><span>...</span><a href="盘洲文集_page21.html">21</a><a href="盘洲文集_page22.html">22</a><a href="盘洲文集_page23.html">23</a><a href="盘洲文集_page24.html">24</a><a href="盘洲文集_page25.html">25</a><span class="current-page">26</span><a href="盘洲文集_page27.html">27</a><a href="盘洲文集_page28.html">28</a><a href="盘洲文集_page29.html">29</a><a href="盘洲文集_page30.html">30</a><a href="盘洲文集_page31.html">31</a><span>...</span><a href="盘洲文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
