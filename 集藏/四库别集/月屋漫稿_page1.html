<!DOCTYPE html>
<html>
<head>
    <meta charset="UTF-8">
    <title>月屋漫稿 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>月屋漫稿 - 第 1 页/共 9 页</h1>
    <div class="content">月屋漫稿 元 黄庚


　　钦定四库全书
　　集部五
　　月屋漫稿
　　别集类四
　　元
　　提要
　　（臣）等谨案月屋漫稿一巻元黄庚撰庚字星甫天台人生于宋末入元不仕后来选诗者以其为宋遗民并载入宋诗中然观其集首自序乃泰定丁夘所作时元统一海内已五十七年不得仍系之宋人今故仍题作元人从浙江通志文苑传例也庚尝客山阴王英孙家试越中诗社枕易题庚为第一考官乃李侍郎今评语与原诗并在集中葢为当时推重若此其诗尚沿时习体格不免卑弱而刻露处亦时见新警如五言之斜阳明晩浦落叶瘦秋山栁色独青眼梅花同素心鸣榔舟叶聚撒网浪花圆诸句七言之钟带夕阳来远寺碑和春雨卧平芜细栁雨中垂緑重残花风里乱红轻清夜梦分千里月故乡人各一方天风月满怀诗可写雪霜侵鬓镜先知诸句类皆风致婉约翛然自远犹不失为具体焉
　　乾隆四十四年七月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●月屋漫稿原序
　　唐以诗为科目诗莫盛于唐而诗之弊至唐而极宋以文为科目文莫盛于宋而文之弊至宋而极甚矣诗与文之极其弊而难于其起弊也自有虞明良之赓歌已非太古忘言之天矣三代以还虽王者之迹熄而世独近古其播于声诗发为辞令形于规谏讽刺者皆所以纪一时之实岂好为是虚言哉国以诗文立科目非世道之幸士以诗文应科目又岂人心之幸宜古道之滋不可挽也呜呼自孔子删定系作以来诗书易春秋之文仅存而其道则泯矣以言乎诗自三百篇讫于战国诗之脉几絶而骚续之故骚有功于诗骚之下有选由选而至于唐惟杜少陵为备以言乎文获麟絶笔之余诸子百家猬兴蠭起不有孟子之书圣人之道晦矣故孟子功不在禹下至若荀扬之簧鼓圣言班马之户牖古史歴三国六朝隋唐之世斯文微如一髪而韩昌黎力挽古学沿唐而宋则欧阳出焉呜呼盛者乃所以为衰也然诗盛于唐唐之诗脉自杜少陵而降诗以科目而弊极于五代之陋文盛于宋宋之文脉自欧阳诸公而降文以科目而弊极于南渡之末年以科目而为诗则穷于诗以科目而为文则穷于文矣良可叹哉仆自龆龀时读父书承师训惟知习举子业何暇为推敲之诗作闲散之文哉自科目不行始得脱屣场屋放浪湖海凡平生豪放之气尽发而为诗文且歴考古人沿袭之流弊脱然若酰鸡之出瓮天坎蛙之蹄涔而游江湖也遂得率意为之惟吟咏情性讲明礼义辞达而已工拙何暇计也于是裒集所作诗文缮写成编命之曰漫稿以为他日覆瓿之资若曰复古道起文弊则有今之韩杜在天台山人黄庚星甫氏序
　　月屋漫稿原序
　　●钦定四库全书
　　月屋漫稿
　　（元）黄庚 撰
　　○古风
　　拟古
　　畹中有幽兰风露饱清抱含章不求闻坐见九秋老夫君日已逺佩饰为谁好何如敛余芳山林养枯槁
　　骊龙有明珠竒气乆磅礴一为蛟人采夜半泣海若至宝谅难得珍藏思逺托如何贱所贵用之以弹雀弹雀亦何惜一去恐流落
　　名门有贞女始结丝罗盟嬿婉席未温良人已逺行逺行何时归妾身不自轻空帏守寂寞誓以终此生虽云受恩浅耿耿怀至情
　　山中怪物变草木自四时秋水照短髪血气日以衰寒藤不知枯青青上踈篱繁阴纵有托已迫风霜期余生方自怜孤吟欲何为
　　徂徕有嘉木薿薿髙连天修柯濯雨露沃叶藏云烟根蟠九地暖声落四壁寒由来所养□不与春相干岁乆产茯苓玉色腴且坚山人劚为药至味通灵仙愿言事服饵身可三千年
　　旦景
　　鸡鸣起濯髪披衣出户牖自汲古涧泉落月犹在手三潄吞朝霞余光散花栁兹意难语人延竚忽良乆
　　至后
　　道人坐茅宇独抱无弦琴对此景物异夕云散还阴雨气一帘润云意千山深新阳畅微暄踈花点孤林芳时坐消歇孰同岁寒心孤梅发清夜庭树惊栖禽
　　故相贾秋壑旧府
　　当年构华屋权势倾卫霍堂宇穷斧斤天气焕丹雘花石拟平泉水陆致兹壑惟闻丞相嗔肯后天下乐朱门锁荆榛花木已萧索苍生颠堕崖国亡身孰托空悲上蔡犬不返华表鹤丈夫保勲名风采照麟阁胡为一声钲聚铁铸此错回头暮烟昏不能掩余怍
　　九日会王修竹西楼预坐者七人以落霞与孤鹜齐飞分韵予得落字即席走笔
　　冉冉五云深山西日光薄登楼集群贤纵目天宇廓落木悲徂年寒光照杯酌浩歌兴悠然意行非涧壑缅怀龙山游此乐乆寂寞胡为落帽人白首恋宾幕醉余发诗情分韵尽佳作吾爱漉酒巾西风吹不落
　　緑珠
　　娉婷石家姝荣显晋朝使斛珠不论赀得备巾栉侍一笑金谷春粉黛皆敛避岂知步障中乃复为愁地念主爱妾深因妾为主累楼头风月愁残花抱春坠
　　燕子楼
　　繁华随逝水日暮髙楼空哀哀徐陵妾事主不及终空房辍膏沐明妆为谁容春风燕子来秋风燕子去去来影带双孤鸾抱憔悴回首醉娇时百花不敢媚
　　潘淑妃
　　二八入宫掖一笑轻三千云阶渺何许步步生金莲绣鞋不胜春风若凌波仙荣华一回首荆棘生我前君恩花上露妾心井中泉井泉誓不波下照青青天
　　秋胡妻
　　陌上桑叶稀家中蚕正饥妾心知采桑安知使君谁结髪为人妇几年守空帏妇义不移天黄金欲何为老姑倚门乆不待盈筐归为妾谢使君风化关庭闱
　　纪梦是岁大旱
　　老年屏人事北窓寄髙眠梦魂御风去金阙开九天虎豹狞不嗔知予有仙縁玉座拥五云香炉飞紫烟青衣两童子举手导我前下土虮虱臣愚衷欲敷宣兵戈幸休息饥馑方连绵洪惟大生德实司水旱权愿言回哀眷与世解倒悬上帝允臣请乃曰赐丰年再拜谢阙下回飙堕林泉夜雷声殷殷甘泽朝满田沉思喜且惊异梦非偶然士懐当世忧□□□□贞观有房杜斗米三文钱
　　夜后谢友人顾问
　　索居坐孤陋却扫甘隠沦荒径无辙迹蓬藋方蓁蓁风雨撼四壁一榻寄屈伸谁念相如病岂堪原宪贫友人隔河梁懐思赋停云柴车忽过我问劳何殷勤促膝话契阔道合情更亲语言迈流俗意气含至真尽懐谈不尽浣我胸中尘盘蔬与束脯草草为尔陈瓦盆煮新酒味有太古春非徒洗磊块亦足消郁陻北窓坐终日薄暝生秋旻斜阳恋客影把袂不忍分此去岁月迈何时复相亲我辈重道义势利何足云荣华易消歇德齿久弥新愿言保名节努力配古人
　　游谢仙巗飞霞观岩下李叅政墓
　　鬼工凿山骨何年驱六丁飞霞遶石洞缥缈开珠庭永懐谢仙伯坐断山水城我来事幽雅登临委客情松风驱溽暑自觉毛骨清猿鹤亦仙意人生空营营石麟卧荒草问是谁家茔野老对我言其人昔公卿金玉埋黄壤送日冠盖倾兴衰异百年所重非修名乃知钟鼎贵不如芝薇馨所以世外人返老还孩婴倚杖空叹息洞口云冥冥
　　约王琴所不来舟中偶成
　　清飙卷炎埃碧水出秋素迢迢见山亭回首隔烟雾酒帘扬渔邨笳鼓飨军戍倚蓬问舟人云是三江路篱落鸡欲栖野水牛已渡钓翁炊荻烟稚子收渔具抱琴人不来残阳在髙树
　　种松
　　去年种松树未有蒿与蓬今年松渐长埋没蓬蒿中老髯何苍苍岁华不改容回视蒿与蓬零落悲秋风
　　题三月梅花巻
　　纷纷姚魏家颜色竞妩媚人方眩春华东皇出古意素花饰鼎实缟袂立苍翠犹如喧啾中孤凤忽呈瑞岿然山林尊坐使众芳愧
　　读文相吟啸藁
　　垂垂大厦颠一木支无力精卫悲沧海铜駞化荆棘英风傲几碪濵死犹铁脊血洒沙场秋寒日亦为碧惟留吟啸编千载光奕奕
　　云间有懐
　　风流懐二陆才名动三吴荒冢今何许千载空烟芜当时逞文笔万象争先驱有如明月璧美价倾鸿都古运有飜覆韫椟空良图惜哉去就轻丧此千金躯人生各有死百年同须臾独遗文字芳乃与天壤俱凄凄九山塞冉冉谷水枯白鹤乆已寂黄犬不复呼斯人今已矣吊古空嗟吁
　　偶书
　　百岁集孤夜山楼起呼月秋虫声转悲感此众芳歇人身非金石青鬓忽已雪逾淮橘心秋出山泉水汨猗兰抱香死不受蓁莽没凤德嗟已衰宣尼欲浮海赖有载道经神功补元宰删诗挽风变系易忧世骇春秋笔削严西秦书乃采微义将继周逆悲大运改悠悠千古心后死文书在
　　古意
　　庭前有髙树风挠无停枝寒乌噤不鸣夜半环树飞托身未得所三匝情依依髙飞犯霜露低飞触茒茨乾坤岂不容振羽将安之徘徊恋明月顾影徒伤悲
　　感懐
　　入山采芝薇豺虎据我丘入海寻蓬莱鲸鲵掀我舟山海俱有碍瞻望凝逺愁乾坤如许大此身常浮沤依托岂无地皇皇将安求何当跨凤鹏相从安期游
　　白酒歌为巗翁赋
　　火云烧空日色烈暑气着人方郁结巗翁宴客水亭东竹色蕖香献清絶瓜削水晶莲剖珠象箸犀盘盛陈列银罂捧出白玉醅透鼻香浓风味别传来未到心已寒滟滟琼光莹而洁初疑炎帝行冬令壶结氷澌洗袢热又疑仙掌流沆瀣破□倾来和玉屑谁向蓝田拾瑶英酿成竒液色澄澈恐是太华井中溢修绠铜缾汲不竭又恐夜半雷破山石髓分流乳泉裂既非西貉绵羊酥又非缑山仙鹤血胡为照眼光陆离药玉盘中色难别令人敢咽不敢潄怕有飞霜寒齿颊一杯一杯复一杯肺腑尽化为氷雪忆昔曽诵坡仙诗白酒无声泻油滑开编自觉馋泉流讵谓今朝得亲啜主人酝藉如此酒气味清醇韵芳冽糟□□□□□□六经抱负特施设君王作醴思用贤应向商巗求曲蘖
　　侍郎亭
　　东邻花圃栽双松一朝煨烬枝叶空侍郎亭前有双松至今古色摩苍穹此木受命本千载扶持若有神始终天留真质表文献柯叶蕃茂根本丰百年培植饱雨露虬枝风撼鸣笙镛掀髯相视雪贸贸拥盖对立云童童不知天地有黄落玄冥失柄春无功云孙峩冠立亭下典刑如侍干淳翁昻藏自是廊庙具夭矫亦有山林风棱棱铁面不可犯麾去秦爵如飞蓬诸孙奉酒立松下森森头角皆虬龙
　　题东山翫月图
　　斜阳红尽暮云碧一片天景涵水色海涛拥出烂银盘千里婵娟共今夕主人领客登东山踏碎寒光看秋液星河倒影浸空明露华漙玉夜气清冯夷激水水欲立海若辟易天吴惊孤舟卷帆泊烟屿古木撼壑生秋声慿髙人在金鳌背闲看潮生烟渚外老龙翻海云气寒长鲸卷雪浪花碎茫茫万顷沧浪中屹立孤峰锁苍翠山颠扫石罗樽罍宾主传杯不放杯骚客掀髯赋诗去山童踏月携琴来剧谈浩饮不知醉仰天大笑欢颜开倒着接■〈罒离〉欲起舞乾坤清气入肺腑天边风月空四时眼底江山自千古谢安蹑屐游东山袁宏登舟宴牛渚庾亮南楼今在否坡仙赤壁知何许满眼往事转头空千年人物俱尘土人生光景若湍流霜痕易点双鬓秋胸中勿着尘俗事眉间休锁名利愁我辈适意在行乐古人所以秉烛游月山追忆旧游处尽写风烟入缣素我来见画如见景想象髙唐犹可赋诸君后会应可期云萍合散今何之安得扁舟澉川去日与杖履相追随登山把酒醉明月共看此画歌此诗
　　醉时歌
　　茫茫古堪舆何日分九州岛封域如许大仅能着我胸中愁浇愁须是如渑酒曲波酿尽银河流贮以倒海千顷黄金罍酌以倾江万斛玻瓈舟天为青罗幕月为白玉钩月边天孙织云锦制成五色蒙茸裘披裘把酒踏月窟长揖北斗相劝酬一饮一千石一醉三千秋髙卧五城十二楼刚风冽冽吹酒醒起来披髪骑赤虬大呼洪崖拉浮丘飞上昆仑山顶头下视尘寰一培塿挥斥八极逍遥游
　　○律诗
　　渔隠为周仲明赋
　　一笠戴春雨扁舟寄此情世间尘网宻江上钓丝轻不羡鱼虾利唯寻鸥鹭盟狂奴台下水犹作汉时清
　　九日偶书
　　水国雁已到山篱菊未开判吹头上帽莫放手中杯暮雨滕王阁西风项羽台人生能几屐惟恨付苍苔
　　秋晩山行
　　铿然短策声无事觉身轻落叶山行软流泉涧饮清蟹痕沙露湿雁影夕阳明归路逢林叟班荆歃隠盟
　　夜坐即事
　　对景坐清夜萧然鬓已华诗悭难就藁灯暗不成花易醉愁边酒频归梦里家何时锄旧圃学种卲平瓜
　　禹庙送春
　　歌鼓满湖濵倾城出送春波光明画艇山色醉游人书穴灵何在梅梁迹已陈我来闲吊古回首一沾巾
　　晚窓即事
　　一枕纱窓下池塘草梦安炷云金鸭暖滴露玉蜍寒晋帖从头写唐诗着眼看晚来吟思倦和月凭阑干
　　幽居
　　幽居少尘事嬴得一身闲竹屋无人到柴门尽日关斜阳明晚浦落日瘦秋山隔水双飞鹭忘机自往还
　　宿龙瑞山房次周云隠韵
　　木叶秋容瘦客懐思故园淡云微见月一去忽经年莎草平诗屋江潮没钓船何时归旧隠风雨对床眠
　　翠峰庵即事
　　竟日寻幽处杖藜不惮遥客行黄叶路僧立碧溪桥岩瀑飞寒雪松风吼夜潮是山皆可隠何用楚词招
　　王修竹馆舍即事
　　池馆翠深处寛闲称客居未仙犹阆苑不梦亦华胥竹净堪居鹤荷香欲醉鱼心清无个事长日一编书
　　寄云谷王府判
　　曾记还家日重来约夏初自从一别后又是十年余原宪非关病稽康懒寄书无从问消息近况果何如
　　饯越守
　　旌斾涨天飞江山惨夕晖倾城饯州牧别泪点朝衣人指生祠说春随祖帐归自来言越瘠公去转能肥
　　别山阴诸友
　　好风残臈尽春意动园林栁色独青眼梅花同素心江湖方转纵岁月自侵寻忍别山阴去徘徊忆旧吟
　　赠葛秋严时寓能仁兰若
</div>
    <div class="pagination">
<span class="current-page">1</span><a href="月屋漫稿_page2.html">2</a><a href="月屋漫稿_page3.html">3</a><a href="月屋漫稿_page4.html">4</a><a href="月屋漫稿_page5.html">5</a><a href="月屋漫稿_page6.html">6</a><a href="月屋漫稿_page7.html">7</a><a href="月屋漫稿_page8.html">8</a><a href="月屋漫稿_page9.html">9</a><a href="月屋漫稿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
