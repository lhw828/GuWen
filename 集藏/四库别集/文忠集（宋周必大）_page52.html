<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 52 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 52 页/共 165 页
  </h1>
  <div class="content">
   绍兴十三年髙宗皇帝复置国学于行在所四方英俊挟艺求试以万计江西素号士乡越明年中选者通一路才三人而友人胡斗南在焉自是或留肄业或归省亲往来四十年声誉日闻凡闽浙江湖先进若后生一逰成均则知斗南姓名曰是脩身安分通经而赡于文者争愿结交人谓释褐可日月冀而连枉有司中间仅一遇覃恩免举一以词赋获举迨升舍就试蜀人李贤良垕考其第一御史揭榜复疑人数不应式罢去祭酒司业博士正録无不嗟惜之后值徳夀庆八十恩乃授廸功郎监潭州南岳庙淳熙内禅循修职郎又数年而没其初终如此今夫学者不知进徳脩业每考得失于占筮一或连蹇非怨天则尤人惟吾斗南学成名立自乡逹于国皆曰当然乃独不然呜呼可以言命矣君讳箕字斗南其先自秣陵徙庐陵曽祖将仕郎谅祖乡贡进士方中考宗古卢溪王先生庭珪尝铭其墓君防而志趣不羣既长贯穿经史尤精于春秋为文下笔数千言衮衮不休间得异书口诵手抄忘寝兴已无倦事亲笃孝免父防椟衰冠于墓次遇忌日及嵗时必登塜而服之母太安人陈氏无恙时间嵗自学谒告徒歩数千里不惮劳诸弟借君教导皆有闻其季籍登第改秩不幸早世君平生介洁亷方一饭不轻就一毫弗妄取服用简质居无惰容与人交谦恭诚信未尝戯侮乡隣有不善惟恐其知胡氏大族叔父资政殿学士忠简公帅以严正羣从畏惮惟待君加礼君亦有闻必告忠简公每于广坐褒称之风励其余生七十有三年以绍熙五年二月六日卒取曽氏安逺令耑之女四子楷模格标伯仲尝同试春官楷仍再举文尤髙二女长适乡贡进士倪升卿一未行孙男四人黯爕【阙】焌女四人遗藁三十卷三传防例三十卷孙吴子注解并藏于家诸子卜是年十一月丙申吉水县中鹄乡溪塘蕉坑之原以状求铭予与君防久知君为深铭无愧辞铭曰
　　行着一乡而能不施于邦文传四方而利止賔于王惟徳之彰惟子孙之昌嗟吾斗南庶几不忘
　　宣义郎致仕赐金紫鱼袋胡公【昌龄】墓志铭【庆元元年】
　　江西多名士吉为冠自吉言之庐陵胡氏为大族羣从百数多通经工文章守礼典靖州治中汾宣和己亥上舍释褐循州録事叅军剔中甲辰进士第髙庙龙飞策士于淮海忠简公以直言擢殊科益宏厥家其后大理寺主簿镐知蒲圻县籍相继登第秋举殆无虚榜它姓莫敢争衡公于忠简虽从侄而年相迩同事萧先生楚学春秋俱号髙第自公之祖已贡于乡公当弱冠侍其父赴大比试父升而公黜公喜曰吾固不欲父子同荐妨他人自是才名章章人谓一第可唾手取迨年四十始上春官又二十五年当乾道己丑乃以特奏名对防万余言唱名入髙第初补将仕郎类试中选授廸功郎静江府司户叅军帅守张敬夫儒宗吏师不轻许可咨公以府事洁亷正平阖府称美满一嵗谢去敬夫曰君精力尚壮何去之果公曰某昔鋭意亢宗今蹉跎至此姑欲应京秩格为门户计耳敬夫不能夺赋诗饥之改承务郎致仕时淳熙四年也叠值徳夀宫庆夀恩十年赐绯衣银鱼十三年转承事郎赐服金紫夀皇内禅转宣义郎盖家居优防者十有六年绍煕三年十月二十七日以疾卒享年八十八明年九月壬午县之儒行乡仙坛岭母茔之侧治命也公讳昌龄字长彦曽大夫谅将仕郎娶臧氏大父方中娶欧阳氏父仔母罗氏生公九年而没遗言勉公学公泣而志之终身笃事继母刘氏解氏俱尽孝解先适黄氏有女嫁公从弟生子栋而寡公收恤教育使有成立绍兴己邜慈寜庆典解封孺人创佚老堂忠简公为之记家故贫铢积寸累不惮苦节独于賔祭致厚族姻不能自存者周急无少靳自防至老学日益冨每著书援证古今是是非非不休喜藏异书手自讐校有文集五十卷娶朱氏先一年卒四子长桩季根早世曰柢曰栒四女存者亦两人张沆刘之防其婿也孙男曰苂爌女许归欧阳莹余与公防久矣侄绎实娶公仲女不幸偕亡而公念旧弗替年过八十犹嵗以诗遗余大篇小楷少年者自谓不及公今已矣柢来请铭其可辞铭曰
　　孝于亲及宗姻俭于身丰祭賔少而笃学老益勤仕焉遽止晚力荣初终谁毁誉则闻谓铭不信诹乡评宋故连州彭史君【尧辅】墓志铭【庆元三年三月】
　　庆元元年冬连州史君彭道夫以病卧家士大夫问讯者毂击袂属惟恐其不亟瘉也十二月二十八日竟不起疾于是吊客数倍于前识与不识皆咨嗟太息以谓道夫谨饬而和明敏而恕冝光顕于世乃止二千石宜至于耄耋乃五十九而止是命不副才仁不畀夀也有日道夫之弟尧弼泣而请曰始叔公南安公未有子尝子尧弼叔父有子乃归頼吾兄教育成立且尽推祖产与我今无以报矣愿声之铭诗以着厥美予闻书曰惟孝友于兄弟施于有政士大夫所以爱重道夫抑有由也则叙而铭之彭氏世家吉州之庐陵道夫讳尧辅曽祖皇任朝奉郎赠左正议大夫讳衎妣硕人萧氏祖皇任右朝请大夫尚书户部郎中总领湖广江西京西财赋赠金紫光禄大夫讳合妣文安郡夫人黄氏通议夫人李氏太寜郡夫人曽氏靳春郡夫人黄氏父皇任右廸功郎南雄州保昌县主簿赠奉直大夫讳楚老妣恭人刘氏道夫以户部致仕恩补将仕郎隆兴二年试文冠南铨拟右廸功郎栁州马平尉簿桂帅中书张舍人孝祥数委以事每称其能去为静江府司理叅军用举员陞从政郎淳煕元年移贑州録事叅军狱囚危有志罪不当死邻郡贡士黎实为仇家诬以当死提防刑狱皆欲杀之至盛怒临道夫道夫坚持不可卒直其枉官军捕茶防间俘平民道夫悉平反之它不以权执移不为嘱托私者尚十余事荐章交上四年改宣教郎七年知赣之石城县逾岁为部使者以私意劾免时留丞相作州诵言非辜使者防悔悟谢它日言官亦以是擿其过道夫遂起知江陵府枝江县县在水中央嵗罹巨浸乃用工二十四万大为隄防水不能齧又以招籴易和籴境帖帖则葺县庠教养生员仍即三卿各立小学士民歌舞之十五年赐绯衣银鱼绍熙元年通判兴国军旧科黄河埽岸衣绢其后均之正税疋钱六千五百道夫力言于本路转运林湜为裁其数疋凖五千而以漕计代输其余人两贤之纲马道出属邑之永兴敷刍粮扰甚道夫请括迯田充其费大治县三山产铁为私铸窟穴奸盗云集道夫请调江州军二百人驻湋源契口遂解散四年造朝留丞相适当国进拟道夫知连州陛辞论天下平治日少愿毋玩目前之安因及枝江义勇差役兴国私铸上皆嘉纳积官至朝散大夫妻冝人黄氏先十年卒三男岳廸功郎新监潭州衡山县户部赡军酒库岊当以防补官嵤尚防三女长适从事郎袁州司理叅军康奭之次适脩职郎新彬州桂阳县主簿董九成季未行孙征女一其用二年三月丁酉地在本县髙泽乡义秀山之原初道夫之生户部赴召道梦神人以得孙户部异之五嵗能读书十五防父哀毁如成人事大父诸叔孝敬尽礼逾冠入仕已能持心近厚及临事则毅然有守未尝苟且故所至多可纪藏书数千卷集前言徃行以为轨范善与人交尤尚义周急故居乡无间言铭曰
　　五常之教兄友在中或防于墙惟货之从怡怡道夫防孤匪【阙】仲也来归先畴毕后才能礼多念慈则那乡评喟然以劝其他
　　京西转运判官方君【崧卿】墓志铭【庆元二年】
　　故人林枅子方才髙而守正吏事号强明其守信州称上饶宰方君季申不容口时淳熙丙申嵗也子方严于取人予常纪之后十五年奉祠归庐陵季申适来守见其决事如流往往饬以儒雅庭无留讼刑罚日清凡未运力胜皆罢其筭嵗省本邑月解钱数万缗大蠲积逋以寛民力而用自足郡庠故存欧阳文忠公祠它无所问君即后圃创六一堂绘像以事其先垄在属邑泷冈下令尉捐俸葺之又裒公翰墨及集古防真迹刻示四方皆前人未尝及者君去后开三守人人为予言凡疑狱滞讼经方君剖决者一字不可易其政如此予每诵言子方知人今豫章牧右文殿脩撰蔡公戡状君遗事且道其子之意属予以铭其何可辞君讳崧卿季申字也九世祖自光州固始县徙家兴化军族系日繁曽祖早祖渊皆不仕父宪文林郎南息州阳江县令后赠朝议大夫阳江卒七月而君生稍长能自力于学登隆兴癸未进士第试教官中之以左廸功郎为绍兴府学教授未赴丁所生母张宜人忧乾道丙戌起家湖广总领所干办公事秩满陞从事郎赏循文林郎添差淮西安抚司凖备差遣防省员徙两浙路转运司属官积营造功循直郎用荐者改奉议郎知上饶县初叶丞相颙着治县法一编世服其能君其婿也能遵行之县凡七十二都保正副百四十人君令旬分四番番三十五人送诣县受约束皆给【阙】　歴有故追呼批歴授之无则奉歴而退人既不劳事亦随举保长则掲示当输之户及其数五日一集出纳明白上下简便先是督乡司具民之物力髙下毋敢不实封文书案问遇当役者争承则启封叅考亲加诘问情伪得人欣然就役常平使者潘畤以名闻召赴都堂审察通判明州壬寅秋旱守委三倅分行六邑荒政君主奉化象山独无饥民定海县鳯浦沈窖二湖乆为浮屠氏擅其利民失灌溉君适被朝命一切正之乙巳春选知无为军未上改南安军肇新贡院条教简严郡人祠君于学积官朝请郎防康夀皇帝登极转朝奉大夫诸司奏臧最入对论监司当随所见按吏今乃牵引它司文章以为騐不幸出于私寃何自伸愿禁其然上嘉纳焉绍熙元年春除知吉州州以大治用招军赏特迁一官二年擢广东路提防刑狱三年从广西转运判官君大讲塩防防计更法之病诸郡实货若干漕司嵗得若干画十二条上之且曰本路民困矣乃椎剥以饷武昌又助靖州是谓瘠已以肥人请裁其数躬冐炎瘴徧行象横钦亷欝林【阙】　　栁等州诹询其利病将复告于朝防得渴病求奉祠朝廷闵其劳以京西风土髙爽易漕优之四年秋道长沙子适在焉留语累日君以渴为忧明年三月二十五日竟不起享年六十积官朝请大夫归本军瀬溪祖居之东原盖庆元三年正月壬午也妻叶氏封宜人二子直孺信孺皆【阙】　仕郎君风神警迈议论过人才具恢宏善治盘错他人刼刼已常休休至于薄物细故皆经理有法度博观载籍因流泝源不极其本弗措也筑最书堂聚书四万卷手自讐校尤喜韩昌黎文为举止十卷附録五卷晚别成笺校十卷奥篇隠帙捜求殆徧时时发明韩公为文之本意非但志其所出而已在南安续横浦集至京西补襄阳志正譌谬甚多诗文辩丽略无陈言二子类为家集二十卷嗟乎以君之才使仕于朝掌邦计条使牒无不可者而用流郡国粗试所长迄无以大显于世是可惜已为之铭曰
　　防夏渊源由求果艺古难兼之况乃后世彬彬季申少自刻励两邦三路有政有恵宜登史闱冝赞邦计未殚所长胡疾而逝吉民去思永矢弗替冩诸铭章以表幽竁
　　宗室澹然居士【公衡】墓志铭【庆元二年】
　　唐虞成周同以睦族治天下而礼乐之教为急卿士多世胄国家頼之由汉迄唐虽存属籍逺则无纪禄亦弗及信厚防矣本朝聚宗族于京师优给俸稍冠昏防祭皆为之节人人自重不见过失分派聨名万叶可考如是百余年至于裕陵世系蕃衍始择才者出而用之未仕不间戚疏计口给廪内则治以宗官外则掌以尊属今又百余年贤才日众仕官徧天下视尚书周礼所载或过之无不及者尚何有于汉唐惟魏悼王曽孙安化军节度使髙宻侯克整其配曰普寜郡夫人王氏侧室曰冯氏后封真寜郡太君是生金紫光禄大夫叔暄娶建安郡夫人张氏生成忠郎监潭州南岳绪之有子曰公衡字平仲母孺人张氏所生母金氏靖康之乱举族南渡日益贫窭南岳府君抱病九江君年十五徒歩迎医数百里外府君竟不起既无以自给乃奉张夫人依诸父于豫章进贤县食孤遗俸母子相与为命者数十年夫人七十九而终君居防尽礼内行弥饬邑官皆来致敬君杜门不妄交惟闻人急难不以蚤暮赴之里有疾疫倡率豪右躬为疗治笃厚诚信见谓可托生死少喜黄老不事科举泛观经史百氏手不释卷夀康皇帝登极补承信郎今上覃防转承节郎命下叹曰君防不敢辞毋以干禄可也自号澹然居士作山居诗见志庆元二年夏疾作推五行曰吾死矣戒家事甚悉四月丁夘诵有生必有死早终非命促之句端坐而逝享年五十有九娶周氏乡先生丕逺女山房李氏之甥年三十九前君二十年卒四男彦演从政郎常徳府司法叅军彦璋文林郎福建路转运使主管帐司彦法脩职郎吉州司户叅军彦沃未命一女适傅俦孙四人櫄夫棁夫栝夫权夫孙女二皆防诸子以是嵗七月丁酉君县南十五里归仁乡麻山之原夫人祔焉使来乞铭予闻君夫妇奋躬艰勤一意教子其所从师慕君贤行乐为训导不问束脩有无而彦演彦璋彦法亦通敏好学师逸功倍遂同登淳熙丁未进士第予官湖南彦演彦璋皆尝为僚迨归庐陵彦法奉君官舍以是熟知其贤乃为推国家教养之法公族之盛然后铭君之美焉铭曰
　　其襮彬彬其緼振振事亲爱而钦接物和而仁维徳之成维任之屯维年之不嬴维子孙之兴















　　文忠集卷七十一
　　钦定四库全书
　　文忠集卷七十二【平园续稿三十二】
　　宋　周必大　撰
　　墓志铭二
　　广南提学市舶江公【文叔】墓志铭【庆元二年】
　　绍兴甲寅五月戊辰前提举广南路市舶江君文叔卒于家次年正月壬寅归窆其子实等以尚书郎黄君所状行实来请铭昔君侍父尉贑之寜都与予兄弟倾盖如故自是熟君文行阅四十年情谊日亲而君介弟立叔再婿予家铭君宜也君初讳登字清卿后改今名上世洛阳人十一代祖承清为福州福清令因家侯官县曽祖闰祖先俱不仕父询真与叔父逹同贡京师逹登宣和六年进士第询真特奏名入官终脩职郎南安军南康县丞累赠奉直大夫母恭人叶氏绍兴甲子兼科取士君年十七以春秋举于乡其后连荐丁丑春遂中甲科补左廸功郎以父丞南康调南雄州州学教授丁内外艰徒歩防柩一千里人称其孝服阕为静江府教授大新学舍増市田五百畆生徒云集帅张孝祥雅重君去镇日饯客端座酒防索赠言相规君曰舍人文章政事独歩一世加以持重则大用矣僚友愕然张不怿而起明日召君握手曰始闻君言实不能堪久之方悟平生失处正坐是耳因共载累日留诗为别用举主陞左从事郎移鬱林州教授邻境兵将忿争走诉外台提兵假道纵部曲掠夺州人奔避君谕以祸福迄不敢肆郡有寃狱理掾不肯言君白其寃部刺史二千石京削交上改宣教郎复充沅州州教授秩满通判建寜府监淳煕十年解试刬革宿迄今以为法属邑运塩取嬴佐州用旧政吝本钱不予郡邑交病君多方为之于是两济太守郑尚书丙政尚严君赞以寛才入阅月避亲易通判泉州兼南外宗正丞赐绯衣银鱼前守移疾政多防滞君摄事决遣如流阖郡翕然大商王元懋因抽解例输白金君峻却之今资政殿大学士黄公治于乡人不轻许可时为叅知政事数诵言君之贤十三年擢使南海越明年视事旧例舶舟溺风涛者抑子孙续其业人以为苦君首列于朝诏刋其籍舶货亦通课以最闻在官三嵗未尝私市一物被疾求主管建寜府武夷山冲佑观积官朝奉大夫享年六十有七其茔在本县白沙之前坡原妻冝人黄氏同郡保义郎镛之女二子公实廸功郎南安军司户叅军公冝将仕郎皆尝试礼部愿恪有父风三女长适进士陈公球次适承直郎监建寜府合同茶埸陈峨季未行孙男四人昌孙于孙广孙继孙女三人君清明温粹济以谅直少从乡先生问学杰然出于众既仕益自刻励声誉昭晰平居未尝失色于人临事则志不可夺每诵马少防乡里目为善人之言终身行之故其莅官居家各无玷阙友爱立叔琢磨甚至亦登科甲前君四年卒铭曰
　　瑟彼璠璵琢为圭璋不荐清庙而使炎方饮其光辉黄壤悠伏更千百年尚润山木
　　谭宣义【孚先】墓志铭【庆元二年】
　　庐陵郡统县八永新为大西界湖湘壤沃地偏民生自足间遇水旱疾疫凡邑之大家分任赈恤之事某家发廪某家给薪刍某家药病者某家瘗死者以是流殍稀鲜县官推勘分赏必首及之君子喜其近古惟谭氏儒术起家好善乐施至宣义君复合前四美终身行之故人以为难去年春疾卒于家丐行状于焕章阁待制诚斋杨公而谒予以铭昔我先太师秦国公暨我伯父金紫光禄大夫与君伯父朝奉郎赠中大夫讳观光同登政和八年进士第世契之故义不得辞然诚斋之文美矣尽矣不可以有加矣姑第其家世始末如左君讳孚光字信仲世居永新曽祖讳华不仕妣太孺人殳氏祖讳杰累举入官终承事郎赐绯鱼袋赠朝奉郎妣安人龙氏尹氏其长子中大夫也次子讳观复实君之父妣尹氏君孝以事亲仁于恤下勤于学而勇于义尤切切教子曰焕曰润继賔于王淳熙癸邜年该长乐庆夀恩封承务郎自是十年间歴值三朝大庆四迁为宣义郎赐服朱银筑荣夀堂日与亲賔燕乐侈上之赐士大夫争咏歌之其卒实庆元改元三月壬子也享年八十有八娶林氏成忠郎髙之女封安人赐冠帔五子焕今为从事郎襄阳府司法叅军将浑溥源并力学四女王扬烈张澄顔世忠张湘婿也孙男三人康叔同叔正叔女四人同叔名在南宫不幸早世焕等卜以二年十一月丙申君县之思贤乡芦峰之原铭曰
　　起家固囏保之尤难积善有庆其居也安不亏于功不替于义以昭令名亦诏来裔
　　彭元亨墓志铭【庆元二年】
　　庆元改元正月辛亥安福彭君以疾不起卜明年十二月庚申县南十里某乡某原前两月其子经衰绖踵门出左司员外郎李君兼书一通及大学博士汤君璹所状行实以铭为请为左司之言曰淳熙乙巳某尉安福闻彭君乐易信于乡里防嵗大侵郡督劝分君产中下首发廪为倡乃克有济某以是嘉其人授以著作吕君祖谦辨志编盖自洒扫应对推已应物细行之矜逹于全徳凡前言往行次苐毕载彭君受而服膺焉传之副墨又求名儒逹官敷绎之蚤夜力行不敢少怠尚善如力耕避恶如逺臭啬于自奉丰于周急年六十三以没其身动无过举愿有以表其竁予惟左司介而诚博士贤而文皆可取信冝为之铭君讳元亨字文昌其先自九江徙居吉州之安福县曽祖朝祖承裕父知徴勤俭好施邑人以长者称之君世其业性尤孝谨父疾笃祷于神乞捐已夀以益亲父防愈事嫠姑如事母家庭熙然待制杨公万里榜其书楼曰春风兴以新诗工部谢尚书谔亦赋焉平生著述盈箧今彚次藏于家娶同郡欧阳氏前三年没子男四人经显纲继女三人乡贡进士欧阳成务列淙欧阳好仁其婿也孙男七人年耆年康年保年益年弥年夀年孙女七人嗟乎秉彛好徳谁无是心惟能欣慕师之有渊原推广其所未至斯足为一乡之善士矣君之可铭不在兹乎铭曰
　　噫彭君信所闻善可为老则勤生无玷没有名永其传在斯文
　　朝请郎曽君【光祖】墓志铭【庆元三年】
　　君姓曽氏讳光祖字景山一字承先五世祖宗自南丰徙居吉州安福县曽祖弼祖序昌皆积善父嘉谟博洽强记仕至从事郎衡州常寜尉累赠朝请郎君其长子也頴悟力学四举礼部淳熙乙未歳登第以迪功郎主潭州善化簿未上丁父忧再主道州江华簿见谓通敏摄永明令用举者陞从政郎移徽州録事叅军决谳精明寃伸诬伏郡守荐于朝监司亦荐之由承直郎改奉议郎堂选知临江军新喻县县当孔道前令往往罪去君政事日脩新庠序以劝士筑陂塘以劭农民讼至庭晓以义理凡无頼屠沽鬬殴则以法防之百里大治绍熙未采时事为十箴名之曰徇路别为序篇数百言词甚剀切献之执政期有补乎国家要路多知己欲拔之朝君志在便亲调通判袁州垂赴而卒庆元三年正月六日也享年六十有四积官朝请郎赐绯鱼袋先娶同邑王公衡之女赠安人再娶从事郎韶州乐昌令胡日新女封安人一男乡贡进士偰二女长适进士王阅早世次适廸功郎新隆兴府新建令尉赵师徳孙男三人士逊士遵士逾女六人长适刘鉴余未行曽孙冝夀卜以十一月辛酉县南永嘉乡九冈之原君孝于事亲仁于念旧掦人之善掩其过失为使所至有能名平居喜著述有礼记精义十五卷治功必致録十五卷江湖诗集十五卷南溪旧槀二十卷长孙逊以君与予厚踵门求铭于是君母太恭人李氏年八十五矣自君升朝继逢庆典冠帔丝纶宠章交焕嵗时二子率诸妇奉觞上夀曽孙满前坐阅五世而君之子偰名在贡籍儒风济济今相国京公大书夀衍二字以揭所居之堂名士咸为赋诗乡人荣之慕之居无何偰死君戚戚乗以防恙尤自力娱嬉亲傍比其将没母子相持泣下乡人复闻而悲之夫忧喜聚门物理果然幸君世禄延于士逊它日昆弟能自植立不陨先业振其家声以慰曽祖祖母之心以成父祖之志是又乡人之望也欤铭曰
　　嗟乎景山名宦方兴匪朝之仪惟亲是寜耄期在堂五世其盛胡啬君夀以悲易庆有崇彼冈宅兆中存既固且安利其孙曽
　　叅议董君【昌裔】墓志铭【庆元五年】
　　君姓董氏讳昌裔字梦贶庐陵郡着姓儒风郁然登科者相继仁宗景祐元年放进士五百人郡之中选者十有一而董氏曰洙与其子师徳弟汀侄师道仪一门五人在焉洙父子咸同丙科太守江钧奏所居为五桂乡邦人荣之仪仕至都堂郎中尝歴部使者赠左正议大夫即君曽祖也祖干粹又登嘉祐八年进士第仕至左朝奉大夫赠中奉大夫父彭右朝散郎知鬱林州赠通议大夫君自少力学试郡庠率占上防宣和四年父告老补将仕郎靖康间丁外艰服阕以廸功郎尉台之临海母忧免再调栁州司户叅军摄永兴令蛮傜犯省地君发丁壮授方畧扞御境上民以奠枕移连州録事叅军二千石苛急恚君守法屡窘以事君不为屈或诬良民为盗君平反之俄获真盗新守王大寳及外台交荐改宣教郎为临安府钱唐丞适阙命君行其事赤县繁剧不劳而办顕谟阁直学士刘公才郡荐君冝在台阁添差通判婺州防省员罢入摄行都酒官连被最赏出为湖南转运使主簿文字李全作乱王师四絶粮饷不乏幕画为多故叅知政事魏公良臣帅长沙以名闻隆兴元年擢知兴国军宗室犯法君防治不少恕谰辞诋诬有诏禁锢善良安焉地介江湖田畴下下非潦即旱君祈祷立应大修学校増给生徒时号循吏以年髙丐闲得浙东安抚司叅议官秩满求便乡改江西以归积官朝奉大夫赐服金紫妻冝人林氏吏部侍郎保之女治家有法内外肃然年六十八淳熙丁酉十二月乙酉卒后三年嵗在庚子正月甲戌君亦卒于家享年七十八合州西万松江一子文林郎新监行在车辂院冲元五女长适廸功郎冝州冝山县尉髙筠次适朝议大夫江淮荆浙闽广等路都大提防坑冶铸钱林祖洽次适从政郎全州司法叅军方珪次适朝奉郎通判潭州郭赟次适朝散郎通判衡州斛僖孙男将仕郎塾女一人自君之没其仲女适林氏者日奉君姑从夫宦防深念父母之有阙又惟泉水之义重于归寜数谂其弟谋改卜不事薫泽不御酒肉饭蔬饮水越二十年姑亡终制适提防君按行所部遂得偕来毕精竭力迁奉防柩抚州乐安县云盖郷西务之原实庆元五年九月壬寅也云盖初属吉水县至和元年析永丰绍兴二十一年复割五乡置安乐而云在中至是始祔董氏先垅以成亲志义贯幽显闻者叹息或至泣下昔唐传列女首以孝为先而所记节义率系其若孝于亲者仅得二李氏其一父殡于堂十一年朝夕临哀不嫁以养母母死身庀具其一刼徙它州闻父亡间道奔防至则已力请开墓舌去棺尘其母病笃终日不视匕箸朝加旌表史亦称美由今观之既曰内夫家外父母家矣而苦节不匮两致其义则视昔为尤难亦贤矣哉夫惟有女如此父母之贤抑可知己况君中坦外庄讷于言而敏于行居家有誉无疵莅官奉公履正乡人户知之予亦深知之冲元及提防君以铭见属乃为铭曰君称善人仕则循吏学绪先业禄延后嗣生也能然庶几无愧有女而孝言归故乡宅兆既安子孙其昌没也虽久庶几不亡
　　髙州赵史君【介】墓志铭【庆元五年】
　　庆元四年六月乙酉髙凉赵史君卒官其子实防柩数千里还吉州之旧居卜以五年十一月丁酉庐陵县【阙】儒乡三合平之原泣叙治命谒铭于予予不忍辞君讳介字节夫鳯翔府寳鸡县西平原人曽祖义作坊使赠左千牛卫大将军祖华武畧大夫赠成州团练使父持武经大夫知横州赠武功大夫君伟岸磊落通经史有智畧初为武畧外舍生其父坐法免官君忘寒暑甘典宪伏阙呌阍投牒台省移书要路力诉寃状如是累年卒洗丹书终二千石士论多之绍兴三十二年用父防补承信郎程试絶伦调鼎州桃源县廵检终更尉贑之寜都未上召试阖门舍人淳熙二年也初孝宗置此官视文臣舘职对防舍人院而后除日朝殿阶察臣僚不如仪者大宴则与阁门使已下更互立御前最为亲切满四考即与郡而君在选中金使来贺正旦假亷车充馆伴副使六年以例出知道州改彬州顷之去郡孝宗诏以旧物起君后省格不下奉祠十五年歴主管亳州明道宫台州崇道观日与賔客赋诗饮酒奕碁博古通今议论纚纚凡释老诸书至稗官小説无不成诵听者忘倦郡守每以上客礼之甲辰夏守与戎钤不咸军政颇隳一日其徒乘醉赘聚相欧已而曺逃惊扰市人君与予兄子中杖策造营开谕祸福皆帖帖听命诸司以议赏或沮之而止起知髙州至则次子亡从者亦病瘁君哭泣忧伤视事二月而没享年七十有四积官武经郎先娶潘氏朝奉郎通判道州森之女再娶朱氏朝请郎知新州琚之女俱封安人三男长即实也今为忠翊郎尝任袁州萍乡县税官次宋乃前死者曰容亦死二女适髙子訦皆将仕郎孙珙珣珙当以君致仕恩入官【阙】　　女尚防君早自植立既直父寃经理家事不以累亲心择命士嫁二妹又恤其后诸侄婚宦俱頼之有诗文十卷藏于家铭曰
　　赤也可与客言由也使治千乘羌小试其才能謇交违于力命朝方还而迹收符再剖而身病尚脩名之永垂寜宿草之俱尽
　　通判彭君【商老】墓志铭【庆元五年】
　　故尚书郎彭公以徳原通才歴郡守部使者总领湖广江西京西财赋凡其所至専以爱人利物为心号名臣诸子习熟义方声闻交着君讳商老字仲伊生于丁未卒于己未有日其季转运君汉老以朝散郎新通判永州张焕卿状来请铭噫予既冠获升总领之堂仲伊少予一嵗相善也越五十年情谊加厚宛其死矣尚忍铭之按彭氏世为吉州庐陵人曽祖讳士忠赠朝请郎妣安人萧氏祖讳衎进士起家终朝奉郎开封府録赠正议大夫妣硕人萧氏总领讳合仕虽寖顕而官止朝请大夫人谓不极于用累赠特进妣永宁郡夫人刘氏同安郡夫人李氏新定郡夫人曽氏武陵郡夫人黄氏【阙】新定出也庄敬自重质直好义力学喜为文熟毛氏诗汉书文选绍兴己巳郊【阙】　　防将仕郎重去亲侧两以廸功郎监潭州南岳庙外艰既除乾道丙戌始为抚州崇仁县主簿异时文书匿吏家恣为奸利君拘之听事勾稽惟谨赋税始正去南雄州司理叅军有江澈者掠贾欧阳若弼五歳子及其所生事发不承折米库廵防卒以它事遁典吏乘势盗用钱百缗逮治无辜李唐卿失白金惑于左道归罪其子三事积嵗狱不决君立正之上官交荐淳熙己亥宣教郎知辰州沅陵县始至帑庾赤立常赋或隠或逃催科无所指君推见原训戒丁寜民信服乐输粮留县周举以送州又藏余力于民先是城寨有名无兵蛮獠数犯省地人被杀伤例偿骨价钱君招补阙额时其衣粮勉以武艺边境遂安调湖广等路总赋所干办公事分治九江绍熙甲寅通判南安军奉法循理务举其职郡县吏有罪监司委君防一切裁以正强有力者不悦嗾妄人诬诉云云君弗恤也请更穷究主管台州崇道观内外台犹入前谩尝下其事考实君素守家法临政平允持已亷清迄无毫髪可文致者平生恬于进取满辄诣铨部注拟年劳赐服绯鱼积阶朝奉大夫再奉忠祠终焉少时疾或授导引法昼夜行之朱顔緑髩老而不衰故其逝也以防恙实庆元五年九月癸巳窆用十二月庚午地在县郭防塘之原娶临江军甲族何氏封冝人尧仁子将仕郎孙男女各一人铭曰
　　处躬徳义承其家服采郡邑振厥华温温佩玉音不瑕皎皎丝防直无邪安于六品求弗奢虽未百年夀亦遐善始令终众所嘉展如之人尚何嗟
　　邵阳郡丞周府君【因】墓志铭
　　髙宗皇帝绍兴二十一年放进士八榜矣里中同升四人曰孟觉彦瞻辰告及予也彦瞻许氏讳世将老于学辰告刘氏讳令猷敏于文予碌碌缀其间惟孟觉行谊髙一乡于书无不通于文无不能喜推五行自期颇逺暨唱第集英殿果褒然在前列人佥谓它日横翔要路无疑君亦日夜刻励将有为于斯世而仅近佐逺州又不及上士大夫咸惜其天爵孔脩而人爵之不从也况予同宗同郡同年之情尤嗟惜其子以工部尚书谢公谔所状行实来请铭今既二十年彦瞻辰告前卒公宅兆亦改卜乃克为之重可嗟矣孟觉讳因姓周氏吉州安福县翔鸾乡应福里人系出吴将军瑜八世祖广【阙阙】居石门之田西曽祖文竒祖仲海父大本以儒起家赠奉议郎妣安人罗氏君自防志趋异羣儿八嵗出语惊人母倾笥箧质经史资其学未冠率四弟肄业后皆有立以左廸功郎主临安府监官县簿户部侍泳恃势强傲而吏才实过人兼行府事僚属无可意日被摧辱檄君领军资库君悉心营职泳喜待遇独厚二十四年敕差省试别院防检试卷官秩满用举者陞用正郎调南雄州教授外艰不赴服阕授象州来賔县令南荒百家之聚弦诵閴寂君择地迁庙学于州拨公田养士躬自教导有梁端者遂与计偕俗病不疗惟屠牛祭鬼君力禁止为市药桂林教以汤剂境内多盗严保五阅【阙阙】　盗以不【阙】　囹圄常空【阙】　　覃恩循【阙】　文林郎防诏监司郡守举属吏象守唐后又以君政绩闻去为徳安府教授国朝宋元宪景文公兄弟郑毅父内翰皆邦人以文章魁多士自宣和后莽【阙】　为盗区庠序废壊君至日加葺治増弟子员讲授切磋士气复振乙酉秋试预荐者四皆学职也君送以诗云一网多收泮水英其后李松龄遂擢第一甲子之天荒君之力也古郡多人物事迹而缺图志君为陨地丛纪深得史氏之体改宣教郎知州永康县转奉议郎未至丁母忧免防知贑州雩都县迁承议郎地广讼繁君躬自省决咸得其情时郡守常有所需君不应守怒讽部使者易它官捃摭公私一无所擿守悟趣还任淳熙二年莽寇有簿境者君部弓兵合廵尉却之益愧服更加延誉通判邵州转朝奉郎七年八月癸夘以疾卒于家享年六十一君端实而通明喜论天下事著述规古作耻于蹈袭下笔滚滚不休虽尺牍亦粲然成文乡之先进权吏部尚书刘公才邵直敷文阁王公庭珪皆推许之名在甲科未尝自媒每诣曹视可入阙即注以归淹留逺宦怡然自得奉身清俭先畴推与诸弟衣食仅给而周急无靳持论常鲠挺至接物则谦和乐道人之善而覆其所短平生无纎毫过失此公论有不可掩者先庐之南有鉴泉澄澈可爱靣对钟岭环以清溪君卜居其中辟讷斋以燕息间尝与予言仕宦倘不遇当老于此极山林之乐而孰谓君宦既不逹志复不遂也娶乡里李氏刘氏俱封安人五男长稷今为儒林郎新广南西路经畧安抚司干办公事次秬登仕郎次穟秸穑秸早夭秬穟亡矣稷与穑俱向学世其家一女适进士刘揖孙男五人夀仁夀祖夀梦夀春一未名孙女三人长适进士曽宏敷次适乡贡进士刘梦骥一尚防有文集二十卷初邑之永嘉乡东冨岭庆元三年八月二十五日改新喻县仁【阙】乡城之原铭曰
　　嗟乎孟觉天之生君谓无意耶何赋之异才而发之以巍科谓有意耶名位之不髙而夀祉之不遐莽苍苍兮难问徒耿耿其长嗟若夫行谊修而表于乡学术博而昌其家虽千百年犹未冺竟孰为少孰为多耶
　　葛先生【潨】墓志铭
　　古者宾兴之士论定于乡是以上不失人下无遗才后世升黜一以程文贤能不皆进愚不肖未必退往往出于偶然曰此公举也而乡评不在焉若乃徳行道艺脩之身信于人虽曰未遇而无智愚大小生则推尊之没则追思之是谓乡评殆与公举相为权衡然彼犹可幸得而此不容力致轻重断可识矣吉为士之邓林乡评所推今有人焉葛先生是已先生讳潨字徳源系出常州祥符间名宫者始登科自是世防髙第或至侍从辅相惟先生高祖咏徙家庐陵曽祖日宣祖敏求考经俱有文行叔祖遵岷先生敏脩擢元祐三年甲科受知蘓文忠公黄太史坐上书入党籍学者宗之先生四嵗而孤又七年母亡依仲父唐州録叅纬苦学忘寝食手抄书钜万无一字行草贯通经子歴代史书端醇详雅士大夫子弟争愿从胡忠简公及其羣从号儒先甲族竞以书币延致亦尝不鄙过予家塾晚即所居讲授八邑暨傍郡秀民着録盈门先生廸以行谊非但章通句解而已后多登第防宦荐春官不论也初録叅老而贫同产滋流落湖湘姊嫠居先生并迎归奉养整束脩毕其婚嫁常产阙如也遵岷既无子録叅为之继先生亦谓録叅鞠育不可忘身主其祭孝友类此郡博士稔贤名请为直学迁学録庆元六年四月甲午以疾不起博士率诸生奠哭尽哀乡人皆来吊曰乡先生亡矣享年七十有五以十二月甲申郡西清塘之原娶同郡曽氏生三男长琳早世次玢季环传父业玢再预賔贡四女长适贡士曽友节仲适吴简卿叔王及及夭改适尹逹前先生十二日而亡季适田逢原孙四人一男杞三女俱幼所着有草茅卑论三卷祭斋笔语四十卷先生存心恕而勇于义尝集本朝死王事者着旌忠録三卷名士多为序防常州族立象大司成次仲之子乾道中来守庐陵于先生为从兄先生旅谒即退立象代还执手叹其安恬予自上印绶与先生及欧阳伯威嵗讲同甲之防月为贞率之集先生文华有余凡予小圃草木猿鹤悉为赋诗语新而事的卷轴盈箧今失良朋能无永叹玢等乞铭其忍弗从铭曰
　　脩其天爵席以儒珍昔闻其语今觌其人士无贤愚曰乡先生盍祭于社永光榆枌














　　文忠集卷七十二
　　钦定四库全书
　　文忠集卷七十三【平园续稿三十三】
　　宋　周必大　撰
　　墓志铭三
　　永州张使君【奭】墓志铭【庆元六年】
　　张氏世为亳州谯县人使君讳奭字叔保曾祖言勅授本州助教祖宰赠右中散大夫父允蹈朝请大夫直秘阁赠通奉大夫君天资警敏少年已如老成人事无大小处之悉有条理秘阁屡欲还政官之君力学好脩必欲进以科第年四十四始从门防为迪功郎乾道六年也调贺州临贺县主簿旋丁父忧淳熙改元监隆兴府丰城县户部赡军酒库秩满移衡州耒阳丞用举主改宣教郎知袁州萍乡县年劳转通直奉议郎十六年覃恩迁承议郎赐服绯银通判隆兴府转朝奉朝散郎绍熙五年上即位迁朝请郎知永州转朝请大夫庆元四年至郡六年秋引疾主管台州崇道观命未至而卒九月五日也享年七十四妻冝人王氏枢宻副使敏节公庶之孙知开州之道之女前九年卒是生五男履廸功郎新辰州叙浦县主簿贲当受致仕恩随临观举进士孙男七人长孙仲孙季孙卫孙晋孙同孙永孙女六人诸子卜以是年十二月丙午君吉州庐陵县髙泽乡新庄之原冝人墓之左既求行状于待制杨公又以铭见属曰此先君治命也予不敢辞亦不敢欺君初为酒正适继败阙嵗课骤登府髙其能檄行狱掾改分寜宰县经兵火版籍不正冒耕无筭产去虐取君括而正之府下其法于傍邑公私交利武寜民妄诉邑长文罔三十事君究切直之罔来饷谢君怒与之絶为丞时选揖衡掾提刑马大同严而察典狱少可其意有举子术士被诬杀人而君皆辨其非辜大同怒甚君不为屈俄伴获正犯者大同与他司交荐改秩仍减磨勘四年萍乡大邑豪右持吏短长知君强明帖帖畏服乃以余力増饰学校周给落南仕族以防归者户婚滞讼累政不能决立为折衷皆心服而去隆兴防府司多名臣凡文书视君籖拟即行其得二千石用列荐也永本名郡比嵗空乏因之蝗旱君劬躬苦节劝分告籴赈饥民以万计常平使者疑不实单车按临反加叹服率朝臣论奏明年嵗稔官府侵还旧观而君病矣士民日夜祈祷闻讣往往出涕去萍乡已星终柩过迎送不絶为守令得人心如此予既序次其阀阅复以目击耳闻者付之当绍兴庚午与君同试秋闱见其记问文采俱过人遂与计偕以是知君之学考秘阁素髙谊初寓庐陵食犹未足已能收恤宗族絶甘分少君与兄异同心协力助成父志君尤服其劳异字伯制生以壬寅早为名士朱希真所称二恵方竞爽庚寅秋兄终于广西常司干官君独任家事秘阁喜賔客乐宴逰乃葺园林治食饮客至必请欵留凡可娱亲不惮劳费秘阁既没君于亲姻益为区处使有常产与人交事贤友仁恭敬周旋得其欢心以是知君之行秘阁守兴化也嵗常大歉脩荒政境无流徙城中比屋儒士巨室如叶丞相颙陈正献公俊卿龚叅政茂良先已贵重艾轩林光朝号乡先生著作刘夙苐朔皆殊科有盛名为一国之所慕秘阁政事必咨利害必谋诸公乐告以善治誉转闻玺书召还虽辞疾犹贴职知常徳府咸谓过庭宻赞为多予于是又知君之才惜乎从仕已晚年除嵗迁抱能未施识与不识莫不叹息焉铭曰
　　养志事亲服劳从兄孰能居家孝弟兼申寛则民慢猛则民畏孰能莅官岂弟交济敬宗非难收族其难谁不虚拘实遗以安泛爱或易亲仁为贵谁不惮烦両极其至美具善并身没名存有子有孙方大其门我铭非公言则非讆髙谷深陵斯文不壊
　　新淦刘徳万【人杰】墓志铭【嘉防元年追述】
　　乾道九年余被命起家守冨沙将趋朝道过临江新淦有刘君徳万来访予讲賔主始相见礼已出书袖间累数百言陈古圣贤出处之谊孔子孟子于其君大夫辞命或应或不应者假设为问以质余固甚壮其意而爱其文词也自是不复见徳万然心独识之不忘今吏部侍郎程公往年使江西求门下士遂以徳万对程公于许予人不假借间以书称徳万甚善与论经史今者即往复不已及于乡部公事冝奈何即不答余于是始得其行焉今其兄徳从以状来乞铭曰噫昌遇之弟死矣弟力学事亲孝于伯仲辑睦无遗【阙】与人交用情闻乡邻亲戚卒嫁娶具有缺不以贫为解且曰吾弟生不能自振白幸及识公犹可以不腐敢请勿辞余既窃悲之又益知徳万之行与其言果不谬余于徳万未之先施也辱恵见又辱切磋告之而徳万廼年止四十尝一上春官不第其父兄不胜哀焉而欲托余言以见世以余所覩及程公称道校徳从所为状其务自立亦诚有应书者然则皆冝铭遂次其世系年月而铭之徳万世为永静东光人其先自寺丞君诰始仕曽祖安上赠武经大夫祖履武节大夫泗州兵马钤辖父廸从义郎前辰州辰溪县尉建炎间金南侵泗守佐下皆遁去钤辖斩以徇攻急城防遂遇害县尉走匿乱兵间讫获遗骸负之渡江建康稍南徙其家淦邑生四子三曰人杰者徳万也娶邹氏卒再娶玉牒赵氏一子僎七嵗以淳熙二年四月丙辰卒其年十有二月某日附于邑城南之先茔铭曰
　　祖也死以狥其君父也亡以殉其亲冝嗣有人而緼不伸呜呼尚永閟其身
　　通直郎彭君【叔度】墓志铭
　　绍兴庚午秋吉之士五十七人賔于王今五十有二年存者才六人某与寳文阁待制杨公万里通直郎彭君叔度承事郎戴君叔【阙】蒲圻丞欧阳君丛起兴国丞曽君昌龄也年逾七望八者自戴而上四人约禄居里方谋为履道之集今年五月乃闻彭君以疾卒悼念未巳而诸孤携里人曲江曽天若状来请铭其何能辞君字秀量吉水县人曽祖升祖并父儒林郎洪观察推官浩然赠奉议大夫妣孺人刘氏生二子俱负隽声长叔亮字季明以丁夘魁乡举癸酉再荐季量防頴悟八嵗能属文连四季预贡声隠万人上淳熙乙未特恩授廸功郎静江府灵川尉兼主簿府帅王卿月有文武才深知君尉以县事复摄狱掾延誉于漕宪交荐之秩满调融州司法叅军髙宗庆夀恩职郎用前举主循从政郎郡守赵不迂亦荐之转南康军建昌县丞守曽集咨其请命行都昌令今上覃恩循文林郎还不待年告老改通直郎致仕俄赐服绯银其卒年七十有四君醇实节重待族党和而敬虽接童稚无倨色临事则刚方有守每以己所不欲勿施于人诲子孙至于温良恭敬逊当躬行之望而知其为君子人也晚嗜书不倦临终神色湛然其所养可知矣娶曽氏黄氏俱赠孺人今孺人刘氏五男良能良嗣良顕良矩良友皆世其业良嗣前【阙】年死四女适李公裔刘兴贤项九徳胡夀卿孙男十四人嵩耑峻崇巗余未名女九人曽孙二人有文集三十余卷诗书意原二十卷以十二月甲申于邑之永昌乡塘原口距察推墓五十歩今年实嘉防元年辛酉铭曰如玉斯温如水斯清其文舒舒其成仕再转而丞年七十而嬴惟不极于亨以贻后之人
　　朝议大夫直秘阁广西转运判官彭府君【汉老】墓志铭【嘉防元年八月】
　　故户部郎中总领湖广江西京西财赋彭公厚徳深仁令闻广誉逹于公卿信于乡党施及子孙多顕官克家遂为庐陵盛族转运府君实户部之季子才猷望实是似先人守藩察州方向于用奄其亡矣士大夫为国惜才者緫緫也诸孤卜以嘉防元年十月丁酉本县髙泽乡大冈之原持寳文阁待制诚斋杨公所状行实来请铭予早升户部之堂退从兄弟逰久矣其何可辞府君讳汉老字皓【阙】五世祖自金陵徙家吉州庐陵县曽祖士忠赠朝请郎祖衎左朝奉郎累赠正议大夫户部讳合终朝请大夫累赠特进妣永寜郡夫人刘氏同安郡夫人李氏新定郡夫人曾氏武陵郡夫人黄氏府君幼长于诗绍兴末门防将仕郎起家迪功郎主簿谊州司立寨秩满丁外艰隆兴六年服除循脩职郎监潭州南岳庙调沅州司理叅军狱重囚指病如股君请纾其禁守不可君力争竟免瘐死诸司以寛厚廉敏荐者十三人乾道七年由从政郎改宣教郎知常徳府武陵县每歳茶商四集适恶少无赖相鬭殴民皆惊避守欲调兵捕治君请单车以祸福晓之家帖帖听命淳熙元年转通直郎大将邵宏渊【阙】居据官池数十顷马氏子冐占民产君皆正之田邻交讼谕之以相友助之意悔悟无所争右选祝氏妾官族女为分俸嫁之台府以名闻籍记中书去为江西提刑司干办公事赣水暴涨浮梁断坏西昌民阑得某舟提刑适行州事将以盗论武吏翟某代久不得去君并与为地来谢则拒之留丞相以侍从守赣率其长荐于朝郊恩赐七品服注湖广等路总领所干办公事六路纲运繁伙愆期折阅拘系日多君【阙】郡守吝财削縻费势家挟援相转易案胥督赇谢舟人利侵欺四弗问独治所差官吏可乎时权户部侍郎蔡公戡资政殿大学士赵公彦逾继主饷道深然其言悉防理之交章荐举予政路方议进拟而君力求奉祠十二年主管成都府玉局观由奉议郎歴转朝请郎光宗登极迁【阙】奉大夫擢知均州兼管内安抚陞对论三朝事补诸军门额核寄椿金谷严官劵増损防皆报可州数易守仓库一空君脩政事而用足乃以余力兴崇序庠民俗死则焚尸或蔽而不墓君出私财助其棺敛择塲圃为兆域浸革旧习境接金州与敌境犬牙相入有防邻者教授山中用意叵测号防先生名动南北朝廷常谕沿边伺察之君动息必知卒无能为尝请増戍兵脩器械丰储积补常平事多施行郡县官【阙】月茶劵半之守独支缗钱君以十率上下悦服境内麦价低平从宦者例商贩牟利一切禁絶治郡慈恵固【阙】安静见于帅漕之奏年劳转朝散朝请大夫今上覃恩进奉直大夫庆元元年入【阙】称防知常徳府兼提举本府澧辰沅靖州兵马盗贼公事大礼封庐陵县开国男食邑三百户转朝议大夫豪民刘庚被刦指其悍仆嗾等辈为之狱官考掠诬伏法当诛君聚问疑焉谕令审鞫旋得正盗台府互致月馈悉贮别帑学宫陋营造一新毕文简公逺裔流落居二女未嫁并为嫁遣凡土木资送之费一出所贮地控五溪兵籍三千仅存十一君増至五百人诏减磨勘二年岁俭民饥常平使者不在君径发廪拯济或以比汲黯俄转中散大夫监司复奏治最除广东转运判官入境风采凛然就易西路至徳庆府意若防疾亟命纳禄假寐而逝实六年二月九日也享年六十有七时除直秘阁致仕赞书有曰制行无亏居官可记又曰以疾而休朕固深惜呜呼使天假之龄其进用讵止是耶君娶同郡曽氏前闽漕仔之从孙先十年卒赠令人四男尧俞早世去疾尝举于乡今为文林郎前监广州市舶厍去防廸功郎前静江府司户叅军去非通仕郎三女长适通直郎新知隆兴府武寜县欧阳俣次适故奉议郎知抚州临川县刘徳礼季夭孙男六人舜牧舜元舜恺舜申舜缺舜庸女八人长适故儒林郎鄂州教授赵师共余未行君硕大温恭孝友慈爱二女弟家居择从仕知名者归之亲族婚姻乡邻防或不时者悉力周给行实如此是可铭曰安静者山居以持身防通者川出而治民故其洵洵一乡推重而或肃肃百吏振悚武当武陵节镇之雄春雨秋霜叠奏顕庸畨禺桂林统地万里岭祲海氛庶其一洗卿阶既济英荡交驰周牡西徂卫幕东归有幽斯宫筮协卜利其嗣人冝尔戬谷
　　率斋王居士【伯刍】墓志铭【嘉防元年】
　　嘉防辛酉八月庚辰多闻之友王驹父久病不起卜地吉州庐陵县西十里儒行乡城上之原用十月丁酉掩圹其孤暨门人乡贡进士许陵来请铭予识君三十年晚幸切邻把酒论文无虚日自君卧疾每忧之今铭其墓能勿悲乎君讳伯刍驹父字也世居琅琊临沂文正公逺族曽祖炫治平四年登第两为发运司属官遂家真州仕至太常寺协律郎尝与黄太史庭坚唱酬赠朝奉郎祖箱早世娶临江新喻萧氏父侃力学有气节与乡人吴丞相敏厚从吴谪涪居栁欲奏以门客恩辞不受建炎己酉侍母避地新喻庐陵终焉驹父生以绍兴壬子母顔氏继母陈氏防记问过人既长博洽工文词一再防塲屋不利即弃去喜藏书六经诸史日夜校讐笺训古今文集徧览成诵太潜虚傍及释典亦皆淹贯凡前贤世系出处必推见本末家故贫借售文教学养生送死【阙】　未尝一介取诸人性耻诡随不妄交逰郡县官闻其名待以上客自县学教谕升州学録能举其职乡先生杨待制万里目为淮海文士教官杨愿诗人也赠絶句云忽得君诗惬人意陶家风到北时谢尚书谔遣友人胡崈求琢磨指南汤舍人邦彦推其文采议论为当世之杰刘袁州清之亦谓文字髙雅使后生知所向可望一变至于道其为诸公推重如此自号率斋雅好著述时事可纪每加撰次其叙淳煕初茶防起湖北扰江西有史法襍着十卷诗词十卷五代咏史诗二百篇杂记一编享年七十娶彭氏生二子长及向学前卒季源世其业一女适葛环二孙象先元龄铭曰
　　君之学问经史百家君之词章夏云春华负志气之轶羣胡聘币之弗加天耶人耶吾不得而知也徒懐旧而咨嗟
　　廸功郎辰州叙浦张主簿【履】墓志铭【嘉防二年】
　　隆兴癸未夏予解掖垣奉祠归庐陵之永和镇间入城诸寓公往往忘年相礼而常徳史君张公又加礼焉家有防芳堂见逺楼胜事亭率为欵留见其仲子永州史君养志无遗接客谦敬退窃咨美常徳既卒叅政龚公茂良为之铭请予书丹予于永州年相次故尤相善见其长子主簿君之事父如永州之事常徳也尽斥妇财竭嵗入治园林亭榭号曰腴庄日置酒延客娱乐其亲永州即世君复志嵗月甫经祥祭君又不起诸弟若子以友人朱岑状来谒铭昔韩退之谓未四十年哭北平王祖子孙三世今即相类予既嘅叹重有三恨君嗜书博记下笔过人及试有司辄不利一也通敏之才遇事风生凡吉运米下江淮纲官竞求客舟避官舟郡君或强以委君君心计强明不失龠合而四家未赏禄亦弗及二也常徳年八十永州亦七十四君才五十三耳三也凡邦人均有恨岂独予乎按张氏世家亳社常德因宦防居吉州遂为盛族君名履字坦夫赠中散大夫讳允蹈朝奉大夫知永州讳奭其世代也庆元丁巳防补将仕郎以廸功郎知辰州叙浦簿此即阅也嘉防辛酉十二月己亥死之日也明年三月壬申窆之期也美化村土原卜之地也娶茶园王氏登仕郎秉国之女前没曰长孙仲孙季孙其三子也铭曰
　　吁嗟乎吾坦夫才无不兼取何亷禄未及霑身寝苫如火欲炎防先熸如车将幨旐乃瞻穴临山崦叹良殱铭申滞淹慰幽潜吁嗟乎吾坦夫
　　承直郎尚甥【振藻】墓志铭【嘉防二年】
　　甥姓尚氏名振藻字景华相州人也曽祖朝奉郎讳琹赠大中大夫祖朝请大夫国子祭酒讳佐均通经博闻被遇徽庙为时醇儒赠中大夫考承议郎讳大伸尝签书威武军节度使判官防公事兼西外宗正簿改左武昌军气槩不羣博洽有父风母孺人周氏予之兄女也甥防警悟磊落父母钟爱稍长知向【阙】才具恢闳轻财重义赴人之急甚于己私予在政府奏以官监筠州新昌县酒税秩满为蕲都大监辖蕲口镇仓库兼兵马烟火公事薄征戢吏商贾四集听讼决事举得其平时捐奉周贫民凡舟车往来及出入防市者交口誉之州上于诸司诸司列荐未报嘉防改元五月辛酉方饭客暴得疾卒家无余资郡僚贷钱买棺以敛年四十八阶自廸功郎以赏循直郎娶刘氏男希吕苦学早世希尹方喻志学一女尚防其兄宣教郎新知桂阳军临武县事振英为卜地吉州庐陵县膏泽乡石窟之原用二年六月甲申前期以友人乡贡进士胡涣状来请铭铭曰材良器工成此轮舆驭之以气可驰可驱未行九折偾于中涂天实为之已矣呜呼
  </div>
  <div class="pagination">
   <a href="文忠集（宋周必大）_page51.html">
    上一页
   </a>
   <span>
    ...
   </span>
   <a href="文忠集（宋周必大）_page47.html">
    47
   </a>
   <a href="文忠集（宋周必大）_page48.html">
    48
   </a>
   <a href="文忠集（宋周必大）_page49.html">
    49
   </a>
   <a href="文忠集（宋周必大）_page50.html">
    50
   </a>
   <a href="文忠集（宋周必大）_page51.html">
    51
   </a>
   <span class="current-page">
    52
   </span>
   <a href="文忠集（宋周必大）_page53.html">
    53
   </a>
   <a href="文忠集（宋周必大）_page54.html">
    54
   </a>
   <a href="文忠集（宋周必大）_page55.html">
    55
   </a>
   <a href="文忠集（宋周必大）_page56.html">
    56
   </a>
   <a href="文忠集（宋周必大）_page57.html">
    57
   </a>
   <span>
    ...
   </span>
   <a href="文忠集（宋周必大）_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
