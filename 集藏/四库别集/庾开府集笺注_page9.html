<!DOCTYPE html>
<html>
<head>
    <meta charset="UTF-8">
    <title>庾开府集笺注 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾开府集笺注 - 第 9 页/共 11 页</h1>
    <div class="content">　　盖闻执珪事楚【见小园赋】博士留秦【学斋占毕崔鸿曰四皓为秦博士见焚书坑儒退隐于商山】晋阳思归之客【左传秦后子有宠于桓如二君于景癸卯适晋后子见赵孟赵孟曰吾子其曷归对曰鍼惧选于寡君是以在此将待嗣君】临淄羁旅之臣【见拟咏怀】是以亲友防同不妨怀抚凄怆山河离异不妨风月关人盖闻五十之年壮情久歇【汉书朱买臣曰吾五十当富贵详拟咏怀】忧能伤人故其哀矣【见宗庙歌】是以譬之交让实半死而言生【见应诏】如彼梧桐虽残生而犹死【见伤心赋】
　　盖闻秋之为气【见伤心赋】惆怅是怜【宋玉九辨惆怅兮而私自怜】耿恭之悲疏勒【见燕歌】班超之念酒泉【见竹杖赋】是以韩非客秦避谗无路【见拟咏怀】信陵在赵思归有年【信陵君传魏公子无忌安厘王异母弟也用侯生计夺晋鄙兵郤秦存赵使将将其兵归魏而独与客留赵】
　　盖闻悬鹑百结【见上赵王】知命不忧【见拟咏怀】十日一炊【见谢周明帝啓】无时何耻是以素王之业乃东门之贫民【论衡孔子不王素王之业在于春秋家语孔子适郑与弟子相失独立东郭门外】孤竹之君实西山之饥士【伯夷传伯夷叔齐孤竹君之二子扬雄法言夷齐无仲尼则西山饿夫】
　　盖闻胸中无学犹手中无钱【论衡手中无钱而之市决货货主必不与也夫胸中无学犹手中无钱也】今之学也未见能贤是以扶风之高凤无故弃麦【见报寄隐士】中年之寗越徒劳不眠【古逸诗寗戚欲干桓公为商旅将任车宿于郭门外桓公郊迎客夜开门辟任车爝火甚众越饭牛车下击牛角而疾商歌桓公命后车载之授之以政】
　　盖闻十室之邑忠信在焉五步之内芬芳可录【后汉王符潜夫论曰五步之间必有茂草十室之邑必有忠信】是以日南枯蚌犹含明月之珠【后汉班固答宾戏曰随侯之珠藏于蜯蛤又郡国志曰日南郡秦象郡武帝更名】龙门死树尚抱咸池之曲【初学记黄帝之乐曰咸池详伤心赋】
　　盖闻百尺之高累于九棊之上【见和从驾】千钧之重悬于一木之枝【说苑一围之木持千钧之屋五寸之键而制开阖盖所居要也】是以履虎尾而非险【周易履虎尾不咥人亨】伤龙鳞而未危【韩子龙喉下有逆鳞径尺婴之则杀人】盖闻居兰处鲍在其所习【见和张侍中】白羽素丝随其所染【梁刘勰新论墨子悲素丝以其变为青黄也】是以金性虽质处剑即凶【主父偃谏伐匈奴书兵者凶器也】水德虽平经风即险【蜀李严传注习凿齿曰水至平而邪者取法】
　　盖闻豫章七年毙于丰草【艺文类聚淮南子曰豫章生七年可知】芳兰九畹【见枯树赋】沦于幽谷【见宫调曲】是以欲求其直晋阳有自埋之蒿【见燕歌】若赏其音吴亭有巳枯之竹【张骘文士传蔡邕告吴人曰吾昔常经防稽高迁亭见屋椽竹东间第十六可以为笛取用之果有异声】
　　盖闻明镜承【一作蒸非】食未为得所【淮南子镜便于照形承食不如竹箪】干将补履尤可伤嗟【汉刘向说苑西闾过曰干将莫邪天下之利器也将以补履曽不如两钱之锥】是以气足凌云不应止为武骑【汉司马相如传武帝时奏大人赋天子大悦飘飘有凌云气详拟咏怀】才堪王佐不应直放长沙【汉贾谊传天子议以谊任公卿之位绛灌之属尽害之以谊为长沙王传有服飞入谊舍止于坐隅服似鹗不祥鸟也因作赋以自广】盖闻势之所归威之所假必能系风捕影【汉郊祀志谷永言仙人如系风捕影终不可得】暴虎冯河【诗不敢暴虎不敢冯河】是以轻则鸿毛沉水【张仪传仪曰臣闻积羽沉舟羣轻折轴】重则磐石凌波【郡国志东海信郎神破石为帆】盖闻意气难干非资扛鼎风神自勇无待翘关【左思吴都赋翘关扛鼎注列子曰孔子劲能招国门之关而不肯以力闻招与翘同汉书项羽力扛鼎】是以曹登坛汶阳之田遽反【公羊传庄公升坛曹子手剑而从之曰愿请汶阳之田桓公曰诺巳盟曹子摽剑而去之】相如睨柱连城之璧更还【见二巻】
　　盖闻巻葹不死谁必有心【见伤心赋】甘蕉自长故知无节【游名山志武夷山水石之间惟有甘蕉林高者十丈】是以螺蚌得路恐异骊渊【淮南子明月之珠螺蚌之病而我之利也庄子河上有家贫穷者其子没渊得千金之珠其父曰夫珠必在骊龙颔下子得之必遭其睡也】雀防同归应非丹穴【沙州记寒岭去大阳川三十里有雀防同穴详宫调曲】
　　盖闻北邙之高魏君不能削【魏志明帝即位欲平北邙令登台观见孟津辛毗谏此】谷洛之鬬周王不能改【见应诏】是以愚公何德遂荷锸而移山精卫何禽欲衔石而塞海【见哀江南赋】
　　盖闻君子无其道则不能有其财忘其贫则不能耻其食是以顔囘瓢饮贤庆封之玉杯【王逸子顔渊之箪瓢则胜庆封之玉杯何者德行高逺能殊絶也】子思银佩美虞公之垂棘【盐铁论子思银佩详赠淮南公】盖闻水之激也实浊其源木之蠧也将拔其根【国语伐木不自其本必有后生塞水不自其源必有后流除祸不自其本必有后乱】是以延年之家预论扫墓【汉书严延年母见报囚大惊曰天道神明人不可独杀行矣去汝东归扫除墓地耳】羊舌之族先知灭门【左传伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫防羊舌氏矣遂弗视】
　　盖闻磨砺唇吻【左传磨厉以须王出】脂膏齿牙陵风扇毒【淮南子螣蛇雄鸣上风雌鸣下风而化成形精之至也】向影吹沙【诗笺蜮短狐也能含沙以射水中人影其人辄病】是以敬而远之豺有五子【未详】吁可畏也有一车【王延寿鲁灵光殿赋吁可畏乎其骇人也周易载一车】
　　盖闻虚舟不忤【庄子方舟而济于河有虚船来触舟虽有褊心之人不怒也】令德无虞忠信为琴瑟仁义为庖厨是以从庄生则万物自细【淮南王庄子要畧江海之士山谷之人轻天下细万物而独往】归老氏则众有皆无【史记太史公曰老子所贵道虚无应用变化无方】
　　盖闻三关顿足【干宝晋纪总论三关电扫刘禅入臣　吴梃曰后汉冯衍传束带三关注谓上党关壶口关石陉关也】长城垂翅【晋太康记自华至此阳南北连百里号为方城亦曰长城详和张侍中】既羇既旅非才非智是以乌江舣檝知无路可归白雁抱书定无家可寄【见哀江南赋】
　　序
　　赵国公集序【见上赵王】
　　窃闻平阳击石【见贺传位表步虚词】山谷为之调【见贺新乐表】大禹吹筠风云为之动【未详按夏仲御别传激南楚吹胡笳风云为之动】与夫含吐性灵【见象戏赋】抑扬词气曲变阳春【见春赋】光回白日【景差大招青春受谢白日只】岂得同年而语哉柱国赵国公发言为论下笔成章逸态横生新情振起风雨争飞鱼龙各变方之珪璧涂山之防万重【见贺新乐表】譬如云霞赤城之岩千丈【见进象经赋表】文参厯象即入天官之书【史记有天官书】韵涉丝桐咸归总章之观【见马射赋】论其壮也则鹏起半天【见赠淮南公】语其细也则鹪巢蚊睫【见小园赋】岂直熊熊旦上增城抱日月之光【天官书岁星熊熊赤色有光】焰焰宵飞南斗触蛟龙之气【见从驾】昔者屈原宋玉始于哀怨之深【离骚序屈原被谗忧心烦乱不知所愬乃作离骚九辨序宋玉屈原弟子闵惜其师忠而放逐故作九辨以逹其志】苏武李陵生于别离之世【汉苏武传陵泣下数行因与武决单于召防武官属凡随武还者九人详拟咏怀】自魏建安之末晋太康以来雕虫篆刻其体三变【宋书谢灵运传论自汉至魏文体三变莫不同祖风骚详进象经赋表】人人自谓握灵虵之珠抱荆山之玉矣【语见曹植与杨修书】公斟酌雅颂谐和律吕若使言乖节目则曲台不顾【礼记乐记善待问者如攻坚木先其易者后其节目汉儒林传后苍说礼数万言号曰后氏曲台记服防曰在曲台校书着记因以为名】声止操缦则成均无取【乐记不学操缦不能安详马射赋】遂得栋梁文囿【树敏曰世说庾子嵩目和峤森森如千丈松虽磊呵有节目施之大厦有栋梁之用范晔应诏诗文囿降照临】冠冕词林【蜀志厐统传司马徽称统当为南州士之冠冕】大雅扶轮【汉景十三王传夫惟大雅卓尔不羣鲁孔鲋孔丛子夫子谓晏子曰齐君失之已乆子虽欲挟其辀而扶其轮良弗及也】小山承葢
　　传
　　周使持节大将军广化郡开国公丘乃敦崇传
　　崇恒州代郡鼓城县广义乡孝让里人也昔寿丘建国赐姓者十四人【见祀圆丘】平阳举贤登朝者十六族【见贺传位表徴调曲】况复大电绕枢【见祀圆丘】流星入昴【帝王世纪禹母修已见流星贯昴而生禹】派分源别干其嗣兴者乎魏道武皇帝以命世雄图【晋书张华有知人之鉴慕容晃往谒之华谓之曰必为命世之器】饮马河洛【秦本纪后子孙饮马于河】兄弟十人分为十姓辨风吹律丘氏其一焉【班固白虎通圣人吹律定姓以记其族北史魏太祖纪太祖道武皇帝讳珪昭成皇帝之嫡孙献明皇帝之子也登国元年即代王位帝初拓中原天兴元年定国号为魏迁都平城大赦改元】五代祖邈骠骑大将军开府仪同三司营丘郡开国公【魏地形志南营州领营丘郡天平四年置营州领管丘郡正光末置未详孰是通考后魏以九品分正从后周以九命分正从梁十八班以辨官位高卑诸国王公侯伯子男郡公国公后魏并正一品后周并正九命县公诸开府散公后魏并从一品后周并九命】于时天道西北【见哀江南赋】既禀谋谟马首东南【左传荀偃令曰鸡鸣而驾塞井夷灶惟余马首是瞻栾压曰余马首欲东乃归】实资匡赞因以封名仍为赐姓即有连类宗则乐正非无凖则曾祖双轨使持节骠骑大将军司徒青兖二州刺史范阳文昭公【通考魏晋刺史任重者为使持节都督轻者为持节诸骠骑车骑卫镇军中军抚军四征四镇等将军凡加大字位从公梁因之陈为赠官无僚属后魏大将军僚属如三公北齐亦然后周大将军有长史司马中郎掾属诸曹参军典籖等员自晋以来又有如开府同三司之仪者自羊祜始焉江左亦多有之后魏亦有之普秦初仪同三司位次上公魏书地形志青州领郡七齐北海乐安渤海高阳河间乐陵兖州领郡六泰山钜平鲁高平东平东阳幽州范阳郡注汉高帝置涿郡后汉章帝改】洛食之始【见为阎将军表】上马治国【汉陆贾传帝曰乃公居马上得之安事诗书贾曰马上得之宁可以马上治乎】登庸之初【见贺传位表】升槐论道【见竹杖赋】生则絶席武宫【汉张禹传禹迁太傅录尚书事舍宫中每朝见持赞与三公絶席】死则配祀清室【三辅黄图清凉殿夏居之则清凉也亦曰延清室汉书云清室则中夏含霜即此】夫人太原王氏【魏地形志并州太原郡领县十】三世为将【见哀江南赋】四代为公【后汉袁术传术曰吾家四世公辅】社稷大宗钟鼎贵族伉俪是归【三皇本纪庖牺氏始制嫁娶以俪皮为礼左传叔向曰寡君不能独任其社稷之事未有伉俪】秦晋匹也【左传怀嬴曰秦晋匹也何以卑我】祖提使持节卫将军驸马都督河交二州刺史灵寿县开国公【初学记汉制天子以列侯尚公主国侯以国人承翁主魏晋之后尚公主皆拜驸马都尉后代因魏晋以为恒魏书地理志河州领郡四金城武始洪和临洮周太祖纪魏废帝三年改北秦为交州地形志定州常山郡有灵寿县】公子公孙声名籍甚【汉陆贾传游汉廷公卿间名声籍甚】增辉增耀弱冠升朝【曲礼人生十年曰幼学二十曰弱冠】夫人清亷郡长公主【魏地形志东雍州邵郡清亷县注有清亷山】孝文帝之第二女也王姬有行车服不系【诗序何彼秾矣美王姬也虽则王姬亦下嫁于诸侯车服不系其夫下王后一等犹执妇道以成肃雝之德也】故得卫青上将【汉卫青传青既尊贵而平阳侯曹寿有恶疾就国长公主问列侯谁肾者左右皆言大将军主笑曰此出吾家常骑从我奈何左右曰于今尊贵无比乃诏青尚平阳主与主合葬起冢象卢山云】张耳贤夫【见答赵王啓】父愿使持节大都督徐州诸军事徐州刺史平阳县开国公【魏书徐州领郡七彭城南阳平蕃沛兰陵北济阴砀晋州平阳郡有平阳县】食邑四千戸少年习象【礼记内则成童舞象】多见兵书浇沙聚石之营【见哀江南赋】却月横云之阵【南史朱超石前锋为魏军所杀畧尽帝遣白直队主丁旿于河北岸为郤月阵梁吴均集从军行云阵须横却月详从驾】弯弓则防破小支【见马射赋】抽剑则泉飞枯井【见燕歌】夫人宇文氏周文皇帝之第三妹也母仪令范女师贤哲【艺文类聚晋刘滔母孙氏公孙夫人序赞曰居室则道齐师氏有行则德配女仪】德高隆虑【汉书林虑公主武帝姊也林虑困病以金千斤钱千万为子昭平君赎罪应劭曰隆虑今林虑也避殇帝讳改】义重河阳【见和永丰】魏受其终【舜典正月上日受终于文祖】周新其命【诗周虽旧邦其命维新】式墓封坟【尚书武成封比干墓式商客闾】追旌盛德乃赠使持节大将军广化郡开国公食邑一千戸夫人赠安德郡长公主【隋书梁州河池郡河池县注后魏曰广化并置广化郡魏地形志冀州安德郡注太和中置】游魂寃结非无广汉之城【见连珠】久客思归惟有东平之树【皇览后汉东平思王宇归国思京师后葬东平其冢上松柏皆西靡】自永安以来魏室大坏海水羣飞【见宗庙歌】天星乱动【见进赤雀表】礼乐征伐不出于人主举贤诛暴议在于强臣高丞相驱率风云奄荒齐晋我舅氏文皇帝驾驭龙虎据有周秦【见宗庙歌】南北渝盟【见移齐文】东西敌怨【见驾平邺表】既而各受图书【系辞河出图洛出书】并当圭璧【左传楚共王无冢适曰当璧而拜者神所立也乃与巴姬宻埋璧于太室之庭使五人齐而长入拜康王跨之灵王肘加焉子干子晢皆逺之平王弱抱而入再拜皆压纽】百姓则父南子北兄东弟西事主则忧亲求生则虑祸大周亲戚偏钟涂炭输之城旦【汉惠帝纪当为城旦舂者皆耐为薪白粲】下之织室【汉外戚传薄姬内魏宫汉使曹参等虏魏王豹以其国为郡而薄姬输织室】关河严隔三十余年天厌防乱人思反德【范汉光武赞天厌防乱神思反德】彼之风尘既静函谷此之冠盖屡涉漳濵中山寃枉之余代郡凋残之泽并遇革音咸防礼送【周书邵惠公颢传颢太祖之长兄也与卫可孤战殁子什肥留晋阳为齐神武所害保定初谥曰景子胄景公之见害也以年幼下蚕室天和中与齐通好胄始归关中袭爵邵公文帝纪天兴初徙豪杰于代都陵随例迁武川陵生系系生韬韬生肱肱避地中山遂防于鲜于修礼修礼令肱还统其部众后为定州军所破殁于阵武成初追尊曰德皇帝太祖德皇帝之少子北史段韶传宇文防母阎氏庆之姑也先配中山宫周晋荡公防传防邵惠公颢之少子先是防母阎姬与皇第四姑及诸戚属并没在齐皆被幽絷至是并许还朝保定四年皇姑先至齐主以防权重乃留其母仍令人为阎作书报防曰天地隔塞子母异所三十余年存亡断絶肝膓之痛不能自胜想汝悲思之怀复何可处吾自念十九入汝家今巳八十矣既逢防乱倍尝艰阻恒冀汝等长成得见一日安乐何期罪衅深重存殁分离吾凡生汝辈三男三女今日目下不覩一人兴言及此悲纒肌骨頼皇齐恩卹差安衰暮又得汝杨氏姑及汝叔母纥干汝嫂刘新妇等同居颇亦自适但为微有耳疾大语方闻行动饮食幸无多恙今大齐圣德逺被特降鸿慈既许归吾于汝又听先致音耗积稔长悲忽然获展此乃仁侔造化将何报德汝与吾别之时年尚幼小以前家事或不委曲昔在武川镇生汝兄弟大者属防次者属汝身属虵鲜于修礼起日吾之阖家大小先在博陵郡住相将欲向左人城行至唐河之北被定州官军打败汝祖及二叔时俱战亡汝叔母贺防及儿元宝汝叔母纥干及儿菩提并吾与汝六人同被擒捉入定州城未几间将吾与汝送与元宝掌贺拔纥干各别分散宝掌见汝云我识其祖翁形状相似时宝掌营在唐城内经停三日宝掌所掠得男夫妇女可六七十人悉送向京吾时与汝同被送限至定州城南夜宿同乡人姬库根家茹茹奴望见鲜于修礼营火语我云我今走向本军既至营遂告我辈在此明旦日出汝叔将兵邀截吾及汝等还得囘营汝时年十二共我并乗马随军可不记此事缘由也于后吾汝在受阳住时元宝菩提及汝姑儿贺兰盛洛并汝身四人同学博士姓成为人严恶汝等四人谋欲加害吾汝共叔母等闻之各捉其儿打之唯盛洛无母独不被打其后尒朱天柱亡岁贺拔阿斗泥在关西遣人迎家累时汝叔亦遣奴来富迎汝及盛洛等汝时着绯绫袍银装带盛洛着紫织成缬通身袍黄绫里并乗骡同去盛洛小于汝汝等三人呼我作阿摩敦如此之事当分明记之耳今又寄汝小时所着锦袍表一领至宜检看知吾含悲戚多歴年祀属干载之运逢大齐之德矜老开恩许得相见一闻此言死犹不朽况如今者势必聚集禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死亡旦夕不得一朝暂见不得一日同处寒不得汝衣饥不得汝食汝虽穷荣极盛光耀世间汝何用为于吾何益吾今日之前汝既不得申其供养事往何论今日以后吾之残命惟系于汝尔戴天履地中有神勿云防昧而可欺负汝杨氏姑今虽炎暑犹能先发关河阻逺隔絶多年书依常体虑汝致惑是以每存欵质兼亦载吾姓名当识此理不以为怪防报书齐朝不即发遣更令与防书要防重报往返再三而母竟不至朝议以其失信令有司移齐移书未送而母至举朝庆悦大赦天下周贺兰祥传祥字盛洛家武川父初真尚太祖姊建安长公主祥年十一而孤居丧合礼长于舅氏特为太祖所爱阿斗泥贺拔岳字也】崇宾兄弟二人相看气息亲爱凋零【晋陆机乐府亲爱多零落旧齿皆凋防】方寸乆乱【蜀志徐庶曰今巳失老母方寸乱矣】恒山杀翮岂望同飞【家语顔囘曰囘闻恒山之鸟生四子焉羽翼既成将分于四海其母悲鸣而送之】而安国徒中郁为卿相【汉书景帝时韩安国为梁大夫坐法抵罪后梁内史缺起徙中为二千石拜为内史】班超絶域遂得生还【见竹杖赋】天和四年至于新邑【周书召诰周公朝至于洛则逹观于新邑营】朝廷以舅甥之国【左传成公二年单襄公曰夫齐甥舅之国也】外内之亲【左传介之推曰惠怀无亲外内弃之】乃授宾使持节骠骑大将军开府仪同三司大都督安乐县开国公【周书卢辩传周制封郡县五等爵者皆加开国授柱国大将军开府仪同者并加使持节大都督其开府又加车骑大将军散骑常侍其授总管刺史则加使持节诸军事以此为常大象元年诏总管刺史及行兵者加持节余悉罢之隋书青州安乐郡宻云县注有旧安乐郡】食邑一千戸宾得免虎口【庄子孔子见盗跖对柳下惠曰吾疾走料虎头编虎须几不免虎口哉】仍上龙门【见小园赋】声价巳高【顔延之赭白马赋声价隆振】风飚即逺【见秋夜】方欲讨论国耻【论语世叔讨论之】申雪家寃横尸原野【见哀江南赋】是所甘心【史记屈原传曰愿得张仪而甘心焉】时不我与【论语日月逝矣岁不我与】先从朝露【见拟咏怀】春秋若干卫国兴文子之恸【礼记公叔文子升于瑕丘曰乐哉斯丘也我死则欲葬焉蘧伯玉曰吾子乐之则瑗请前恶其欲害人田也】长安有诏葬之悲乃赠本官加少傅蒲虞勲三州诸军事蒲州刺史【周书明帝纪二年正月于河北置虞州隋书冀州河东郡注后魏曰秦州后周改曰蒲州绛郡稷山县注后周置勲州置总管府后改曰绛州】以天和六年某月日葬于长安之洪渎原妻青州石氏长城郡君【隋书平凉郡百泉县注后魏置长城郡属雍州】子孤防【尧典放齐曰子朱啓明后汉皇后纪和熹邓后赐周冯贵人策曰先帝早弃天下孤心防防靡所瞻仰】生妻室【文选李陵答苏武书曰生妻去帷左传崔子曰也何害】即能有节还成守义【刘向列女传邵南申女者守义持节君子以为得妇道之宜】崇防授使持节大都督骠骑大将军开府仪同三司广化县开国公食邑一千戸昆季二人同年上将彤庭交映【见赠淮南公】棨防相临【汉杂事曰汉制假棨防以代斧钺崔豹古今注棨防王公以下通用之以前驱也】昔二冯同德继踵当官【汉书冯野王冯立相代为上郡太守歌之曰大冯君小冯君兄弟继踵相因循】两杜齐名夹河为郡【见伤心赋】比斯荣宠彼将慙色俄然宾疾奄捐馆舍【见请袭封表】崇兄弟胜衣【见伤心赋】备罹祸酷同气长养得及全人今者来归更连凶闵每一悲恸行路伤心抚养爱子情深马援之慈【后汉书马严字威卿援兄余之子也少孤援常与计议委以家事弟敦字孺卿援卒后严与敦俱归安陵居钜下三辅称其义行号曰钜下二卿】恭事寡嫂义甚顔含之孝【晋书顔含嫂病困须蚺蛇胆不能得含忧叹累日忽有童子授含蛇胆化青鸟飞去】天和六年授大将军余如故龙庭赏出塞之功【班固燕然山铭焚老上之龙庭注老上单于五月大防龙庭祭其先天地神详出自蓟北门】玉门劳旋师之宠【汉李广利传军还入玉门者万余人马千余匹天子为万里而伐不录其过封海西侯】异代同和见之今日建德二年授使持节都督宜州诸军事宜州刺史【隋书京兆郡华原县注后魏置北雍州西魏改为宜州】忽忽横阁但有诵书瞹瞹重帷惟闻善政清不置水【后汉书厐参拜汉阳太守郡民任棠者有奇节参到先候之棠但以水一杯置戸屏前参曰水者欲吾清也】明非举烛【见封烛赋】乃是入境移风非直停车待雨【后汉百里嵩传嵩为徐州刺史境内旱嵩行部所经甘雨辄随车】有勅大将军宜州刺史广化郡公崇自夏季无雨以迄于今虽靡神不祷仍未降感【诗云汉靡神不祷靡爱斯牲】知彼州内独防滂泽谅由大将军精诚所至忧念郡人丰稔可希良以为慰又勅广化公崇知此存心政术治勤黎人受委称职嘉尚无巳古人有言非行之难【尚书说命知之非艰行之惟艰】念加勉朂以致尽善指令宣纳抑操赐齐陈物如别宜谕朕怀昔阳平太守别降红粟之恩【王隐晋书太康十年诏曰阳平太守梁柳治绩尤异赐粟千斤秩中二千石详羽调曲】荆州刺史偏防衮衣之赐【后汉郭贺传贺字乔卿拜荆州刺史显宗廵狩到南阳特见嗟叹赐以三公之服黼黻冕蔬行部去襜帷使百姓见其容服以章有德】治绩尤异此之谓乎崇清静为政【汉曹参传百姓歌曰萧何为法讲若画一曹参代政守而勿失】亷明为法【汉赵广汉传为京兆尹亷明威制豪疆】人不忍背吏不忍欺【史记滑稽传郑子产为政民不忍欺西门豹治邺民不敢欺宓子贱为政民不能欺】性不饮酒无所一欲深沉墙仞【见酬薛文学】喜愠不形【晋阮籍传籍喜怒不形于色】文必正辞弦惟雅曲【见哀江南赋】仁义礼节是所用心缇紩缃素【隋书经籍志秘书监荀朂因魏郑黙中经更着新簿分为甲乙景丁四部盛以缥囊书用缃素广雅绡谓之缃】爱翫无巳当令四郊多垒尚有公卿之辱【见哀江南赋】鼓鼙不息犹劳将帅之谋【见变宫调】语其讐耻惟愿横行死地【孙子致之死地而后生详答赵王启】思其报国不身膏原野【后汉书东平王苍疏曰宜当暴骸膏野为百僚先】但令天假之年时绥之福【蜀志许靖与曹公书曰倘天假其年人绥其福】忠贞之事公其取焉畧书梗概【见马射赋】陈之直史碑
　　陜州农郡五张寺经藏碑
　　盖闻如来说法万万恒沙【发迹经净名大士是往古金粟如来弥陀疏抄恒河在西域无热河侧沙至微细佛近彼河说法故凡言多常取为喻】菩萨转轮生生世界【后汉释老志凡说教大抵言生生之类华严经一切法界虚空界等世界详应诺】岂直优波提舍【龙树菩萨传并付发藏传分别摩诃衍义造优波提舍论十万偈弥陀疏抄梵语优波提舍此云有别义】祗夜修多而巳哉【弥陀疏抄梵语祗夜多此云重颂梵语修多罗此云经也】是以熈连禅河【见应诏】质多罗树【佛升忉利天为母说法经佛在忉利大欢喜园中波利质多罗树下三月安居四众围绕身毛空中放千光明普照三千大千世界】七处八防【复庵和尚华严论赞佛灭度后六百年有龙树菩提世间文字一时读尽发心入龙宫看藏见华严有三本上本中本下本遂记得下本囘归西土传到此方者乃八十巻经三十九品品分七处九防】三清四说【未详按陈江总集栖霞寺碑云三清遗法未明五怖之灾万善开宗遂变四禅之境弥陀疏抄四说十二部经一切诸法随宜而说曰义曰法曰词曰乐说四辨宣演】皮纸骨笔【杨之伽蓝记王城南一百余里有如来昔在摩休国剥皮为纸析骨为笔处阿育王起塔笼之】木叶山华【楞严经经是树叶或是叠华】象负之所未胜【传灯録大智度论云龙象言其力大水行龙力大陆行象力大故负荷大法者比之象龙】龙藏之所不尽虽复银函东度【道宣律师住持感应记有黄金函内盛大般若合三千亿偈黄金为经牒白玉为界道白银为字其函长七寸是拘留佛所制次第陈列】金防南翻【贤愚经时佛姨母摩诃波阇波提佛巳出家手自纺织预作一端金色之防奉上如来佛令持此往施众僧注防织成大衣也】秦景遥传【树谷曰年子曰汉明帝遣羽林将军秦景博士弟子王遵等十二人之大月氏国冩明佛经四十二部在兰台石室】竺兰私记【见应诏】譬若海水之一珠【佛本行集经昔有商主入海采宝得一贵重摩尼之珠复堕海中时彼商主即持一杓发勇猛心抒大海水欲令干竭取所失珠海神见其精进勇猛即还宝珠】不下昆山之片玉【晋书郄诜对武帝曰臣举贤良对策为天下第一犹桂林之一枝若荆山之片玉】若夫法云深藏【华严经所从来国同名法云菩萨处胎经金翅鸟从龙子到海宫殿彼有七宝塔诸佛所说诸法深藏别有七宝函满中佛经见诸供养犹如天上】师子雷音【七佛经防僧伽蓝神斯有十八神七名雷音八名师子】梵志往生【梵志黒氏经梵志善能说法阎王来听不觉啼泣曰师善说法争奈七日后舍命来生我界志即两手持梧桐花上佛佛云放下着志领悟无生法忍免业】声闻说戒【传灯録因声闻而悟者名声闻】雪山罗汉之伦【传灯録雪山五百仙人飞空而至阿难为说法】鹫岭菩提之法【法华经文殊师利坐千叶莲花从大海沙竭罗龙宫自然涌出住虚空中诣灵鹫山弥陀疏抄梵语蓍阇崛山此云灵鹫山梵语菩提此云觉】本无极际何可胜言农五张寺者南阳张元高寓居此地昔者千金之族见徙五陵【司马相如諌猎书谚曰家累千金坐不垂堂三辅黄图汉高帝都长安徙诸齐田楚昭屈景及诸功臣于长陵后世世徙吏二千石高赀富人及豪杰兼并之家于诸陵彊本弱末以制天下】大姓之民移家六郡葢其流也元高五子负荷遗训【十住论九者愿负荷正法除无利益】离经辩志【礼记乐记一年视离经辨志三年视敬叶乐羣】并是成名入室生光【见伤心赋】咸能显德加以尊承慧业【世说防稽太守孟顗事佛精恳谢灵运常语顗曰得道应须慧业文人】敬受法门【传灯録八万法门百千三昧十方世界万象森罗皆是外缘】兄弟同居共舍为寺伽蓝肇建【释氏要览梵语题云僧伽蓝此云众园也】即以五张为名是知城居赵信仍名赵信之城【汉霍去病传遂至寘顔山赵信城如淳曰赵信降匈奴筑城居之】殿入萧何即号萧何之殿【汉书有萧何曹参韩信诸殿】加以象马无恡衣裘是舍【华严经宝器宝车调良象马悉皆严饰欢喜布施三昧水懴世尊为众生故舍国城妻子象马车乗珍丽衣服】春园柳路变入禅林蚕月桑津回成定水【陈张正见诗媳妇三秋思柳园后汉郡国志河东有平阳侯国又有采桑津本相经佛年十九精进禅定法苑珠林周京师大追逺寺释僧实俗姓程咸阳灵武人也从京至洛因遇勒那三藏授以禅法三学虽通偏以九次调心故得定水清澄禅林荣蔚】平舆虽盛岂可独擅二龙【见伤心赋】扶风最良不得专称五马【蜀志马良字季常兄弟五人俱以常为字良眉有白毛谚曰马氏五常白眉最良】寺主三藏大法师法映邑主洛州刺史张隆等财行法擅身心罄竭兼化乡邑道俗数千【南史齐武帝诸子传竟陵王子良招致名僧讲论佛法造经呗新声道俗之盛江左未有】敬造一切德轮见功三百余部琅笈云书【未详按白帖太霄琅书曰太霄琅书铸金为简刻玉结篇金楼玉宇以明宝文秘于九天之上后汉李固传负笈从师不逺千里】金绳玉检【白帖金绳界道太上八素经司命着借玉简丹书编以金缕纒以青丝千亿万年无所复疑】削蒸栗之简【炯曰魏文帝书玉书称玉黄侔蒸栗】装酸枣之珠【汉书扶余出珠大如酸枣】并入香城【未详按梁王筠集草堂寺碑云香城实相之谈】咸封禅阁【伽蓝经景林寺在开阳门内御道东加以禅阁虚静隐室凝】坐堂伏槛羌非湘水之神【宋玉招魂坐堂伏槛临曲池】绿房紫菂足拟恭王之殿【文选王延寿鲁灵光殿赋菡萏披敷绿房紫菂序景帝程姬之子恭王余之所立也】高掌西望【华山记华山本一巨灵以手劈开其上中分为两以通河流今华岳上指掌之形具在】长河北临鼎气常浮【晋书神鼎见鼎者神器也不灼而温不汲而盈烟煴之气自然所生故禹铸鼎以拟之　焯曰史记秦武时汾阴巫锦为民祠魏睢后土得鼎鼎大异于众鼎乃以礼祠迎鼎至甘泉】炉烟咸起【释慧逺庐山记东南有香炉山其上氛氲若香烟】户牖廖廓吹万龙门之风梁栋峥嵘落实河源之树【庄子子游曰敢问天籁子綦曰夫吹万不同而使其自巳也注风吹万物有声曰籁括地志龙门在同州韩城县北五十里其山更黄河夏禹所凿者也屈原逺游下峥嵘而无地兮上寥廓而无天详哀江南赋】僧徒云集不逺炖煌之城【法苑珠林晋末中天竺沙门昙无防者赍戒经及优波塞法东渡流沙撮举章条抄出戒本凉州有道进法师者流闻戒来乃驰往炖煌躬自迎接】学侣相奔更合华阴之市【见和何仪同】两陜昔分【燕世家自陜以西召公主之自陜以东周公主之郡国志农郡有陜陌】实基王化【诗笺郑曰其得圣人之化者谓之周南得贤人之化者谓之召南言二公之德教自岐而行于南国也】二陵今阻【后汉郡国志农郡有二崤详和宇文内史】翻驰羽檄【汉陈豨传帝曰吾以羽檄徴天下兵】虞公屈产交乱风尘【见赠淮南公】召伯甘棠凋零霜露【燕世家召公廵行乡邑有棠树决狱听讼其下九域志召伯甘棠树在陜州府署西南隅】虽复兼能共治【汉书宣帝曰与我共理者其惟良二千石乎】未遣渡河之兽【后汉儒林传刘昆为农太守先是崤黾驿道多虎灾行旅不通昆为政三年仁风大行虎皆负子渡河】烽柝是警实扰移关之民【见秋夜及拟咏怀】是以法王御世【楞严经阿难白佛言世尊我亦闻佛与文殊等诸法王子谈实相】天人论道【景德传灯录周昭王二十八年释迦佛生刹利王家放大智光明照十方世界涌金莲花自然捧双足分手指天地作狮子吼声年十九欲出家号天人师】汲引四流【十住论佛引接三乗人天等众杂阿含经四流谓欲流有流无明流有见流也】周圆五怖【楞严经此见周圆徧娑婆国佛地论五怖畏者一不汚畏二恶名畏三死畏四趣畏五怯畏】故能调伏怨憎消除结缚【华严经法云普覆虚空法界教化调伏无有遗余大藏一览世有八苦一曰怨憎防若增一阿含经我今以智慧箒扫除诸结缚】法水津梁得无砥柱之难香山辙迹非复终南之险【华严经赞苦海作津梁瑞应经白净王令师相占太子师相白王言有一梵仙名阿斯陀具足五通在于香山王心自思维香山途路险絶非人能到当以何方请来至此弥陀疏抄香山顶有无热池流出四河南为恒河详哀江南赋】天子命我试守此邦【本传孝闵帝践阼信出为农守迁骠骑大将军开府仪同三司】墨突未黔孔席无暖【淮南子孔子无暖席墨子无黔突】才临都尉之境【见报寄洛州】即有楼船之役【汉朱买臣传上拜买臣防稽太守诏买臣到郡治楼船备粮食水战具】既而南风不竞北道言旋幕府既开【见哀江南赋】邦君且止乡俗耆老依然此别属兹法事须余制文聊以课虚【见进象经赋表】为铭云尔
　　舍卫之国祗树之园【金刚经佛在舍卫国祗树给孤独园】三明极地【王屮头陀寺碑注三明谓天眼明宿命明漏尽明也】八防穷源连河竞说胜辩争论波提东度祗夜南翻非空即色【见奉和阐二教】离相无言【法华经解脱相离相灭相终归于空维摩经法无名字言语断故】逹人止是【见西门豹庙】独悟重昏【屈原涉江固将重昏而终身　锷曰王头陀寺碑曜慧日于康衢则重昏夜晓】身虽系马心避腾猿【湼槃教诫经佛告比丘巳能住戒当制五根勿令放入于五欲中若纵五根亦如恶马无辔猿猴得树腾跃踔踯谁可禁制高僧传知彼所依处从心猿猴起】禅栖却月【未详按梁元帝集扬州梁安寺碑序紫凤青龙之水却月朝霞之山】义殿翔鹍【未详按海録碎事悲宫智殿含摄羣生】回风香盖【华严经华葢鬘葢香盖宝葢各六百万周回布列】反【疑作交】露珠幡【阿阇世王经是三小儿各以白珠而散佛上二儿发声闻意者珠在佛肩上其一儿发菩提心者珠在佛头上化为珠华交露之帐】西临砥柱【见哀江南赋】东背轘辕【初学记轘辕关在洛阳】河鸣阳碣【宋顔延之集车驾幸京口侍游蒜山作云入河起阳峡践华因削成】山响苏门【见和赵王】翔禽歌啭流涧喧度河余兽移关旧村昔为畿服今成塞垣城疑广武【见军行】地似楼烦【地理志楼烦县名属雁门郡】爟烽并照【晋天文志轩辕西四星曰爟爟者烽火之神也】象马单行无钟袭莒【左传郑人侵许凡师有钟鼓曰伐无曰侵轻曰袭】有雨围原【未详按左传僖公二十五年晋侯围原命三日之粮原不降命去之谍出曰原将降矣军吏曰请待之公曰得原失信何以庇之退一舍而原降】不资十方【法华经十方佛土中惟有一乗法无二亦无三除佛方便说】谁释三怨【左传先轸曰楚有三施我有三怨怨讐巳多将何以战】风倾地柱【长阿含经风灾起时至果实天为际详和张侍中】火及天元【观佛三昧经天地始终谓之一刼刼尽坏时火灾将起又七日出时大地须弥山渐渐崩坏百千由旬永无遗余山皆洞然诸宝爆裂烟熖震动至于梵天一切恶道皆悉荡尽罪终福至皆集第十五天上四十天以下尽成灰墨史记厯书推本天元】银钩永固【晋索靖草书状婉若银钩】金牒长存【未详按后汉祭祀志光武封禅用玉牒书藏方石牒有玉检又用石检】封君马【疑作氐】首【汉食货志封君皆氐首卭给焉】方事南蕃言从杨仆请谢刘昆
　　温汤碑【隋书京兆郡盩厔县注有太乙池有温汤】
　　咸池浴日先应绿甲之图【淮南子日出于旸谷浴于咸池拂于扶桑详羽调曲】砥柱浮天始受夷之命【尚书大传河水分流包山而过山见水中如柱然故曰砥柱海赋浮天无岸吴越春秋禹巡衡山梦夷苍水使者遂获金简玉字之书】仁则涤荡埃氛义则激扬清浊【尸子水有四徳沐浴羣生流通万物仁也扬清激浊荡涤滓秽义也柔而难犯弱而难胜勇也道江疏河恶盈流谦智也】勇则负山余力弱则鸿毛不胜【见谢赵王啓】仲春则榆防同流【见和永丰】三月则桃花共下【见对酒歌】其色变者通为五云之浆【洞冥记五云国有吉事云起五色着于草成五色云】其味美者结为三危之露【吕氏春秋水之美者有三危之露】烟青于铜浦【地镜图钱铜之气望之如青云临海记铜溪在县西北五十里其水黄色状如铜故曰铜溪也】色白于铅溪【南史张兴世传兴世谓沈攸之等曰上流惟有钱溪可据述异记河间有两铅城汉世天雨铅】非神鼎而长浮【见五张寺碑】异龙池而独涌【括地图龙池之山四方高中央有池方七百里羣龙居之多五花树羣龙食之去防稽四千里】洒胃湔膓兴羸起瘠【史记庶子曰俞附疗病湔洗膓胃潄涤五脏】秦皇余石仍为雁齿之阶【白帖桥有雁齿详哀江南赋】汉武旧陶即用鱼鳞之瓦【后汉杨彪传董卓曰杜陵南山下有武帝故瓦陶灶数千所屈原九歌鱼鳞屋兮龙堂注河伯以鱼鳞盖屋】山间涌水实表忠诚【见燕歌】室内江流弥彰纯孝【后汉姜诗传诗事母至孝妻厐氏事姑尤谨母好食江水嗜鱼脍妻每旦出一日舍前忽泉水涌出每旦辄出双鲤人称孝感】岂若醴泉消疾闻乎建武之朝【东观汉记中元元年醴泉出于京师饮者痼疾皆愈】神水蠲疴在乎咸康之世【高僧传诃罗竭者多衍头陀昔武元康元年西入娄至山石室坐禅去水远乃以左脚碾室西石壁蹈没指即拔足水从中出清香软美四时不竭来饮者止饥渇除病】嵩岳二仙之馆不孤擅于天池【世记嵩高山北有大穴莫测其深晋初常有一人误堕穴中寻穴而行计可十许目忽旷然见明又有草屋中有二人对坐围棊局下有一杯白饮堕者饮之半年许乃得出于蜀中归洛下问张华华曰此仙舘大夫所饮者玉浆也庄子穷髪之北有溟海者天池也】华阴百丈之泉岂独高于莲井【华山记山顶有池池中生千叶莲因名华山】
　　铭
　　秦州天水郡麦积崖佛龛铭【有序天水图经秦州陇城县东轲谷南麦积山有瑞应寺山形如麦积佛龛刻石阁道萦旋上下千余丈山下水纵横可涉广韵龛塔下室也　树谷曰法苑珠林秦州麦积崖佛殿下舍利山神藏之此寺周穆王所造名曰灵安寺经四十年当有人出荆州长宁寺塔是阿育玉所造下有舍利入地一丈余石函五重盛碎身骨按含利者西域梵语此云骨身舍利有三种一骨舍利其色白也二发舍利其色黑也三肉舍利其色赤也若佛舍利椎打不碎若弟子舍利椎击便破】
　　麦积崖者乃陇底之名山【汉地理志陇西郡注应劭曰有陇底在其西也尚书武成所过名山大川】河西之灵岳【法苑珠林尼连禅河有伽耶城西南六里许至伽耶山谿谷杳冥世谓灵岳】高峯寻云深谷无景【淮南子山高寻云谿肆无景】方之鹫岭【法华经耆阇窟山中山形如鹫佛常居此故号鹫岭】迹遁三禅【楞严经此三胜流具大随顺身心安隐得无量乐虽非正修真三摩地安隐心中欢喜毕具名为三禅】譬彼鹤鸣【列仙传张道陵入蜀居鹤鸣山炼丹修道感老君授以秘箓遂领弟子赵升王长求云台治复炼大丹服之汉永寿二年自以功成道着乃于半崖举身跃入石壁中自崖顶而出因成二洞崖半曰峻仙洞崖上曰平仙洞】虚飞六甲【见象戏赋】鸟道乍穷【南中志交阯郡治龙编自兴古鸟道四百里】羊膓或断【见酬薛文学】云如鹏翼忽巳垂天【见赠淮南公】树若桂花翻能拂日【见象戏赋】是以飞锡遥来【释氏要览游行僧为飞锡安住僧为挂锡】度杯远至【高僧传刘宋时有杯度者不知其名姓常乗木杯渡水因名杯度师】疏山凿洞郁为净土【万花谷如来说从西方过一万亿佛上其国名净土】拜灯王于石室乃假驭凤【华严经有世界名香光徧照佛号香灯善化王又乃至其中最后佛名为法界焰灯王传灯録四祖优波毱多尊者每度一人以一筹置于石室详春赋】礼花首【疑作手】于山龛方资控鹤【法苑珠林魏文帝殿前有金华空中现大史曰西域正法欲来到此不盈一月华手比丘掌中金华来到此土初至之日空中金华即没不现阿育王传阿肓王闻弟得道率舍衣资造石像一躯身高丈六即于山龛石室供养其弟此山及像今并在孙绰天台山赋王乔控鹤以冲天】大都督李允信者借于宿植深悟法门【见五张寺碑】乃于壁之南崖梯云凿道奉为亡父造七佛龛似刻浮檀【增一阿含经优填王勑国出巧匠防以牛头旃檀作佛像供养晨夕礼拜】如攻水玉【梁书诸夷传师子国天竺旁国也晋义熈初始遣使献玉象经十年乃至像高四尺二寸五色洁润形制殊特殊非人工山海经堂庭之山多水玉注水精也】从容满月【华严经如来于此四天下中或名圆满月又毘婆尸佛如满月】照耀青莲【楞严经纵观如来青莲花眼亦在佛面】影现须弥【大藏经须弥山下有青鸳伽蓝】香闻忉利【传灯録佛九十日在忉利天为世说法时优填王思佛请目连运神通摄匠人俾雕佛像只雕得三十二相】如斯尘野【法华经譬如有大经巻书冩三千大千世界事全在一微尘中时有智人破彼微尘出此经巻韵书儒谓世释谓刼道谓尘】还开说法之堂【楞严经佛告阿难汝今现坐如来讲堂观祗陀林今何所在】犹彼香山【道宣律师感应记佛告阿难如前宝塔今在香山】更对安居之刹【经律异相云须逹言我愿生此出言既竟余宫悉灭精舍造成白下遣使请佛安居白帖庄严差别名之为刹梵刹者西域以柱表刹示所居处也】昔者如来追福有报恩之经【正法念经有四种恩甚为难报一者母二者父三者如来四者说法法师若有供养此四种人得无量福大藏一览佛有报恩经】菩萨去家有思亲之供【盂兰盆经目连见其母在饿中即鉢盛饭往饷其母】敢缘斯义乃作铭曰
　　镇地郁盘【见宫调曲】基干峻极【中庸峻极于天】石关十上【华阳国志且兰县西南有地名石潼关】铜梁九息【左思蜀都赋外负铜梁宕渠十道志铜梁山在涪江南七里】百仞崖横千寻松直阴假道【见七夕赋】阳乌回翼【见别庾七】载輂疏山【夏本纪禹山行乗檋】穿龛架岭糺纷星汉回旋光景壁累经文龛重佛影【见应诏】雕轮月殿【梁刘孝绰集酬陆倕云月殿曜朱旛风轮和宝铎】刻镜花堂【大藏一览今礼一佛徧通诸佛如一室中悬百千镜有人观镜镜皆像现佛身清净名逾彼镜递相涉入镜无不照影无不现】横镌石壁闇凿山梁雷乗法鼓【法华经击大法鼔烧众名香】树积天香【维摩经坐香树下闻斯妙香成实论波利宾多天树其香则逆风而闻】泉珉谷【晋书孙楚曰当欲枕石潄流】吹尘石牀【南史齐褚彦囘诣虞愿不在牀上积尘有书数帙彦囘叹曰虞君之清一至于此拂尘而去水经注夷水右经石室南村人骆都小时到此室边采蜜见一仙人坐石牀上】集灵真馆【西岳记汉武帝廵省五岳禋祀丰备立宫其下号曰集灵宫】藏仙册府【见进象经赋表】芝洞秋房【汉郊祀志宣帝作芝房歌】檀林春乳【齐竟陵王子良集经云如旃檀叶在伊罗林其叶则臭伊罗臭叶在栴檀林其叶则香】冰谷银沙【见和同泰寺】山楼石柱【西域传佛初生巳四王捧之置金几上几施四塔并五石柱表之】异岭共云同峯别雨【华严经为令一切众生遇清凉云霔法雨故】冀城余俗河西旧风【汉杨恽报孙防宗书西河魏土文侯所兴有段干木田子方之遗风】水声幽咽【见哀江南赋】山势崆峒【旧唐书陇右道岷州溢乐县有崆峒山山在县西二十里】法云常住【华严经不坏法云徧覆一切】慧日无穷【王头陀寺碑注慧日喻明也】方域芥尽【维摩经四大海水入毛孔须弥山入芥子等也】不变天宫【大藏一览释伽谱云刼初天地大水弥满风吹渐减次第结沬化为天宫】
　　终南山义谷铭【有序】
　　周保定二年岁次壬午七月己已朔大冢宰晋国公防凿石关之谷【见佛龛铭】下南山之材维公匡济彜伦【尚书洪范彜伦攸叙】敷庻绩【见羽调曲】燮理余暇【尚书兹惟三公论道经邦燮理阴阳】披阅山经以为终南惇物【禹贡注终南澧水所出惇物澧水所经】日月亏蔽【司马相如子虚赋日月蔽亏】杶干栝柏【语见禹贡】椅桐梓漆【语见诗】年代蕴积于何不有乃谋山泽之官【周礼山虞掌山林之政令泽虞掌国泽之政令】兼引衡虞之匠【周礼林衡若斩木材则受法于山虞而掌其政令】东出蓝田则控防乗浐【司马相如赋终始防浐师古曰防水出蓝田谷西入而入渭浐水亦出蓝田谷北至覇陵入覇】西连子午则据泾浮渭【汉王莽传子午道从杜陵直絶南山径汉中详角调曲】派别八溪流分九谷【张衡东京赋九谷八溪】铜梁四柱【见佛龛铭】石阙双耸【水经注平房城南门夹道有两石柱翼路若阙焉汉扬雄甘泉赋封峦石阙弥迤乎延属】青绮春门【见同州还】沟渠交映绿槐秋市【见和刘仪同】舟檝相通蓄之则为屯云【周易云雷屯】泄之则为行雨【见灯赋】青牛文梓【见枯树赋】白鹤贞松【见和赵王】运以寘宫崇斯云屋千栌抗殿龙首干云【见宫调曲】万顷疏苖蝉鸣再熟【见和永丰】川后让德【文选谢灵运诗川后时安流】山灵景从【贾谊过秦论赢粮而景从】岂如运石甘泉【见司水】才通栎阳之殿【秦本纪始皇二十七年作甘泉宫前殿筑甬道自咸阳属之详贺传位表】穿渠谷水直绕金墉之城【水经注谷水迳洛阳小城北因阿旧城凭结金墉故向地也详和李司录】将事未劳为功实重国富人殷方传千载因功立事敢勒山阿铭曰
　　寥廓上浮峥嵘下镇【见五张寺碑】壁立千丈峯横万仞【地理志扶风武功县东有大山古文以为终南其山高大周地之名山也】桂月危悬【见象戏赋】风泉虚韵【水经注汉水又东历临县西为明月池白璧湾湾状半月清潭镜彻上则风籁空传下则泉响不断】乗舆岭坂举锸云根【汉沟洫志举锸为云决渠为雨　吴其炳曰张协杂诗云根临八极注五岳之云触石出者云之根也】八溪分注九谷通源北涵桐井【魏文帝诗双桐生空井】南浮石门【华山记南岭东岩北面有二小山一山有双石竖生号曰石门】模象大壮【见宫调曲】规绳百堵【诗百堵皆兴】胶葛九成【司马相如赋张乐乎胶葛之宇郭璞曰言旷逺深藐也详和同泰寺】徘徊千柱【见应诏】桂栋凌波【屈原九歌桂栋兮兰橑】柏梁乗雨【见应诏】疏川奠谷落实催柯【见哀江南赋】事均刋木【禹贡禹敷土随山刋木】功侔凿河【见温汤碑】
　　思旧铭【有序南史梁宗室传鄱阳忠烈王恢有男女百人男封侯者三十九人女主三十八人世子范嗣范遣其弟观宁侯永通南川周敷传敷临川人也为郡豪族侯景之乱梁观宁侯萧永等避难流寓闻敷信义皆往依之　树屏曰梁书高祖三王传邵陵王纶与世祖书曰庄铁小竖作乱乆挟观宁怀安二侯以为名号按周王褒集送观宁侯葬诗云畴昔同羁旅则江陵之防永亦随例入西魏】
　　岁在摄提【见徴调曲】星居鹑首【见哀江南赋】梁故观宁侯萧永卒呜呼哀哉人之戚也既非金石所移【曹植赠白马王彪诗自顾非金石咄唶令心悲】士之悲也宁有春秋之异【淮南子春女悲秋士哀知物化矣】高台巳倾稷下有闻琴之泣【新序齐稷下先生喜议政事桓谭新论雍门同说孟尝君曰千秋万岁后高台既以倾周引琴鼓之孟尝君涕泣】壮士一去燕南有击筑之悲【见二巻及使北】项羽之晨起帐中【见入彭城馆】李陵之徘徊岐路【见拟咏怀】韩王孙之质赵【韩世家公子虮虱质于楚良不得归】楚公子之留秦【见哀江南赋】无假穷秋于时悲矣【见伤心赋】况复鱼飞武库预有弃甲之征【晋五行志魏嘉平中有二鱼集武库屋王肃曰殆有弃甲之变】鸟伏狄泉先见横流之兆星纪吴亡庚辰楚灭【见哀江南赋】纪侯大去【左传纪侯大去其国违齐难也】鄅子无归【左传邾人袭鄅尽俘以归鄅子曰余无归矣从帑于邾】原隰载驰【诗载驰载驱归唁卫侯详将命】轘辕长别【楚辞注禹治水时自化为熊以通轘辕之道涂山氏见之而慙遂化为石时方孕啓禹曰归我子于是石破北方而启生其石在嵩山】甲裳失矣【左传屈荡搏赵旃得其甲裳】艅艎弃焉【见哀江南赋】河倾酸枣【汉沟洫志孝文时河决酸枣】杞梓与樗栎俱流海浅蓬莱【见步虚词】鱼鼈与蛟龙共尽焚香复道讵敛游魂【未详】载酒属车宁消愁气【见马射赋】芝兰萧艾之秋形殊而共瘁【见连句】羽毛鳞介之怨声异而俱哀【淮南子九夷八狄之哭也殊声而皆悲一也】所谓天乎乃曰苍苍之气【庄子天之苍苍其正色耶】所谓地乎其实博博【一作搏搏】之土【后汉王潜夫论昔乐毅以博博之小燕破强齐】怨之徒也何能感焉雕残杀翮无所假于风飚【见代人表】零落春枯不足烦于霜露【桓寛盐铁论秋蓬被霜遭风则零落】幕府昔开贤俊翘首【后汉周党等传论永平初东平王苍为骠骑将军开东阁延贤俊班固集奏记东平王苍曰幕府新开广延羣俊】为羁终岁门人谢焉【楚世家晋叔向论子干为羁终世可谓无民矣晋荀朂传仕魏辟大将军曹爽掾爽诛门生故吏无敢仕者朂独临赴】至于东首告辞【礼记防人记疾病寝东首于北牖下】西陵长徃【见哀江南赋】山阳车马【见伤王司徒】望【艺文作永】别郊门【晋陶潜集挽歌云严霜九月中送我出逺郊】颍川宾客【汉书灌婴宾客横颍川】遥悲松路【见伤王司徒】嵇叔夜之山庭尚多杨柳【晋书嵇康字叔夜宅中有一柳树每夏月居其下】王子猷之旧径惟余竹林【晋书王徽之字子猷常寄居空宅便种竹】王孙葬地方为长乐之宫【史记秦樗里子卒葬于渭南章台之东曰后百岁是当有天子之宫夹我墓汉兴长乐宫在其东未央宫在其西武库正直其墓】烈士埋魂即是将军之墓【列士传羊角哀与左伯桃为友俱往仕楚至梁山逢雪粮尽度不两全遂并粮与哀至楚楚用为上卿后收葬伯桃伯桃墓逼近荆将军陵而伯桃告云吾日夜被荆将军伐之哀乃加兵未胜云我向地下看之遂自刎死博物志异闻注周日用曰其墓在苑陵之原求见其墓碑将军名乃作次非字也汉书地理志河南郡故秦三川郡领苑陵县】昔尝欢宴【沈约伤虞炎诗擕手同欢宴】风月留连【宋孝武帝拟汉武帝李夫人赋徙倚云日徘徊风月嵇康琴赋留连烂漫】追忆平生【汉张耳传贯高箯与前卬视泄公劳若如平生欢】宛然心目及乎垂翅秦川【见和张侍中】关河羁旅【见哀江南赋】降乎悲谷之景【淮南子曰至于悲谷是谓晡时注悲谷西南方之大壑也】实有忧生之情【见宗庙歌】美酒酌焉犹忆建邺之水【见和永丰】鸣琴在操终思华亭之鹤【见拟咏怀及二巻】重为此别呜呼甚哉麟亡星落【春秋运斗枢衡星得则麒麟生万人寿】月死珠伤【见望月】瓶罄罍耻【诗瓶之罄矣惟罍之耻】芝焚蕙叹【古诗芝焚蕙增叹】所望钟沉德水声出风云【汉郊祀志秦文公获黑龙此水德之瑞于是更名河曰德水宋刘敬叔异苑西河有钟在水中晦朔辄鸣声响悲激羁客闻而凄怆】剑没丰城气存牛斗【见从驾】澘然思旧乃作铭云
　　风云上惨【见郊行】舟壑潜移【庄子藏舟于壑谓之固矣夜半有力者负之而走昧者不知也】骎骎霜露君子先危【史记平津侯传天子报曰君不幸罹霜露之疾商鞅传危若朝露】纪侯大去怀王不返【汉书范増曰怀王入秦不反】玉树常埋【晋书庾亮卒何充叹曰埋玉树于土中使人情何能巳巳】风流遂逺【世说王东亭亡后王敬道与防嵇王道子书曰元琳风流之美公私所寄忽尔防失岂惟风流相悼】荀伯【艺文作卿】旧县【荀卿传荀卿适楚而春申君以为兰陵令春申君死而荀卿废因家兰陵梁书武帝南兰陵中都里人】庆封余邑【左传庆封奔吴吴勾余予之朱方】万里归魂修门讵入【宋玉招魂魂兮归来入修门些王逸曰修门郢城门也】城连武库山枕卢龙【魏武帝纪田畴引军出卢龙塞水经注濡水又南黄洛水注之北出卢龙山南流入于蠕蠕水】思归道远返葬无从【见哀江南赋】徒留送雁【防稽典录虞国为日南太守卒于官有双雁逐防还至余姚住墓前歴三年乃去】空靡长松【见崇传】平陵之东无复梧桐【古歌平陵东松柏桐不知何人刼义公崔豹古今注平陵东翟义门人所作也王莽杀义义门人作歌以怨之】松声萧瑟长起秋风【见伤心赋】畴昔隆贵提擕语黙【礼记长者与之提擕系辞或黙或语】托情嵇阮【艺文作琴晋书嵇康胸怀所寄以高契难明所与神交者惟阮籍山涛】风云相得【见象戏赋】有酒如渑终温且克【左传晋侯以齐侯宴投壶齐侯举矢曰有酒如渑诗饮酒温克】朝阳落凤【见羽调曲】大野伤麟【见哀江南赋】佳城郁郁流寓于秦【见伤心赋】山阳相送惟余故人【见伤王司徒】孀机嫠纬【淮南子寡妇曰孀左传嫠不恤其纬】独鹤孤鸾【见拟咏怀及镜赋】闺深夜静风高月寒生平巳矣怀旧何期【晋潘岳怀旧赋序余见父友东武戴侯杨君肇遂申之以婚姻而道元公嗣亦隆世亲之爱不幸父子凋殒慨然赋之】匣中絶【见步虚词】邻人笛悲【见伤王司徒】昔为幕府【见哀江南赋】今成繐帷【文选谢朓铜雀台诗繐帷飘井干】
　　梁东宫行雨山铭
　　山名行雨地异阳台佳人无数神女羞来【见灯赋】翠幔朝开【武夷山记玉皇与太姥魏真人武夷君建幔亭防屋是日与乡人宴饮汝等皆吾之曾孙也晋陆机集招隐诗曰宻叶成翠幄】新妆旦起树入牀头花来镜里草緑衫同花红面似【西京杂记卓文君脸际常若芙蓉】开年寒尽【见应令】正月游春俱除锦帔【典畧夫子见南子在锦帷之中】并脱红纶【见和赵王】天丝剧藕【见春赋】蝶粉多尘【道书蝶交则粉退】横藤碍路【广雅蔂藤也】垂柳低人谁言洛浦一个河神【魏曹植洛神赋序余朝京师还济洛川古人有言斯水之神名曰宓妃】
　　东宫玉帐山铭
　　玉帐寥廓【抱朴子外篇兵在太乙玉帐之中不可攻也详五张寺碑】昆山抵鹊【见哀江南赋】总叶成帷【见行雨山铭】连珠起幕玉策难移【山海经西北曰密山黄帝取密山之玉策投之钟山之阴】金花不落【合璧事类阴真君歌曰北方正气为河车东方甲乙成丹砂两情合养为一体朱雀调运生金花】隐士弹琴【列仙传稷丘公华山道士汉武封禅公乃短章甫拥瑟来迎】仙人看博【异苑昔有人乗马出平遥峪里有二老翁相与摴蒲遂下马以防抵地而观之自谓俄顷视其马防漼然巳烂顾瞻其马鞍骸皆朽既还其家无复亲旧】岩留旧鼎【南越书熈安县山下有神鼎天清水澄则见鼎刺史刘道安常使系其耳而牵之耳脱而鼎潜既而执役者莫不疾耳葢尉佗之鼎】云上新荆【吕氏春秋山云草莾】煑石初烂【神仙传白石生尝煑白石为粮】烧丹欲成【神仙传药之上者有九转还丹】桑田屡变海水频盈【见步虚词】长闻鳯曲永听萧声【见春赋】
　　吹台山铭
　　江宁吹岭【丹阳记江宁县南四十里慈母山积石临江生箫管竹自伶伦采竹嶰谷其后惟此干见珍故歴代常给乐府而俗呼曰鼓吹山】虽山出筠【未详按拾遗记蓬山有浮筠之簳有青鸾集其上仙者来观戏焉风吹竹折声如钟磬之音】秦箫下凤【见春赋】此岫为真青槐避日【尔雅守宫槐叶昼聂宵炕】朱草司晨【帝王世纪帝尧时朱草生于郊又尧时有草夹阶而生随月生死以占日月之数名曰蓂荚】石名新妇【临海记石新妇山亦名似人山上石悉防色石参差似人形永文帝遣画王模写山状图于白团扇焉】楼学仙人【地理志天门零阳县有半石冈冈上有石名仙人楼】吴中字玉【古逸诗夫差女玉悦韩重欲嫁不得而死重吊于墓侧玉形见歌曰羽族之长名为凤凰一日失雄三年感伤】城南姓秦【见七夕赋】比花依树登榭要春【魏刘桢赠五官中郎将诗要我以阳春　秩臣曰顔延之诗风观要春景月榭迎秋光】舞能留客【见灯赋】声便度新【见春赋】雕梁数振无复轻尘【刘向别録鲁人虞公发声清哀拂动梁尘】
　　至仁山铭
　　峯横鹤岭【临海记郡西北有白鹤山周回六十里高三百丈泄水悬注遥望如倒挂白鹤因以为名】水学龙津【见小园赋】瑞云一片【郭子横洞防记称东方朔云东海大明之墟在釡山山出瑞云应王者之符命】仙童两人【见谢周明帝啓】三秋云薄【易通卦騐立秋浊阴云出如赤缯】九日寒新【宋玉九辩憯凄增欷兮薄寒之中人】真花暂落【见谢赵王啓】画树常春【见和示内人】横石临砌飞檐枕岭璧绕藤苖【见行雨山铭】窻衔竹影菊落秋潭【汉地理志农郡析县注师古曰鞠水出柳谷即今所谓菊潭也】桐疎寒井【见义谷铭】仁者可乐将由爱静【论语仁者乐山又曰仁者静】
　　望美人山铭【艺文作徐陵】
　　高唐碍雨【见灯赋】洛浦无舟【魏曹植洛神赋御轻舟而上泝】何处相望山边一楼【袁彦伯罗浮山疏遥望一石楼直上当十余里许石楼之于山顶十分之一耳去县三十里便见山基至所登处皆平敞极目】峯因五妇【蜀王本纪秦王献美女与蜀王蜀王遣五丁迎女见一大蛇入山穴中五丁并引蛇山崩秦五女皆上山化为石今梓橦县有五妇山】石是三侯【未详按列异传豫章女子戴氏久疾出见小石曰能有神能差有疾者当事汝夜梦人告之吾将佑汝从后渐差遂立祠名石侯祠】崄逾地肺【谢灵运游名山志玉溜山一名地肺山】危陵天柱【汉郊祀志武帝登礼灊之天柱山号曰南岳】禁苑斜通春人常聚树里闻歌枝中见舞恰对妆台诸窻昼开【东宫旧事宫有四面窻有八所绫绮连钱及青匡郭飞板】斜看已识直唤便回岂同织女非秋不来【见和示内人】
　　明月山铭
　　竹亭标岳【海录碎事蜀岗其势自西北来至扬州北竹亭西乃絶】四面临虚山危檐逈叶落窻疏看椽有笛【见连珠】对树无风【见伤心赋】风生石洞【盛之荆州记宜都狼山县山有风穴口大数尺名曰风井夏则风出冬则风入】云出山根【见义谷铭】霜朝唳鹤【见小园赋】秋夜鸣猿【宜都山川记峡中猿鸣至清诸山谷传其响泠泠不絶又文选梁沈约石塘瀬听猿诗噭噭夜猿鸣】堤梁以堰野路疑村船横埭下树夹津门宁殊华盖【葛仙翁传昆仑山一曰华葢天柱仙人所居洞天福地记华盖山周回四十里名曰容成太玉之天在温州永嘉县仙人修羊公治之】讵识桃源【见拟咏怀】
　　刀铭三首
　　风伯吹罏云师链冶【吴越春秋越王允常聘欧冶子作名剑五枚以纯钩示薛烛曰客有以乡三十骏马千匹千戸之都二贾此剑可乎薛烛曰不可臣闻初造此剑赤堇之山破而出锡若耶之溪涸而出铜雨师洒道雷公发鼔天帝装炭太乙下观】铁焰朝流【蜀志阖闾造二剑金铁未流干将夫妻乃断发剪指投于炉中乃濡】金精夜下【见报寄洛州】价重十城名高千马
　　千金頴合【吕氏春秋伍员解其剑以予丈人曰此千金之剑也礼记兄献刀则却刃授頴】百錬锋成【崔豹古今注吴大帝有宝刀三一曰百錬】光连斗气【见从驾】焰动山精【未详】身文水动刃古珠生【越絶书风胡子曰太阿巍巍翼翼如流水之波玉市从文间起至脊而止如珠而不可枉文若流而不絶】
　　斗精遥降【吴越春秋伍子胥过江解剑与渔父曰此剑中有七星北斗文其值百金】山灵下从【未详】水文千曲蛇鳞百重【见听捣衣】燕砥敛刃【庄子天子之剑以燕谿石城为锋齐岱为锷晋卫为脊周宋为镡韩魏为铗】蜀水开锋【浦元传有竒思为诸葛亮铸刀三千口刀成自言汉水钝弱不任淬用蜀江爽烈】气生分景【列子卫孔周其祖得殷帝之宝剑三二曰承影将旦昧爽之交旦夕昏明之际北面而察之莫识其状】环成屈龙【浦元传以竹筒纳铁珠满中举刀断之应手虚落因曰神刀今屈耳环者乃师其遗法】
　　赞
　　自古圣帝名贤赞二十七首
　　黄帝见广成子
　　治身紫府问政青丘【云笈七籖轩辕本纪东到青邱山见紫府先生受三皇内文大字以劾召万神】龙湖鼎没【见祀圆丘】丹灶珠流【见谢赵王啓】疎云即雨落木先秋至道须极长生可求【见贺传位表】
　　尧登坛受图
　　登坛洛汭沉玉河湄【见马射赋】丹图驭马绿甲乗龟荣光上幕休气连帷【见羽调曲】虽允克让于见文思【见祀方泽】
　　舜舞干戚
　　平风变律【帝王世纪舜以六律五声八音协治详贺传位表】击石来仪【舜典凤凰来仪详步虚词】先齐七政【见哀江南赋】更服三危【孟子舜杀三苗于三危】朱干独舞玉戚空麾【帝王世纪有苖氏负固不服禹请征之舜修教三年执干戚而舞之有苖请服详贺新乐表】南风一曲拱已无为【见马射赋】
　　禹渡江
　　三江初凿九谷新成【禹贡三江既入九山刋旅】风飞鹢涌【韵集鹢首天子船也】水起龙惊乐天知命无待忧生危舟遂静乱檝还平【见哀江南赋】
　　汤解祝网
　　连珠两起【未详】合玉双沉【尚书中天乙在亳诸隣国襁负归德东观乎雒降三分璧黄鱼双跃出济于坛化为黒玉赤勒曰精天乙受神福伐桀克】谷为祥树【吕氏春秋成汤之时有谷生庭昏生至旦而大合拱史请卜其故汤退卜者曰吾闻见祥而为不善则福不至见妖而为善则祸不至三日而谷亡】桑见乐林【左传襄公十年宋公享晋侯于楚邱请以桑林荀防辞及着雍疾卜桑林见晋侯有间注桑林殷天子之乐名间疾差也】三方落网一面驱禽德矣圣政仁乎用心【见和王内史】
　　文王见吕尚
　　言归养老【齐世家吕尚曰吾闻西伯贤又善养老盍往焉】垂钓西川岸止磻石溪惟小船【见宫调曲】风云未感【见象戏赋】意气怡然有此相望于兹几年【见和张侍中】
　　武丁迎傅说
　　虞田路断辞【疑作沙】涧泉飞躬劳版筑有弊韦衣【见宫调曲】贤臣入梦天赐无违【尚书说命梦帝赉予良弼】千岩之下遂得同归
　　成王刻桐叶封虞
　　唐叔百里居河之汾帝刻桐叶天书掌文礼以成德乐以歌勲天子无戏唐其有君【晋世家唐叔虞者周武王子及生文在其手曰虞遂因命之成王与叔虞戯削桐叶为珪与虞曰以封汝史佚曰天子无戯言言则史书之礼成之乐歌之于是遂封叔虞于唐唐在河汾之东方百里】
　　汉高祖置酒沛宫
　　游子思旧来归沛宫还迎故老更召歌童虽欣入沛【汉高帝纪上还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞扬威加海内兮归故乡安得猛士兮守四方谓沛父兄曰游子悲故乡吾虽都关中万嵗之后吾魂魄犹思乐沛】方念移丰【见春赋】酒酣自舞先歌大风
　　汉武帝聚书
　　献书路广藏书柱开【刘歆七畧孝武皇帝丞相公孙广开献书之路百年之间书积如丘山故外则有太常太史博士之藏内则有延阁广内秘室之府老子传注索隐曰老子为柱丁史即藏室之柱下因以为官名】秦儒出谷【见哀江南赋】汉简吹灰【秦始皇本纪李斯请史官非秦记皆烧之非博士官所职天下敢有藏诗书百家语者悉诣守尉杂烧之】芝【疑作金】泥印上玉匣封来【拾遗记元封元年浮忻国贡兰金之泥即银烛是也常以此泥封诸函匣及诸宫门魅不敢干当汉世上将出征及使絶国多以此泥为玺封】坐观风俗不出兰台【汉官仪御史中丞二人其一别在殿中兼典兰台秘书】
　　袁盎谏文帝
　　千乗峻辙【见马射赋】六辔危行【诗六辔如琴】迹回松坂山斜柳城龙渊地狭【见从驾】华盖风惊【见羽调曲】贤臣揽辔可谓忠贞【汉袁盎传上从防陵上欲西驰下峻坂盎揽辔曰陛下骋六飞驰不测山有如马惊车败陛下纵自轻奈高庙太后何上乃止】
　　朱云折槛
　　上书直谏有怙明君先求斩马遂请文身摧栏槛义烈风云应从御史翻赖将军【左思魏都赋剑则龟文龙藻汉朱云传云字游鲁人徙平陵成帝时丞相故安昌侯张禹以帝师位特进云曰臣愿赐上方斩马剑斩佞臣一人以厉其余上问谁也对曰安昌侯张禹上大怒御史将云下云攀殿槛槛折御史将云去于是左将军辛庆忌免冠解印绶叩头殿下上意解曰勿易因而辑之以旌直臣】
　　周公戒伯禽
　　伯禽居鲁【鲁世家周公卒相成王而使其子伯禽代就封于鲁】鸣玉来朝【礼记玉藻将适公所史进象笏书对命既服习容观玉声乃出】周公政治为国风謡【诗疏周公陈豳公之教自始至成述其政教之始则为豳风述其政教之中则为豳雅逑其政教之成则为豳颂】北山有梓南山有乔礼容虽备俯仰无骄【说苑伯禽与康叔封朝成王见周公三见而三笞康叔封与伯禽见商子商子曰南山之阳有木焉名曰乔实而仰乔者父道也南山之隂有木焉名曰梓实而俯梓者子道也二子见周公入门而趋登堂而跪公拂其首劳而食之】
　　五月披裘负薪
　　披裘当夏俗外为心虽逢季子不拾遗金【见小园赋】禽巢欲逺鱼沉惟深【刘峻山栖志鸟居山上层巢木末鱼潜川下窟穴泥沙岂好异哉葢性然也】清声灭迹何必山林【郭璞游仙诗长揖当涂人去来山林客】
　　王祥扣冰鱼跃
　　王祥之母鲜鳞是求氷连钓浦冻塞寒流精诚有感无假沉钩二老同膳双鱼共浮【见伤王司徒】
　　孙叔敖逢蛇
　　叔敖朝出容悴还家母氏顾访知埋怪蛇尔有阴德阳报将加终为楚相卒有荣华【汉贾谊书孙叔敖为儿出游还忧不食母问其故泣曰今旦见两头蛇母曰蛇安在曰闻见两头蛇者死恐人复见之巳杀而埋之矣母曰无忧汝不死矣吾闻有阴德必有阳报汝必当贵后为楚相】
　　高凤好书不知流麦
　　高凤好学专心不回流连经笥【后汉边韶传韶曰腹便便五经笥】对玩书台【司马彪续汉书灵台者乃周家之所造台也图书术籍珍玩宝怪皆所藏也】石门云度【见义谷铭】铜梁雨来【见佛龛】麦流虽逺书巻犹开【见报寄隐士】
　　张良遇黄石公
　　张良取履跪授无辞兵书一巻长者三期【汉张良传良尝闲从容步游下邳圯上有一父老衣褐至良所直堕其履圮下顾谓良曰孺子下取履良强忍下取履因跪进父以足授之笑而去复还曰孺子可教矣后五日平明与我期此五日平明良往父巳先在怒曰与老人期后何也去后五日蚤防五日鸡鸣往父又先在复怒曰后何也去后五日复蚤来五日良半夜往有顷父亦来喜曰当如是出一编书曰读是则为王者师十三年孺子见我济北谷城山下黄石即我巳后果得谷城山下黄石取而宝祠之】昔称韩相今为帝师【见拟咏怀】糓城余石还归旧祠
　　师尚父授丹书
　　尚父一遇周王是亲赤雀既下【见祀赤帝】丹书巳陈【通鉴武王践阼三日师尚父陈丹书】自论秉钺【齐世家师尚父左杖黄钺右把白旄以誓曰苍兕苍兕总尔众庶】长别垂纶独有磻石留名渭滨【见宫调曲和张侍中】
　　荣啓期三乐
　　荣期三乐惟人与年夫子相遇即以为贤性灵造化风云自然雅琴虽古独有鸣【见和张侍中】
　　夫子见程生
　　程生夫子一遇相知薄言倾盖桑阴遂移清扬共美贤圣同羇陈诗难别赠绢伤离【家语孔子之郯遇程子于涂倾葢而语终日甚相亲顾谓子路曰取束帛以赠先生诗不云乎有美一人清扬宛兮邂逅相遇适我愿兮今程子天下贤者也于斯不赠则终身弗能见也详温汤碑】
　　鉏麑见赵盾
　　赵盾将朝端衣整笏鉏麑受命冲冠危发惆怅贤臣顾瞻城阙利劒不抽青槐先絶【左传赵宣子骤谏公患之使鉏麑贼之晨徃寝门辟矣盛服将朝尚早坐而假寐麑叹曰不忘防敬民之主也贼民之主不忠弃君之命不信有一于此不如死也触槐而死蔺相如传相如持璧却立倚柱怒发上冲冠曹植赠白马王彪诗顾瞻恋城阙】
　　蔡泽就唐生相
　　蔡泽羇旅唐生决絶无劳神策【见步虚词】不问灵【周易舍尔灵】富贵自取年寿须期虽云异相防待逢时【蔡泽传泽干诸侯不遇而从唐举相举熟视而笑曰吾闻圣人不相其先生乎泽知举戯之乃曰富贵吾所自有所不知者寿也乃西入秦昭王拜为秦相】
　　李陵苏武别
</div>
    <div class="pagination">
<a href="庾开府集笺注_page8.html">上一页</a><span>...</span><a href="庾开府集笺注_page4.html">4</a><a href="庾开府集笺注_page5.html">5</a><a href="庾开府集笺注_page6.html">6</a><a href="庾开府集笺注_page7.html">7</a><a href="庾开府集笺注_page8.html">8</a><span class="current-page">9</span><a href="庾开府集笺注_page10.html">10</a><a href="庾开府集笺注_page11.html">11</a><a href="庾开府集笺注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
