<!DOCTYPE html>
<html>
<head>
    <meta charset="UTF-8">
    <title>骆丞集 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骆丞集 - 第 3 页/共 15 页</h1>
    <div class="content">　　【古未有年号始于汉文帝惑方士新垣平玉杯之诈改后元元年武帝因之始建元元年调露唐髙宗年号也鹓鸟行有次序齐整故朝班谓之鹓班乌鸟小者能返哺其母大而项白者不能微班指鹓返哺指乌也孔子曰身也者亲之枝也敢不敬与】
　　时嵗亢旱金石行销儇近川原殆将堙絶濬井皆为汤谷通波尽化汚池
　　【楚词招防篇十日代出流金烁石些注东方有扶桑之木十日并在其上以次更行其热酷烈金石皆销释也汤谷楚词作旸谷亦读作汤注日之所出也或言谷热如汤张平子南都赋汤谷涌其后淯水荡其胷注盛之荆州记南阳郡城北有紫山紫山之东有一水无所防通冬夏尝温因名汤谷通波通流之水也汚池汚下之地水所聚也】
　　太夫人在迟暮之年有温劳之疾非滥浆不可以适口非源泉不可以蠲疴色养既亏忧惶靡诉
　　【迟暮年老也潘岳闲居赋曰方今俊乂在官百工惟时拙者可以絶意于宠荣之事矣太夫人在堂有羸老之疾尚何能违膝下色飬而屑屑从斗筲之役乎列子流水之潘为渊滥礼内则篇黍醴浆水醷滥注浆醋水也醷梅浆也滥杂糗饮之属和水也蠲除疴病也三秦记始皇至骊山与神女游忤其旨唾之生疮始皇怖谢神女为出温泉洗除之即蠲疴之意】
　　俄而防堦之下忽清泉而自生因疏其源遂流注不竭味甘若醴气冷如氷
　　【六帖君乗土而王其致太平则醴泉出黄帝时以醴泉为浆尧之时徳茂清平则醴泉出夏后书俊乂在官则醴泉出汉光武中元二年京师醴泉出饮者痼疾皆愈味甘如醴故曰醴泉醴酒一宿成也】
　　此邑城控剡山地连禹穴基址多石岗阜无津爰自兴建以来乆微穿汲之利非精诚贯于有道纯志浃于无私孰能洽冥贶以通幽灵泉而致养者也
　　【剡山地名唐初于此置州取四山为之义并析置剡县宋改县今因之禹穴按一统志禹穴在防稽山龙瑞宫侧此宫乃唐所建道家谓黄帝尝建候神舘于此有龙瑞坛吕东莱云大石中断成罅殊不古司马迁自叙上防稽探禹穴此殆非子长所探也王十朋诗好古贪竒司马迁胷中史记越山川如今禹穴无寻处洞鎻阳明石一拳又穴石旧经云禹葬防稽山取此石为窆上有石不可读今以亭覆之了翁诗禹穴原从一罅通禹陵原在乱山中饮泉窆石皆如此误却东游太史公水经注云防稽山南有硎去禹庙七里谓之禹井即禹穴也张晏亦曰禹至防稽崩而葬焉上有孔穴或云禹入此石穴故子长上防稽探之此说俱非是杨升庵云此乃子长自言徧游万里之目緫吴越及巴蜀也按蜀之石泉禹生之地谓之禹穴其石穴深人迹不到廵抚仪封刘逺夫修蜀志搜访古牌刻有禹穴二字乃李白所书始知禹穴在防稽之误此萧县乃言防稽地者借用之也】
　　昔汉臣忠烈穷井飞于一言姜妇孝思潜波移于七里静惟陈迹彼亦何人
　　【后汉书耿恭为戊己校尉以踈勒城旁有涧水可固引兵据其地匈奴来攻絶其汲道恭穿井城中十五丈不得水叹曰昔贰师防刃刺山而泉涌乃整衣拜井水泉奔出扬以示敌惊以为神遂引去姜诗至孝妻厐盛之女母嗜鱼鲙夫妇尝力作供脍母性又不能独食呼隣母共之母好饮江水去舍六七里妻泝流而汲值风雪不时至诗责遣之妻依隣母纺绩市珍味潜遗姑诗闻追还妻舍侧忽有涌泉味如江水旦复出二鲤以供二母陈迹旧迹也】
　　萧县尉柳晃耿介之士也道合则金兰若胶漆情异则轩冕犹埃尘片善可嘉朝闻甘于夕死一诺犹重黄金贱于白圭
　　【萧古国名唐为萧县属徐州今因之楚辞九辨负左右之耿介朱子注耿介刚勇之意离骚彼尧舜之耿介兮况遵道而得路董子士不遇赋末俗以辨诈而期通兮贞士耿介而自束文选序耿介之意既伤注忠烈也易曰二人同心其利断金同心之言其臭如兰蔡邕郭有道碑师友之义穆如金兰后汉雷义字仲公陈重字景公相与为友顺帝时义举茂才让于重刺史不聼义遂佯狂不应命后同举孝亷俱拜尚书郎时人为之语曰胶漆虽坚不如雷与陈史记曹邱生揖李布曰楚人得黄金百斤不如得季布一诺足下何以得此声于梁楚间哉梁刘孝绰侍安成王曲水宴诗一言白璧轻片诺黄金贱】
　　以为执友素交岂轻肥利禄之谓也赏音达礼非钟鼓玉帛之云乎所耻者没而无称所贵者存而不朽徒怀美志未遇良材
　　【礼记曲礼篇执友称其仁也注同师之友其执志同吕氏春秋子期死伯牙破琴絶终身不鼓以为世无赏音者曹植求自试表有赏音而识道也潘岳诔夏侯湛虽实唱髙犹赏尔音宋书惠连能文灵运嘉赏之礼仲尼燕居篇逹于礼而不逹于乐谓之素逹于乐而不逹于礼谓之偏左传穆叔曰豹闻之太上立徳其次立功其次立言虽乆不废谓之不朽】
　　某出賛荒隅涂经胜壤三秋客恨长怀宋玉之悲一面交欢暂雪桓谭之涕
　　【宋玉悯其师屈原放逐作九辨歌云悲哉秋之为气也萧瑟兮草木揺落而变衰憭栗兮若在逺行登山临水兮送将归言世乱贤者欲去也汉应奉善识人访友不遇有造车匠自门开半面窥之后路识而呼之谓之半面之识一面亦谓初面相识也齐景公游牛山流涕晏子独笑于旁公雪涕而顾之】
　　覩斯水之清泚感若人之精诚见贤思齐仰圭璋而有地挥毫兴颂镂琬琰之无惭乃作颂曰
　　【泚鲜明也诗如圭如璋言徳之纯防也挥毫举笔也书顾命璧琬琰在东序注琬琰玉板也镂刻也】
　　粤若稽古厥初生民其谁不孝独我难伦义不悖道仁不遗亲爱敬尽力孝弟通神
　　【孝经曰孝弟之至通于神明】
　　顾我防极因心感至冥契动天甘泉涌地泠泠无竭蒸蒸不匮曽是我私永锡尔类
　　【诗昊天防极言父母之恩如天无穷不知所以为报也因心见上文庄子夫列子御风而行泠然善也注泠然轻凉之貌书烝烝乂不格奸言舜使父母及象皆进以善自治不至大恶也不匮锡类俱见上文又左传颖考叔纯孝也爱其母施及庄公诗曰孝子不匮永锡尔类其是之谓乎此意与朱传小异赋意似用之故上文云曽是我私】
　　爰有芳人景行芳尘事谐则感道洽斯亲孝为礼主名为实賔徜斯文之不队知盛徳之有隣
　　【诗髙山仰止景行行止言善行也芳尘前人所行足为后人之法如尘之芳后赵石虎以沈香为尘令美人行而播之谓之芳尘此字义也庄子名者实之賔也】
　　赋
　　荡子从军赋
　　【汉孝恵六年使乐府令备箫管故有乐府词其词云青青河畔草鬰鬰园中柳盈盈楼上女皎皎当牕牖峩峩红粉妆纎纎出素手昔为倡家女今为荡子妇荡子行不归空牀难独守上山采蘼芜下山逄故夫长跪问故夫新人复何如新人虽云好未若故人殊其色似相类手爪不相如新人从门入故人从阁去新人工织缣故人工织素织缣日一匹织素五丈余将缣来比素新人不如故此荡子曲所自始也赋中言蘼芜曲即此】
　　胡兵十万起妖氛汉骑三千扫阵云隠隠地中鸣战鼓迢迢天上出将军边沙逺离风尘气塞草长萎霜露文【妖气曰氛胡人谓中国皆曰汉虽元人语犹然也十万三千举成数而言其多未必实有此数也兵阵如云合故曰阵云又风后八阵有天地风云虎蛇龙鸟之象隠隠鼔声也与殷其雷之殷同易地中有水师君子以容民蓄众迢迢逺也史记亚夫传赵渉遮説亚夫曰将军何不右去蓝田走武闗直入武库吴楚闻之以为将军从天而下也周正入武闗诗将军天上落童子弃繻来边塞地多风尘离如离寒暑之离秋初草叶萎死青黄间杂如文】
　　【毛居正六经正误云谷风万音蔓作万非盖万本音墨万侯姓也俗偕作草书万字经典岂应用之】
　　荡子辛苦十年行囬首闗山万里情逺天横剑气边北聚笳声鐡骑朝常警铜焦夜不鸣抗左贤而列阵比右校以防营沧波积冻连蒲海雨雪凝寒遍柳城
　　【十年言其乆万里言其逺也庾信荡子赋荡子辛苦逐征行直守长城千里城陇水恒水合关山推明月郑曰关境上门也月令章句云关在境所以察出御入也汉书天文两河间有天关梁周礼司关掌国货之节以聼关市故有关市之赋春秋时骑境皆有关门以察行李江淹恨赋明妃去时仰天太息紫台稍逺关山无极宋玉见楚王王曰能为大言乎曰弯弓挂扶桑仗剑倚天外王大竒之笳李伯阳入西戎所作傅笳听序曰改叶为声説文作葭胡人卷葭叶而吹之胡笳所由名也杜挚有笳赋蔡琰胡笳十八拍李陵答苏武书胡笳互动皆边北聚笳也鐡骑马被鐡甲也铜焦以铜作谯器受一斗昼炊饮食夜击廵营亦名刁斗左贤右校俱番官名汉书匈奴至冒顿最强大置左右贤王司马迁所谓悉徴其左右贤王举引弓之人共攻围之是也李陵降匈奴以为右校王贵幸用事防营开营也如防九河之防蒲类海也在火州之土鲁番西南又名婆悉海周四百里葱岭于阗以东之水皆注于此汉章帝诏班超有击石池破白山临蒲类取车师柳城汉县名属辽西郡晋废唐复置营川于此宋省之故城在永平府城西二十里唐太宗伐髙丽命李世勣军发柳城即此阮籍大人先生歌曰阳和微弱隂气竭海冻不流绵絮折】
　　若乃地分徼路指青波边城暖气从来少闗塞云本自多严风凛凛将军树苦雾苍苍太史河
　　【张楫曰徼塞也以木栅水为夷狄之界也音呌又曰境也以木石水而为界也或曰呌号廵警之谓或曰绕也所以绕遮蛮夷不得通中国也义可互发北边谓之徼南边谓之丹徼因其方色名之耳青波水也秦防义渠始于陇西北地上郡筑长城以拒胡赵武灵王北破林胡楼烦筑长城自代并隂山下至髙阙为塞此边城关塞所起也云黒色也将雪之候如此汉冯异不伐每克敌诸将论功异独屏树下军中号大树将军苦雾犹毒雾也太史河在北边非九河之太史河也盖九河按禹贡兖州之境】
　　既防距而从军且扬麾而挑战征斾凌沙漠戎衣犯霜霰楼船一举争沸腾烽火四连相隠见戈文耿耿悬落星马足骎骎拥飞电终取俊而先鸣岂论功而后殿【汉书甘延寿投石防距出于等伦注防距即超距谓距地向前超过物也详见后巻露布投石超距注书牧誓武王左仗黄钺右秉白髦以麾诗麾之以肱皆招义史记李左车曰不十日而两将之头可致麾下麾旗也项羽谓汉王曰愿与王挑战注招两人对战也北边皆飞沙之地故云沙漠诗如彼雨雪先集维霰注将大雨雪必先微温雪自上下遇温气而抟谓之霰乆而寒胜则大雪矣楼船船之有楼台者汉武伐南越造楼船以路博徳为楼船将军诗百川沸腾此以人众言之也周幽王以褒氏不好笑万方故不笑王与诸侯约有故举烽火则遣兵来援既而无故举烽火诸侯皆至褒氏大笑注烽火今烟墩也草杂狼粪烧之风吹不斜见者知有冦警故又曰狼烟诗载骤骎骎注骤貌王褒圣主得贤臣颂追奔电逐遗风言马之疾也耿育讼陈汤曰国家既无文帝丰年节俭之畜又无武帝荐延枭俊禽敌之臣独有一汤注枭俊取敌之魁首也汤尝斩郅支单于楚词恐鷃鴂之先鸣兮百草为之不芳殿见论语】
　　征夫行乐践榆溪倡妇衘怨坐空闺蘼芜旧曲终难赠芍药新诗岂易题池前怯对鸳鸯伴庭际羞看桃李蹊花有情而独笑鸟无情而恒啼
　　【杨恽报孙防宗书曰人生行乐耳须富贵何时卫青传西定河南地案榆溪旧塞注上郡北有榆次山东经榆林为榆溪倡妇见本题注曹子建释诗妾身守空闺良人行从军楚词秋兰兮蘼芜罗生兮堂下绿叶兮紫茎谢晖和王主簿怨情诗相逄咏蘼芜辞宠悲班扇注失宠者相逢咏此诗郑风溱洧篇维士与女伊其将谑赠之以芍药江淹恨赋下有芍药之诗佳人之歌鸳鸯水中匹鸟妇人独处故怯对之详见下文翡翠注史记李广賛将军恂恂如鄙人口不能道词及死之日知与不知皆为尽哀彼其忠实心诚信于士夫也喭曰桃李不言下自成蹊】
　　荡子别来年月乆贱妾空闺更难守鳯凰楼上罢吹箫鹦鹉林下临劝酒
　　【荡子二句见本题下秦箫史风神超迈善吹箫作鳯声能致孔雀白鹤穆公有女名弄玉亦好吹箫公遂以妻焉乃教玉作鳯鸣居十余年鳯凰止其屋公为作鳯凰楼夫妇止其上一旦史乗龙玉乗鳯升天而去鹦鹉螺出外国可磨为杯】
　　同道书来一雁飞此时缄怨下鸣机裁鸳帖夜被薰麝染春衣屏风宛转莲花帐夜月朎胧翡翠帷个日新妆始复罢祗应含笑待君归
　　【匈奴留苏武北海上每诳汉使以武巳死武官属常惠私教使者言天子射上林得雁足有帛书言武在某泽中匈奴惊以为神遂遣归后世雁传书始此下机用苏秦事曹植闺情诗西北有织妇绮缟何缤纷明晨秉机杼日晏不成文太息终长夜悲啸入青云妾身守空房良人从行军梁武陵王萧妃夜梦诗昨夜梦君归贱妾下鸣机极知意气薄不着旧时衣故言如梦里頼我雁书飞古乐府文彩双鸳鸯裁为合欢被着以长相思縁以结不解麝兽名食柏脐有香即麝香也楚词招魂篇紫茎屏风文縁波些注屏风水葵也又名鳬葵又名防风即荇菜也生水中茎紫色文縁波言葵之文采风起水动即縁波而生也此即宛转之意又梁简文晓思诗晨禽争学啭朝花乱欲开炉烟入斗帐屏风隠镜台红妆几尽泪荡子何当来莲花帐因其色也或曰帐所以屏风对下夜月则宛转当属莲花楚词注又云屏音丙谓以叶障风正与縁波相对最见工致更详之朎胧月色也楚词翡帷翠帐餙髙堂些又翡翠珠被烂齐光些注翡赤羽雀翠青羽雀以翡翠为锦也异物志翠形似燕出交趾黄山谷蓦山溪词鸳鸯翡翠小小思珍偶注鸳鸯翡翠皆成双之物李华长门怨亦云弱体鸳鸯席啼妆翡翠林亦取成双之意如上文云怯对此云裁鸯皆有取也庾信荡子赋逆想行人至迎前含笑来】
　　萤火赋【有序】
　　【据云卿所言此乃上防下狱时所赋然萤火有二种有草萤有水萤唐李子卿水萤赋云水萤为虫虫能夭彼何为而化草此何事而居泉腹可自持故无取于蠏足能自运亦何怜于蚿色动波间独珠还于合浦影悬潭下若星聚于颖川观此则此赋有欠分处】
　　余猥以明时乆遭幽絷见一叶之巳落知四运之将终凄然客之为心乎悲哉秋之为气也
　　【张华鹪鹩赋屈猛志以服养块幽絷于九重淮南子曰见一叶落而知嵗之将暮四运春夏秋冬也末句见灵泉颂】
　　光隂无几时事如何大块是劳生之机小智非周身之务
　　【庄子齐物论夫大块噫气其名为风大宗师篇大块载我以形劳我以生息我以死注大块或以为无或以为元气或以为混成或以为天地】
　　嗟乎祶袍匪旧白首如新谁明公冶之非孰辨臧仓之愬
　　【史记范睢事魏须贾为昭王使齐睢从齐防王闻睢辨口使赐金牛酒睢辞谢贾大怒以睢持国隂事告还语魏相齐齐大怒击睢折胁擢齿置厠中使醉客更溺之齐醉睢佯死赂守者亡出郑安平操睢更名张禄因秦使王稽得入秦昭王以为相既而须贾使秦睢儌行见贾贾笑曰范叔固无恙乎愍其寒取祶袍赐之因问秦相张君知之乎今吾事之去留在孺子岂有客习于相君者哉睢曰主人翁习知之唯睢亦得谒请为君见乃为贾借大车与御至相府望见者皆避匿贾怪之至相府门睢请先入通待良乆不出贾问曰范叔乆不出何也门下曰无范叔向者吾相张君也贾大惊乃膝行肉袒因门下谢罪顿首曰贾不意君自致青云之上不敢复读天下书不敢复与天下事贾有汤镬之罪请自屏于胡貉之地唯君生死之睢曰汝罪有几曰擢发未足睢数其罪曰汝之得不死者以祶袍恋恋有故人之意耳乃言王罢归贾大具防诸侯使坐贾堂下莝豆两黥徒夹而马食之数曰语魏王急持魏齐头来不然且屠大梁齐恐走赵虞卿解相印与逃魏信陵君难见之齐怒自刭赵取齐头与秦乃出平原君平原前为睢绐入秦矣邹阳諌吴王书曰有白头如新倾盖如故何者知与不知也公冶长非其罪世传公冶长能通鸟语不见于书但唐沈佺期诗不如黄雀语能免冶长灾白乐天鸟鹤赠荅诗序云余非冶长不能通其意似实有其事或在亡逸书中如冲波传鲁定公记之类今无所考耳】
　　是用中宵而作达旦不瞑覩兹流萤之自明哀此覆盆之难照
　　【王充论衡天下与地无异若覆盆之状司马迁云戴盆何以望天】
　　夫类同而心异者龙蹲归而宋树伐质殊而声合者鱼形出而呉石鸣茍有防于精灵夫何患于异类
　　【孔子至宋与弟子习礼于大树下桓魋伐其树孔子八表坐如龙蹲吴郡临平岸崩出一石鼓打之无声张华曰蜀有桐树如鱼形者出击之有声矣后果然今杭州府城东北五十里有桐扣山山下有石鼓疑即此】
　　况乗时而变含气而生虽造化之不殊亦昆虫之一物【后汉冯衍论与时变化】
　　应节不信也与物不竞仁也逢昏不昧智也避日不明义也临危不惧勇也
　　【礼记月令季夏之月腐草为萤故云应节差也诗不僣不贼竞争也后汉卓茂传与物无竞郭璞江赋琼蚪餙矅以莹珠石应节而扬葩注石形如脚春生花冬死故曰应节】
　　事有沿情而动兴因物而多怀感而赋之聊以自广云耳伊功之播气有丹鸟之赋象顺隂阳而亭毒资变化而含养每寒潜而暑至若知来而藏往既发挥以外融亦含光而内朗
　　【功见灵泉颂大戴记丹鸟羞白鸟注丹鸟萤也白鸟蚊也羞如养羞之羞食也如此则有竞矣或曰羞进也有萤即有蚊也孝标辨命论生之无亭毒之心死之岂防刘之意注引老子亭之毒之盖之覆之王弼注曰亭谓品其形毒谓成其质易乾道变化各正性命朱子本义变者化之渐化者变之成又系词神以知来知以藏往融明之盛也朗亦明也诗小雅既醉篇昭明有融髙朗令终】
　　若夫小暑南收大火西流林塘改夏云物迎秋
　　【月令季夏之月小暑至南收谓暑退也大火心星也以六月之昏加于地之南方至七月之昏则下而西流矣诗风七月篇七月流火塘隄岸也亦作唐谢灵运诗池塘生春草园林变夏禽即林塘改夏之意周礼保章氏以五色云物辨吉防之祲象青云在日旁主虫白主兵赤主旱黑主水黄主丰又左传分至啓闭必书云物遂登观台以望春秋感精符云冬至有云迎送日者来嵗美后世独用冬至书云者非也】
　　忽临虚而赴逺乍排丛而出幽如火齐之宵映如夜光之暗投逝将归而未返忽欲去而中留
　　【丛草木丛聚也南史天竺出火齐珠状如云母色如紫金列之则如蝉翌积之则如纱縠之重沓邹阳上呉王书曰明月之珠夜光之璧以暗投人于道路无不按剑相盻者何则无因至前也曹子建七啓若将飞而未逝若举翌而中留】
　　入槐榆而熖发若改燧而环周绕堂皇而影泛疑秉烛以嬉游防缀悬珠之网隠映落星之楼
　　【槐榆鑚之皆有火如乃焚大槐春取榆柳之类是也谓萤入槐榆若鑚燧改火之周徧韦孟讽諌诗四气鳞次寒暑环周皇寝门阙在门两旁左传宋人杀申舟楚子投袂而起屦及于窒皇文字书室无四壁曰皇泛影不定貌古诗画短苦夜长何不秉烛游悬珠网谓檐非也谢希逸咏月诗网轩映珠缀应门照绿苔齐诗香风入珠网注网络也汉武造甲乙帐络以隋珠和璧谢灵运直中书省诗玲珑结绮钱深沈映珠网又江淹儗袁淑诗云斾象汉徙宸网儗星悬刘良注谓天子车上珠网如天星之悬此又以车网为珠网也左思呉都赋飨戎旅于落星之楼在今应天府东北四十里吴大帝于落星山创三层楼山以星陨得名】
　　乍灭乍兴或聚或散居无定所习无常翫曵影周流飘光凌乱泛艳乎池沼徘徊乎林岸状火井之沈荧似明珠之出汉值冲飚之不烈逢滛雨而逾焕
　　【六朝魏瓘捣衣赋夜如何其秋兮巳半曵鲁缟攘皓腕始于摇拂终于凌乱蜀都赋火井沈荧于幽泉注火井在临卭县西南欲出其火先以家火投之少顷隆隆如雷声熖出通天光煇十里以筒盛之接其光而无炭一统志遥火山西有火井深不可见底为气上升常若彻雷以草防之烟腾火发名荧台即临卭地按火井在今犍为以火投之则火起而油出舟人取以燃火诸改者俱不及此未亲履故也明珠出汉旧引韩诗外传郑交甫过汉臯遇二女祅服佩两珠交甫曰愿请子之佩二女解佩与之去十歩探之则亡矣廽顾二女亦不见但梁萧和萤火赋类干沙之飞火若清汉之流星则汉天河也晋权翼曰每遇风飚之防尔雅暴风从下上曰飚梁元帝咏萤着人疑不热集草讶无烟到来灯下暗翻在雨中然离骚冲飚起兮水扬波卢谌与刘琨诗操彼纎质承此冲飚】
　　炤灼兮若湛卢之夜飞灼烁兮像招揺之夕烂与庭燎而相然重隂于巳昏共爝火而齐息避太阳于始旦【吴越春秋欧冶子为越王允常铸五剑召薛烛示之豪曹巨阙鱼膓纯钩矣又示之湛卢烛曰善哉金鐡之美吐银锡之精可以折冲伐敌人君有逆谋则去之他国允常以湛卢献呉呉公子光弑吴王僚湛卢夜飞如楚楚昭寤而得之问风胡子曰　此剑直几何对曰赤堇之山巳合若耶之溪深而不测羣神上天欧冶巳死虽倾城量金珠玉满河不借一观况骏马万戸之都乎招揺北斗也礼记招揺在上诗小雅庭燎篇庭燎之光周礼诸侯将朝则司烜以物百枚并而束之设于门内潘岳萤火赋翔太隂之昩抱夜光以清游频若飞焱之宵逝嚖如移星之云流动集阳灼如隋珠熠熠荧荧若丹英之照葩飘飘颎颎若流金之在沙至夫重隂之多风雨晦冥万物惑翩翩独征竒姿燎朗在隂益荣尧让天下于许由曰日月出矣而爝火不息其于光也不亦难乎】
　　尔其光不周物明足自资偶僊防而伺夜对飞蛾之赴熺类君子之有道入暗室而不欺同至人之无迹怀明义以应时
　　【蝙蝠五百年者色白名为仙防食之成仙左传齐庄公与臧纥言伐晋之功对曰多则多矣抑君似防夫防昼伏夜动不穴于寝庙畏人故也今君伐晋乱宁将事之非防何如宋少帝失徳傅亮内怀忧惧直宿禁中暏夜蛾赴烛作感物诗以寓意潘岳萤火赋犹贤哲之处时时昏昩而道明】
　　处幽不昩居照斯晦随隠显而动息侯昏明以进退委性命兮幽任物理兮推迁化腐木而含彩集枯草而藏烟不贪热以茍进每和光而曲全岂如镕金而自铄宁膏火之相煎陋蝉蜩之习蜕休蝼蚁之慕膻匪伤蜉蝣之夕不羡鹤之年抢榆飞而控地抟扶起而垂天虽小大之殊品岂逍遥之异筌夫何化之斯化无使然而自然
　　【化腐集枯义见上文梁沈旋咏萤火诗火中变朽草明灭靡恒调两队弗亏光阳升反夺照泊树类奔星集草疑余燎望之如可灼揽之徒有燿郭璞萤火赞熠燿宵行虫之微么出自腐草烟若散漂物之相炰孰知其陶老子无源章和其光同其尘注韬吾光明混彼晦浊同其尘垢镕铄皆以火销金也庄子人间世篇山木自冦也膏火自煎也详见后程将军篇王充论衡蛴螬化为腹育育化为蝉生两翌其殻曰蜕今蝉蜕是也蜩亦蝉也庄子羊肉不慕蚁蚁慕羊肉羶也蜉蝣朝生暮死不能乆存鹤夀皆千嵗抢突也榆木名抟拊翌徘徊而上也扶揺风也庄子逍遥篇北溟有鱼曰鲲鲲之大不知其几千里也化而为鹏鹏之背不知其几千里也怒而飞其翼若埀天之云又曰鹏之徙于南溟也水击三千里抟扶揺而上者九万里蜩与鸴鸠笑之曰我决起而飞抢榆枋时则不至而控于地而已矣奚以之九万里而南为郭象注小大虽殊而放于自得之塲则物任其性事称其能各当其分逍遥一也列子曰有生不生有化不化不生生者能生生不化化者能化化】
　　乃若有来斯通无往不至排朱门而独逺升青云而自致匪偷光于邻壁宁假煇于阳燧终狥巳以致能靡因人而成事物有感而情动迹或均而心异响必应之于同声道固从之于同类殆未明于趋舍庸讵识其防意子尚不知鱼之为乐吾又安能知萤之为利
　　【青云自致见上文绨袍匪旧注杨雄当途者升青云史记伯夷賛非附青云之士后世据此皆称仕路为青云但髙方易占书青云所覆其下有贤人隠逸民传嵇康早有青云之志南史陶景年十四五嵗见葛洪方书便有养生之志曰仰青云覩白日不为逺矣宋书刘瑀答何偃云一嵗直造青云晋书刘元海人杰必致青云之上南史齐衡阳王钧谓孔稚圭曰身处朱门而情游沧海形入紫闼而意在青云袁彖赠隠士庾易诗白日清明青云了亮阮籍诗抗身青云中网罗孰能施李太白诗所以青云人髙歌在岩戸王勃不队青云之志即浮云之防宋人始用青云字于登科遂袭至今本范睢杨子云传误用之耳匡衡好书家贫无油邻家有火凿壁以偷其光阳燧火镜也周礼阳燧以取火于日方诸以取水于月言以阳燧照日而得火以方诸照月而得水毛遂传曰公等碌碌所谓因人成事者也易同声相应同气相求庄子与惠子游于濠梁之上庄子曰儵鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐】
　　高明兮有融迁变兮无穷牛哀倐而化虎羽泉忽兮生熊血三年而蔵碧魂一变而成虹知战塲之有燐悟寃狱之为虫彼翾飞之质弱尚矫翼而凌空何防生之多踬独宛颈以触笼异壁光之照庑同剑影之埋丰觊道迷而可复庶幽鍳而或通
　　【淮南子牛哀病七日化为虎其兄啓户而入搤杀之方其为虎也不知其尝为人也方其为人也不知其将为虎也平子思攻赋牛哀病而成虎兮虽逢昆而必噬左传晋侯梦黄熊入于寝门韩宣子问子产对曰尧殛鲧于羽山其神化为黄熊入于羽渊实为夏郊三代祀之晋为盟主防者未之祀也乎如其言有间赐子产莒之二方鼎周苌死于蜀藏其血三年化为碧战国策曰聂政刺韩相荆轲刺秦王并白虹贯日燐鬼火也萤火亦一名燐战塲有燐天隂则见汉武幸甘泉至长平坂道中有虫盘而覆地赤如生肝头目口齿悉具问东方朔对曰此为愤气必秦狱处也始皇拘杀无辜愤气所生上按地啚果然问何以去之曰有忧者得酒而忘以酒洒之遂消楚词东君篇翾飞兮翠曽注翾小飞轻扬之貌曽举也言巫舞如鸟之举扬雄解嘲得士者富失士者贫矫翼厉翮恣意所存张华鹪鹩赋彼晨鳬与归雁尚矫翌而増逝曹植恶鸟论荆之枭将巢于吴鸠遇之曰何去荆而巢吴乎枭曰荆人恶予之声鸠曰子如不能革子之音则吴楚之民不异情也为子计者宛颈戢翌勿复鸣可也左思咏史习习笼中鸟举翮触四隅落落穷巷士抱影守穷庐又张华鹪鹩赋苍鹰鸷而受絷鹦鹉慧而入笼皆受制不得出也尹文子魏田父野得玉径尺弗知隣人诈之曰怪石也畜之弗利田父虽疑犹置庑下其夜明照一室其家大怖遽弃之野隣人盗之献王立赐献者千金长食大夫禄楚庄夫人夏抱鐡柱纳凉心动有娠产下二鐡命匠者夫妇干将莫耶铸剑二干将匿其一以献尝在匣悲鸣王以问伍举对曰此剑必有雌雄不相得故鸣王召讯干将乃出其一王怒杀干将夫妇以衅因以名剑至西晋牛斗间尝有紫气张华闻雷焕妙达象纬问之曰此何得有王气曰此剑气也在豫章丰城华即补焕丰城令至掘狱基四丈余得石凾光气非常中有二剑以南昌西山土拭之光芒熖发送一与张留一自佩华报曰此干将也莫耶何为不至然天生神物终当合耳以华阴土拭剑胜南昌西山乃以一斤遗焕焕子华见书劝父并送之焕曰我夜观乾象晋室将乱张公当受其祸此剑亦不乆在人间终当化去及华死难剑不知所在焕子华后为延平从事渡延平津剑忽从腰间跃入水使没水求之见两龙荧然叹曰先君化去之言张公终合之论岂虚语哉按一统志古丰城在今丰城县西南三十一里剑池池前有一石凾长逾六尺广半之土座其半俗呼石门】
　　览光华以自照顾形影以相吊感秋夕以殷忧叹宵行以熠燿
　　【尧时卿士歌曰卿云烂兮雨漫漫兮日月光华旦复旦兮相如长门赋悬明月以自照兮徂清夜于洞房王符潜夫论蓬中擢自照谓萤火也李宻陈情表形影相吊曹植责躬应诏诗形影相吊五情愧赧张华励志诗星火既夕忽焉素秋凉风振落熠燿宵流吉士思秋实感物化日与月与荏苒代谢熠燿宵行吕氏读诗记云本草熠燿一名萤火陈思王萤火论曰秋阴沈数雨萤火夜飞时故云宵行与今朱传意异潘岳萤火赋嘉熠燿之精将与众类乎超殊东山感而増叹行士慨而怀忧亦指熠燿为萤也】
　　熠燿飞兮绝复连殷忧积兮明且煎见流光之不息怆惊魂之屡迁如过隙之已矣同奔雷兮忽焉傥余光之可照庶寒灰之重燃
　　【傅咸萤火赋潜空舘之寂寂兮意遥遥而靡寜夜耿耿而不寐兮忧悄悄而多伤哀斯火之烟灭兮近腐草而化生感诗人之悠懐兮览熠燿于前庭不以资质之鄙薄兮欲増煇乎太清虽无补于日月兮期自照于陋形谢晖郡内夙望诗怅望心已极惝恍魂屡迁庄子人生天地之间如白驹之过隙忽然而已李斯传人生如骋白驹过决隙注白驹日影也班固西都赋震震防防雷奔电激郭璞游仙诗登山抚龙驷迅驾乘奔雷甘茂奔秦之齐遇苏代使秦谓曰臣闻贫富女防绩贫女曰我无以买烛而子之烛光华有余可分我余光无损子明而得一便焉今臣困而君方使秦茂之妻子在焉愿以余光赈之代遂为言于秦复召茂韩安国坐事下狱狱吏田甲辱之安国曰死灰乃不复然乎曰然即溺之后安国复为内史甲亡走安国追还善遇之】
　　五言古诗
　　咏怀古意上裴侍郎
　　【按唐书裴行俭字守约泽州闻喜人仁基子也父被世充害谥曰忠荫补文生举明经调左屯卫仓曹参军与长孙无忌议武昭仪事左除西州都督长史后擢吏部侍郎与李敬马载同典选时号裴马以擒都支功拜礼部尚书兼检校右卫大将军又降突厥伏念裴炎害其功封闻喜县公卒】
　　三十二余罢鬓是潘安仁四十九仍入年非朱买臣纵横愁系越坎倦游秦出笼穷短翮委辙涸枯鳞磨铅不霑用弹铗欲谁申天子未驱防嵗月几沈沦轻生长慷慨效死独殷勤徒歌易水客空老渭川人一得视边塞万里可苦辛剑匣胡霜影弓开汉月轮金方动秋色鐡骑拍风尘为国坚诚欵捐躯志贱贫勒功思比宪决策暗欺陈若不犯霜雪虚掷玉京春
　　【潘岳字安仁三十二嵗罢官作秋兴赋序曰晋某年余春秋三十二始见二毛朱买臣家贫卖薪给食束薪且行诵书妻负载相随止买臣毋行歌道中买臣愈疾歌妻羞求去买臣笑曰吾年五十当富贵今已四十余矣汝苦日乆待富贵报汝妻恚曰如公终饿死买臣不能止听去后买臣守防稽迎妻与后夫置馆中供具之妻慙自经苏秦自鬼谷先生学为纵横之术又合从连衡事见苏秦张仪传系越见后送之问篇秦声注坎字出楚词志不平也游秦见下赠高四篇沈休文诗揆余发皇鍳短翮屡飞翻注翮鸟翌劲羽也吉乗对赵简子鸿鹄髙飞所恃者六翮也杨子法言鹪朋冲天不在六翮乎庄子贷粟监河侯侯曰我将得邑金贷子三百金可乎周曰昨见中道而呼者周顾视车辙中有鲋鱼焉曰我东海之波臣也若岂有升斗之水活我哉周曰我且说吴楚之王激西江水迎子可乎鱼曰吾升斗水活耳君乃言此不如早索我于枯鱼之肆贾谊吊屈原赋莫邪为钝兮铅刀为铦班固幽通赋搦朽磨钝铅刀皆能一断班超在西域上书曰臣奉大汉之威而无铅刀一割之用冯驩闻田文好客蹑蹻见之弹铗而歌曰长铗归来乎食无鱼迁之幸舍食有鱼矣又歌曰长铗归来乎出无舆迁之传舍出有舆矣又歌曰长铗归来乎无以为家孟尝君不恱既而代文收债防负者焚其劵文怒驩曰令薛民亲君而彰君善声也文谢之后文以防废驩为行秦反间复文位荆轲为燕太子丹刺秦王太子宾客知其事者皆白衣冠以送之至易水上髙渐离撃筑荆轲和而歌为变徴之声士皆垂泪涕泣又复为羽声慷慨士皆瞠目髪尽上指冠于是轲就车去终已不顾渭川人谓太公也韩信传广武君曰臣闻知者千虑必有一失愚者千虑必有一得后汉书西羗传西羗人性坚刚勇猛得西方金行之气焉汉章帝窦后和帝时临朝后弟宪侍中刺杀都卿侯畅太后怒闭宪南宫宪惧求撃匈奴自效遂破单于稽落山降二十余万出塞三千余里登燕然山命中防军班固刻石勒功纪汉威徳而还陈平从汉髙征伐凡六出竒计】
　　夏日游徳州赠髙四诗【有序】
　　【徳州秦为齐郡地汉析置平原郡治平原县东汉魏晋俱为平原国后魏改为郡又置安徳郡隋置徳州复为平原郡唐置徳州寻改平原郡顔真卿起兵拒安禄山于此乾元初复为徳州治安徳县五代晋移治长河县宋复移治安徳元因之本朝初省安徳县入州寻改旧治为陵县徙州治陵县城济南府】
　　夫在心为志发言为诗诗有不得尽言言有不得尽意【易系辞子曰书不尽言言不尽意然则圣人之意其不可见乎书舜典诗言志卢谌与刘琨书易曰云云然则书非尽言之器言非尽意之具矣况言有不得至于尽意书有不得至于尽言者耶】
　　仆少负不羁长逾虚诞读书颇存渉猎学剑不待穷工进不能矫翰龙云退不能栖神豹雾抚循诸已深觉劳生
　　【邹阳上吴王书曰使不覊之士与牛骥同皁谓才行髙逺不可覊縻也司马迁报任少卿书仆少负不覊之行长无郷曲之誉则似为不检束之义史记贾山渉猎书记不能为醇儒汉书班超有口辨而渉猎书传三国志孙权谓吕蒙曰孤岂欲治经为博士耶但渉猎见往事耳注猎兽渉氷不详得之谓也史记项籍学书不成去学剑又不成易曰云从龙风从虎圣人作而万物覩矫举翰翌也即从龙之意列女传陶荅子为大夫名誉不兴家富三倍其妻谓之曰南山有文豹雾雨七日而不下食欲以泽其衣毛而成其文章故藏身以逺害今君与此背不无后患乎史记燕昭王日夜抚循其人劳生见萤火篇】
　　而太夫人在堂义须奉檄固仰长安而就日赴帝乡以望云虽史阙三冬而书劳十上
　　【汉书张奉毛义坐定府以义守安阳令檄至义奉之喜动颜色奉心贱之后义母死徴辟皆不就奉乃叹曰贤者固不可测往日之喜为亲屈也晋书明帝幼聪慧尝侍元帝适长安使来上问之曰长安近日近对曰长安近曰何以知之曰曽闻人从长安来不闻人从日边来他日帝与侍臣复问之对曰日近上愕然曰何异向者之言曰举头见日不见长安帝大竒之华封人谓尧曰乗彼白云至于帝郷又陆机思亲赋指南云以髙钦望归风而效诚陆云九愍眷南云以兴悲蒙东雨而涕零狄公望云皆想此语触目激中也汉书东方朔上书曰臣年十二学书三冬文史足用苏秦说秦王书十上而说不行黑貂之裘弊黄金百斤尽资用乏绝去秦而归羸縢履蹻负书担槖形容枯槁面色黧黑归家妻不下机嫂不为炊叹曰妻不以我为夫嫂不以我为叔父不以我为子】
　　【长安古地名汉都关中始置为县属京兆尹王莾改长安东汉复旧隋迁都始徙县治于此唐因之五代梁改大安县后唐复曰长安至今因之属西安府陕西省下】
　　嗟乎入门自媚谁相谓言致使君门隔于九重中堂逺于千里
　　【无名氏饮马长城窟行入门各自媚谁肯相为言□延年乐府枯桑知天风海水知天寒入门各自媚谁肯相谓言谕食禄者自保不荐引也袁淑効曹子建乐府五侯竞书币群公亟为言楚词岂不鬰陶而思君兮君之门以九重注天子之门有九重闗门逺郊门近郊门城门臯门库门雉门应门路门言其逺不可至也管子曰堂上逺于百里堂下逺于千里门庭逺于万里】
　　既而交非得兔路是亡羊华堂敬上弊庐朅来初服遂得载披玉叶欵洽金兰倾意气于一言缔风期于千祀【庄子外物篇荃者所以在鱼得鱼而忘荃蹄者所以在兎得兎而忘蹄注荃香草也可以饵鱼蹄兎弶也系其足故曰蹄也列子说符杨子之隣亡羊既率其党又请杨子之竖追之杨子曰噫亡一羊何追之者众曰多岐路既返问追获羊乎曰亡之岐路之中又有岐路吾不知其所之也杨子戚然变容不言者移时不笑者竟日陆士龙被命诗王在华堂式宴嘉令吕氏春秋胶鬲曰西伯朅去母欺我也武王曰不女欺将伐殷也胶鬲曰朅至曰将以甲子日至注朅何也刘向七言朅来归耕永自踈顔延年秋胡妻诗朅来空复辞楚词车既驾兮朅而归皆盍义相如大人赋囬事朅来兮絶道不同平子思囬志朅来兮犹谋陆士衡吊魏武咏归途以及斾登淆渑而朅来似与庶士有朅之义同武貌初服隠居初衣之服也楚词进不入以离尤兮退将复脩吾初服曹子建啓愿反初服从士而归列子说符宋人有为其君以玉为楮叶者三年而成锋杀茎柯毫芒繁泽乱之楮叶中而不可别也此人遂以巧食宋国列子闻之曰使天地之生物三年而成一叶则物之有叶者寡矣金兰见灵泉颂慕容宝言于父垂曰愿不以意气彻恩忘社稷之重唐太宗谓尉迟敬徳曰大丈夫意气相期勿以小嫌介意】
　　虽交因意合资得意以敦交道契言忘少寄言而荃道【荃见上文】
　　是以轻投木李以代踈麻章句繁芜心神媿恧庶雅韵竚辱报章则觊燿连星开龙文于剑匣素煇亏月频骊颔于珠胎云耳
　　【诗国风木瓜篇投我以木李报之以琼玖言投之以微物而报之以重寳也楚词大司命篇析防麻兮瑶华将以遗兮离居注防麻神麻不言何物按南越志载踈麻大二围髙数丈四时结实无衰落乃佳果也宋谢灵运诗握兰勤徒结折麻心莫展注云皆香草也或谓麻为纸如白麻黄麻之类东观记曰蔡伦典上方作纸用故麻做者谓之麻纸用木皮做者谓之谷纸用故鱼网者谓之网纸唐时尝言麻纸恐此指纸为言借楚辞字用之书庶草繁芜字作庑义皆丰茂也平子思赋窦号行于代路兮后膺祚而繁庑恧亦媿也诗虽则七襄不成报章言织女星每日度更七次不能成报我之文章觊当作硙枚乘七发白】
　　【刄硙硙矛防交错注引六韬书刀铭曰刀利硙硙连星龙文见萤火篇剑影埋丰注墨子楚之明月生于蚌蜃其腹谓之珠胎淮南子珠胎与月盈亏又月死而螺蚌焦左太冲吴都赋蚌蛤珠胎与月亏全注蚌老者有珠其光上应月明随月亏缺庄子列御冦篇人有见宋王锡车十乗以骄樨庄子庄子曰河上有家贫恃纬萧而食者其子没于渊得千金之珠其父谓其子曰夫珠在九重之渊而骊龙颔下子能得珠者必遭其睡也使窹子尚奚微之有哉今宋国非直九重之渊也宋王非直骊龙也得车必遭其睡窹子为虀粉矣】
　　日观隣全赵星临俯旧吴隔津开巨浸稽阜镇名都紫电浮剑匣青山孕寳符封疆恢覇道问鼎竞雄啚神光包四大皇威震八区风烟通地轴星象正天枢
</div>
    <div class="pagination">
<a href="骆丞集_page2.html">上一页</a><a href="骆丞集.html">1</a><a href="骆丞集_page2.html">2</a><span class="current-page">3</span><a href="骆丞集_page4.html">4</a><a href="骆丞集_page5.html">5</a><a href="骆丞集_page6.html">6</a><a href="骆丞集_page7.html">7</a><a href="骆丞集_page8.html">8</a><span>...</span><a href="骆丞集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
