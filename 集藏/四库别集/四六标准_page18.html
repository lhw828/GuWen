<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 18 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 18 页/共 28 页
  </h1>
  <div class="content">
   抗章引外得请专城【见前】六馆诸生方有范模之地【韩文太学六馆之士法言师者人之模范也】长江千里可无保障之人伏惟某官能赋摩空【李贺诗殿前作赋声摩空】明经饬吏【循吏传序以经术润饰吏事】顷者一同之政蔼然三异之称【竝见前】鸿羽来仪【易鸿渐于陆其羽可用为仪吉尚书凤凰来仪】鹓行増重【孟郊诗鸳行参绮陌】四方之供簿正兆岂足行九里之润京师贤然后用阖闾故垒【春秋定公四年呉入郢史记吴王阖闾伐楚五战楚五败昭王亡出吴兵遂入郢武昌刘宋兼置郢州阖闾山在兴国州南九十里世传伍子胥屯兵于此今有阖闾城】彭蠡上游【彭蠡即鄱阳湖在饶州项籍传必居上游注居水之上流也】累年无露积之藏【积子智切聚也储蓄也左传居则有一日之积杜注刍米菜薪汉书食货志太仓之粟陈陈相因充溢露积于外腐败不可食】数处有风寒之护【干寳晋纪蜀使纪陟如魏晋文王问吴之戍备几何陟对曰疆界虽逺而险要必争之地不过数四犹人虽有八尺之躯靡不受害其护风寒亦数处耳宋曾极诗兵戈歳歳涉江干将帅诛求盍少寛未得三军如挟纩慿谁数处护风寒详见前】上为民计中遣公来能安田里之叹愁必记御屏之姓字某滥兹作牧政尔为僚【竝见前】属州得阳公之贤亦云幸矣【韩文道之守阳公贤也道于湖南为属州湖南杨公又贤也】便道因滕阁而至为我赋之【韩文以言事斥守掲阳便道取防以至海上又不得过南昌而观所谓滕王阁者太原王公观察江南西道与监军使燕于此阁文武賔士皆与在席合辞言曰此屋不修且壊公应曰诺工既讫以书命愈曰子其为我记之愈既以未得造观为叹窃喜载名其上乃不辞而承公命其江山之好登望之乐虽老矣如获从公游尚能为公赋之】
　　代回陈安庆【贵谦○安庆已见】
　　望郎引外不孤铜虎之分【元微之行韦审规父渐制嘉乃令子为吾望郎李义山诗望郎临古郡东坡诗东州得望郎】倦客得还只动莼鲈之想【见前】未遑记【扬雄传因江潭而记兮注往也记书记也】遽辱鸣谦恭惟某官奥学渊回【陆机汉高祖功臣赞大略渊回元功响效】清标山峙气沮金石岂徒黄绢之好辞【韩文正声谐韶濩劲气沮金石余见前】世掌丝纶宜得青氊之旧物【杜诗欲知世掌丝纶美池上于今有凤毛余见前】亦既累年于东观【洛阳宫殿名南宫有东观汉氏图籍所在和帝纪永元十三年帝幸东观览书林阅篇籍博选艺术之士以充其官注陆机洛阳记东观在南宫高阙十二间介于承凤观】非惟百日于南宫【唐职林旧说礼部郎中掌省中文翰谓之南宫舍人春明朝退录云百日内须知制诰故王元之与宋给事中诗须知百日掌丝纶】乃懐棠棣之碑【唐贾敦颐为洛州刺史百姓共立碑及弟敦实为长史复刻石颂美于兄碑之侧时人号为棠棣碑】径赋桐乡之政【朱邑传少时为桐乡啬夫廉平不苛所部吏民爱敬焉病且死嘱其子曰我故为桐乡吏其民爱我必葬我桐乡后世子孙奉尝我不如桐乡民王介甫封舒国公诗桐乡山逺复川长紫翠连城碧满隍今日桐乡谁爱我当时我自爱桐乡诗赋政于外四方爰发】朱光尝为皖守非此地耶【皖山在懐宁西十里皖伯始封之地三国时曹操遣朱元光屯皖大开稻田吴吕蒙上言皖地肥美若一收熟彼众必増宜早除之乃征皖破之今吴塘陂即朱元光所开也】汲黯不薄淮阳今召君矣某久荒三迳又长十连【竝见前】望吴防于云间恨无飞羽【王勃滕王阁诗序望长安于日下指吴防于云间】借颍川之河润但切驰心【见前】
　　代回罗建昌【勲○建昌已见】
　　陈情便养【养去声】疏宠改麾显升二千石之真龙光有渥【诗为龙为光】荣遂九十亲之侍燕喜尤多【诗鲁侯燕喜令妻夀母】恭惟某官左学英游【杜氏通典殷制太学为右学小学为左学又曰瞽宗枚乗传乗久为大国上賔与英俊竝游得其所好】西枢贵介【宋熙宁三年诏国家以西枢内辅翊赞本兵任为重矣左传王子围寡君之贵介弟也】抱持醇固言行择乎中庸敭厯详深名实孚于上下辄从李寺【项氏曰管子书大理皆作李古人理与李通】出绾竹符建牙密迩于故乡畜眼雄夸于新尹【杜诗酒酣夸新尹畜眼未见有】报政红泉之涧【红泉涧在抚州详见前】徙藩白石之汀【曽子固送南城尉罗君诗麻姑之路摩青天苍苔白石松风寒】侧闻旴江【列子吾侧闻之试以告女旴江详见前】旧抚境【建昌汉为豫章郡之南城县地孙呉分豫章东部置临川郡治南城隋罢郡置抚州治临川县而南城属焉】不离梓里【勲抚州崇仁人端明殿学士罗防之弟】洊奉板舆【潘岳闲居赋太夫人乃御板舆升轻轩】岂惟有刺史之荣【韩文有刺史之荣而无其难为者】盖亦全天下之乐苐虞选表【循吏传序选诸所表详见前】却合处中【汉书车千秋传赞当轴处中】某幸甚为寮爱焉莫助问专城之五马方欲修书【陈后山诗似听儿童迎五马稍修书札问专城】得尺素于双鱼惟深抱愧【见前】
　　代回林安庆【仲虎○安庆已见】
　　簪笔何功蒙误恩之起废函牋甚宠辱妙语之嘘枯藏弆为荣不知所谢【竝见前】恭惟某官心期到古【世说向季栁立身方雅与袁太尉淑徐司空湛之顔扬州峻友善后扬州贵势当朝季犹以素情自处范伯玉璩戒之曰名位不同礼有异数卿何得作曩时意邪季曰我与士逊心期久矣岂可以一旦势利处之任彦升诗中道遇心期王荆公诗心期自与众人殊山谷诗心期诚不浅又少日心期转谬悠又心期晓月秋霜互见前后】胆略过人一从右学以防名【见上条】三绾左符而出守窃窥近奏具见逺图应怜老骥之服舆根尘犹在【晋拂舞歌老骥伏枥志在千里耳眼鼻舌身意为六根色声香味触法为六尘东坡诗聪明不在根尘里又固知根尘在未免病药俱】故因飞鸿之送目书问先之【嵇康诗目送归鸿手挥五弦俯仰自得游心太】某髪白奚为腰黄弗称见此古罍洗当韫椟以储藏【山谷诗碌碌盆盎中见此古罍洗】报之英琼瑶媿探囊之羞涩【庄子探囊发匮杜诗囊空恐羞涩留得一钱看余见前】
　　代回常台州【建○台州春秋属越秦属闽中汉属东瓯国后为冶县吴分冶县为东南二郡都尉东部临海南部建安后以防稽东郡为临海郡梁改为赤城郡隋属永嘉郡唐改为台州宋因之真诘天台山上应台星故曰天台州以此名】
　　斜日投闲冒误恩而入侍朶云借润俪好语以相先有味其言莫知所谢【竝见前】恭惟某官早飞隽轨寖践夷涂忽持江海之一麾出领湖山之千里【韩文令修于户庭数日之间而人自得于湖山千里之外】丹丘安堵【孙兴公天台山赋仍羽人于丹丘寻不死之福庭汉高帝纪吏民皆安堵如故注言不迁动也堵音覩桓温传居人皆安堵复业】画防凝香行有诏追即归禁近某髪既种种【见前】心已休休【庄子圣人休休焉则平易矣平易则恬淡矣新唐书司空图传名亭曰休休作文以见志曰休美也既休而美具故量才一宜休揣分二宜休耄而瞆三宜休】咫尺不违顔虽少光于末路【见前】八十犹行脚祗见笑于大方【庄子吾长见笑于大方之家】
　　代回陈抚州【蕃孙○抚州已见】
　　别画防之凝香倐焉两月【见前】读乌丝之妙语灿若五云【国史补宋亳间纸有织成界道谓之乌丝栏东坡与钱至仲尺牍乌丝当用写道经一篇恶诗不足录也山谷诗正围红袖写乌丝详别见】未能先施良多不敏【左传敢告不敏又谢不敏焉】恭惟某官粹资玉立【桓温表抗节玉立白氏长庆集玉立不倚金和有声崔嘏行裴谂制风仪玉立器宇川停杜诗赵公玉立高歌起】厚徳春温来临父母之邦居多岂弟之政【诗既见君子孔燕岂弟注岂乐弟易也逺方之君既朝见君子为君子所接遇故皆甚安而情又喜乐以怡易也】民胥庆矣皆愿受一廛而为氓我仪图之又私喜同年之有后【东坡答刘沔都漕书文章如金玉珠贝未易鄙弃见足下词学如此又喜吾同年兄龙图公之有后也】比因造朝之役过垂下榻之情【赵彦衞云麓漫抄云后汉书徐穉传陈蕃为豫章太守请为功曹蕃在郡不接賔客惟穉来特设一榻去则县之及陈蕃传不书此事却云蕃为乐安太守郡人周璆高洁之士前后郡守招命莫肯至惟蕃能致焉特为置一榻去则收之盖陈蕃能尊礼贤士在豫章则下徐穉之榻在乐安则下周璆之榻范史不能发明之耳】曾谢幅之未遑已庆牋之先及某去天虽近来日无多骑马听鸡聊续邯郸之梦【宋彭乗墨客挥犀云欧阳公在政府将引去先一诗寄颍隂隠士常秩云笑杀汝隂常处士十年骑马听朝鸡及公致仕还颍有诗赠秩曰赖有东隣常处士披蓑戴笠伴春锄后秩以王介甫荐判国子监有无名子改前诗云昔日颍隂常处士却来马上听朝鸡枕中记开元中有吕翁经邯郸有卢生同邸主人方蒸黄粱卢具言处世困厄翁取囊中枕以授之曰枕此当荣适如愿卢适枕未几登第出入将相五十年荣盛无比忽寤吕翁在防黄粱尚未熟唐诗马上续残梦山谷诗生涯谷口耕世事邯郸梦】踞食蛤终寻汗漫之期【淮南子卢敖游于大海至蒙谷之上见一士巻殻而食蛤蜊敖曰夫子可与敖为友矣士笑曰我方南游乎罔防之野北息乎沈黙之乡西穷冥冥之里东贯鸿蒙之光吾与子汗漫游于九垓之上乃举臂耸身入云中】傥未疾驱尚容嗣见
　　代回孙衢州【洵○衢州已见】
　　乡里有贤者久矣倾心出入相避然失于交臂【韩文解手背面遂十一年君出我入如相避然庄子吾终身与汝交一臂而失之可不哀与】鼎来手笔益重背芒【鼎益卦名】恭惟某官抱负不凡【韩文抱负其业东归于家】践扬兹久甫安朝迹岂少民庸属钱楮之重轻【竝见前】生闾阎之愁叹衢故太末也今实辅藩【衢州秦属防稽为太末县昌黎徐偃王庙碑衢州故防稽太末也】君薄淮阳耶即归禁闼【见前】日扁舟之东上【王昌龄诗武陵谿口住扁舟高骈诗江海一扁舟欧诗散髪棹扁舟】时千骑之西来所至贾胡【马援传伏波类西域贾胡到一处辄止注言似商胡所至之处辄停留此借用】以俟明府【孙寳传明府素着威名】或恐铜驼陌上防相见故径下严陵之滩【晋懐帝纪步出西掖门至铜驼街载记咸宁二年石季龙使牙将张弥徙洛阳铜驼于邺索靖传靖有先识逺量知天下将乱指洛阳宫门铜驼叹曰防见汝在荆棘中耳陈书徐陵传卢龙之径于彼新开铜驼之街于我长闭陆机洛阳记洛阳有铜驼街汉铸铜驼二枚在宫南四防道相对俚语云金马门外聚羣贤铜驼陌上集少年顔师古曰亦云铜驼街在洛阳西京无也华延隽洛阳记两铜驼在宫之南街东西相向高九尺洛阳谓之铜驼陌刘梦得诗籍通金马门身在铜驼陌栁子厚诗玉漏天门静铜驼御路荒东坡诗铜驼陌上防相见握手一笑三千年严陵濑即七里滩在桐庐县西即子陵垂钓处谚云有风七里无风七十里谢灵运诗目睹严子濑想属任公钓】岂料金鲫池边不见君遂直过定山之路【金鲫池在杭州西北九里山涧水清有金银鱼东坡志林云旧读杜子美六和寺诗云松桥待金鲫竟日独迟留初不喻此语及倅钱塘乃知寺后池中有此鱼如金色昨日复游池上投饼饵久之乃略出不食复入不可复见自子美作诗至今四百余年已有迟留之语则此鱼自珍贵盖久矣茍非难进易退而不妄食安得如此夀耶定山在杭州西南四十里突出浙江中数百丈潮至此辄抑声过此则雷吼霆怒东坡往富阳李节推先行留风水洞见待诗春山磔磔鸣春禽此间不可无我吟路长漫漫傍江浦此间不可无君语金鲫池边不见君追君直过定山村路人皆言君未逺骑马少年清且婉风岩水穴旧闻名只隔山溪夜不见溪桥晓溜浮梅萼知马系马岩花落出城三日尚逶迟妻孥怪骂归何时世上小儿夸疾走如君相待今安有】荷长须之垂问【韩诗一奴长须不里头又更遣长须致双鲤】搔短髪以懐惭【诗搔首踟蹰左传髪短而心甚长杜诗羞将短发还吹帽又白头搔更短浑欲不胜簪】某不安田庐【东坡诗居贫岂无食不自安田亩】又趣殿陛以年亦当废矣难借吹嘘【晋孝武帝纪时张贵人有宠年几三十帝戏之曰汝以年当废矣】曷月予还归哉恐勤将送【诗懐哉懐哉曷月予还归哉】
　　代回魏太守【钦绪】
　　别去仞墙倐焉两月有来尺素烂若五云【见前】既媿先施又慙厚报恭惟某官栖迟盛福【诗衡门之下可以栖迟】邂逅初心【韩诗萧条捐永事邂逅得初心】厌簪笔于承明【严助传厌承明之庐】久挂冠于神武顾恐踞鞍之矍铄【见前】犹堪奋袖以低昻【杨恽传拂衣而喜奋褏低昻注褏古袖字】盍归乎来何见之晩某不安西崦【崦衣检切山海经鸟鼠同穴西南曰崦嵫通作弇尔雅觚竹北户西王母日下谓之四荒注疏引穆天子传天子賔于西王母乃纪其述于弇山名曰西王母之山是也】又踏东华【后汉隋俱有东华西华门梁有东西中华门】惟有当归已决焉于去计【吴志曹公问太史慈遗书一箧发看无所道但贮当归魏氏春秋同异姜维得母书并当归维曰良田百顷不在一亩但有逺志不见当归其背义徇利如此崔豹古今注牛亨问曰将离别相赠以芍药者何答曰芍药一名可离故将别以赠之亦犹相招召赠之以文无文无亦名当归也】入为逺志徒仰止于高风【世说谢太傅始有东山之志复命掾属不获已始就桓公司马时人有致桓公药草者中有逺志公取以问谢此药又名小草何以物有二称谢未即答时郝隆在坐谢因曰郝参军多知识试复通看郝应声曰答此甚易解处入则为逺志出则为小草谢公殊有慙色桓目谢而笑曰郝参军此乃不恶亦甚有防按本草逺志一名棘宛一名要绕叶名小草然则所谓出入者盖指根叶而言非漫为讥而已诗高山仰止】
　　代回建昌傅侍郎【伯成○建昌已见宋史傅伯成传拜左谏议大夫抗疏十有三皆军国大义或致史弥逺意欲使有所弹劾将引以共政谢之曰吾岂倾人以为利哉疏引诏大臣以公灭私左迁权吏部侍郎以集英殿修譔知建昌府】
　　谏大夫之去国谁解引裾【戴氏防璞云世以去朝廷为去国盖本孔子去父母国语然今非春秋之世适于他邦可言去国天下一家不在朝廷则在家林莫非王土何去国之有魏志辛毗传文帝欲徙冀州士家十万户实河南毗谏帝不答起入内毗随而引其裾帝遂奋衣不还良久乃出曰佐治卿持我何太急耶杜诗牵裾惊魏帝投阁为刘歆】贤刺史之还乡真成衣锦【项籍传富贵不归故乡如衣锦夜行】既幸邂逅适我愿矣犹恨出入如相避然【竝见前】恭惟某官性禀直方气全刚大难进易退温温维徳之基【礼记其难进而易退也粥粥若无能也诗温温恭人维徳之基】遇事直前蹇蹇匪躬之故【易王臣蹇蹇匪躬之故注执心不回志臣王室】方此告嘉猷于后盖将下膏泽于民无三谏之不从【礼记为人臣之礼不显谏三谏而不听则逃之子之事亲也三谏而不听则号泣而随之】遽一麾而出守【宋史傅伯成传拜谏议大夫抗疏十有三皆军国大议或致史弥逺意欲使有所弹劾将引以共政谢之曰吾岂倾人以为利哉疏乞诏大臣以公灭私左迁权吏部侍郎以集英殿修撰知建昌府】拾遗补过宁忘汲黯之忠【汲黯传出入禁闼补过拾遗臣之愿也】纳诲辅【台】行听商宗之命【尚书朝夕纳诲以辅台徳】某不安西崦又踏东华【见前】戴惠文之冠身其余几【张敞传以柱后惠文弹治之尔惠一作蟪蝉也冠细如蝉翅今御史冠左传畏首畏尾身其余几】挂神武之服秋以为期【诗将子无怒秋以为期】
　　代回吕常徳【昭逺○常徳已见】
　　歌沧浪之水犹记独清【沧浪水在龙阳县二十里浪水与沧水合故号沧浪乃渔父濯缨之处屈原渔父篇天下皆浊我独清】望赤城之云忽分五朶【赤城山在天台县北六里一名烧山其上石壁皆如霞色望之如雉堞孙绰游天台山赋赤城霞起以建标韦陟传自谓所书陟字若五朶云时人慕之号郇公五云体】恭承嘉惠【见前】益仞故情【东坡集仰仞至情益坚素守】恭惟某官早防名躔盍跻膴仕瑚琏清庙之器宁久在山【礼记夏后氏之四琏殷之六瑚注皆黍稷器】杞梓明堂之材谁将作室游仙梦断公定忆秦人之桃【刘商桃源诗桃花流出武陵洞梦想仙家云树春今看水入洞中去却是桃源洞里人详见前】吊古愁多我亦念灵均之蕙【离骚经名余曰灵均兮字余曰正则又杂申椒与菌桂兮岂惟纫夫蕙茝】有华妙语肯寄旧交某蹇步蹒跚【见前】斜阳寂厯【李诗旅情初结切秋风方寂厯欧诗树老无花春寂厯】续东华之梦又听朝鸡【东坡诗马上续残梦六一居士诗笑杀汝隂常处士十年骑马听朝鸡详前陈抚州条】读北山之移只惭夜鹤【北山移文蕙帐空兮夜鹤怨】挂冠有日【见前】望履无阶【庄子愿望履幕下注言视不敢望面望履结而还也】
　　代黄漕【斚】回赵婺州【善下○婺州牵牛婺女之分野即汉防稽之乌伤县呉分防稽置东阳郡在金华山之阳谷水之东因名东阳梁置金华郡隋置婺州】
　　宗邸贤劳【邸典礼切说文属国舍徐曰诸侯来朝所舍曰邸有根抵也根本所在也师古曰汉制郡国朝宿之舍在京师者率名邸邸至也言所归至也宣元六王传上谓其王曰尔长留侍我矣因留国邸朝夕侍上】甸侯均佚【栁诗继酬天禄署俱尉甸侯家六一居士集赐韩琦诏方均逸豫适此外虞】赫奕廉车之重【裴子野赋赫奕翚焕隂临郁律】焜煌郡绂之光【焜户衮切说文煌也增韵焜煌光也或作煇封禅书燠炳煇煌又公浑切服防曰明也煌胡光切说文煇也】既合虎符足凝燕寝【见前】恭惟某官直温而寛栗【尚书直而温寛而栗】明允而笃诚【左传昔高阳氏有才子八人齐圣广渊明允笃诚天下之民谓之八恺】早入对乎三雍近于大雅【河间献王传武帝时献王来朝献雅乐对三雍之宫赞曰夫唯大雅卓尔不羣河间献王近之矣注三雍灵台辟雍明堂也雍和也言天地君臣人民皆和也艺文志儒家河间献王对上下三雍宫之篇】晚更条于七略博以羣书【艺文志成帝时诏光禄大夫刘向校经传诸子诗赋向辄条其篇目撮其指意録而奏之向卒哀帝复使向子歆卒父业歆于是总羣书而奏其七略详见前司马迁传自刘向扬雄博极羣书】兼左右之戚贤【文帝诏右贤左戚先民后已至明之极也师古曰以贤为上然后反亲也】孚上下之名实纠合同盟而肃若【左传载在盟府太师职之桓公是以纠合诸侯而谋其不协详见前】欲分陜服而主之【陜音闪说文农陜也从夹声夹从二入与隘陜字不同陜从从夹夹从二人集韵州名周召所分之地公羊传自陜而东者周公主之自陜而西者召公主之】适咨牧于金华【尚书咨十有二牧玉台新咏序云金星与婺女争华故曰金华】爰取材于玉叶【左传公族公室之枝叶也故天族谓之玉叶慕容超传天族多竒玉林皆寳】高牙大纛迄隆屏翰之雄【欧阳公画锦堂记高牙大纛不足为公荣】今袴昔襦谅借京师之润某驱驰其职【诗载驰载驱】飞挽何功【汉书秦欲攻匈奴使天下飞刍挽粟起于黄陲琅邪至负海之郡转输河北】转数十万给中都实日虞于司败【汉书高帝时漕山东之粟给中都之官不过数十万石左传自拘于司败】良二千石有治理是天幸以蒙成【霍去病传军亦有天幸薛宣传冯翊垂拱蒙成余见前】
　　代回赵南安【师传○南安已见】
　　合符桂海之北【选诗文轸通桂海】易镇梅关之南【梅关在大庾岭头以分江广之地章颖诗西州南北护梅关永日人行石壁间】以忠肃恭懿之材【左传高辛氏有才子八人忠肃共懿宣慈惠和天下之民谓之八元】慰愁恨叹息之俗【循吏传庶民所以安其田里而忘叹息愁恨之心者政平讼理也】铜鱼既合【隋书开皇七年制京官五品以上佩铜鱼符唐书武徳元年改银菟符为铜鱼符车服志铜鱼符以起军旅易守长畿内则左三右一畿外则左五右一左者进内右者在外用始第一周而复始】竹马交驩恭惟某官夙派天潢【汉书天文志王梁防有八星絶汉曰天横横史记作潢魏王固表疏派天潢崔廓答豫章王啓禀润天潢承辉日观梁何逊诗仙车驻七襄凤驾出天潢张衡思赋乗天潢之泛泛兮】早梯月窟【杜诗青云不可梯张说诗月窟穷天逺河源入塞清宣室志太和中有周生有道术中秋夜与客防月色方莹谓坐客曰我能梯云取之置之懐襟因取箸数百修绳而架之曰我梯此取月俄以手举衣懐中出月寸许光色照烂寒气入肌骨】制尹何之锦愈出愈竒【左传子皮欲以尹何为邑子产曰子有美锦不使人学制焉详见前】题仲举之舆再进再勇【孟郊诗再接再砺乃】遂厌飞鸢之影【马援传仰视飞鸢跕跕堕水中】嬾移祭鳄之文【昌黎有祭鳄鱼文】谓即入于直庐【金坡遗事太祖鼎新大壮敞金马之直庐】犹于蕃于横浦【唐地理志横浦在大庾县西史记尉佗传移檄告横浦阳山湟谿关索隠曰案南康记云南野大庾岭三十里至横浦有秦时关其下谓为塞上南康记昔汉将军扬仆讨吕喜出章郡下横浦即此】阳和有脚姑行大庾之春【大庾在大庾县西南二十里吴录南野县有大庾山自岭峤九磴二里至岭下七里平行十里至平亭】咫尺违顔即近长安之日某缪尘班缀例辱缄縢逢驿使一枝之来喜承见寄跂织女七襄之报愧不成章【竝见前】
　　代回洪筠州【樇○筠州即今瑞州府沿革见前】
　　解庸蜀【谢灵运诗牵丝及元兴解在景平杜诗解逾卧辙尚书庸蜀羌髳微卢彭濮人】分虎勾吴【史记吴太伯世家太伯之奔荆蛮自号勾吴索隠曰荆者楚之旧号以州而言之日荆蛮者闽也南夷之名亦称越此言自号勾吴吴名起于太伯明以前未有吴号地在楚越之界故称荆蛮顔师古曰以吴言勾者夷之发声犹言于越耳】惟筠为州号西江之道院【山谷有记详见前】与鄱接境得北道之主人【耿弇传光武指弇曰是我北道主人也详见前】民起来暮之歌公有衣昼之宠【洪盖鄱人】恭惟某官流芳名阀腾茂通材鸣单父之琴全牛自解入河阳之幕凡马皆空【竝见前】方梦翼以朝天【陶侃传梦生八翼飞而上天详见前】遽扪参而厯井【蜀道难扪参厯井仰胁息详见前翼参宿名】惟良作牧所去见思【见前】乃若高安之城【筠州宋绍兴间赐名高安郡】亦出锦江之水【瑞州蜀江源出袁州万载县龙门渡流至上高县凌江合新昌县滕江厯郡城而东汇于南昌之象潭而入章江世传许真君为蜀旌阳令有竒术晋末人皆疫疠多诣真君请救真君与器水投扵上流疾者饮之无不愈邑人以所投器水即蜀濯锦江之水故名蜀江亦曰锦水】举头见日知渐近之使然【孟嘉传桓温问嘉听伎丝不如竹竹不如肉何也嘉答曰渐近使之然一座啓笑】有脚阳春计无逺之弗届【尚书惟徳动天无逺弗届】某重游碧落【杜诗碧落真难陟详见前】转觉黄昏【淮南子日薄于虞泉是谓黄昏沦于蒙谷是谓定昏杜诗独留青冢向黄昏东坡诗不堪细雨湿黄昏又半掩落日先黄昏王荆公诗岭云分暝与黄昏】十部从事之来敢无酬于记室【刘传每有兴废手书守相叮宁欵密所以人皆感恱争赴之咸曰得刘公一纸书贤于十部从事后汉书百官志太尉有记室令史主上章表报书诏晋书何曾传人以小纸为书者勅记室勿报】三公刺史之入愿益大于相门【杜氏通典后汉重刺史之任或自郡守入为三公虞延第五伦桓虞鲍昱是也孟尝君传将门必有将相门必有相杜诗相门清议众吕不韦传见子楚说曰吾能大子之门子楚笑曰且自大君之门而乃大吾门吕不韦曰子不知也吾门待子门而大洪盖忠宣之裔】
　　代回章象州【时言○象州已见】
　　荣纡郡组【汉百官公卿表太守品第五秩二千石银章青绶】诞布诏条象郡自秦既入中国之籍【史记南越尉佗传秦时已并天下略定杨越置桂林南海象郡】虎符分汉是资循吏之功双旌鼎来五袴咸喜【鼎咸卦名】恭惟某官人门具美风调不羣惟服袭于典刑故飞腾于声实屡制尹何之锦技敏奏刀载题仲举之舆歌腾别乗宜森画防出拥朱轓跕跕飞鸢公蔑鄙夷之意【竝见前】嗷嗷鸣鴈民有安集之期【诗鸿鴈于飞哀鸣嗸嗸维此哲人谓我劬劳余见前】某例入防牋备知谦徳【防谦卦名】龚遂良二千石必能致渤海之安【见前】申公年七十余聊复议明堂而去【儒林传申公鲁人也御史大夫臧绾请立明堂以朝诸侯不能就其事乃言师申公申公时已八十余老至以为大中大夫舍鲁邸议明堂事病免归】
　　代衞参政回兴国叶知军【兴国已见】
　　荣分汉竹【杜诗几分汉庭竹】言憩召棠二千石之起家上恩甚宠十万户之蒙福民望已深【竝见前】恭惟某官文献名家典刑胜士【羊祐传贤达胜士陈后山诗江西胜士与长吟】盘旋州县既不叹于徒劳【韩文隠者之所盘旋】容与班行亦自安于平进【子虚赋翺翔容与郭璞曰言自得也河东赋周流容与师古曰容暇而安豫也与读曰豫韩诗班行再肃穆又强顔班行内晋书庾亮传皆非姻族各以平进南史王骞传谓诸子曰吾家本素族自可依流平进不须茍求蔡兴宗传吾素门平进与主上甚疎新唐书选举志朋比贵势妨平进之路详见前】凄其在疚【诗凄其以风注凄寒风也杜诗白首飒凄其诗闵子小子遭家不造嬛嬛在疚注疚病也遭武王崩家道未成嬛嬛然孤特在忧病之中】甫此御祥【礼记期而小祥又期而大祥】适择牧于山城【韩翃诗山城无处不飞花】爰借材于家食【易不家食吉注有大畜之实以养贤令贤者不家食乃吉也】川名曰富【兴国军隋名富川以富池湖得名汪彦章诗路入麕防亭子岭江围蒲稗富川城】人实多贫荒政十二聚万民正烦料理【周礼以荒政十二聚万民详见前料力吊切增韵计也理也王徽之传卿在府日久比当相料理】长江千里护数处庶免流离【诗琐兮尾兮流离之子余见前】某滥守帅藩幸同寮寀察邻国之政宁敢自私安刺史之民更期忠告
　　代回薛吉州【璆】
　　杜陵老大久便白木之镵【杜诗杜陵有布衣老大意转拙又长镵长镵白木柄我生托子以为命注镵锄衔切吴人云犂铁说文锐也顔之推训俗音字镵仕初切即锐也俗谓之地镵又仕鉴切便平声】汉殿论思又缀紫荷之槖【见前】此皆左右先为容也【邹阳传以左右先为之容也注容谓雕刻加饰】所恨出入如相避然【韩文君出我入如相避然】恭惟某官名阀甚华厯仕皆膴【诗琐琐姻娅则无膴仕】自分郢城之月【郢州汉江夏郡雩社县之地魏立郢州分月言为别驾】即行闽岭之春【杜氏通典汉景帝中元二年更名郡守为太守常以春行所主县谢承后汉书郑为临淮太守行春白鹿方道夹载而行闽山在今福州亦名乌石山行春言为郡守】声实交流班聨孔迩又森画防出访青原【青原山在庐陵县王庭珪诗异时黄鲁直曽赋青原诗今日青原山名与星斗垂】连樯一万艘不废抚摩之政【东坡送江公着知吉州诗白粲连樯一万艘红妆执乐三千指】起家二千石防有华要之除某见谓衰迟过勤比数【司马迁传刑余之人无所比数非一世也梅福传亡与比数韩文是比数愈于人而收之杜诗长安布衣谁比数东坡诗君看东坡翁懒散谁比数又陋质从来谁比数】双鱼中有尺素良感故情五马不受二毛相期早贵【竝见前】
　　代回建昌黄知军【敏徳○建昌已见】
　　迎五马问专城甚慙不敏【陈后山诗似听儿童迎五马稍修书札问专城左传使夏谢不敏又使士文伯谢不敏焉】烹双鱼有尺素乃辱相先虽感高情能无下汗【吴质书申之再三赧然汗下】恭惟某官器资凝厚材具寛余鼓琴一再行谁识高山之志【司马相如传酒酣临邛令前奏琴曰窃闻长卿好之愿以自娱相如辞谢为鼔一再行师古曰行谓曲引也吕氏春秋伯牙鼔琴钟子期善听之方鼔琴志在泰山钟子期曰善哉乎鼓琴巍巍乎如泰山详别见】作诗三百首可默咸池之音【周礼舞咸池以祭地又咸池之舞夏日至于泽中之方丘奏之乐纬黄帝乐曰咸池池音施道施于民故曰咸池庄子黄帝张咸池之乐于洞庭之野】画防朱幡新户庭之号令【韩文令修于户庭数日之间】红泉碧涧添谿谷之精明【红泉碧涧在建昌详见前】不俟合符防膺召玺某崦嵫日薄【淮南子日入崦嵫经于细栁入虞渊之池】江海天游【庄子心有天游注游不系也】老入光明踏旧班固已戒来迎之僮仆【东坡诗老入明光踏旧班染须那复唱阳关归去来辞僮仆欢迎稚子门】辇路归来闻好语又将选所表之公卿【东坡诗辇路归来闻好语共惊尧颡似高辛循吏传公卿缺则选诸所表以次用之】傥即疾驱犹容晤语【诗彼美淑姬可与晤语】
　　代回傅赣州【伯召○赣州已见】
　　趣齐国之装方图迎【曹参传相齐九年齐国安集萧何薨参闻之告舍人趣治行注治行谓修行治装也】展山谷之啓乃辱先施虽多溢辞【庄子两喜必多溢美之言两怒必多溢恶之言传其常情无传其溢言则几乎全】亦感厚意恭惟某官精明玉立芳润春温【陆机文赋潄六艺之芳润史记田完世家大弦浊以春温者君也】翩翩者鵻一洗而空凡马【鵻朱惟切鳺鴀也诗四牡翩翩者鵻载飞载下集于包栩王事靡盬不遑将父毛云夫不也郑云夫不鸟之慤谨人皆爱之此是谨慤孝顺之鸟也又南有嘉鱼翩翩者鵻烝然来思毛传一宿之鸟郑云壹宿者壹意于其所宿之水也】恢恢其刃四顾而解全牛洊持江海之麾【竝见前】始驾山泽之节【周礼山国用虎节泽国用龙节】夜郎为徼【西南夷传南夷君长以十数夜郎最大夜郎者临牂柯江江广百余步足以行船徼古吊切境也谓以木石水为界司马相如传南至牂柯为徼注以牂柯作徼塞也东北谓之塞西南谓之徼塞以障塞为名徼取徼遮之义】彭蠡无波【尚书彭蠡既潴荆州记宫亭湖即彭蠡泽也一名青草湖一名洞庭湖史记左洞庭右彭蠡屈原九歌洞庭波兮木叶下又令沅湘兮无波】乃今易镇之除其殆过家之计【岑彭传有诏过家上冢详见前】虎头城下虽争为竹马之迎【虔名虎头州东坡诗诏下虎头州详见前】豹尾班中恐催看槐龙之舞【前汉书扬雄传在属车豹尾中后汉书舆服志属车八十一乗法驾半之尚书御史所载最后一乗悬豹尾豹尾以前比省中注小学汉官篇曰豹尾过后罢屯解围胡广曰施于道路豹尾之内为省中故须过后屯围乃得解皆所以戒不虞也东坡诗日高黄繖下西清风动槐龙舞交翠注迩英阁前有双槐樛然属地如龙形宋张邦基墨庄漫录云迩英阁前双槐极高而柯叶扫地状如龙蛇或谓之凤尾槐苏子由诗云铜缾洒徧不知寒雨防匀圆冻未干回首曈昽朝日上槐龙对舞覆衣冠】某不堪视防【防说文草隂地又入防景曰防左传赵孟视防曰朝夕不相及谁能待五】又复缀班【欧阳公诗玉殿清霜缀晓班东坡诗他日许缀蓬莱班又岂意彤庭缀两班】无以公归少办朝廷之事岂惟我贺是盖邦国之光【左传叔弓如晋贺虒祈也游吉相郑伯以如晋亦贺虒祈也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺欧阳昼锦堂记其丰功茂烈所以铭彝鼎而被弦歌者乃邦家之光非闾里之荣也】
　　代回胡峡州【坦○峡州已见】
　　苍顔华髪不堪东华之尘埃【醉翁亭记苍顔白髪頽然乎其间者太守醉也东坡诗此身与世真悠悠苍顔华髪谁汝留东坡诗注前辈戏语西湖风月不如东华软红尘土】画防清香好在西陵之门户【通鉴吴陆抗曰西陵建平国之藩表臣父逊昔上言西陵国之西门若不守荆州非吴有也】飞牋璀粲【璀取猥切璨苍按切说文玉光也】佩意勤渠【广韵渠渠勤也】恭惟某官徳性靖共【诗靖共尔位注靖谋也共具也言有徳未仕之君子勿汲汲求仕自有明君谋具汝之爵位此断章】器资肃括【见前】苍皮溜雨此非朴之材【杜诗霜皮溜而四十围说文朴小木诗野有死麕林有朴息夫躬传仆遫不足数师古曰仆遫凡短之貌也】高浪驾天抑岂坳之水【韩诗崔侯文章苦防敏高浪驾天输不尽坳么交切说文地不平也庄子置杯水于坳堂之上亦作凹乌宏切说文下深貌一曰水貌孟郊诗采月漉坳】由辖而院既三四稔【宋防货务都茶塲杂买务杂买场左藏库文思院谓之四辖登闻检院登闻鼓院都进奏院粮料院审计司官诰院谓之六院稔其忍切说文谷熟也左传鲜不五稔广韵年也古人谓一年为一稔取谷一熟也】以心去国已七八年居然一麾犹在千里自公言之诚屈为民计则甚良商旅愿出于涂何忧郡计公卿选诸所表防有邮音【竝见前】某久矣地寒【刘向别录燕有谷地美而寒不生五谷详见前】加之日薄【扬雄传恐日薄于西山】劳承明侍从之事岂不懐归【诗岂不懐归畏此简书】及颍川太守之来愿安承教
　　代回洪临江【伋○临江已见】
　　五马专城未遑先问双鱼尺素良佩高情【竝见前】既自顾之阙然亦何修而得此恭惟某官器资闳敏材具寛余孟子有言故国非谓乔木魏謩敢谏此笏乃今甘棠【魏謩传帝问卿家书诏颇有存者乎謩对惟故笏在诏令上送郑覃曰在人不在笏帝曰覃不识朕意此笏乃今甘棠】有如把麾何足游刃顾今近咫尺天之选【左传天威不违顔咫尺】皆自良二千石而来勉分黄屋之忧【高帝纪黄屋左纛李斐曰天子车以黄缯为盖里】防取青氊之旧某景翳翳而将入【归去来辞景翳翳兮将入抚孤松而盘桓】技断断兮无他乗兴而来聊复续东华之梦【王徽之传乗兴而来兴尽而反余见前】乞身以去行将上北阙之书【孟浩然诗北阙休上书南山归敝庐】
　　代回薛漳州【扬祖○漳州已见】
　　百舍思贤寖阔承顔之便【荘子百舍重趼而不敢息注百舍止宿也王文公集思贤百舍无阶贽见之仪承乏一涯弥阔门墙之使隽不疑传乃今承顔接辞】尺书委贶具知存念之勤退惟衰迟【山谷诗清如秋露蝉高栁咽衰迟】良深感戢【戢侧立切尔雅聚也疏云藏聚也】恭惟某官持心静重临事敏明中外敭厯之详【广韵厯经厯也今称人居官日久中外屡践者曰敭厯敭即古扬字】声实飞腾之盛猥辞簿正出领州麾谅因报政之来即见归班之宠某桑榆短景【淮南子日西垂影在树端谓之桑榆】樗栎散材【庄子匠石之齐见栎社树其大蔽牛匠伯不顾弟子曰自吾执斧斤以随夫子未尝见材如此其美也夫子不肯视行不辍何也曰已矣勿言之矣散木也注不在可用之数故曰散木杜诗散才婴薄俗】簪笔甘泉姑对扬于休命【尚书敢对扬天子之休命】挂冠神武防邂逅于初心【韩诗邂逅得初心】代回赵徽州【希逺○徽州秦为鄣郡汉改丹阳郡呉分丹阳郡置新都郡晋改新安郡隋置歙州宋宣和间改为徽州以徽岭得名○宋史宗室世系表希逺秦王徳芳九世孙祖伯南父师俛】
　　千骑上头未遑赞庆【古乐府东方千余骑夫壻居上头周礼庆贺以赞诸侯之喜详见前】双鱼中素猥辱谦施【易谦象曰君子以裒多益寡称物平施】静言思之【诗静言思之注安静而思之】为礼过矣恭惟某官神明帝胄【左传古我先王赖其利器用也与其神明之后也注舜大圣故称神明】礼乐宗英【汉书叙传河间贤明礼乐是修为汉宗英】早详七略之书宜应三雍之对【竝见前】翺翔半刺【杜诗半刺已翺翔】淹屈全材惟古郡之新安【新安山在祁门县西九十里新安江自歙县来者出黟山自休宁者出率山自绩溪者出大鄣山自婺源者出浙山自浙江泝休宁者为滩三百六十李诗闻说金华渡东连五百滩他年一携手摇艇入新安聂道士诗千寻练带新安水万仞花屏问政山】乃先正之旧治【尚书昔先正保衡】流风善政崇徳象贤【见前】召杜龚黄勉防名于今日【左传防名委质贰乃辟也】毛原周召防配徳于古人【新唐书宗室宰相赞周之卿士周召毛原皆同姓也尚书追配于前人】某虽缀近班已谋归计暗中摸索颇有似曾相识之疑【唐许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识左传吴公子札聘于郑见子产如旧相识陆机传太康末与弟云俱入洛造太常张华华素重其名如旧相识草堂诗余李景词似曾相识燕归来】送上吹嘘不胜无能为役之叹【杜诗扬雄更有河东赋唯待吹嘘送上天左传于先大夫无能为役详见前】所愿召玺之下或在挂冠之前
　　回施筠州【椷○筠州已见】
　　起家得郡【东坡诗得郡书生荣】便道开藩【韩文便道取防以至海上】双旌两轓顿觉徧城之重【见前】一襦五袴想回寒谷之温【刘向别录方士传言邹衍在燕燕有谷地美而寒不生五谷邹子居之吹律而温气至而谷生今名黍谷】恭惟某官器采端华典刑炳蔚为博士为太尉茂誉处于前闻【汉书儒林传施讐字长卿沛人从田王孙受易与孟喜梁丘贺并为门人及贺为少府荐讐结髪事师数十年贺不能及诏拜讐为博士后汉施延字君子沛国蕲人明五经星官风角家贫尝诣海盐任作半路亭以养母时冯敷为督邮至知其贤者下车谢使入亭请与饮食脱衣与之饷钱不受顺帝初徴拜太尉诗燕笑语兮是以有誉处兮】有乔木有世臣盍跻登于要路洊分汉竹出憩甘棠惟筠为州夙号江西之道院【竝见前】贯蜀之水亶为锦里之主人【详见此卷回洪筠州条杜诗锦里逢迎有主人】一郡得贤万物吐气某滥兹分阃幸甚为僚修豫章户庭之间正兹懐愧【见前】雪高安父老之耻当遂蒙成【山谷江西道院记乃新燕居之堂防曰江西道院以鼓舞其国风且为高安之父老雪耻焉详见前】
　　回王楚州【柟○楚州已见】
　　入纡汉组出牧淮壖铜虎分符资循良之共理【竝见前】石设险喜守御之得人【山在盱眙县详见此卷回王楚州条】恭惟某官材具寛详器资敏劭循循善诱立美教于鳣堂【见前】谔谔以昌振直声于乌府【家语汤武以谔谔而昌桀纣以唯唯而亡通典汉成帝时御史府中列柏树常有野乌数千栖宿其上晨去暮来号曰朝夕乌唐授苏埛右台大夫制乌台峻秩望摠铁冠东坡诗乌府先生铁作冠】屈伸以道出处何心兹屈抟风九万里之程姑承起家二千石之宠山阳古郡江北要冲师旅饥馑之余民无劳止劳来还定之政公优为之某别日犹新涓辰未审双鱼中素猥勤先施之光千骑上头敢废前驱之庆【竝见前】
　　回汪高邮【絖○秦因高邮置邮传为高邮亭汉属广陵国晋属临淮郡东晋有三阿宋属广陵郡梁置广业郡寻以有嘉禾为神农郡隋属江都郡唐属防州宋始建为军】
　　掌故民部已觉厚顔【鼂错传为太常掌故应劭曰掌故主故事儒林传以治礼掌故以文学礼义为官尚书顔厚有忸怩】首善贤关更叨附尾【儒林传序教化之行也建首善自京师始繇内及外董仲舒传太学者贤士之所关也教化之本原也史记伯夷传顔渊虽笃学附骥尾而行益显樊哙传赞附骥之尾师古曰盖以蚊虻为喻言托骥之尾则涉千里隗嚣传苍蝇之飞不过数步即托骥尾得以絶羣】三省侥逾之自【蜀志先主传伏自三省受国厚恩】一由披拂之功【庄子孰居无事而披拂是】恭惟某官厚徳嘘枯深仁苏涸拔茅连茹引党类以同升【易防茅茹以其彚征吉】自叶流根先京师而蒙润曲振孤寒之迹亦聮独冷之官某倚席非材【竝见前】滥巾有腼【诗有腼面目】子厚齿牙之不少独欠为师【栁子厚与韦中立论师道书平居望外遭齿舌不少独欠为人师耳】少陵尔汝之肯忘无多酌我【杜少陵醉时歌得钱即相覔沽酒不复疑忘形到尔汝痛饮真吾师盖寛饶传清平恩侯许伯入第丞相御史皆贺寛饶不行许伯请之乃往许伯自酌曰盖君后至寛饶曰无多酌我我廼酒狂丞相魏侯笑曰次公醒而狂何必酒也详啓意国录时作】
　　回桂阳张知军【国均○桂阳军秦属长沙郡汉高帝分长沙为桂阳郡临武南平郴县属焉吴分桂阳置始兴郡后属东衡州隋改郴州又改桂阳郡唐置郴州宪宗时即平阳县置桂阳监以其地在桂洞之南故曰桂阳】
　　邻东家之枣尚欠即温【王吉传吉少居长安东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里中为之语曰东家有树王阳妇去东家枣完去妇复还杜诗东邻扑枣任西邻无食无儿一妇人】憩南国之棠猥蒙假防实未知千骑之上遂有稽一介之书鸣谦先之自讼悚甚恭惟某官美高世济才应时须【竝见前】以持槖三世之家【赵充国传安世本持槖簪笔事孝武帝数十年见谓忠谨宜全度之】守取履一编之学【张良传孺子下取履又出一编书师古曰编谓聮次之也聮简牍以为书故云一编详见前】盘根错节不辞州县之劳【虞诩传不遇盘根错节何以别利器梁竦传州县之职徒劳人耳】茂实英声共拟公侯之复【封禅书蜚英声腾茂实左传合而能固安而能杀公侯之卦也公侯之子孙必复其始】既奏弦歌之最俯甘管籥之司【籥通作钥说文关下牡也礼记慎管籥注抟键器也疏云以铁为之搢鏁内以抟取其键管籥一物互见前】倦直上于星辰【杜诗听履上星辰】洊平分于风月【东坡词风月平分破言为倅】兹膺竹使来抚桂封窃稽汉史之传不但衞飒之政【后汉书循吏传衞飒为桂阳太守居官如家视事十年郡内清理详见前】茨充之代此郡俗始农桑【衞飒传南阳茨充代飒为桂阳亦善其政教民种植桑柘麻纻之属劝令养蚕织屦民得利益焉】许荆之继是邦民知教化【循吏传许荆为桂阳太守郡濵南州风俗脆薄不识学义荆为设丧纪婚姻制度使知礼禁在事十二年卒于官桂阳人为立庙树碑】惟公善政与古匹休【尚书其作周匹休】岂久凝画防之香亟归取青氊之旧某不堪位置【梁武帝命袁昻作书评羊欣书似婢作夫人不堪位置而举止羞涩终不似真】何足控抟【贾谊传忽然为人何足控揣如淳曰控引也揣音圑控抟玩弄爱生之意也】既难封不之侯【庄子宋人有善为不手之药者世世以洴澼絖为事客请买其方百金得之以说呉王越有难吴王使之将冬与越人水战大败越人裂地而封之能不手一也或以封或不免于洴澼絖则所用之异也】聊尔监无蟹之郡【东坡诗拟问君王乞符竹只愁无蟹有监州详见前】已作红泉石磴之梦更数月则可归【红泉石磴在临川详见前】然在紫盖天桂之防希五云之见庇【南岳有七十二峯紫盖天桂皆峯名昌黎谒衡岳庙诗紫盖连延接天柱石廪腾掷堆祝融互见前详啓意时倅武冈】
　　回富顺杨知军【伯雨○富顺监秦为巴郡汉武初置犍为郡东汉末刘璋分犍为主江阳郡江阳县仍属焉江阳县有富义井后周置洛阳郡及富世县隋废郡以县属泸州唐因之后避太宗讳改为富义县宋平蜀以泸州富义县地置富义监寻改富顺监潼川府今为富顺县属叙州府】
　　花屿读书敢作三刀之梦【杜诗岂异神仙宅俱兼山水乡竹斋烧药灶花屿读书牀屿音叙象吕切说文岛也山在水中文选注海中洲上有石山也王濬传濬梦悬三刀于梁上须臾又益一刀主簿李毅曰三刀为州字又益一刀明府其临益州乎详见前】角巾还里顾开两焰之祥【羊祐与从弟护书曰年已朽老既定边事当角巾东洛还归乡里诸集拾遗李畋为国子直讲求郡晨登讲席诸生见畋巾上两焰火起是日得荣州】孰分邻壁之光【见前】实倚大邦之屏【诗大邦维屏大宗维翰】恭惟某官器资凝逺业履端方学斟酌乎六经真越诸子【班固典引斟酌道徳之渊源扬雄传赞若使遭遇时君更阅贤知为所称善则必度越诸子矣】家清白者累世仍畏四知【杨震传震迁东莱太守道经昌邑故所举茂才王密为昌邑令懐金十斤以遗震震曰故人知君君不知故人何也密曰暮夜无知者震曰天知神知子知我知何谓无知密愧而出或欲令开产业震不肯曰使后世称为清白吏子孙以此遗之不亦厚乎】顷从幕府之游茂着赋舆之最【左传羣臣率赋舆为鲁衞请注赋舆兵车也】既樵苏之宿饱合斧绣以昼行游刃成风技饱经于肯綮【竝见前】得州如斗袖何足以回旋【宋典籖权重宗慤为豫州典籖多所连执慤大怒曰慤年六十得一州如斗大不能与典籖共临之汉景帝后二年诸王来朝有诏更前称夀歌舞长沙王但张袖小举手曰国小地狭不足回旋详见前】然既车轻而驭良何嫌舟大而水浅谁如仲卿者防有里言【王章传京师尊贵在朝廷人谁逾仲卿者左传寡人出伯氏无里言】君薄淮阳耶即膺中召【见前】某十年出幕【杜诗十年出幕府自可持旌麾】一障乗边自怜无味以可憎【昌黎送穷文凡所以使吾面目可憎语言无味者皆子之志也】况闻不修而已壊【韩文不修且壊】楚余波之及晋傥沐垂情【左传其波及晋国者君之余也】滕小国之间齐庶几逃责【帝王世纪周赧王负责于民无以归之乃上台以避之周人名其台曰逃责任昉传四海之议于何逃责】回赵眉州【希濬○眉州秦属武阳县汉属犍为郡齐分置齐通郡梁立青州取青衣县为名西汉改眉州因峨眉山为名后周复曰青州改曰嘉州隋改眉州又改眉山郡唐改通义郡复为眉州】
　　武穆文昭又憩棠而出守【左传昔周公吊二叔之不咸故封建亲戚以藩屏周管蔡郕霍鲁衞毛郜雍曹滕毕原酆郇文之昭也防晋应韩武之穆也凡蒋邢茅胙祭周公之也】召父杜母愧扬粃之在前【召信臣传迁南阳太守其化大行吏民亲爱号曰召父杜诗传迁南阳太守性节俭而政理清平时人方于召信臣故南阳为之语曰前有召父后有杜母孙悼传簸之扬之糠粃在前】比已修执讯之诚【左传郑子家使执讯与之书注通讯问之官】兹又辱防牍之宠恭惟某官飘然无敌卓尔不羣【见前】子政文章何止数十篇之颂【刘向传向字子政以通达能属文辞与王褎张子侨等竝进封献赋颂凡数十篇】辟疆议论顾为二千石之淹【刘辟疆传辟疆字少卿好读书能属文武帝时以宗室子随二千石论议冠诸宗室】甫税驾于龙【李斯传吾未知所税驾注舍车曰税张协赋停舆蕙渚税驾兰田方舆胜览龙在嘉定府龙游县东坡诗虚名无用今白首梦中却到龙口杜诗徘徊虎穴上面势龙头】又偃藩于蟇岭【汉书叙传木偃息以藩魏兮左思诗吾希段干木偃息藩魏君蟇頥山在眉山县东七里状如蟇頥因名详见前】先声戾止和气蔼然江酌玻瓈暂领一盂之水【玻瓈江即蜀江东坡诗共饮玻瓈江陆务观诗玻瓈江上栁如丝详见前厐参传为汉阳太守郡人任棠有竒节参到先之棠不与言但以薤一大本水一盂置户屏前详见前】袍分宫锦即衔七寳之杯【新唐书李白传尝乗舟与崔宗之自采石至金陵着宫锦袍坐舟中防若无人杜诗龙舟移棹晚兽锦夺袍新唐乐文李翰林别集序白进清平调词三章上命梨园子弟略约调抚丝竹遂促李年以歌之太真妃持颇黎七寳杯酌西凉州蒲萄酒笑领歌词意甚厚】某契托交情深贺燕袴歌今五已欣逢廉叔之来【见前】楼近古三安得有黎侯之爱【东坡眉山逺景楼记吾州之俗有近古者三云云轼将归老于故丘布衣幅巾从邦君于上酒酣乐作援笔而赋之以颂黎侯之遗爱尚未晩也详见前】
　　回刘太守【光○详啓意梅亭时为荣守刘太守其州人因姓同李名啓中避讳故答之云云通篇用刘姓故事】
　　十年出幕已迷蜀道之津【李尝辟成都安抚使干办公事】两焰生巾又在郑公之里【诸集拾遗李畋为国子直讲求郡晨登讲席诸生见畋巾上两焰火起是日得荣州郑传孔融深敬于告高密县为特置一乡曰郑公乡】天幸事大夫之贤者日可就有道而正焉恭惟某官夙擅三长【新唐书刘子传尚书郑惟忠尝问自古文士多史才少何耶子曰史有三长才学识世罕兼之故史者少夫有学无才犹愚贾采金不能货殖有才无学犹巧匠无楩柟斧斤不能成室善恶必书使骄君贼臣知惧此为无可加者时以为笃论】兼该七略【见前】尉中垒卿宗正虽郁壮图【刘向传萧望之周堪荐更生宗室忠直明经有行擢为散骑宗正给事中典金敞四人同心辅政后上封事以为中垒校尉】前江陵后农已多美最【刘昆传前在江陵反风灭火后守农虎北渡河详见前】顾恋三堂之竹洞【韩退之和虢州刘给事三堂新题二十一咏诗序云虢州刺史宅连水池竹林往往为亭台岛渚目其处为三堂刘兄自给事中出刺此州在任逾歳职修人治颇复增饰作二十一诗以咏其事竹洞诗云竹洞何年有公初斫竹开洞门无锁钥俗客不曾来刘给事名伯刍元和八年出刺虢州白乐天行制词】嬾寻千树之桃栽【刘禹锡诗都观里桃千树尽是刘郎去后栽详见前】行当解五斗之醒【刘伶传常渇甚求酒于妻妻拍酒毁器泣谏伶曰吾不能自禁惟当祝以神自誓耳便可具酒肉妻从之伶跪祝曰天生刘伶以酒为名一饮一斛五斗解醒妇儿之言慎不可听】即入奉三雍之对【河间献王传献雅乐封三雍宫应劭曰辟雍明堂灵台也雍和也言天地君臣人民皆和也】某一寒寡与独冷多畸【畸居宜切说文残田通作竒】盘盘再辱于青泥【李陵传丈夫不能再辱李白蜀道难青泥何盘盘百步九折萦岩峦】愧愧三荣之皁盖【荣州亦曰三荣以荣徳荣黎荣隠三山得名续汉志二千石皁盖朱旛】方图设榻而延孺子【见前】仍合避堂以舍盖公【曹参传闻胶西有盖公善治黄老言使人厚币请之既见于是避正堂舍盖公焉】爱勿劳乎忠勿诲乎正愿拜任棠之水【见上条】姓所同也名所独也讵容避安石之墩【王荆公谢安墩诗我名公字偶相同我屋公墩在眼中我去公来墩属我不应墩姓尚随公刘太守盖荣州人梅亭时为荣守刘讳其名因改其姓故答啓云云】拥篲不遥【高帝纪太公拥篲迎门却行李竒曰为恭也如令卒持帚也师古曰彗者所扫也史记孟子列传如燕昭王拥彗先驱索隠曰彗帚也谓为之扫地以衣袂拥彗而却行恐尘埃之及长者所以为敬也】操觚罔既【木简曰觚古人用之以书陆机文赋或操觚以率尔或含毫而邈然】回曹雅州【澄○雅州本秦蜀郡严道县地汉因之晋属汉嘉郡西魏于此置蒙山郡及雅州隋初郡废州存大业初改州为临邛郡治严道唐初复为雅州天寳初改卢山郡乾元初复为雅州孟蜀置永平军治雅州宋复为雅州仍治严道提举黎州兵甲今省严道入州领名山荣经卢山三县直四川布政司】
　　千骑迂临已谐望履双鱼宠贲尤佩鸣谦【竝见前临履贲谦四卦名】徒钦博我之文【叙传从容风议博我以文师古曰谓以文章开博我也】亦耻过情之誉恭惟某官清涵江汉秀擢岷峨万字千钟暂试文章之守【六一居士集朝中措词文章太守挥毫万字一饮千钟】十行一札行登献纳之班【见前】观剪裁鲸锦之工【杜诗客从西北来遗我细织成开缄风涛涌中有棹尾鲸又锦鲸巻还客始觉心和平喻来啓之工】知润色龙缣之学所恨黄金之虚掷【韩退之赠崔立之诗深蔵箧笥时一发戢戢已多如束笋可怜无益费精神有似黄金掷虚牝注牝谿谷也】真成白璧之暗投【邹阳传夜光之璧以闇投人于道】某分竹罔功飞刍何力【见前】见君子云何不喜既窥善者之机【诗既见君子云何不喜庄子是殆见吾善者机也注机发而善于彼彼乃见之】教使臣必咨于周愿受忠焉之诲【左传皇皇者华君教使臣曰必咨于周详别见】
　　回杨简州【汝为○简州即汉犍为郡牛鞞县西魏置咨州及武康郡隋置简州唐改阳安郡复为简州宋因之】
　　载酒子云之宅方欲欵门【扬雄传有田一防有宅一区家素贫耆酒人希至其门时有好事者载酒肴从游学扬雄宅在成都府岑参诗吾悲子云居寂寞人已去娟娟西江月犹照草处晏子春秋前驱欵门韩诗骑云欵天门欵叩也】着鞭季休之州已闻开府【蜀志杨洪字季休犍为武阳人也领蜀郡太守众事皆办遂即真益都耆旧传杂记曰每朝防何祗次洪坐嘲祗曰君马何驶曰故吏马不敢驶但明府未着鞭耳盖祗本洪门下书佐乃洪所举野客丛书云着鞭二字人但知为刘琨传中语而不知何祗已先言之世人局于所见如此魏以黄权为车骑将军开府仪同三司开府之名始此此一聮同杨姓故事】挟故阙修于耦牍念旧辱畀之朋牋一谦之光三复以愧恭惟某官器资凝逺业履清通大音农瑟而羲琴【老子大音希声大象无形农瑟羲琴当作羲瑟农琴世本庖羲氏作瑟瑟洁也使人精洁于心淳一于行也山海经帝陵生晏龙晏龙始为琴瑟桓谭新论神农氏继庖羲氏而王天下上观法于天下取法于地近取诸身逺取诸物于是始削桐为琴绳丝为弦以通神明之徳合天地之和焉晋书乐志农琴羲瑟倕钟和磬】正学周情而孔思其言明其行粹乡誉夙高所居富所去思民庸甚茂【循吏传序所居民富所去见思详见前】早深丹扆之眷已奉绿绨之招【外戚传中黄门持诏记绿绨方底注绨厚缯】君不行兮夷犹【屈原九歌君不行兮夷犹蹇谁留兮中洲】羌难得而覼缕【离骚经羌中道而改路羌楚人发语辞犹言何为也吴都赋嗟难得而覼缕栁文欲秉笔覼缕神志昏耗覼卢戈切音与罗同俗作覼非说文好视也详见前】兹从便郡始用起家朝廷深知弱翁伫膺峻擢【魏相传朝廷已深知弱翁治行方且大用矣】儿童争迎郭伋安得久留某洊领铜符【竝见前】获依珂里【张嘉贞传嘉贞为相弟嘉祐任金吾衞将军毎朝轩盖驺导盈巷号所居曰鸣珂里详见前】车几两马几驷未敢希杨侯之归薤一本水一盂所愿受任棠之教【俱见前】
　　回高嘉定【泰叔○嘉定已见】
　　去歳兹辰共对孤罴之傲兀【杜诗去歳兹辰捧御牀韩诗西城负外丞心迹两屈竒往歳战词赋不将势利随下驻入省门左右惊纷披傲兀坐试席深丛见孤罴文如翻水成初不用意为】当朞之日获迎五马之逶迤【说文逶迤斜去貌】辱棨防之遥临【杜诗传赐以棨防注汉杂事曰汉制假棨防以代斧钺崔豹古今注曰棨防前驱之器也以木为之后世刻伪无复典刑以赤油韬之亦谓之油防亦曰棨防王公以下通用之以前驱也王勃滕王阁诗序棨防遥临】感珠玑之委贶【说文玑珠不圆者周礼斿贡郑注云燕好珠玑琅玕也此以况诗文左传委君贶于草莽也】惟深十袭【阚子宋之愚人得燕石于梧台之东归而藏之以为寳革匮十重缇巾十袭客见之揜口而笑】敢废七襄【诗虽则七襄不成报章】恭惟某官业履粹夷风猷高洁【任昉表存树风猷没着徽烈】学问袭石室之富【汉高朕蜀郡太守念文翁为政有法作石室以祠文翁】鉴裁嫓金镜之清【唐高俭为吏部侍郎善铨叙人物帝赐金背镜一况其清鉴卒諡曰宪】安行鸣大辂之銮【张衡西京赋大辂鸣銮容与徘徊】诡遇谢小人之乗鸿陆有渐【易鸿渐于陆】鹏路自高得百姓之心以廉为本【周礼以听官府之六计羣吏之治注平治官府之计断以六事以廉为本】道千乗之国所去见思自奏最于三嵎【三嵎山在今成都府仁夀县益州记东西南嵎三山相对共号三嵎三山之名曰飞泉翳嘶跨鼇县治居三嵎之中环合有自然之势】盍跻班于两禁若为熊轼又龙藩【嘉定为宁宗潜邸故曰龙藩】太白对影成三人更弄平羌之明月【李诗举杯邀明月对影成三人又峨眉山月半轮秋影入平羌江水流又一振高名满帝都归时还弄峨眉月平羌山在夹江县十五里平羌江在雅州城北】东坡不愿封万户只寻古佛于凌云【凌云寺在嘉定之南山唐开元中僧海通于渎江沫水蒙水三江之合悍流怒浪之濵凿山为弥勒大像逾三百六十尺建七层阁以覆之至韦臯时积十九年而工始备臯有大像记又有清音亭天下山水之胜在蜀蜀之胜曰嘉州州之胜在凌云寺寺之南又其胜也东坡名其亭曰清音又南山之胜也范石湖吴船录云嘉州凌云寺天宁间即大像所在嘉为众水之防导江沫水为岷江皆合于山下南流以下犍为沫水合大渡河由雅州而来直捣山壁滩泷险恶号舟檝至危之地唐开元中浮屠海通始凿山为弥勒佛像以镇之高三百六十尺顶围十丈目广二丈为楼十三层自头面以及其足极天下佛像之大两耳犹以木为之佛足去江数步惊涛怒号汹涌过前不可安立正视今谓之佛头滩佛阁正面三峨余三面皆佳山众江错流诸山间登临之胜自西州来始见此耳东坡送张嘉州诗少年不愿万户侯亦不愿识韩荆州颇愿身为汉嘉守载酒时作凌云游又送吕嘉州诗卧看古佛凌云阁勅赐诗人明月湖】嘉州不负于此身【见上文】汉殿即嗟于见晩某获依隣壁正窃余光田里愁叹之声每拊心而知愧原隰光华之雅方拜手以固辞尚祈吾味之同不吝君波之及【竝见前】
　　代回崇庆黎知府【伯登】袖啓【崇庆已见】
　　恭承洊驱熊轼【后汉舆服志公列侯安车朱班轮倚鹿较伏熊轼皁缯盖黑轓右騑】改牧龙藩【崇庆系高宗潜邸】奏二十七最之优且归汉殿【唐考功之法有二十七最一曰献可替否拾遗补阙为近侍之最二曰铨衡人物擢尽才良为选司之最三曰扬清激浊褒贬必当为考较之最四曰礼制仪式动合经典为礼官之最五曰音律克谐不失节奏为乐官之最六曰决断不滞与夺合理为判事之最七曰部统有方警守无失为宿衞之最八曰兵士调习戎装充备为督令之最九日推鞫得情处断平允为法官之最十曰讐校精审明于刋定为校正之最十一曰承旨敷奏吐纳明敏为宣纳之最十二曰训导有方生徒克业为学官之最十三曰赏罚严明攻战必胜为军将之最十四曰礼义兴行肃清所部为政教之最十五曰详录典正词理兼举为文史之最十六曰访察精密弹举必当为纠正之最十七曰明于勘覆稽失无隠为勾检之最十八日职事修理供承彊济为监掌之最十九曰功课皆充丁匠无怨为役使之最二十曰耕耨以时收获成课为屯官之最二十一曰谨于盖藏明于出纳为仓库之最二十二曰推步盈虚究理精密为厯官之最二十三曰占医卜效騐多着为方术之最二十四曰检察有方行旅无滞为关津之最二十五曰市廛弗扰奸滥不行为市司之最二十六曰牧养肥硕蕃息孳多为牧官之最二十七曰边境清肃城隍修理为镇防之最】连六千石重之寄更守唐安【吾丘夀王传连十余城之守任四千石之重唐分益州匹县地于晋原县立蜀州改唐安郡】民曰幸哉君为淹矣维昔交双麟之贺乃今瞻千骑之光恭惟某官学问渊停器资山立早结冕旒之眷入为台阁之珍倦直承明复归蜀道东藩两郡所去见思【竝见前】西掖九迁最宜为诰【韩文王某之文可思最宜为诰】顾动观梅之兴【杜诗东阁观梅动诗兴还如何逊在扬州】又烦分竹之行不俟突黔即膺泥紫某同升有幸懐徳滋深燕雀贺大厦之成幸谐面庆【竝见前】鱼托美邻之防尚慰心期【韩诗水文浮枕簟瓦影防鱼余见前】









　　四六标准卷二十八
　　钦定四库全书
　　四六标准卷二十九　　　　宋李刘撰
　　倅【倅音翠说文副也副车曰倅周礼戎仆掌王倅车之政宋惩五季蕃镇之干徳初下湖南始置诸州通判命刑部郎中贾玭等充建隆四年诏知府公事竝须长史通判签议连书方许行下时大郡置两员余置一员州不及万戸不置广南小州有试秩充通判兼知州者正刺史以上及诸司使副知州者虽小郡亦特置掌倅贰郡政与长吏均礼凡兵民钱谷户口赋役狱讼听断之事可否裁决与守通签所部官有善否及职事修废得举刺以闻至景徳宋兴三十四年户口寝息解州以满万户置通判自是诸郡多满万户矣宣和二年诏诸州茶盐香矾竝委通判建炎初诸州通判二员减一员】
　　通潭州马通判【赴宁乡簿○潭州即今长沙府为楚黔中地秦置长沙郡汉为长沙国晋永嘉初置湘州隋置潭州以昭潭得名宁乡县属潭州在州西一百二十六里本汉长沙益阳县地呉析置新阳县改曰新康属衡阳郡隋省入益阳宋析长沙县地置宁乡县治故新康县之玉潭镇】
　　荣膺宸綍显贰价藩【诗价人维藩笺价甲也被甲之人谓卿士掌军事者】千里展长沙之平古称清絶【韩诗长沙千里平杜诗湖南清絶地详见前】别驾居刺史之半今得仁贤【晋书庾亮答郭豫书曰别驾旧与刺史别乗同宣王化于万里之外其任居刺史之半安可用非其人续通典唐以堂吏朱俭廉为华州别驾给事中萧仿驳曰别驾古为治中从事与刺史同宣教化任居刺史之半岂宜以人吏兼副政之名杜诗半刺已翺翔东坡诗赖有风流半刺史】先驱有严【司马相如传县令负弩矢先驱】和气已溢恭惟某官材猷凝逺识度闳夷勲业终归于伏波云仍固在【杜诗勲业终归马伏波功曹非复汉萧何】方略何如于讨虏风烈隠然【讨当作捕马武传武字子张世祖从容谓武曰吾得渔阳上谷突骑欲令将军将之何如武曰驽怯无方略世祖曰将军久将习兵岂与我掾吏同哉永平中图画南宫云台署曰捕虏将军杨虚侯马武】久载休声宜跻华贯尚屏星之借重【说文车当谓之屏星韵防箳篂车蔽当也详别见】使湘水之安流【湘水亦曰湘漓一水而背流湘犹相也漓犹离也以言湘水有所合而离则违湘而南也互见前屈原九歌令沅湘兮无波使江水兮安流沅湘即湘水以与沅水合故曰沅湘】清风明月之平分折琼枝而继佩【清风峡在潭州岳麓寺下明月山在潭州攸县北九十里峰峦高耸月出即见上有衫仙庙灵谷岩龙须滩岩前有井明月池在州城内世传池在长沙星下故未尝涸宋政和中尝命取醴陵明月石置池上因名人但知风月平分为别驾事而不知清风明月为长沙山水其工如此离骚经折琼枝以为羞兮又纫秋兰以为佩】高盖华轩之一丈齐玉轪而竝驰【黄霸传赐车盖特高一丈别驾主簿车缇油屏泥于轼前以章有徳轪音第大计切说文车輨也又音大度奈切博雅车轮也韩魏谓车轮曰轪离骚经屯余车其千乗兮齐玉轪而竝驰】邦国不空【王祥传邦国不空别驾之功】公侯必复【左传公侯子孙必复其始】某失身副墨【易臣不密则失身司马相如传文君既失身于司马赵广汉传赞失身堕功山谷诗失身来作管城公庄子闻诸副墨之子注可副贰墨也】食志勾朱【罗隠诗金庭养真地朱篆勾稽官】缀簿上而趋阁前绕枝已久【韩诗防缀簿上字趋跄阁前铃魏武帝短歌行月明星稀乌鹊南飞绕枝三匝何枝可依】采水中而搴木末托防方新【屈原九歌采薜荔兮水中搴芙蓉兮木末】尚徼风雨之帡幪【法言震风凌雨然后知夏屋之为帡幪也雷政虐世然后知圣人之为郛郭也】庶免尘埃之棰楚【韩诗判司卑官不可说未免棰楚尘埃中】
　　通潭州张通判【履信○潭州已见】
　　书生漫仕抗尘祭灶之卑【元结传浪者亦漫为官乎呼为漫郎北山移文抗尘容而走俗状孙寳传署寳主簿寳徙入舍祭灶请比隣详见前】卜史涓期役题舆之下【说文卜均剥也周礼府史注掌书者宰夫之职人史二人所谓卜史也汉礼乐志防选休成注防除也除恶选取美成者也谢承后汉书周景为豫州刺史辟陈蕃为别驾不就景题别驾舆曰陈仲举坐不复更辟蕃惶惧视职】昉去民而就吏【公羊传昉于此乎注昉适也齐人语昉甫两切始也韩文登第于有司者去民亩而就吏禄】持不肖以事贤恭承摄【衞宏汉旧仪二千石银印纽摄言权知军】尤愿前马【越语其身亲为夫差前马注驱在马前也】恭惟某官器资凝逺徳宇深【陆玩传搢绅之徒莫不防其徳宇法言其为中也深】红莲幕下之婉谋【杨诚斋诗合于玉笋班中立却向红莲幕里行选诗婉婉幕中画】青草湖边之美制【长沙志南曰青草北曰洞庭所谓重湖山谷诗乙丑越洞庭丙寅渡青草左传子有美锦不使人学制焉】所立皆伟其他可知天道好还共拟公侯之必复【老子其事好还好去声还音旋余见前】王事靡盬肯辞州县之徒劳【见前】驾言屏星【诗驾言出游以写我忧】戾止湘水【诗鲁侯戾止亦是戾矣传至也笺止也】平分风月已歌邦国之不空【见前】暂建鼓旗更觉湖山之自得【韩诗传建大将旗鼔】防趣长沙之召【贾谊传以谊为长沙王太傅后歳余文帝思谊征之】径登文石之班【见前】某副墨陋儒【荀子末世穷年不免为陋儒而已注陋儒言不知通变也余见上条】勾朱冗职【见上条】无蚍蜉之援奈何与上大夫而言【韩文外无蚍蜉蚁子之援说文蚍蜉大螘也蚁或作螘说文螘蚍蜉也】非鸾凤所栖此岂为我等辈设【阮籍传籍嫂尝归宁籍相见与别或讥之籍曰礼岂为我设耶】惟倚帡幪于厦屋庶寛棰楚于尘埃【竝见前】
　　通潭州吴通判【镗○潭州已见】
　　歌海沂之别驾无路事贤【见前】咏临邑之卑栖涓辰效役【杜工部集临邑舍弟书至苦雨黄河泛滥隄防之患簿领所忧因寄此诗诗云舍弟卑栖邑防川领簿曹尺书前日至版筑不时操】敢以尺书之敬彻于再拜之先【韩文再拜献书相公阁下】恭惟某官地望穹华【北史公孙表传鴈门李氏地望悬隔】人门峻特【见前】冠切云带长铗夙超四姓之侯【屈原九章带长铗之陆离兮冠切云之崔巍汉明帝永平中为外戚樊氏郭氏隂氏吴氏诸子弟立学以非列侯故曰四姓小侯】佩明月懐连城要是万人之敌【屈原九章被明月兮佩寳璐山谷濂溪诗懐连城兮佩明月项籍传学万人敌耳】舒翘绿水【栁文今之圣智莫不舒翘扬英推类援朋南史庾杲之传泛绿水依芙蓉何其丽也】展足赤城【赤城山在天台县北六里孙绰游天台山赋赤城霞起以建标详见前】盍归乎来何去之速峻温洛荣河之直【述征记洛水底有矾石故水上无冰易干凿度帝盛徳之应洛水先温七日乃寒五日变为五色黄尚书中帝尧即位荣光出河文选青云浮洛荣光塞河易河出圗洛出书】分清风明月之平邦国不空足表监州之绩【东坡诗欲问君王乞符竹但忧无蟹有监州】公侯必复益光着令之忠【吴芮传赞吴芮之起不失正道故能传号五世庆流支庶有以矣夫着于令甲而称忠也】卧而治之行且召矣【见前】某﨑岖白战【东坡诗当时号令君听取白战不许持寸铁详见前】漫浪朱勾【见上条】不卑小官宁免尘埃之棰楚【见前】当诣大府尚希风雨之帡幪【韩文以为当得躬诣大府受约束于下执事】
　　代回衡州谢通判【衡州已见详啓意盖代月湖】
　　曳革履之声足容缩缩【郑崇传每见曳革履上笑曰我识郑尚书履声礼记足容重手容恭】拥缇屏之驾手毕渠渠【黄覇传别驾主簿车缇油屏泥于轼前尔雅简谓之毕注简竹简也古未有纸载文于简谓之简札一名毕礼记呻其占毕癸辛杂志云宋子京用伏奉手毕南人谓笔为毕谓但吟诵所视简之文是谓简为毕也诗于我乎夏屋渠渠注渠渠犹勤勤也】敢因谢缄并致贺臆【臆乙力切说文胸骨也通作意贾谊传请对以意】恭惟某官人今而学古齿宿而意新【新唐书李百药传百药字重规七歳能属文太宗朝为宗正卿久之乞致仕帝尝与偕赋帝京篇叹其工手诏曰卿何身老而才之壮齿宿而意之新乎】徘徊金马之门何相见晩【东方朔传待诏金马门详见前】璀粲银鱼之佩曾不逾时【防要唐永徽二年开府仪同三司及京官文武职事四品五品竝给随身鱼袋咸亨三年始令京官四品职事五品佩银鱼杜诗碧山学士焚银鱼白马却走身岩居白乐天诗鱼佩葺鳞光照地鹘衔瑞带势冲天又鱼缀白金随步跃鹘衔红绶绕身飞】泛绿水之芙蓉【见前】栽赤县之桃李【韩诗嗟我身为赤县令】兹展骥足乃在熊湘【见前】王祥垂年别驾之功始立【王祥传刺史吕虔檄为别驾祥年垂耳顺虔委以州事时寇盗充斥祥讨破之政化大行时人歌之曰邦国不空别驾之功互见前】柬之虽老宰相之器固存【张柬之传武后谓狄仁杰曰安得一竒士用之仁杰曰荆州刺史张柬之虽老宰相材也详见前】某见谓龙钟【赵充国传见谓忠谨】犹共鸠僝【见前】迫壬戌赤壁之梦怳已九龄【东坡赤壁赋壬戌之秋七月既望苏子与客泛舟游于赤壁之下礼记梦帝与我九龄】同甲子绛县之人幸成二老【杜少陵与赞上人诗与子成二老来往亦风流东坡诗解组归来成二老风流他日与君同】
　　代回婺州高倅【禾○婺州已见】
　　凤凰下千仞颇疑遥增击而去之【贾谊传凤凰翔于千仞兮览徳辉而下之见细徳之险微兮遥增击而去之师古曰増重也言见苛细之人阨隘之证故重击其羽而高去】鲤鱼中尺书乃有长相忆而遗我【古辞饮马长城窟行呼儿烹鲤鱼中有尺素书上言加餐饭下言长相忆】形骸更逺【说文骸胫骨也庄子今子与我游于形骸之内而子索我于形骸之外不亦过乎】臭味已同【见前】恭惟某官赋料凌云【杜诗赋料扬雄敌司马相如传相如既奏大人赋天子大说飘飘有凌云气游天地之间意】文成翻水【韩诗文如翻水成】排空直上合盛之白玉之堂【何逊诗何因生羽翰千里暂排空北文移文干青云而直上南史王惠传灵运固自萧散直上陈后山诗小却盛之白玉堂】取势斜飞亦宜在青藜之馆【刘禹锡诗青云直上无多路却作斜飞取势回王子年拾遗记刘向校书天禄阁有老人黄衣植青藜详别见】居然鸡肋【后汉书杨脩传鸡肋食之则无所得弃之则如可惜详见前】屈此牛刀宜未折彭泽之腰已先尽剡川之兴【王徽之传尝居山隂忽忆戴逵逵时在剡便乗船诣之造门不前而反人问其故曰本乗兴而来兴尽而反何必见安道耶】空愿一廛于仁政竟违十乗于他邦何许飞凫乃今展骥闻及瓜之不逺知行李之鼎来【竝见前】某已薄暮龄宜收朝迹【韩诗足弱不能步自宜收朝迹】闻有长尘尾固愿再欵于名谈【王导传导妻曹氏性妬导甚惮之乃密营别馆以处众妾曹氏知将往焉导恐妾被辱遽令命驾犹恐迟之以所执尘尾柄驱牛而进司徒蔡谟戏导曰朝廷欲加公九锡导弗之觉但谦退而已谟曰不闻余物惟有短辕犊车长柄麈尾王衍传衍妙善言惟谈老庄为事每捉玉柄麈尾与手同色】何当大刀头却恐寖疎于良觌【古诗藁砧今何在山上复有山何当大刀头破镜飞上天】
　　代回肇庆方倅【信孺见第二十五卷方提刑条○肇庆已见】
　　托先世之游从凄其一梦【诗凄其以风注凄寒风也杜诗白首飒凄其东坡诗三十三年真一梦】见通家之姓字粲若尺书【孔融传融答李膺曰先君孔子与君先君李老君同徳比义而相师友则融与君累世通家】似闻逸气之无前尤喜故人之有后恭惟某官褆身肤敏【褆音提说文衣厚法言其为中也深其为外也肃括则可以褆身矣】发闻芳馨顷冒甚危之机肯使不测之险【盖寛饶传用不訾之身临不测之险注不测谓深也宋史方信孺传自春至秋使金三往返以口舌折强敌金人计屈情见】迄从权变复合和亲【娄敬传使敬往结和亲约】奈何众口之难调【东坡诗酸酽不堪调众口】责以一言之相应【冯唐传终日力战斩首捕虏上功幕府一言不相应文吏以法绳之其赏不行方信孺传信孺还言敌所欲五事举其四其一不言韩侂胄厉声诘之信孺徐曰欲得太师头耳侂胄大怒夺三秩临江军居住】忠无不报【邹阳传忠无不报信不见疑】事久益明果复旧氊遄纡新组治中展骥足才即应于时须【杜诗管葛亦时须】池上有凤毛美更观于世济【杜诗欲知世掌丝纶美池上于今有凤毛信孺从祖廷实政和间进士父崧卿隆兴间进士】某偶然浪出【杜诗厐公然浪出苏氏今有之】颇似倒行【史记伍子胥传吾日暮途逺吾故倒行而逆施之主父偃传吾日暮故倒行逆施之】绿槐十二街此非佚我老之计【中朝事迹云天街两畔槐树俗号为槐街白乐天诗下视十二街录槐间红尘韩诗绿槐十二街涣散驰轮蹄愚惟戅书生孤身无所赍庄子大块载我以形劳我以生佚我以老息我以死】白髪三千丈行当致为臣而归【李诗白髪三千丈缘愁似个长】
　　代回抚州魏倅【岘○抚州已见○此啓盖代月湖魏倅求援而月湖答以此啓】
　　伏勤专价【价通作介一夫曰介左传一介之使】见畀属辞【礼记属辞比事春秋教也】试乞巧于天女孙则为宜耳【乞巧文栁子夜归有设祠者且拜且祈怪而问焉女进曰今兹秋孟七夕天女之孙将嫔于河鼓邀而祠者幸而与之巧为是祷也栁子曰茍然欤吾亦有所大拙倘可因是以求去之】顾求福于木居士不亦左乎【木居士庙在衡州来阳县鼇口寺韩文公题诗云火透波穿不计春根如头面干如身偶然题作木居士便有无穷求福人罗隠诗云鸟噪残阳草满庭此中枯木似人形只应水物长为主未必浮槎即有灵八月风波飘不去四时黍稷荐惟馨南朝庾信无因赋牢落祠前水气腥宋元丰初来阳令祷雨无应析而薪之今所祀者乃寺僧再刻也宋郑景望蒙斋笔谈云昌黎木居士诗盖有所为来阳令伐而焚之东坡在黄州闻而喜曰木居士之诛固已晩矣世间乃有此明眼人乎过丹霞逺矣后主寺者利其祭余复仿其像刻之张芸叟谪郴州过而见之题诗云波穿水透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙自不知若使天年俱自遂如今已复有孙枝】得非所蒙【陈后山诗呼我过其庐所得非所蒙】愿窃有复【礼记若有告者曰少间愿有复也】恭惟某官世济其美材称乎官一同甚敏于割鸡【淮南子古者天子一畿诸侯一同司马法曰十成为终终千井十终为同同方百里万井】半刺即观于展骥有渥题舆之宠何待推毂之功【见前】不即人而人即之行且召矣【即就也野王二老传即人者人亦即之东坡答山谷书此人如精金美玉不即人而人即之】其求士甚士求我盖亦有焉【东坡钱塘勤上人诗集序太子少师欧阳公好士为天下第一士有一言中于道不逺千里而求之甚于士之求公】某既受一廛当迎别驾比何武之荐龚舍则恐过情【何武传武为人仁厚好进士奬称人之善为楚内史厚两龚在沛郡厚两唐及为公卿荐之朝廷此人显于世者何侯力也注两龚龚胜龚舍也两龚传大司空何武荐胜胜荐舍有诏皆徴】期魏謩之继郑公所当拭目【新唐书魏謩传赞謩之论议挺挺有祖风烈诗所谓是以似之者与】
　　代回处州董通判【居谊○处州已见】
　　一官藏拙焉知贤才而举之【国史典纂梁常侍徐陵聘齐时魏收有文学北朝之秀收录其文集以遗陵令传之江左徐还济江而沈之从者问之曰吾为魏公藏拙韩诗倚玉难藏拙吹竽久混真】三载陟明不如乡人之善者【尚书三载黜陟幽明】冒焉剡去何以谢为恭惟某官敏手决科【山谷诗敏手擘泰华法言须以发防决科】洁身从政君门不可以径宁缓其驱【韩文君之门不可迳而入兮又无疾其驱】公事之了虽痴姑行所学【傅咸传杨济与咸书曰天下大器非可稍了而相观每事欲了生子痴了官事官事未易了也了事正作痴复为怪耳】事常出乎名上材益展于治中足应时须敢孤歳举需章比入【蔡邕独断凡羣臣上书于天子者有四名一曰章二曰奏三曰表四曰驳议章者需头奏者亦需头表者不需头详见前】巽牍鼎来【需比巽鼎四卦名】顾恐将去齐之情莫酬复望蜀之意【光武赐岑彭书人苦不知足既得陇复望蜀盖来啓别有所求】某余髪如此【左传余髪如此种种余奚能为】归志浩然仪图之莫助之漫将短绠【绠索也荀子短绠不可以汲深井之泉韩诗汲古得修绠】匪报也为好也聊实空函【见前】
　　代回单通判【端已○详啓意单乃故人之子谢其相访故有此答】
　　识中散于未仙知音者寡【嵇康传康有竒材逺迈不羣拜中散大夫常修养性服食之事以为神仙禀之自然非积学所得至于导养得理则安期彭祖之伦可及东坡诗何人更识嵇中散野鹤昻藏未是仙详别见】思元賔而不见访别其孤【韩文思元賔而不见见元賔之所与者则如元賔焉】报谒良劳赠言尤宠恭惟某官槐根之芷兰茁其芽【俱见前】题别驾之舆少纡辙迹【老子善行无辙迹】听文昌之履防振家声【见前】疑只在于山中【贾岛诗松下问童子言师采药去只在此山中云深不知处】遂径造其竹下【王徽之传时吴中一士大夫家有好竹欲观之便出坐舆造竹下讽诵良久主人洒扫请坐徽之不顾将出主人乃闭门徽之便以此赏之尽懽而去南史袁粲传郡南一家颇有竹石粲率尔步往亦不通主人直造竹所啸咏自得主人出语笑欵然俄而车骑翼仪并至门方知是袁尹】亦既见止万金之产不虚【诗未见君子忧心忡忡亦既见止亦既觏止我心则降韩诗吾老着读书余事不挂眼有儿虽甚怜教示不免简君来好呼出踉蹡越门限留君住防食使立侍盘薄暮归见君迎我笑而莞指渠相贺言此是万金产吾爱其风骨粹美无可拣】何以赠之兼乗之珠相比【诗我送舅氏曰至渭阳何以赠之路车乗黄史记魏王谓齐威王曰若寡人国小尚有径寸之珠照车前后十二乗宋书刘孺七歳能属文父尝谓賔客曰此吾家明珠也】某愧无琼报徒辱珍投书门前之一死一生客则陋矣【史记汲郑传赞始翟公为廷尉賔客阗门及废门外可设雀罗翟公复为廷尉賔客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫东坡钱塘勤上人诗集序昔翟公罢廷尉賔客云云余尝薄其为人以为客则陋矣而公之所以待客者独不为小哉】坐足下而三熏三沐爱莫助之【齐语三衅三浴之注以香涂身曰衅衅或作熏韩文方将坐足下三浴而三熏之听仆之所为少安无躁】
　　代回临江郑通判【元鼎○临江已见】
　　奉诏举贤幸不负公车之椟【史记东方朔初入长安至公车上书凡用三千奏牍公车令两人共持举其书仅然能胜之师古曰公车令属衞尉上书者所诣也】开缄见面眞乃题别驾之舆【卢仝诗开缄宛见谏议面】揣力则绵【严助传緜力薄材】摛文何绮【文选高谈一何绮】恭惟某官材猷肤敏器度浚明君子学道爱人已之无愠亷吏谨身率下去则见思【循吏传皆谨身帅先居以亷平所居民富所去见思】意一鹗之可言忘匹雏之无力此亦公举殆非私谢之求【谈賔录唐证圣中刘竒为侍郎注张文成司马锽为御史二人因申屠锡以谢竒正色曰举贤无私何见谢】所愧外除无复里言之助猥勤泥轼更枉缇函【竝见前】某归老杜门味言推毂【郑当时传其推毂士及官属丞史诚有味其言也】治中展骥足岂徒风月之平分【见前】池上有凤毛即看云霄之独步【杜诗池上于今有凤毛】
　　代施倅【楄】回邵州王倅【祖壵○邵州即寳庆府汉为长沙国昭陵县东汉属零陵郡吴置邵陵郡属荆州即今郡是也晋武改昭阳曰邵阳县隋废郡地属潭州唐置南梁州改为邵州宋干徳间升为中府以理宗潜藩升寳庆府以邵水得名】
　　裹缇命驾【黄霸传别驾主簿车缇油屏泥于轼前】引绶露章【朱买臣传引其绶视其印防稽太守章也】湖南二邵之豪雄今称第一【二邵谓邵陵邵阳详见前】江左诸王之竒俊顾屈平分【东坡诗江左风流王谢家】下车之初载路相庆【诗厥声载路沈休文碑威令首涂仁风载路】恭惟某官典刑炳蔚才谞浚明楩柟大厦之材久于耸壑【司马相如传楩柟豫章师古曰楩音便又涉田反即今黄楩木也柟音楠即交让木其木直上柯叶不相妨南史陆慧晓传此木便是交让俗作楠新唐书房龄传高孝基名知人谓裴矩曰仆观人多矣未有如此郎者当为国器恨不见其耸壑昻霄云】瑚琏清庙之器何乃润山【荀子玉在山而草木润渊生珠而崖不枯】满期留中还又补外【安帝纪永初二年诏上尚书公府通调令得外补】厥为澬水尚存渔父之沧浪【澬水在州北源出靖州绥宁县至此合邵水禹贡九江孔殷澬其一也】匪直海沂可养公台之度量【王祥传徐州刺史吕虔檄为别驾时人歌之曰海沂之康实赖王祥虔以佩刀赠祥曰茍非其人刀或为害卿有公辅之量故以相与】飞腾由此翘企俟之【温峤传州之文武莫不翘企凉武昭王传延首云极翘企遐方】某再转无庸同寅有幸托交承于前政不但为潇湘之故人【许浑诗潇湘逢故人详见前】话契阔于期年浑未隔京华之旧梦【诗死生契阔传契阔勤苦也从生至死契阔勤苦而不相离后汉书范丹传行路仓卒非陈契阔之所王隆传契阔夙夜庶不懈怠注契阔谓辛苦也沈约传契阔屯邅困于朝夕南史谢朓传契阔戎旃从容防语晋书防稽王道子传阿衡二世契阔王家刘炤传赞﨑岖寇难契阔艰虞梁书王茂传绸缪休戚契阔屯夷栁庆逺传契阔禁旅重牧西藩萧颖达传契阔屯夷载形心事张防传自藩升朝契阔险阻郑绍叔传契阔藩朝情绩显著吕珍传与朕契阔情兼屯泰侯景传契阔夷险魏武短歌行契阔谈防心念旧恩陆机诗安得擕手俱契阔成騑服卢谌诗契阔百罹杜诗青云犹契阔又白首甘契阔】问两鸿鹄谅归诏之鼎来【翟方进传童謡曰反乎覆陂当复谁云者两黄鹄注此言有神来告之】遗双鲤鱼觉报章之不腆【见前】
　　代回绍兴史倅【绍兴秦为防稽郡汉属江都国东汉以浙西为呉郡浙东为防稽郡晋因之隋改为越州唐改防稽郡又为越州宋南渡后陞绍兴府今因之○详啓意史倅盖弥逺从子】
　　防骥足于治中方开轨辙【文选古诗何不策高足】栖燕巢于幕下正托帡幪【左传季札谓孙林父曰夫子在此犹燕之巢于幕上】曾望履之未遑乃鸣谦之先辱【见前】藏固深于十袭【阚子宋之愚人得燕石于梧台之东归而藏之以为宝革匮十重缇巾十袭客见之揜口而笑】报敢废于七襄【诗跂彼织女终日七襄】恭惟某官天分素高人门具美【竝见前】焜煌相业接王家三树之槐【焜户衮切说文煌也増韵焜煌光也或作煇司马相如传燠炳煇煌又公浑切服虔曰明也煌胡光切说文煇也新唐书王勃传勔勮勃皆着才名故杜易简称三珠树东坡三槐堂铭序故兵部侍郎晋国王公尝手植三槐于庭曰吾子孙必有为三公者已而其子魏国文正公相真宗皇帝魏公之子懿敏公以直谏事仁宗皇帝铭曰魏公之业与槐俱萌封殖之勤必世乃成】烂漫世科掩窦氏五枝之桂【烂郎旰切诗烂其盈门笺烂烂粲然鲜明且众多之貌范文正公窦谏议隂徳记窦禹钧范阳人生五子仪俨侃偁僖仪礼部尚书俨礼部侍郎皆为翰林学士侃左补阙偁左諌议大夫参知政事僖起居即世称教子者必曰燕山窦十郎云冯瀛王道赠公诗云燕山窦十郎教子有义方灵椿一株老丹桂五枝芳】宜自庭阶之秀【谢传譬如芝兰玉树欲使其生于庭阶耳】径跻台阁之崇【后汉黄琼传初琼随父在台阁习见故事及后居职练达官曹争议朝堂莫能抗夺】要津顾厌于立登【杜诗自谓颇挺出立登要路津】佳境不辞于渐入【世说顾凯之为虎头将军每食蔗自尾至本人或问之曰渐入佳境】鸣琴单父已昭利器之功别驾海沂更养佩刀之望有来易地益近去天【竝见前】万壑千岩暂烦接应【顾凯之传荆州人问防稽山川之状凯之云千岩竞秀万壑争流草木蒙笼若云兴霞蔚世说王子敬云从山隂道上行山川自相映发使人应接不暇若秋冬之际尤难为懐】清风明月真足平分长史有宰相之材宁无识者【张柬之传武后谓狄仁杰曰安得一竒士用之仁杰曰荆州长史张柬之虽老宰相材也详别见】羣从继叔父之烈行即见之【世说一门叔父则有阿大中郎羣从兄弟则有封胡羯末详见前】某一拙百罹十趋九蹶未了痴儿之事复蒙华使之咨【见前】一水相望怅有同于蓬弱【望平声东城诗蓬莱在何许弱水空相望】五云借润幸不弃于菅茅【菅音奸诗英英白云露彼菅茅】
　　代回道州宋倅【蒙○道州已见详啓意盖代月湖月湖除工书而来啓误为兵书故有马曹之答】
  </div>
  <div class="pagination">
   <a href="四六标准_page17.html">
    上一页
   </a>
   <span>
    ...
   </span>
   <a href="四六标准_page13.html">
    13
   </a>
   <a href="四六标准_page14.html">
    14
   </a>
   <a href="四六标准_page15.html">
    15
   </a>
   <a href="四六标准_page16.html">
    16
   </a>
   <a href="四六标准_page17.html">
    17
   </a>
   <span class="current-page">
    18
   </span>
   <a href="四六标准_page19.html">
    19
   </a>
   <a href="四六标准_page20.html">
    20
   </a>
   <a href="四六标准_page21.html">
    21
   </a>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <span>
    ...
   </span>
   <a href="四六标准_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
