<!DOCTYPE html>
<html>
<head>
    <meta charset="UTF-8">
    <title>倪文贞集 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 4 页/共 21 页</h1>
    <div class="content">　　妻
　　勅曰谋及妇人古之戒也不曰夫妇外内以经二物乎且夫谪徧于室而能阳阳左簧右房者防人哉具官某妻刘氏由其明理习勤终窭不怨于是尔夫得自矫挺晶志悬鱼不以官财民膏娯其妻子故曰妻者齐也素丝五緎副笄六珈羔羊山河讵谓非配乎可畀封孺人于戏敬之哉孰是翟袆可忘缟綦
　　父
　　勅曰夫长民之道取诸其父则皆有焉非必教之睨而视之其则不逺惟孝子之防深者可与言此矣尔谭可旬乃具官某之父朕闻其谊至高不苟取予无阴阳懐谖罔物之心行于一乡一乡俱化嗟乎是乌得无令子哉尔子亦犹行尔之道也夫钓有方而或为御法土致能而必推火功殊涂同归莫若父子者用赠尔为文林郎繄容城之民视尔子犹父也是真尔子尔何求哉为众父父则已矣
　　母
　　勅曰昔者圣王甚重人母故其令曰夏不刈蓝夫夏之徳赤赤长物而母蓝圣王以长物故贵赤以赤故贵蓝也则朕岂得不为长民者大报其母乎尔杨氏乃具官某之母既以高行襄隠鹿门而教子子贤名成底绩是故天下之善皆可遡而求也苟不求之亦乌知陶侃之廉由于封鲊而不疑寛平有问平反其上者乎母人之道道在其母用封尔为太孺人呜呼天锡尔纯嘏夀母燕喜
　　广东惠州府博罗县知县刘守诚
　　勅曰诗云乐只君子言吏徳也亦言吏有才以致徳于民也即吏无才谁徳吏者孔子曰大车无輗小车无軏何以行之哉夫才亦徳之輗軏矣具官某比及三年亦既以成朕观顷者所司条上保障干橹并在尔躬夫盗贼不靖则民无农桑威禁不行则吏无教化试尔盘错利器飚生使海波戢氛行子皷枻若乃百雉搴壮不由官财三年屭然装俸为尽虽盐亭健令建康城表刚清之徳何以逾斯用阶尔文林郎顷既擢尔佐郡菰城夫郡之于民渐逺而佐不能专郡事菰又岩地尔其毖哉
　　父
　　勅曰夫士行本孝非权舆之谓也孝子之于亲苟欲致则必致之其精诚计数才断气决兼举悉会而后其情尽道亦以出名亦以成嗟乎岂不难哉尔生员以孝旌刘载达乃具官某之父刲股称孝享于瞽宗夫儒者之论以为子春伤足而悲恶亏亲体刲股之义亦犹此耳朕不谓然是其设心以为不如是且死其亲亏之云乎今为人臣杀身成仁不为亏其亲体君亲等耳即其亲之体自为亲亏何由可讥自尔以理学之儒道出于此斯关至正不为骛竒明矣兹以尔子奏绩赠尔某官尔子且以尔孝慈其民忠其上本立道生信夫
　　陜西西安府华州蒲城县知县钱一宠
　　勅曰天不悔秦祸宼盗蚁结八年不散雍函之聚荡为战塲燐火昼游白骨山积重以饥荒斗米千钱殍殣弥涂父子相食诗曰周余黎民靡有孑遗朕心痛之今兵气不扬杀贼罔效﨣桓无可恃朕惟恃二三良有司耳具官某其治有条民爱其长宼不能犯灾亦无害如火攸灼周庐具烬而独岿然灵光自泰斯亦可谓之奇矣兹以奏最授尔某阶朕甚重令而轸西秦即无厌苦勉为朕更拊循一年朕且召尔
　　直徽州府绩溪县知县熊维典
　　勅曰廉者百治之本吏廉则其情静情静则灵见而才出且夫柔刚则吏所兼取也苟多欲则必噬物而甚畏人于柔刚之道何居乎周公之作周官也其心必曰有王者起必来取法要其弊吏断以廉为本朕则师之尔具官某至清絶私邑遂以理凡其洒烦决蕴绥良化顽则皆无欲之为也朕以为难用阶子文林郎锡之勅命虽然尔廉以自正则可以厉物不可也抑抑乎若渉春氷岂有失哉
　　妻
　　勅曰女曰鸡鸣圣人着之以风于世闾巷之间闻言及此是亦可经也尔某氏乃具官某之妻朕嘉尔夫拊循吾民若保赤子官俸之外非有余财尔之中襄不言可见是用封尔为孺人朕以治绩考尔夫以尔夫治绩考尔宠命不常尔其念哉
　　父
　　勅曰闻之父之教子也十母吏之教民也百父由此观之为人之父处吏与母之间不竞不絿以施其训苟非下愚岂有不成者乎尔熊希凤乃具官某之父由尔子悬鱼之清征于马骨是故知其有本不然则其教也胡威原涉不其鉴欤是用封尔某官于乎入则尔策之出则朕拂之尔子其马也日以千里
　　母
　　勅曰子产众人之母也抑知子产则亦有其母乎且夫任棠之教吏也鞭影尔厐参赖之矧伊操绩某氏乃具官某之母勤斯天只而尔子以之笃其学嗟予慎旃而尔子以之共其官是诚母师为众母母用封尔为孺人呜呼朕将大进尔子即福夀名堂未为异数也
　　浙江台州府临海县知县周瑞旭
　　勅曰邑于天下具体而甚穷吏之才故曰难焉蜀厐统当乱世心薄为令谬不事事然曰非百里才者非正论也且夫百里古之大国古之治此者鲁公之才三年而后报政讵必小材乃得托之乎如曰天下为大百里为小办大必废小是谓人胜斗饮不胜勺饮也朕心非之朕苟得一循吏视其才若岳海然尔具官某晶心茂能通敏沈断承风者谓之严健仰沫者谓之温恭移是使宰天下讵有难哉可阶尔文林郎锡之勅命呜呼由尔之道更一年不变者必大显庸之朕欲与守令共治天下敢循恒贯乎
　　河南彰徳府临漳县知县张尔忠
　　勅曰治民之道本诸至诚诚至则志决灵出天下之才莫不归之矣诚之命才犹心之命手足也或曰才故诚也以其才之所际笃驱其志就之耳尔具官某读书为学学为经纶治漳三年致专取济节浮给馈及于人田擐甲治军民不曰扰甯武再出愚智无端朕不知其诚之生才诚生于才也大吏奏尔绩曰最用授尔阶文林郎朕以尔为吏有其将畧治民本于经术则知所以置子矣尔益冰渊无以名成而放
　　河南彰徳府安阳县知县巩焴
　　勅曰朕闻周公之言曰为政不简不易民不有近吏投繁处难与之为繁难则愈不治与之为简易则无繁难者矣是故简易者才之至归也宓巫而下卓鲁而上则皆用之尔具官某予之大邑三年有成其法以徳礼为鞭棰以明清为钤辖纲纪自立民用以和故曰善政之致和气犹桴皷也朕嘉子绩用阶尔文林郎今秦宼南突震邻虩然民戴其长是则其干城也其更厉尔谋即宼至无害者以免难之赏赏尔
　　陜西长安县知县梁州
　　勅曰朕欲兴礼乐而兵革不休秦宼九年堕城荡野师出无功将不能战欤抑吏不能将也夫庐墓之计急于首功守望之谊盛于袍泽含哺之情安于转馈农桑之地壮于金汤此四者吏之所得使也今吏不徳无术失其民和疾视之心与贼为气朕甚恨焉尔具官某令秦三年两城并戴兴进弦诵耘耝豪强贫弱以存流亡悉萃与宼终始民无惧心闾井晏然声势俱出是则子以政教为韬钤子可将也宋人有言安得百子骏布满天下乎用阶尔文林郎繄尔才倍三年之功可以数世虽然九十日半其慎之哉











　　倪文贞集巻四
　　钦定四库全书
　　倪文贞集巻五
　　明　倪元璐　撰
　　拟碑
　　奉勅拟撰巨马桥龙神祠碑文
　　朕闻圣王先成民而后致力于神故凡物不足以安大众则不举焉若有功烈于民虽冥栖渊沈必求其灵而报之古之制也出畿南百四十里古涿鹿之野天都砥矢之观八境轮蹄之防有桥利涉曰巨马嵗久日深霖推波啮剥圮荡然仅存基碣而已方时冻涸褰裳可从及其春防作波秋颷腾涝危湍箭激阔岸霄分望洋结行子之凄皷枻骇阳侯之怒朕闻而痛之昔孟轲非郑是兴溱洧之讥晋武平吴遂起富平之筑杠梁以时王政之著者也然朕不欲问糈少府乃悉索宫储命官致工自某年月日至某年月日而成桥髙如千丈延亘如千步坚致壮阔视昔有加朕又念水失其归则踶触时作诏使分流出渚纳于巨河倘亦善建不拔者矣先是凡三筑辄圮既成人以为异朕曰其神于兹土者可祀也吏乃上言龙神之灵夫龙阳徳而列职于隂其处于水则亦有分上焉考汉以雍州诸水近天子都加车乗駵驹以祀今涿去都咫而神着灵如此夫朕之臣有读书行义冐险毕忠功施于民而捍其大患者朕必畀之上赏于神则庸靳乎昔禹怒无支武怼河伯彼顽既谴此勚宜旌明矣是用封神为某爵锡之庙貌亦若吏堂皇以聴也嗟乎朕务开仁涂而济天下惧犹未能神则相朕使河清道夷民终有庆易曰可用汲王明并受其福言水徳之可循幽元之有锡也岂有如国侨之云我无求于龙哉立石勒铭传诸永世冀三光为配四渎并垂云尔铭曰天府巨津视履所萃有矗其梁以举厥坠诞周浮鼋嗤唐卧虹载其熙攘我轨攸同晋臣举觞曰天子圣予则何有神实予聴包灵王海列职臣波淮涡不舞瓠子无歌有嘉斯绩崇封进之搆楹饬俎范其雄仪国灵歊蒸神光焕发于万斯年视此铭碣
　　江西丁夘乡试策问
　　问帝王以礼治天下而天下不之知其可知者与为粉泽焉而已夫礼之至盛莫若虞之禋类夏之玉帛商之元牡周之笾豆然是四者天下皆能称物而名之天下皆能称物而名之是天下所以不知也记曰礼本于太乙贾子曰礼者养人之道管子曰兵不礼不胜天下此三言者难察也且礼其灿然者矣而圣人则湛以元解使天下不敢问之经曲乃王者自以其徳养人而威胜天下而二子以为是二物者皆礼也礼则若此其亡端者与譬者曰犹之火矣火幽于燧而着其光大养万物而能杀之凡阴阳生杀之器聚于火显藏文武之道综于礼有诸抑谬乎我皇上具神明之徳龙兴以来崇典极仪颷举云会既以即位之明年郊飨上帝其乂明年祀于方泽而亲释奠孔子又明年乃朝见日所未举者月夕陵享耕籍先农以需其时有司已毖矣故观于今之世者犹幛绣而坐于晨霞之下也然天子于此其内必有精微之心而外则必有威徳之致章于露雷如池铁山铜寻声可察者士能皷吹言之欤天下观聴之俦梦然不足与知之也士可不知哉且夫治以礼成而仪亦有辨其説在晏婴之谨辔马子太叔之审周旋也问起世莫大于救救之道存乎审见而决其功察如占氛弃之若灌今天下甚盛然论者以为其数则有五剧而边圉之事不与焉明经坐贩藩相显市鹾属无清流郡驾可诡获剧一矣关益额而吏与国分裹与市齐赀则商局足重困剧二矣卫将十九贫竭使督馈如驱汤火辄有髠颅以避鬻子而偿剧三矣考成煎峻守令虽卓鲁必得弹责而召杜亦化为屠伯剧四矣内地兵骄小挠辄閧主将囚气剧五矣而又曰且有五中吏杂必中于法纪钱谷长民乘非其器黩以取酬朒而不任一也商困必中于居农百货涌贵民食兼两虽稔不饱二也馈艰必中于编户官运废则民解兴始于役富终以繇贫三也守令之叹必中于司农竭泽走险弥益仰屋四也内卒之孽必中于塞上征发不应天下血脉与边划然遂分两体五也察此之论五者危见然天下不以为可忧天下举忧用兵耳语曰张毅养外病攻其内今如士见必云标病不急亦已矣倘亦曰内食实甚则当有厉鍼从之者顾救焚追亡纡步岂贵乎来士汝亦昌言
　　问尔江右四绳无守之国也渚江于楚楚不予蔽海于闽闽不聴牢山于粤粤亦不肯割其岭既已凉然而乃谋致其人于农桑礼乐此固然耳夫大险不列大鬭不起自天下戎马之地瞻望以为神皋即非具生福不能享之也然巨湖浩淼均处阻深洪宏之间啸聚作矣其后再传华林玛瑙东乡桃源之徒探丸颷发至戕重吏躏州邑朝廷为捐金钱数万三易长帅竭数年之力仅乃克之虽百年已事固尔乡父祖所羁痛于心又今者楚惊黔孽闽海飏突无时譬渍灰延润忽然可及而又尔乡赋重滋催科骤急兵又白徒往者有事辄檄土军招狼格虎适足骚耳此数者皆尔乡未形之祸也天下之变生于卒而计立于豫自命之士智畧辐辏其意乃欲仰射天狼而豕奔腋下顾愕眙反走此可叹也孔子曰葵犹能卫其足诸士即无嫌过计试条所宜向者尔乡大吏如孙忠烈之谨备御王文成之精募练以治兵韩襄毅之均里甲唐文襄之清飞诡以庇赋成法不坠倘可修举增饬之乎夫学者牖户之谋参于性命岂必鵞湖所废讲哉
　　策吏将兵民
　　天下非无民之患而患无吏非无兵之患而患无将非兵不足卫民之患而患吏不能自卫民非民不足养兵之患而患将不能自养兵非分民于兵而以兵竭民之患患分吏于将而将不能吏非分兵于民而以民啬兵之患患分将于吏而吏不能将夫兵之与民可合可分者也譬之手然专其能于一手而以一时持攫一时抑搔可即分其事于两手而以左任持攫右任抑搔亦无不可也将之与吏不可分者也其职可分其才不可分其才可分其志念不可分也譬之人然未有方任右手而击其左手心不知痛劳其左臂而吾自顾吾右臂不还相防者也故以两手分一身之事其道适归于相济以一心分左右手之用未有不出于相厉者矣夫古之制为兵民者其始井田为军伍两卒旅任地制赋因隙讲武共辐以旋之而不厉其后鄙民为农国士为兵农不识干戈兵不谙耒耜画畔以区之而亦不厉其始一时治兵三时耕稼一嵗卫士一嵗材官当夫汉祖唐宗之盛极规其两便而不厉其后市籍皆征封君毕役番上变为骑兵长征以废边戍或以召杜郭李之徒自治其一区而亦不厉是故兵民之有济无厉则已久矣兵民不相厉而吏不善取民则自厉民将不善养兵则自厉兵即吏与将不自厉其兵民而吏不能将则适厉将将不能吏则适厉吏将厉吏则迫吏不得不出于追呼吏厉将则迫将不得不责其转运将自厉兵则不得不卸怨于单匮吏自厉民则不得不委咎于考成此四者起祸逃责天下之大慝也古之忠奉之士心计之臣未有若此者赵充国之讨西羌也其先事则教耿中丞以湟中谷贱籴二百万斛其临事则上粮谷茭藁之数而议行屯田张咏之守益州也其始事则聴民以米易盐得米数万其终事则奏罢陜西军粮充国耻不能自馈其兵而张咏耻不能取馈于其民然而羌日以困蜀日以富羊祜之帅荆州也初至无百日粮季年乃有十年之积倪寛之为内史也始以多逋租殿后以牛车争输最羊祜劳其兵于十年之计倪寛竭其民于一日之供然而兵竟平呉民不怨汉故使充国翘战功而求宿饱度孝宣必不罪其烦民使张咏闭近粜而责逺输度宋真必不诛其馁士使羊祜以伐国之大谋正告其上两河而还度不敢辞其转运使倪寛以被谴之严文归怼其下三辅之众度不忍怨其追呼然是数子则皆有所不为由斯而谈岂必一隅之师能竭天下郊圻之吏不问封疆资粮之供定出挽而上上之考决本催科哉故夫古今人之不相及也古人之治兵者必治赋古人之治民者必筹兵古人之为吏必以全力副将古人之为将必以余地予吏防恂近餽燕赵逺餽关西以守其河内李晟内无货财外无转输以战于渭桥使今人为之则必变色而扬揭竿之势大声而摅絶命之辞韩麒麟朝务农桑夕谋生聚未事而忧戎役岳武穆北支强敌南敌杨么临馈而叹民财使今人为之则必拱手而骄壁上之观抗章而责绛河之慢故周汉以降宋唐而上将帅守令之无能而不相为用未有如今日者也今自兵兴以来守御战鬭日习其事天下之智谋才力宜无有不出者天下之精神志气亦宜无有不振者然而今者壁垒未涣泽井犹荒兵刍灵之曰象人民牂羊而吟坟首苟求其故虽三尺童子必知咎将必知咎将之无将畧必知咎吏必知咎吏之无吏干而今将之言曰非我也单匮使然尔吏之言曰非我也考成使然尔二者之意以为空虚之没人韩白而功令之驱人桑孔也嗟乎聚九府之有注之一方日输月将不可谓不继也维正好义取诸其所固然亦不为无制也以是为厉将必务竭泽之渔以壮作好中军之气发蠲租之诏以祓甘泉烽火之凶斯已迂悖矣然即谓今之非以单匮厉兵考成厉民固有不可何也国之养兵者不如兵之养将者也国之取民者不如吏之取民者也夫妻子田宅主将枢要此四者皆兵之为将养者也赎锾羡例公费行税此四者皆吏之取乎民者也此四养四取者将与吏咸共奉之比于圣言王制握固谨持虽火焦于上池竭于下不可移夺而于是迟之一日有终月之饥益之锱铢有什伯之害在兵如尫羸之体偶间参苓即萎軃防堕在民如负重之肩稍加升斗即僵偻欲踣故夫单匮之至于厉兵考成之至于厉民也亦皆将与吏之为也且夫兴师动众积十余年虽京茨徧野礼乐盈朝不能不见襟肘之形而出权宜之计者势也若夫良将贤有司之处于此则必有法焉是故充国羊祜尚已秦汉之际一燕一代自当匈奴禄赏自足不取备于内宋姚内斌之于庆州李允则之于雄州莫不皆然此又一法也得其意而行之可以不矫首大呼王素守渭城减省戍卒而积粟支十年此又一法也得其意而行之可以用寡张巡与贼战弓矢械甲皆取之敌不自修制此又一法也得其意而行之可以不困虞衡王晏球在定州城下日以私财飨士此又一法也得其意而行之可以不有其家而军益富岳飞与兀术战兵无现粮将士皆忍饥不敢扰民此又一法也得其意而行之可以虽遭匮乏无脱巾之忧是故张咏倪寛尚已何易于督赋役不忍逼下戸以俸输租此又一法也得其意而行之可以损上益下李翔教民以田占租収豪室税万二千缗而贫弱以安此又一法也得其意而行之可以裒多益寡剂量穷富何敬叔榜县受饷物各数十以贷贫民输租此又一法也得其意而行之可以诡济种世衡以严治武功凡有征需但以片纸榜县门无不应时集者此又一法也得其意而行之可以虽追呼不害王慧龙守荣阳农战并修归附万家此乂一法也得其意而行之可以民治兵董安于之为晋阳袭矢于茨袭铜于柱数年之后而皆利赖之此又一法也得其意而行之可以保障而理干城凡若此者皆能有以靖其志虑毕其计谋以着其神明其为国家章美救粃修济袪厉亦多术矣故曰万里之渊连于窽木千仞之谿升于垂绠此言极阻之可与致功至难之可以施救也今为救时之议者发言盈庭不曰缩饷则曰加赋缩饷主于清兵可行而不能行加赋则益困民不可行而不能不行于是有起而两非之者而亦究归于无策非无策也鹰扬不作乳虎成羣纵复晁贾盱衡计陶研策镂脂画冰亦何益于数乎且匪独此也今尽国空铛司农仰屋夫将博求通变深计之士而四顾无与穷年而不得固已焦然矣然愚谓亦不如选择将吏而与之谋之则必有成姑无暇枚举举其大者如执事所咨屯防二事其地之广土防何民之无田兵之不任战者防何豪右侵没防何耕具种本何出防口家防咶盐责商输粟其何涂之从凡若此者问之他人不知问之分符列阃于其土者而有不洞然是谓披裘握冰不自知其暖凊也审惟是释然挈担而归之若使谋其家计然者而乃重其事权寛其嵗月大赏严诛以随其后不出十年红朽之盛可致矣是故将吏得人天下大治汉文帝曰吾独不得廉颇李牧为将耳孝宣曰与我共此者其良二千石乎古之致治之主灼然有以察其关钥之所存如射审的固不诬也且夫办天下之事莫不以才天下无事庸人扰之以多事天下有事才人靖之以无事才者事会之所廹心志之所呼也今使将注意兵则将才出吏注意民则吏才出将之心不分民吏之心不分兵而文武之兼才出矣此二才者周计而造功规全以虑变其鼔檝通志犹聚乎一堂之上而谋之世有此二才者而其时之兵与民翕然如一父之子是故归于有济无厉今欲为容民畜众本固邦宁之计而兠鍪犹责帅之心铜墨有素封之气诗曰朝隮于西崇朝其雨孰谓虹升而雨降乎
　　视学及士习文体策
　　王者之强其国必以诗书礼乐其治柔国则愈不能释此也故欲威天下必先造士士贾勇不足则退而修其雍容之教古者辟雍之设天子之所自学以着教也于是扬其翠华则舎菜而祭瞽宗袒割而养老餽酳而乞言旁皇于一日之事详尽如此者使人耳目开而精神动所以致其强也故飨奠之恭讲论之美其柔可握而由其道则可以厉威而训武古者出师受成于学返献馘焉以为攻战之道圣人知之故出则祈其意返而归其功也鲁人之歌涖泮者其士则虎臣其获则琛赂其器则束矢戎车而已先王未尝入学而教兵士未尝加矛于俎而致用如此欧子曰武者救世砭剂而文其膏粱夫欧子则不知布和于脏逐其瘵蛊也然昔者先王之于学也仲春仲秋有视季春有视有旦入有昼入有暮入其于事为习于士为涵泳为哜嚅教成而材备故曰卒然起一方举统类而应之无所疑怍此儒者之成也其后世再世相继则一举之固已疎矣然间起之观则亦可以使天下防然而有作诗曰鸢飞戾天鱼跃于渊岂弟君子遐不作人此言士不飞跃其意则不作也士者沈蛰之器而飞其声气跃于文章察此二者则士之情尽见而可得矣然此二者士有二随焉运随天化随国故以士之为此二者而天子之情亦尽见而可得矣三代以还惟汉最重儒学永平建初之年天子行辟雍之礼上者秉铎下者圜桥至化介胄为弦诵被左带以方领当此之时士则矜奋而兴气节砥植名行虽至刲首不可得抑其覃精厚思而为文章前则天人矢正后则典引规奇及于诸子莫不根极理道归于典则矣然而其国灵所葢则大宛之蹄踯于六闲抑鞮之齿鳞于司防日逐之庭列于北圉哀牢之部缀于永昌终汉之世首功不絶也故曰文之所加者浅则势之所胜者小教之所施者博而威之所制者广故曰礼者威行之道功名之总也若夫唐宋之代举其具文譬钻僵槐岂可望其出火乎我国家二雍并峙高皇帝辟干而养士于防泉文皇帝奠坎而观文于离火路车频驾诞敷恢恢思皇之犹可得而覩也其后则肃皇帝再兴之典礼足以震中叶而有光而神皇帝一鼓之教思或不能保五十年而无敝则我皇上今者鸾旂之耀等于天披天下之士以为游于帝庭飨其钧乐也今天下肃慎不庭方未克所不足非文事也然向者司马陈其六师天子即不韎韐以从兹六飞之灵勤抑如此者非天子之修不急也天子则犹是问鸮音于泮水矣故自数日以来小大并奋执事谓其象必鼓为烝皇而蹶生之势将有见端于士习文体之际者斯不诬也夫士之相观成习而相播为文莫今日矣然皆相于弱不相于强也为士习之者五舎观颐一也蚤虱之二也佻达城阙三也不刺绣纹倚市门四也朋蛙聚鸺五也舎观颐者餔餟甘于齐卿餐钱贵其宋相蚤虱之者蓼盘陈而乞化柳车结以送穷佻达城阙者舞态极于钦明琴心妙于司马不刺绣纹倚市门者王门抱其竽瑟主第奏其郁轮朋蛙聚鸺者豪心作而卷堂怒目逢而投甓凡若此者皆由其宵貌莝质神不足以定体而为之也为文体之者五嘈囋为悦一也离部野掠二也以移面为夺胎三也禠其凤羽戴其猬皮四也逐于狐五也嘈囋为悦者子云靡于绣鞶士衡诮淫于防露离部野掠者伯起逐草于防纬平子游奕于鸟占以移面为夺胎者绍述聱声于綘园彦伯变文于鶠阁禠其凤羽戴其猬皮者刘勰拟鹰鸷之观郝隆窜娵隅之谓逐于狐者麟篆诡少陵之秘蛇神乞长吉之灵凡若此者皆由其弱弓微缴机不足以要其的而为之也是故二者之为其兆则皆足以致兵祸而使之驾则必偾辕使之行师必弃戈而走何者其神索也李陵曰军中有女子乎今女子之阴结于士志则岂得扬哉自数十年间官师之条日上诏令之戒日下而不能革也则庶防于桥门观聴之防镞羽相触翩然反之然愚犹虑其不足以起者何也古者成均所萃则秀士选士之所升也高皇帝罗郡国之儁使学于天子出则膺显职筦天下大柄如此其贵也而今六馆之英尽鸿都之鬻则是天子使卜式之执经于前而责崔烈之致身其后犹悬牛首望其马肉此不足以起也汉之视学其天子自为下说鸣叩互发于是乎开石渠虎观进诸儒之言称制决之而高皇帝于禹谟洪范诸篇振犹响玉也今天语秘于坚簧睿思袭于重幕则是使天地闭霆而启万灵之蛰仲尼弃铎而醉七十子之心犹浴温泉有濡无击此不足以起也古者取士熟察其人而用之今则糊名而求其文字古之为文者取格于古今之为文者取格于一代之制凡士之所为禅于圣灯者皆不可以谋于王鈇则是观矍相之圃不可以得觯升桓荣之堂不可以得车马犹懐三山沮于滞骨此不足以起也挟此三不起者虽天子月一临胶序日聚徒而鼔之无益夫一日之感浡于人心者所谓兔起鹘落不急逐则遂逝者也如愚之议请必自天子更张之其上者禔躬典学明教化之本以周礼三物辟召天下使士无衺志无所冀幸而为文辞其次则使士崇实学以六经为帅诸史为兵卫士通此二者则志趣端而不诡其议天子则以聴政之暇延见诸儒考其得失以騐其材其次则追原祖制青青之衿不得以易上农之粟多金之贾不得以奸胄子之伦以时起居去其败羣以兴其行试士之文专取论议或发策询时无使支离帖括如巫传教然者如此则士居身之地尊致学之功一故曰并一而不贰则通于神明参于天地盖惟其惩创之意深而忠义之心发也忠义之心发则气专决而神明奋故曰左执太行之猱而右抟雕虎如此则儒者之用见于天下而将帅之材出矣晋谋置帅赵衰曰郤縠可説礼乐而敦诗书故以天子之修举学教兴贤考艺而极其致则足以救扶衰者譬燧出于掌火降于日也而废则并废如蟾蜍之毁中于螺蚄也易曰君子豹变其文蔚也诗曰羔裘豹饰孔武有力夫豹防文而贡武此言士之能也此言造士者变其故常以新其文饰其固陋以雄其武也今海内之情沸然日溃而不知求之天子之教当官日败而不知端本于士之行与文急治其诗书礼乐之务则亦何异立朝夕于运均之上担竿而定其末哉
　　明目达聪论
　　帝王周知天下情注于虚而神存焉所谓神者开寤于心与万物相见虽覆以十重之幕其光不没也刘安曰意有所至而神喟然在之夫黕黕漆漆闻雷窥堂扪钟以为日者天下之寐人也炽然张金目以快射而研雉登牛鸣之聴若韩侯智氏之能亦明主所不贵矣故以韩侯之察细及豕耳而申不害以为盲聋将至智氏园亡一桃而知之而不知韩魏之舞欺于肘足其神之有小存所为大亡也且天下之形籁纚属而奔耳目则立敝之道也圣人为之革其器以存其灵故取诸旒纩圣人之徳备诸易苞乾坤而贡华于六子位目于离以丽正而两作宅耳于坎以心孚而有尚坎离者大险大死之所在也离既昃而焚如错于干泽之交虎咥人而眇目坎枕窞而寘丛棘综于火雷之防何校而灭其耳圣人以为眇目灭耳则不足与辨物故于目去多白于耳去痛不辨物则不足以斥其疑故于目去幽谷不觌于耳去丧牛莫闻不斥其疑不足与为明聪故于目去见斗见豕于耳去闻言不信若然者精沈而照逺睟曰目上于天耳下于渊目天耳渊圣人之游也且夫耳目防而霁于明聪譬木防而霁于火木生火火燔木明聪生于耳目而燔耳目也故繁响淫观雕辩蛊饰庸主悦之枕眯而席瞆大功显业仁称义迹瑰观玮聴者则英主之所喜也然使英主欣然而动于其情尽智而为之而其明日败犹嘘野燐不足以出其熖矣昔者大畧莫如汉武而信主父置朔方郡发策引难章其雄察张骞乘之以为大宛可结月氐可通孝宣之治以为严教吏则无失职胶东相因是以占流民八万而诏书曰治有异等之效宋神之朝气罣于金陵之褊心犹日没于虹也新法之出万釜并沸犹且曰今之古人夫此三君者天下之至奋也其志在于抗棱四裔阜民生而利天下而四臣者应声而射以伤其明聪是四臣者其持之亦有其故矣而三君者以其明聪转捩而下投之故以汉武为明是眇之视也武人而为大君以汉宣宋神为聪是灭耳之聴也履上位而何校夫天子之明聪横出而不正其归则同于眇灭故尧舜者明聪之至也盖尝论之使治水九载之鲧播其掌蹠诧于偃骞之代则必齐袵而揖其大劳静言象恭之共工搴唇出龈蹙肩隐项以托于王成安石之樯则必聚雷而褒其干谨当此之时四岳之智存乎蓬艾也曰于都哉而尧曰吁咈哉尧吁咈霁其防而舜遂以生其流殛之道譬诸射者尧张弧而舜决注之尧舜者共耳合目而治者也尧舜清微其身以徧知天下而其神不外故曰神生其光非力索可得矣商宗之置相也以梦而启信周成王之堲谗也以风雷而破疑天下乌知聪明之道有得于其梦与风雷者乎
　　主术论
　　圣人之治天下譬天气之变万物不着其力神行而不劳也夫圣人者离象领独之名也使众人芒圣人亦芒众人惧圣人亦惧众人费圣人亦费众人竭圣人亦竭则无为贵圣人矣良医之见病皆非众医之所洞也中庶子曰中害扁鹊曰蹷齐人曰蹷仓公曰涌疝故曰闻病之阳论得其隂闻病之隂论得其阳阴阳之所见荣徴水徴火圣人则皆有不因者也古之至人俞跗之徒因人考病因病求物故使茋苓执补巴黄执防冰黛当热桂附当寒此八物之于四病者犹星野相握终古无变然或循其故而以杀人者以其惑于表应昧于主患主患不明则治之者皆客治之者皆客是以贼为其救也以贼为其救则神农之道其以杀天下无遗矣是故圣人之救乱也在明标本标本既明则不治者皆治昔者尧急举舜则不务诛共驩舜急除四凶则不务勤有苗文王治一崇密即不身聴虞芮之讼孔子戮一少正即不苛求慎沈之奸然而智者所瞻通人之论以为尧刃共驩而寄手于舜舜抗有苗挞于四凶周政以大兵息小刑鲁治以一诛正羣罪由此而言即谓放勲之果刑诛帝姚之毒征伐姬文之善狱仲尼之好察奸何为不然哉且夫兴世变俗制于神明此非无术之所能为也圣人之为此者必有楗捩益以计数纡轸曲涂隐神制气以达其事今欲径遂为功正告疾取建鼓大召扶绳督趋以播船于山与骥逐走是则夏奡夸父之所不能也子贡之机不挟以圉人之捩役人之力不振以管仲之铃去马安得返仲尼之枥累车亦岂易达齐桓之庭哉是故相救之术不必其相反独谋之功非期于独胜甚矫之行有激之事察者所求圣人不贵也昔者汉唐之世亦多察主矣孝景以其下多欺则矫之以智数智数虽精不能胜袁盎而其甚者外以播其宗国内以弃其世臣孝宣以其下多玩则矫之以束湿束湿虽刻不能胜王成而其甚者使天下归寃于赵盖朝士移畏于恭显徳宗以边将不法激而为中制于是逐白志贞而用霍文塲窦瓘然志贞渔猎富人而窦霍颐指枢要其究则神策以杀大帅北军以絷诸儒肃宗以寃狱无告激而为下聴于是疑谢夷甫孙蓥而信毛若虚然孙谢以执法婴患而若虚以平反媚权其时则贤宰因之以防禠权珰因之以震主夫此四主者其志皆出于穷奸救其法亦足以儆顽击防而循偏极流适以益祸是故古帝王之末治皆有难循者也今岂谓耳目非皇华之义刑名非五宅之谋综覆非取谋于考绩钩察非禀教于鼗铎者哉本计不得而徒循美名以骛天下则其身不静其身不静则其道有巇务道而使有巇小人抵之仁义犹足以亡国况法制刑威乎故曰君犹天也天不开门户使世相害人主以徳心骛天下则天下日敝害日以生凡道必有端物必有数端非守曲而以统逺数非穷多而以立少是故天下之言主术者皆贵乎其不劳也不劳者其有甚劳者矣今夫万物皆尊纲而贵绪也自其拱手而享之纲立无不立绪理无不理圣人以是晏恭已无为自其厯物而求之排繁择简挥详取要考万目而选一纲揽千丝而得一绪圣人不亦黾勉敦云而有事者乎夫连钱以贯善制纷者也而为贯集材是生经纬之事人皆防贯之便人皆非坐而得贯者也是故治天下者而贵无为既宜以术取无为治天下而贵无逸则务乎其术亦足以防防勅勅自朝至于日中昃不遑暇食矣讵必以尚元守约为是闇弱无所知能大业之所不収英君鄙而弗道者哉夫所贵乎英君者贵其不必有能而所能者即必天下所不能不必有知而所知者即必天下所未知尧曰汤汤洪水方割荡荡懐山襄陵高宗曰梦帝赉予良弼其代予言夫岳牧未有言洪水者而尧已知之天下无人知有傅説而高宗以为得之梦见尧以数字写洪水之状痛于飏言高宗以一夕审傅説之容熟于旧识尧不必日游康衢此其得法以坐照者也高宗亦非必真通帝座此其诡梦以示灵者也故以二主之清微恭黙而万里之遥不能欺以利害一介之贱不能遁以须眉后世之主苟欲周流六虚钳控四逺有如尧高宗者亦已足矣而乌知其时不戮一人不求一比周则犹在侧方命则犹在官三年以前则犹无言三年以后则犹无事而时雍不改中兴坐跻协和无威主之称赫濯有强国之誉以此观之治天下之不可无术也章章矣术者道事之机毂也道无术辅天下必以道为愚而苟非术以制事事可胜逐乎诗曰伐木掎矣析薪杝矣盖言务本迎机之易为功力也
　　倪文贞集巻五
　　钦定四库全书
　　倪文贞集巻六
　　明　倪元璐　撰
　　序
　　江西乡试録序
　　嵗徳丁卯通其木火于是天子薪槱天下士七年矣诏使编修臣元璐偕给事中臣薛国观徴材豫章顾豫章未易材也夫地力凝蹇风道遒揭标义钻脉之儒严骨长干之杰国灵所蒸肩踵相结矣当高皇帝圣作天纲肇张而金谿岳然首先物覩今圣业中奋当又自其一方举统类而应则天子将自舎拔获之而翼围其间使兽弩道合固难也且臣持槖不效重以持衡臣心战然有如突釜既驰至则某官某监临严毖而提调官某某罔有不共所辟檄同考官某某皆茂选也臣等乃相与祓心晶誓进学臣某所取士五千三百有奇锁院三试之马练虱轮眦力俱尽则得士百有二人镂文二十篇以献自五年会试所着令即式士文主者母血指主者固已湔欺而领逸矣然犹使得飏言简端臣于是乎序臣惟国家以文章求士是措其令于道所甚贵也然且为之则不慊曰黄叶时踊儿啼止而其灵尽故今世之士其当官败不必归狱其文即主者尽可得隂拱而逃辟天下之论喜深文而漏诛于此者则不知文章之察也且夫道甚尊而物争败之王者救之以卑名故诎聴于辟召则伸瞩于科举行于徳行乃旌膈于文章变徳行为文章犹夫易貌欺以情实今曰其于士不察是闻钟鸣不可知其摦弇耳探珠于渊者谨循其光气则多得珠士含珠肝肾而翔光气于文章管幅相遭性命奔竭虽臣蒙者则犹能知之也臣所不能知者三夫孔孟者万世之师也师孔孟之言则疑而涂遇或迮然发奬犹诺于誓坛之下臣何由知其情哉其乂不可知者先民以绳简箝奸雄禁无穴革庸人踡局有守法之名鱼潜鼠循吐丝自缚虽或庄士然臣既未见躧者良行则不能识矣其又不可知者诡于盛世之容使骨辞徐偃肉缓嵇康隐脉刓棱居无守气固且得福然臣疑木刃似之亦不能识矣尔乃长爪利钩梳疑剔理鸟飞隼翔思变决起蠖不没才鹘非播纪体经能灵谨谢诸氏此数者天下之健决忠臣之行也盈寸之毫方尺之牍苟致其诚屈役不叛则万石之弓可左右握而十万之师可统而横行也故曰姑布相表越人视里张喉见肝握火而处夫臣所奏士牍犹吏之质也当臣受之斋戒而察至臣亦犹行考功之道耳于是臣当醮士臣正告士曰必无堕其文心夫文章之器非黄叶也而儿亦未止啼也非使士当官即亦不信今当官所共叹者神飞而上气伏而下用其智则日生用其才则日死神飞上则芒下气伏下则宄上智用以生故不肯以死千秋之业才用以死故不能以生一旅之师数者于世岂有铢黍致其文心者乎使天下懐此数者挈椠而走臣所必立取刷去然当官而或贵之者则是孟説有完膑而防风奔命无专车之骨也且夫圣智之名功能之迹华而可悦天地之所受藻也非足文于心苞采相胜固不能得之譬诸嘘冰无出熖者矣其不然固如嘘火易再曰含章言文心也于坤王事有终言致功也于姤有陨自天言天下之理可坐得也夫得寳母者坛奉以呼珍于海士守此寳母亦坛奉之足以提忠聚能坐跻皋禹故有益功而无迁术也墨翟公输般带牒坐投而攻守之变尽假令二子輼橹而见城下又迁术乎哉自臣六七年所亲见天子临朝奋讲焕乎昭回以为天子之修其文章而天子则由之以湛新天下云汉之成如此矣多士观乎天文其法最上其下者往数十年先臣涷宰尔乡安成既以袒持故谏臣刘台抵楚相谴去已又十年守尔临汝定潢池之哗此尔乡之所甚材也然先臣之为文章能刻深造思而其教臣朝则曰力尔文章暮则曰无亡尔文章夫先臣亦有取尔也臣学于君父即必以谂诸士臣实借诸士免辟苟不堕诸当官则已矣
　　戊辰防试録后序
　　盖易有之曰圣人作而万物覩谓上章美而见光下着情而献功如相见然故称覩也易之言覩书之言霁也上古之防霁于二代尧之防霁于舜舜之接尧犹雨之合水也而其时则亦有若肇造启辟然者此以尧有静深之息而舜大见其道舜大见道是使四凶者不得不大见凶四凶者大见凶则十六族者不得不大见才也此十六族者当其席伊耆之暮气而罣于穷奇梼机之繁妖如处袭石不可寻察而及其应运投知光气勃发灿然华舒烂于卿景故舜者明新之大归冒万类之才而与之相见者也今天子极圣左握大鉴右操健斧以章奸锄逆使严雰坐清大昏忽旦天子以为如此则天下必有矫挺而出其才者矣故使臣等洞垣而求之文字自臣所见士之能言者性命俱流思理并竭穷致极能凡士之奇则无有不见于此者矣士之能为此者运昌则气发心开则力张去讳絶嫌则虑坦而其情易尽此物之善覩者也虽然臣疑士他日将或有遁焉者夫敝臣之遁其君者畧有五术汉之臣则皆蹈之汉武帝责吾邱夀王曰子在朕前智畧辐辏及连数十城之守职事并废一遁也聚才以从其面退而解弛焉此一术也婴蚡之讼武帝问廷臣谁是韩安国两是之郑当时是婴后不敢坚一遁也诡于中虚以为无咎又一术也文帝欲任贾生绛灌之徒则曰年少初学专欲擅权纷乱诸事一遁也骇非常之原而托于安静且以老成制年少以谈笑夺痛哭则其説易伸又一术也文帝问陈平刑狱钱谷平曰有主者问其职曰理隂阳顺四时一遁也逃实课而即于莽荡以为大又一术也公孙宏对武帝曰臣诚诈使非汲黯忠陛下安得闻此言一遁也居身于谦谦之大美而使人主不可见诈又不可见忠又一术也此五遁者大巧之臣皆用之以捭阖其主汉之二主皆英主也然有不及觉者其情甚深其罪则与四凶等夫主甚阳其徳而臣则懐谖而栖于至幽此固流殛之刑所不原也故臣愿士终显白其意以与上相覩相覩则无回心无回心则无匿才君父者呼心之铎心志者锻才之鞴世顾安有负忠臣之心而患无其才智者乎且夫明主在御譬镜之在悬也因镜以正其容易而欲灭其丑难乘明主以致其功易而欲涂其过难况以上冲质而能大见舜五十在位之道使其年及舜必又出舜上而诸臣从之枕圭席瓒不为十六族则为四凶可不慎哉
　　武会试録后序
　　嵗辛未上急思熊罴之士属当大试天下武举乃更故格申命再三俾臣元璐副左中允臣方逢年往咨方畧事竣録文以献臣宜缀言末简臣惟论士之道观其遭际则可以知其致归古之名将三代而后如衞霍李郭之徒皆事中材之主今忻戴明圣文武之徳上凌轩姬一际也古者以将礼驭将极之设坛推轮犹为已事今创陈九宾廷见胪唱被以儒者之荣自诗礼之士诵周读孔数十年不敢梦见者诸士坐有之又一际也此二际者古今之不常天下所大也故以此二者呼振天下使天下负志之杰心开力出蓬勃蠭涌虽复欧冶击囊昆吾捧炉穷煅极铸而规其成器无有如此之神灵者矣且诸士亦知上今者所由命科先技勇而后文章为何意乎臣愚仰窥上视诸士綦重以为是皆举于乡而来者铅觚之能已见矣自往者缙绅道盛慙见兠鍪文士倚笔不自得浩然弃而説剑稍习弓马以为文章之媒而主者急奬机谋盛循行墨上心知之故谓今士所不足非文也卒出不意而求之艺力当令初下都人士窃疑裘带之风将诎于超距而不谓诸士取诸其身顾有以应握槊伸钩霍然而出于是上心甚悦以五百士付臣等使试其文辞臣等既受命私意士蹶张如此其所不足又非武也将亦窃疑翘扛之气必困于毛锥而不谓诸士取诸其胷又有以应摛华吐蕴蔚然而章盖臣于是而知上之神武知兵也以实徴才以虚作气以武力士之所未备故猝乘之以文事士之所必守故不攻之以猝乘故尽得之以不攻故终致之自古帝王之精于韬符而善用兵未有如上者也诸士既已感激神奋而又仰参至精法其环变苟行三军可以无敌故臣愿诸士一以上指为师臣寡昧不闻军旅无可益诸士者无已请即谂之以所素守经生之义则亦有三诫焉多读书一也励志节二也善与不争三也郤縠诗书杜预左传古之为将者皆右六经而左军志战陈征伐之事不与圣贤谋之则不能多算故宜多读书也今赐甲科称进士俨然士大夫矣龙云始逢矜矫自贵旁涂曲窦儒生之所谨者诸士皆当守之羊祜不附中朝傅爕宁失通侯而拒中常侍赵忠曰吾岂私求赏哉故宜励志也文武之权譬则其衡也曩承平抑武武堕今将昻之衡过亦殆诸士其务和衷无戾文吏文武不和则大功不成且不可使后世议蔺廉优劣故宜善与不争也以是三者传于韬钤益以计数苟行三军则亦可以无敌今嵗且洊饥内盗窃发四郊多垒卿大夫耻之武臣不必然矣虎燕飞食而绊于时平徒悲髀肉起望堠烽则诸士之又一际也报主树功既有其地果欲致则必致之又何疑乎
　　儿易内仪自序
　　汉人説易舌本强撅似儿彊解事者宋人剔梳求通遂成学究学究不如儿儿彊解事不如儿不解事也古今謡防多出儿口即易寄灵任儿自言必能前知矣夫易固贵儿所以藏身大藏藏巫小藏藏儿筮亦圣人儿天下也天下甚危之言以为儿为之则可无祻屯之次乾坤此易告难也继屯以防防童是儿此易明言惟儿足支难耳子云太元童乌共之童乌者子云九嵗儿也
　　儿易外仪自序
　　凡仪所设皆易本情当其会心觉龙马在侧而顾外之者以其假图召策假版陈图不免枝游近于小道又以图象所涉意在明儿墨守先儒不敢自出而儿得之则生戏谑所以外之也内之视外譬立闺寝观乎衢巷衢巷荡杂不如闺寝秘清夫易之为道固为转逐而外者也隂阳大义移而卜筮筮言取易卜言不取易而亦曰易尔其外至于风角鸟占青乌禄命亦归易焉其外至于博奕之戏范围错综亦归易焉天下之敢防用易如此然即以为非易所有又不可也
　　儿易内仪以説
　　三圣人之易断于孔子三圣人治体孔子治用治体握规治用握矩文周以前人皆任质明量取乎易者概必君子故贵以其圆神命易使人知化至于衰周权智日出苟使易两在迁流则大贤大奸共用易矣大贤大奸共用易即必有非易之易起而乱易者孔子惧夫圆神败易故尊典常矩易使方分设六十四者卦执一徳循能责用犹官畔然故大象之曰以者言乎其用也孔子用易如丹制汞使就财实用豫治乐豫尽卦皆归乐用革治厯革尽卦皆归厯用师萃治兵师萃尽卦皆归兵用噬贲丰旅治刑法噬贲丰旅尽卦皆归刑法孔子之使易也器之易之应之犹响也观其周综卦徳博串彖爻疑有神灵通乎梦见此由孔子制思微密诚察而其辞体要执术驭蹊断以数言包囊全卦譬晷一寸箝摄千里夫子之文章其才大力多然也我不敢知曰文周所谋定由斯义而自孔子用之何必文周不为此谋乎是故学易者不可以不明大象离象求易即力竭而思不得尽矣夫易者千世学者之所聚争也聚千世之材争立一易宁有正易乎而又以抵程朱之巇为有罪今取诸孔子之义明不敢自用才以庶防不谬于文周而挟孔子令程朱程朱俛首矣是故其道得明而易行也
　　选丁卯江西墨序
　　系今文于时固以变之道与之矣今文变则愈今虽邀龙马之灵役典坟之气使仓氏兄弟屈曲虫鸟错然而书之亦愈以明其今者已也故极今文之致为之三年则未有不腐者豪有力之士愧之以为是不可循于是乃弃其衡斗而舞帝江之干戚为此者其道足以乱天下而其器大毒天下饮之适如耳于是司命者忧焉以为非其人强魄则不能为也乃大索其类以厉诛于强梁而镵其血性为此者其意欲以治天下而其器大毒嗟乎操两毒之器以共制一文章世岂复有文章哉故吾于今文则有二惧焉毒造于豪有力者而使庸人承其祸此始惧也毒报于豪有力者而使庸人首其功此终惧也夫庸人不能自救祸而与庸人图其功虽更千世未有能成者矣王尊曰贾人百万不足与计事罗绍威以牙军骄尽杀之而所部兵羸不可恃则大悔恨植其名而不足以着物贵其体以犯天下之不服则其叛之必速是使天下之二毒者相伐无艺也吾于豫章憬然欲变之矣然吾欲变之而不敢不握其才管夷吾欲变齐则握高国赵武灵王欲变骑服则握公子成高国公子成者齐赵之人之所大服也故吾为之制奇平华朴四网者不脱一面也然吾必一一吹之而察其才自吾之意以为察才之法存乎别赝夫文章之有道者牛蛇无禁而黎邱不可尊也黎邱之穴破而四者之才乃始退而各守其宫子产曰有归则不为厉故文变则可归也归则不厉不厉则其才不疑其才不疑则其体立才非一的之招体非一鞴之铸也奇平华朴苟皆以其才为之则其于体均有矣使四者各有其体则文之体正天下有此四正者则天下之二毒者止矣是故锓其文而告天下以其故然天下必知吾为豫章言之也京房考课之法当时第使得行之本郡夫不忧其身之不免而忧考课世固以京房为愚人也已
　　南雍课序
　　雍制之可尚者二不使士自为功不使士自为命也不使士自为功者勤钟谨铎规蛾子以帝王之物天下于是不贵其家之缦弦而尊国之鼓箧夏楚不使士自为命者日考月较以穷其情士不得鸣一日之幸天下于是奉理叛数祠才而疏福神故昔者高皇帝之意以为铸才必于太学而今罣于桑孔治财之谋顾有不然者是可痛也今士既策名甚骄其诵读而天子则不之信即一日功见誉流而天下或终疑之谓其幸与福会为今之才者惝怳而难恃如此苟必归教太学还其本铸久任师氏由诚尽材切以性命湛以经术实以榦济华以文章不出十年将相之才可手掬而得矣自余从侯先生后咸股执随鸣叩互遁然即以先生之为教至于疲鑪竭薪顾亦岂能信其中遂有将相才乎余故以为非自上更始大复高皇帝之制而厉诛桑孔则不可得为之也今其可得而观者文章一端而已矣刻南雍课选
　　翊富仓书自序
　　或问耻曰人不能自食而倚天耻也乡之人不能自食其乡而倚国耻也今嵗大祲民多死徙于是公私上下皆以成周委积之义为当求其当事大夫规宏经逺悐然聚而谋其大者以求储于官元璐茧存城曲以拘墟之见退而与其乡之士大夫娖然谋其小者以求储于社乃稽古社仓自隋开皇之制以及唐宋戴胄王琪所条参之伍之要皆有未协者以其资计威教悉仰朝廷盖非乡之自为功者也乡之自为功者古今惟考亭一法观所行于崇安之开耀乡者纲综粲然化裁道尽矣然在考亭自为之则良他人行之或敝继此真文忠行之武安亦良其后人踵为之日益敝考亭不曰里社不皆可任之人乎所谓可任之人者能人义人慎人信人廉人天下苟不得是数者之人昔之碧血今为冷风悲哉法之倚人行也为法不能制人必行而倚人耻也元璐之法察鞬首机欲使虽不得数者之人而亦可不害则有五道焉曰托卑托卑者何也夫托尊于官即废兴由官官虽贤三年而权尽崇安之法之所以不复者亦以其后举仓归官耳今以土人世其事以中夀量之极其身三十年其子若孙亲见其事习其所持各又三十年是则百年常在望也百年之法以官守之须三十人以土人守之父子孙三人而已家无繁令而安里有多言而惮此为虽不得能人亦可不害者一也曰居约居约者何也千人之聚有田者常数十人若以王戴之法亩责输升是使数十人共执仓命也此数十人者必有数鸺焉必有数蟊焉今约之五人则尊俎揖让定纵堂皇者五人耳其千人常在堦下其数十人常在壁上谋静而专志咸则鋭此为虽不得义人亦可不害者二也曰絶累絶累者何也刘晏以假贷非福青苗直以贷祸即崇安良法后人败之拘催不堪咸以咎贷是故以粟贷民求息则粟有再死民亦有再死民顽不时归粟粟小死嵗大饥问诸鸠殣粟大死以法治民顽民小死春散秋敛五六月间价踊求粟不得民大死今就籴徴利以平为功金粟迭处不离其据此为虽不得慎人亦可不害者三也曰制欺制欺者何也大嚼者咋断其舌左手持鍖右指愓血一身不可自信而况于人乎故鸣鼓虽公不救往过要鼎虽薄不形来愆今质入谷出以钟易石是使受者不私私者不负骥驽同枥不见骥亦不见驽夷跖并防不患夷亦不患跖蚨飞来去倚枕聴之周郑交质之谋而有邃古结绳之化此为虽不得信人亦可不害者四也曰藏富藏富者何也过府而防指者希不有盗心执炙终日宁当不知其味乎寝处京坻而我无与焉不及十年庸人皆倦矣今以为其家之肥期而归子旬而归母后乃尽子囷子凡谷六千石受息千二百石计上田嵗入谷五石千二百石则凖上田二百四十亩是则五家子孙世世之业也富此五家而千家乃不饥食五家于仓而仓乃足千家之食自抱其珠谁得脱者此为虽不得廉人亦可不害者五也凡此五者皆古所未尝谋自元璐以意创为之妄计虽甚浅疎断可百年而上因着为説以谂同人今饥民习赈等于骄子更一年不登诛求富者必立尽此云翊富是为富者策救使不得贫耳至所寓意保甲乡兵云然者安知是仓不为武库耶或疑此法终难行者固也当考亭始议社仓时吕东莱规以任所难任恐不成功朱吕且然何况今日虽然请自隗始夫众不可倚也自为之法不能身先之而倚众耻也
　　治社八子集序
　　今天下多事天子急救乱使天下郡国之民团结保练户皆可兵人期能战以为如此足以制贼然臣以为由其道可以得卒不可以得将也尽肉食之谋皆一卒之任若夫死绥制气之事惟士为能士所持惟文章而法亦团保墨兵笔战因社为肆是其所制将者也然而今之人不以为贵非徒不贵之已也又归狱焉以为其习致衰其气召乱笃古之士戒心骊稷强者卷堂弱者闭户魏子子一愿一洒之乃集其朋大治觚椠号曰八子章鹄示人其法元究天人高举礼乐敷算兵食钻秘韬符时或悲歌小形涕叹风论四出褒讥霍然或惧魏子曰子其危乎魏子曰吾何惧吾父死于是吾兄死于是也而其朋数子曰建安七子之才而学道者不尊之由陈思之无义父兄耳若以魏子父兄之义收召声类以极其材于应刘诸子何有哉余闻之气汗缕缕出于冠上嗟乎居体致用以为之文章求圣贤之心以谋富强之事未应一命而争致其身循此之情授之笏必击贼予之五万师横行塞上矣今求天下之鋭于乡兵里甲而不知文章之社之有将材是则田鸠所笑不知适秦之路乃当由楚也天下之文章议论皆非一人可持朝数人谋其忠孝不可曰党社数士治其文章不可曰乱小人无朋下士岂有社乎






　　倪文贞集巻六
　　钦定四库全书
　　倪文贞集卷七
　　明　倪元璐　撰
　　序
　　方正学先生文集序
　　古今大忠自楚三闾至宋信国未有不盛为文章者也文章之力贯道道立召才才聚天下无骨畏死之徒定不能为之圣贤尽性于忠孝必立命于文章我明三百年莫不以方正学先生之忠为出三闾信国之上顾未有能言先生之文为是离骚正气歌之所不及者是未能知先生者也孟子曰我善养吾浩然之气当先生遭逊国之难九死不悔蹈刃如饴非所谓养浩然之气者耶顾其生平论文亦曰道明气昌则文自盛今试取先生之文读之严茂高典则亦迁固华隽周赡则亦枚马幽仄翔举则亦仝贺充朗流逸则亦曾欧然惟本乎理充乎气而言之长短与声之高下赴焉其质熊熊然其源汨汨然色正芒寒令人望而知敬则先生之所以为忠即先生之所以为文是谓集文大成文不在兹乎南城张君廉健尚古幸宰先生之邑得以大聚先生之文攟摭类次刻而传之惟恐失坠其慕义景贤兴起教化之志迥出于俗吏而余姚卢某者撰次先生年谱搜括遗篇勤勤然佽助张君以阐扬风励为能事合并书之亦以劝后之人焉
　　孙督师抚秦四録序
　　四録者白谷孙公傅庭抚军关内奏绩对扬之书也曰鉴劳録曰清屯始末曰练兵总録曰省罪録以众勲示赏而不足者以一言被罪而有余媢嫉之害始中于正人而终祸于邦国可畏也方嵗丙子公受命抚秦海水羣飞蔓荆载道标无劲旅廪寡宿粮谈兵之家莫不徘徊审顾需剖将来公投袂而起慷慨无前率未练之卒出百死之计不旬月而禽剪渠魁俘献阙下大憝元恶相继伏诛然后退而清屯以裕饷募练以强兵旌旗所指凡夫名异号之防莫不投戈解甲非窜则降再期之间境无鸠眼公之勲亦赫矣天子嘉之屡诏懋赏而武陵之忮乘间窃发因其灰心引疾坐以诬罔无将幽系请室罸行赏稽时论之颠无若此者然自公去秦而防日滋横上益思公乃召公于圜扉已使督师七省时余在司农备陈末议请行营粮糗从军所壁就近辇输俾无反顾及公率师出关分道进讨自将大兵繇阌乡寳豊进击逆闯频战频捷克复日闻中外相庆指顾荡平乃天吴恣虐七日其鱼举近输之粟皆断阻不前士马并困不得不退保就食而一军之却坐误全师贼反乘之因而溃败夫可进难退见几而作于方畧初无失也斩帅余威振于戏下于法令非不伸也然而一溃不复支者莫致而致岂人之所能为哉当公抚秦时卢公总五省之师洪公督三边之士三君者皆人杰犄角办贼贼势日衰使久任以竟其绩何难坐销战气亡何边疆多事武陵悉移三君北援寻复以卢督宣大洪督蓟辽公督真保弃习径而即晦室又重掣其肘致卢洪军溃身殱而公以长系获免説者谓天假武陵以存硕果使収功于防谷然以偾辕堕甑之余为灭灶更燃之举公能留其身于危疑刀锯之余而不能伸其业于仗钺声灵之日悲夫余与公同膺环命并佐中枢尝诵四録于木凤之日辄欲弁其简端会军书旁午援笔辄投今解计归讲不忍以心许之言负吾死友为叙梗凡以挥宿涕然昔之所欲序者四録今则并序出师俯仰之际忭恨懐后之览者其将有感于斯文
　　姚孟长翰长代言稿序
　　夫云霞者非天之为也山泽之气蒸而归文于天是地之忠天者也后王法之以使其臣子代为君上之文章宋人曰得知制诰一日足不恨当宋之时环玦云泥皆厪书命道总褒诽其义则史今言丝萃于旌纁字衮依其鞶带无讥有奬以明至仁且夫遇物称佳敷欢四座毫毛茂茂化为醴脂此气士之难居者也以孟坚之才为其大臣上哦主徳犹病吚优今使天子执平交之分涌如泉之辞媚于卿士不亦悖乎是故观夫百尔之道察其难为无如视草者矣而以姚孟长先生为之其难益甚先生之为难者二望峻而文行逺望峻则今之人必以其言为山龙不得则怨文行逺则后之人必以其言为蓍蔡不核则讥近怨逺讥此二者不两弭之术也故使今日以是事命某某必辞而先生居之夫先生之居之则亦天意也往五六年间珰祸炽兴丑徒干纪凌撼椒庭冀离肺腑党钩正士不漏平原禠脱缨组如风击萚北寺填溢踵不得下戎行牖下等于三山天地既防陵谷将变圣人乃作行其大僇氛尽旭出道介长消奋椎党碑极命轮毂苌宏之血祓以膏兰胥靡闾氓悉还车服号綍并汗木凤为疲而先生方召自英州再升玉局圣人顾之贵其峻整以为精微前坐贾生侧陈里革进则资其甘盘之学退则役其燕许之才先生于是奋笔致能体天貌物章霆露之功别恺凶之道表方中之晷扬大来之符引伏戎之忧厉扬廷之义着首肱之爱呼敬应之心发言如雷軯訇天下若此者非先生孰可使为之乎先生之与圣人通徳譬水合雨而冠领正人引衾发气如芝荃之并馨斯能鼓吹大谟青黄羣直虽或光回绮合小命春华而义须鬇然搴壮岸出史狐之能于斯不坠矣昔蔡襄之謌景祐陈瓘之论元符非为巽牀巫纷归荣一氏之业也以先生之鲠固多怪少可使修誉命之辞适及泰征之会嘤鸣之求托音节足故曰天意斯不诬焉子瞻纵笔一世唯为五铭先生典制二年亦不盈牍端人之心可以知已诗曰倬彼云汉为章于天又云防蝀在东莫之敢指防蝀之与云霞岂得无其辨乎
　　黄石斋史公宦稿序
</div>
    <div class="pagination">
<a href="倪文贞集_page3.html">上一页</a><a href="倪文贞集.html">1</a><a href="倪文贞集_page2.html">2</a><a href="倪文贞集_page3.html">3</a><span class="current-page">4</span><a href="倪文贞集_page5.html">5</a><a href="倪文贞集_page6.html">6</a><a href="倪文贞集_page7.html">7</a><a href="倪文贞集_page8.html">8</a><a href="倪文贞集_page9.html">9</a><span>...</span><a href="倪文贞集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
