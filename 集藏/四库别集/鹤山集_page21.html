<!DOCTYPE html>
<html>
<head>
    <meta charset="UTF-8">
    <title>鹤山集 - 第 21 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 21 页/共 63 页</h1>
    <div class="content">　　近日失襄之后督府虽能募士复樊城而襄为北人所据江陵亦多北人随赵帅来如夏全黄国弼之类情伪皆未可知比遣别宋才代赵然此一交割甚非易事领事后又未知作何区处难哉难哉史子申已到九江近地亦遣人往倴盏处而识者滋以为忧今幸江南无北人恐置司鄂渚自此又引北人而南也人情大恟惧深恐激出内变又虑和好成而北来人无置身之地则有侯景之虑此亦事之所必有可为寒心谍报多言敌人今嵗来寇只在七月间又必先冦蜀又二太子者分重兵西向未知蜀之受任诸贤何以待之乆无所闻矣
　　李大着【心传】
　　此时在内在外皆不可为只有闲退为是或难之曰此时虽闲何处着身则答之曰譬如一人徒手一人荷担而猝然遇盗则徒手者不轻于荷担者乎或曰两人均于一死则又答曰徒手者必后死大抵自失襄后西而均房光化不可复东而随信不可守近而枣安为盗所有逺而光黄亦复凛凛荆鄂遂为剧边矣今虽召赵而以别宋才代之其利害又在乎新故之交而后来忧端则又在乎史子申到后和议欲成未成间也未成固有鞑患已成则非特一侯景耳
　　京湖别制置
　　今和好之説诚非得已某不敢效他人执一偏之説以害成第和好若成则旧管新收之北人得无侯景反侧之虑此当先事致思此説也髙明以为如何又如史洽以浮光杀降之旧而守钟离孟璟前月念三日杀北人于信阳而赵帅乃引北人来江陵史帅方遣人至倴盏寻盟而赵淮东乃提兵至宿永宋与北人争地事虽为有因而自外观之待鞑则和战异议待降附则疑信两涂于此之时受任者亦难乎其处史帅既主和而置司鄂渚其势必引北人南来刘廷美既复樊城而襄阳乃北人据之方筑庐酿酒以待权皇帝之来则虽守樊而无益凡此皆大监开府之初所当汲汲留意
　　左相
　　襄阳捷书今有奏申状缴至朝廷或恐别大监已自径达矣襄樊既复则京西江北诸郡遂可渐次经理此皆朝廷处置得宜之效不胜賛庆然尚有过虑者则刘廷美兄弟能以义行于一方一号召间便能得数万人此时岂易得者前督府赏功超躐方惧以専輙贻谴继闻朝廷又特畀廷美训武遥刺近来二十年间奏报之速处分之明无如此者宜乎将士军民踊跃用命也江海亦不易得而置之荆门今鋭然趋襄气象一新妄意欲乞大丞相力与主持専委别帅任责区处盖江刘诸人与之情实相孚或能始终此段则为益不小也
　　知安吉州蒋左史【重珍】
　　敌之谋蜀也先破秦巩次降诸蕃【西蕃古氐羌在阶文龙徼外】异时彼自诸闗入犹经歴闗外五州然后可至洋汉沔至利犹有栈阁险阻今若取道西蕃径抵文龙竟上则绵汉内郡指日受兵而成都已在掌股中矣邓艾由此捣蜀犹是缒崖攀木今伐山通道已久又多造大斧所至斫开可容骑卒又创石泉军一路径抵绵竹【汉州外县距成都百余里】七八月后无非掩袭冲突之日若问大钧则茫昧不可测知若论人谋则民屈财殚将庸师少决不可支蜀既若此则由金房径至襄郢荆峡由防万顺大江而下无不如意于是时也诸路危急急报日至而淮西一路独有使币往来是犹人之一身肩背腹心俱溃裂而养一指一臂以望其茍活不待知者利害固晓然矣















　　鹤山集巻三十一
　　钦定四库全书
　　鹤山集巻三十二　　　　宋　魏了翁　撰书
　　上建康留守叶侍郎【适】书
　　某卭之鄙人也生长寒乡幼尝有志于学网罗经传涉猎书记往往能以诵説词章悦人耳目侈然谓如是足矣少长而稍闻先生长者之训知圣贤之学在于求仁格物居敬精义以明吾性分之所固有者耳则怃然以失瞿然以兴于是俛焉以求其志不幸而贫贱迫之科举累之而志始挠溺一行作吏则益不能以纯固矣年二十六来为学官始获接四方之士而取师友焉职分既専始获肆力于学渐习既久时有新得明年为馆职始获尽见中秘书取帝王所以继天立极及圣贤明徳止善之要研习体察而又即夫河南诸子所以讲学次第以推原寻流而后知夫天地间有可爱可求者莫不有之而某之生也有年乃独懵不知觉方以弱质浅中藐然于利禄之蹊所得亡几而所丧自滋日往月流迷不知复则将骎骎为小人之归矣因惟圣人之学十五而志逮三十而立某今也行年二十有九矣圣人生知安行固未可以闚仿万一而独不可知所师慕以为求端用力之标准乎于是乞归田以师立名其所居齐拟求一语为志侍郎方以道学正宗倡明后进几有以警诲之俾得以循是而思所以立焉不胜幸甚
　　上李参政【璧】论蜀事【丁卯二月二十七日】
　　蜀中一变如此罔然莫知所措或又谓真赝未可知至巫阳上下则知逆谋已成伪黄榜四出矣防诸公数十舟俱出闗遂相约回舟复东而舟中之人皆思西归一夕溃散不免别募梢火易以小舟后数日始得尾刘緫郎诸公皆回荆州狼狈颠踣只自怜叹今岘首之围几百日而未解京西诸郡荡然一空荆门亦以焚掠剿屠几无噍类前日士民逃京之蜀今又逃蜀而还京舳舻往返相望前有寇盗之畏后有僣伪之污伥伥然未知所以免今逆曦又直指秭归为限蒋帅尝为奉行伪令下归州云蜀王已与大金议和如大金有兵前来本州不得迎敌近又遣禄禧以千人分守瞿唐等处二十三日已交割蒋守其意惟惧王师之不衂惟惧金兵之不得志日夜念此为之愤惋亦尝静而思之彼虽握重兵得地形而所幸者有必不能乆者数事其附金以叛似伪豫而世受国恩身兼将相宠异逾等乃非豫比方且利吾有外患臣于讐敌欺胁君父或又见金人与曦之伪诏自去年七月曦遣人至彼已铸下蜀王之印审尔则包藏逆谋又非一日矣懐诈孤国恩以危宗社生灵天下之所不容神人之所共愤一也狼子野心反覆多诈方时多事且使之暂守西蜀而彼得以并力于淮汉而其无厌之求难塞之请必继踵而至传闻见已要求重币拘集兵数万一不厌所欲则驰一介之使废之移之诛之皆为所制谈笑可以得蜀矣二也自古僣叛而能得志者多出于人心厌乱思治之余一遇豪杰抚定则翕然归之今祖宗徳泽在人朝廷纪纲政令虽间有缺失然上下维持随即正捄比者皇储骈庆之祥又可以推见天意之不我违今一旦遽取西蜀而臣之夷之人情震愤恨不食其肉必生内变三也英雄举事必先得人以为助今贤士大夫既各洁身以去诸将率多遁逃其未去者止是畏死而貎从纾难以待反正耳所谓屈膝投拜甘受伪命不过暗劣亡耻者曽犬彘不若而何可与共事哉四也曦本骄騃习贵不闲将畧不识事体不过以父祖故又多赀善交结未尝有尺寸报效而超猎至此本无过人自古英雄举事岂有北面外国奉表称臣而用其正朔者此又足以推见其无足畏者五也合是数端曦之必不能长可拱而俟独为朝廷忧者金一防曦则蜀将沦于异域金不退京西之师则无力可以讨蜀此忠臣义士之所以日夜愤泣而搏手无防也为今日计固不可速之以激其变而亦不可缓之以觖民望须是因人心之愤激方新见闻未熟及热图之则必有倒戈以为内应者又须重为之赏以购之则必有能转祸为福者伏计庙算已有处分僣越惶恐
　　上韩太师【侂胄】论逆曦事
　　某闻有逆曦之变始而骇中而疑终而信其骇也事出意表罔然以失盖亦人心之所同其疑也则以谓曦本乳臭子特以父祖故未尝有横草尺寸功而位极武阶身兼将相今又以西陲被兵俾之尽防诸将主上之所礼貎大臣之所剸属久揔戎昭任之不疑宠异若此而不以此时报国顾萌二心则非人类也其信也又谓曦之轻蔑王室包藏祸心本非一日有识之士类能言之乃敢上误庙算张空北征而蓄缩自守乗时为奸自通讐敌以欺胁君父其状盖自去秋以来则又近于可信于是踉蹡返棹自巫山近境亟回江陆觇知反状甚悉不觉然殒涕恨不身先士卒削剑外之草俘此狂逆也而襄安之围未退又进迫荆门目前殷遽如此则似未容虚此以应彼为宣司计只得量缓急而为之应且速营襄安之援其如讨叛则旋为布置以伺朝廷处分度二郡之围解则正兴兵讨叛之机也今二围既解而朝廷处分又未闻有赫然振厉可以大慰人心者其説不过曰事当重迟欲速则激事当周密张皇则骇众区区愚瞽窃不谓然常人之情骤变则愤激乆之则因循况曦之不道本起于易我环六十州岂无捐躯徇国者而包羞含垢迟迟至今未有能即倳刃于曦以报天子者则亦未必非疑我之力方弊于北事而未暇及此也故且茍延嵗月以需王师耳然闻之道路则曦之为谋日深又非曩比分遣偏禆以守州郡之要剧者矣渐易诸将之不附已者矣増置百司士之受伪命者日以多矣轻繇薄赋人之沾小惠者日以广矣小人无知不识利害因循日久或将安焉则今日讨叛之举可斯须缓乎可以易心临之乎下哀痛之诏洗濯弊事以作人心别逆顺之理明其为贼以厉士气亟肆赦宥原胁从之罪而开其自新分遣辨士谕闗外诸将以大义而重为之爵赏传檄蜀郡乗人心之厌乱而许之以和戎罢兵此等举措在今日皆当汲汲施置而不可忽其次则莫若乘人心之愤激方新而曦之规模未立扬虚声于均房之境而亟以重赏诱致禄禧发大军万人夺瞿唐循防子而上号召泸益绵剑诸郡约田氏兵以为内应自万出陆自渝合泝流皆可进兵北去夺劒闗以扼襟喉夺益昌以据金谷大势既定人知逆顺祸福之较然则三都统之兵亦将倒戈以为我用虽尝受伪命者亦将自择利害若是而曦安所逃乎使曦幸而不授首于我则不过逃而归金耳纵在金亦不足为深忧曦死而金为寇我亦固有之患皆可以渐为之图而吾已可拔西蜀于被发左袵之几不免矣若掩匿覆盖悠悠嵗月养祸而觖民望则祗见其害未睹其利也吴宣威威望着恩信行人乐为使彭都统虽非素望然近以拔身污伪鋭然逺来士誉始归留之在此亦可使血脉通贯见已部分诸将结约内应止候朝廷明降处分如前所陈者昨又见移秦世辅遣王大才此皆甚惬人意去留得宜惟未颁赦令未専责任未正讨贼之名中外颙颙日月以几太师身佩安危伏惟力賛睿断蚤决大计以投机防以解西南倒垂之急实宗社生灵之幸某生长于蜀粗知蜀人之心必不俯首下气以臣于贼其日傒王师之来非若曩时诸公妄揣敌情以误大举之比也惟太师亟图制之
　　上吴宣抚【猎】论布估
　　某昨蒙面询蜀人赋租之目蜀距天日万里呌呼不闻未有过而问者而宣抚待制独慨然及此六十州幸甚且如此年以来两浙丁钱两淮租税及东南诸司州郡凡有申请例蒙蠲放而蜀中赋敛繁重乆为民病者如折帛之害盐酒之害皆中兴以来军兴一切之需名号纷纷未易悉数逾八十年而未得弛焉请先以布估一事明之自天圣四年密学薛田守蜀就成都重庆府卭彭汉州永康军产麻去处先支下户本钱每疋三百文约麻熟后输官应副陜西河东京东三路纲布是时布价甚贱因以利民故愿请者众不请者不强也至熈宁间布直渐长民无请者漕司始増价至四百敷入裒折等第科买然亦止是责约正色民尚乐输建炎以来大兵乆驻蜀口都漕赵开始改理估钱以济用度毎疋増至二贯自后累经臣僚奏减则又就除本钱三百疋疋为钱一贯七百去元买之意愈逺而名愈不正以今日所取之数言之为布七十二万八千八百疋有竒价例不等为钱一百三十七万七千有竒有裒折敷二百文科一疋者有裒折七十文亦科一疋者科敷既久民力益困年丰谷贱则所收不足以偿所输脱遇凶年饥嵗则十室九空往往流莩转徙化为盗贼只如成都汉卭地多沃壤去冬亦不免有啸聚剽掠之扰则其他硗之郡可以推见遂使乱臣贼子得以轻繇薄赋为固结人心之术愚民无知惟惠之懐甚可畏也及今蜀乱始平正劳来安辑之机不于此时解弦而更张之则将安待虽然此特六州之偏受其害者待制傥有意焉则自余名色之徧为六十州之患者当继此以禀伏乞台照
　　答虞永康【刚简】
　　斋铭所疑无非切问注释志学从心一段词义精宻非有涵泳省察之功不能及此但详味铭之始末所谓人之希圣资盖鲜夷亦或仅有而言人之能有志于希圣此资质絶难得来谕乃以人皆可为尧舜凡与圣人资性本自一般破之但铭辞元只下一资字恐未可草草防且资性二字亦不可不别若论性之本体则性即理也无有不善夫人皆可以为尧舜故孟子有道性善必称尧舜以实之所以明人之性善不以贤且智有余愚不肖为不足今止言资则别有説资字虽于经无明证然以字义言之谓之资质资禀才资大抵只是气质之类气质之性却未免有昏明清浊得气之清明者为圣人或昏或浊者凡人为人能于此亟加澄治之功而自此充而为尧舜亦无不可然则谓之鲜夷亦不妨否教又以同人之卦同乎人者同此资也取义又别又有比而同之之病我材甚良我年孔当舍彼旧辙靡为物降却方説三十而立以后事至命以义知即知命也心非外假即嘿识心通也此以下遂言至于不逾夫孰御者则彼其词意于志学节次亦甚分明但説到立字不甚痛快诚有如来教之所谓疏略者至于虽则云然有言于兹是二非一必也贯之以我希圣则犹是二以身体之从向上着实充去则方是一故曰必也贯之若逐段做去乃是非一须是贯得精粗无二特孰与不孰有差别耳却不须説以何而贯之曽参之忠端木之恕两説稍似间断亦尝如来谕所及者面质叶文其説乃谓此二语互发作文固多有此体因复举程氏之説所谓维天之命等语问之渠云此忠恕之极至处在学者分上要切已体认只是从尽已推已中心如心之类推寻将去乃为切近如世间人所谓忠于君父忠于友朋及恕心恕法之类大槩同此一説忠即体恕即用即所谓大本达道不可拆防也来教又于一贯之后将子思违道不逺之语滚説在下不知在髙意亦尝分别否盖曽子之忠恕在圣人分上言之程子所谓动以天者是也子思之所谓忠恕乃在学者分上言之所谓尽已推已之类是也此处亦不可糊涂看过来谕又云已者忠也不施所欲于人恕也但尽已之谓忠本在尽字上发明忠字今只一个已字便説已者忠也却恐语脉太快意义反未足更详思之却以下教从心所欲不逾矩古注元是有如字一音旧见先儒多只作平声读义味稍深长盖言圣人至此则随其心之所欲而自不逾矩胡氏所谓随所意欲莫非至理心即体欲即用体即道用即义最为详宻今来却増一丝旁作放纵之纵固是古注亦有此音前辈亦有从此説者但云在他人之心一纵其失如何惟圣则能从心却不出矩词义俱似未莹来谕又谓自志学至从心之序所以示学者使之措其功此説固不差但见诸説中惟朱氏所云圣人生知安行固无积累之渐故其心自能至此也是其日用之间必有独觉其进而不及知者故因其近似以自名欲学者以是为则而自勉非心实自圣而姑为是退托也此一段义比诸家稍宻并以録呈
　　又答虞永康
　　来教所谓资性之説本之于易之资生继之以孟氏之性善之论以及于伊洛气禀之説先指大本乃及其次源流固自正当但资之与性字义各别亦须别白令分晓董子所谓有能致之资注云资材质也程子铭李仲通之墓亦曰刚柔杂揉兮美恶不齐圣虽学作兮所贵者资便儇皎厉兮去道逺而前辈论资字只是作如此説难以与性字混而言之若夫所谓资生则资取也言乾道之元万物之所取以为始者资字只训资取资借之资却是必欲以是解资质之资固亦可以牵合但要求一实字以证此资令一语可尽不费杂説则须当如董子程子之説某非强为叶文主张者但见其人之希圣资盖鲜夷之句与明道圣虽学作所贵者资二语词意直是相类元非害义似亦可以放过也大抵门下之所论者皆是性之本体故人可以为尧舜及同人于野之説自其同者言之而叶文之文乃言气质有清浊厚薄之异故谓之鲜夷自其异者言之至意与用字各不同故不免有如来教之所疑尔已所不欲勿施于人此意便与施诸已而不愿亦勿施于人同理已者忠也只説恕便有忠在其间若分出一已字作忠字便伤于凿语意反不浑然如何更详思之从心只从本字作平声读似不费力今仍欲増一丝旁作放纵之纵亦説得去但来教难仆从心之説曰从心所欲则欲出于心人之有欲即从心出不待至七十方从心出此则不然欲虽人之所有然欲有善不善存焉若圣人既以生知之质学力又到至七十时随其心之所欲为而自不逾则此殆与门下放纵之説自不相逺独区区之意欲从陈氏胡氏诸家之説者盖谓避得放纵字少病耳有如来教必欲从放纵之説则大意元自同更无用辩
　　柬孙蒲江【纲】
　　某伏准使县闗报成肃大祥斋筵督令陪预三日拈香契勘祖宗故事丁忧人既解官不惟无职位版绶且并去阶候服阕日则须从朝廷再给告劄然后系阶受任南渡以来虽号为礼文多阙然知礼者犹能遵守故实钱周材既免丧辞免召命系朝议大夫衔张魏公免丧归家止着白凉衫客位用干办府名出手榜云丞相未有衣冠见客识者是之今礼学不明此等事不复讲行士大夫亦多罔闻知况某兄弟新丧未卒各在齐斩虽奉议从政之类皆非所当有诘朝之事君命以常服见兄弟自无衣冠可以趋簉下陈元付下台缄輙用缴纳并略以己见求教
　　又柬
　　某昨以兄弟各在齐斩于成肃大祥斋筵未有衣冠可以陪预且见县胥所持告报之缄虽寄居之有丧者亦存旧例尚存阶位无异常时方防防在疚受之不遑不无惝怳因试引先正一二事籍以为求教之目庶相与讲求至到非敢矜知衒博为无益之辨以溷清聴伏蒙教报缕缕盈椠论议正大啓发为多然细加玩绎则畧似差舛于区区寡陋未能释然盖先王之礼制以君服同于父母皆斩衰三年至于母后之丧以尊无二上则不可与君比故礼为王斩衰三年王后齐衰不杖期而孔门问答亦谓居君之母之丧居处言语饮食衎衎尔礼固有隆杀也今主上于太母之丧若引先朝故事惟哲庙于宣仁后正合此制元丰末百官为神考服斩衰而元祐末百官止为宣仁齐衰不杖期故范纯甫于元丰末则引经建议论易日月之非元祐末未见有所奏陈【台谕谓宣仁之丧范尝建请岂有所考耶望详赐指示】由是观之则太母之丧当及期而除今朝廷行下州县皆令百官于大祥日服常服皆本之礼经参之故实累经先儒讲行寔为至当臣子所当遵禀似未可轻议齐衰之人无由可与今台谕所引曽子问数语乃是君薨事施之于一国耳况在今日似大段有碍不若勿引此事为佳台谕又谓庆元初髙后之丧晦翁申明范説髙后尚在庆元三年十一月六日而晦翁去国乃元年六月有如台谕所及者乃是为孝庙发耳区区于礼经于故实皆某之所未能悉知正望不鄙注以下教









　　鹤山集巻三十二
　　钦定四库全书
　　鹤山集巻三十三　　　　宋　魏了翁　撰书
　　答客山张监茶【伯淳】书
　　下谕续诗选窃惟是书之作当以钤品人物为上而语言之工者次之试以来教所谓南士之目言之如游定夫杨中立胡仁仲魏元履及朱元晦吕伯恭张子韶朱子发诸儒则此以学问名世者也赵元镇傅至乐则以名节名世者也赵元镇李伯纪刘共甫诸人则又中兴宰辅之卓然者也其余诸公名字则不足以进乎此往往不过以其尝为宰辅或歴显要故名在史册耳而本非以文章名也今而槩之恐不无玉石杂揉之病又来教所谓赵子直丘宗乡尤延之梁叔子木允之之类虽皆可録然论其世则太近未有家集之类行于世今若徒取其传闻者而遂刻之则万一得之不真反啓争辩之端适以为文字之累耳台意以为何如此外又有来教之未及者敢复畧以所记忆备采取尹彦明【焞】马时中【申】胡邦衡【铨】翟公巽【汝文】李泰发【光】吕居仁【本中】陈去非【与义】胡康侯【安国】胡明仲【寅】徐师川【俯】韩子苍【驹】曾吉甫【几】曽天游【子諲】李愿中【侗】刘彦昭【子翚】王圣锡【应辰】苏养直【庠】陆子静【九渊】子夀【九龄】若此等类遗逸尚多今随笔写呈不复伦次亦宜一一捜寻以世之先后人品之髙下次第之乃可无憾切乞勿罪僣越如江西诗二十家内似亦可更取其显然者以足之如何又未知今诗选防自中兴以来否若中兴以前则名辈尤多也匆匆且止此可否更在裁度
　　代南叔兄上费参政【壬寅】
　　古今未有标立一説以为出治之名而能乆焉无敝者盖天下之理生于有所矫矫则偏偏则敝故名之立弊之伏也国家承五代之乱防县纷裂藩臣恣睢太祖图惟治要率吁羣献崇本弱支而祸乱销省刑薄赋而民力裕举防黜贪而吏治核信赏必罚而兵政举随事综理曷尝揭揭然标一説以立国是而使天下必为是説之从太宗遹祗前绪卒其伐功真宗享有太平粉饰治具仁宗益加涵养无所纷更英庙虽有国日浅而持守不变百年之间朝廷清明六服绥乂逺人轨道百嘉畅茂升平之久盖汉唐以来所未见者自熈丰大臣始以私意误国以祖宗神明博大休养生息之政为不足以快其意也乃始创为出治之名以竦动羣聴颁之有司者曰新法颁之学官者曰新义上之人既立为一説以风示天下新进用事之人又相与而朋翼之牢不可破由此者进异此者黜行之未几众论哗然元祐力鉴其弊而更化之名立不欲已甚而调停之名立绍圣亲政而绍述之名立自丰亨豫大之名立也而财用日耗自享上之名立也而花石病民中兴之初愤国势之方夷痛皇舆之未返上下振厉激濯以复雠为事而权臣闚见罅隙乃始标为和戎之名以操持国柄士大夫靡然从之堕党崇雠损威纳侮卒之国势积弱士气剥丧以生寇心孝皇初政鋭意治功而恢复之名立士之求合者又皆大言无实迎求时好悠悠嵗月莫有成效而其势不得不出于责实责实之名立士复以趋事赴功为能也有不屑于为之者焉而道学之名立士皆惟学之趋盖才智者之所弗乐也而立为伪学之名以排善类善类以次摈弃又虑其太甚也而皇极之名立皇极之弊至于混淆也而振作之名立振作之弊至于兵连祸结也而更化之名立更化之久上下恬然今又以小康之名为治矣名相绍于无穷而弊亦随之人心之趋于竞国论之挠于变而君臣之间日以补偏捄弊为事职此之由也仰惟相公以时儒宗早敭政路方权奸擅朝以排击善类为事士鲜不趋和承意者而相公拔然自立于流俗之表曽不得以戚疎及兵端欲萌士之趋和承意者盖不减于学禁之日而相公复浩然勇退于众呰之冲曽不得以絷维于以见相公识趣之逺无所偏倚有非今之从政者所能几及天之欲平治天下使其久安无变而不为一偾一起之势也舍相公奚以哉草茅寒生妄有窥度如此惟高明寔可否之
　　上曽枢宻【从龙】
　　某与执事别十有三年矣执事才谞机识蚤悟夙成自冠伦魁迨居册府克自抑畏无有祗悔越守偏部贪吏之怙势者抨之凶卒之乱法者僇之蔚乎风声虽老奸宿猾莫不股栗焉暨还朝列随事财正无所挠屈海内人士于是咸属心焉亡何西掖北门南宫东省清资显序涉歴殆遍而天下望之为丞疑该辅矣防有旱蝗星纬之异降诏求言人曰朝有阙政非执事谁其言之也朝有谠言非执事谁其主之也执事之在外省又当看详之寄不惟噤无一语而是非乖剌忠佞倒植前日之属心者皆由是而惑不知所云然犹曰位有所制耳南渡以来蚤践政府惟张忠献公人鲜异词执事年逾四十即賛宥地而士犹以望张忠献者望焉则以考诸始进秉谊不疵故翕然信之不疑况比年以来天生沈嘿柔佞之徒布在世间相师成风为士者茍见朝廷登用稍可信也则执事者交庆幸其有以康时否而济人穷也往往相谓曰我知曽公也是尝守上饶而能戢贪僇暴者也是尝居朝列而能无所挠屈者也明日有忠言劘上者有正色率下者必曽公也有深识逺虑消患未形者有洪量广度为善类宗主者必曽公也于他人亡所几焉而旷嵗绵禩且不惟亡以厉人也以今时事二三年前殆有旦异而晡不同者矣问之事权统体益皆难言而邪径滋多正人疎逺奸防相习防诟亡节俗日以壊外焉疆场之事则泛无所主非遣使则奉币也非杀降附则戮流亡也养痈防疾于腹脇手足之间今且溃裂四出矣犹不能引义尽分与天子宰相争是非廷臣之稍以剀切自见者既以次补外而法从之臣仅为储老养安之地前日之所以属心于执事者至是而惑滋甚然或者尚有言于了翁曰宥府掌戎政于时事之得失固不得而尽知也且裕陵尝谕司马公曰枢宻本兵之地各有职分不当更引他事为辞公亦曰今未受副枢恩命则犹是侍从之臣也于朝廷阙失无不可言然则枢臣之职固有所拘而不得如侍从之皆可言今顾以是责吾曽公无乃未识事体欤曰不然裕陵固拒之词也司马公辞逊之语也迨其终不可辞也胡为今日拜疏乞罢条例司常平使明日拜疏直吕正献公直三舍人攻吕惠卿攻李定非必皆有职分也或又曰官以枢宻名有嘉谋嘉猷则内告而外顺焉其事秘世恶得而闻曰入有以告而出不以语人皆大臣之所当然审其有告也则众正以彚进矣庸才以过出矣恐防防诟之风亦庶乎有弭矣将不违众而赂雠矣疆事庶其有备矣流亡降附者定于一矣彼垂亡之宼莫余敢侮矣而粃政蠭出忧端猬起如行迈之靡所臻也舟流之不知届也岂尝有告而吾君未有行耶吾相抑之而不能以自靖邪既不见疑于君又不见忌于相则是未尝有告也然则盍去诸曰抑未可知也阳元宗击裴延龄于七年之逺而韩退之乃责于五年之时范希文争郭后事于九阅月之余而欧阳永叔乃责之于旬月之后邹志完论刘氏事于朞嵗之久而田承君乃期之于拜官之初是皆不知其心而輙为早计以坠言于友也曰不然彼不过争臣耳当世之士期之已若此矧已在贵宠之位天子改容而体貌之矣而尚曰有待云乎哉今以范邹之时考之则过矣以阳子之时则未也然昔人于阳子则盖非所取且欧阳公之言曰徳宗猜忌进任小人此岂无一事可言而须七年邪幸而遇裴延龄事一谏以塞其责向使止五年六年而遂迁司业是终无一言以去也此最为古今确论今曽公之官不为小矣曽公之时不为泰矣曽公之居位不为近矣而裴回顾虑未欲有所建明虽至愚极陋者皆所未谕于斯也曰今举世皆是也而何独以咎曽公曰戚之则涕泣而道之疏之则谈笑而道之子谓我于公戚乎疏乎彼贪得而忘忌惮者吾不责也公非是班也以鼎盛之春秋处素定之荣进无慕其富贵也名声赫于治郡风采耸于立朝又非无所见于义理者也道合则行否则奉身而退公非有所甚难也或又曰子之责曽公是也虽然大厦之倾非一木之支今事势若此一曽公独如众人何曰不然也蔡京之凶狠今安能与拟宣和之季李棁劝京以收敛敝事张觷劝京以收拾人才彼不过一郎官一馆客耳犹能一语而合况执政之于宰相乎蔡京以二子之言急有所改作固已无及于乱今可不为之寒心耶某既与之反覆辩数又谓是説也不当有隠于执事故详书之以告惟执事审思而亟图之不然则进退固可于斯时决也诗曰云不可使得罪于天子亦云可使怨及朋友又曰翘翘车乗招我以弓岂不欲往畏我友朋执事其忘之哉
　　上史丞相【弥逺】
　　某曩者为郎兵部窃见白身忠义人一项在边疆捍御不爲无功于朝廷爵赏亦非有吝而上功已久实惠未加虽给帖补授名目宣抚司虽批跋付身送转运司注授差遣及转运司注儗申上则朝廷批状下部勘当部中乃以未有指挥放行不过依违其説申请朝廷指挥且如嘉定十二年春敌犯兴元金牛大安四川制置司招集忠义人许以重赏制置董侍郎徧作公劄令所在州郡劝请土豪上户纠合丁夫先补官资且许以便宜书填告命续申朝廷优与差遣于是有弃家荡产以应募者卒收殄寇之功而至今俱未与放行注授尝推寻其故盖縁本部止是承受嘉定五年六年节次指挥放行开禧二年以后忠义立功而嘉定八年以后忠义人即未尝承准指挥放行故兵部无可勘当又不敢指定回申只得备坐元行申取朝廷指挥朝廷又以人数猥繁一开其端必有滥赏之弊故不容遽有施行某窃惟御前大军虽为数不少然虚籍未经核实老弱未尽拣汰设有风尘之警恐未免资忠义人以为用况所在诸军间有逃溃虑其间同类相煽则往往发忠义人追捕亦是借其声势互相弹压若省部坚执前降指挥无以变通将恐有功不赏缓急无以使人尝读汉制谓行疑赏所以申信夫赏而有疑且欲行之盖谓有国有家无信不立况曽经帅阃核实批跋转运司注授保申未必皆是可疑妄意欲乞朝廷速戒攸司检防兵部元申早议斟酌施行
　　又契勘得信阳枣阳军有鄂緫军立功普州苕山镇有黎雅州牌手立功此皆累年未与放行縁是创立军额未有比附推赏体例若一槩送部勘当有司必是拘例回申须自朝廷特与从宜区处或且比附陜西义勇十资法略与循转亦足以稍示褒劝并乞钧照
　　丐祠上史丞相【弥逺闰八月十六日】
　　某比者偶婴微疢寖乆未瘳始谓痁疟之常不难蠲损已而药石无効证状有加昼夜惔焚连声嗽逆气血销铄形神索然自揣余生未知攸济乃前月二十八日大丞相即省中受谒某犹得强陪宾履之后羸瘠之状已自略见迨旦日再欲扶惫而前则已不容自立矣尝托杜侍郎控恳曲荷钧慈轸教以治疗之法感入肺腑继以大行皇帝弃捐羣臣扶疾入聴遗制雨冷冲冒加以哭泣几仆遂谒告将理又蒙优假使得卧家今百药交攻羣毉并集而顽然沉痼辛苦难任慨念某本起寒逷幸以载笔近六符之光而疾病侵陵精力雕耗如不蚤自引退满盈挻灾则颠隮在前上孤特达之知下负宿昔之志阖门百指狼狈阽危是以冒昧引牋归诚造命仰冀俯垂恻悯察其非无恋徳之实而抱疢已深怜其非无报国之心而遇灾可惧俯从所请姑畀祠官使某得辞避宠荣消塞殃咎保全余息归返故乡是大丞相再造之也词情俱迫不避唐突之谴分当抵罪
　　再乞祠上史丞相【弥逺闰月二十一日】
　　某前日自立控祠出于冒昧大丞相海涵地负姑逭谴呵特为敷陈未赐俞允自应退聴造命而危厉所迫日就衰槁惧鸣号少缓将有先犬马填沟壑之忧敢摅丹忱上冀矜念某起身寒门少所疾苦是以病出意外不谙药石之宜始初作寒骤投刚剂丹砂雄附错杂并进务欲驱除宿冷而变证作热极天下冰寒之药无不备尝生犀鼈甲不足以涤骨髓之烦三黄二胡不足以解表里之燥加复喘嗽上逆腥涎秽沬昼夜数盂四旬不得就枕羣毉无所用力每一热至则诸证交作气息闷耗不苏自抱病以来一食不能以一合肌肉消尽骨立可骇深念孤逷之踪向者一去脩门垂二十年分絶荣望忽叨收召再忝朝迹两嵗之间五叨迁擢诚愿毕精竭力图报万分顾病势日侵頺龄难制愿大丞相动心兴念曲为开陈赐以骸骨使归故乡若幸保余生则尚有图报之日或即没于地亦无忘结草之报也迫切之情无由而愬伸笺引领魂目俱销
　　丐祠上史丞相【弥逺乙酉】
　　某乃者不避谴呵再控祝厘之请既请之二日而钧翰不报谕以勿复再上徳盛而词谦身贵而礼恭顾惟何人蒙此隆遇所当俯伏退聴生成而恭被钧诲之时再上之劄已达于走书吏矣敢冀钧慈寛其方命之谴矜其不移之愚以全其易足之心速赐化笔廪之祠官俾得早扶病躯生返田舍则是大丞相再造之也引领俟命以刻为嵗
　　再上史丞相【弥逺】
　　某不谙土风误信毉药客邪不解疾证交攻再乞归田未蒙从欲尝蒙面谕不必重陈洊领诲函未须再上以大丞相丁宁告晓委曲存全宁敢渎词以干方命而自谋甚审欲已不能重念受知最先同列矧服华螭陛列属汗青人谓宠荣已独辞避非甚有不得已岂肯屡为却图兹敢述至情具详公牍终祈钧造深鉴曲衷仍矜频渎之愚勿惮敷陈之数使其少休精力以絶病源则生全之恩陨越图报
　　四乞祠上史丞相【弥逺】
　　某冒犯谴呵僣陈恳欵人防无取天假其逢荷大丞相特达之知殆更二纪蒙大丞相眷留之命已至再三叠是非常之遇心非木石宁不知感今得时得位少遂壮行之志而薄命所牵余殃未殄十二日被命诣天竺祈祷出城上马道抵山间风雨所乗冷入胸腑风有蕴热遂成击搏寒热交战头岑目困惫无聊昨殿讲初开偶当侍立儒生荣遇孰大于兹而已不能勉强扶持以趋讲説之下陈迫不得已冒昧乞告至于今日寒热未解已具公牍控告朝廷乞畀祠廪复扶惫躬自布此申述其私如蒙钧慈特赐矜体念其荷知二纪被诲再三非有甚不得已宁肯自弃于造化特为敷奏检防累牍早赐施行庶几保全防躯归伏田里茍未陨越尚图报称
　　除工部侍郎上史丞相【弥逺九月二十五日】
　　某猥以孱庸久污化治每念君恩未报衰疢交攻谒告请祠诚非得已今陈情四五天聴邈焉襆被俟诛无复生意忽叨误柬躐贰冬卿孤逖之踪众毁所集分絶荣进而宠灵骤及震恐靡宁使非大丞相特垂矜轸倍赐埏埴胡以有此心非木石感极涕零独念士之行已惟于进退辞受最当致谨今请祠谒告亦既累月若饕荣冒宠不知引退则不惟病榦未易支持而内愧初心外慊物议此而无取它亦奚观伏惟大丞相尽人之情爱人以徳必不使其周章错愕以贸于去就之分重为知人之累也某已具公牍控告朝廷如蒙钧慈特为函致回天之力检防累牍畀之祠廪则始终恩遇倘其未殒之年莫非图报之日也
　　小贴子
　　某尚以寒热交搏不可以风未闻新命之前尝申控朝廷展假三日用是不能即日供职非敢逋慢以留君命仰矜詧
　　丐祠上史丞相【弥逺】
　　某一介妄庸自去秋得疾以来请祠者七烦渎公朝干紊钧聴揆情致义当奉诛斥而大丞相独加优容且于人言纷扰之中倍致维持保防之力某之前后展竭厥既无复遗余而大丞相之始终存全亦几生死肉骨之不翅矣尚复譊譊干烦未巳宁不知过而绳以去就之义终不遑安昨尝一一面陈已荷钧慈不赐严拒某仰服洪度俯慙褊束欲嘿则忸怩于心欲言则嗫嚅于口徬徨顾虑进退失据已冒昧再修公牍控告朝廷乞行敷奏复手自拜此以声其危迫之情引领光范不胜惧
　　再上史丞相【弥逺】
　　某区区危迫之恳因造请吐露无余继又僣脩尺纸以伸归依之悃潭府深严未知有无登彻而某寸诚耿耿食息靡宁昨夜忽被省劄仍颁不允之命方圣明御极俊乂盈庭虽无百参何阙于汉而眷留之命已至五六屏营局蹐无地自容当挈持病躯黾勉就列而再三顾虑今保全覆防惟吾君吾相是赖然内而防谏传闻不一虽有无不可臆料恐万一有之则必费朝廷区处外而制阃猜疑已深既移怒于其兄弟则在原之义坐视弗恤亦不遑安于某孤防之踪久近迟速终于一去然与其去之于众毁交攻之后则不若聴之于累旬屡请之余仰恃大丞相知怜之素用敢不择轻重尽布腹心更惟钧慈特赐财择某已再具公牍申控朝廷外复手自拜此以声其私
　　辞靖公洪守【倬】月给
　　某伏防轸悼羇旅锡之月餽盛意攸辱却为不恭顾以戮余束躬待放致馆授粲已逾常比若又秩以告存之礼偃然当之既乖辞受之义必资谗慝之口若谓周亦可受则帑累未至宾从鲜少杜门疏食粗无困乏此正韩文公辞孔大夫潮阳月给所谓承命茍贪则非循省之道敢援是以归诸受藏之府伏惟高明尽人之情必有以矜其不得已而赐之诺焉不然则躬造宇下必得请乃退倂乞照亮
　　答滕景重【处厚】
　　处厚伏观率性堂记云云先生首破罕言之疑而证之以书实之以易防之于中庸此非特清湘之幸也然而先天之学东南鲜得而于体用之説有所未白幸示教
　　某蒙示问记中所疑极荷不外大抵性善之义具于易而人忽之不察耳周元公于通书殆发其端邵子于先天后天之説又所以发明事心践形之义而人亦未尽知也先天之易干兊离震在左巽坎艮坤居右盖干南坤北以定上下离东坎西以列左右此天地隂阳之定位而人物之生必得是理必禀是气是所谓性之体也至于文王八卦则干坎艮震巽离坤兊乃以坎离居南北之正所以位天地而命万物者莫不本诸此而坎之二爻则自干来离之二爻则自坤来故记所谓坤之正位变干为离干之正位变坤为坎者是也坤道之光而为离故离火外明以明来自外也元是坤之本体故曰畜牝牛吉乾元之精而为坎故坎水内明以明根乎中也元是干之本体故曰有孚维心亨乃以刚中也大抵阳居尊而隂居卑隂为虚而阳为实此性之定体即干南坤北云云是也阳以刚实居中而隂以文明发诸外此不睹不闻之极功所以为性之用即离南坎北是也愚见若此景重更与同志平章之
　　答蒋得之【山】
　　河图洛书之数古无明文汉儒以后始谓羲卦本之图禹畴本之书本朝诸儒始有九为图十为书九为书十为图之説二者并行莫之能正至朱文公始以九图十书为刘长民托之陈图南辞而辟之而引邵子为证然邵子不过曰圆者河洛之数方者图书之文第言圆方不言九十仆尝答庐陵易子晋涑水司马子已言之已悉今不复重陈今得之断然谓河图则先天图也洛书则五行生成数也戴九履一图不过太一下行九宫数耳此不为无见盖九宫数见之干凿度见之张华子传自是太一图而刘长民取为河图诚有可疑先天图卦爻方位缜宻停当乃天地自然之数此必为古书无疑乃仅见于魏伯阳参同陈图南爻象卦数犹未甚白至邵子而后大明今得之定为河图虽未有明证而仆亦心善之仆尝观魏伯阳参同所载月法乾坤坎离震巽艮兊二位相对即非所谓先天图也又云土王四季罗络始终青赤白黒各居一方皆禀中宫戊巳之功又云太一乃君移居中州则又似九宫图矣又云长子继父体因母立兆基又云上兊数八下亦如之则不惟九宫图亦是后天图也伯阳所取盖非一图故其后又云上察河图文下察地形流中稽于人情参同考三才则参同者虽云参合三才而其意若取河图数为天【又尝以河为天图】五行数为地后天卦为人虽不明言而一书之中八卦与甲乙兼举错用虽然参同之末云履行步斗宿六甲以日辰则道步斗斗法地九还七反八归六居则论道家还丹法也步斗与还丹则亦太一下行九宫法也乃知古来不特九一图与生成数元有之虽天图亦有之终不知邵子以前何为更无人明辩是致有许纷纷耳大抵三图一法起数虽异其论则一故朱子谓安知图不为书书不为图此又得之所当知也惜不及与得之面订其详姑此奉报











</div>
    <div class="pagination">
<a href="鹤山集_page20.html">上一页</a><span>...</span><a href="鹤山集_page16.html">16</a><a href="鹤山集_page17.html">17</a><a href="鹤山集_page18.html">18</a><a href="鹤山集_page19.html">19</a><a href="鹤山集_page20.html">20</a><span class="current-page">21</span><a href="鹤山集_page22.html">22</a><a href="鹤山集_page23.html">23</a><a href="鹤山集_page24.html">24</a><a href="鹤山集_page25.html">25</a><a href="鹤山集_page26.html">26</a><span>...</span><a href="鹤山集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
