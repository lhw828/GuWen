<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 17 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 17 页/共 101 页</h1>
    <div class="content">
祭任东明墓文

维嘉靖二十九年，岁次庚戌，十二月庚申朔，越二十一日庚辰，前南京兵部尚书湛　率诸子黄民准、李世京、冯时举、谢锡命、湛涞之，虔备牲醴之奠，告於前锦衣卫千兵任君东明之墓曰：呜呼东明！东明嗟哉！尔之生不辰，坎坷迍邅而靡宁，将有以自致而祸是婴耶？抑独行悻直而为人所憎耶？挤井下石而不得其情耶？何六十穷窘，羁旅南溟，犹然思於为善，访我於寂寞之滨，绝粮濠畔，馈粟不停。及病既笃，告予后事，予诺以膺。及乎将逝，辞之一字，犹发於不容发之幽冥。昔人挂剑於徐墓，犹意许於无声，矧惟子之所托，而吾之所许诺，而可更耶？買棺大殮，手足之形，窆於東山之?，親臨治之，安知其非子之佳城耶？率友奠觞，子宜永宁。尚飨。

告祖文

玄孙若水敢割私恩，明正大义，昭告於显始祖考处士主簿府君、显高祖考护国保境义士府君、显曾祖考处士府君：今有无道恶孙朝阳，父靖年老，楼房不与父居；病革在外，扶归正寝，拒之不与入门；父尸即殡在外，此为大不孝无道。又生平从谀不义，世济其恶。父所分，买族叔和屋地一●，狭窄难居，东则侵占祖宗蒸尝塘，填为居场；南北西则占第三房若水地若乾井尺，起造楼房。通族畏威，不敢与论，父故愈加肆恶，前后新旧谋伊本房塘尾，锯截荔枝，侵占三房土名飞鹅岭、四望冈、小华山、鹞岭等处松界，及二房自清等松界，四房冈下塘壆地界。此尚小事，又无故殴伤乡族称善孙濡血流满衣，侄至公救住。夫家训子孙有过，当以礼跪责於祖宗之前，何至殴伤无过骨肉？外有倚势强占乡人花岭头等处山地，难以枚举。似此肆恶日甚，祸贻身家，实为祖宗之玷。水齿在族尊，泰为训长，惧家难复临，几欲割恩正义，举白於官，尚私情隐忍，未敢遽为。先将其恶状大不敬无道之略，昭告於我显始高曾祖考，阴诱其衷，化恶为善，自将所占过祖塘及各人屋地山场，退还与祖宗及乡族人等，庶几补过，而祖训家规不至大坏，祖宗亦有光焉。若再不悛，水当依祖训之语闻於官，庶不至大坏风化。谨告。十二月

祭外祖陈公文

维嘉靖三十年，岁次辛亥，二月己未朔，越二十日戊寅，外孙前南京兵部尚书湛　谨以刚鬣柔毛、庶羞清酌之仪，昭告於外曾祖考竹窗陈公、外祖考云溪陈公：呜呼！昔在王符，?无外家；及夫渊明，亦有孟嘉。惟翁福德，突出诸沙，是生圣善，本支五华。翼翼新祠，四洲之涯；西溪益深，西岭其峨。子子孙孙，勿替有加。尚飨。

岁祭义阡文

维嘉靖三十年二月　日，前南京兵部尚书湛　谨以三牲果酒，告奠於东中西义阡之墓曰：凡岁遇清明时节，凡人子孙皆有墓祭，其祖考有饮食。独尔等葬在义阡者，既免尔烧焚之祸与否，多或无后，或虽有后，贫不能祭其先，鬼多不食，吾心怵惕焉。兹以酒肉楮钱，遣家人类奠於尔等，尔等庶其饮食之。

奠毛玉峰文

维嘉靖三十年，岁次辛亥，三月己丑朔，越十三日辛丑，乡友人前南京兵部尚书湛　谨以牲醴束帛之奠，寓告於近故湖广都司经历玉峰毛君之灵曰：昔闻平乐，双凤辈起，未获快睹，德音伊迩，未知其父，先观其似。维顺德君，兼优学仕，造予天关，执弟子礼。吾是以知公之学，乾禄岂弟，闻诗闻礼。初政之行，即协於人，雷封殷殷，并及穷民，维水有源，吾於以知公之仁，裕於后昆。两造庭鞫，明清折狱，靡有私曲，如辨白黑，吾以是知公之旁烛，百里是福。维兹三伦，触类引伸，革故鼎新，闻讣归奔。慎斋有云：「民生不辰。」予是以托之祝文，以告冥冥。呜呼！尚飨。

白云倚云堂告文

维嘉靖三十年，岁次辛亥，三月己丑朔，越二十五日癸丑，前南京兵部尚书湛　谨以三牲清酒之仪，遣门生凌云龙、凌起凤、欧文策、郭维麒等，昭告於白云山倚云堂中亭之神曰：堂白云窝，迁来倚云，与山益高，与水益深。著书有亭，亦为中，变化之妙，其天其人。永佑游息，维尔有神。尚飨。

九山汤先生诔文

嘉靖辛亥三月廿六日，有童子自新会北到来者，九山汤翁病革矣，有遗书若相永诀者。甘泉翁方卧天关，既以敛金赙段，走价代往，潸然涕出，揽涕而诔之曰：於乎！如九山公者，古所谓忠信之士非耶？夫忠信而不为圣贤者有之矣，未有圣贤而不忠信者也。孔子曰：「十室之邑，必有忠信如丘者焉，不如丘之好学也。」忠信而不好学，所谓忠信而不为圣贤非耶？昔游江门，交公兄弟，五十余年，未尝少替。予尝谓公江门旧闻，不可不肄，公言訑訑，如是如是。今则果能全归者耶？不可企矣。虽然，世人之交，转眼而异；而公之於予，背面远迩，未尝少贰，则公之忠信，自周八十一。病革属纩矣，犹云待予复书之至，而后长逝，其不移於生死贱贵，则公之过於人远矣哉！於乎！公其庶几无愧！

告陈宗汤祠文

维嘉靖三十年，岁次辛亥，四月己未朔，越二十八日丙戌，前南京兵部尚书友人湛　谨以果酒之奠，遣门人黄民准等，昭告於故友清江县知县陈宗汤先生祠下：祠宇既成，门墙肇启，立龛妥灵，悬扁昭示。永永休享，垂於千，勿替引之，神其歆此。

奠故男柬之文

维嘉靖三十年，岁次辛亥，四月己未朔，越八日乙未，父甘泉翁以刚鬣柔毛、庶羞清酌之仪，遣男涞之奠告於故男广西太平府知府柬之柩前曰：於乎！吾方望尔之任，以报圣恩，以增光吾后，岂意遽至是耶？天之命耶？人之自致耶？人之致也，则尔性命之未修，保养之未至，全归之未尽，君恩之未报，伊谁之咎？以为天之命也，命之渺茫不可知，修短之不可期，福善祸淫之不可齐，苍苍冥冥，岂一一而简别之？又孰归咎於不可知者？已而！已而！尔之幼孙尚在怀抱，中夜呱呱，吾病阽危，而幸不死，则犹有赖焉尔。其安诸！

祭白沙先生白云新祠文

维嘉靖三十年，八月丙辰朔，越二日丁巳，门(三)[生]前南京兵部尚书湛　谨以牲醴果酒，遣门人黄民准等，昭告於先师翰林院检讨白沙陈先生之灵：兹以海岛多故，岁时躬祀於西樵云谷祠下惟艰，幸今已建有白云书院，卜以吉日，恭塑师像於其中。凡每年水能赴云谷者，躬祀於云谷，白云止行释菜礼，水在白云者，躬祀於白云，而云谷止行释菜礼。著为定规，敢告神其知之，无所不之。尚飨。

寓奠安福刘汝继文

维嘉靖三十年，岁次辛亥，八月丙辰朔，越二十二日丁丑，前南京兵部尚书湛　谨以束帛炷香之奠，寓告於故友乡进士刘君汝继之灵曰：呜呼汝继！昔者孔子道大，无感不至，然犹曰：「得回、路而门人益亲，恶声不及於耳。」然则斯道之将行与废，固皆有命，而翼卫有人，四方无竞。怅昔在白下，汝继及门，谆谆诱掖，侃侃辨言，如彼大师，正正之旗，堂堂之阵，不怒而威。自子云逝，人今多倍，实天丧予，天乎何意？义气如子，交道如市。因风洒泪，省我贤嗣。尚飨。

白云白沙祠塑像告成文

维嘉靖三十年，岁次辛亥，九月朔旦丙戌，门人前南京兵部尚书湛　率同志谨以释菜之仪，告像成於先师翰林院检讨白沙陈先生白云祠下曰：水也闻之，弟子之事师如事亲，是故於其没也，有三成之道焉：具体克肖谓之德成；见於羹墙，僾乎容声，谓之思成；刻木肖形，谓之像成。德成不已，求之思成，思成不已，求之像成，皆有不得已焉也。今想塑师像，工已告既，临之在上，俨然温厉，致恭暴慢，化成狡伪。若夫江汉秋阳，皜皜叵尚，惟人自得，不可名状，则水等俛焉孜孜，不敢退让，惟师其佑之。尚飨。

奠衡山杨桐冈上舍文

[维]嘉靖三十年，岁[在]辛亥，八月丙辰[朔，越]十●●●●，友人前南京兵部尚书湛　谨以[炷]香束帛之奠，遣门人谢锡命致告於故国子上舍桐冈杨君克复之灵曰：於乎克复！古称富而好礼，知止不殆，安土乐天，其克复之谓乎！君家饶裕，处若寒士，独其心追古圣贤而从之。有可进取之基矣，弃而若遗，遁迹於衡山之下，与予卜筑於天柱紫云之峰，优游卒岁，以此自终，非好礼耶？非知止、非乐天耶？有司高之，表为善士，可无愧矣。若克复者，将不为一国之善士耶？其天下之善士也。今其亡矣，众善皆空，独与造物者游於无穷无始无终。尚飨。

奠何宗远文

维嘉靖三十年，岁次辛亥，十月乙卯朔，越二十二日(内)[丙]子，友末湛　及同志谨以炷香束帛牲醴之奠，昭告於故友何铁崖处士之灵曰：呜呼！古道风微，一合一离，挽流而源，与我其谁？惟吾宗远，有志於斯。樵云瀛水，负笈寻师。三十余年，一念不移。反眼莫识，操戈相稽，老而愈笃，惟吾铁崖。倏然观化，实为可悲，临风●奠，薄慰我私。[尚]飨。

奠林月峰文

维嘉靖三十年，岁次辛亥，十月乙卯朔，越二十三日丁丑，友人前南京兵部尚书湛　与同志，谨以炷香束帛之奠，昭告於故友掌教林月峰大人之灵曰：呜呼！生之谓来，死之谓往。往来之间，奚得奚丧？嗟乎美中！抱志孔良，鬻室从予，倚樵云而舒啸，观光上国，历外翰以翱翔。怅二十年之矌别，仅两过天关而徜徉。体魁魁而充实，面蔼蔼而发光，何云岭之大度，遂客死於他乡。若所性之不违，亦庶几乎亡而不亡。水也方与同志，闻讣感伤，临河一奠。神无不之，归欤海阳。尚飨。

奠佥事何瑞甫文

维嘉靖三十年，岁次辛亥，十一月己酉朔，越初六日丙寅，友人湛　谨以束帛特羊果酒之奠，致告於近故友广西兵宪东江何君瑞甫之灵曰：呜呼！维朔之暮，粤良来报，始闻哀讣，不胜惊疑，不胜伤悲，於悒久之！嗟维抱负，德性仁厚，於理宜寿，宜寿而福，宜延而促。才而不禄，而止於斯，天岂无知，造物小儿。奔哭未能，觞币特牲，奠告予诚，尚其歆此。

奠徽州方时素文

维嘉靖三十年，岁次辛亥，十二月　　日，友末前南[京兵部尚书]湛　及天关同志黄民准、吴[纯，钟景星等，敬]以炷香束帛之奠，寓告於故友方君时素之灵曰：於乎时素！逝矣时素！哀哉时素！伤哉时素！徽之多贤，一不予讣，闻之月窗德兴方，胡不增悼！吾何以哀伤而悼也哉？叹斯文之不祚。维子木讷近仁，忠恕近道，体认天理，吾夙授受，一念一生，罔有他务。觉山同来，樵海自渡，二妙之楼，西坑持造。曷居无何，即问归路，途次一书，少慰予耄。自兹渺然，几绝音耗，子会上清，有书来告。浩乎洒然，似化不透，曾勿忘助，集义节度。智崇天高，礼卑地厚，吾道兼全，重耳无有。此言捋往，子不少候。念与兄道，相[从徒]步，万里负笈，金台之下。[道]归无何，宿草在墓，多[方徽士]，最为恳到。子倡三山福山斗山。自余五载，鱼沉雁翥。子今长往，吾亦闭户，兀坐白云，以终吾老。因风寓奠，告予衷愫。尚飨。据康熙二十年本补字?黄山六县会，辅仁洪置田，予亦少助。人事不齐，子不我报，赡租再往，亦无大故。惟仁时勉，子成书付，修德[仗]义，源流可

与诸乡宦会[奠]邓沃泉宪副文

●●！盖闻之，虽无老成，犹有典刑，而文献足●●●●●●貊可行，而先生其能●●[边郡]●●●●治绩留●太平。副宪台，则拂衣不[顾]，而上乾乎法星发迹顺庠，擅名一经而旁通他经，晚迁广城，善著广城而一城皆●。仁不煦煦而行乎无名，义不孑孑而德色不形。通[而]不流，正而不矜，守而不固，群而不争，威仪不忒，言动靡轻，允为国人之式矜，盖古所谓乡先生者。水等方[图]与诸贤诸公立为文会乡评，以萃涣散，以联属群情，一道德，同风声，大道为公，以复三代之英。造次间闻公有二?之婴，乘云车而上升，长往不顾。已矣！[已矣！会]奠一觞，昭告厥诚。尚飨。

奠尹万竹先生文

维嘉靖三十一年，岁次壬子，正月甲申朔，越十四日丁酉，友人前南[京兵]部尚书湛　谨以牲醴庶羞之仪，寓告於故[友]寿官万竹尹先生之墓曰：嗟维万竹，天性笃纯，动[必]以礼，存心必仁，孝友之行，感於乡邻。昔游相江，维[公]来亲，今也再至，而公不存。虽则不存，犹见文孙。公[墓]遥遥，欲省无因，虔寓一觞，表此平生。尚飨。

凤凰山明诚书院白沙祠春秋祭文定式

维　年　月　日，前南京兵部尚书湛　遣门人总督明诚书院前四川建始县知县张潮，率管院居院诸生冯时举、吴成尹、应洙、黄文锦等，谨以束帛特豕脯醢果酒牲殽之仪，昭告於先师翰林院检讨白沙陈先生祠下曰：嗟维大道，一合一分。分为支离，合为浑沦。维此浑沦。维师独复，回流而源，一者无欲。神游凤凰，分一席光，室亭山高，诸贤景行。兹维仲春秋，牲殽具陈，维神居歆，佑启后人。尚飨。

罗浮四贤祠行释(莱)[菜]礼文

维嘉靖三十一年，岁次壬子，二月癸丑朔，越初八日庚申，后学前南京兵部尚书湛　率门人冯时举、朱矌，谨以释菜之仪昭告於濂溪周先生、豫章罗先生、延平李先生、白沙陈先生有开斯祠，以奠诸贤，岁久就弊，风雨旁穿。於心惕焉，於以图新，易砖辇瓦，难如登天。兹幸告成，神灵妥旃，释菜奠告，於千万年。尚飨。

奠故友李云洞墓文

维嘉靖三十一年，岁次壬子，三月癸未朔，越三十日，世契末前南京兵部尚书湛　谨以清酌庶羞之奠，遣侄孙积良昭告於故耆老李公云洞之墓曰：翁与吾翁，为莫逆交，患难相恤，操舟不劳。感兹高义，葬翁鹧鸪，荒坟不祀，我心忉忉。寓奠一觞，公其格乎！尚飨。

会奠苏碧?文

嗟嗟碧?，遽[止]是耶？昔创会约，祝圣大义，上不忘君，下倡孝弟。联属众心，盖取诸萃。俗风偷薄，贾谊流涕，挤井操戈，因恬无愧。数会相亲，自生和气，上期报君，庶助化治。公时谓然，共成胜事。岂不二时，公即告逝，令我伤乎！为公恸矣。[维]公忠信，礼义廉耻，仕家百里，困穷子惠。居谢公门，闭户城市，尤足称闻。岂但会已，报讣奔哭，会奠一觯，生顺没安，何复遗?。尚飨。

奠陈凤山文

维嘉靖三十一年，岁次壬子，六月丁未朔，越八日甲寅，友末前南京兵部尚书湛　率门人黄民准等，谨以香烛束帛之仪，致奠於故友南昌府学掌教凤山陈君之灵曰：呜呼凤山●[天]胡不?遗？使凤山(赉)[?]志而没，未能摅所抱负●●施为乎？教授南昌，弟子云集於经闱，斯文勃焉兴[起]及乎一念望云，遂弃官而趋归。内以养志，外以求学，惓惓问道，以圣贤自期。敝屣禄位，其心直欲追古人而从之，不惮千里程途之险夷，叩我西樵云谷之岩扉。观喷玉之帘泉，历大科之翠微，充然若有所得而新知。讵意出山之后，遂成[永]诀，不获再来究极精微，而遽止於斯也。噫！形有●散之时，吾固不以幽明而有间，君其有知，没宁奚疑！尚飨。

奠王前村文

维嘉靖三十一年，岁次壬子，七月戊申朔，越初六日丙戌，友人前南京兵部尚书湛　率门人黄民准等，谨以洁牲庶羞、粢盛清酌之奠，遥告於故友罗源县知县前村王君之灵曰：呜呼伤哉前村！曷遽至然？世之庸流，卒老无闻者，犹可长年，何子之贤，游心正学，德与年臻，乃下寿而化迁也？呜呼前村可伤！惟子受质，则淳则良，荐於江右，学於国庠。圣途是趋，脱屣柴桑，超出气习，以理自将。而独复独行，崎岖快捷方式，而平步乎康庄。少之乎常知常觉，而深契乎勿助勿忘。犹不自是，度岭涉江，历天关罗浮之奇胜，览西樵白云之大方。襟怀为之开豁，游息与之翱翔。有言则诺，无隐不扬，首领奥指，口陈讲章。吟弄归途於庾岭，期再卒业於五羊。乃所约之未酬，一旦不起而云亡。岂真宰之无心，抑天数之有常？念跖寿而颜殀，竟何短而何长！存吾顺而没宁，既曰归而奚伤。敬陈而遥奠，神无不之而来尝。尚飨。
</div>
    <div class="pagination">
<a href="甘泉先生续编大全_page16.html">上一页</a><span>...</span><a href="甘泉先生续编大全_page12.html">12</a><a href="甘泉先生续编大全_page13.html">13</a><a href="甘泉先生续编大全_page14.html">14</a><a href="甘泉先生续编大全_page15.html">15</a><a href="甘泉先生续编大全_page16.html">16</a><span class="current-page">17</span><a href="甘泉先生续编大全_page18.html">18</a><a href="甘泉先生续编大全_page19.html">19</a><a href="甘泉先生续编大全_page20.html">20</a><a href="甘泉先生续编大全_page21.html">21</a><a href="甘泉先生续编大全_page22.html">22</a><span>...</span><a href="甘泉先生续编大全_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
