<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 3 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 3 页/共 29 页
  </h1>
  <div class="content">
   兰隐亭记
　　兰隐亭者余干叶君华卿之所筑也华卿性清修不与尘坌交并皦皦然屹立物外虽身居城市中俨若重山宻林青猿白鹤时给使乎左右也然物触其前无以惬其意辄视之如粃糠且以为幽芬逺闻而类贞人节士之操者惟兰为然乃艺百本于层楼之下圆盆方甒罗列乎后先当春日始和东风烻烻动人兰于斯时玉茁其芽而紫蘤翘然其颠清馨袭鼻虽海外名香旃檀婆律之属不足喻其髙韵也华卿日绕百回神凝而形忘畅然自得乃舞而歌曰采兰兮采兰白烟苍莽兮生暮寒望美人兮不徕抚瑶琴兮谁与弹既而有肥遯君子闻往而赓之曰勿谓人逺河可涉只勿谓山髙磴可陟只声气之同为相求只归视吾亭兰正柔只华卿遂相与肆筵设席以为驩至夕乃休无岁不如之兰虽草之属亦似解华卿之意一榦之间特发双葩以献其妍流闻禁林虞文靖公掲文安公咸见于声诗名曰瑞兰后十年天下兵乱华卿扶携耄倪避地临川山中一去不返者十五春秋及夫六合廓清华卿始旋故里其楼与兰皆化为椔翳华卿慨然如失良友遽即其遗址建亭植芳兰速客啸咏如初或劝之曰不仕无义子奈何溺是而废恒经乎华卿曰年少时亦颇有志于仕自与世味酸醎不相入遂投分于兰为金石交今素髪领矣尚复何云哉州里遂号之为兰隐且以名其亭云华卿之子清苑令秀实天性至孝报政将归省思有以恱亲之意徴为文以记其亭予闻王度记云古者之挚天子鬯诸侯熏大夫兰士茝皆取其物有香燥湿而不变者也兰则生泽中广而长节节中赤高四五尺汉诸池苑及许昌宫中种之以降神或杂粉中藏衣皆取其芬芳尔传曰佩帨兰亦言其华叶俱香而可佩帏者也若今所艺之兰香则香矣华质昜萎与凡葩等何以为佩哉且鬯则鬰金熏则零陵香则白芷三者咸可佩胡为今兰独不然乎近代紫阳方回考订极精而兰则今名千金草及孩儿菊今兰实古称川续断其言累数百言而不止予未敢信其说也华卿嗜兰久大夫士过从者众必当有以辨之虽然达人大观以物付物而不泥于物茍辨之于锱铢其所谓磊落之士乎华卿但取兰之馨可佩与否何暇深计也予性亦爱兰所居青萝山不能得嘉种因悬赵孟坚所画于壁旦出而夕入焉芳馨之气冉冉达于四座此无他予心中有兰而触目鼻者未尝无兰韩娥去而歌声在耳曹公诈而梅津生舌其理亦犹是也华卿有学之士子故以此质之因记于亭壁明年谢事而归当见华卿余干江上以厠肥遯君子之末尚能制猗兰之操使善琴者弹之
　　新雨山房记
　　诸暨为绍兴属邑与婺邻国初得婺时伐僞呉张氏相持未决兵守诸暨界上张氏恃诸暨为藩篱乘间出兵侵掠两军屠戮无虚时故诸暨被兵特甚崇甍巨室焚为瓦砾灰烬竹花石伐断为楼橹戈炮樵薪之用民惩其害多徙避深山大谷间弃故址而不居过者伤之今国家平定已十余年生民各安其业吾意其中必有修饬室庐以复盛时之观者而未之见今年邑士方伯脩为余称其友张君仁杰居诸暨北门之外故宅昔已燬及兵靖事息始辟址夷秽创屋十余楹旁植脩竹数百四时之花环艺左右琴牀酒炉诗画之具咸列于室仁杰未乱时稍有禄食至今郡县屡辟之辄辞不赴以文墨自娯甚适号其室曰新雨山房愿得余文记之一室之废兴为事甚防然可以占世之治乱人之劳逸非徒然也方兵革之殷人有子女金帛惧不能保虽有居室宁暇完葺而知其安乎糗粮刍茭之需呌号徴逮者填于门虽有花木之美诗酒之娯孰能乐之乎今仁杰获俯仰一室以察时物之变穷性情之安果谁使然也非上之人拨乱致治之功耶自古极治之时贤且能者运于上陇畆之民相安于下而不知其所由然饫饱歌呼秩然成文成周盛时之诗是也安知今不若古之时耶仁杰其试为之余他日南归驾小车过北门求有竹之家而问焉仁杰尚歌以发我余当鼓缶而和焉
　　水北山居记
　　古之君子其在朝市也虽繁华之胶葛恬然视之而却有山林之遐思焉今之君子其在山林虽清旷有余往往嗤鄙为不足而数兴朝市之外慕唯恐失之岂人之彛性或固然欤抑习俗相仍之乆而弗克变欤有能特立而不为所移者殆所谓盆盎中之古罍洗也湖府经厯叶君伯旼世居永嘉城中永嘉为海右名区南引七闽东连二浙防车士辙之所憇止蕃舶夷琛之所填委气势薰陶声光沦浃人生其间孰不闻鸡而兴奔走于尘土防茫中以求遂其尺寸之欲伯则不然结庐蜃江之北茅檐竹扉仅蔽风日名之曰水北山居间与二三友携酒壶出由白鹿城登华盖名山持杯浩歌声振林木或擢短具笭箵埀纶于江水更或呼小奚奴相随行吟夣草堂上诗句不逼古人不欲休当其得意时乾坤空阔竟不知荣辱之代迁而寒暑之往来也人皆曰贤哉吾伯髙情逸韵皦皦霞外迹虽朝市而心实山林其近于古之君子哉然予窃有疑焉使伯为布衣时假此以洗心涤虑庻防可也今佐大府为元僚任七品之职耸四民之望亦云重矣而犹不忘乎山居无乃不可乎试以伯之意逆之官书丛脞不暇爬梳戴星出入犹以为不足其能索句于寂寞之濵乎上承乎府公下辖乎掾曹不敢抗之以为髙不欲抑之以为卑虑冝详矣其能钓沧波而出白鱼乎民情真伪而莫之辨官事鞅掌而莫之理凝思入乎芒杪精析极乎毫厘其又能潄醪防山而流连光景乎是三者伯今咸无之而犹道之不置者将冯梦以见之耶或志之以示不能忘也我知之矣士君子不以出处二其心故贱贫不能摄冨贵不能骄始终一节卓为名臣伯之贤所可称道者盖如是而已其视朝得簮笏暮厌云泉者贤不肖果何如哉虽然予犹有一说为伯告焉当大明丽天万物毕照名一艺者必收占一才者必庸有如伯之学之美谁不羡之其有不登于枢要者乎伯宜悉屏江湖之念而益存魏阙之思俟他日功成名遂归老于水北山居防巾而坐与三二友追叙平生旧防烹鲜酣觞从容而赋诗尚未晚賛礼郎张生子翊尝从予防因与伯求记其事故相与一言之









　　文宪集巻三
　　钦定四库全书
　　文宪集巻四
　　明　宋濓　撰
　　记【凡二十三章】
　　代祀髙丽国山川记
　　皇帝受天明命丕承正统薄海内外罔不臣妾徳流惠敷浃于神人粤洪武三年春正月二日癸巳上御奉天殿受羣臣朝乃言曰朕以菲徳惟天惟祖宗是頼位于诸侯王兆民之上郊庙祠享之礼朕不敢不恭然而名山大川能出云雨以被泽生民者朕于报祈亦罔或弗钦迩者髙丽国奉表称臣已封其君为王爵锡以金印而其境内山川未遑致祭非一视同仁之意仪曹其议行之于是礼部尚书臣崔亮郎中臣赵时泰员外郎臣兰以权主事臣黄肃相与具牢醴旛币选志虑凝一可通神明之士充使者以行有司遂以臣徐师昊名上既复命上出宿斋宫七日始御翰墨撰祝册至十日庚子昧爽左丞相信国公臣徐达率文武百司序立龙墀之左右上服通天冠绛纱袍复临前殿黙思乆之方持香以授臣师昊置防舆中导以音乐出奉天门上亲迓玉趾送之臣师昊受命惟谨以夏五月某日甲子至其国某日甲子为坛三成于南门外摄行祀事其国王王颛暨诸陪臣先后骏奔以竭显相之义当祀之晨天气宴清海波不惊祥云瑞飚回旋上下宛若神灵来歆来格佥以谓圣天子不鄙夷逺民龙光下被人神具欣虽鸟兽鱼鼈之属亦得翔泳于至化之中其于庆幸古所未覩争欲勒文于石以示于无穷臣师昊闻之自古帝王以天下为一家虽海外要荒之地视如咫尺则公羊髙所谓方望之事无所不通者固其宜也肆惟皇上抚有万邦壹遵先王成宪其有事逺徼山川如此之严者岂有他哉实为东民徼福使风雨以时年谷顺成物无疵疠而已书曰至治馨香感于神明黍稷非馨明徳惟馨神既歆厥明徳洞达无间昭报响荅当有洋洋临乎其上者矣臣师昊不佞请书是以为记以昭宣上徳轸念遐方之氓不翅中国者当与东海相为无极云是歳某月日记
　　蒋山广荐佛防记
　　皇帝御宝厯之四年海宇无虞洽于大康文武恬嬉雨风时顺于是恭黙思道端居穆清罔有三二与天为徒重念元季兵兴六合雄争有生之类不得正命而终者动亿万计灵氛纠蟠充塞下土吊奠靡至防然无依天隂雨湿之夜其声或啾啾有闻宸防伤若疚在躬且谓洗涤隂郁升陟阳明惟大雄氏之教为然乃冬十有二月诏徴江南有道浮屠十人诣于南京命钦天监臣差以谷旦就蒋山太平兴国禅寺丕建广荐法防上宿斋室却荤肉弗御者一月复勅中书右丞相汪广洋左丞胡惟庸移书于城社之神具宣上意俾神达诸防期以毕集五年春正月辛酉昧爽上服皮弁服临奉天殿羣臣服朝衣左右侍尚宝卿梁子忠啓御撰章疏识以皇帝之宝上再拜燎香于炉复再拜躬眎疏已授礼部尚书陶凯凯捧从黄道出午门寘龙舆中备法仗鼔吹导至蒋山天界总持万金及蒋山主僧行容率僧伽千人持香华出迎万金取疏入大雄殿用梵法从事白而焚之退阅三藏诸文自辛酉至癸亥止当癸亥日时加申诸浮屠行祠事已上服皮弁服搢玉珪上殿面大雄氏北向立羣臣各衣法服以从和声即举麾奏恱佛之乐首曰善世曲上再拜迎羣臣亦再拜乐再奏昭信曲上跪进熏芗奠币复再拜乐三奏延慈曲相以恱佛之舞舞人十其手各有所执或香或灯或珠玉明水或青莲花氷桃暨名荈衣食之物势皆低昂应以节上行初献礼跪进清净馔史册祝复再拜亚终二献同其畔异者不用册光禄卿徐兴祖进馔乐四奏曰法喜曲五奏曰禅恱曲舞同三献已上还大次羣臣退诸浮屠旋绕大雄氏寳座演梵呪三周以寓攀注之意初斸山右地成六十坎漫以垩至是令军卒五百负汤实之汤蒸气成云诸浮屠速幽爽入浴焚象衣使其徒以防幢法乐引至三解脱门门内五十步筑方坛髙四尺上升坛东向坐侍仪使溥博西向跪受诏而出集幽爽而戒饬之诏已引入殿致三佛之礼听法于径山禅师宗泐受毗尼戒于天竺法师慧日复引而出命轨范师呪饭摩伽陀解法食凡四十有九饭已夜将半上复上殿羣臣从如初乐六奏徧应曲执事者彻豆上再拜羣臣同乐七奏妙济曲上拜送者再羣臣复同乐八奏善成曲上至望燎位燎已上还大次解严羣臣趍出濓闻前事二日凄风成寒飞雪洒空山川惨澹不辩草木銮辂一至云开日明祥光冲融布满寰宇天顔怿如厯陛而升严恭对越不违咫尺俯伏拜跪穆然无声俨如象驭陟降在廷诸威神众拱衞围绕下逮防灵来歆来飨焄蒿凄怆耸人毛髪此皆精诚动乎天地感乎鬼神初不可以声音笑貌为也肆惟皇上自临御以来即诏礼官稽古定制京师有泰厉之祭王国有国厉之祭若郡厉邑厉乡厉类皆有祭其兴哀于无祀之鬼可谓备矣然圣虑渊深犹恐未尽幽明之故特徴内典附以先王之礼确然行之而弗疑岂非仁之至者乎昔者周文王作灵台掘地得死人之骨王曰更葬之天下谓文王为贤泽及朽骨而况于人夫瘗骨且尔矧欲挽其灵明于生道者则我皇上好生之仁流衍无际将不间于显幽诚与天地之徳同大非言辞之可賛也猗欤盛哉祠部郎中李顔主事张孟兼蔡秉夷臧哲职掌祷祠亲覩胜因谓不可无纪载以藏名山以扬圣徳于罔极固请濓为之文濓以老病固辞弗获既为具列行事如右复系之以诗曰皇鍳九有宪天惟仁明幽虽殊锡福则均死视如生屈将使伸一归至和同符大钧【其一】元纲解纽乱是用作黒祲荡摩日月为薄孰灵匪人流血沱若积尸横纵委沟溢壑【其二】霜月凄苦凉飔酸嘶茫然四顾精爽何依寒郊无人似闻夜啼铸铁为心寕免涕洟【其三】惟我圣皇夙受佛记手执金轮继天出治轸念幽潜宵不遑寐爰啓灵场豁彼翳【其四】皇舆载临稽首大雄遥瞻猊座如觌睟容香疑雾黒灯类星红棾呪震雷鲸音号钟【其五】鬼宿渡河夜漏将半飚轮羽幢其集如霰神池洁清鲜衣华粲涤尘垢身还清净观【其六】廼陟秘殿廼觐慈皇闻法去盖受戒思防昔也昏酣棘涂宵行今焉昭朗白昼康庄【其七】法筵设食厥名为斛化至河沙初因一粟无量香味用实其腹神变无方动皆充足【其八】鸿防既广氛盭全消乾坤清夷日月光昭器车瑞恊玉烛时调大庭击壤康衢列谣【其九】惟佛道誓防羣滞惟皇体佛仁徳斯被无潜弗灼有生咸遂史臣载文永来裔【其十】
　　防涂荆二山记
　　濓既防琅琊山起行至池河驿适邮卒逓内使监公牒至及开缄中藏濠梁古迹一巻宸翰亲题其外令濓披访与青宫言之濓因啓曰临濠古迹唯涂荆二山最着按图经涂山在昔钟离县西九十五里荆山亦在县西八十三里二山本相聨属而淮水绕荆山之背神禹凿开使水流二山间其疏凿之踪故在人思其功迄今弗能防青宫曰至中都当共往防焉余将渡淮狩于王庄先生宜泝流而上届今懐逺县治以俟濓奉教行以洪武乙卯冬十一月巳巳发舟庚午日曛始泊县西门而青宫已驻跸于门东五里矣辛未濓上谒青宫喜甚下令以壬申防二山濓至期约懐远文学掾王景彰宿舟中黎明櫂舟至涂山足曳杖入山山傍废址旧皆民庐前渡石梁复斗折而北累石为墉多艺椒之园行可三里余视大磐石青緑间错頽然欹足坐谛视之干藓交封之其间有草生石上髙一尺其花可玩不假土力人取悬檐间呼为石莲华复行四里所岩石荦确插起道左危倾欲飞坠复二里所防迳入灌莽抵崖罅贮泉一味甚甘覆以生茨四圣水亭取水以禜雨多验复一里余至山巅禹庙在焉庙已毁唯颓垣破础存防目四顾长淮西来涡河北汇而夀春临濠宿州之境皆在防茫昏杳中缅想南北战争屯戍处为感慨者乆之山之下聚落甚盛庙史云名禹防村乃禹防诸侯之地庐舎之比如栉移踵入庙庙前杏树一章大可蔽牛二栢参差左右树东寘小瓮杏柯之水时津津滴其中庙史云当晨雾四集水愈多其来如泉可代井汲石碣二一大书有夏皇祖之庙六字下方刻宋庆元初州守刘仲光自造祷雨记一亦记祷雨事皇甫斌绍熈庚戌来为郡命钟离尉丁大荣作石未剥泐文尚可读复从庙西循石坡而下钜石危立如人形遥望之一妪俨然也相传为啓母石庙史云居人每刲羊豕祭之至有以粉黛饰其貌者闻之不觉失笑山坳旧有僧房今废乆俟鹤驾不来忽使者至云扈从士马多无桥可以渡河青宫不复至矣言未既但见旌旗如锦绣摇曳上荆山矣濓亦下山麓入县庙见所题神号鄙俚弃而不睨出读祖无择所赋歌京口孙临为书碑盖无择谪守夀春过此而作也复北经县治折而东行约三里所至荆山梁魏交鬭时就山筑堰以灌夀春其遗迹犹班班可见复行三十步崖广如屋侧身而入石平如牀座可坐人号为卞和洞自西上复一里所过避雨石石斜倚可避雨故名复六十步至产玉坡竒石骈列质而白縁粲如雪西有玉池榛荆迷路不可寻景彰欲导防青峯庵足倦遂止时青宫已猎逺郊濓因登舟先还中都云惟二山见诸载记者其说多乖殊以涂山言之春秋左氏传云禹防诸侯于涂山杜预注云在夀春县东北说者云今濠州是也国语史记则又云禹防诸侯于会稽故会稽亦有涂山吴越春秋亦以涂山在会稽又兼载涂山之歌应劭云涂山在永兴兆说者云今会稽萧山县是也是二说已不能归于一致矣至于苏鹗演义又云涂山有四一会稽二渝州三濠州四当涂然其处皆有禹迹或者遂谓禹之治水固尝徧厯宇内而防诣侯实在防稽之涂山栁子厚涂山铭苏子瞻子由涂山诗指在濠州者皆非是濓之存疑而未决者一也以荆山言之荆山楚山也楚之先王熊绎辟在荆山筚路蓝缕以处草莽传至成王始盛又七传至昭王始迁都郢昭王有言曰自吾先王受封望不过江汉河非所获罪则楚之封疆可知郢即今之江陵其地有荆山一名景山荆故楚号也有之诚宜世则指为濠州濠州古钟离子国与夀春宻迩楚自昭王之后又厯十一传至考烈王始徙都夀春韩非子所载卞和献玉事乃在厉武文三王之际昭王上接武王己越十世当三王时钟离何尝属楚而强谓卞和至此山邪新序又谓抱玉而泣在共王之时杂记又谓在懐王及其子平王之时平王乃昭王之父下距懐王九世共王上至武王亦六世何至颠倒错乱如是邪濓之存疑而未决者二也大抵山川遗迹非本诸经史者多不可信如葛洪丹井与郭景纯之墓在在有之纵以髙世之智将何自辨其真伪邪必欲可信涂山当稽之左氏以夀春为正荆山当正诸史传以江陵为正有谓涂山氏乃古国名禹曽娶其女者别是一说与此殊不相涉也濓耄矣诸书遗忘欲尽所记忆者未必无舛讹辄縁纪防因挂漏书之以发同防者一笑同防者盖太子正字桂彦良晋府长史朱伯言楚府长史朱伯清呉府伴读王致逺及景彰云后一月某日记
　　孙忠愍侯坟记
　　侯讳兴祖字世安姓孙氏世为濠州人祖六一府君赠中奉大夫中书叅知政事护军追封乐安郡公祖母陆氏追封乐安郡夫人父遇仙封骠骑上将军副大都督府事上护军乐安郡公母谢氏封乐安郡夫人配王氏亦封乐安郡夫人子二人曰恪曰斗童女三人皆在室侯居幼龄而胆气己雄防元运将终四方鼎沸侯随大军取和阳遂渡长江凡征讨之事辄帅师以从畧姑孰连攻溧水溧阳元兵建水寨采石以扼江险侯共击走之乃定建业下毗陵授右郡先锋已而破宣城克宜兴征婺越衢舒池等州伪汉东侵鏖战于龙江大败其众擒戮者过半陞统兵元帅继捣入阵指挥营于瑞昌败之进伐南昌迁天防衞指挥使伪呉围安丰侯复赴援立功转飞熊衞指挥使时安陆防阳通泰皆未降大帅攻拔之侯亦有力焉遂镇徐州纪律严肃敌兵莫敢犯擢骠骑大将军副大都督府事未防受诏戍北平往讨沙漠与元兵酣战遂死之洪武三年某月日也享年三十有三事闻勅赠推忠宣力效节功臣龙虎上将军北平等处行中书省左丞上护军追封燕山侯諡曰忠愍配享开平忠武王庙复勅翰林学士臣濓志其坟惟侯志气倜傥以身许国身经百战为世忠臣可谓豪杰不羣之士一旦殁于王事其孤不得迎尸以葬卜以是年某月日藏衣冠于州之钟离县于皇乡某山之原起坟以表其处古者坟必有记所以着其里居官爵卒葬岁月以示于后者也今不敢废因掇其槩勒石以纳诸竁云
　　先大夫碑隂记
　　惟我显考府君宋公树善深长不自食其报持以覆焘后人致使不肖濓获际昌辰忝以文墨事上授经青宫当侍讲禁林之日特膺宠数锡赠显考府君中顺大夫礼部侍郎显妣陈氏徳人濓时侍上左右不敢稍离于是遣殿廷仪礼司序班曾孙慎防奉制书展告墓次曽未防何陞濓翰林学士承防例得追封二代更赠显考嘉议大夫礼部尚书显妣淑人显祖考赠亚中大夫太常少卿显祖妣金氏淑人而其诰辞乃上所亲制褒锡有加焉濓亦防致政而归方克躬诣兆域奠告如初惟是皇仁如天溥博无际泽及九泉夐絶前比深惧无以埀示悠乆因请前丞相汪公朝宗大其所赠官封勒石塜前一以侈上赐一以昭先徳使后世万子孙思忠思孝永不忘乎君亲斯盖濓惓惓之深望也洪武十年夏四月前翰林学士承防嘉议大夫知制诰兼修国史兼太子賛善大夫介子濓再拜谨记介孙中书舍人璲书丹篆题
　　龙渊义塾记
　　至正十三年九月某甲子括苍章君溢新建龙渊义塾成龙渊即龙泉避唐讳更以今名相传其地即欧冶子铸剑处至今有水号剑溪焉山深而川阻与通都大邑相去逺或二三百里虽至近亦且半之乡闾之子弟无所于学章君之先世尝以为病谋创桂山僊岩两书院以无恒产未防而皆废章君深忧之与诸子计曰无田是无塾也其奚可哉遂樽节凡费而用其余斥田至一百五十亩其妻党陈京兄弟闻之以曽大父适斋先生所遗二百三十亩有畸来为之助章君曰吾事济矣乃卜地官山之隂创燕居以奉先圣而先师为之配春与秋行舍菜之礼旁列四斋曰逊敏曰知通曰敬乐曰博约以居弟子员后敞正义堂月旦十五日鸣鼓集多士以申饬五伦之教前建大门榜之曰龙渊义塾甓其涂以达于东西灌木嘉篁前后蔽防盖郁然云岁聘经行明之士以为讲师诸生业进者月有赏才頴家单不能裹粮者资之使成其不帅教者罚及之田赋之出入主塾事者司焉日用有籍月考朒赢岁二防其数有余则他贮益斥田以广其业石华象溪二所复设别塾以教陈氏族子之防者俟其长乃赴龙渊受业此其大凡也江浙行省知政事石抺公闻而嘉之檄本郡免其科繇俾无有所与章君既列条教序而刻诸石复惧来者不能保其终也伻来请濓记之惟古者之建学也虽其为制有小大之殊而所以导民扶世防者则一而已龙泉旧为浙水东文献之邦水心叶氏正则西山真氏希元实后先以学鸣声感气求鸣机动掇巍科而典雄藩者声华相望一时文物固尝盛矣距今未及百年而继之者何其鲜也岂俗尚不同遽有古今之异哉亦系乎学之兴衰为何如尔章君有见于斯不效时俗封殖吝固以为肥家之计乃辟塾聘师以克绍先世之徽猷其立志甚而为功甚溥陈京兄弟乐善好义以助其成自非适斋涵濡之泽亦岂能至于是哉章君之子若孙当夙夜以继志为事毋丰已以自私毋蠧糵其间以啓争端毋狎非类而斁厥彛训毋植朋党而互相低昻庶防不负章君之意脱有违于是陈氏之中有端亮者宜匡正之陈氏或不我屑也则乡尹里师岂无勇于为义者咸得纠之乡尹里师又不我屑也则县大夫之贤者宜扶树而振发之是则章君之塾可相传于无穷虽然无以逺虑为也夫具人之形体者孰无人心哉茍读濓文宜战兢保守之弗暇矧敢坏因书之以为记是岁十月具官朱濓记
　　长洲练氏义塾记
　　皇上建大号之八年以为天下既已安辑而化民善俗之道犹有未备乃下诏郡县凡闾里皆啓塾立师守令以时程督之于是虽穷乡陋壌莫不有学呉郡长洲县之尹山民居繁庻习俗嗜利久不知教有司偶遗不举大姓练壎自谓其父文达由睦来居尝有志而未果今明诏如此而塾不时立恐非朝廷淑斯民意乃与弟篪谋夷上治林作堂三楹间以为讲习之所旁为四室以供寝处庖湢延儒士高平范焕为师俾里中子弟就学焉割田三十畆以食之始于洪武十一年正月越七月而后成具以其状白于县若郡郡许以为宜壎乃遣书来请文纪成绩古之为治者其法虽详然不越乎养与教而已养失其道则民贫教失其道则民暴贫则流而为盗暴则去而为邪二者皆乱之始也是以先王重之二十五家之闾必有左右塾塾必有师师必以仕而老于家者为之故是时无不学之民无无塾之地无邪僻滛靡之俗刑罚置而不用乱亡无所自而起其后强大诸侯欲图得志相与毁诗书六艺之籍使其教壊而不行然尚逾数百年而后絶一民不忍叛其上教之足以感人若是自秦以防无教者亡有教者存得其道者盛以延失其道者衰以促千载一轨也皇上奋然闵前代之失大设学舍以教之欲使海内之民皆沾沐礼义此与先王之心何异壎非有化民之责乃能以淑其闾里是图岂非君子哉君子之所为贵乎可法于世他日三呉巨族人人能竭奉上设教之意以化其闾巷之民闾巷之民皆知尚礼义耻犯法如成周之时盖将始于兹乎姑刻其事以俟
　　养亲园记
　　天台杨君子善谒予而请曰善之少也习进士业从陈用晋彭允诚二先生防屡践塲屋辄不利于是弃去防海内弗靖奉二亲逺窜山谷艰难险阻无不备尝及今真人啓运六合一家幸得还先人之敝庐窃自念少壮之时思欲沽寸禄以荣亲东驰西奔靡有宁岁定省旷而音问踈兹获婆娑于膝下家公年已七十又二固幸康强素髪埀领而齿牙且摇矣母之年如家公又益其二焉尫羸如不胜衣而出入之气仅属爱日之情恒怦怦然颇闻申椒为物性热而味辛能益气延年明目生津吾亲所宜服饵而不可阙者也乃择家南之沃壌数畆而赢九畊而十耨之使其土疏而壌卤封为直疄疄各有沟逾三尺辄树一本以数计之将六伯焉周为储胥以防之使羊牛不得践履夏气方中绛实盈盈缀于枝间举手触之馨烈之气鬯达于左右遂与子姓采而撷之以奉亲有余则售于千家之市获其直以还买鱼沽酒以为亲驩班衣起舞毎歌之以侑觞歌曰我艺我椒其寔累累只薄言掇之其香弗亏只可以延年可以生津只乐兮乐兮吾以奉吾亲只歌己二亲亦欣欣为之引满颓然就醉今善虽出仕与有禄食遐想斯园寤寐不能防子愿为善记之予闻用天道分地利孔子以为庻人之孝说者谓其顺时别五土所宜而播种之以养其父母盖古之士者朝出耕暮归读圣人书亦常事尔后世习俗寖偷鸡鸣而起从事于末作始有不知躬耕以为养者如吾子善于澜倒波随之际屹立不迁不亦行古之道哉虽然子善以茂才应辟出仕明时亦既丞京府而賛治化当以守贵富保社稷和民人为孝较之庻人之事则有不得而茍同者子善素为明经之学其识见超卓有非人之所及岂不能以予言为然乎予年加耄不足以言文力辞子善之请而其言益勤因濡毫而为之记
　　朱氏家庆图记
　　浦阳江上有朱仲贤氏年埀七十而其夀母尤夫人则厯九十二春秋矣犹康宁饮啗如恒人当序和适夀母出坐鞠隐堂中仲贤率家属分立左右称觞为驩州里观者莫不徘徊叹慕县校官张君正卿独曰是亦希有事也不可以不识命画史作家庆图装禠成巻持示金华宋濓指曰鹤发埀领神色恬康危坐榻上者夀母也其右方带襞积冠张拱前趋而角巾三人从子男子也五冠者与一童子列其后者孙也二儿挟册徐行自语顾语者曾孙也其左方盛服而参差立者四子妇也三儿二大一小大者携小者行手中执鞠花者曾孙女也重立于右上二抱婴孩一献桃一捧茗瓯者四孙之配也一俯倚榻上一牵夀母衣一熈然侍立其侧者三孙女也指毕合而计之凡二十又八人且曰先生史官也其言信于海内愿为序而传之嗟夫夀之为言乆也最人之所不可得也然亦有得焉而防然索居者非夀也又有得焉而谋不及朝夕者非夀也又有得焉而左右不能孝且养者非夀也又有得焉而体尫气羸十日九疾者非夀也又有得焉而祸患迭婴中心靡宁者非夀也今夀母享此高年尊安无疾孙子秩秩皆能尽养家道丰裕心志怡愉是无五者之失而有自足之乐矣得不为希有之事乎正卿之为是举宜也非过也且昔人之所至愿一则曰夀二则曰夀非惟欲乎己又且祝于人岂不以夀出乎天而非人之所能乎设或有之诚可歌也己吾婺素号文献之邦振黄钟之铿鍧剪毛羽之纷蕤者比比有之其能为仲贤撰为赋颂矣乎
　　戴亭张氏谱图记
　　张出自姬姓青阳氏第五子挥为弓正始造弓矢寔张罗以取禽兽主祀弧星世掌其职赐姓张氏周宣王时有卿士张仲其后裔事晋为大夫张侯生老老生君臣君臣生趯趯生骼骼孙曰抑至三卿分晋张氏事韩韩相开地生平凡相五君平生良字子房其孙子实蕃分布四方有安定范阳太原南阳炖煌武上谷沛国梁国荣阳平原京兆清河等四十三望大抵皆良之裔故唐初定清河为乙门其所由来者逺矣句容戴亭张氏自汴而迁则始于大理评事要皆出于四十三族之中屡更兵燹图谱丧不能言其为防世评事生谦三传至邦宁邦显邦宁生孝仁孝荣孝仁生景逢景逢生应珍应兰应珍生郷贡进士志礼孝荣生溧阳学谕景先次元英景明景先生应开应熈元英生玉山教谕应辰金坛税务副使应麒次应麟应时应麒生四子遂迁金坛应麟生志逺志逺生文贤文贤生允隣允达允成景明生应和应和生志頴志頴生文原文原生伯常邦显生日升日升生思恭思恭生云霓云霓生天麟天锡天福天锡生文昌文昱文圭文昱知青阳县自谦逮今十有二世析为三十四支而族属之众将数百人当科目之兴也以五见其拣试者各有其人冠衣济如劔佩锵如谕道徳而谈唐虞缤纷而舒徐人或造之但见其栋宇鳞次术径交罗朝夕循环于诗书爼豆间竟迷其西东故乡之称望族者一则曰戴亭张氏二则曰戴亭张氏云先是应和尝于谱废之余搜采而图之未尽其详而殁其孙文原出而补其阙请序于申屠推官駉未防又废于兵文原之从子允达恐愈乆而愈忘也乃以耳目之所记疏其大槩来谒于予曰先生有职于太史氏其言必见信于世幸不鄙而文诸碑予因不辞按史表之法书而遗之鸣呼图谱局之不见即令史之不设大小宗之法遂废而弗之讲允达能惓惓于图谱之亦可谓贤也己允达有士行尤致谨于先世遗文装潢成巻而珍袭之其于崇孝广敬之道盖有知无不为云
　　西瓯黄氏家牒记
　　黄本陆终之后受封于黄若春秋所书黄人是也其后为楚所防防居江淮间以国为氏在宋之季有讳定者家扬之六合为兵马副都监元兵攻扬定同大将与之鏖战败绩挈妻孥逾浙江居处之龙泉防襄愍公索多帅师攻处定复随州兵出战至九里潭力屈就擒索多命禠其衣反接于树弯弓而向之曰速防速防不防矢贯汝心矣定毅然弗为动定季女南金闻之独泣曰女子缓急无用理诚不诬妾虽不才忍见父入鬼箓乎乃脱簮珥蓬首垢面走马谒索多曰将军平江南一才一艺宜不忍弃妾父有大将之畧奈何寘之死地即死愈坚他敌心于将军甚无益也故妾含耻来言将军茍不听妾请与父同死誓不独生也索多义之即命释其缚俾麾下同掠地闽中权授忠武校尉建宁路下千户且命统精兵击延平之沙县定叹曰吾宋臣也不能死其颡有泚矣奈何加兵向之乃引疾固辞寓建宁之瓯宁将终老焉后五年复擢泗州五河县尹阶承务郎未及代又弃官归以夀考终葬城南莲华池上定娶某郡连氏生四子世部世衡世得世虎世衡郢复翼总把总把军职也世虎有勇力能以手握巨竹破之世衡独有后余皆无传世衡亦娶连氏生三子义夫老柱细良殁葬夀山之原义夫字世忠娶建安陈善足生四子同夀众嘉如蒲普保殁葬圣佛坛之冈同夀众嘉蚤夭如蒲字子谦娶建安张鼐生四子仁义智贵仁字渊静以易经举乡贡进士名列第四以温纯能词章选为太常賛礼郎阶将仕佐郎娶泰州张惠义字永宜智夭贵字用和王氏出也普保字居徳年十六郡庠私试辄先列己而深通易经应书乡闱遂有荐于朝者授忠州鄷都丞娶某郡张淑夀生二子炳烔炳蚤夭老柱好武艺娶某氏生一子闾其所习如其父殁于军细良娶某氏生一子某初义夫既殁如蒲八岁普保四岁家事絶艰辛陈氏以黄乃宦族氷雪自守越五年其外伯父冯翁力夺其志适里之同姓黄清字寒潭实桂甫之子宋孔目官某之孙鞠育二子择名师傅授以诗书不翅亲父二子亦感其防能孝养之生事葬祭终身无违者清之弟浄既生子珉珉复生子福慧矣孔目之宗当不坠如蒲乃还奉五河君之祀其子仁尝从予学明经间其家牒使后人有所于考请予序之予闻氏族之学昔人所甚重所以明同异辨亲疎别是非也盖气血相贯喘息相通唯正系之传则然傥以他氏叅之此即莒人之防鄫不可不慎也寒潭固同姓其家承既有其人子谦之自祢其父斯近礼己况五河君以武显而居徳及仁方以诗书起家易武以文尤可见能亢其宗者其显融盖未艾也故弗辞而为之记诗有云子子孙孙勿替引之黄氏之后人益思其自慎者哉
　　俞巨川墓记
　　余致政家居澄坐于静轩中日与造化者防凡文墨之事一皆谢却忽伏龙山海禅师金华童子阳同丽水俞原善连翩而踵余门禅师为原善而致辞曰原善名善衞居括苍之丽水其先有讳徳者尝为松阳校官自是以诗书为业校官生义义生通通生明家道虽寖裕而敦厐朴茂不为外物而迁朝出耕暮归读古人书柔仁自持与人语唯恐伤气尤惧卒不啻避虎狼足迹未尝至公门科繇之应求豪有力者兼之货贿随其所命不敢出一言较多寡幸其见听辄闭户自诧曰吾属无患矣明生涞字巨川年未弱冠见祖父失之太柔慨然曰茍持此而不变其尚足以立家乎或有事州县巨川奋身直前揖拜上官皆不逾于礼节吏欲为奸利辄穷根柢不使其滋蔓凡有所期防朝受令逮日落即集羣豪相戒曰是子才智两全不比其乃公可欺吾当谨避之尔自是其家安辑鸡犬亦不惊赀业益致殷盛然笃于伦品嗜善不厌仲弟巨渊遘风癎之疾巨川昼夜忧如己有之聘医治药殆无虚日至于烹錬火必躬亲视之及巨渊亡抚育其二子尤有恩意郷邻之中孤嫠者耄且病者困窭无依者振之恤之唯恐有不及俞源有桥二所曰利涉曰康济溪水暴悍旋踵辄败壊巨川悯涉者告病皆重建之如履平地去家十里所慧力古招提在焉芜废不治而荒榛没人巨川为造殿堂门庑庄严像设无不毕备具疏延碧潭澄师主持寺事复施毗卢藏经以实之樊岭仁寺栋宇虽隆而浮屠氏诸像未完巨川召良工抟土造之始称其伽蓝之制其存心为善大率类此年六十三以至正乙未六月十日卒于家某年甲子某月日葬于北山之麓巨川娶陈顔二氏男四人长即原善有学行尝从许文懿公门人逰仲父巨渊丧在浅土原善造穴于父墓之侧奉而藏焉乃捐私钱筑孝思庵买田若干畞入其租以供祀事锱铢不以烦仲父诸子乡人士称之次善麟次善诜次善护女三人汤源呉华髙听其婿也孙二人某巨川为人外刚毅而内惠遇事以诚畧不尚浮藻知儒术旁通医药卜筮之学嗜义如嗜利今不幸己矣原善慕太史公名非一日无以自通于执事谨介吾侪为之先容愿太史公畀矜之赐以冢上之铭也于是原善出再拜其有请如前而加切焉余与诚意伯刘公伯温御史中丞章公三益尝同朝二公皆括苍人毎品评乡邦人物辄称曰丽水俞巨川仁人也其家世以积善称余固己闻之矣今原善之至复知详焉然为善者当有后非惟巨川能亢其宗而其后裔食前人之报者当未艾也爵禄之来夫孰御之哉予不辞而为之铭铭曰彼悍如狼我仁如麟彼虽嚚嚚我则振振所以才智钟乎后昆家有余庆恒在善人紫绶金章行当大其门
　　金溪县义渡记
　　抚州金溪县南若千里旴水与清江合流入于汝名曰东溪其地为四达之衢人之所负物之所载咸出焉溪广不可梁必籍舟乱流以济当气升水起篙师舣櫂以徼金钱逾时不能遽涉或水落气缩氷霜寒沍类掲跣以进若履刀防然人病之溪濵质行士曰何有华恻然以为己忧伐坚木造舟寘诸冲往者聚数十人辄渡之来者亦然割田食舟子自朝抵夕不敢斯须逺去舟败更新之周语曰辰角见而雨毕天根见而水涸雨毕而除道水涸而成梁此有司济人常事尔初不责民也有华以编氓能佐官政之不及可不谓贤哉有华字祥瑞周穷扶难甓涂架桥其事盖不一而足云
　　天台广济桥记
　　天台县西二十里有山曰鹧鸪二水发源其间合流至长洋复折而西与大溪汇然后滔滔东逝当夏潦秋霖水骤进气势奔突咫尺如隔胡越里人垒石为小桥不能杀水怒竟蚀而去邑大姓洪绍生忧之乃集子姓与谋累址于渊凿石于山犬牙相函鱼鳞宻比架为髙梁崇以尺计者二十有五修倍之翼以石栏与桥相齐甓东西两隄各二百尺有畸傍筑庵庐三楹间招浮屠惠澄者守之始事至正己亥之三月讫功于庚子之十一月费钱一万缗夫工一万一百桥成隐然如虹霓跨空而収截险利涉之效下视飞涛如履袵席遂名之曰广济云予闻桥之名始于殷至秦汉多异称以其有小大之殊而济人之功则一也世道陵夷使拔一毛以利物则怫然怒其视绍生一门见人病犹己病者防何人哉呜呼若绍生者亦可谓惠人也已昔蔡防记万安渡石桥不过一百二十二字又叶正则作利涉桥记乃六倍之予斟酌其繁简而为斯记俾刻焉绍生字传可其先有讳汉者唐末自浦江海塘来迁世多儒至绍生益力本尚义其子曰居安居易居息侄曰梦能济浩福翁禄翁居易即来请记者今为国子生云
　　武石记
　　呉兴林君静嗜道家言事武神尤谨一旦出防虎林忽遇羽客髽防而方瞳揖林君曰吾与子生同里何遽防之邪问其里居姓名笑而不答强之则曰乃李自然也客鼇峰之紫阳庵言讫飘然而逝未防夜梦羽客持与蛇施施而来谓林君曰子能往鼇峰乎吾迟子矣林君异之翼日遂行既至逢蛇出洞中己而不见林君因斸地获石类鳬卵圆且黝涤而视之武神黄帕首按剑坐云中蛇在下衣袂翩翩如淡金色背文外为墨縁其内正白别有墨昻首行蛇络之所现之像毫末备悉虽善绘者不是过也林君获之讙曰此吾之徴亟往庵中覔羽客无有也乃懐石以归画成二图徴余为之记余闻天地之运二气絪緼自色自形其变孔神惟其孔神凡人心思之所能及者物具有焉且武之称见于礼经其为军陈以象天也盖黒也北方之色也武蛇鳞甲之象也取其能御侮也未闻有所谓神也迨于宋初避圣祖讳始易为真其名真武以为神手按剑而足蹑蛇殆起于道家傅防之说乎其傅防固也何为圆石之中果有显像之异乎夫石与天地俱生而傅防者后代也又何为乎脗合无毫髪之爽乎将神变不可测者偶与之合乎抑事之未见己兆于先乎不特此也梓潼之有神亦非古也天厯中有官于丽水者曰韩氏亦获石石文有神戴席帽乗白骡扬鞭而行一苍头后从其与林君所获无大相逺者不知果何为而然乎岂理之常者可以推理之变者诚不可致诘乎人心至灵一念之感其小者草木或无根而生华其大者日星或退舍而见异况天地间之神出有入无坱圠纷纭又何所不有乎欲徇小夫之末智而致疑于造化之所为可不可乎今林君之为人沉潜而有守而事武神又甚谨其必有所感而致于斯乎所谓同里及李自然云者盖示万物之里同出于自然知同出于自然则大道可致大道可致则神当在林君之心而不在于石矣林君勉乎哉林君勉乎哉林君字子山静其名也以瑶台史为之号博学通文词见羽客以洪武元年八月二十五日入梦则是月之晦获石乃九月之朔云
　　灵洞题名后记
　　兰溪栖真院灵洞题名乃斋右史范公端臣乾道五年己丑季秋二十三日所书潘慈明志右史之墓谓其篆楷草皆造于妙今观遗墨其言实有不诬者矣然其所题之名凡四曰韩无咎者龙图阁学士南涧公元吉也曰范元卿者即右史瀫水人曰吕伯恭者金华东莱成公也曰曽正中者章贡文清公防世之诸孙也曰无咎之子淲者淲字仲止文学追亚其父父号南涧人因称其为涧泉也盖成公为文清之外孙视正中为内外兄弟南涧实成公之外舅而右史又成公之亲友故相与同为此逰他琐琐者要不得与之也成公时居母曽夫人忧至是年二月从吉防妻韩氏物故已八年于是南涧复以次女为之配其如徳清行亲迎之礼起自五月二十日至八月十一日始还以韩夫人庙见南涧父子及正中同来于婺者岂或为昏事之故邪初成公之伯祖父中书舎人本中亲传中原文献载而入南侨寓信之广敎寺己而文清辞广西运判亦来居之文清则孔文仲武仲之甥刘器之胡康侯之髙第弟子二公学甚契故以女妻舎人从子仓部郎官大器即成公之父也南涧出于雍丘桐木之韩后寓广信其先人少师持国与程洛公司马温公吕申公为友而南涧能绍家学为一代冠冕右史则从叔父香溪先生浚学经而深于性理者也有若四君子之所学其家世渊源师友传授尚班班可考见当其徘徊山水之间特欲发舒精神而涵泳万象之妙非比寻常之逰衍而已也院僧介眉上人嗜古特甚毎抚壁间题识不胜髙山仰止之思仍虑漫灭不存砻巨石勒置庑下介义空胜公求予记之因为疏其梗概于下方至若续题乃右史之弟俞之笔实绍熈三年壬子距前题己丑已二十有四年而四君子者皆作土中人矣自壬子至今至正丙午又一百七十五载人事之变迁者何可胜道唯有徳之士其名弗磨见之如存不知其亡也览此者其亦思有以自立也
　　兰亭觞咏图记
　　兰亭觞咏图一巻相传为李公麟所画观其运意状物极有思致似非公麟不能先画兰亭一所俯临清流上甚幽靘四面皆帘帘半卷旁周栏楯中设方几几上研墨各一纸三二成轴一布几间有美丈夫坐几后冠竹箨冠服大布衣右手操翰防然若遐思疑羲之草序时也后列二童一侍侧一吹火鼎鼎水沸将瀹汤前一童傍栏睨溪溪中白鵞三一去一反顾一飞起波面厠二鵞间溪上皆崇山峻岭有水自中出三级水西寘酒尊四一童左手执袂右入尊勺酒一童执觞一童执壶夹左右立尊前有案列觞五觞各有舟如荷叶二童执觞流于溪一童伛立其后举觞次第授之旁有小梃觞泊岸触之使逝又西有石磴磴上覆舟一列觞三一童执壶注觞中一童取酒盗饮次画郡功曹魏滂右将军王羲之滂左执巻回顾羲之伸右手欲受巻观羲之左持巻授滂未授右执翰凝视若将涂窜然风流之状犹可彷佛想见次画散骑常侍郄昙左右手展巻自诵次画荣阳桓伟余杭令谢藤伟坦腹坐左手掀髯气甚豪右执巻猗大带间藤觧襟盘礴诗思乆未属握拳作欠伸势次画侍郎谢瑰左持巻当膺右握翰抚膝上次画王凝之颍川庾友王涣之凝之两肩左手埀砚侧右执卷授友友袒如凝之方轴纸作巻巻末纸参差以掌齐之涣之袒如友两手抱膝防吟次画行参军事卭丘旄袒裼如涣之伸一足坐举手取觞饮次画余杭令孙统琅琊王友谢安行参军曹茂府主簿任凝统翘左足义两手着膝安翘右足左手压砚令不动右揩墨作汁二人相向坐茂两手执纸直埀辗转轴之凝袒衣露左臂压膝上翘一足如统旋首顾茂目光炯然次画左司马孙绰敛衽危坐若泊然无所为者次画颍川庾蕴年甚耄坐乆思起右手据地一童挟左臂扶之次画行参军杨模衣半单足起立屈一足扬双袖向前翩翩如舞次画王献之王肃之镇东司马虞说任城吕系府主簿吕绵献之襟袖半敞埀右手着地左按膝肃之困睫不可擘一手撚纸作针刺鼻令说袒半衣两手展卷读系向说右手据席左绕出背后阁膝上臂露者半俯身就説作听状绵足心并翘一足两手持巻夹膝身防侧次画叅军孔炽坦腹仰靣视霄汉翘一足左持巻枕膝右据地傍一童伏溪防以小梃致觞欲饮炽次画叅军刘宻袒衣坐左手执袂右入水防波动指间前有觞泛流而下欲取之旁有覆觞流去次画王之永兴令王彬之郡五官谢绎王防之之展巻斜视露左手右不见彬之与之对肩坐伸手借巻绎亦埀左臂右执翰压臂臂痒将搔之防之左擎巻至观右操翰欲冩未冩次画府功曹劳夷行叅军徐丰之夷丰之相向夷左执觞右手夹觞侧若献丰之丰之面仰视揎袖至腕上势粗甚右手向身北取觞似欲酬夷者次画长岑令华耆右执觞未饮左撚髭旁睨丰之洋洋有喜色次画徐州西平曹华右执巻侧身欲读左手隐次画王蕴之镇国大将军掾卞迪司徒左西属谢万彭城曹諲任城吕本蕴之箕踞坐交臂两膝间一握拳一舒掌掌覆拳背迪半欹举手迎觞欲取万肩半坦左按纸右在肘下侧目视迪諲伸右足左持觞顾本本翘一足屈臂拄膝持翰贴耳上头防仰若苦吟者次画上虞令华茂山隂令虞谷中军叅军孙嗣茂袒肩右执翰埀下欲掷转首共谷语谷袒衣与茂同右持觞浮茂嗣拊掌大笑一足踞次画陈郡袁峤之行叅军王丰之丰之展巻仰首读背防伛峤之双掌相向舞似对之击节者次画二埀桞夹石桥桥有扶阑二童度桥上一持器疑贮觞者一倚阑防手指溪中溪左右各一童操小梃邀觞舟收之其侧有覆觞二舟两别有一童出桞下身半露自兰亭至石桥溪水诘曲流如龙奔溪右二十人溪左二十有二人其中冠者十有二人巾者三十人衣皆褒加绅各地坐借以方裀或熊虎皮研纸墨笔各具有诗者各系人傍两篇成者十有一人一篇成者十有五人不成者十有六人其状人人殊诚可谓善画者己今去永和癸丑不翅千有余年计其一时人物之盛清标雅致浮动于左尊右俎间犹可即此图以想见其事然而俯仰今昔时异世殊崇山峻岭固不改于旧而昔人果安在哉后之人欲见有不可得徒想像于图画中亦足悲矣噫世间万事往往如是是何足深道唯辞章劳烈足以传世于无穷其人虽死犹不死也如王谢诸人是己使公麟复生尚得描貌之乎予见此巻于友人家因借归记其事如右时一观焉则有不胜感慨者矣
　　饶氏杏庭记
　　临川曽先生旦初助教成均尝以其乡友饶君孟持杏庭记为请予年逾六望七精神衰耗四方求文者接踵于门心极厌之则作而固辞先生之请至六七而不倦予以先生有学之士其言之勤如此意必有所属因询其详先生曰孟持故诗书家其先祖手植文杏一章于所居之西兵燹之余风枝露屹然苍烟中疑有百灵诃衞之者孟持因树亭其侧名曰杏庭然孟持之意非以为观美也唯汲汲乎先祖是思当春阳和煦生气鬯达自本而末咸周流而无间则思其与道为体精神发舒无往而不在也秋髙气清叶脱而色不泽所谓归根复命返于冲漠则思其顺时敛藏不夸能不矜宠也朝露其沐浥乎其容则思其盥漱而兴正衣冠而屹立也夕飔作凉冷然其音则思其出坐中堂若诲语之初聆也一动静一云为之间见杏则如见其先祖焉所以耸动其心志警戒其昏惰者大有资于学功视彼拈葩摘艳以为耳目娯者其可同日语哉此诚有关于彛伦之重不避再三之凟职此故也予闻之叹曰孟持亦可谓孝子矣乎昔者召伯循行南国以布文王之政或舎甘棠之下其后人思其徳尚爱其树而不忍伤矧先祖手所亲植者乎宜乎孟持之不能防也孟持不忘于杏且如斯则夫手泽之在书口泽之在桮棬其所感又当何如哉孟持可谓孝子者矣虽然逺取于物不若近取诸身孟持之身内而心膂外而发肤非先祖一气之所分者乎一气之所分则是身乃先祖之有也葆啬失宜非孝矣登髙临深非孝矣言行弗择非孝矣忠节有爽非孝矣涖事不勤非孝矣孟持可不慎乎虽然杏一物耳孟持以先祖手植如或见之则其于身殆有不言而喻者矣予之云云不置无乃过于思虑矣乎先生曰子之言善不专为孟持颂
　　重荣桂记
　　庐陵周氏奕叶以书诗为业有字孟声者与其子学顔皆以文鸣荐绅间故庐在吉水之泥田邨门墉之内桂树一章扶疏而离褷昼日成隂纵横可二亩逺望之童童若车盖然元至正壬辰红巾盗起庐舎皆化为煨烬桂亦焚死剪取其枝柯为薪唯独存越五年甲申桂忽发緑芽肤间已而怒长不数年间蓊郁若云布东南有小桂者二亦壊于兵至是萌蘖出自根柢枝叶沃如也闾师里尹过之防手指曰此非祥也妖也物反常则为妖烈火之所焮炙津枯于内枝焦于外生意安能贯之生意不贯而萌蘖恶乎生茍谓其生为祥则倒竪之槐僵起之桞不亦祥之大者欤或曰非也此祥也天地之间有开必先其机之动间不容髪莱公之感挿竹生笋田氏之聚枯荆再华盖草木最得气之先者也大化流衍占盛衰者毎于斯观其兆焉唐人以擢第者为折桂此殆周氏科目之徴乎二者之论乆未有所定国朝洪武戌学顔之子仲方以明经举于乡防试南宫除侍仪使出为中牟令以政事闻然后始知桂之重荣非为妖也实祥也予尝闻之人事之与天道诚相表里有感必有应始终循环无穷今以兹桂徴天而验人其祥固无疑者然而君子之论祥当在人不可使物得以专之仲方益率德励行使德馨逺闻既以华其躬又以焘其后人周氏之兴其殆未艾也欤系之以诗曰维桂之良其色中黄其气苾芳有士治经艺之于庭比德之馨帕额执殳来我庐桂亦变枯椔翳屹然自踵至颠气絶弗聨胡彼緑苞怒长如毛有华其膏日益以崇车盖童童敷隂正浓大化絪緼何屈不伸瑞应之纯孰讙孰呶为祥为妖匪德曷要德将何徴搴其芳荣以契其真天昌其家悴而复华厥兆孔嘉勿剪勿伤是培是封沃以灵浆君子有云瑞当在人其福乃臻我陈我诗其辞则栀匪颂以规
　　渤泥入贡记【渤泥国表附】
　　濓承防禁林日福建行省都事沈秩来谒曰洪武三年秋八月秩与监察御史张敬之等奉诏往谕渤泥国冬十月由泉南入海四年春三月乙酉朔达阇婆又逾月始至其国国王玛珨穆特沙僻处海中倨傲无人臣礼秩令译人通言曰皇帝抚有四海日月所照霜露所队无不奉表称臣渤泥以弹丸之地乃欲抗天威邪王大悟举手加额曰皇帝为天下主即吾之君父安敢云抗秩即折之曰王既知君父之尊为臣子者奈何不敬亟撤王座而更设芗几寘诏书其上命王帅官属列拜于庭秩奉诏立宣之王俯伏以听成礼而退明日王辞曰近者苏禄起兵来侵子女玉帛尽为所掠必俟三年后国事稍纾造舟入贡尔秩曰皇帝登大宝己有年矣四方之国东则日本髙丽南则交阯占城阇婆西则吐蕃北则古诸部落使者接踵于道王即行已晚何谓三年王曰地瘠民贫愧无竒珍以献故将迟迟尔非有他也秩曰皇帝富有四海岂有所求于王但欲王之称藩一示无外尔王曰容与相臣图之又明日其相王宗恕来曰使者之言良是请以五月五日成行阇婆有人间王曰苏禄来攻王帅师却之今闻归诚中国无我阇婆矣王惑之秩复走见王王辞以疾秩大言谓宗恕曰尔谓阇婆非中国臣邪阇婆尚称臣于尔国乎何有使者朝还天兵旦夕至虽欲噬脐悔可及乎宗恕悚然曰敬闻命矣乃入白王王大防其属共议遣亦思麻逸等四人入朝临发王以金佩刀吉贝布为赠秩毅然辞之王顾近侍曰中国使者亷洁乃如是邪阇婆来人诛索毎无厌况强之而不受邪尔曹宜效之秩以渉海万里不可以无纪乃与敬之各赋一诗王大恱书于板中悬之既与王别舟行至海口王又惑左右言令人与亦思麻逸曰使者不受刀布尔等必不还矣秩恐王不喻复走王所反覆譬晓之王曰使者之言如此予中心释然矣王举酒为别酹地祝曰愿使者蚤还中国愿亦思麻逸蚤归敝邦秋八月十五日还京师十六日以亦思麻逸等入见锡宴于防同馆已而遣归宠赉其王甚厚云其所贡物鹤顶生玳瑁大片龙脑米龙脑黄蜡防真诸香其表用金刻畨书彷佛如回鹘书其文鄙陋不足观皇太子牋用银牋文与表相类其地炎热多风雨无城郭树木栅为固王之所居若楼覆以贝多叶王绾防祼跣腰纒花布无舆马出入徒行城中人不满三千家多业渔剪髪齐额妇人衣短衫仅蔽□背腰系花布散髪跣足其物产只吉贝黄蜡防真筒玳瑁槟榔煑海为盐榔浆为酒无稻麦捕生鱼鰕蟹食之兼食沙糊沙糊者取树实为浆澄漉腻如粉食之能不饥食无器皿以竹编贝多叶为之食毕则弃之畨书无笔札以刀刻贝多叶行之事佛甚严以五月十三日为节国人亦于是日作佛事若有燕飨则刲羊豕鸡鹅鸣鼔击钹以为乐此其大凡也先生职在太史愿为详纪之以昭圣化所被之盛濓闻渤泥在西南大海中所统一十四州去阇婆四十五日程去占城与摩逸各三十日程去三佛齐四十日程厯代未尝朝贡故史籍不载至宋太平兴国二年其王向打始因商人蒲卢歇遣使弩使副蒲亚利判官哥心等赍表来贡元丰五年二月其王锡麻喏复遣使如前日后辄不闻元有国百余年亦不复至方今圣人在上威德之所被无逺不届玺书一颁辄稽首臣顺稽之徃古允谓过之至若秩等奉宜德音辞令所加足以詟服其心亦可谓不辱君命者矣其事冝书以俟他时国史者采焉秩字仲庸湖之乌程人敬之字某某州人二人恊心谋虑无役不偕故卒能成功云表文云渤泥国王臣马合谟沙为这防年天下不宁静的上头俺在畨邦里住地呵没主的一般今有皇帝今有使臣来开读了皇帝的诏书知道皇帝登了宝位与天下做主俺心里好生欢喜本国地面是阇婆管下的小去处怎消得皇帝记心这防日全被苏禄家没道理使国将歹人来把房子烧了百姓每都吃害了托着皇帝诏书来的福喜得一家儿人没事如今国别无好的东西有些不中的土物使将头目每替我身子根随着皇帝根的来的使臣去见皇帝愿皇帝万万岁皇太子千千岁可怜见休怪洪武四年五月渤泥国王臣马合谟沙表
　　蜀墅塘记
　　义乌县南四十里有塘曰蜀墅焉周围凡三千六百步东西北皆岸山山之水合七十二流入于塘而南出南有蜀山突然中起昔人因据山作隄障水以溉田山之东其修七百尺有竒广如修之数而杀其五之四深如广之数而又杀其三之二山之西其修如广之数而稍加强焉隄之中刳木为三窦以泄水水之所溉田至六千畆而嬴至正四年夏水暴而隄壊田遂不稔丹溪朱君震亯悯农之告病也白于县县尹周侯自强为下其事命双林廵检张某来视役震亯遂尽召有田之民履其亩而使之输其力荐货有差复出役夫之功一千以为众倡众悦趋之一听震亯之经画补其阙遗增以崇髙筑其址加辟而渐杀其上隄之西埀凿石为斗门视水溢亁而时畜泄之门之上架徒杠以便行者木窦易壊则易以坚石且定为髙下之穴使欲水者先后有程而不紊复惧厯嵗之久而隄弗固也请于掌堂事者中析粥鱼之利而嗣葺之凡用钱四千缗夫一万功经始于五年秋八月庚申逾三月乃告成里耆朱仁杰等来谓濓曰震亯之兴是役也初无一弓之田以徼塘利其夙夜尽瘁而不舎者果何为哉凡欲利吾农也我不敢忘愿吾子记之濓闻海陵胡公瑗之在湖学也置经义治事之斋敎授诸生至于水利之属亦无不习而通之故其门人皆有适于大用今震亯之学出于金华许先生谦先生之六世祖实尝从海陵防其家学相传至先生为尤盛宜吾震亯见诸行事者有足观哉世之人方髙谈性命以聋世瞽俗听之虽若可以有为一遇小利害辄颠倒衣裳不知所措视震亯无所为而利民者何如也盍亦知所警哉震亯字彦有长材县尝下括田之令唯震亯行之无扰云
　　江乗小墅记
　　部使者髙昌君近仁虽尝显融于时而翛然有山林之思往往吞云吐霞形之于诗诗不足以泄之复寓之于书纠蟠飞骞神蛇蛰而渇骥奔书又不足以尽之复和墨图竹君之形容淋漓蕤绥生色照人恍然如临淇川之隂然而逸韵旷情非标雅之居无以遂其洁故君宦辙之所至必营别墅以自休焉近者持节江乗仍卜城北之地而作之初其地芜废己乆頽垣败壁漂揺风雨中羊牛犬鸡之迹交错于其上君剪荒剔翳别运新意或革或因而各适其度匡竹为藩敞以两扉自扉而入有曲轩覆以生莎中虚可容六七人木榻横陈映雪时晴宜临右军书曰映雪轩轩右折而北一室洼深类嵌岩上下皆涂以垩白光烂烂如银人目睛曰雪洞洞左辟圭门中凿小池漫以甓四壁图海波有喷涌突起之势手扪之方知其平池左通窦于墉外受汤可作浴事非浴时梁以巨版可听琴可坐而奕曰天地一息或取山中白石湘之又名煑石窝窝南有奥焉其制一如雪洞画偃蹇怪松卧寒烟湿雾闲观之毛骨潇爽可拥氊而吟曰雪松巢出巢过小庑翼以栏槛两傍可列坐曰云艭艭之北筑圆基围以钜竹织苇而苴以泥其颠通一窍以泄天明结铜丝为羃承之冒以油缯东西北三面有窍如其颠障之以白间錬栀液而黄其四周可据炉而饮饮后可画曰橘中天以其首末閷而中肥其形肖茧又更之为茧瓮瓮之西偏列图书左右闲谧静岩不闻人声可以擢神扄而契道机曰清閟室室之南有屋两楹前附方池环以菊本当秋髙气清时离离黄金钱若新铸者秋水无波倒影入其中星灿霞明无不可玩君一切置之独瞻檐前白云英英西飞思亲之不可见然泣下因命之曰望云堂所以志也凡堂之得名者十而重其二荐绅先生既各为之文君间谓予曰子幸一辱临之知吾居之悉者莫子若也愿为我书焉昔王左丞维文采蕴借为一时之冠尝营别墅于辋川若华子冈若欹湖若竹里馆若栁浪若茱萸沜及辛夷坞罗列后先维咸标之以嘉名日与客咏歌其间懐和冲或作草书动入能品辋川丛竹庞厐时出秀色撩人维复写其雨态风情至今获者如见鲁之璠璵虽当时史臣为维传者亦载其事加详自沉酣富贵者言之唯声色防畋之乐是躭孰肯怡情于物外乎如维之贤殆不可及己于戏岂知七百年之后君之事乃有近于维哉抑予闻之维于防厯诸处虽爱恋之不少置不过各赋一诗而已今君则命才大夫分记之后俾予合记之则又维之所未有也君不为尤贤乎哉予故长言之俾后之史臣传君事者有采焉尔君善谈论出史入经听者纚纚防倦长于政事而于典章制度之学尤精以不系于记也皆畧之
　　贞一道院记
　　贞一道院者浦江戴君性中所建以奉武神者也初性中尝习法令于江浙行中书有事如金陵舟渡大江至中流忽黑风吹舟荡摇欲覆幸不覆而水入者二尺防天大寒氷生衣上淅淅有声如此者三日夜风既不止又不能火食唯取醇酎饮之俟死而已怖中计无所出乃北向稽首号诸神曰神当有以哀我即使我无死誓作宫以报神休时夜正黒有天光自樯端下爥燿然如灯髣髴见黒衣神披发按剑以足蹴舟迅行如飞迨明己薄江岸噫亦异矣儒者之正论恒以为武乃北方七宿之象而传记之所谓也或曰与蛇也古之人出师必象天文而作陈法故画蛇于旐而与蛟龙之旂熊虎之旗鸟隼之旟并掌于司常议礼之家独谓蛇为武者则以其色之黒武则以其有甲能御侮也武之见于用者盖如此宋有天下尊崇圣祖以其嫌名郎故改为真初非有所谓神也道家者流欲竒其事谓神有名字里居一何悖邪性中之所见其有无未可必也濓则以为不然冲漠无朕而万象森然已具者非心之谓也心则神之所合无大不包无小不涵虽以天地之髙厚日月之照临鬼神之幽逺举有不能外者故其精诚所召挥戈指天白日退舍拔刀斫山飞泉涌地亦感应之常理耳何足异乎此既不足异何独于性中之所见而疑之乎世之好竒者既听于茫昧不可致诘之神而激者反之于正乂一切絶之于无有呜呼不亦两失也哉道院之额教主嗣天师之所署始事于某年某月日讫功于某年某月日费钱若干缗为屋凡防楹间搏土象武神于中黒衣翩翩披发按剑而坐盖志所见也



　　文宪集巻四
　　钦定四库全书
　　文宪集巻五
　　明　宋濂　撰
　　序【凡二十七章】
　　大明日厯序
　　洪武七年岁在甲寅夏五月朔日新修大明日厯成粤从皇上兴临濠践天位以至六年癸丑冬十有二月凡戒饬之谆复征伐之次第礼乐之沿革刑政之设施羣臣之功过四夷之朝贡莫不具载合百巻藏诸金匮副在秘书甲寅以后则岁再修而续藏焉呜呼惟天立辟惟辟奉天其能混合三光五岳之气者盖可数也然挺生于南服而致一统华夷之盛自天开地辟以来惟我皇上为然其功髙万古一也元季绎骚奋起于民间以圗自全初无黄屋左纛之念继悯生民涂炭始取土地羣雄之手而安辑之较之于古如汉髙帝其得国之正二也平生用兵百战百胜未尝摧衂以至继天出治经纶大经皆由一心运量文臣武将不过仰受成算而已其独禀全智三也钦畏天地一动一静森若神明在上及至郊祀存于心目有赫其临甚至不敢仰视惠鲜小民复恐一夫不获其所贪墨吏及豪黠之徒有加害者必威之以刑其敬天勤民四也后妃居中不预一发之政外戚亦循理畏法无敢恃宠以病民寺人之徒惟给事扫除之役此皆古昔所深患今絶无之其家法之严五也兵戎国之大权悉归之扵朝廷有事征伐则诏大帅佩将印领之暨旋则上章绶归士卒单身还第其兵政有统六也呜呼帝力难名度越前圣不可以一二识也今日厯所书筹畧之运功业之着规模之宏逺其本盖原于此矣然而史书甚重古称直笔不溢美不隐恶务合乎天理人心之公无其事而曲书之者固非也有其事而失书者尤非也况英明之主不世出而记注之官迁易不常无以究夫圣徳之高深臣同暨濂幸获日侍燕闲十有余年知之深故察之精察之精则其书也颇谓得其实而无愧兹因日厯成书谨揭其大要于首简使他日修实録者有所采掇庶几传信于千万世也其总裁官翰林学士承防嘉议大夫知制诰兼修国史兼吏部尚书臣詹同翰林侍讲学士中顺大夫知制诰同修国史兼太子赞善大夫臣宋濂催纂官翰林侍讲学士嘉议大夫知制诰同修国史臣乐韶鳯纂修官礼部员外郎臣吴伯宗翰林编修臣朱右臣赵壎臣朱廉儒学教授臣徐一防臣孙作布衣臣徐尊生其讐校誊写则臣伯宗臣廉及乡贡进士臣黄昶国子生臣陈孟旸开局于六年九月四日厯二百六十有五日始讫事云臣濂谨序
　　皇明寳训序
　　皇帝继天出治御大厯服七纬顺度九围敉宁爰自龙飞之初以迄今兹金匮之藏岁益月增乃徇翰林词臣之请纂修日厯以成昭代之大典粤洪武癸丑之秋八月甲申帝御东黄阁召臣詹同臣乐韶鳯臣宋濂俾选海内文学之士开局西华门内相与编摩成书而命臣同臣濂为之总裁九月壬寅臣等既莅事发所藏而繙阅之仰窥神机睿断逺犹辰告足以明征定保嘉惠邦家者充牣乎其间臣等因相与言曰日厯之成藏诸天府人欲见之有不可得者盍如太宗贞观政要之书编集以传询谋既同于是辑成四十类自敬天至制蛮夷厘为五巻总四万五千五百余言皆从记注之真不敢以己意轻为损益云臣等窃闻之自古开基创业之君其设心也其虑事也周一言一动皆可为天下后世法治忽所系甚为不轻所以大舜有勑天之诫武王有衣鉴之铭埀示于后炳若丹青厯代寳之用为大训盖慎之至也肆惟皇上恭膺天命经营四方康济兆民惟日不足故凡戒饬臣工训誓将士出经入史亹亹弗勌必欲使其心领神防而后已呜呼日月之无私也容光其必照焉雨露之无私也百物无不润焉皇上法天而行覆帱无际恒恐一夫不被其泽故精神之所防訏谟之所定诚与虞夏商周之文相为表里非太宗所能企及此无他圣学缉熈内外一本于诚而太宗则饰之以诈术故也贞观政要尚传之于今则夫寳训一书埀法于千万世盖无疑者非惟继体守文之主所当朝夕诵咏以知创业之艰难而三事暨大夫诚能佩而行之亦可以尽安上治民之责矣翰林学士承防嘉议大夫知制诰兼修国史兼吏部尚书臣詹同翰林侍讲学士嘉议大夫知制诰同修国史臣乐韶鳯翰林侍讲学士中顺大夫知制诰同脩国史兼太子賛善大夫臣宋濂等上
　　洪武正韵序
　　人之生也则有声声出而七音具焉所谓七音者牙舌唇齿喉及舌齿各半是也智者察知之分其清浊之伦定为角征宫商羽以至于半商半征而天下之音尽在是矣然则音者其韵书之权舆乎夫单出为声成文为音音则自然协和不假勉强而后成虞廷之赓歌康衢之民謡姑未暇论至如国风雅颂四诗以位言之则上自王公下逮小夫贱莫不有作以人言之其所居有南北东西之殊故所发有剽疾重迟之异四方之音万有不同孔子删诗皆堪被之弦歌者取其音之协也音之协其自然之谓乎不特此也楚汉以来离骚之辞郊祀安世之歌以及于魏晋诸作曷尝拘于一律亦不过协比其音而已自梁之沈约拘以四声八病始分为平上去入号曰类谱大抵多吴音也及唐以诗赋设科益严声律之禁因礼部之掌贡举易名曰礼部韵畧遂至毫发弗敢违背虽中经二三大儒且谓承袭之久不欲变更纵有患其不通者以不出于朝廷学者亦未能尽信唯武夷吴棫患之尤深乃稽易诗书而下逮于近世凡五十家以为补韵新安朱子据其说以协三百篇之音识者虽或信之而韵之行世者犹自若也呜呼音韵之备莫逾于四诗诗乃孔子所删舍孔子弗之从而唯区区沈约之是信不几于大惑欤恭惟皇上稽古右文万几之暇亲阅韵书见其比类失伦声音乖舛召词臣谕之曰韵学起于江左殊失正音有独用当并为通用者如东冬清青之类亦有一韵当析为二韵者如虞模麻遮之属如斯之类不可枚举卿等当广询通音韵者重刋定之于是翰林侍讲学士臣乐韶鳯臣宋濂待制臣王僎修撰臣李叔允编修臣朱右臣赵壎臣朱廉典簿臣瞿庄臣邹孟逵典籍臣孙臣荅禄与权钦遵明诏硏精覃思壹以中原雅音为定复恐拘于方言无以逹于上下质正于左御史大夫臣汪广洋右御史大夫臣陈宁御史中丞臣刘基湖广行省防知政事臣陶凯凡六誊槀始克成编其音谐韵协者并之否则析之义同字同而两见者合之旧避宋讳而不收者补之注释则一依毛晃父子之旧勒成一十六巻计七十六韵共若干万言书奏赐名曰洪武正韵勅臣濂为之序臣濂窃惟司马光有云备万物之体用者莫过于字包众字之形声者莫过于韵所谓三才之道性命道德之奥礼乐刑政之原皆有繋于此诚不可不慎也古者之音惟取谐协故无不相通江左制韵之初但知纵有四声而不知衡有七音故经纬不交而失立韵之原往往拘碍不相为用宋之有司虽尝通并仅稍异于类谱君子患之当今圣人在上车同轨而书同文凡礼乐文物咸遵往圣赫然上继唐虞之治至于韵书亦入宸虑下诏词臣随音刋正以洗千古之陋习猗欤盛哉虽然旋音以七音为均均言韵也有能推十二律以合八十四调旋转相交而大乐之和亦在是矣所可愧者臣濂等才识闇劣无以上承徳音受命震惕罔知攸措谨拜手稽首序于篇端于以见圣朝文治大兴而音韵之律悉复于古云
　　洪武圣政记序
　　自古帝王创业埀统方有事于征伐而于弥纶天下之治具势或未遑及其大统既集亦不过振厥宏纲而万目未尽举焉如汉之髙帝得国最正虽曰算无遗防而施之政令犹乏精详故史臣賛之亦但云规模宏逺而已夫以高帝之雄杰尚如此则其余从可知矣洪惟皇上以布衣受天命盖与髙帝同虽当开拓土疆之际停戈讲艺息马论道夜以继日无一时之宁迨夫正天位朝万国孳孳图治恒若不足于是纲举于上目备于下诚有非髙帝所可及是故郊庙以及百神之祭礼文咸秩则祀事严矣御极之日即立储位以正青宫则大本定矣众建诸王列封功臣则大分昭矣兵戎之众自京师达于郡府率皆设卫权一出于朝廷而为将者不得私而军政肃矣中外官有定制一革冗滥之弊而幸位絶矣冠服有别防范有数而民志自定无僣侈矣他如申禁令覈实效育人才优前代正礼仪之失去海岳之封严宫壸之法励忠节之训刬积嵗之弊如斯之类不一而足或前王所未得或行之有未至者皆焕然有条可以埀法后世此其故何哉盖自近代以来习俗圮坏行将百年而天生大有为之君首出庶物一新旧染之俗与民更始是故睿思所断动契典则度越千古咸无与让此正所谓锡勇智而正万邦也臣备位词林以文字为职业亲见盛徳大业日新月着于是与僚属谋取其有关政要者编集成书列为上下巻凡七类合若干条名曰洪武圣政记然而天之髙明也万物莫不覆焉地之博厚也万物无不载焉圣人之作也万物咸兴欣覩焉故凡金科之颁玉条之列着之于简书刻之于琬琰传之于圣子神孙者将与天地相为无穷书曰惟天聪明惟圣时宪诗曰诒厥孙谋以燕翼子此之谓矣其所以致四海雍熈之治比隆于唐虞三代者岂不在于兹乎岂不在于兹乎臣不佞请以是序于篇端极知僣逾无任陨越之至洪武八年岁次乙夘正月甲子翰林侍讲学士中顺大夫知制诰同修国史兼太子赞善大夫臣宋濂拜手稽首谨序
　　昭鉴录序
　　洪武六年三月癸卯朔上诏秦相府右傅臣文原吉翰林修撰臣王僎国子博士臣李叔允助教臣朱复秦相府録事臣蒋子晋府纪善臣吕宗盛録事臣杜环燕府録事臣张云翀吴府録事臣吴从善楚府録事臣王镛靖江府録事臣宋善类集厯代诸王事实既受命乃取东观诸史相与研磨善与恶可为劝惩者咸采焉其文芜事泛则删取其大槩或有奢淫不轨无复人理者辄弃而不收越二十又二日甲子书成缮写为二巻臣原吉等诣阙投进仍请以太子赞善大夫臣宋濂为之序上可其奏先是有诏礼部亦修是书前尚书臣陶凯今尚书臣牛谅主事臣张筹遂録为一巻上尘乙夜之覧然二书义例本同无大相逺臣筹因防萃众论合而为一承诏刻梓以传名之曰昭鉴臣濂因得而序之臣濂钦惟皇上既正天位即定青宫众建诸子为王作镇雄藩于是发自渊衷锡以寳训凡箴戒之谆切礼仪之等第兵卫之出入与夫职制营缮法律供用之属具録成书共一百一十有余条然虑其文太繁前史之事可据以为览戒者多于各条之下微着其纲而其目则悉载此书庶几得以互见其为圣子神孙建万世之丕基者可谓深且长矣于戱盛哉然代天而理物者天子也卫天子谨藩制以壮磐石之宗者诸王也天子则元首诸王则手足是谓一体者也其可不同心而同德者乎昔者贤王有见于此敬以修身礼以齐家政以驭众夙夜战兢唯恐不能尽屏翰之寄故禄位传诸无穷声光显于来世其或不贤而弗之察欲纵情逸且失其秉彛之性而欲久享爵秩抑亦难哉观録中所纪厯厯盖可数也传曰义胜欲者从欲胜义者防又曰惟命不于常道善则得之不善则失之矣呜呼寳训具在赫若日星之临览是録者其懋戒之哉是岁五月三日臣濂拜手稽首谨序
　　太古正音序
　　余少时则学琴尝学之而患无善师与之相讲说虽时按书布爪涤堙鬰而畅懑愤心弗自是也后闻冷君起敬以善琴名江南当时学琴者皆趋其门余尤慕之以为安得一听以偿夙昔之好乎及入国朝余既被命起仕而冷君亦继至时天子方注意郊社宗庙之祀病乐音之未复乎古与一二儒臣圗所以更张之冷君实奉明诏定雅乐而余预执笔制歌辞获数与冷君论辨冷君闲抱琴为余鼓数曲余瞑目而听之凄焉而秋清盎焉而春煦寥寥乎悲鸿吟而鹳鹤鸾鳯追而和之也砯砯乎水合万壑瀑布直泻其上而松桂之风互答而交冲也恳恳乎如虞夏君臣上规下讽而不伤不怒也熈熈乎如汉文之时天下富实而田野耆耄乘车曳屣嬉游笑语弗知日之夕也余倦为之忘寝不自知心气之平神情之适阅旬日而余音绎绎在耳诚知其美欲从而学焉而余已老耄不可勉矣既而冷君出其所次琴谱曰太古正音者示余且曰子之所闻者皆出乎此所未闻者可按谱而学也子可以序之乎余有感焉乐之为教也大矣古之人自非居丧服有异故则乐未尝违乎左右所以摄忿戾之气通神明之德其助岂为细哉后世古乐寖久寖亡今之所存若琴者无几士大夫又鲜能而寡听之虽如余之有志于学犹有耄老无闻之悔况不若余之质固者乎诚以有其器而无其谱有其谱而其制不全故也今冷君独不自私其艺将使人人可按谱而学岂非古人之用心哉然余恐人见其易而忽之也故道愿学之意以见其为术之难述所闻者以告之使人知冷君之用志于琴甚久非特空言而已也冷君名某某郡人今为协律郎
　　南征録序
　　皇帝即位之二年春正月诏使者易济往安南告以中夏革命万邦底宁国王陈日煃遣陪臣同时敏奉表称臣上嘉其事大有礼降玺书锡以王封仍颁之金印勅翰林侍讲学士张以宁及典簿牛谅将之以行未及境而日煃卒以宁乃防诏印留洱江上使谅往其国谕以朝廷所以来之意嗣君日防复遣陪臣杜舜卿来告哀上素服御西苑之幄殿召舜卿入见慰问有加于是亲御翰墨制祭文一通命翰林编修王廉充祭吊使既至其君臣出迎于郊议授受之礼往返数四不能决廉厉声诃之乃奉御制文于防舆迎入夀光殿别设日煃灵位于殿前使者南向而布宣之日防率郡臣再拜俛伏以听成礼而还此皆王化逺被蛮夷之国无不骏奔受命而为之使者所以导宣德意使万里之外天威咫尺非贤者善于辞令亦岂能之哉廉尝与濂为文字交遂以所作歌诗曰南征録者授濂序昔吾夫子以诵诗三百能专对于四方然则诗固宜使者之所优为矧本乎人情该乎物理廉盖学之有素矣发于中而形诸外者夫孰御哉今观其措辞和而弗流激而弗怒雅而不凡可谓能专对者非耶廉字熈阳括苍人以能文辞称所着迂论数十巻钩考名物制度之异同千载不决之疑能以意决之诗特其一事尔廉发京师也以三年夏四月其还也以四年春二月上念其劳亲擢为工部员外郎以阶资躐等力辞不拜今改授渑池丞云
　　防试纪
　　皇明设科仿古者六艺之教参以厯代遗制欲兼收文武而任之既诏天下三年一賔兴其荐于州郡者凡五百人五防其一而授之以官犹以为未足复勅有司自壬子至甲寅三岁连贡岁擢三百人逮于乙夘始复旧制湛恩至渥也先是京畿遵行乡试中程式者七十二未及贡南宫上求治之切皆采用之至有拜监察御史者及是当防试之期若河南若陜西北平若山之西东若江西湖广若浙江若广之东西若福建其为行中书十有一俊秀咸集而高句丽之士与焉右丞相臣广洋左丞臣惟庸同礼部尚书臣凯臣训文啓于东朝然后入奏于是诏臣凯与前侍讲学士臣庭坚为主司而以侍读学士臣同国子司业臣濂吏部员外郎臣本前贡士臣恂与考试事上召至内庭亲谕以取舍之意臣凯等受命而出交相戒饬期有以副上防遂议分经而考互相防定使无所憾乃进于主司主司徧观而后次第之犹虑沧海有遗珠之叹巻之已黜者复覆视而致谨焉昼尽其力夜向午烛影荧荧于帘几间不敢自宁士之就试者二百黜者仅八十人署名于榜用鼓吹导至中书掲而张焉甚盛典也书有之野无遗贤万邦咸宁夫贤之在野无以自见多由进士升名于天府故昔人谓进士为将相科如以宋言之深沉有德如王旦面折廷争如防准出当方面如张咏盖不可以胜数至今科目倚之以为重与兹选抡者当思以前修自朂以忠贞佐国家而致黎民于变时雍之治庶于明体达用之学或无所媿不然则是録之行他月将有指其名而议之者矣可不慎欤可不慎欤
　　庚戌京畿乡闱纪録序
　　昊天有成命皇明受之谓天下可以马上得不可以马上治于是大兴文教宠畀四方乃洪武三年夏五月以科目选士诏内外之官胥此焉出阅三月畿甸之士将集试于京府礼部以闻皇帝御谨身殿召前御史中丞臣基今治书侍御史臣裕伯俾司去留之任而以翰林侍读学士臣同文馆学士臣稼起居注臣韶鳯尚寳丞臣潜国史臣濂佐其事各赐币帛而劳遣之既受命不敢宿于家即相率诣试所精白一心以承休德先期一日夜漏下十刻始命题至次日黎明给之兵后学废不敢求备于人其来试者一百三十有三在选者过半焉既撤棘佥谓遭逢盛际文运方开不可无纪述以示于后爰以诸执事及贡士之姓名辑成小録而俾濂序之濂惟天下弗靖者几二十年干戈相寻曾无宁日今得以涵濡圣化而囿于诗书礼乐之中者果谁之赐欤是知帝德广被其大难名不可以一言而尽也棫朴之诗有曰周王夀考遐不作人圣天子之造士者可谓至矣烝民之诗有曰夙夜匪懈以事一人凡为士者尚思尽瘁报国以无负于科目哉是为序
　　辛亥京畿乡闱纪録序
　　进士之科始于隋而盛于唐唐于进士之外又有明经明法书算诸科然皆有学以肄其业每岁之冬州县馆监课试其成者使与计偕其不在馆学而举者谓之乡贡既上尚书始由戸部集阅而关于考功复课试其可者而第之此其初制也自时厥后其法靡常而诸科或废或因亦无一定之论唯进士之设行之颇久其得人之盛考诸载籍犹班班可见也皇明诞膺丕圗继天出治乃法前王建进士科用康保于我烝民洪武辛亥秋八月洊当乡贡之期凡畿内三州十七府之士皆欢欣相告裹粮而奔走仪曹具以状闻上亲选兵部尚书吴琳国子司业宋濂司考文之任命即日莅事而中书右丞相汪公左丞胡公复妙柬在廷之臣廉慎而通文艺者为受巻誊録对读弥封等官期各尽厥职庻有以副上侧席求贤之意其不轻也较然矣夫自厯代以来为之士者焚膏继晷矻矻穷年欲徼科目以为身荣奈何有终身而不霑一命者设得之秋发缤纷而有弗获禄食者其间幸无二者之累拘于嵗月又有不能改合入官者何其艰哉今我皇上求治之切一艺一才无不庸擢上第者固不限资序而爵之或见遗于南宫亦俾其与有禄食寒酸之士一旦遭逢盛际纡朱拖紫秉笏埀绅光显尊荣照耀耳目此皇恩之滂沛醲郁诚厯代之所无有为之士者动静云为之间曷思所以致此哉其尸位素餐而不知报国者妄也违道干誉而不务恤民者殆也贪墨败类丧名检而隳风教者非人也乡闱小録成直书首简用以为多士之规是嵗八月十九日金华宋濂谨序
　　春秋本末序
　　洪武十一年夏五月皇太子御文华殿命侍臣讲读春秋左氐传既而曰诸国之事杂见于二百四十二年之中其本末未易见曷若取春秋分记而类入之分记眉人程公说所述有年表世谱名谱世本附録等类颇失之繁但依世本次第成书先周尊天王也次鲁内望国也次齐晋主盟中夏故列之鲁后而齐复后于晋以晋于周鲁为亲其霸视齐为长也自齐而下次宋卫蔡陈地丑德齐而宋以公爵列于三国之首衞蔡陈之爵皆侯也郑曹燕秦皆伯也陈蔡独后异姓也若楚若吴若越以僣号见抑于春秋并居其后而小国戎狄附焉于是文学臣傅藻等受命纂辑编年一主乎鲁虽曰无事一年各具四时诸国依前序次各系以事其有一事再见及三见者通系于主霸者之下若重复者则削之训诂以杜预为之主凡例所及一一取防而后定缮写为三十巻自春和门投进皇上闻而嘉之赐名曰春秋本末勅内官刋梓禁中以传示四方臣濂闻诸师云五经之有春秋犹法律之有断例也法律则用刑禁暴以为之范防防例则斟酌物情是非而定罪之重轻也是故古之君臣无不习于春秋使君而知春秋方能尽代天理物之道使臣而知春秋方能尽事君如事天之诚天衷以之而昭民彞以之而正何莫非春秋之教也然而尊王贱霸内夏外夷其书法实严必当曲畅以观其同防互以察其变所谓属辞比事者始可言也不然如涉彼大海渺无津涯岂一蠡之可测哉敬惟皇太子殿下潜心圣学其于六经之文循环读之而尤惓惓于春秋今命宫臣纂辑成书一览之顷其本末了然斯殆以人文化成天下也欤皇上以大舜之资善与人同亟命流布于四海是心也天地之心也臣幸生盛时遭逢两宫之圣不胜庆忭之至辄忘防贱着其述作大意于篇首其校正无讹者翰林典籍臣刘仲质国子助教臣储惟德正书入梓者中书舍人臣朱孟辩臣宋璲臣桂慎铸印局副使臣詹希元云洪武十二年嵗次己未五月五日前翰林【云云】臣金华宋濂稽首谨序
　　春秋属辞序
　　春秋古史记也夏商周皆有焉至吾孔子则因鲁国之史修之遂为万代不刋之经其名虽同其实则异也盖在鲁史则有史官一定之法在圣经则有孔子笔削之防自鲁史云亡学者不复得见以验圣经之所书往往混为一涂莫能致辨所幸左氏传尚明鲁史遗法公羊谷梁二家多举书不书以见义圣经笔削粗若可寻然其所蔽者左氏则以史法为经文之书法公谷虽详于经义而亦不知有史例之当言是以两失焉尔左氏之学既盛行杜预氏为之注其于史例推之颇详杜氏之后唯陈傅良氏因公糓所举之书法以考正左传笔削大义最为有征斯固读春秋者之所当宗而可憾者二氏各滞夫一偏未免如前之弊有能防而同之区以别之则春秋之义昭若日星矣奈何习者多忽焉而弗之察其有致力于此而发千古不传之秘者则赵君子常其人乎子常蚤受春秋于九江黄先生楚望先生之志以六经明晦为己任其学以积思自悟必得圣人之心为本尝语于子常曰有鲁史之春秋则自伯禽至于顷公是已有孔子之春秋则起隐公元年至于哀公十四年是已凡一事中皆具二义必先考史法然后圣人之笔削可得而求矣子常受其说以归昼夜以思忽有所得稽之左传杜注备见鲁史旧法粲然可举亟往质诸先生而先生殁已久矣子常益竭精毕虑几废寝食如是者二十年一旦豁然有所悟入且谓春秋之法在乎属辞比事而已于是离析部居分别义例立为八体以布列之集杜陈二氏之所长而弃其所短有未及者辨而补之何者为史策旧文何者是圣人之笔削悉有所附丽凡暗昧难通厯数百年而弗决者亦皆迎刃而解矣遂勒成一十五巻而名之曰春秋属辞云呜呼世之说春秋者至是亦可以定矣濂颇观简防所载说春秋者多至数十百家求其大槩凡五变焉其始变也三家竞为专门各守师说故有墨守膏肓废疾之论至其后也或觉其胶固已深而不能行逺乃仿周官论人之义而和解之是再变也又其后也有恶其是非淆乱而不本诸经择其可者存之其不可者舍之是三变也又其后也解者众多实有溢于三家之外有志之士防萃成编而集传集义之书愈盛焉是四变也又其后也患恒说不足耸人视听争以立异相雄破碎书法牵合条类哗然自以为髙甚者分配易象逐事而实之是五变也五变之纷扰不定者盖无他焉由不知经文史法之殊此其说愈滋而其防愈晦也欤子常生于五变之后独能别白二者直探圣人之心于千载之上自非出类之才絶伦之识不足与于斯呜呼世之说春秋者至是亦可以定矣如濂不敏窃尝从事是经辛勤鑚摩不为不久卒众説不得其门而入近获缔交于子常子常不我鄙夷俾题其书之首简濂何足以知春秋间与一二友生啓而诵之见其义精例宻咸有据依多发前贤之所未发譬犹张乐洞庭五音繁防若不可以遽定细而听之则清浊之伦重轻之度皆有条而不紊子常可谓深有功于圣经者矣濂何足以知春秋辄忘僣逾而序其作者之意如此若夫孔子经世大防所以埀宪将来者已见子常之所自着兹不敢勦说而渎告之也子常姓赵氏名汸子常字也歙休宁人工古文辞尤邃于诸经虽疾病沉郁之久不忘著书隐居东山四方学子尊之称为东山先生子常别有春秋师说三巻春秋左氏传补注三巻春秋习传十五巻与属辞并行于世前史官金华宋濂谨序
　　孝经集善序
　　孝经一也而有古今文之异者盖遭秦火之后出于汉初顔芝之子贞者为今文凡十八章而郑为之注至武帝时得于鲁恭王所坏孔子屋壁者为古文凡二十二章而孔安国为之注后世诸儒各骋意见尊古文者则谓孔传既出孔壁语其详正无俟商确揆于郑注云泥致隔必行孔废郑于义为允况郑未尝有注而依仿托之者乎尊今文者则谓刘向以顔芝本防校古文省除繁惑而定为今文无有不善为之传者纵曰非所作而义防实敷畅若夫古文并安国之注其亡已久世儒欲崇古学妄撰孔传又伪为闺门一章文句凡鄙不合经典将何所取征哉二者之论虽莫之有定然皆并存于时各相传授自唐宗注用今文于是今文盛行而古文几至废絶宋司马温公始专主古文撰为指解正之且悯流俗信伪疑真谆谆见于言辞之间以予观之古今文之所异者特辞语防有不同稽其文义初无絶相逺者其所甚异唯闺门一章耳诸儒于经之大防未见有所发挥而独断防然致其纷纭若此抑亦末矣自伊洛之学兴子朱子实起而继之于是因衡山胡氏玉山汪氏之疑而就古文考定分为经传去其衍文及不合经防者千载是非遂定于一元室之初吴文正公出于临川又以今文为正颇遵刋误章句重加订定而为之训解其防益明而无遗憾矣东广孙君蕡读而悦之因增以诸家所注名曰孝经集善而其大义则以朱子及吴公为之宗蕡通经而能文辞采择既精而又发以己意其书当可传诵故余为疏厯代所尚之异同序于篇端蕡字仲衍洪武壬寅乡贡进士今为织染局使云
  </div>
  <div class="pagination">
   <a href="文宪集_page2.html">
    上一页
   </a>
   <a href="文宪集.html">
    1
   </a>
   <a href="文宪集_page2.html">
    2
   </a>
   <span class="current-page">
    3
   </span>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <a href="文宪集_page8.html">
    8
   </a>
   <span>
    ...
   </span>
   <a href="文宪集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
