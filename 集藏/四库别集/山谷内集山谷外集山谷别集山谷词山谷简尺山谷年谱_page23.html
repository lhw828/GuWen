<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 23 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 23 页/共 104 页</h1>
    <div class="content">







　　山谷集巻二十二
　　钦定四库全书
　　山谷集巻二十三
　　宋　黄庭坚　撰
　　墓志铭
　　萧济父墓志铭
　　吾友萧济父新淦人讳公饷曽大父咏大父汉卿皆不仕父中和福州长乐令以太常寺奉礼郎致仕济父事亲不遗力居丧以毁瘠闻友爱其弟恩意甚异博学能文少时累试礼部在太学有声称熙宁中忽自废不为举子元祐六年乃以特奏名试于廷得一命归而殁于牖下享年五十有九娶庐陵段氏生六子男曰皡麟玕二女为欧阳毖郭钦正妻初济父既无仕进意筑室于清江峡之碕巴丘之上曰休亭闲居且二十年于书无所不观尤好孟子黄帝素问啄其英华以治气养心遨乐于尘垢之外推其绪余子弟皆兴于学逮其欲出仕不幸而死与济父游者皆哀之故商济父之得丧而为之铭铭曰
　　玉笥岑岑阅世无疆我以为朋章贡合而流清不舍昼夜与我偕行仰其髙追配古人钩其深得意日新力耕孔耘食其新陈其妃能桑以奉补纫调防诸息其槚其棘各授之职而老斲轮傥而遇合富贵嶫嶫牛羊宾客金玉仆妾怨塞宇宙荣不满睫以此易彼君必不厌而心为田而智播耰获而自得是曰有秋乡曰扬名里曰双秀才宅斯丘筮告猷安只乐只无废无圮
　　王力道墓志铭
　　吾友力道讳肱王氏盖琅琊临沂诸王在齐不逺迁者其世家序列史官文献相望有讳某者于其乡有徳没而其配崔夫人与门人子弟诔其行曰恭睦先生是为君考庭坚童子时与力道游是时恭睦先生尚无恙得入拜崔夫人于堂以两孺子同学问相爱故两家亲亦相爱力道长予二岁而少成独立无儿子气食饮卧起与书史笔墨俱后七年比岁以乡举士俱集京师甲辰丁未岁相从也力道此时律身甚严而与人极恺悌于书无不观而尤喜易春秋文章初不经意睥睨左右下笔娓娓不休熙宁癸酉邂逅夜语于西平客舍谨厚而文甄叙人物有理致予知其在困而不揜也又二年客自齐来乃言力道与往时大异沈浮闾井间得酒不择处所遇屠贩如衣冠爱之者以为似毕茂世光孟祖之为人而力道自言与二子异人亦无以命之或谓力道穷不偶怼故自放于酒中吾以为力道智及此殆不尔如是三年终以酒死得年三十有五无子有遗文未辑夫人张氏犹尸其祭既祥张氏又卒于是崔夫人七十余岁矣哭之甚哀力道之兄抚州军事推官将举恭睦之丧兆于临胊之龙泉而葬力道于其域谋曰知吾弟者莫如吾友临川晏叔原几道豫章黄鲁直庭坚将请叔原序其文而属鲁直铭其墓则以状来庭坚其可不铭铭曰
　　呜呼力道壮长如其初慈孝弟友材则多有培徳以自厚不昌其后壮士溺于酒万世同流今也何咎我图作铭或慰其母兄维金石之寿
　　晁君成墓志铭
　　君成晁氏事亲孝恭人不间于其兄弟之言与人交其不崖异可亲其有所不为可畏喜宾客平生不絶酒尤安乐于山林川泽之间一世所愿治生谐偶入仕遇合盖未尝以经意生二十五年乃举进士得官从仕二十三年然后得著作佐郎四十有七以殁君成处隂匿迹家居未尝说为吏及为吏极事事有不便民上书论列甚武为上虞令以忧去民挽其舟至数日不得行使者任君成按事并使刺其僚君成不挠于法不欺其僚尽心于所诿不为之作嚆矢也仕宦类如此故不达少时以文谒宋景文公景文称爱之晩独好诗时出竒以自见观古人得失阅世故囏勤及其所得意一用诗为囊槖熙宁乙卯在京师病卧昭徳坊呻吟皆诗其子补之榻前抄得比终略成四十篇蜀人苏轼子瞻论其诗曰清厚深静如其为人濮阳杜纯孝锡状曰哭君成者无不尽哀皆知名长者也子瞻名重天下孝锡行已有耻其于兄弟交游有古人所难补之又好学用意不朽事其文章有秦汉间风味于是可望以名世君成之后殆其兴乎故论譔其世出游居婚宦使后有考铭诗以嘉其志愿而不哀其不逢君成字也名某晁氏世载逺矣而中微有讳逈者事某陵为翰林学士承防以太子少保致仕諡文元生子执政开封晁氏始显君成曽王父讳迪赠刑部侍郎王父讳宗简赠吏部尚书父讳仲偃库部员外郎刑部视文元母弟也夫人杨氏生一男则补之女嫁某官张元弼进士柴【一作叶】助贾硕陈琦三防在室补之以元丰甲子十月乙酉葬君成于济州任城之吕原其诗曰
　　不澡雪以嫮清不阘堕以徒污林麓江湖鱼鸟以为徒通邑大都冠盖与同衢制行不羶人谓我愚人争也人谓我非夫彼弃也吾趋彼汲汲也吾有余浮沈兮孔乐寿考兮不怍髙明兮悠长忽逝兮不可作河浊兮济清任丘兮佳城御风兮骖云好游兮如平生深其中广其四旁可以置守俾无有坏伤植松栢兮茂好对尔后之人
　　刘道原墓志铭
　　道原髙安刘氏讳恕博极羣书以史学擅名一代年四十有七卒于元丰元年九月其父涣字凝之葬道原于星子城西以故司马文正温公十国纪年序为铭纳诸圹中其僚今翰林学士范淳夫为文碣于墓次此两公皆天下士故道原虽不得志而名誉尊显诸儒纪焉后十余年刘氏少长相继逝殁惟道原一子羲仲在论者归咎葬非其所故羲仲以元祐八年十有一月迁葬道原于江州徳化县之龙泉以十国纪年叙及墓碣义论撰其遗事乞铭于豫章黄庭坚庭坚辞曰道原于天下独以温公为知已温公序道原学问行义揭若日月庭坚何以加焉羲仲三请曰迁奉不可以不书因得以先人遗事为托终不得辞则叙而铭之道原天机迅疾鉴天下记籍文无美恶过目成诵书契以来治乱成败人材之贤不肖天文地理氏族之所自出口谈手画贯穿百家之记皆可覆而不谬初仕年十八名重诸公间负其才不肯折节下人面数人短长不避豪贵诸公皆籍其名亦不好也为吏发强老奸宿负必痛绳治之一时号为能吏者多自以为不及也倦游十五年温公修资治通鉴奏以为属乃迁著作佐郎书未成而道原下世后七年书奏御论修书之功有诏録其子羲仲为郊社斋郎元祐七年刻资治通鉴版书成又诏书赐其家诸儒以为宠道原平生所著书五十四巻皆有事实不空言道原与王荆公善而忤荆公与陈公善而忤公所争皆国家之大计与大臣之节故仕不合以滨于死而不悼尝著书自讼曰平生有二十失佻易卞急遇事辄发狷介刚直忿不思难泥古非今不达时变疑滞少断劳而无功髙自标置拟伦胜已疾恶太甚不防怨怒事上方简御下苛察直语自信不逺嫌疑执守小节坚确不移求备于人不恤咎怨多言不中节髙谈无畔岸臧否品藻不掩人过恶立事违众好更革应事不揣已度徳过望无纪交浅而言深戏谑不知止任性不避祸论议多讥刺临事无机械行巳无规矩人不忤已而随众毁誉事非祸患而忧虞太过以君子行义责望小人非惟二十失又有十八蔽言大而智小好谋而疎阔剧谈而不辨慎宻而漏言尚风义而龌龊乐善而不能行与人和而好异议不畏疆御而无勇不贪权利而好躁俭啬而徒费欲速而迟钝闇识强料事非法家而深刻乐放纵而拘小礼易乐而多忧畏动而恶静多思而处事乖忤多疑而数为人所欺事徃未尝不悔他日复然自咎自笑亦不自知其所以然也观其言自攻其短不舍秋毫可谓君子之学矣以道原之博学强识而其蔽犹若是亦足以知学者之难也夫学也陷而入于蔽患自知不明也自知明而不能改病必有所在故并着之使后学者得监观焉初凝之忿世不容弃官老于庐山之下至道原而节愈髙盖亦有激云又自以源出歆向务追配前人立名于后世故傲睨万物而潜心于翰墨仕虽不逢得其所愿矣夫人蔡氏亦有贤行生三男羲仲和叔称材器皆过人和叔以文鸣而称笃行不幸相继死羲仲沈于忧患不倦学犹能力其家一女嫁秀州司法防军孔百禄道原才行之美尚多可传弗着着其大者铭曰
　　贪夫所争烈士所弃显允刘君去位遂志其清近义其勇近仁砥行守节对于前人刘子矫矫执方恶圆与世龃龉曰吾道然其在闺庭悦亲以孝举按抱衾室家静好上士勤道百世之师四海温公俾民不迷温公补衮元元本本刘子执简匪躬蹇蹇温公论政以学为原浚川积石学深其源温公忽忘刘子典学我为铭诗式告后觉
　　黄几复墓志铭
　　吾友几复讳介南昌黄氏有田西山下已数世不知其所从来父昼以天文经纬言人事畸耦如神几复与其兄甲皆授学其父试以迎日求五纬法曰先得者传焉甲以二日几复以六日其父曰甲可世家介可为儒而二子皆以卒业几复年甚少则有意于六经析理入微能坐困老师宿学方士大夫未知读庄老时几复数为余言庄周虽名老氏训传要为非得庄周后世亦难趋入其斩伐俗学以尊黄帝尧舜孔子自扬雄不足以知之余尝问名消摇游几复曰消者如阳动而冰消虽耗也而不竭其本摇者如舟行而水摇虽动也而不伤其内游于世若是惟体道者能之常恨魏晋以来悮随向郭陷庄周为齐物尺鷃与海鹏之二虫又何知乃能消摇游乎其后十年王氏父子以经术师表一世世非庄老不言予戏几复曰媺言可以市矣几复曰吾安能希价于咸阳而与稷下尹辩哉熙宁九年乃得同学究出身调程乡尉论民事与令不同而直移长乐尉举广州教授岭南人士承几复讲解章句闻所未闻稍有知名者改楚州团练推官知四防县新兴民岑探自言有神下之越俗禨鬼相传数郡推宗焉新州捕得探兄弟妻子系治探欺野人言吾能三呼陷新州城不逞子及老弱从者以百数至城下言不效皆溃去而新州声张以为豪贼挟众攻城经略使遣将童政捕斩而官军所遇薪水行商皆杀之亦檄几复护鎗手策应几复察童政部曲多不法即自言经略司不将下得以土丁捕贼且言童政所效首级莫非王民斲已瘗之棺刳方娠之妇一童政之祸百岑探不足云其后皆如几复所言用荐者改宣徳郎知永新县几复仕于岭南盖十年故中朝士大夫多不识知其至京师也言均减二广丁米事颇便民诸公将稍用之而几复死矣盖元祐三年四月乙巳娶胡氏四子一男曰槩三女长嫁梅州司理叅军王镇次许嫁番禺王逵季尚小几复孝友忠信可与同安共危喜言天下竒士胸次块磊不以细故轻重人蚤与诗人袁陟游亦工为五言似韦苏州其客死逵调其棺敛又防其丧归葬请铭焉逵闻义士也尚能保祐其惸嫠铭曰
　　呜呼几复信道以后时见微而不戮启予手足子归不辱西山之封其倩所筑太史司马实多外孙女归有子其似斯文
　　陈少张墓志铭
　　君讳纲少张字也眉州青衣陈氏曽大父显忠赠尚书兵部侍郎大父希世赠职方员外郎父谕职方员外郎知蜀州及叔父太常少卿希亮兄太子中允庸同年登进士第眉州号其所居坊曰三俊蜀州官不达乃买田叶县而葬于洛师遂为汝州叶县人君天资明爽竒书异闻无所不读锐意举进士三绌于有司乃叹曰吾为功名乎今富贵而有功于民垂名不朽者谁耶吾为温饱乎田园岂不足哉遂沈浮里中三十余年筑居第重堂复屋寓意于花竹间居虽富未尝什一也方开书馆欲聘竒士与游令子弟作佳进士以雪耻不幸死矣享年五十有四实元祐某年三月初九日初室郭氏天章阁待制辅之女继室蒲氏福州闽清县令逺犹之女六男子宁之三班奉职寛之完之举进士宰之宜之寂之尚防两女子长嫁进士朱箎次在室后九年蒲夫人及诸子乃克葬君于蜀州之墓次而寛之走陈留乞铭于予予曩为叶尉与君游相好也又与君有连其可不铭铭曰
　　赫赫兮计行黙黙兮心亨白驹兮过隙拱木兮同声佳城兮郁郁水深兮卜吉谷为陵兮见白日勒予铭兮诏勿伐
　　张大中墓志铭
　　亡友张大中父太尉讳亢四海豪士所谓张退夫者大中读书数千巻其论说古今治乱与君臣之乖迕有事于时者之得失至于豪杰而在山林一言一行有槩于作者之序及文章足以配不朽之事者皆能讲说贯穿数千岁间使未尝涉其流者闻之亦粲然若抚其防予初得友于汝州叶县知君不但学问优于人也其智虑渊泉操行冰玉为吏于穷乡而百事裁以绳墨如居四达之衢吏胥竝文而为奸因愦以售欺君钩索深隠不纵毛发也又善治盗其治盗时贷其魁宿作耳目迹盗之蹊迒而必得以故部中无盗然天资强毅不能以声色下人诸公罕能知之荐君于朝者亦十数辈然其人无国士之度不能极力推挽致君于通津故君以防补右班殿直累官至内殿承制歴监南京左藏库汝州石唐镇扬州三沟巡检定州沿山都巡检通逺军兵马都监年四十八以卒初太尉喜论兵举事风行电击至君敦厚儒者左规右矩然不臧否人物饮酒数斗论事益精明犹有太尉之风大中讳杰宋人初室侍其氏旌徳县君继室蔡氏崇仁县君八男子徳州脩武令基庐州舒城主簿圭垕堂涂垒室皆进士四女子长嫁颍昌崔徳孙余尚幼大中卒以元丰七年九月而葬以其十二月竁于太尉之域后四年基始来乞文碣于墓大中予少时酒友予数年来以病不举酒而大中宰木既隂然流涕刻诗宰上诗曰
　　昔在元丰王师即戎屡奏肤公河洮西东弃矢如蓬将军小校崇级分功铸印不给其绶若若舆台小子皆二千石君在通逺则优为之或啗以利曰吾忍为万物并流金石独止思君凛然犹有生气躬不受祉将在其孙子
　　胡宗元墓志铭
　　宗元少孤自力问学年十九以进士荐于其乡二十有五再试礼部再不利益自刻苦治经术厉操行客游髙安太子中允蔡公竒其孤立以兄子妻之为辟书馆留与甥息共学旁近士家多就之者已而讲授常数十百人致温饱以奉之宗元贬衣损食推赢余以煦其宗待宗元以炊者甚众其资朴厚出入里中词气自下趋人之缓急而解其纷号称长者迄年四十筑草堂于髙安之鲁公岭捐十万钱买官书无所不读务为汪洋无涯终日与其徒辩析义理初不经意时事艺松竹灌圃畦隠约林丘之下盖二十年蔬町稻塍松行竹坞少壮致力而耆艾见其功始为寿藏于鲁公岭谓诸儿曰吾百岁后犹安乐此宅也熙宁癸丑里人强起之乃行应诏宗元丘墓在新喻数世矣故授临江军长史而归归则病缓然犹读书不休颇着诗及他文章以自悼其屈于时命后六年其子遵道登第仕吉州太和县主簿以安车奉宗元以就养元丰壬戌五月丁亥迄以足痹终焉夀七十一有息八人四男子也伯曰遵度仲主簿君也其叔曰遵义季曰章女适某郡邹沂某郡周刋某郡罗彦臣皆学士大夫也有季居室孙二人男格女重庆宗元胡氏讳尧卿宗元其字也曽大父寂仕江南时为兵曹大父腆父静皆不及仕蔡夫人以诸子卜明年正月丁酉奉窀穸如治命则以状来乞铭遵道吾僚也遵度及诸弟皆力学请铭又应礼乃作铭曰
　　孤童羸露勇奋厉兮求学与友甚竞疆兮义不独丰燕宗党兮温温愉愉柔县乡兮牛衣怀璧自贵珍兮老竒不耦致时命兮郁郁寿宫敏松竹兮平生乐只永安宅兮
　　刘咸临墓志铭
　　南康刘咸临有超轶絶羣之材诸公许以师匠琢磨可成君子之器不幸年二十有五而卒以家难故晩未娶后不立其母兄哭之哀甚将卜葬咸临于九江之原属予为铭予观其诗刻厉而思深观其文河汉而无极使之言道徳而要其终法先王而知其统则视古人何逺哉今若此故作铭以寄哀铭曰
　　和叔刘氏字曰咸临京兆万年而徙髙安祖涣凝之弃令颍隂筑屋南康汔至于今春秋八十怀寳陆沈父恕道原其学知徃汗简百世如指斯掌宦世蹇蹇不祛其蕴佐司马公著书补衮咸临岳岳秀于林臯爰发雷声震惊儿曹我予我夺持论不慴其于文章似汉游侠诗则清奥欲自为家防而雄鸣如迦陵伽石介守道攘斥佛老君得其书奉以师保介之道术暴虎救残百谤而死危斲其棺君曰可人恐不得然我图夏屋伐木山积未支栋楹林火荡熄母曰嗟予子不亢刘宗兄曰嗟予季道不佐邦人材实难有又不遂刻诗下泉慰奬其志九江宜松竁而艺之尚俾松声咏予铭诗
　　李元叔墓志铭
　　元叔李氏讳尧臣世为长林人元叔父讳某力田治生以致富饶而使元叔从学同郡人子弟登科冠盖行道上尝有可愿之色元叔居太学同郡举进士不効无以归报因入粟调归州秭归县主簿而归未几丁父忧终丧遂不复仕母夫人春秋髙性刚识明治家有法元叔承顔养志秋毫不违内友爱二弟厚薄如砥外接士大夫贤者尽礼来者满意以缓急叩门者未尝辞以故也亲近交游仰之以丧葬恃之以昏嫁待之以炊者至不可数岁凶躬行闾巷饥者与粟疾者与医揜不祭之骨至不可数浮屠人为塔庙者资之以落成去家学道者倚之以除须发至不可数湖南北号曰荆州元叔云经营乡学数年乃就不问方来之士延贤者以为师友割田宅以奉之曰此先人之志也里中少年多知诗书元叔之力也元叔天资乐易好读书与人寡怨士大夫蒙急难之义他日或负之客有道其事元叔则笑则叹后有谢之与欢如初元符之元夏六月朔旦入侍母夫人有不忍去之色退而谕家人曰人生或存或亡敬其所敬爱其所爱则生者可托死者无憾亡者复生存者不愧矣又常所与往来为酒食以招近者厚往以问逺者人不知其所谓其壬午过乡校劝子弟癸未夙兴又延见诸生少焉假寐不时就食诸生乃惊奔告其家家人至则起坐曰趣具衣衾吾逝矣遂寐弗兴享年四十有七来哭者无不尽哀初娶王氏继室张氏庭坚姨母之女也二子曰道曰邈其弟汉臣以其冬十二月葬元叔于月光山从先君之兆而来请铭于戎州余于元叔有连又相好实泣而铭之铭曰
　　呜呼元叔有亲能子有弟能兄有财能用有友能诚仁霑枯骨义及孤惸是宜耋老忽其陨倾母哭妻啼以哀吁天弗贵弗年非此其身在其子孙其尚信然李仲良墓志铭
　　君讳汉臣仲良字也世为荆州着姓传其上世尝有隂徳于其乡里故乆而不衰始君之兄元叔取余张氏姨母之女因与往来及余以史事得罪迁黔州虽平生亲旧于稠人广众中忽有人言黄鲁直皆瞠若也而余过荆州元叔问水陆所从出经理其生资至无不足然后已余在巴楚间数岁元叔遣使来衣食我留僮仆给使令恩若兄弟不幸元叔夫妇继殁此时未识仲良也窃念流落无归时失李氏之助也其后仲良修故事不减元叔时及余防恩东归见仲良于荆州魁梧长者也与之游乆而益可喜余病荆州仲良三年【一作来】问疾不懈别去数日闻讣凡余与其交游莫不哀也仲良初试太学求科举不遂乃游驸马都尉曹诗门用公主特恩补郊社斋郎调汉阳尉获湖中盗数十人或曰此可市美官君曰吾宁杀人以为利耶卒核实本争渔鬭死尔再调上饶尉中书舍人姚勔谪守信州民有讼水累年不直者姚心有所主名以付君推之君曰一姓专利而馁十家岂贤守意哉姚初怒而终爱之遂荐授理定令以太夫人春秋髙不行年四十有七卒以建中靖国元年十月甲寅其兆在当阳县之月光山望其先人而不同域葬以崇宁元年正月之乙酉娶刘氏生一男二女男曰逊女皆未嫁其弟晋臣请予铭庭坚曰仲良游不广仕不达故可传者少然游择人仕择义亦可以铭铭曰嗟乎仲良其才可以颉颃于世其义可以长雄于乡不展不炽【一作淑】奄忽就木我铭送之尚阅陵谷杨寛之墓志铭
　　公讳恕字寛之本河东人逺祖某唐末见中原乱甚将数子官于蜀因求便利田宅居之一人家于普州一人家于梓州一人家于资州三族皆以衣冠传其旧业有讳某者以儒学有闻于蜀王氏欲官之不可遂隠约银山闾当时以为处士之秀处士生继安继安生仲明仲明生翺翔君之父也君为童儿日诵千言师以为不烦我同舍生皆为不及稍长酷爱春秋左氏暇则绕楹诵之同舍生试取本窗间按之自初至终不缪一字有王由先生者砥砺名节以教乡闾之子弟来学者必考其素至君来欣然受之曰此诸生之表也君于书无所不观闻人间所未见书必购取之论学取友是是非非终不以寒微贵势夺其名实其为人言行有操治家理财皆有绳墨耆艾趋庭亲年已八十余奉养能致其乐绍圣年春正月不幸以疾卒于牖下享年六十有一疾革矣亲友问焉则曰死生之说我自知顾大人春秋髙人子弃寝门而去此为无穷之恨娶黄氏有子曰中师中师之子曰绾绾以曽大父之命来告曰寛之克家子不幸而死中师有疾不能将命敢使绾以进士冯仪状乞铭重言十九使此子不随世磨灭实有望于门下问其亲党曰寛之诚善士冯君之言不妄则许铭之绾大父卜以元符元年冬十二月壬午葬于内江县安养乡西南山之下从曽大母黄夫人之兆日迫矣铭不可缓则叙而铭之铭曰
　　我行三巴林谷箐深僵卧絶壑楩柟十寻匠人营国一购百金独阅岁月异材陆沈用君之能渠不富贵以逺不收可笑而喟樗栎牺象又何足赖内江东流其山颀颀其栢其松其柽其桤从母安宅以慰孝思张子履墓志铭
　　外兄张子履殁后十年当元符之已卯其子协奉其母史氏夫人之命以四月癸酉葬子履于蜀严道而来请铭曰先君和易得于自然敬畏则有家法从事二十余年不出州县未尝慼嗟年五十九病在果州顾言曰吾平生力行所闻未尝遇知已我死汝求立言之君子铭吾墓吾不朽矣敢以铭请于舅氏某谢不能而不听则为铭曰张氏本河南族姓唐末避乱而家成都成都乱甚乃家于严道今四世矣家故饶财而好施岁具布褐百称以给老贫行之不倦施而不报以数世有讳訚者一举进士第前此雅州未有进士乡里以为荣观卒官太常少卿赠其父琫尚书工部侍郎君讳祺子履字也侍郎之孙少卿之子少卿盖三娶曰胥氏追封仙居县君曰钱氏追封仙源县君曰黄氏封长寿县君君胥氏出也仙源爱其愿且死盼君不忍诀长寿未尝许诸子迎侍而君官果州请之而行可以观其孝矣初为邛州火井尉时少卿知韶州叹曰人子奈何逺出亲侧乃割俸之半以奉韶州曰极知无益且修子职在火井时甲寅乙卯邛州大饥君防穷民以数万茶场典吏以自盗系狱君尝诿此吏请圭田未入或曰此吏有善马可取偿君曰人方急难取是于我何有既而官没其家资君不悔也进士吴时邑子也君礼之超然异于诸生已而时再登第有能声士以此多之火井四考父老至今称其亷其为嘉州司理防军凡狱有法重于情法难明必奏谳侍御史周尹出按属部君上便宜六事尹叹其材会尹入奏未达京师而补外不果以闻其后以録事防军佐简州果州便于私而戾于法必就法戾于法而便于民必予民平生未尝以书干上官上官亦罕知之时时作歌诗文章以自见和而不流怨而不怒者也君亦三娶初娶史氏尚书屯田郎中安世之女再娶黄氏处士黉之女又娶史氏忠州司法防军襄之女子曰协长寿君于某为姑处士之女于某为从妹长寿春秋髙而康强史夫人博学而能文恩亲当铭况行治可纪耶其诗曰
　　年运而气刚不刓其方仕蹇而心亨不污其清有韫不发以文自揭老莱之妇能诔其夫之死靡他诗礼其孤龙门之丘在汉严道从先人居式追其孝















　　山谷集巻二十三
　　钦定四库全书
　　山谷集卷二十四
　　宋　黄庭坚　撰
　　碑铭碣
　　吏部侍郎魏公神道碑【代李尚书作】
　　魏公讳瓘字用之三司使尚书礼部侍郎赠太尉讳羽之次子赠兵部尚书讳遂之孙赠礼部尚书讳昌之曾孙章圣皇帝以太尉任计臣十有八年有劳擢试公以吏事公防少以风力闻更中外任使其治威严请老去位家居教子弟以所闻夀七十有一以礼始终子縯等十有一人奉公之防于夀春以公初室下蔡县君继室新安县君两刁氏祔焉翰林侍读学士张瓌唐公既铭其墓吴兴陈舜俞令举又状公躬行吏考告于太史氏其后若干年公子纶以材擢守吉州思似其先人请作歌诗刻于墓隧谨按公之世出授氏于毕万由汉衮州刺史衡以来三十九传至公名士望人不絶史公能不替引之宜有金石勒无憾某两娶司农卿讳琰之女司农于公母弟也惟公立朝防天子识拔更守十二州五将使节事实皆可纪士大夫多传之故以姻亚道公之美而无嫌其诗曰
　　维钜鹿侯繇万有魏昭献桓简功利长世文武开国师用贤智有兴郑公贞观同功謩作司徒绳其祖风陆沈鼎沸衣冠南奔太尉初筮起歙婺源陪臣仕主有庸有勲公守校书未冠试吏开封仓曹初无避畏象魏烧灯咄嗟视成内侍少公僚事擅征公以书闻论罪请惩诏取付吏府中大惊公守循州不夷拊之除用人士俾调养之土不菽麦令无赋之恤刑邕桂遂领转输男女质没蜑户口租计免请籴夷夏以苏淮蔡江湖大河南北无有逺迩爱民防国少常金鱼持节畨禺吏宴姑息民媮蒲鱼堑海新城窦墉作潴工十一万公私告臞人言无戎公迄奏功迁誎大夫犹以诮公蛮掠五管尽鋭广府汲者负戸五旬不去广人坚壁用竒走贼谤者敛衽天子叹息侍郎工曹学士集贤还公广州予兵五千公调兵食佐王貔虎望公旌旗儿得父母逃逋四归禀给惸嫠部吏封冡道无僵尸公作京尹政达巨室子弟卧家吏史不觌察狱色词取诸懐中及其机秘隙不容风有婴其芒齿牙为猾飞语上闻放越待察讫无秋毫奉公如家天子休之宠赐劳嗟议塞商胡道河六塔是非分廷诏公阅实归报不可卒用初谋捐二百万商胡北流致师蛮荆公议抚纳王师御戎不交曲直奋其武功禽兽狝之终以公策乃子顺来广府任土荔子蔗霜余归执政脩用嵗常有凶史沆告公包贿诏使按劾以凶即罪荆州澶滑进官吏部为开南阳持节安抚归节请老杖藜角巾婆娑夀阳教子弄孙八公岩岩淮水绕宅风声鹤唳燕御賔客既夀而藏可思不忘脱身风波委蜕于堂公之宴私左右书诗温恭好贤白首不衰庖丁之刀遇事恢恢余地不试则有偶竒呜呼钜鹿谁之不如同功一体多执事枢公窥其处曾不容车印章累累天夺鬼瞰啓予手足公则无憾楚望霍丘其隂维淮作公寝宫无有坏隤墓门有诗来者诏之在予后之人其有能子亦有能孙聿脩其似之
　　全州盘石庙碑
　　盘石庙者在州之西乃故全州使君王侯庙也王侯故魏城人而家开封讳世行字祖道文武自将得知已晚用不尽其才而威恵着于清湘者也治平初天子励精聴断立考课法进退州郡文武吏于是全乆不治湖南安抚使呉中复转运使杜慎判官宋廸提防刑狱杨宁
　　奏言路分【阙】　　　　使王某尝任全州都巡检侬智髙反邕管时其归师将犯【阙】州而北掠以獠众压全境吏民皆欲空壁出走某调民城守提兵阨灌阳亦防官军破贼民至今以为老防不失业王某之功愿擢守全州天子从之侯入境全民驩呼迎道侯之为州乐易明白顺民之欲除其所恶无动人耳目事而州以大治流逋四归乐生兴事邑居野处皆不畏吏问其父老王侯之善政云何对曰前时公厨以十数卒为白望渔夺于市又以十数卒为河巡胁取行商卖三渡贫民或终日不得往来开内外官邸禁民无得私舎尽夺铺戸盐以私牙吏歳调民之封贵连贺取鱼苖畜之官池又采斑竹箭簳以应使客之求吾侯以律令从事积年之一日蠲除我知此而已问其士大夫对曰吾侯为邦勤民不倦而其僚奉职洁己无瑕而其吏畏赇治夫子庙兴民学表孝子庐兴民行治军有犯无隠聴讼立决无留侯之子献可登进士第民持酒相庆曰吾父冝有子也及侯卒于位民罢市相吊曰天夺吾父乎初民欲为生祠而侯不聴殁而民作庙于西盘石寺隅临官道歳十八祠之由是而观王侯诚良吏其享民烝尝也宜全之士民欲刻石颂侯功徳且愿荐之声歌使子孙报事不忘乆不得其所托后二十余年献可以才擢西作坊使知泸州乃遣吏走黔中道全民之意噫循吏之无称乆矣故乐道王侯之政使来者有所矜式又为诗遗全民以王侯记幷刻之王侯终文思副使太原郡开国侯今以子赠左中散大夫王侯为吏所至多可称述弗着着其所以有庙于清湘者其词曰
　　清湘奫沄兮上盘石作侯寝庙兮宫室丹碧事侯如生兮不以金帛丘在含山兮侯安此宅全山之下兮松栢苍苍至于云来兮日逺日忘我民奉侯兮嵗嵗烝尝羔豚孔时兮鱼有鲤鲂黄甘緑橘兮荐清酒鼔坎坎兮吹参差侯爱我民兮乃下享之风为舟兮云为马嬉于川兮猎于野千秋万嵗兮无弃此邦为来者师兮我民受嘏
　　南园遁翁廖君墓志铭
　　庭坚以罪放黔中三年又避亲嫌迁置于戎州未至而访其士大夫之贤者有告者曰王黙复之廖及成叟其人也问复之之贤曰复之学问文章为后进师表褒善贬恶人畏爱之激浊扬清常倾一坐郷人之为不善者必悔曰岂可使复之闻之问成叟之贤曰事父母孝敬有古人所难邃于经术善以所长开导人子弟以为师保能以财发其义四方之逰士以为依归窃自喜曰虽投弃裔土而得两贤与之游可无恨至戎州而访之则二士皆捐馆舍矣未尝不太息也防成叟之子铎以进士王全状其先人言行来乞铭遂叙而铭之叙曰维廖氏得姓于周至唐乃有显者唐末有仕于犍为不能归留为蜀人至遯翁五世矣大父君讳翰辞不受父祖田宅以业其兄而自治生因为戎州着姓生二子曰璆曰琮璆有文行而不得仕琮以奉议郎致仕恩迁承议郎累赠翰至宣徳郎璆有子曰及是谓遯翁遯翁天资魁梧性重迟不儿戏长而刻意问学治春秋三传于圣人之意有所发明不以世不尚而夺其业元祐初乃举进士至礼部有司罢之而不愠也居父防卒哭而哀不衰犹有思慕之色奉其母夫人温凊定省能用典礼使其亲安焉士有负公租将就杖者遯翁持金至庭曰愿以此输逋钱免废一士有司义而从之土俗病者必杀牛祭非其鬼遯翁尝病亲党皆请从俗祷焉遯翁曰不愧于天吾病将已天且劓之于祷何益里中尝荐士应经明行修诏者上下皆以为可遯翁独不可既而不果荐识者以为然年四十遂筑南园曰吾期终于此遯于人而全于天不亦可乎则自号南园遯翁幽居独乐非其所好姻家邻室不觌也如是数年年四十有五而卒复之哭之曰天夺我成叟吾衰矣娶河内于氏生三男二女男则铎次构次桐长女适进士李武次在室铎以元符元年十有一月壬申遯翁于僰道县之锦屛山于是母夫人年七十三除防而哭之哀曰诸子孙事我岂不夙夜亡者之能养不可得已呜呼可谓孝子矣铭曰呜呼遯翁遯于人乃其不逢全于天乃其不穷初若泛也考于仁而同中若隘也考于义而通卒而不病于孝蔼然有古人之风
　　泸南诗老史君墓志铭
　　维史氏逺有世序自唐尚书吏部侍郎严从僖宗入蜀生德言为山南东道观察支使因不能归占籍于眉山生光庭孟氏时试大理评事知应灵县应灵生着明嘉州军事推官嘉州生溥见蜀之乱遂不出仕号江阳隠君江阳生回能诗自号知非子知非生宗简名能知人善料事自号天和子天和子实生诗老诗老讳扶字翊正少则笃学能诗绍知非之业以贫干试于眉州又干试于开封府皆见绌乃游泸州杜门读书士大夫之子弟多委束脩于门遂老于泸州妻子或褐不足君熈然曰防当有足时自守挺然不妄取与有挟势利而求交者虽邻不觌也其见刺史县令鞠躬如也未尝有私谒既晩暮不及仕进闲居无一日废书尤刻意于诗登临樽酒率尝吐佳句压其坐人故士君子推之曰诗老云夫人杨氏生二子鋭镇一女嫁进士王庸继室杜氏生四子铸铜镐铨君卒以绍圣三年四月某甲子享年若干以元符二年正月癸亥其兆在泸川之上白艻之原自天和而上皆眉山而泸川自君始镇有文行泸川学者宗之竭力大事而来请铭遂铭之铭曰人皆汲汲仰掇俯拾商财计级胁肩求入君独徐徐书耕笔锄我躬则臞我心则腴緼袍后秃藜藿不肉哦诗满屋金革匏竹泸川洋洋枞栝其冈勒铭诏藏尚其嗣之昌
　　黄龙心禅师塔铭
　　师讳祖心黄龙惠南禅师之嫡子见性谛当入道穏实深入南公之室许以法器为之道地云峯文悦发之脱略窠臼防戏三昧翠岩可真与之住持黄龙山十二年退居庵头二十余年元符三年十一月十六日中夜而没骨石于南公塔之东住世七十有六年坐五十有五夏赐紫衣亲贤徐王之请也号寳觉大师驸马都尉王诜之请也初南雄州始兴县邬【一作邹】氏子为儒生有声年十九而目盲父母许以出家忽复见物乃往依龙山寺僧恵全全名之曰祖心云明年与试经业师独献所业诗比试官竒之遂以合格闻虽在僧次常勤俗学众中推其多能乆之继住受业寺不奉戒律且逄横逆乃弃去来入丛林初谒云峯云峯孤硬难入见师慰诲接纳师乃决志归依朝夕三载终不契机告悦将去悦曰必往依黄蘖南禅师师居黄蘖四年虽深信此事而不大发明又辞而上云峯防悦谢世于是就止石霜无所参决因阅传灯至僧问如何是多福一丛竹多福曰一茎两茎斜僧云不防多福曰三茎四茎曲此时顿觉亲见二师归礼黄蘖方展坐具南公曰汝入吾室矣师亦踊跃自喜即应曰大事本来如是和尚何用教人防话下语百计搜寻南公曰若不令汝如此究寻到无用心处自见自了吾则埋没汝也师从容游泳陆沈于众时往谘决云门语句南公曰知是般事便休安用许多工夫师曰不然但有纎介疑在不到无学如何得七纵八横天廻地转南公肯之已而往谒翠岩翠岩贬剥诸方诸方号为真防胷见师即云禅客从黄蘖师兄处来未见有地头者个岭南子却有地头汝能乆住吾亦不孤负汝师依止二年翠岩没后乃归黄蘖南公分座令接后来及南公迁住黄龙师往就泐潭晓月讲学盖月能以一切文字入禅恱之味同列或指笑师下乔木入幽谷者师闻之曰彼以有得之得防前遮后我以无学之学朝宗百川中以小疾求医章江院转运判官夏倚公立雅意禅宗见杨杰次公而问黄龙之道恨未即见次公曰有心首座在章江公能自屈不待见南也公立闻之亟至章江见师在僧堂后持经问曰非心公耶对曰是揖坐而叹曰达磨一宗将扫地矣因剧谈道妙至防万物为自已及情与无情共一体有犬卧香案下师以厌尺击香案曰犬有情即去香案无情自住情与无情如何得成一体公立不能荅师曰才入思惟便成剩法何曽防物为已公立于是参叩郑重南公入灭僧俗请师继坐道埸化俗谈真规叠矩四方归仰初不减南公时然师雅尚真率不乐从事于主席求解去乃得谢事闲居而学者益亲谢景温师直守潭州虚大沩以致师三辞不往又属江西转运判官彭汝砺器资起师器资请所以下应长沙之意师曰愿见谢公不愿领大沩也马祖百丈以前无住持事道义相求于空闲寂寞之濵而已其后虽有住持王臣尊礼谓之人天师今则不然挂名官府如有戸籍之民直遣五百追呼之耳此岂可复为也器资以此言反命师直由是致书愿得一见不敢以住持相屈师遂至长沙盖于四方公卿意合则千里应之不合则数舍亦不往其于接纳洁已以进无不摄受容有匪人不保其往至于本色道人参承谘决鑪韝钳椎厥功妙宻故其所得法子冠映四海虽博通内外而指人甚要虽直以见性为宗而随方啓迪故摭内外书之要指征诘开示使人因所服习克已自观悟则同体归则无教诸方訾师不当以外书糅佛説师曰若不见性则祖佛宻语尽成外书若见性则魔说狐禅皆为佛语南公道貌徳威极难亲附虽老于丛林者见之汗下师之造前意甚闲暇终日笑语师资相忘四十年间士大夫闻其风而开发者甚众惟其善巧无方普慈不【阙】人未见之或生慢疑谤承顔接辞无不服膺庭坚夙承记莂堪任大法道眼未圆而来瞻窣堵实深安仰之叹乃勒坚珉敬颂遗美其详则见于师之嫡子惟清禅师所譔行状铭曰【夙承记莂一作尝承夙记】
　　鹿野孤园众千二百空寂而住时至乞食法王啓【阙】二界为家皆是吾子实无等差宴坐经行无资生物病而须乳侍者行乞泐潭百丈住成法席国不入禅禅不入国末法住持以食为宗王官作牧驱羊西东师尝一出嵗行十二钟鱼轰轰如垢不靧脱梏以往婆娑林丘龙蛇混居雷藏电收抱道在劳不谁不汝及其震惊万物时雨师之于道日行太空誉日之明劳而少功
　　福昌信禅师塔铭
　　禅师名知信出于福州闽县萧氏萧氏以捕鱼为生师幼则根慧触事疎通无忧恚疑惧抚防而言或非里中语随父兄在江濵辄从网中弃所得鱼乆之父兄为易业年十三乞身于亲去家为释子奉持头陀甚苦山行夜逢虎师祝之曰使我得披如来衣作世间眼者当不害我虎因背去年二十有六乃诵经应格得僧服平居与众劳侣共一手作众作少休师则问道常有大禅老记师当为法幢盖所游非一师最后入夹山遵之室遵云门偃之曾孙含光匿迹如愚似鄙惟丛林中行甚深智者可知耳师之入室不陟阶渐如石投水如箭锋相直如印印泥其深禅妙句自有録余尝书其后云维福昌信老峭立万仞壁于夹山影中印全提般若者也师之接人不为惊涛险崖闗锁闭距然非相应者终不得其门而入今其书具在可考而知也在夹山任直嵗典座余十年艺杉松满山水陆不耕者皆为田住福昌寺二十一年其初草衣木食寝饭破屋数间于今广厦不知寒暑斋供数百人师随事庄严不懈如一日或劝师安用苦色身以徇事縁宴居养道可矣师曰一切圣贤出生入死成就无边众生行愿不满不名满足菩提师之宻行不愧斯言云元祐三年闰十二月已酉不升堂庚戌汤浴更衣辛亥卧疾问曰蚤晩曰正午矣起坐而逝阅世五十九夏坐三十三以其月庚申道俗门人数百师于福昌善禅师塔之左江陵居士刘瓘以状来请曰禅师道眼清净戒地坚宻愿得石文以吿来者则为铭曰
　　巍巍堂堂首出万物泯泯黙黙与众作息谁其信之我有宻迹具此眼者百世同辙称性之印印空成文林泉市廛有子有孙大行所薫骨亦不朽出见世间千万年后
　　圜明大师塔铭
　　大师号无演出于天彭张氏幼童英烈不甘处俗年十五弃家事承天院宝梵大师昭符符记之曰此子它日法中龙象也年二十以诵经落髪受首楞严经于继舒舒没卒业于惟凤文昭受圆觉经肇论于省身受华严法界观起信论于晓顔受唯识百法论于延庆凡此诸师皆声名籍籍师必妙得其家风然后已又从诸儒讲学于书无所不观于文无所不能至于曲艺学则无所不妙解清献赵公始请师登法席师于楞严了义指掌极谈席下道俗如饮醇酒无不心醉如肉贯串处处同其义味盖于此一经心融形释出入内外篇籍风行电击无不如意又尝问道于禅师惟迪惟胜师黙然心许曰此自在吾术内矣又作大悲观世音化相宇以崇阁极天下之哲工珍材二十余年乃成人以为庄严之冠不知师之游戏也中年喜葛洪内篇延异人谲士将以丹石伏物皆为黄金或取其金而畔去师不悔不怒它日遇之礼之如初此可以观其徳性也宝梵既没二亲又耄期去世乃谋南防曰吾闻南方大士有若祖心有若克文有若善本皆命世亚圣大人也不可不行观道焉元符三年五月道出戎州始识之卓乎伟哉其非凡器也是嵗四月甲辰憩渝州觉林禅院不疾而示化僧腊五十有七其法子曰圜曰雨曰观曰灯曰印曰本曰顗以其年十月丙午奉师遗骨藏于宝梵师塔之西而来乞铭铭曰
　　蜕蝉于东归骨于西皆我法界不憾不疑诸子矫矫不尚有造其能似之
　　法安大师塔铭
　　禅师号法安出于临川许氏幼谢父母师事承天长老慕闲年二十诵经通授僧服则无守家传鉢之心求师问道不见山川寒暑初依止雪窦重显显没则依天衣义怀虽防天衣印可犹栖法席数年同参皆推上之法云禅师法秀尤与之友善以经论入防为同业参人不二为同门故也辞天衣又探赜钩深靡不经歴年三十有七归在临川初受请住黄山之如意院破屋坏垣无以风雨师住十年大厦崇成僧至如归乃谢去下江汉杭二淛上天台四明泝淮汶而还所至接物利生未尝失言亦未【阙】　　白首怀道萧然无侣倚杖于南昌又【阙】　　　宁之延恩寺延恩父子传器贫不能守之初以为十方始至草屋数楹败牀不箦师处之超然县尹裴士章欲糺合豪右为师一新之师曰檀法本以度人今不发心而强之是名作业不名佛事裴以师苦言因止不为师亦住十年凡安众之地冬燠而夏凉钟鱼而粥钟鱼而饭来者息焉以元丰甲子歳七月命弟子取方丈文书勿复料简商略为聚如共住僧数人与其一则示防疾于八月辛未终于寝室阅世六十有一年坐四十有一夏其嗣普观营塔于后山距寺百歩师平生常教劝人万事随縁是安乐法师之居延恩人视之不堪其忧于是法云秀常有众千数百说法如云雨所居世界庄严其威光可以为兄弟接羽翼而天飞也以书招师云云师发书一笑而已予旧闻禅师为有道而陆沈者每叹息其无传晩得友道人惟清清之言曰我初发心实在延恩安公告戒防励如父母师友中心以谓凡住山者法如是尔及游诸方罕遇如安公者以是提耳之诲不忘于心若安公名称利养实不能与天下衲师争衡然此自不满安公之一笑公可作石置安公道场使来者知住山规矩当如是于是追迹行李总其化缘起灭如此而系之以词词曰
　　三际十方心田一契威音以来诸佛所印其中种子皆本来法东西相付唯证乃知证得祖契如是而住为万物王是故无诤若有造作无印之契妄认界畔如空如海维此契心有无根树问其所在则伏冒佃由初不知自本自根懐藏伪契筭其丘角一九非九谓传宻记目盲为幻医穷子眼披如来衣作大妄语见地不真与万物讼见境峥嵘故多诤论土牛耕石终不得稻堂堂安公是大田主絶学无为终日修行出入生死无作无造法住法位无有争地布慈悲云雨一味法飞蝗蔽天赤旱千里而我境界万物有年凿井耕田不荷帝力安公法尔一切亦尔安公道塲来者敬礼
　　智悟大师塔铭
　　圣夀禅院僧明教大师慧表寳月大师慧云状其师懐谨行业始终求乞铭余闻谨防王公戚里四十年委金帛如山未甞留一钱褚中度门人百八十有二礼其勤旧而敬养其罢不能内外无间言其趣操类贤士大夫是宜铭故叙而铭之谨贾姓开封民家母刘氏方娠梦旙竿出青囊中占曰竿出于囊万夫之望儿不为家人子去家而有光及谨生而骨相与闾里儿异九嵗依普明道者归恭出家经梵禅律无所不学落髪而左右普明于缘事尽心力不受一毫普明没即以谨知院事谨于经行辄作佛事皆赫赫成就治平中普明所作僧伽浮图壊谨力新之至于躬土木之功未尝立人之门闻者倾施其半县官任之阅二嵗而崇成缭以周廊复屋十倍其初费万万计于是诏废印经院以经板十六万畀谨刻印赐之凡谨赐服号名及他赐予皆以行业闻不录录因人也僧夏五十有九住持二十有八年如出一日生以大中祥符辛亥九月丁酉没以元丰乙丑十月戊寅而以其十一月庚申其浮图在祥符县樊村之崇台云表有谋略处烦而知务云佐谨夙有力谨没众皆推院事莫敢承曰非表则云而表与云又孙辟相先以是益知谨之贤铭曰
　　维智悟祥于天为法器不家传谢斯文以游刃维徳机与事防劳而不伐丘山其成之下仞其有稇载而归之以躬为律杖履其信之孔欣孔时乖寡者顺之以彼易此士夫或吝之有似有续我铭以洵之非熊墓铭
　　非熊豫章黄氏仲熊其名非熊其字也先大夫之幼子以至和嵗乙未月乙酉日丙申时辛卯生于临菑先大夫以嵗月日时参伍以厯家为吉祥以为门戸所寄儿时黟黑腯肥甚可念先大夫捐馆舍于康州非熊方四嵗为其幼孤太夫人不忍以严治之故非熊知学最晩然性资豪举落笔成文不肯为人下于儒生艺事无所不学虽不造微要皆略能也家贫嫁四女弟以故兄弟例昏晩伯氏元明卖大父时田为非熊娶舒城赵氏婚礼成而非熊不説竟弃去由是颇浮沉于酒中亦自恃其命曰我生日在庚辰在卯嵗庚午天地合我终冨贵得意婚大家于是自强屛酒不防刻苦琢磨欲以怪竒钩致禄仕乆之宗室汝州防御使仲爰闻其家世欲以女予之而非熊不幸病死矣得年三十有六有衔不袪此日者误之也呜呼非熊欲仕而不偶虽婚而无后孤先大夫之心予兄弟执其咎无所归怨维其不夀
　　叔父和叔墓碣
　　黄氏自婺州来者讳瞻以防干江南李氏不用用为著作佐郎知分宁县分宁吴楚地犬牙相入处也著作为县使两地民不得相侵陵水旱相移食故湖南马氏亦授以兵马副使将楚兵者二十年其后吴楚政益衰著作乃去官防湖湘间乆之念山川重深可以辟世无若分宁者遂将家居焉而于白上著作生元吉豪杰士也买田聚书长雄一县始宅于修溪之上而于马鞍山马鞍君生中理赠光禄卿光禄始筑书馆于樱桃洞芝台两馆游士来学者常数十百人故诸子多以学问文章知名黄氏于斯为盛而于双井光禄生茂宗字昌裔昌裔髙材笃行为书馆防士之师子弟文学渊源皆出于昌裔祥符中国学试进士以木铎赋有司以王交为第一而黜昌裔昌裔抱屈归次尉氏遇翰林学士胥公偃见昌裔赋大惊与俱还以昌裔赋示考试官曰使举子能为此赋何以处之皆曰王交不得为第一矣胥则以实告诸公相顾絶叹考校时实不见因怀赋上殿有诏特收试及试礼部参知政事赵公安仁翰林学士刘公筠擢昌裔在十人中登科授崇信军节度判官流落不偶卒余杭而于云岩潭上崇信生育是为和叔和叔为儿童时伯氏长善将诸儿出敖天骤雨长善问诸儿日在而雨落翁与媪相扑此何等语和叔率尔对曰隂阳不谐耳长善大喜因命防和叔马先诸儿和叔博记览为文辞立成性真率论事无所廽避称奬子弟文行如出于巳尝试于有司不利因不复出力田治生守先人之业独至今其平居田间亦未尝废书虽不光显能世家矣享年五十有一有文集若干巻娶游氏子男四人曰公麟曰公虞曰公骥皆为进士曰仲愈早卒女二人适建昌録事参军余宏进士夏鬲和叔卒于熙宁二年八月而以其十二月兆于修口之原元祐八年十二月诸子乃克砻石碣于墓上庭坚实泣叙始终而为碣系之以诗诗曰
　　家有藏书使人多闻先人之泽束手不温呜呼和叔白首方册泉涌于笔不疚于吃万金之产一子倾之前无以扃之后无以承之呜呼和叔司田以迹我耜我穑以燕孙息修水沄源若瓮口达于江汉不闭其乆呜呼和叔松槚在亹泽尔本根茂于子孙蒲仲舆墓碣
　　府君讳逺犹字仲舆本河中实鼎人在唐为仕家从僖宗幸蜀而失其官遂为成都民故曾大父勲大父裕父亮皆老于田府君少而能赋与女弟幼芝俱有声于剑南幼芝嫁成都张俞学问文章与其夫抗衡而府君亦登庆厯六年进士第中州士大夫闻蒲君与女弟并时有文以比前世班固马融翕然称慕之府君词赋甚严学诗易太皆从蜀之大儒讲授有师法命竒不耦为绵竹尉移集州梓州司理继丁内艰皆不行服除乆之不出益自刻苦于文学不以不逢故怼而沉沉田里间也父老期以逺大后数年乃劝之就调河南尉荐为临晋令移闽清令病缓不能拜移疾去而沉舟于长风沙几死旅次齐安蕲春盖二十余年有田不能百石遂以耋老亦可以知其寡求而易足也有文十帙藏于家生于大中祥符之辛亥嵗殁以元祐之壬申年夫人张氏尚书驾部郎中和之之女前府君三年卒蕲春南之渎山下二男曰穆曰稷二女稼眉山陈纲河南王防亨前一嵗自为石志曰人谓我不逢我岂不自知生不病寒饿年逾八十亦乾坤中一幸民若死则以兹石埋我穆等既奉治命以明年正月二十八日举府君之柩合于张夫人之丘又乞文于其友黄庭坚碣于墓次俾来世勿剪其松柏焉
　　宋粹父墓碣
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page22.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page18.html">18</a><a href="山谷内集山谷外集山谷别集山谷词山谷简尺山谷年谱_page19.html">19</a><a href="山谷内集山谷外集山谷别集山谷词山谷简尺山谷年谱_page20.html">20</a><a href="山谷内集山谷外集山谷别集山谷词山谷简尺山谷年谱_page21.html">21</a><a href="山谷内集山谷外集山谷别集山谷词山谷简尺山谷年谱_page22.html">22</a><span class="current-page">23</span><a href="山谷内集山谷外集山谷别集山谷词山谷简尺山谷年谱_page24.html">24</a><a href="山谷内集山谷外集山谷别集山谷词山谷简尺山谷年谱_page25.html">25</a><a href="山谷内集山谷外集山谷别集山谷词山谷简尺山谷年谱_page26.html">26</a><a href="山谷内集山谷外集山谷别集山谷词山谷简尺山谷年谱_page27.html">27</a><a href="山谷内集山谷外集山谷别集山谷词山谷简尺山谷年谱_page28.html">28</a><span>...</span><a href="山谷内集山谷外集山谷别集山谷词山谷简尺山谷年谱_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
