<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 122 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 122 页/共 296 页
  </h1>
  <div class="content">
   大名使院之后有楼翼如藏甲仗火器如干前使顔之曰武库不佞盖爽然若刺也夫武库者汉县官聚五兵所也有令司之在未央盖歴代毋改使院何以称焉敬为更而顔之曰止戈戈所止也于文止戈为武曰止戈取止勿动也复系以铭其辞曰
　　太行之南寔为沃区臂魏指赵爰翼上都饔飱锄耰委蛇襟裾唯易有言需有衣袽用除戎器以戒不虞赤堇之精鞴以欧胡剖列五兵利剸蛟莬欝攸司铦厥名神枢胡以蒇之穹阁彚起衡梗髙庋崇墉周庀包之虎皮倒载于戺夫既蒇只亦永宁只匣有旷铗櫜有怨矢胡弗庸我竟老止此止戈为武斯义所纪毋佳毋忘请俟君子
　　使院新井铭
　　使院故无井晨取汲于一里外运甓者逾十人而犹不给余莅事之三日进群吏而诘之即无问劳役者之肩与踵一夕车门鐍而牙城铃阁之间缓急何所恃哉行相地于帅厨之后隙艮隅而凿之凡四十尺而得石去石之五尺而甘泉见初沫起若瑟俄蹙沸腾溢其洌氷齿可以佐茗色益茗味因为之铭以示后人其辞曰天之一地之六涌神瀵写明玉汝茗汝粥汝盥汝沐蓍而布椟得易九三之繇曰可用汲王明并受其福
　　研铭
　　墨实攻汝而汝自如墨动不足汝静有余为汝纳污汝既恬然为汝去垢汝亦无言夫是以能永年
　　墨铭
　　不用耶而惜汝之材闇然而不章用耶而惜汝之精的然而日亡汝自以为能立言汝祖快于摩顶放踵而老氏之徒以为竟夭其天年
　　纸铭
　　知其白守其黒为天下式猗汝之徳好汝者加汝以五色而汝弗良于墨噫其所谓混沌而饰者耶
　　笔铭
　　结绳而有鸟迹鸟迹熄而中山之用溢呜呼其文有余而质则否者耶静而不能藏动而不能久者耶然犹能亲荐绅而逺甲胄彼治天下者尚以为功之首也
　　墨精铭
　　峄阳之材熁其流肪和以浮提作防霜瞠谷超超以继仲将汗竹素林作千秋光
　　洮琼铭
　　洮河之隂结緑是斧蚀墨如蠡哀音中羽帝赐益公椽笔以侣折节从我我实惭汝
　　诔六首
　　建宁张府君诔【有序】
　　嘉靖戊申夏六月八日故建宁张府君卒于虞山之里第春秋六十有七府君国器非凡公车蚤对三为法吏张廷尉之不寃两刺雄州吴河南之第一荐剡娄上除书垂下而竟坐非搆遂息扶揺气色施于泉石羽仪仅于乡里余事润屋壮心察眉岂非明哲自藏舒巻委运者哉在昔杨恽废弃田彼南山始借声伎以逃终罹怨望之谪而公没齿无忮读书自頥优游造物以永令誉呜呼休哉某也齿后未获从公之杖履公寔俯缔姻好时申徳音约我虞山大岭邅如未遂而今已矣嗟防驾之异驱念手迹之在目追为诔曰
　　显允府君鼻祖自留播于虞山寔滋以稠驿驿皇祖筮为国僚以逮乃考树惇靡尤是生府君天质秀特搜于艺圃发羽饮的甫冠登朝外史是绎既理宪比夕若警愓吏所弗解士所未醳合而为一收精绌刻翕赫中珰乱我国纲公婴其难详本略芒详之伊何元憝孔张孚号用厉王威斯扬略之伊何族属孔棘涣汗用休庶虑斯谧初命吉守宅忧未集载命煌煌于建之阳畀建士女以莫不庆树尔田禾酌尔酒浆若亡吏胥曷号于乡耉老嬉遨童稚讴謡堲顽解犷涤思奉曹自讼于闾曷烦市朝考第书最陟明乃当胡其皦皦而逮口网爱者其下恶者在上谁云弗胜挽幰泣巷公之归来拂衣悠哉汲瀑故巘倚桧丛台黔鬓朱顔箫鼓循垓望为神仙寔圣人孩眺公之乡俨若通徳积縠飘氛鸣珂耀色窥公之门丽若伦侯华榱承日峩栋云浮登公之堂何异谢家玉树挺秀芳兰竞花入公之室一榻萧然左图右书支頥其间宗党姻姓待而举火永无痍以即宁堵隣比左右相从无忤嵗有俭戚割以匄予疾胡弗仁乃婴斯人谢玩却嗜用全厥真屏虞调息熊经鸟伸谓期百年而厪六旬溘焉就防何续其生盍云披猖而丧老成逺迩嗟叱州邑賛评呜呼哀哉彭泽髙枕东山逸驾始绩既暌后晷独暇春遗煦日秋饶辉夜公出其余嘲弄元化玉蕴于椟芝荣于戺公敛其余贻燕孙子我申诔词以备张史呜呼哀哉
　　故永新令陆公诔【有序】
　　嘉靖辛亥冬故永新令陆公先生卒于乡前是陆公罢永新令十七嵗而卒也公世为长洲人邑居而族盖有太宰者贵甚力能防所亲而陆公为诸生时自引絶不复霑昵已太宰事废他株引坐累破产比比而陆公其族也为诸生自如久之荐于乡第四人寻荐南省复为第三人赐对进士举宏词受校业翰林馆七试皆第一海内亡问识不识称陆公明经精博士家言而公意不怿益读中秘书书多左氏司马班固诸家秇文及它稗官齐谐猎其槩而大要乃根柢纯洁亡畔谊理已当授官试复第一而大臣意有所不可俱出陆公出得给事中主试浙浙诸书生大小黜陟陆公手公距为书生三年尔人荣之争相自称比为重亡何相某宰某互钩党为奸利排善扶慝所意必达公条具劾上上善之为罢更置相而以体难大臣杖陆公朝堂论谪贵州驿丞贵瘴乡公单骑挟册往经数载亡苦乃稍迁永新永新令多善政语见太史尹台序中盖迁人由台出又縁谏业自好卑易邑小不当而更日夜望量移邑亦亡敢以吏治望之公不也考永新令髙第状当见褒而某某时复用公度且中害谬曰病入贵湿侵四支伸屈曷任耶仕宦重适意行乐尔竟投劾免陆公为人慷慨好行义多施家不为官故饶为官而槖空空然则以施故事母孝故姊寡而贫陆公事之如母也母失明公旦夕唯所以娱志不得因从伎音乐公遂若好伎音乐者母捐馆一日悉斥出之终其身不复聴云陆公为文雅叙事其究若夏敦商彛而不特作防侈组割湛湛若漙露一时人号能师信而乃以拟汝南太原辈甚污妄不偶夫数君子剽何沈饰盐嫫倚门而妆细视欲呕者乌足辱陆公哉余哀其秩既不满行文于称显矣非所志也叙而诔之辞曰
　　中季渥秩天所弗荣繄惜令誉乃畀陆卿在往浮湛一出咸惊战艺无坚校才类衡批鳞料须身踬神王罹窜箐棘营卫亡恙引迹渊蟠沉防朗畅我仪图之山甫是伉岩岩吴趋日月尔私赫彼峻猷敛溢后施先民格言沃根啜滋稗官子家博综靡遗文所由生生厥自然燿熠星汉流行岳川铦璧成叶刺猴棘端曽是穷术洵巧非天彼其之子割裂繁饰谓尔毛嫱狂且粉泽公执无色以胜万色大矩永标时才辟易絶口朝政衡门衎衎孰覩眉宇蹙然未满垂世何长经时曷短谓苍匪髙爽福殄善呜呼哀哉予惟在吴蝉冕代作随形俱泯一何辽寞银艾其章丹铅厥略斯物苟窥韦裳亦乐畴不终竟存者难名亦有黄耉为亡少称震泽东滙扬峰北冯中藏鬰然陆公先生呜呼哀哉
　　通政司叅议张公诔【有序】
　　嵗重光作噩之毕月故通政叅议张翁捐馆舍春秋七十有七翁讳寰字允清苏之昆山人世有甲第闻于熙朝至乃考奉直公贞夷简亮弱冠味道入蜚南宫之声出敭西门之绩以畿郡满考幡然乞休天子嘉之晋钖蕃庶遯肥考槃贲泉石以金绯腾云霞于竹素优防大耋显融令终风流所贻谈者口实翁頴朗天授渊源家派既举进士释褐三典雄州咸有子恵浃于邦人稍迁秋官员外郎以爱行法民称不寃居无何念奉直公髙年乞归养华颠在侍婴孺羁慕服劳寝兴胡耉安昃既以天年奉奉直公终瘁毁立骨余性而已居丧庐墓有乳燕之祥荐绅先生属咏成什御史亷得状异之上翁孝亷不报服除补故秩超通政司叅议银台通奏之司为帝喉舌紫宸秘严之地若接謦欬盛年宏材处之不疑谣诼当心精彩刺目遂用庙灾援例得赐骸归湖山故盟口未寒林泉则夙心顿委尚平之微累既毕度之胜具独着或扁舟苕溪霅水之社或短屐武夷匡庐之顶千里孤驾毋赍当时之粮门生故人为开康乐之径若乃志慕竒书手追名墨薄蹏尺一鲁缟齐纨醉沈漓漇家至人属舂容寂寥泛言旁酬七步未頴八又犹蹇足贵太冲之纸奚取相如之毫尤以多通树道下引为体林宗人伦之表太丘长者之风阳和溢于眉宇春华粲乎齿颊足使初交顿旧后进忘新既逺防趣深坯墐殊薄陆有思光之舟水具志和之宅太岳思御潇湘动流三防在念有成言矣一疾委防遂尔长往呜呼哀哉乃子某等以世贞夙奉盻睐宠之小友使操觚翰爰播旃素夫诔以志哀揆所由起鲁围死绥之勇汧督维系之戚叔持甘法仲武蚤夭故使词客陈些太师采风起沈浦之慸寃回商秋而就防今翁乗化去留无忤终始备福者五不朽有三亦何哀之有哉然使盛徳就徂则百年犹短髙风永閟则百身曷赎钜平岘首殊抱荆民之泣太傅西州尚起羊昙之恸爰狥旧典谁云不宜诔曰族由令滋人以贤贵有斐壮武般般其裔播迁于吴娄起髙第仲臬于襄叔也藩寄食徳者何伯有喆嗣褰帷三辅脱屣雄刺蓬蒿自若松菊就植夷犹清泌卒以完逝夫子挺生弗隤其声水鉴朗悟机神洞灵射防公车苴茅连城自济而濮益称仁明讼狱时往讴謡互聆百堵甍甍冲波是冯彼莾萑蒲伏戎冯陵捷若承蜩有泯弗形三牧于开目刃无全瞷匿豪没为公田犴鲜孥累阓饶母钱守槖如涤斋厨萧然单车就徴泣幰阗阗曰爽鸠氏帝用旌贤峻坂未躬白云横目志养斯荣大孝匪禄扶侍以终居然婴服溪淙写哀林颷助援琴乍弓旌交属汝作纳言司帝喉舌唯斗离辰莫喻亲切终风自南谗口回穴挂冠神武上书北阙七尺自如百组谁絷丛桂含滋畹兰生恱维昔谢公竟阻东山乐通失侯愤疾于田宁如夫子心形黙全瀑布界空幔亭衡烟地肺幽阻天目蟺蜒三江五湖衣带之间鹤华阳煜如神仙彼美司空遯于菰城皤皤黄髪三四老成尽谓夫子江东步兵白日未驾青山可盟把臂竹林飞觞兰亭履舄所抵一坐尽倾谈天脍口悬河啓粲季野阳秋汝南月旦后进争辐名流忻讃雌黄既絶吹嘘独擅陋彼嗣宗流思中散蔼蔼眉宇便便腹膓四唯春九曜絶霜入羣不乱泛迹毋亢市隠岩通渔麓樵江莫或名之亦莫可踪辞取师意书繇匠心防戏墨池纵横艺林元常凝思子云湛深卒以不朽人用子箴子曰毋尔余畅余襟弗凿其天孰古孰今汗竹缃缥流黄纨白朝披夕洒有请必获戸竞灵蛇人夸拱璧不翼而蜚徧我南国荟蔚穷檐防窱隂壁亥步所艰见子题迹嗟予小龙门是登麈尾胡牀蟏蛸欲扄图书在户兰桂在庭恵而好我擕手同行焉知来者谓余后生畴昔之嵗余丁家祸缱绻夫子寔来唁我渥丹其顔飘须縒嫷五岳之期唯子是拕美疢见曽未改火防夫饬辕糇粮就褁潇湘之思掷笔而化呜呼哀哉天期既迫尘防曷借桃源不春柏房长夜翩翩素旐辚辚灵驾露歌未晞巷哭人诧矫矫夫子寔超生死应迹而来乘理而逝银艾其表萝薜其里传子隠逸非子之始传子名卿非子之止微言可述徽容莫纪心慧觉佛轮儒轨呜呼哀哉
　　礼部主事华起龙诔【有序】
　　明万歴甲戌之夏五月故翰林院侍读学士华公卒其季子礼部主客司主事叔阳字起龙以哀毁得癖疾明年秋九月竟终于苫次春秋甫二十有九呜呼哀哉杨仲武之清才儁茂王子安之藻理秀发并以兹年而同厥厄何造物之戏人骤予而骤夺也起龙少负頴质风标鲜令为学士所钟爱训励尤切虽铜盘别食宠异等乎道彦而青衣受槚切磨防于廷硕柔爱义方庶防并行不悖矣以故舞象之嵗褎然邑庠歌鹿之秋甫逾弱冠凡有撰述脍炙人口寻举进士髙第拜工部都水司主事出视税武林非其志也内迫晨昏乌鸟之恋外慕污浊蝉蜕之趣恳疏引疾予告南归温凊之暇纵心邃古模楷作者盖卓然有成矣既告满三载补刑部四川司主事委积馆舍不忝懐方之职塓缮巾脂无烦郑侨之对至于钩剔奸隠祛扫宿猾虽謡诼狂响行之自如寻以念学士乞归星言载驰获伸无方之养者逾半载俄而学士疾亟汤药躬调遂有刲股之举含殓甫毕遽成呕血之恸衰慈在堂二稚依膝割恋人世追踪泉台诸所未终一念毕矣夫其汪洋竹素挥霍毫翰飒若风鸣落若霞舒雕虫之士往往魄夺而务在剪裁雅托冲淡乃其就者亦既斐然陶谢之藩旦暮可启而又旁通释典兼晓宿因临池之染多托经藏性不嗜酒而从容欵宵居无杂交而慷慨倾槖至于名画法书商彛周鼎挥金悬募防侔秘苑此子无死故未可量也子之元配寔余淑女圭璧表其圆方鸾鳯恊其鸣和天之不造先子而天帐蕙久荒墓艸载宿而余犹栖迟世途俯仰物变以此言哀哀可知己乃作诔曰
　　天族惟殷华为国桢鲁纪司马贵而不名右师睅皤却楚以情峤寔显晋厥宗通灵孝子絶婚嗣乃绳绳其丽不亿以逮于明四业骛驰衿绅勃兴子之先君蔼蔼吉士横经虎幄防简金匮处荣能割未满思退匪爵而封爰政乡遂声华四垂门故三事晚而逍遥与物靡际其心则长以贻善继子之览揆麟祥在梦蓝田嘉玉丹穴威鳯秀朗天植頴悟如纵累纸立扫千言闇诵公车之作世所摹风鸡山歌鹿龙江摅虹伯既难兄功孰与仲取标南宫射防金马隽掩同升芳驰都下洛阳少年正平大雅车停纵观纸贵传写降心古力绌轻冶俯仰时人和者宁寡厌迹水部脱嚣梓乡斋栗夔夔退而洋洋跌宕词林从容艺塲灵威古文金薤琳琅伦蹏鎗敦夏彛商不踁而趋集子之堂长卿自娱文园养寂王程外严亲命中迫寅恭秋宪神明三尺帝曰汝良改宗伯周氏懐方汉典属国子始为政剔其垢积賔至若归吏怖徙匿道行九夷声流重译陟岵兴懐循陔致思囓指髙堂使我不怡神虎朝挂云龙夕辞归者及门病者起帷如登春台如含醴饴既翕且躭将永天期天期骤迫夺我严父冠无昼栉寝不夕处回生可希敢爱其股呕血长号鸡骨支柱曽不逾年追轨九土子之衰慈早暮悲啼子之二孤或泣或嬉建礼清曹天衢甫夷素侯之藏南珍陆离凡子所慸一旦若遗天既夺之昔胡贻之呜呼哀哉星陨珠沈兰摧玉折铩羽鹓雏伤蹄汗血密戚哀攅英防痛咽濬冲死孝长谦才絶人孰无悲悲子为烈子之遗文百有余篇锐情魏晋旁谢及顔已窥厥藩惜不假年其骨虽朽其言足传子无没眡余操子权英英淑女获配君子先子而徃以身蓐螘若父乃舅亦且老矣仰怵天裁俯慨人理临穴莫从纒恨桒梓呜呼哀哉
　　临淮侯李公诔【有序】
　　万歴甲戌秋九月都督留守诸军领中军府事临淮侯旴山李公以疾请解机务诏许之公之冡嗣言恭方统熊罴不二心之士环卫左右上书请急扶侍辍直以行又三月而公捐馆舎上为震悼罢朝赐祭者五黄肠题凑象庐之墓一切自尚方给造礼也公之先世恭献王以长厚托肺腑武靖王以雄略长爪牙遂启大国从祀髙庙鼎革之际疑迹失封中兴之朝优诏光复易世载徳不忝惟公公孕女斗濯濯之秀负淮泗汤汤之表研洞韬略敦诗恱礼世庙丙申之嵗逾冠袭侯天子有事圜丘上皇天大号公以虎翼虑无骏奔陟降特拜蟒绣防蹄之赐先后持节册封周藩及遣祭荣吉二邸视不过禬自冺单成之灾赙必以礼何取宰咺之诮已事遄反毋淹馆薪遂佐留省右军之帅晦智杜权任真推分棨防之地凝尘湛如也竟以材武茂异推督江防戒严受脤之旦励节絶甘之守时适有岛冦流犯内甸公出次江浒以死誓众余皇蔽空视一麾而进止组练曜日唯余马之所向苍兕呼而妖氛息素车退而怒涛敛水奏鲸鲵之戢陆鲜鸣吠之警寻有诏入领左军都督府河内陈借冦之辞美稷待期之信还理所任迁佐督留守诸军玺书褒美优赠三世比于周宣之召虎诸邦艳之俄度支弗继士用流言披猖脱巾仓卒倒刃公佐其长以柔道宛解徐置诸理祭彤着勣独蒙逗留之徴汧督完危弗寛贸首之妬甫尔解绶寻蒙赐环进领左军再被江寄进平蛮将军为全楚大帅勃卢谿子之锐咸缚长绳髽首卉服之顽争謡短韵行商乐乎野次遗秉安于栖亩入长东枢出总漕政公锐思善后详不尽力所上五议朝议是冯吴会之飞艘相尾毎先告期敖仓之积粟如山更忧陈积夫萧相转饷特表元勋车侯富民乃昭至意而公以微文见诋还佐其府俄而漕功就白人主伟其事而嘉其不伐改统中枢督留守诸军事陪京大小庶务悉以委之竹马遵浒衮衣在洛太尉之节甫入临淮之令尚新天子以六军大帅贵在得人元戎启行温诏敦促公念母太夫人老不能奉板舆而北上书力辞至再始拜俞防原庙之衣冠出游谁为执御光烈之紒帛犹在时当防存公以宿将之隆受祠官之托厥意深矣温清之美芥视三公菽水之调甘逾五鼎天子虽难公之情而弗释其用竟伸留守前命七萃三翼之辈精采顿新长干大桁之间讙呼载道公简易持已含博为政虽钖难老犹歌来暮而天不憗遗一疾告薨春秋甫满六十虽未登上夀而享国三十有九年三聘诸王两佐南北枢四长其府一帅全楚握漕务佐留守再督江防一总禁兵未拜诸彻侯功臣艰大之任靡弗绾南北要害之地靡弗歴玺书符印节钺之颁无虚嵗尚方金绮楮币珎鲜之贶无虚月言恭孝隆继述材备文武昔师望表海伋将虎贲平阳入相窋直禁籞代兴之李何以异兹显则纶綍幽惟金石足以照耀东第黼衮千古尤欲累生时之徳行注送往之旒旍爰以不朽属之儒生爰纪荣哀托之客卿敬为诔曰
　　汉有飞将唐推药师奕世灵武昭声鼎旂赫赫髙皇托肺陇西以启岐阳四张天威平二庭横絶焉支手摲休屠血我留犂乃开大邦及嗣而微元康求旧钖金公乘至我文侯爰七其命七命伊何匪虢匪郑淑旂绥章勇爵鞶镜三藩之礼侯始为政风谈晻霭周还慎靓赫彼留京王业所冯我侯戾止如雷如霆楼船在江练凯自鸣蠢兹岛夷愓息奔崩储胥不惊以翼孝陵弗逞悍士仇我司计三事大夫首防匿辟侯曰毋尔汝育汝事国有三尺汝毋自厉攅锋浴氷抽矢丛猬片言立解削彼豪懻躨跜层关頼尔即安如何壬夫揺之笔端阖门养重闭閤谢諐玉节金符以靖楚藩纾尔戎韬挞彼荆蛮侏鴃兴歈魋编请冠雧雧六军寄命于漕帝睠中顾曰吭拊循其师以争风涛为雪千厢如云万艘输无后期士鲜告劳鄼既肩庸滉乃愧骄钟山龙蟠石城虎峙永奠南极上公所理惟侯再命斧钺弓矢车熊大桁竹马江汜肃肃徒御粲粲门子介胄徴文棨防象礼三十九载珥貂垂瑜如履室堂中权左枢如鸿北南天京旧都檿丝螭文烛银防模贝带鵕翿朱櫜防姑赐无虚月库不絶书栋桡示防河魁告变喆嗣祈天星信飞传百身曷赎一往奚恋陋彼荀视毋烦史谏倾都雪涕中朝流唁讣音上闻怵我圣皇蜜印朱芾栢椁黄膓鼎烹以享悉从尚方介士轻车归侯于藏易名之典以俟太常元勲肇国纷莫可纪金貂网蝥旅葵生圮侯兴继絶令闻遐迩有子而贤世济厥美曹社之木其桥覆梓俯仰遗徳侯谁在矣呜呼哀哉
　　孝丰吴宜人诔【有序】
　　古诔賛歌颂少着于闺第之懿者言妇徳不外见也乃若纯动诚格自掩弥布淑教所施溢于闾右贻厥孙枝此何以例焉王子曰予读吴太宜人传而志之太宜人事其姑谨姑病再刲肉作糜进病良已即秘之弗复语于人相南山大夫起家甲州郡而好施予乡之无者冻者骨暴野者川无厉道无涂疫无胥弃翳大夫是颂有丈夫子二伯佐亷访仲叅政行省率其教所莅有声实诸孙维岳以文学位郎署少者朗秀林立盛哉敬为纪之其词曰
　　濯濯宜人佩芬结英夙习婉娩内闲未章作嫔于吴吴宗之庆爰相夫子配发厥祥【一】伊何早遘离孽于姑我姑未遑曷恤其肤矢神自刲载告乃俞迄以终考左右服扶【二】夫子克寄阃政是齐逯逯千指曷闻嗃嘻嵗时烝甞洁鲜殷肥体絶阿锡首靡华笄【三】以俭成丰以丰侈予左粥右纩以待鳏寡亡暴中野亡暍行旅岂曰季从岂曰姊舅【四】凡我吉民防祝吴宗惟吴之丰我生曷恫赫赫南山是采是冯匪着闺袵实啓家邦【五】伯服宪纪敉辑岭粤周道中否弗咎其辙仲司考功如鉴斯别并恊肥遯以贻象徳【六】南山不骞咸泽俪肩荣芝产秀谓期亿年忽是中涸人理曷延环邑陫侧宗姻洏涟【七】仙姿不春玉魄长夜忘忧悴堂合欢委榭繐帐风卷妆台霜卸月支罢香畴返灵驾【八】姑谓令妇子曰圣毋四徳咸懋诸福萃与岂无刁瞷氓蟊财虏亦有姬姜女则奚姱【九】徳曜可字公父嗣贤霜屡易徽音邈绵我因闻孙敬图不刋敢托彤管播之素旃【十】
　　哀辞二首
　　哀岳义士君宠辞【有序】
　　明嘉靖三十又六载大司马臣论言江淮帅臣言偏将军沃田与倭冦战不利圽千夫长岳君宠免胄搏贼以马死之下御史覈如奏臣论昧死言君宠故暴从田间应诏一旦捐弃性命报塞大恩宜録赠如例诏曰可其赠君宠千戸予一子官官如君宠先是江淮帅臣檄青州兵备使者王世贞募卒三千人使者募三千人异军苍头特起君宠属推择为长当行使者觞而命之既受觞跽曰不侫不手脍大酋肝吾掷吾头而报使者壮之居无何竟以死报嗟夫君宠所谓草莾食力之臣也捐妻子婴锋刃胡为乎哉且使者业已蚤贵猎金紫日费县官廪百倍若矣从诸辇上先生谈说治乱不亦翘然须鬓男子哉然而坐视冦披猖未有救也使者碌碌磬折以无当也即饱死何以见君宠地下为君宠指屈兵兴天子后先推毂将帅即坐逗留徴数矣未闻有以马革裹尸者抑何馁悖失防也是不幸而不得君宠死又君宠之乡中人好勇尚气固其俗然诸为奸借躯报讐亡命种种法死者私闘死者其人技能自视岂尽君宠下哉然而授余肉犬彘不食也于乎君宠得死矣使者敬为楚语一章下神而怡之辞曰
　　鼍鼓发兮殷殷鸣鸾刀兮血膋陈灵之降兮亡期将吴会兮与余仇驾虹车兮曵彗旂左驸豹兮右骖螭手余元兮抉余膓渇沧溟兮肉鲵鳇将告成兮东沂江冥冥兮翼灵飞愤而往兮懽来旋群殇从兮为厉先荡横祲兮瀵齐田灵逍遥兮以长年
　　哀赵节妇辞【有序】
　　明嘉靖三十又六载安丘父老言张氏女死事张故书生赵东周妇归亡何赵生坐羸疾困且殆张日夜不解髻奉汤药浣中裙厠牏指尽瘃顾谓赵生即不令若独死赵生死张大号泣三日浆水不入口以间赵自缢众觉解不死已再缢再觉解不死张度亡奈谬为守者谢姨辈劳苦生肉冷矣亡及矣吾宁不爱雀防之息为姨辈忧三月而守者信之少懈怠夜起更衣缢棺侧解之系絶矣分巡使者王世贞异其事下青州守守下安丘令徴诸博士弟子偕父老言张氏故书生赵东周妇为东周死具如前状宜旌使者为上御史奏未报则以一少牢祀赵烈妇于乎齐俗侈任侠好相雄长以利固尔无盐氏之贾衒史覈女之乌合志传苟赏以为明智仅二千余年而烈妇始大洗之快哉虽然今皇帝风励谊行化浃既世矣而以使者所目覩委节捐脰之事往往不在诗书而在甲胄又其甚乃不在弧矢而在帷幨也可慨也使者愧为男子矣于是敬为楚语一章下神而虞之其辞曰
　　蕙羞蒸兮药房泛霞膏兮荐天觞脩眸兮瑜珰灵将假兮中彷徨怅独御兮亡懽赪幽姿兮不可干昭昭兮啓明将薄鉴兮予微诚灵肃肃兮双袂偕子仇兮来而逝辕连栢兮輗扶荔骖和鸾兮朝上帝






　　弇州四部稿巻一百三
　　钦定四库全书
　　弇州四部稿巻一百四
　　明　王世贞　撰
　　文部
　　祭文二十二首
　　祭张府君文
　　噫嘻府君皇造弗竟摧峰涸渎仙范永鳏遗蜕在木嗣人东奔扶服修毂羣些毕奏百身曷赎长吏邑填戚党巷哭噫嘻伤哉我闻在昔张仲孝友爰播江汉滋孔阜曷式廓之府君其后肃肃仪羽温温璚玖防学铢累宏识川受植是禾黍芟其稂莠令名长裕竒数鲜偶孰抑之穷而瑟是工蓄逾半豹艺匪雕龙纵心条畅摅藻遐通威鳯匿彩白驹咏风茹徳服俭乐忧泰穷奕奕嗣人冠弱明奋砥业好修以有嘉闻初矢法曹戒喜平愠天卿是迁百辟其训手防目计剂等称分陟贤忘庸斥壬服明靡最弗具有秩用章厥推伊何恵绥宠光嵬冠既加朱绂斯皇服君之教君食其报报君之优君敛其休室靡改辟躬曳敝裘舆马侻素仆从简脩敦行益勑择语寡吝世縁匪絶贞标曷狥置身澹泊黜意荣峻孰不百年竟睽耳顺噫嘻伤哉岂仙者流而厌尘驾冥契脱履追踪大化武陵南澨灵馆幽榭或防其间曷辨昼夜灵輀顿迁广陆屯邅白杨噭号凄咽流泉纒悲荐绅矧兹象贤敬因执绋陈我鄙言噫嘻伤哉尚飨
　　祭御史大夫屠公文【代家君】
　　呜呼屠公古所谓不殁者其人非耶已矣不复能为天下借公矣公繇御史起家数更践雄地晚自大司冦为御史大夫其登朝亡虑五十载后先太半执法而会主上神圣手三尺诸法吏佐意而治而公毅然必达所不可为副相握风裁纪行且尽上独无以久嫌也诸从郎署娄起同列褎然而颠白者公上独无以老厌也公满九嵗上计独得赐秩一品年七十乞归独留没独数厪主上悼念岂其无严公且私之耶忠信孚尹精神流通始若落然终则挛如盖天下不以归公之贤而以谓主上之圣始某则闻屠氏有御史大夫二俱为太保丹山公于公伯父也公早贵不及而晩际过之世所称于公者赫焉公亷足以周身而不形人汰勤取于成事而不趣人先其直中人讳而不见怒其名居人仰而不见忌天下有慕公者不能以其慕而近公天下有不便公者不能以其不便而无推公公之归殆有余地矣某往属吏事公公亡少我进而恵教之蔼如也度无以报公地下敬为主上扞北圉饬桴鼓之吏冀以效国士知公其与我哉
　　祭尚书朱公文
　　呜呼太檏之真浑沦敦厐至和之精粹夷冲融漓而未罄乃有我公褎然其廷昔在孝宗玉堂徊翔金管从容依隠自完与物无恫退不必后进不必先白马青袍三十余年晚佐邦礼乃握留铨氷壶大镛欝为时贤云衢在武脱屣超然称笃不任唯帝曰俞优以传饩翼以安车悬之里门望庐而趋童稚失年氓叟忘愚进各以意怡怡于于环堵萧然左图右书长吏伏谒嵗时而已动容自规言笑皆体穆如条风澹若醴抑抑武公恂恂夫子无懐之日畏垒之里呜呼百年而守婴儿扫榻委顺饰巾待期生人多浇焉能留之大化既还谁为叩之醍醐消泆众啜其醨攩防哓诼日啓日迷呜呼哀哉洞庭涸流吴山削芒公追胡髯以御孝皇圣泽永閟贤风凋亡徴诗百身遗闻在邦何以奠公束刍椒浆呜呼哀哉
　　祭伯父文
　　呜呼三月而中表兄自家来谓以别请伯父也伯父酒之曰若故防青州兵使者今复东乎青州作何态使者何以治之状因为抵掌谈说山川莽苍土风雄豪与使者拮据劳苦良悉伯父踊跃慷慨谓中表此子吾固悉之吾安得壮而偕若防乎世贞怪问何以无书也曰是将受书夜忽防下数十行委顿不支耳而以胥后命世贞大忧恐防下非老人宜也然念伯父气充而泽善饭故多隂隲岂其尽于此哉亡何有叶教授来言家之人甞过王氏里见其老人聚而咨洟少者狂走无次也曰王氏其有戚乎逼而穷之不答世贞益大忧恐心语夫老人聚而咨洟者感泽深也少狂走无次者骤失依也非伯父谁当之哉然竟念其气充而泽善饭故多隂隲岂遽尽此也又旬日而得吾父书矣以讣来呜呼伯父弃诸子焉之耶始也一再疑其疾而不能走一介之信也既也闻讣矣而不能弃其官还哭也疾而毋以躬药饍也圽而毋以躬含敛也塟而毋以躬窀穸也非人哉世贞也犹记曩者癸丑之秋决狱过里中北也伯父舟祖于吴门世贞固恋恋不忍醳伯父正容谓曰若以予老耄而汝儿女子哉若辞书生为天子李官七尺之是防而三尺之是扢夫昵昵杯酒道疾苦不休者儿女子也若异日得谢归防行而差池以防则庶防焉世贞长跽如教别久之属主上以兵革寄吾父宫府之外三辅七萃女寔将之其敢以手足请也夫世贞复出治狱矣东藩之臣矣中间可飞传省谒不则解绶易也胡为乎不归哉即世贞旦夕归而趣莬裘之茅花竹欝然而流涓然而岩岿然伯父胡在也即从巻草抔土中酹伯父呼而莫之起也呜呼非人哉世贞也吾曩者盖微之伯父好从容立谈夜分客疲欲倒不移足也为象戏累百千局不饮而为款宵之宴质明无垂睫也荧乎方瞳耳垂珠而聼聪须髪飘乎甚鬒世固未有如此不百嵗者也以故吾父子得稍自安于宦今又何及矣非人哉世贞也虽然伯父春秋七十而加八不少矣诸子孙即仕少起无韦布矣生不为京朝官而章服者二十载一日矣华榱崔嵬而造云不山而岩居不泉而沼居出有乘坐有榻老而聴声被色别味矣毋政于国而政于家乳哺贫者而师其愚者郷之人尊之为乡先生不敢慢矣凢世贞所为悲者私情耳履顺而来履顺而去伯父固超然洋洋哉世贞抑又何言也
　　祭故思州守毛翁文
　　呜呼公故三公子为良二千石又为二千石父不为不贵春秋八十有三不为不夀乞其身于盛年以诗酒自放烟霞丘壑之所私畀而领防者不为不乐有子十余人诸孙二十余人不为不盛履顺而来履顺而去无苦蹙痛疴以挠其归不为不适而迨其没也荐绅大夫士以及田畯佣贩竖子之流相与咨嗟惋慕怳然若有所失皇皇然思欲挽公之驾而不可得盖不以久有公为厚幸而尚以骤夺公为深惜公之及事文简公也天下之轮而朱蹄而肥早莫于毛氏之里门而公忘之迨文简公捐馆以言礼事忤新贵人日齮龁其后而公忘之公自禁近乞分司留京又自留京守瘴乡而公忘之公之子柳州君又先公逝而公忘之公之存固已久与世忘而世乃恋恋于公之殁岂犹遗公于中而浅公于迹耶譬夫玉之峰娄之流崷崪演沲以为常而不自觉其髙深一旦峰摧流涸隤乎其改观而旁人之相与指而追其髙深之为益固也呜呼公余丈人行则以戚属故置余小友之席日余治居邑旁诛茅搆容膝之圃公来言曰若柰何恡巵酒而不一试吾屐乎予谢圃未成公笑曰俟子之圃成而饮吾吾老人不能待老人知旦不知夕也自是一再过吾圃圃成而公遂絶迹矣呜呼公真知命者哉余兹姑絮酒酹公异日祠故南华真人柴桑香山二居士以秋菊寒泉荐之而配公于其侧公宁无莞尔而笑也耶尚飨
　　祭黄令朱隆渠文
　　呜呼朱公颀然而赤飘须渥姿覩者改色雅歩若规吐辞如剔宅易居平推里洞膈人亦有言古之遗直公车屡却专城攸在维峄无嵗以政为嵗左飡右粥肉雕筋瘵无小无大神君于頼人亦有言古之遗爱赫赫台旌玺书用冯胶东逊质道州避能鼎事垂期服忧东归改令瓯海卒困岛夷公衡吏民以城无咎讴歌甫毕讥谗随辏铜墨娄新丹赤犹旧呜呼朱公自峄而瓯文登为三厥政靡怠于心曷慙零雨其东飘风自南彭泽既解柴桑多暇玉润华国兰芬荣榭徊翔艺圃浮沉酒社虞渊未息胡遽长夜呜呼哀哉唯公寡友友予父子以逮兄弟惟予父子愧先公仕唯予兄弟偕公清泌公子我女姻媾永缔日公迈轴见余箕裘欲语中咽数回修眸不朽者心我任公谋呜呼哀哉
　　祭周中丞文
　　惟公名世之贤天挺材英言为国华用为国桢筮令江右焯飞俊声回迹栢台众推老成惟我东南靡匪冦武公骢至止爰剔爰抚惟嵗不仁佐冦为伐惟彼土田白若瓯脱公拜自靖以献天子请赐嵗租与民更始飡公粥公人颂戸祀谓公寔兼武备文事南距吴会北奄徐方雝雝青衿是翼是匡公晋中丞仍故开府黄在篚浆酒在簠若士若女公所哺乳拊而循之厥施逾普公抚江右如丁奏庖砉然中音肢理不挠胡步趾鼎镛而中道夺公大造既艰长筭曷庸呜呼痛哉公神在楚公魄在越公泽在吴庙宫永掲三邦之思匪日而月不佞小子辱称同行公恵好我时登予堂尊酒陈心慨焉以慷望彼山隂惋如山阳呜呼哀哉尚飨
　　祭郑封君文
　　呜呼维戆翁古之遗直系出广文里标通徳毓秀合浦腾躔南极宗靡间言室鲜违色衡荆偃蹇轩车必式乃有象贤羽仪上国蜚声缙云流恵冯翊云胡不吊溘尔长息万里飞音百城纒恻霜羽夜号氷蹄昼拆故庐匪遥冥轨长隔我寓生刍其人如璧弥年曰胡贞复曰白请用諡公永垂懿则
　　名宦祠奠先公文
　　呜呼惟我府君抚有浙人讴謡勤思十七其春食报不諐爰列明禋时维戊辰祠之明年惟贞小子寔叨旬宣徘徊学宫顾瞻豆笾灌醴崇肴咨嗟涕洟怳若灵旗来格于斯徳泽如新徽仪莫追胥撼东涛岳表南枝亦有肃愍府君四之惟贞小子寔愧缨弁自今而徃敢矢厥愿进不蕲荣退不谋便言不猎名事不避难庻几九原借手以见呜呼哀哉
　　祭瞿宗伯文
　　隆庆三年己巳夏六月故少宗伯学士昆湖瞿公卒于家又三月而其同年生王某始闻讣于武林又三月而某以迁山西便道归里始克絮酒炙鸡为文而告公曰呜呼当公治愽士家言其隽永之趣则跃鱼而戾鸢精纯之语则玉琢而珠圆真足以鼓吹六经指挥百氏而名不出于里闬之间及其冠南宫对大庭一日而获天子之顔为之播其名于九土而公顾退然敛五色而就吾公于古文辞得欧阳氏家法且顺风扬声不胫而驰贽币踵门门限欲穿而世之所深慕而羣羡者乃竟其已弃之筌先帝防公于二纪俾之御簮笔操水镜于禁庭留铨而当尚黙之世公意欝欝而不得宣迨今上之龙飞公特简在而佐容台礼乐之柄公意亦欲有所吐而竟以病而归田吾吴自失朱恭肃公日夜求典刑于老成意如公者足以继之恭肃之模楷吾吴垂三十载而公乃二载而遽僊夫造物之生公其厚公也恒有余而其所以生公者恒啬而不究其全岂民生之多踬其未究者恒君子而究者或不尽然抑末季之精漓徳之厚者气或薄而不永年至于公之所防尔而无憾者获以人事君之义美利利天下而不言不佞齿少于公而以乡荐之旧幸从公而周旋中间二纪所遘升沈离合之迹真若石火之与电烟然则仆之尚存者何足多而公之前往者亦何足怜也耶尚飨
　　祭李缙云文
　　呜呼彼造物者为有意耶抑无意耶而生我公有意耶而公为子而子于人为父而子人之子而弗克树其宗良于学而不能获一第良于政而不能获一善迁以终无意耶乃玉公之度而恺悌温恭乃玉公之趋而详雅渊通去其令而令之父老子弟若防然而失怙去其乡而乡之荐绅士民糜不咨且而悲恫然则造物之于公不必其有意而无意而公之获固气有啬而理有丰拮据之吏服公亷而疑其简操切之徒爱公慈而病其容食公徳者固以喜公之施而虑其不可继为公谋者忧其不问家人产而竟其身以穷公恵利之念寔欲流通于物我而无间廓大之度至于齐得防忘彼此尽一切有为之迹而属之空公固不为竺干漆园之学而居然有元鲁山阳道州之风呜呼公病以酒骨立而僊为公覆巵公不谓然进公一觞公当莞焉盖不善酒者谓公以酒而夭其年善酒者谓公以酒而全其天呜呼哀哉尚飨
　　祭封君王翁文
　　呜呼王公卓荦其材试而不竟以贻后来公有贤子三为大邦所至玺书唯龚唯黄惟吾吴郡天子外府守曰咈哉余嗜余苦公来就养曰且去汝汝视吾槖庶不愧父守迁宪臣文武提衡大江之南四履所冯载绥关中衮衣西征公以益贵憺然不盈营营青蝇乃搆萋斐公子于归公伺其篚其篚伊何图籍而已易嘻而俞汝不愧子大明回空魑魈敛藏状枉氷涣遯哲彚张中州之臬公子翺翔天假蜀迁以休沐便乃视公药乃视公含怛然而化用表无憾贞未识公辱公子友意其为人魁硕朗秀蕴玉懐珠肯堂允构昔以百年祝公眉夀百年已矣颂公不朽
　　祭徐处士整文
　　呜呼惟公孝友天植明哲内慈以俭起家以寛息之豁达坦洞不为城府太璞未琢徳机恒杜望公之里如登畏垒入公之居如逰华胥与公从容蔼若春风与公酒语防忘我汝日公之疾当予在苫存不临诀殁不视含河山步武千载一旦公时辟谷犹谓其子促制季雅二王归矣未遽浮白姑以此始引不能釂顾而色喜溘然就化夫复奚言所不忍舍良友哲昆若下名醖辟疆之园呜呼哀哉纵予异时强从仲逰谁为投琼谁与藏钩夜台防茫谁作酒友酹公一巵复能进否呜呼哀哉
　　祭苑马少卿徐公汝厚文
　　呜呼公之长贞十有七年其为外家于行独先差池胶庠鹿鸣賔筵乃至南宫雁塔标鶱试官棘寺托乗周旋获齿友昆兰芬石坚予署鸠司公宰鳬县公入留台予副外宪公浮予沈予出公入示迹参商寄心胶漆懋生也晚进之小友评防方内谑浪杯酒时谓阿季不减元方世无二贤孰赏吾狂余有弱息君字厥子其仪不忒其室孔迩公有色市觌予则和公有厉声答予则嘉奈何弃予而即沈冥巷哭途嗟福善曷徴呜呼哀哉公之宰县讴若卓鲁公之入台鲍氏其伍既巡河中乃有鲁邦吏畏民懐春雨秋霜十年之间再被金绯直钩弗饵投竿遽归公所察猾若鉴擢毛公所扶良若土培膏公所笃友甚于急已公所推表洞于见里公所面斥人无背议人或忤公公不留忮叔向遗直子产遗爱百身曷赎一往千载呜呼哀哉
　　祭宪副张君鸣徳文
　　呜呼公逝矣而太夫人有垂雪之痛遗孤藐然稚也公胡以能逝耶以为有天也而公获夀仅逾艾其藐焉之孤成未易也以为无天也而公尚有老母有藐焉之孤足嗣也公病且一嵗而不闻其破赀而广医知以为爱家甚于身不知其虞伤太夫人也余讯问之相继公必谨书而报有瘳知以为讳疾不知其寛余忧也公既以瘳闻而又云遇所谓异人者膏傅之而病株悉防余是以翺翔乎洞庭而未及旋乃公奄然而殁既不获视公之含又不获奉公之成言以抚其孤而知公惓惓于易箦者欲有致而不得发呜呼痛哉公也公节恵之政不下古循吏仅至一监司而世遂与之轧迨其聴移也士林望其复出竟浩然而不可夺其谋物禔身术足以长有位不五政而遽归其専气致柔道足以长有生望下夀而不可希然至于口不挂臧否人以为如阮嗣宗志不恋崇显人以为如邴曼容与之接者蔼乎周公瑾之醇酒而过其里者恂乎万石君之遗风名不必隆而取近实考不必遐而取吉终生既称顺殁亦奚恫呜呼我有不腆之羞以侑澄酎荐之公腑不必自口公子我壻我女公妇所不能一二尽者公之生前所可自矢而求效者公之身后公而有知为我肯首也耶尚飨
　　祭巡抚都御史林公文
　　呜呼林公昔在先朝帝骄窫窳为厉为妖血牙衡生流毒市朝公衣绣衣斧其膂要九阍呀然天聦忽昭僣藩陆梁幸客嚣呶鲸鲵既尸魑魅永消公迁中丞以奠南纪益务寛大与民更始虎而冠者戢其翼趾爬搔疴痒俱大欢喜蔼然仁声而濩闾里墨吏风解上滑茅靡凢所陈奏靡匪国体昔余北还谒公台端坐削威棱立吐肺肝防烈褒耆先君与旃虽屈蝇营无乖璧完人亦有言知己寔难越藩之行公困薖轴望而不见我心如惄手编示我后先谏録霜飞白简星璀丹牍予寔尾骥谓予弁玉与讣偕来五内倾覆读弗能章且乙且哭呜呼痛哉事固难言天摅公才而啬其全天夀公名而夭其年授公太阿使扫巨奸寻室其铦秘弗使宣骤予之官骤夺之权世所覩者电光石烟其不朽者髙山大川呜呼痛哉储胥海江拉然崩矣梁栋社稷砉然倾矣赤帜正论汉垒平矣推毂贤才齐轮惊矣有肴崇爼有酒清矣为序序公公如生矣呜呼痛哉
　　祭刘司马文
　　隆庆己已故少司马羽泉刘公卒于家明年庚午春二月其友人山西按察使王世贞以便道归里始获絮酒炙鸡为文而敬告之曰呜呼天而无意于世耶则材者不必庸天而有意于世耶则材者必见庸庸者必克终然自其有意无意之际而窥之或始向而中旋辍或行道而数已穷当公之四十而尚滞学宫困公车也宁何异于马周之在新丰及其入谏议叅银台佐太仆尹京兆而仗钺于东南者近天下半寔庻防乎中令之佐太宗人见夫天子之急于贵公以为幸而不知其重于托公者萧相之未央与诸葛之隆中公一试而黄屋崇再试而白羽息以为臣人之伟烈而不知要在于天子之能尽用公然公虽歴官近十转跻八座而中间用之得尽者不十余年而遽阨天下犹以用公晚而夺之速以为斯世惜追惟先帝之末造属明哲之屏斥公优防于水火之政府其贤者固爱公之心而不肖者亦爱公之迹迨泰二之中吉举百器而陶甄天下得公之心者固逊公以为贤而仅得公之迹者亦念公才而不忍捐盖公之圆融委畅若流水之行地而其明白洞达若星辰之丽天公政在越而行在吴今其悠然而社于乡者称乡先生岿然而庙于官者称贤大夫公之生死于天地间庻其不孤也耶尚飨
　　祭叅政周公文
　　呜呼当公为循吏于嘉靖间天下莫不知胡以岳伯之重而卒然见中于单辞中公者亡何而事败天下方以公之去为恨而以公之白为快胡快公者终不能胜夫中公者使公竟老于睚眦彼荐剡之数腾意朝上而夕报庸胡斤斤然守故典厪以虚名而被躬岂所谓公论者或在下而不在上抑所谓故典者寛于众而独严于公呜呼道之行也否也行或使之否或尼之公伯寮其如命何而臧氏子亦奚以为吾独叹公之才不尽究于国国不能尽究公之才志士感慨乎毁誉之倒置仁人恻怆兮民生之多灾虽然公归而政仅一家徳仅一乡献纳不达于九重月旦不及乎它方造物者犹靳之而夺公于尚强畴三事大夫畴黄耉无疆昔求伸于咎繇今将以问乎巫阳呜呼公貌若严冷而即之子易辞多伉直而绰有蕴致粥粥乎而中有闻断断兮而实多技今皆已矣还之冥漠典刑犹在音徽不作元何寄史狐何托吾侪小子通家承学获尚公晚念不数数独以襟期置之鴈行所欲报公齿吻不忘敢即繐帷敬酧椒浆有涕莫挥黯然神伤呜呼哀哉
　　祭学士华先生文
　　呜呼世复有言凖动绳顜若画一如公者耶深谋訏算材梓种漆如公者耶急友崇师饭不虚徳如公者耶公以学士显嘉靖间如椽之笔数劲而天下若以为未究于用及其归也为徳于乡露雨以时为政于家俨若神祗虽公亦忘其身之弗庸而天下若以为颇见于施盖公之所欲为者付之及门之弟而其所有待者乃在于象贤之儿人覩公之辞禄而素其封不爵而若寓公非邸而朱其宫以为穹奉厚飨柰何一旦而舍诸而不知石渠之地法从之贵公所得于盛年者固超然其若无也公真丈夫哉公真丈夫哉愚尚友古昔请得以白香山而拟埒彼其迈世轶尘之度难进易退之节诗则长庆取其宏而岩居取其洁固已易世而殊辙矣若夫山林之嵗公辄嬴其一纪东亭之为山与荡口之为水吞八九乎履道之里玉树者三固不若儿之一犹子也彼犹慕兠率轻海山而不欲归公今返真之宅彼将御风而莫追矣呜呼嵗在癸卯公以文衡众凡百三十有五其最少者为贞而髪且种种俯仰存殁能不痛哉公不朽之寄数借于愚夀石丰珉大书特书而今一觞幽明遂殊愚言倘徴公殁岂徒呜呼尚飨
　　又【同门祭文】
　　呜呼有赫华宗其指防兆鬰为闻人服休秉要而至于翁尤以文耀中秘万巻鬰盘厥胸出而试政国赋与戎如刃发硎若流决江惟王议典乃鸠耆学校史兰台横经虎幄公于其间五鹿岳岳少所龃龉拂衣东归归而为徳以时树滋五服之内咸食其施内规外矩行自中伦乡有达尊家有严君过者必式万石之门曽是乔龄而误服食譬彼岱宗黯然失色摧大夫松裂丈人石呜呼畴福有五谁遘其全至于考终翁始备焉其更赢者多子而贤不朽有三畴其企止曰徳曰言翁则居二其未竟者或功而已古称荐贤厥唯上臣癸卯百士济济恂恂益以南宫又若而人布列中外俱称国桢栎如济等亦忝同升以此颂功厥功亦有币在刍有酒在絮睇瞻南云长路伊阻逺惭南州走恸府主呜呼哀哉
　　祭大司马刘端简公文
　　呜呼某以按察副使事公也公盖抚山东云而是时幸臣司空赵者统天下兵出讨倭檄公以三千人防师公第以三千人往而弗身会师也则又责犒公第令有司犒而弗捐抚锾赎也曰吾抚臣体故尔司空赵恚之甚然莫能谁何公而人主方下诏采青齐矿司农缇骑络绎旁午公以少矿应则忤防切责公不得已则少以益矿应矿且尽而司农缇骑责未巳某乃具实以状请公持之久忽慨然曰矿脉果竭矣人臣而剥民以媚吾君吾弗忍强所无以欺吾君吾弗敢立上书得报可公生平居官大节恵政无虑数十百指而此则某所亲得之公者公及某事未半嵗而迁欲荐某及今王司马遴而厄于例不果则数属代公者曰慎毋失此二人也盖又十余年而三公九卿举当为抚臣者公卒以某应呜呼公有一介不取之守而不见廉以使人名公有百折不回之志而不见节以使人畏公有推毂贤士大夫之风而不见恩以使人感公有大海纳污之度而不见狥以使人狎其始也虽名为亲相知者见而有所不能尽而其终也天下闻而俱信之以故再起再乞休复起卒不起脱然若浮云之在空而靡所碍藩臬者半海内抚东土治留储督卫兵六卿之长居其三而天下犹以为未究于用夀至逾七袠而天下犹以为未究于享赐祭予葬易名之典宫师之秩洊下而天下犹以为未究于报何者其信之也某不能弃官而临公之丧以从执绋之后又勌于文不能拟招续些以使执绋者歌之且老矣其能报公耶不能报公耶皆未可知也盖聊以写吾私而已
　　祭封宫保大学士严翁文
　　呜呼世所艳称箕锡华祝得其一者亦足称福矧翁于兹靡屇弗笃翁有喆妇室而拮据賔馌师机百指怡愉洎乎雪颠翁尚称夫翁有令子为帝师辅水镜东铨氷壶左序洎乎赐金翁尚称父翁有闻孙履素刋抚峥嵘艺文委蛇规矩洎乎防名翁尚称祖天书焜煌丹玺殷鲜虹玉团腰虬锦覆肩歌吹枞考垂三十年虞峰标峙昆湖镜滙岂其相庐而为畏垒翁若慈母曷不来止觌翁眉宇蔼如春融粲齿树颏穆如清风方寸之间廓如霁空行不择名处不违则稍有居间靡匪解醳退而示人亦无徳色于公髙门厥身尤厄惟庆登庸已亡万石惟溥庻防颇慙鼎革自有中国自有人伦自有冑族自有荐绅富贵福泽翁畴与隣呜呼南箕敛锷羲晖汜驾奚不百年而遽长夜溘然留余以还造化音徽虽邈典刑未谢世贞视翁寔大父行懋也晩收令子门墙无些可悲有颂是襄暂憇仙逰惟我一觞呜呼
  </div>
  <div class="pagination">
   <a href="弇州四部稿_page121.html">
    上一页
   </a>
   <span>
    ...
   </span>
   <a href="弇州四部稿_page117.html">
    117
   </a>
   <a href="弇州四部稿_page118.html">
    118
   </a>
   <a href="弇州四部稿_page119.html">
    119
   </a>
   <a href="弇州四部稿_page120.html">
    120
   </a>
   <a href="弇州四部稿_page121.html">
    121
   </a>
   <span class="current-page">
    122
   </span>
   <a href="弇州四部稿_page123.html">
    123
   </a>
   <a href="弇州四部稿_page124.html">
    124
   </a>
   <a href="弇州四部稿_page125.html">
    125
   </a>
   <a href="弇州四部稿_page126.html">
    126
   </a>
   <a href="弇州四部稿_page127.html">
    127
   </a>
   <span>
    ...
   </span>
   <a href="弇州四部稿_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
