<!DOCTYPE html>
<html>
<head>
    <meta charset="UTF-8">
    <title>鲒埼亭集 - 第 42 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲒埼亭集 - 第 42 页/共 73 页</h1>
    <div class="content">　　○题汉书城阳景王传后

　　城阳济北二王并预诛诸吕之谋而论功则城阳更大文帝以其初将立齐王而绌之亦已隘矣遂使济北卒以失职反而城阳独不有怨望之迹贤哉抑不独无怨望之迹而巳吴楚反时胶西连络诸齐（时齐国分为七王）其四皆同之齐济北王志亦与之独不及城阳史记载诸齐之语曰城阳景王有义攻诸吕弗预事定分之耳是可以见城阳失职不改忠节且能素约勅其子孙故诸齐逆料其不从得免污染城阳眞不可及哉班史削去此语予特表而出之

　　○题汉书平阳侯传后

　　高帝世臣当诸吕时平阳侯曹窋功最盛次之曲周侯子郦寄而事定论功不及焉平阳为御史大夫卽以文帝元年免及景帝时曲周并失侯矣予尝谓文帝亦少恩当时大臣论功亦难逃其责也然二人者不媿于高帝矣

　　○题汉书吴王濞传后

　　七国旣败乃下诏令诸将以多杀为功想见天姿之刻薄追思杀三公以谢七国不亦耻乎予尝谓景帝最庸唐昭宗尚不肯据害杜让能景帝出其下矣旣败而始令多杀何不追雪三公耶

　　○读魏志王凌传

　　王凌谋讨司马懿而不克懿以军至虽五尺童子亦自知不克全矣而谓面缚出降以望生无斯理也又谓凌乘船径就懿为懿所拒至中途乞灰钉以尝懿之意而懿予之始自裁凌之庸谬果如此岂能讨懿者亦不应为当时人望所属矣又谓懿临死时见凌为祟则凌之神明早澌灭于请降请灰钉之日而死后能复振乎此史臣谬采诬善失实之词而不知其非也曰然则史之所记非乎曰此乃司马家儿所以谤凌之词也凌志大而才疏其败也必有麾下内应于懿缚之以降者其乞灰钉也葢惟恐不速死而非有冀于懿之宥之也夫然故大呼贾逵之字以求谅于神温公修通鉴亦仍旧史之谬不可解也

　　○读魏志曹爽传

　　旧史不平之事有二大案焉其一为曹爽其一为王叔文王伾爽以曹氏宗支有见于司马氏之难制夺其官思以张王室不可谓非而不自知驾驭奸雄之非其才也委任何邓而又非其才也遂见覆于司马氏旣覆而司马氏百端造谤以如之史臣从而书之居然下流之归矣叔文伾有见于宦官之难制夺其兵思以张王室不可谓非而不自知中贵之势之极重而难返而二人非其才也委任八司马而又非其才也遂见覆于宦官旣覆而宦官百端造谤以加之史臣从而书之居然下流之归矣叔文伾之事范文正公颇昭雪之今上又取其言而表之可以稍为平反而爽之冤千古无言之者呜呼八司马当时幸而不死皆有文章经术传于世故后人尚有昭雪之者何邓实亦八司马之流浮躁率露则有之其心岂有他哉身罹重典不复邀有心人之原谅其可伤也虽然叔文伾无兵柄八司马亦不过才人耳故不足以制宦官爽有兵又有桓范之谋而不能用则诚痴儿也

　　○读魏志邓艾传

　　邓艾之将畧雄矣然其人则粗疏以故为锺会所播弄而不自知以此观之昔人谓江油之师可坐缚者亦非过也

　　○书诸葛氏家谱后

　　方逊志谓诸葛兄弟三人才气虽不相类皆人豪也当司马昭僭窃之时征东拒贾充之言起兵讨之事虽无成身不失为忠义岂非大丈夫乎世俗乃以是訾之谓汉得龙吴得虎魏得狗为斯言者必贾充之徒扬雄所谓舍其沐猴而谓人沐猴者善哉斯言予观东汉之末东南淑气萃于诸葛一门观其兄弟分居三国世莫有以为猜者非大英雄不能厥后各以功名忠孝表着而又皆有令嗣何多材也东吴自周瑜鲁肃旣亡苟安偷息莫敢谋及北方太傅惓惓出师差强人意惜以不密殒命逆臣腐儒哓哓所谓成败论壮士者耳太傅不死北方未得高枕卧也卫将军父子仗节为两汉四百余年任网常之重蜀志尚多贬词可谓无人心者副军师终身不向晋室而坐峥嵘龙种要不与狐儿鼠子等也

　　○跋五代史李茂贞传后

　　日知录据薛昌序凤翔法门寺碑谓碑以天佑十九年立而其文巳称茂贞为秦王则前乎同光之二年茂贞先自称秦按资治通鉴考异曰茂贞改封秦王薛史无的确年月实录同光元年十一月壬寅秦王茂贞遣使贺收复自后皆称秦王至二年二月辛巳制秦王茂贞可封秦王岂有秦王封秦王之理必至是时始自岐封秦也据此则茂贞称秦唐庄宗实录可证顾氏偶失记也若温公谓无以秦封秦之理疑其未尝自称则又非也茂贞之封岐王乃唐所命其称秦则私署耳庄宗以新天子锡命诸藩卽其所自称而授之理当然也尹洙五代春秋开平二年秦人来寇雍州至同光二年秦王茂贞薨皆书秦不书岐而何光远鉴诫录冯涓告蜀主莫若与秦王和亲然则开平簒唐茂贞卽以秦王称制矣通鉴始终书岐王误也因牵连书之以申顾氏之绪

　　○跋宋史王益柔传后

　　王益柔在熙宁时老矣而通鉴之成他人读之仅一纸卽欠伸思睡独益柔读之终卷何其老而好学耶进奏院之会虽小人借之以倾君子但益柔所为傲歌欹倒太极命帝扶周公孔子驱为奴则不可为训也其祸葢自取之

　　○书宋史夏竦传后

　　明崇祯闲流冦之乱杨督师榜于路曰有能得张献忠头者封万戸侯甫翼日而幕府堂皇庖壁之闲亦有榜曰有能得杨嗣昌头者赏银三钱督师以是失魄卒丧师殒身偶读孔经父说丛则固有先乎此者夏竦西征揭塞云有能得元昊头者赏钱五百万贯爵西平王已而市中有榜亦云有能得夏竦头者赏钱两贯文夏遂大沮呜呼猾虏行事不约而同如此夏氏之得以功名终者幸也经父又言夏议合五路进讨凡五昼夜屛人绝吏密处置军马粮饷等事封钥一大柜中一夕失之夏进兵之议遂格恳乞解罢然则使夏终迷不复必有如献贼中道劫取督师令箭翻城之事草窃之徒亦可畏矣

　　〇再书

　　夏安期在宋史颇多襃语而经父言其奔丧至京师馆中同舍谒见不哭坐榻茶槖如平时安期之死其子伯孙亦如此嘻异矣

　　○书宋史刘元城先生传后

　　朱子曰忠臣杀身不足以存国谗人构祸无罪就死刘莘老死不明今其行状似云死后以木匣取其首或云服药皆不可考国史此事是先君修正云刘挚梁焘相继死岭表天下至今哀之又云范淳夫死亦可疑虽其子孙备载其死事详细要之深可疑又云当时多是遣人恐吓之监司州郡承风旨者皆然诸公多因此自尽予初犹疑其语今观元城传中所载蔡京累遣人胁害之事乃知朱子之言不尽出传闻之过也呜呼元佑党人竟何罪而至此

　　○书宋史胡文定公传后

　　致堂籍溪五峰茆堂，四先生并以大儒树节南宋之初。葢当时伊洛世适，莫有过于文定一门者。四先生殁后，广仲尚能禅其家学，而伯逢季履兄弟游于朱张之门，称高弟，可谓盛矣。宋史别列籍溪于隐逸，不知是何义例。籍溪虽立朝不久，然再召，适当秦相，讳言之。后一时诵其轮对疏者，以为朝阳之鳯，固不可谓之濳德终沦者矣。况渊源实建安所自出，虽建安，谓其讲学未透，要不可不列之儒林也。茆堂还朝，秦相问：令兄有何言。对曰：家兄致意丞相，善类久废，民力久困。秦相已愠，因谓茆堂曰：先公春秋议论好，只是行不得。茆堂曰：唯其可行，方是议论。又问柳下惠降志辱身如何，茆堂曰：总不若夷齐之不降不辱也。遂以书劝其避相位以顺消息盈虚之理。秦相愈怒，一日忽招茆堂飮，意极拳拳，归而台章巳下。宋史祇载其蔡京之对，且谓因致堂与秦相绝，遂幷罢。不知茆堂自不为秦屈。不一而足，非以致堂之牵连也。予拟重修宋史，谓宜考诸胡祖孙三世顚末，合为一传以表之。籍溪少尝卖药，其后书堂中尚有胡居士熟药正铺牌，卒成一代儒者，眞人豪哉。

　　○书宋史张邦昌传后

　　靖康之难，马时中抗词以复辟事申邦昌，徐师川挂冠以去，至以昌奴呼其婢，皆得书于国史。而此外如吴享仁，已仅仅附见于时中传。至喩汝砺之扪膝不屈，则竟泯然矣。喩以知名士沦落，况其下焉者乎。虹县尉徐端益不拜伪赦，堂吏张思聪亦首建反正之议，虽其人微，然卽此一节，已自足传。顾仅见于华甫先生集，可叹也。

　　○跋宋史杨文靖公传后

　　杨文靖公之子安止本传言其力学通经亦尝师事程子然于其出处大节则不书不知其何意也朱子言胡和仲尝劝秦丞相以相公当国日久中外小康宜请老以顺消息盈虚之理秦曰我尚未取中原和仲曰若取中原必须用兵相公是主和议者曰虏自衰乱不待用兵可取也其后安止亦有札子劝之去位秦大率如对和仲者于是不乐安止遂坐此去国不然安止亦须为从官然则安止眞不媿为文靖子矣初汪圣锡在三山刋文靖集安止令姑弗入奏议于其中葢以当时尚多嫌讳亦文靖所定道乡先生集中之例也朱子谓文靖晩年岀山一节世多疑之奏议尢不可不行于世安止闻之遽梓之于延平葢程门四先生定夫后人曾为秦丞相所挽而其人不甚发扬至使其从昆弟窃取定夫所解论语以献于秦上蔡三子一死楚一死闽祇克念者绍兴中汉上奏官之而遽卒与叔则无闻焉其有声者惟杨氏耳安止官终判院而水心谓文靖卒于绍兴丙辰七十年来无仕者又不可解也

　　○跋宋史胡舜陟列传

　　胡待制不附秦桧以致杀身本传载之甚详而罗鄂州新安志不书焉篁墩以为鄂州终以其父之嫌不尽所言鄂州贤者岂有此耶及见朱子襃录高登状言待制官静江因桧父曾令古县欲为立祠高方为令持不可待制诬以罪下狱锻炼之讫无罪状而止然则待制非能忤秦桧者也当时忤桧之人本非一辈容有求附于桧而反忤之者待制卽忤桧亦此辈耳后村集谓待制逮捕高母死舟中高航海投匦上书乞纳官葬母桧素蓄憾卽下高静江狱比至而待制为漕使吕源发买马事先下吏死有天道焉呜呼待制恂恂儒者常命其子仔采摭经传作孔子编年五卷又尝请复孟子于讲筵末路如此良可惜也高于靖康中已与陈东上书力陈六贼之罪又言金人不可和卒忤桧以死朱子旣请于朝又与留卫公言之始得赠恤而宋史不为立传诬善失实一至于此

　　○跋宋史史浩传后

　　吾乡史氏一门五宰执忠定虽以阻恢复事为梅溪所纠然其立朝能力荐贤者干淳而后朱陆陈吕杨舒诸公皆为所罗而使诸子与杨舒诸公游尢可敬故终当在正人之列其一参政二丞相一枢密皆不免淸议史臣特着独善先生及璟卿蒙卿三公世有补宋宰相世系表者史氏可以生色矣然诸史中尚多贤者不祇三人而已文惠少子弥坚累官潭州安抚使其平土冦行义仓极为眞文忠公所称累劝忠献辞相位不听遂食祠禄于家凡十六年加资政殿学士吴泳鹤林集内制行词有曰在熙宁则不党于熙宁如安国之于安石在元佑则不党于元佑如大临之于大防宁宗御书沧洲二字赐之卒谥忠宣宋人有书判淸明集皆以载能吏之最著者弥坚豫焉文惠从子弥应嘉定七年进士不为诸兄弟所喜交游之来言时事者辄退之陈习庵序其诗曰余外家赫奕宠荣蝉鼎相望独舅氏自乐翁常罹谗退闭门求志行吟空山有诗数卷宣患难之所志传逸度于将来仕终宁海尉其诗后为宋梅礀所刻以为耿介抜俗之语潇洒出尘之作世所传自乐山吟者也习庵大儒许与不苟则自乐亦史氏之君子也又朝奉大夫守之文惠孙也心非叔父所为中年避势远嫌退居月湖之阳着升闻录以寓讽谏与慈湖诸先生讲肄不倦宁宗书碧沚二字赐之忠献每有所作必曰使十二郞知否愚以为当合忠宣自乐朝奉为一传独善与蒙卿为一传璟卿别为一传合为一卷碧梧翠竹以类相从庶濳德不终湮而宗衮亦未尝不籍以吐气也

　　○跋宋史赵雄列传

　　赵卫公相孝宗力主规恢又有保全朱子之功然其晚年乃排南轩先生则大累平生矣本传直书其事古之名臣往往一生多所建树而但以一二节为人所少者眞可惜也特卫公有良子开禧中殉蜀难史臣没而不书因叹唐有宰相世系表则虽琐琐任子皆得附名汗简而宋之脱畧至此不可谓非不幸矣程史卫公子希光名昱少苦学以司马周程为师每谓存天性之谓良贵充诸已之谓内富故漠然不以利禄动其心出仕二十余年仅一磨勘任不满三考其恬退如此泛埽一室左图右书尽昼夜积日月不舍先是呉挺帅蜀卫公言挺为人虽细密警敏而敢于欺君父恃其憸巧愚弄士大夫朝廷用之不得其地西人以其二父故莫不畏之挺死朝廷虽畧行其言巳而复故开禧丁卯吴曦僭叛希光每念卫公此言辄投地大恸或至气绝不苏初欲买舟顺流而东贼以兵守蜀门不果于是制大布之衣每有自关表避乱而归者辄号泣吊之遗书成都帅臣杨辅劝以举义辞旨激切遂绝粒卧疾不能起犹昼夜大号声达于外置一剑枕闲每欲自刺辄为家人捍之而止如是数四卒不食而死时倦翁兄德夫在蜀幕故具知之予考逆曦之变宋史于死节者载之颇悉希光以宰相子有此忠义独不得豫表扬之列然则濳德之不章者恐尚多也因书之卫公传以见宋之世臣虽衰尚有仗大节如此者卫公论吴挺事本传亦失载

　　○跋宋史杨大异列传

　　杨大异登嘉定十三年进士其为四川参议官死节更生在理宗嘉熙三年已而入知鼓院迁理寺出持广东庾节除秘阁奉祠葢尚未六十也家居又二十四年卒而宋史言其少时乃尝受春秋于五峰胡氏之门愚考五峰之卒在绍兴之末今姑以大异死节之时追计之闲以孝宗二十六年光宗五年宁宗三十年理宗十三年已七十余矣大异从五峰时卽甚少亦当及冠果尔则其成进士已六十余本传年八十二之言又恐不足信也五峯弟子寥寥寡传然自南轩而外如彪居正吴晦夫俱在淳熙前后之闲大异相去悬远于岳麓弟子吴赵辈尚称后进则讹误可知诸胡以籍溪为最长致堂茆堂皆与五峯年相若无及孝宗之世者惟广仲稍后死其与南轩昌明文定之学最为碧泉遗老或者大异曾受经焉而本传因之成讹耳

　　○跋岳珂传

　　鄂王诸孙倦翁最有声于时其礼记之学则为卫正叔以后第一其桯史诸种则多足以备宋史之遗其玉楮集则为嘉定一名家若其上吴畏斋启惓惓以开禧兵隙为寒心力言招伪官遣妄谍无补于事允称志识不羣者矣然予考张端义奏疏劾史相国弥远城狐社鼠布满中外朱端常莫泽李知孝梁成大之在台谏袁韶之在京畿郑损之在西蜀冯榯之在殿岩呉英之在许浦岳珂杨绍云郑定蔡廙之在四总借天子之法令吮百姓之膏血外事苞苴内实囊橐何居乎倦翁而亦预此列也宋史于鄂王附传甚畧而徐鹿卿传珂守当涂制置茶盐自诡兴利横敛百出商旅不行国计反屈于初命鹿卿核之吏争窜匿鹿卿寛其期限躬自钩考亲得其实珂辟置贪酷吏开告讦以罔民没其财民李士贤有稻二千石囚之半岁鹿卿悉纵舍而劝以其余分诸民皆感泣奉命珂坐是罢又杜杲传珂为淮东总领杲以监崇明鎭事隶之议不合求去珂出文书一卷曰举状也杲曰比而得禽兽虽若邱陵弗为珂怒杲曰可劾者文林不可强者杜杲珂竟以负芦钱劾之朝廷察其无亏三劾皆寝又袁甫传珂以知兵财召甫奏珂总饷二十年焚林竭泽珂竟从外补然则珂直掊克忮深之小人得无有媿于乃祖乎倦翁生平颇景仰朱子具见桯史所录其所为不当至此抑或色取而行违者耶本传所以寥寥殆亦有所讳而然偶与吾友厉二樊榭言之为之太息

　　○跋宋史陈谦则传

　　开禧用兵而庆元之党禁弛然诸君子虽少挺而又以言恢复事遭物论矣水心稼轩且不免何况其它嗟乎开禧之事是也其人非也然知其不可而为之则机有可乘虽公山佛肸当为一出况平原托王命以行之者乎若水心之固辞草诏其胸中早秩然矣平原旣死羣小借此口实以逐去诸君子黑白混淆宋之所以终于不竞也陈益之淳熙遗老晚以边才复用再起再蹶其料皇甫斌安襄城保汉阳水心所谓有三大功不特无铢寸之赏而反以为罪者宋史诋其呼侘胄为我王以予考之说部则莆田陈谠之事也谠与谦字相近遂妄加之曾谓以益之风节而出此乎宋史之妄如此

　　○跋宋史郑丙列传

　　庆元道学之禁滥觞于郑丙宋史诋之甚峻予夷考之则前此丙亦淸流一自倡攻道学遂丧名节而一跌不可复振矣朱子尝言建宁自程郑二守至今圣节不许僧子升堂说法其余无敢任之者程公卽泰之也桯史丙初登西掖力言赏功迁职之滥奎札奖许又力雪陈龟年之狱韩子师以曾觌援将召用丙力争之大臣多谮为卖直上独重之亟迁吏书王公谦仲方丞宗正因进对有爱莫能助之荐如是虽古之名臣何以加诸水心亦称丙之风力呜呼朱王叶三老者皆庆元党魁也丙亦何心狓猖晩节竟相背而驰乎然宋史一槩抺而不书则亦非善恶不相掩之史法也

　　○跋宋史袁韶列传

　　袁越公韶为执政世皆指为史氏之私人而卒以史氏忌其逼已而去葢尝考其事而不得也延佑志云李全反山阳时相欲以静鎭公言扬失守则京口不可保淮将如崔福卞整皆可用适崔以阃命来枢府公夜与同见故事相府无暮谒者公力言崔可用相疑不悦卒罢政归是传出于越公曾孙淸容之手宋史亦本此及读淸容集则公尹行都筑射圃以冯将军射法每旬校阅山阳弄兵公责时相不发兵坐视以至去国于时领兵殿岩者几欲承受风旨袭夏震事以报私恩然则史袁相逼更有不可言者读宋史者所不知也越公少为絜斋之徒不能承其师传呈身史氏以登二府其晩节思扼其吭而代之进退无据虽所争山阳事史屈袁申然以越公之本末言之要非君子也史袁卒为婚姻故亦共讳其事淸容亦欲为祖讳故言之不尽予特为着其事以补史阙

　　○读明高皇帝纪

　　高皇一朝事予不甚当于心曾见于谒孝陵诗以其杀戮无度也其最有功纲常者为宋追讨叛臣蒲寿庚之徒加其子孙以禁锢此足大快人意而实录不书故本纪亦畧焉或疑此事为无征按吾乡袁太常柳庄为其先进士作忠义录内载四明制置使赵孟传子高皇发遣以其降元也是则最可信者矣夫沈充之后有沈劲故恶恶不及于子孙此举虽非中道然足以寒乱贼之胆况又无所为而为则高出于汉祖诛丁公之上也

　　○跋明史杨守址传

　　后尙书之卒阁中已为议谥而杨新都尼之尚书于易名之礼实无媿新都为屠襄惠公修宿憾焉君子非之曹石仓记其事然乙酉江上之役其后人尚宝司卿德周以为请诏谥文肃是则诸野史皆未及也事见吾乡林都御史时对集

</div>
    <div class="pagination">
<a href="鲒埼亭集_page41.html">上一页</a><span>...</span><a href="鲒埼亭集_page37.html">37</a><a href="鲒埼亭集_page38.html">38</a><a href="鲒埼亭集_page39.html">39</a><a href="鲒埼亭集_page40.html">40</a><a href="鲒埼亭集_page41.html">41</a><span class="current-page">42</span><a href="鲒埼亭集_page43.html">43</a><a href="鲒埼亭集_page44.html">44</a><a href="鲒埼亭集_page45.html">45</a><a href="鲒埼亭集_page46.html">46</a><a href="鲒埼亭集_page47.html">47</a><span>...</span><a href="鲒埼亭集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
