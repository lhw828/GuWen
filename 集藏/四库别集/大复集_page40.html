<!DOCTYPE html>
<html>
<head>
    <meta charset="UTF-8">
    <title>大复集 - 第 40 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 40 页/共 42 页</h1>
    <div class="content">　　张公去思碑
　　吾州守张公以彰徳府推官莅吾州迁南京户部员外郎适治甲子为吾州凡七年既去州之大夫士越考翼驰状于京谓余曰公政吾州徳我民我民徳之子州人且公所举其知公为我民文其实碑之余闻公初第丁未进士来推彰徳彰徳达上下州之之京师者必之焉公所以为彰徳州人固已识之徃来间迨迁守吾州州之人咸庆曰此其推彰徳者也始抵任鸣鼓据公座列群吏胥其下两翼诘土之情之俗皆莫对且欲徐伺其所为公顷屈指曰某也富某也穷曰某良曰某曲且伪曰某里某地阔狭瘠饶髙卑如何嫁丧货农及所尚敦薄如何悉中左右顾且汗莫知所出神之临民温然有余度人多易近有讼者不欲速成狱乆能自解不问其成案惟详惟明故境内讼不他求伸民或中其恶不即以色姑徐治之大要务与民休息不轻震动击搏初人以为常不甚快然卒以相安殊无多事隂受其益民知为生桑桞皆林羊牛鸡狗猪靡不腓以孳故赋多先期纳者工役未甞仆仆举其不获已者时孔子庙乆不葺栋桷缺丹白防以陊公完之庑置像旧无者州东山曰义阳昔申伯地世没于卫官公于御史沁水李公白之遂筑书院于山之阳路桥陂池仓府署邮城隍郡治祠入祀典者每一新民不曰费暇引学官诸生讲学考业然亦不数数诸生益习不怠州徃年科无两举十人者两举而十人惟公之力处人上下各有礼故无怨至于小夫亦多感焉由此观之公之政所谓平易者也所居虽不大异其去能使人有余思原公以明经取第复以经术润饰吏事且熟文法加之平易所以克令厥后凡刻削抉剔炫知矜能伪自増显者视公不足取焉公名拱字朝仪蜀之内江人履歴不尽纪纪其大者耳示不忘也而州人忠厚之道存焉以是坚不可让为之辞曰天子勅牧光播厥修辅植敦朴颠踬蠈蟊民庸是优持威倚法刻志爬摉良者不阐益佑其偷惟民之羞公迈厥迹匪刚以柔令终如始民罔违尤南山之石苍苍寒秋世公之休
　　王母何氏墓碑
　　王氏母姓何氏罗山人何原女也为王翁伯全妻王翁父曰王纪为耒阳县丞良慎无易行耒阳公为其子求配乃得何氏也何氏甞从王翁侍耒阳公游宦其奉舅姑君子无不有善道也性温静不见厉容仆婢未甞有被叱诃者生子四人长鼎娶张氏次鼐娶夏氏又次鼒娶孙氏又次威娶张氏女五人长适许伯原次吕禄次子兄举人何景旸次王凤翔次刘森凡为孙男女二十一人外孙男女八人生某年月日卒某年月日寿七十六何子曰王氏母当王翁举乡耆时尝入城予时少也甞见焉其乡人族氏卑幼者来见王氏母未甞不与饮食也然必躬持与之又躬视之惟恐其不饮食之也其慈爱人如此宜其子孙众多且获寿也王氏母卒之日其乡人族氏无不哭者予兄以王翁命求碑树于墓予故得略叙其实且为哀辞曰呜呼允哉坤之徳厚而康兮用蕃其后裕且长兮曷其不淹遂返厥常兮朝日惨恻颷风厉兮闺堂阒寥发帷葢兮脩涂委蛇超素骥兮悠悠天逵鸾皇逝兮惟月有良兮肆辰又吉驾彼柏輀兮载此杉椁前建文兮乃造室室造兮宁厥域有石穹穹兮缵尔徳允哉万嗣昭女则
　　明故大中大夫资治少尹福建都转运盐使司运使李公墓志铭
　　正徳十年三月三日致仕大中大夫资治少尹运使李公卒子汝佐以使于京赴其友人何景明景明哭于庭读汝佐书曰先公尝言求子生志今死也已矣惟子图之呜呼余忍志铭公耶虽然公知我于孺子知公宜莫能若我者予忍弗志铭公邪志曰公讳纪字朝振潞州人也中成化乙酉山西省试授故城知县迁锦衣卫经歴临洮府知府累迁至福建运使曽大父本大父日初皆长者不仕父贵赠锦衣卫经歴母宋氏赠孺人公魁岸甚庄望之若神徤辩说声如鼓钟人咸尊惮敬听之少好读书苦刻父母虑而禁之莫从也自言曰茍弗欲事徃古天下焉已矣茍欲事焉弗读书无能为也又善无遗忘一目过者老尚能口诵也以故稽古言当世皆秩秩有理叙可施弗直为虚诙已也始至故城县俗昏议财多财为礼少财为耻贫家男女或壮老无以匹也公至尽召诸里耆曰夫昏也尔卖尔女邪俾尔女有家邪即卖女有大贾无用议二姓礼若俾女有家而俾多出财贫空女何以能家也即人家终窘无财尔能俾尔女终无家邪自今昏有议财者有法法弗贷于是县中贫而匹者千人县故有官地占于豪官莫能夺公按文责地豪畏即出之还官乃嵗以地出给贫民缓其征是时河间郡县最称故城县治乃擢故城令为锦衣卫经歴六年擢临洮府知府临洮杂畨夷桀难治公曰不操法示毒人无以逺恶也乃治其豪侮法慢令者治益尚严明吏民人人无不惴栗无敢冒文者其后人人乃得自缓不至蹈害郡则大治守日与寮寀张宴防坐花行酒吹笙竽时与卫官拥旌旄伐金鼓出城行射较猎然人人亦喜观曰太守甚乐孔武弗扰也洮水将壊城汹汹不可渡守登城指某山石可堤某山木可梁乃筑石堤水水去城三里伐木为八舟梁之在郡刚方自持不能恭事上官上官多畏害之都御史有亲故过府贩绵葛求守令于民为倍利焉守曰此何以令民也吾为民守终不能为都御史亲故贩而重利渔民将执之其人惧而遁譛于都御史都御史弹守降为长芦运司同知或劝公曰运司财利府也人无有望身名陟者公又贫独不计子女邪公弗听益峻自洁尝赴京诸大商贾人张具于路遮马畱食公防马超过之叱曰吾食汝邪于是御史嘉之上其名曰居可贪弗汚者今见有李同知尔公尝曰宁死不折宁贫不贪观此公之言施矣然公为举人时已能却金不为人干请葢其方亷志性不移如此由长芦擢福建运使一年乞致仕归曰吾何以弗已耶世之见用者予知之矣不富势率通滑尔方者贬亷者塞吾无用矣吾何以弗已邪别号黙庵晩又号漳东主人归而筑室读书扁曰怡老云窝好吟咏着有黙庵集既疾会其亲族子弟曰吾年止今日吾平生俭人以为啬吾无人以为有夫谁知予者遂出箧笥开使共视之惟圗书衣帻而已公生正统辛酉七月二十三日寿七十有五配原氏封孺人先卒继毛氏亦先卒继赵氏男子五人长汝佐郡学生次汝佑仪賔次汝仕汝价汝儒女子一人菊姬皆毛氏出孙男子一时可孙女四卜以是年四月四日南石曹之原初景明从先君为驿丞时公使与汝佐同学朝夕惠敎即父师矣甞谓毛夫人曰汝视景明毋可以异汝佐然毛夫人视景明不啻不异汝佐也及先君致仕贫甚公馈之车马其归也集卫官送之郊亭扬爵酌先君曰吾老友酌景明曰吾小友夫予侍公三年也凡公所鉴识望励予者皆徳义风慕无穷之事岂有世俗庸浅之见者哉其所自负与又甚宏逺深厚予以为有将相器业而卒抑郁不究其用何哉岂古所谓贤人困厄亷士无名者邪予识公之言行甚众不悉志志其大章章者铭曰嗟嗟栋梁直木众莽玉瓉珪不遇大享委佩长裾嗟嗟泥涂厥施未光积则有余有余之积其施厥嗣乎
　　徐太母潘氏墓志铭
　　徐太母潘氏卒其元孙汉当承制以刑部郎中张君状来求铭按状潘氏处士潘宗女徐公杰配也徐公先配李氏李氏生士方士方生汉继配潘氏生士正士正生淮及潭潘年四十而丧徐公遗其赀钜万尽以任士方士正二子二子乃商呉越间遂益饶厚其家二子又丧矣乃复以赀任淮而使汉潭读书为学生淮亦累赀钜万为大居第京里汉潭皆能学问也居家甚勤俭无袭衣兼食然施族仁下不有所害初潘适徐氏士方弱也恩之逾于士正士正卒其二子淮潭弱也母谓士方曰尔子尔弟之子士方子二子也逾其子汉夫潘氏有大功徳于徐氏三世其不谓之贤母妇哉生正统乙丑七月十六日卒正徳乙亥九月四日享年七十一女一适梅镗锦衣百户孙女三曽孙男二汉卜以是年十月二日城南七里铺祖茔与其先大父大母并藏焉铭曰嗟嗟一妇未亡三世以享徐氏之庙百祀尔享
　　樊懋昭墓志铭
　　樊懋昭讳亮信阳在城乡人五世祖林洪武初自徐州从军徐丞相麾下文皇时随征克大宁歴郑村埧白沟河攻围济南又歴夹河小河大战有功陞正千户死于阵其家因徙南京林传玉玉传清清扈从幸北京遂又家于北京正统初以林功大死事故陞清为金吾右卫指挥同知锡之诰清传子恺战西直门死诏陞其后为都指挥同知给恤其家子恕在襁褓夭弗嗣而懋昭父刚当嗣刚时在南京性戆赴廕未就而归乃从其外翁家信阳樊氏由此失其官刚生二男子长曰明次即懋昭父母爱长子不甚爱懋昭朝夕笞詈懋昭曰父母非爱兄不爱我也为兄贫尔愈亲爱无怨懋昭少好贾贾不欺人买绵于湖广李氏至馆阅数有羡乃宻如李氏问绵数李不知也懋昭即还其羡游郑阳家人来言河滥溺人即惶问父母人曰无害即大喜忘问其余馆人旁闻之太息曰此人孝子也知有父母已矣懋昭行贾二十年饶积尝买牛家缪与溢三金牛家恐其知而取也设酒跪曰昨者阅直实溢三金吾贫可遗其一还其二懋昭笑曰吾知尔贫故溢与尔甯兵备至信阳先问首恶诛死次问首善以为乡长乡亦强懋昭懋昭不欲为然莫能脱为乡长民富者持千钱贫者持百钱宻遗之求免役懋昭怒骂弃之地已乃竟役富者而贫者缓焉官有取甞争之数日必抑其半弗得则拂衣起直出不顾官亦知其直不重让也然竟怏怏弗平致疾不起矣生天顺己夘十二月十二日卒正徳癸酉十二月二十一日年五十五嵗配计氏生子曰鹏为郡学生好读书慕古昔从予学甚解懋昭为人笃塞不识字然善算丝毫不爽又能记不忘先人梅溪公甞言懋昭父母始来信阳艰窘其兄好酒不事生懋昭弱也即粥菜行市供其亲长即贾贾遂矣即农乃今敎其子儒矣岂可不谓自立善变化者哉传言公侯之后必复其始樊氏之失官越三世而始儒鹏曰亡父积善不能大寿而子孙孤弱非先生志铭蔑没朽矣嗟乎逺大懋昭者在鹏也夫铭曰孰达弗以厄孰起弗以仆尔反尔弃本旋复尔族
　　明处士钱公墓志铭
　　处士钱公卒遗令其子庆暨中书舍人禄还南京新亭乡祖茔禄奉柩将行乃以公友人郑君洪状来乞铭予与禄同供事制勑不得辞按状公讳进字景升姓钱氏别号菊庵上世苏州府呉县人洪武初徙南京着籍上元县祖永扈从文皇帝北上授工部营缮所所正遂着籍大兴县父玉母唐氏有子五人而公长公少机敏恂质身若弗胜衣好读书日诵数千言攻书法始授学呉太常既乃精思摹索晋唐诸名帖甞曰法者迹也巧者所以神妙也吾将心致其巧终不至泥古法迹故其书成一家而士大夫珍之天顺间有荐之朝者不报公乃叹曰吾读书思进取行志今人以一艺荐而又不获达此殆天也吾何愿焉乃深自铲晦终身不仕矣家贫力贸易事其父母父母所欲有为极办之无不称指意友爱其弟达达举进士为青州府推官早卒公为经营其室家无弗周至公性好施与宗族不能举火者皆待于公冬月见无衣者辄衣之尝自合秘方膏药以施病者出城见枯骨蔽野心怆焉购地瘗之今上上两宫徽号推恩耆老公以年八十诏给赐冠带米肉绢绵公度量夷坦无崖岸与闾中高年结寿会歌酒尽日儿童妇女见者辄称曰钱翁钱翁云公服勤俭起家尝训子孙曰吾见古人以艰苦立门户而子孙或以奓纵荡之嗟乎嗟乎汝等戒哉又自言曰行徳者身安之为善者心乐之今行一徳为一善而务章取复是贾贩事尔夫古人恒隂施于防防人不知而已无所求故谓之安乐公生于宣徳二年庚戌正月初九日卒正徳十一年丙子五月十一日享年八十有七歳配崔孺人有内政先公十七年卒子三人长庆前习字中书侍仁智殿次寿输粟授散官次即禄女一适陈纲孙男三人曰登译字官曰泰曰承泽孙女三人俱幼郑君曰钱公可谓善不近名而徳不求福然名与福钱公有之矣予始知天下有不必求而莫能舍者也铭曰施之防防获于昭昭匪尔之求实由尔招祖邱南乡尔于逍遥
　　刘孺人亷氏墓志铭
　　孺人亷氏洛川刘判润之配也以正徳十一年四月初十日卒距其生正统十二年十月十一日享年六十九嵗有子三人珙玹琦有女四人适二靳氏薛氏王氏又有孙男子五人孙女子八人琦为行人于京师将赴丧深戚抵状拜予曰母亡不孝蔑以见矣生有阈内之行一二乞列诸铭石状云孺人父亷公景浩刘公同里人也内治严洁孺人为少女又慧絶持女训故亷公甚爱之年十九徃适刘公性方畏而孺人温惠左右相如宾敬至白首室无迕言刘公初业太学母太夫人在家老而诸子皆弱又嵗大饥孺人乃尽脱珥簮衣服易粟周旋窘竭使太夫人不失甘防而家人咸无饥色太夫人病嵗余孺人日夜奉起居尝药太夫人乃抚手叹曰我孝妇我孝妇刘公仕凡三徙京卫经歴而孺人有锡矣至刘公徙判易州孺人劝之曰仕宦老当思还乡土尔乆在外非止计也刘公乃即解官归归无防何而孺人卒孺人义训其子琦幼嬉孺人诫曰汝兄学不成而汝复优游老妇何望也琦遂厉学举进士嗟乎孺人于刘氏者可谓大贤妇母矣乃铭曰孰曰家兴靡颠有室孰曰夫贞靡先女吉瞻彼洛野其域有马树其坟槚以材大厦
　　王孺人墓志铭
　　志曰地道岂不厚哉髙山之下必有重渊孺人者武昌通判马公瑀之配御史録母也父王公献世为信阳卫人孺人温厚淑则性至孝幼亡其母哭之累日弗食长归马氏为叙理其家外内弗贰家至匮缺其具食翁姑未尝弗防马公缉学取仕孺人实佐之训诸子必经于义而无间其慈里人咸称孺人大贤云始王氏诸昆弟富豪里中居有楼台出入骑马衣文绮甚耀也王公则好书诗工于赋咏行义敦质而常慷慨论事甚爱孺人慧敎之书故孺人通孝经论语大义孺人之来嫔也昆弟为治装使人张牀幕导之鼓乐如俗仪王公大笑曰此何以为也且装者充女室家陈尔非为衢观也乃屛鼓乐尽弛其张具载之于车使人推挽之造壻门以故崇俭贬饰孺人式焉孺人生天顺乙亥六月四日正徳丙子七月六日卒享年六十二子三人长御史次锦次链皆郡学生女三人长适刘旸次适学生呉尚智次适学生辛昊御史使于外闻孺人丧乃复使于京将奔于城北七里冈祖茔泣告予曰子吾母里人闻吾母矣幸志铭之余抆涕曰嗟乎昔先君子之在里也有诗友会而王公宗之葢时时道王公之风焉余之闻孺人也有本哉有本哉铭曰北城之域冈蜿蜒上有白日下黄泉刻铭于石昭后先
　　明故夔州府知府鐡溪先生髙公墓志铭
　　鐡溪先生髙公卒余道赴关西过家哭其丧余抵大梁之夕也梦一星揺动陨地其光上发厥明有报公疾甚者及余至公葢亡一日矣公遗令其子迁曰必何子铭我而可迁跽而泣曰可是惟尔子之志于是迁乃状公事实来求余铭按公上世山东人始祖济南万户万户生成徙居河南太康县成生智官建文时为副千户永乐间谪戍信阳遂世居信阳矣智有孙曰琼景泰庚午举人为祁州司训司训有男子二人长铎次即公司训卒于官公才二嵗母李氏携之归年十一时与群儿戏钓于学宫池水上曰我钓鼇亦如此尔指挥刘宗异之举于提学陈公选收儒学弟子员中成化甲午乡试戊戌举进士授武选主事崇王请置守备汝宁马大司马以信阳已置守备而汝宁重置难之集司属议公进曰是不难移信阳守备置汝宁俾兼视信阳则事摄而官可不重置大司马喜曰主事议便于是常引与计事称之曰我益友也公仕宦既闻时有所愤切乃言事忤内贵人内注其名屛上卒以他事逮之调镇逺府通判在镇逺为钱都御史所重谘以边务洞夷有相仇者使通判辑之不服通判乃夜徙居他山空设其供帐故所迟明徃卧榻已碎通判则从容束带出帐前议和事夷觇而神之尽服治改元移山东青州府明年迁镇江府同知同知尝委事江南诸郡著绩自镇江迁夔州府知府知府一年致仕归与乡人游防觞咏自娱十八年今天子御极诏进大中大夫初人属公以公辅之干公亦自负旁睨一世无所下以是人又之使不得究其用故公之归也益肆形世外尝曰仕宦之途我固谙之矣人生茍快意何必至卿相哉公体貌脩伟而精神秀朗见者倾恱又喜谈辩时出诙谑晓音律能自度曲兼善书画皆竒徤自成一家公既综博众艺而尤长于诗诗语豪宕自喜篇章流播时人珍之在镇江徃宾日本使臣使以诗上公和答章立使臣俛首叹服曰此中国诗人也性傥荡好交游乐于与进门下之客率多名士其在乡益铲防示坦后进无长少无不与之者而好学躭诗至老不倦焉公生景泰壬申五月二日卒正徳戊寅八月十有四日享年六十七嵗配呉氏封安人有子八人长迁次选次逺俱郡学生次道次邃次迈次造次迅女子三人孙男子七人孙女子七人公之将卒也召八子前曰我有好子徐又曰汝亦有好父遂瞑迁治终甚慎将以某年月日于城南飞凤山之阳夫吾郡虽代有显仕而文物之开实自公作辞翰风流为乡人宗即使公徒致位卿相何足以易此哉何足以易此哉铭曰淮山二精降神合符是生伟人大郡大夫佩劒冠玉容雅甚都骤骥脩陆大车广衢既骋既载弭辔悬舆弗究厥至命也匪吾有男八子接躅登涂列铭公藏万祀是圗
　　冯宗武墓志铭
　　君名洸字宗武予郡方伯冯公镐之子也少而敏朗方伯公竒爱之挈以从宦授诗命业进士未弱冠即能进士文方伯公甞数使揖客使客立试之其文无不称客意者宗武既自有材质复获随侍多购典籍与观名献能自勉嗜降问无有屈难以故学益有蓄为郡学生厉志超逺不欲委琐循格在群游中尝稍自露翘翘靡所下同辈亦先之谓弗逮也戊辰嵗方伯公以忧制居乡里其秋宗武忽疾作疾五日竟以不起临絶呼方伯公曰父视汝妇若孙言毕瞑矣于戏惜哉初予免官归自都下宗武来视予坐语弥日既予谒方伯公公饮予遣宗武出揖坐之席侧视其色不黝其言琅琅有音也而不数日以死何哉始人望宗武取髙第如拾而屡试弗遇或有言其数竒者然弗谓夭也又闻宗武邻居者呉英合室病疫贫不能具食药宗武以百钱洎米徃医济之后英及其妻病死复为买棺以瘗嵗防族人有欲转徙者宗武止之曰人有贷予钱者俟取之以需汝矣毋出也竟以死不克终其意然观于二事岂当夭者哉宗武生成化己亥十月五日卒正徳戊辰八月一日其生才三十也娶马氏生子格始十嵗为有后矣以己巳二月二十二日归于城东土家河之原方伯公乃泣涕遣宗武弟沂携其子来乞铭曰儿死矣弗及矣愿子使其后有称述不蔑斯亦足矣乃铭曰尔生既促孰俾才觉既才既觉孰俾夭伐城东之邱藏焉永括我志尔穴尔后弗没
　　明威将军指挥佥事余君墓志铭
　　君讳文渊字子澄姓余氏余氏之先淛江奉化人也洪武间有从戎者乃徙着于京至君大父南城兵马指挥使信益蹈善行有名称生女淑异妃崇王遂大余氏父钟字徳声授锦衣卫百户以王戚随之汝宁出入亲近厚于礼义善诗歌喜宾客王任之奏为仪卫副赐世防其官后复奉例奏粟为指挥佥事君母呉氏生君君生于贵然且少而不靡靡为泰能自约下招致延誉无损父风始生秀敏不期月能言六嵗知揖客属对父命就师师有所难即无不释也十三承父官后亦奏粟为指挥佥事入侍卫能夙夜不惰其身王甚竒爱之也为行崇厚尚恩外祖母丧弗克舅氏弗能婚君皆为破财力卒举二大事其造人所难类此然卒之日距其生年二十五耳天使盈其年则所施者弗止是已柰何弗能有遐享也先是君父徳声公有疾君日徃朝问夕弗寝即寝亦弗脱带人或病其忧劳然不谓遽有弗起也余甞过汝得与徳声公接识有旧爱亦尚记君之貌今君乃世矣岂不惜哉君娶治中呉应期女是生子相卜十二月十五日归于汝城东邱徳声公与余书曰弗幸亡儿殁矣命也无若何矣其有不殁者惟子之文是畀余弗忍违公之意乃铭曰佩玉絫絫垂带委委话言唯唯旋辟尔尔天实是美弗竟谁使廓其有藏万亿是弭我铭斯章君也弗死
　　诰封太淑人倪氏墓志铭
　　太淑人倪氏者故指挥使鲍公龙之配而汝宁守御千户成女也有男子三人文武韬文当世其夫官然早卒也孙威袭官至都指挥佥事始太淑人婚鲍氏当鲍氏盛太淑人笃塞循黙一无所白至不识衡量较物轻重及遭夫丧子又不及官而夭孙且孑然在携抱也太淑人泣曰鲍氏三世属是儿我当下关闼守吾年俟儿立也乃躬操门户苦织纺懐其遗孙至罹单窘艰閟而使外内不废人视之犹昔鲍氏盛时也威既立益显前绪蔚有观望太淑人之志果今有得矣太淑人季子韬者亦先卒独武侍养能有立有四女子长适陈玺次适王虎次适刘威皆指挥又次适百户邱汉孙二镇乃武之子次即威也又有孙女二人曽孙男六人曽孙女五人太淑人生于永乐十五年七月十日而正徳四年十一月十六日乃卒凡享年九十二为鲍氏妇母者七十余年其可谓大有始终于鲍氏者哉都阃君卜是年十二月十日以太淑人祔其夫在浉水之南来请铭铭曰奥其宅其地肆好以宁太淑人之魄
　　诰封淑人任氏墓志铭
　　予乡都指挥佥事鲍君徳明丧其正室淑人任氏将请曰亡妻有勤于予今逝去我我愿得子之文志其乃志曰任氏者信阳卫中所千户任清女也适都指挥佥事鲍君威诰封淑人淑人室有女徳家有妇仪御众媵不嫉妬待群仆不刻害葢妇人有君子行者也鲍君为指挥时淑人甚承之整齐其内内有巨细悉不以干鲍君鲍君治于官淑人治于家以故鲍君得尽能于外无有内累也鲍君听卫事自以循先世官不能光陟前烈碌碌无以効其才进取于时值边垂不用绩乃思有所建树淑人力相之鲍君果以功至都指挥淑人之助不可少也鲍君凡征役在外者数年淑人益葺其家能使鲍君不有顾虑淑人有勤于鲍君甚着也然卒之日年始四十五又无男惟女一人适指挥应袭陈忠天所以享淑人者何弗厚也是年巳巳十二月十日于浉河之阳祖茔铭曰是为淑人之穴吁其嗟厦之搆也而乃离其家实之成也而乃殒其华施报天也其虚邪懐逺将军信阳卫指挥同知袁公合墓志铭
　　懐逺将军信阳卫指挥同知袁公卒其子镕者余同年举人者也衰服来请予铭曰镕辱好于吾子子幸而念吾子之好其勉以圗吾父余义弗得辞也乃志曰袁公勋者字世臣其先武昌江夏人也髙祖曰寿从髙皇帝兵有功累官副千户寿生碔碔袭官始自南京徙信阳卫左千户所碔生清清生俊皆相继其官俊即公父也明于徃古成败有立志思树竒功厌循循蹈恒辙好读马援传慕之曰必如此乃男子也后果効功荆襄固原间歴加指挥同知进阶懐逺将军卒君所袭官葢其父立者也公幼而母夫人邱氏弃养养于祖母太恭人缪氏既长事祖母能笃孝又事三继母亦靡有弗得职者也为人长者无所欺备宣府时属朱叅将部戍独石敌犯塞士出还奏捷公未有获也朱参将者徃与公爱欲私之乃宻令功载着其功公不知也将奏以告公公愕然辞朱参将曰将军鄣列城使某得幸备行列而敌犯将军之塞当蒙金矢先士卒获其渠率今纵不能而将军又私我以功夫冒人之功以干上赏未能有厚享者也将军则惠我矣其若我何敢以辞也于是朱参将许之嗟叹曰弗可及也已奏功同部多与得显秩者而公益裕然终其身无有怨也公始厉志军事数入主将白军事冀有所建后见边事益扰将率多不抚循士罢于求自叹所如不合有志莫可为也乃称病归解其职事闲居士卒至垂泣请而退益坚既谢官出则布衣弗饰乗马尝独行郭门外遇负薪者弗识也争道挤公坠于桥水濡衣公起振衣去亡有怒顔负薪者察知是公皇恐来跽门外左右请罪之公乃反酒食负薪者曰固知汝弗识我尔我曷怒汝也性夙友爱父命与昆弟分财悉推与昆弟不取有别产在礶口盗夜刼积稻捕者微之皆旁舍儿也公曰释之是窘于饥者也非不令子弟也我既弗能赈而使其溺于盗又奈何使其以盗死也于是盗悔让亡不相率为良者也在宣府有所尝活者归而鬻子得货持谢公公亷知其鬻子也不受使反其子又佣有疾疫者彼亲者弗敢近公入其卧躬赐药与食饮凡公所弗忍者有是也公少业儒所尝读书老尚能口诵使诸子及从者为文亲考阅布其次第虽老师莫能易也及镕魁河南省试人皆曰公以武世其家又能以文学成其子也公娶韩氏宣武卫昭信校尉百户韩俊女也贤而能其妃然早卒公亦不再室也有男子四人长曰镕次铠次锜次録镕既为举人不欲袭公乃以铠代袭而大有能于官女子五人长适指挥汪洋次适监生辛暠又次适百户赵腾又次适千户陈昻其一幼也又孙男子一人女子一人皆亦幼也公卒于正徳巳巳八月十九日有生六十又四矣以是年十一月二日合韩氏墓铭曰温温之徳不爽厥恭厚积自躬厥承靡穷东门之东有邱其隆是曰公宫公降于中与其配同万祀攸终
　　封孺人李氏墓志铭
　　封孺人张公夫人李氏以正徳五年八月十四日卒子云为给事中闻丧于京师罹戚冒星来奔将以十二月二十五日乃乞余志铭夫人墓以乆逺夫人云与余世通好又同年进士也余时时得觐夫人又余有兄子者夫人孙男子妻也间得详夫人之徳故弗可辞也志曰夫人李氏者封征仕郎工科左给事中张公之配也父曰某信阳卫指挥佥事夫人生于贵而顺正弗违不修簮玉之饰能亲其族人族人长上卑少来者亡不有厚徃也云县襄陵时迎夫人养出有车马奴妾甚贵夫人益良惠亡害仆有不称指亦亡被骂者也至云歴近要已致锡命于夫人矣夫人见人恒惴惴慤讷弗耀也宾客至必自视酒洒饎食男孙有妇媵亦弗以委也以故内外咸曰夫人大贤始夫人归张公时及张氏中窘夫人相张公集其家至躬勤苦事拮据鞠棘亡有怨意云稍长能学矣又能相张公笃敎弗夺其业以就显名夫人葢不独可富贵也岂不谓大贤哉夫人生宣徳癸丑三月二十九日寿七十八嵗凡为男子二人孙男子五人女子一人曽孙男子一人女子二人夫人之所享者厚矣铭曰张氏望申奕世武冠逮夫人归门户稍单何有何亡夫人弗难夫人有子伯震仲云震则弗永成志者云呜呼夫人内徳不易茹辛获防食自我积云相祖域隘弗可圹乃为夫人改卜肇土在西山下夫人康哉祀于张氏为世妣祖
　　寿藏铭【幷序】
　　寿藏者今太常少卿刘公之所作也公年未期也作斯藏也预终焉故曰寿藏云可谓达矣夫生曰寄死曰归古者之制棺也中年以嵗逾中以月祭文志或自为之后世利生而防死言生则庆言死则忌其达焉者亦或鲜矣公少敦敏好学能为科举文未第也而以大父文恭公之防为翰林秀才屡以劳効乆次转官歴中书舍人大理寺副礼部郎中尚宝司卿又尝为今上正字上即极乃以春官侍从迁太常寺少卿顷之迕于逆瑾罢归瑾败复起为太常少卿仍供事内阁制勅房其在制勅也歴事累朝自天子及后妃王公大典礼咸有事焉嵗时赐赉金币宝镪馐馔人咸荣宠之能习国家典故临事必有稽而处人又平实易见然则公之达也非其经练之所成笃厚之所积邪寿藏在武邱山祖茔之侧崇基下水袤形象阜列树周垣一塜双户公曰杨恭人予配也将与合窆焉公名棨字世信号武邱山人世家苏州府长洲县铭曰巍焉武邱泉有瘗劒产秀生才有灵斯验寿藏垒垒在邱之旁有封有树有扃有房百年同归偕此齐徳有安者栖无逺先域曷归曷寄孰祥孰防乆矣公达究其始终我书铭章永而弗失水卫山朝固此室
　　侄渭女圹砖铭
　　侄渭女予三兄女也兄从父宦陜西渭源女生于渭故名生十二年夭女幽秀警敏质若弗任衣且少言语日扃阁事紃绣剪缕未甞从群女戯聘王氏子嵗丁夘夏疫家婢有遘之者众不敢视女入其卧持水饮之家人固止弗听数日婢愈女乃疾恐忧其父母曰吾疾殊不甚父母见其弗困信之病旬余忽起呼其母曰衣我我不可活有顷絶六月十日也是夕即瘗于坂西予痛惋未及铭其圹后数日乃治砖砂书志铭命童掘土入之铭曰既以生汝慧汝又以折汝予莫究汝坂西有域惟以瘗汝
　　侄岳州圹志铭
　　侄岳州东昌公第二子东昌公令岳之巴陵时生也生而白皙颅角棱起能言后闻人读书即黙记之诵数百字不忘对客揖让若成人者也东昌公殁哀哭夜不寐曰爷弃我何去也遂婴病病且死犹啼泣呼其父生四嵗死于正徳二年六月二十三日埋之堰东岸上铭曰岳州生申州死死丁夘生甲子魂安之魄归此









　　大复集巻三十六
　　钦定四库全书
　　大复集巻三十七　　　　明　何景明　撰行状五篇
　　封征仕郎中书舍人先考梅溪公行状
　　梅溪公卒其季子景明恐逸所行事将衔哀为状求当世学士大夫之譔越二旬母孺人又卒益陨惑不能言也又逾时乃自念曰天弗譓不延予二人予小子敢废先人之徳使学士大夫靡所论譔在我后之人靡所称述岂非大罪哉遂涕泣为状曰公讳信字文实父曰鉴母刘氏鉴为隂阳学典术典术公有五男公第四子也其曽大父大父皆世居信阳之梅黄乡为农家县征其子弟为学生书吏辄惧而深避匿之典术公少时县求之急其父又欲匿之典术公曰丈夫出当有用安得乆匿也遂乃入城而公时亦稍露头角乡人识之曰何氏世厚积不发发于典术公然其四子当益大也吾党皆下矣典术公尝权明港巡检有侯郎中者暮过宿亭下怒刍不具公时为童子入给刍侯郎中见其有仪试之属对又有竒语乃释怒谢曰予弗知汝有子也公既长典术公使任家事不使为学生公乃与同里王宪阎祯等结社浉水上日赋诗饮酒期以此自终而公舅父卢翁者有鉴识能术也尝谓公曰汝三十当出树徳立声后当有官然卑不显也至汝子有显者矣乆之公亦以才谋不少试尝念卢翁言及三十藩司辟为承差其责令严不可脱解公曰命也果若外翁言矣夫立身在人不在地也承差虽卑予何耻就之邪既为承差见为承差者皆富子弟纵侈弗循矜炫衣马而已余则又卑贱汚甚乃耻之弗与群日检修饰文雅以自献而诸藩使亦异之也布政使呉公节者最竒公尝引与画计每事公一发端必击节称善曰吾老秀才吾不如也防陜西告灾京师发粟万石自漕河舟至卫辉而令河南陆移于潼关是时河南亦弗熟惟南阳汝宁稍熟也乃下令南阳汝宁发夫万人驴万头供是役公闻之不可曰是将敝河南而缓陕西之救矣不如出省藏驰一吏使入籴关内然后下令南阳汝宁之夫使人出银一两而给粟一石且免其役是一吏代万夫之劳千里活一旦之命矣此两利之道也于是呉公卒从其议而役夫皆喜曰蠲吾役是蠲吾死也皆乐出银与官无肯受粟者也太监汪直至河南河南都御史以下皆蒲伏进谒独宪使陈选长揖立不伏直乃捽选下选厉声曰太监至辱天子法司已而又使都御史移文郡县取名马都御史持纸笔自书然手栗不能执笔顾左右皇汗又不敢令人代公在旁曰此一书吏事耳都御史大臣不当烦都御史乃夺笔代都御史书故其后凡论仕宦必曰陈宪使男子也而髙官乃汚行者辄羞称之为承差尝董大役其建辉府也有羡金五千以诣呉公呉公骇曰何羡之多也夫汝羡出者而私之谁知者也公曰吾闻之凡私者灭公利者近害今羡出于公也五千至厚利也吾私之将无灭公乎利之将无近害乎是以不敢有也呉公曰然吾亦弗可有之也于是公乃请以赈河内饥人焉公两为驿丞不以庳官自贬有威严厉气义不少下人人亦相下之在防宁防贡狮畨武官需求所过吏吏无不被棰者又为先声使县官以下除道郊迎公独不出武官至则让公公立数之曰边臣以蕃夷贪戾恐患所过吏故以汝监之而汝反敎之为患邪视其符给饩食余无所与后武官果败并尽逮所过吏而公独以抗武官弗逮也会宁三年以内忧去已而复除渭源渭源有大滑李氏三卫军围其舍能弯弓破围出县令大惧公乃以计缚之归县令县令骇且惧入而甲乃敢见也公故病足疾病则累月不起尝欝欝思归言曰夫所欲于富贵者可以厚身也然敝身以求富贵于富贵厚矣于身薄也古人有忘身者以圗不朽也富贵岂不朽者也予壮而有志思少自试故不羞庳官夫善尝酒者餔糟得之矣乆于宦非予所税驾者也在渭源又三年值御史行县县簿下至驿邮之吏悉徒走奉舆马驰五六十里公乃浩然叹曰可以去矣吾自为卑役至歴官未尝一日屈也今不能为御史徒走遂称足疾求罢官还矣然在官贫甚无匹马而临洮守李公纪者馈之车马以还既还治居城西溪水上岸植梅树日造吟其间号梅溪居士有诗百篇为梅溪集居常论地理卦象推时日运气以为隂阳之大顺四时之纪五行之布吉防灾祥系之不可违也公有子四人长景韶累官东昌府通判卒次景旸举人次景晖又次景明景明既举进士为中书舍人三年值正徳丁夘自以道不立欲修学近亲乃请病归景明归又三年巳巳夏公遘疾将卒召景旸景晖景明来曰吾昨梦予父招我我殆不起矣景旸尔即长我家仕则思有以光我汝念哉曰景晖治穑事以厚其家毋外有慕又执景明手曰予之先虽无有大显闻然世皆长者夫源不积不厚不导不流不广不长予先祖有积矣予其导之尔辈其广之乎勉哉修学明儒汝弗可有让焉言已卒岂不痛也初公娶卢氏继娶李氏卢氏者卢翁广女也翁戍大同归以女妻公公尝称曰卢翁事石将军有功将军欲官之翁曰愿罢戍归为农夫不愿官也既归外母尝恨之曰始从石将军不归何患不贵乃自苦为农翁笑曰石将军何能若我也及石将军败翁哭之顾外母曰尔谓我不从石将军今将军欲与我畊陇上能得乎卢氏配公有贤操然早卒李氏孺人者其父本山东人宦于南京有二女子敎之诵女训习妇事长即李氏尝寓罗山卢家与卢翁通好两卢氏家徃来相善也会公丧卢氏卢翁为择配曰李氏女贤吾知其命贵当有封求配无逾李氏女者李氏孺人适公大仁惠笃俭终其身不易焉景晖景明乃其出也又生女适孟洋以进士为行人而景韶景旸则卢氏所出然弱齿即见遗也皆养于李氏又有孙男六长士为学生孙女六长适张氏子余皆幼也公生正统辛酉卒正徳己巳四月三日李氏生辛酉二月十五日而己巳四月二十九日卒皆合卢氏墓于西山之麓公自游宦及谢归六十五年而当正徳丙寅皇上御位诏以景明官封公为征仕郎中书舍人封李氏为孺人男景明曰何氏之先有仕罗田者元季因籍罗田髙祖曰太山始避红巾携母至信阳髙皇帝兵至建红旗一白旗一曰为我军立红旗下为我民立白旗下太山乃立白旗下太山生海行曰隆二其兄隆一为力士于南京行诀于弟曰吾即是役不以遗累尔子孙遂去终不相通不知其子孙所在海生三子次子鉴即典术公始开宦端典术公子曰仁义礼者皆力田无外事第五子曰本才迈使气为学生早死而梅溪公在诸子中最有立诸兄弟生养之卒皆为举其丧其建事明防薄货利逺声色重然诺好施与砥行厉节百折不毁虽古人不逺让焉夫梅溪公其起家裕后之祖乡里之凭矣而二母事之可谓合徳景明不类不能广志绍徳又少不尽识所履歴谨记其所尝闻见及乡党传者着于篇俟学士大夫采之
　　封承徳郎礼部主事李公行状
　　公讳祐字宗吉别号三川曽祖明陜西巩昌府安定县人也洪武间举懐才抱徳为御史已坐事谪河南周府防卫经歴子曰伯仁经歴公卒于官伯仁幼且贫不能归也因家于官所由此遂世着开封府祥符县籍矣伯仁生孜配史氏生公正徳庚午今上上两宫徽号推恩公以子茂元封承徳郎礼部主客清吏司主事配髙氏封安人公幼即端整不戯四五嵗能诵诗八嵗而知学善属对十三四学赵书又善大书草书皆无弗工也长读易习举业思起科目父母惧其弱而致疾也强夺其志自是常欝欝志不恱耻事农贾乃益闭门务学诵古书求彻大义以至刑名医卜星歴算数之学亦无不深究其说尝手授茂元易诗读之曰吾恨未能以儒致身惟汝力学以毕吾志初公父孜家颇饶然能任义散予不责偿负以是家渐窘矣既殁赀益荡尽公年方十七八且孤防防无依力营干勉终大事不见其匮性忍欲不畜媵御终其身布衣蔬食不易也然延师敎子暨宾客之礼则靡弗厚者有人窃公亡金一镒知其人不发或曰曷讼诸公曰安忍讼也讼而必论以盗金亡可复积受盗名百世莫改也且彼非急困曷以至此吾安忍讼也遂终不发处家甚闲僮仆虽少者莫敢足中门犯者必斥逐之外内肃如也其奉继母贾氏抚义弟善以孝友闻于乡人接人甚谦恭笑语衎衎款洽而议事理谈世务又侃侃无所依违常至屈人人有过必正色质之不少假乡人不善者疾之而善者敬惮焉公生景泰丙子二月十三日卒正徳乙亥十二月十三日年才六十耳生男子四人长即茂元治乙丑进士今为礼部郎中志业甚着次茂魁茂先先卒次茂才为学生女子一人适同邑王金孙男三人孙女四人卜以正徳十一年十一月十九日于汴城西郑门外茂元曰先君子自封官以来甚优暇康强聪明壮者弗及人曰先君屯已而泰天之所以祐善人者固不爽也安知遽以微疾弗起也岂不哀哉夫先君子生也用心苦而志坚其于事物也必究思必底绩造诣晩而益深明于当世之务然无位弗获施也今也已矣岂不哀哉景明与茂元为亲友茂元谓景明曰先君子非当世尊显之譔无以发扬使不朽也景明乃次叙茂元之言以俟采择
　　亡兄行状
　　亡兄讳景韶字仲律成化丙午举人选巴陵知县迁东昌府通判兄性狷介与人不易合顾能事父母必得其懽心少时家父遣之读书曰读某书某日为我背诵至日持书来诵之不遗一字父甞不恱俟父已寝跪于门及父夜半偶起出门见兄惊曰为谁也兄曰儿也父曰何夜半至此也曰父不恱儿不得寝父曰儿如是何有弗恱也始为举子下帷讲诵日厌蔬食诸友生患贫者多贷人赀兄曰为士而贷人赀后将必取偿于官卒不贷人赀既屡试弗第家父曰女能绩学卒不能进士必女命也仕以行志而已志行奚必进士既而为巴陵令人曰巴陵难称也令巴陵者葢未有终三年任者也比至则廨舍芜秽不治吏不典列民不服役也曰是可以弗为已也乃版书政条悬县门民始相顾曰令绐予然亦稍来集从役以观兄察役者悉寡弱役且重也问之皆防居无业者也而其强富有力者则皆居数百里外负山岨叛令不复能制也故弱者役日重兄曰为令使弱者苦强者得免而何以令为也乃释弱者于是诸富强有力者曰闻新令善吾奚可叛约也乃相率来请役凡邑中堕废尽以兴治徃时监司诸使者经巴陵以乏委积舆皂常滞月不得去而令日走道路不能给又不得少坐堂上视事至是馆无留节狱无滞讼民又见令时置酒召客与饮莫不服且异也居六年将考绩民赴监司留之曰令兹行必迁迁则夺我父母也愿以终惠我也已而果迁东昌东昌职专事简而益有余力尝作书与景明曰东昌颇无事日可以读书课子甚乐也但苦薪价太贵耳居六月疾作竟卒东昌僚属士民咸哀哭之卒之日年始四十六也初娶邓氏早卒继娶夏氏亦先卒继又娶孟氏孟氏生二子长曰岳阳次曰岳州俱幼也一女夏氏所出聘张氏子士竒家父生四子长即兄次景旸次景晖景明为最幼也皆受业于兄景旸举乡试景明虽庸劣无所成立然知读书举进士是兄之敎也呜呼天速死吾兄也景明何敢忘吾兄也谨槩记所行事求太史论譔以章没世哀悼之余文不次叙明绍兴府同知致仕进阶朝列大夫陶公行状
　　陶公讳永淳字质夫号曰朴庵上世由宋汴来徙松江华亭遂世为华亭青林人髙祖嗣宗曽祖羽祖蒙皆隠不仕公六嵗而失母鞠于外祖吕公少虽甚单窘然即有志气不逐群儿戯长益嗜学甞读书南禅寺闭门诵习趺坐中夜闇然若有深获已而出入黙念不辍人莫得识也于是试补郡学弟子员提学御史严公洤者大竒异之时弱冠也名翘然起矣天顺壬午举应天府乡试中成化丙戌进士初授魏县知县以制去任服阕改南和县县民王氏家饶于赀有利之以为功名者诬以妖言公曰夫己树利而种人以死祸是可忍邪乃为白之竟全其家嵗屡告防能发粟活民济者甚众又尝请于朝建宋广平祠曰明扬先俊风励后学典弗可缺也于是吏治彬彬称于畿内然其治不近名求事之集无琐务求弊之厘故甚近民去而民思之为刻石颂徳始御史屡上南和令治行或又请更调邢台吏部乃以劳积乆次转绍兴府同知同知常摄行府事锄治暴强植立孱弱剔蠧洗寃邻郡事有弗能决者皆以委之无弗片言以获其情立断以成其狱者绍兴六年以迕于畅御史畅御史嫉之乃移疾归后畅御史败或劝公直之公不答也都御史佀公大器之乃白于朝俾以礼致仕焉公自举进士人见其材气辨达谓必致大用然弗得意于时宰故两调县令不得内补及御史上其治绩则又以为绍兴同知名擢大府贰而实逺之绍兴治又着矣又遇畅御史以故连蹇湮滞卒不得达故人咸曰陶公弗能自致大用要非命邪然公有子曰骥为行人公来视骥适遇今上上两宫徽号推恩进阶朝列大夫躬拜命于朝人又以为异数也公之罢宦也日与其所厚善徜徉九峰三泖间觞咏为乐宾客至门罄欢款享剧谈古今琅琅倾听或无宾客与其乡人亦宴笑终日好蓄古书帖能作欧字晩卜地彭家庄山水佳胜心甚乐之乃预治棺敛具筑寿藏焉正徳癸酉九月九日疾卒享年七十有二配王氏有贤徳先卒太常卿夏公甥也子麟临江府检校女适陈观继配李氏武功千户安女子骥乙丑进士礼部员外郎女适相尧臣次适唐琰次聘许康孙男四长孝次友俱县学生次婣次睦孙女三长聘朱氏子麟出余皆幼骥出鲁孙男某元孝出公笃孝友尝以父母未被封赠屡上疏陈乞兄永洪不能自立养之终身嵗时祀祖先已必祀太常夏公及其师谕徳陆公座主文和刘公其弗遗人恩义类如此骥初闻公病即乞归省归而公已卒弗及见也乃卜以明年某月某日于彭家庄骥泣谓予曰先君善事甚众不肖弗能详也夫亲有善而人不知知之而传弗逺皆不肖罪谨述其一二请为行状将以求铭着不朽焉骥又称其祖竹轩公精易学其髙祖在洪武与袁陆为文字交及其先君子厚相与者皆天下名徳积累从来者逺矣然骥亦尚文学能取天下士岂非其家法哉可谓善承其志矣予与骥同直内阁制勅房为寮友故得论次其先人行事俟当世名公大人采焉
　　甯母朱太夫人状
　　太夫人姓朱氏讳忠溧水知县甯公贤配也其先为山西稷山人父曰旺永乐间从戎定边卫因家焉旺与甯公父刚友甚懽约为昏太夫人由此遂归甯氏其归也事父母曲尽孝敬门内之事一以力持之仁下笃族内外咸称为女丈夫云甯公为士夜读书太夫人必以女红相之夜分甯公尝倦思寝太夫人曰吾女红未毕也以此辞之欲以相甯公诵读不倦又时时蓄防羞俟甯公夜读供具之甯公中成化辛丑进士为溧水县知县既召内也而病且卒太夫人召子河慰之曰女不能忍尔父邪逾哀莫益也汝未有立汝父不瞑也汝恢汝父遗业斯为不忍尔父矣乃为延师使执经授学而太夫人经营其家甯公有友主事杨奉春暨其弟举人奉新二人者早死也有父老在堂甯公业心许终杨老杨老之终也甯公弗克及也太夫人谓河曰是汝父志也今弗可以已也于汝殡之甯公置有地一茔太夫人躬率力时艺麻菽果蔬菜地无遗利而家致饶裕太夫人见河慷慨多交游喜之不恡所需予尝诲之曰吾无患汝之不交也患汝不善交尔河举治乙丑进士授户部主事防逆瑾用事新例谪临漳知县未防转徳州知州适大盗起能攻守保州人将臣大吏多倚之寻升河南按察司佥事兵备信阳迎养太夫人于官太夫人老疾笃河疏病归奉太夫人还疾益笃嘱河曰吾也上见汝父之成也下见汝之成也见汝子又将有成矣吾无恨矣惟汝之单嗣妻孥群小毋失恩敎毋轻夜出毋纵饮毋遐遗故旧吾没之后毋为佛事言竟乃絶生正统十四年正月二十九日卒于正徳十年十二月十三日享年六十七嵗子一人即河也孙男子四人曰平曰中曰半曰巾孙女一曽孙男一曰宪郎河以是年二月十一日卜河曰呜呼亡父之仕也未六年而逝河轗轲于途靡有定吾母也艰关振家茹辛履厄以收相夫敎子之功而河也尚不能致锡命于母今已矣岂非终天之恨乎谓景明曰吾母非当世尊显之譔无以使不朽也子虽未识河然子知予母子矣幸状之河之兵备信阳也信阳有数桀民主冦行权于乡者数十年矣细民安其害而大吏莫之敢亷兵备至悉芟之始亷桀民杜氏杜氏奔之京托势者人防见之兵备见之曰是杜氏邪左右曰是即却防者出置杜氏死法又曰大盗之行无塞障也乃城数城咸钜丽百万之工弗逾年举民忘其劳官不知费兵备敢任而不惮害好义而弗挠曲忧公而不虑身善察而不烦喜事而能集民曰父母吏曰鬼神其引疾归也吏民士大夫逾数百里送之皆涕泣嗟呼不忍去去后郡县人皆生祀之嗟哉何以获此邪昔滂有母澄清之志行轼有母忠谠之节立若兵备者非太夫人之敎邪太夫人可以不死矣予未交识兵备兵备在信阳予仕于京然以信阳人知兵备及太夫人之事及略叙述以俟作者采择焉








　　大复集巻三十七
　　钦定四库全书
　　大复集巻三十八　　　　明　何景明　撰诔祭文杂著共三十六篇
　　方竹先生诔【并序】
　　先生谢逝讣音奔告大夫笃孝防陨防絶于是同年生汝南何景明诔之辞意浅简无以究蕴逖闻书之素旌聊以写哀
　　嗟嗟先生含和服介志贞履顺长达少成有闻厥震齐民元士三军匹夫席珍孰聘褐璧其辜游心恬澹遗迹富贵早学晩仕方行勇退天弗愸遗弗俾以生人失其则士丧其程素车骤骥乃造室风悲日防殱良萎哲有子大夫髙驾修行广志遐泽维亡弗亡譬木之蘖其发愈达毖彼积泉其流不括嗟嗟先生何戚何惙嗟嗟先生
　　祭亡兄东昌公文
　　某月日中书舍人何景明乞病归自京奔亡兄东昌通判君之丧致奠而告曰呜呼吾家自始祖有籍世服畎亩耆齿不造郭童子不入市逮先祖父兴乃知好儒尤通隂阳家术于是郡举典隂阳学始有敝庐于城而吾父继之门户稍着父思以儒显厥家而自以举业未遑也属之吾叔然吾叔又早死也当是时兄且弱冠也慨然有立志终日下帷嵗不窥圃读书过目即成诵为文操笔若宿搆人望之知丹穴之雏志在千仞而渥水之驹心越万里也及得省荐父曰儒业果有征堂构可弗坠也既十年不得志于进士家夙乏厚储稍见廹窘而父亦罢宦羸囊单车辛勤来归兄乃益砥志嗜修不少贬屈左右奉父承以顔色父亦靡有弗豫者也然是时二兄学已就绪予亦从父旋兄从客试之曰小弱弟可敎也遂口解经疑手授简防朝啓夕励不得相违弗逾载二兄洎弟同举于乡父谓吾门当自此兴也逾年兄遂令巴陵逾三年弟仕于朝又逾三年兄迁东昌父母之庆兄弟之好方以为慰孰谓吾兄死也始在巴陵闻鸡通衙执烛视事风江雨湖晨涂夕舟坐不温席寝不缓带予视其劳瘁窃懐忧惕然卒无恙也至徙东昌官尊而事少属众而职专吏有所告可以卧应予谓今之逸固以报昔日之劳也呜呼孰谓吾兄死也死之先一日作书遣吏来京视弟弟方与客坐语得书读之至再且以徧视坐客有顷仆进报兄死弟叱之仆顷复报兄死弟犹以为仆之误闻也呜呼孰谓吾兄果死也兄器度沈静果于行义善类朋趋邪党敛避正色近信不为矫饰兼之加志穷民秉心在公名位当不量也年未至而施未光天即夺之何也呜呼父母俱存兄弟仰赖男未及婚女未得嫁吾兄何遽弃而去也前月嫂奉柩归至西平复生一男弟视之眉目宛然类兄也前抱持曰哀哀遗腹儿泪下不能忍已复视吾二侄长者就外傅嗜书躭纸笔自絶羣儿幼者头棱起能对客读字退而又私喜知吾兄有续也呜呼吾家自有兄前有彰后有述所望于来者谓何而今至此也兄昔与弟书曰弟当志天下事大吾家者弟也然弟薄弱不堪世事歴官五年寡合少朋才不逮闻名不任毁且夙志幽寂不慕荣耀又多疾益踈宦志兹得告归自甘草野上承二亲下奉寡嫂至于子女之养父兄尚在必能得所无俟于弟弟惟视其成立以毕兄愿也呜呼死生恒数兄功名垂于郡邑孝亷称于乡闾可谓不朽也子女虽少已有成人之渐可不忧矣兄复何恨但吾生者之情抱兹痛烈悠悠日月无穷已时而兄固弗闻也呜呼哀哉
　　祭李黙庵先生文
　　正徳十年四月中书舍人何景明闻黙庵先生李公之丧哭之逾旬乃束币为文附其使还告于公之灵曰呜呼古人言感恩易耳知己难也景明于公所以恸悼吁涕不能自已者匪徒感恩重知己之难也夫景明昔寓于公是时有毛夫人也公执诗书毛夫人执灯烛昼夜课景明诵读居也视衣食还也馈车马此岂不有父母恩邪是时景明幼孺非有能知也公以成人礼之又日察其言动中善者称于人其所望见又皆可以施之天下百世者不以时世富幸荣慕也公甞盛衣冠入召景明语毛夫人在傍公谓曰汝视予贵邪它日是子贵奚翅予邪然我所重望者匪为能贵已也呜呼古人谓知己有若此邪白首握手终日语心而不知者何可胜道邪古人曰无徳不报又曰为知已者死今公逝矣毛夫人又先亡矣景明虽欲报而死也无日矣他日纵有能施于汝佐诸子然二尊人又安能知邪矧汝佐诸子又能自大予又安能有施也虽然公所望见予者岂在报邪在望见景明之自能就立耳今虽能取一第为一官使公及见然所自就立者已弗若公所望见者也即它日又有能自就立公又安能知邪矧景明寡昧弗达所自就立欲大于徃日如公所望见者又安能有也呜呼已矣何以酬公之徳而副公之知邪山川伊阻不能弃官赴公丧执纼道轭我懐之悲惟公有灵鉴之已矣呜呼哀哉
　　祭董先生文
　　呜呼先生学书以防艺饮酒以率真蔑俗以肆志薄仕以明有事勇退以示所止行义始终备矣夫知有所必厄而欝有所必伸故士之直朴而弗曲饰者恒受显弃而寡隂祸先不足而后有余先生雠恶而摘过急难而缓利出不贿官居不赀实而艰遇靡合贵眇谢速则已厄矣然继者有令子以广其志以发其祥厄未极而所伸者厚矣夫娯目之宠有际而后身之享靡穷先生又何缺焉传言天不满山岳归地不满星辰见然则物之所归而见者必其所不满者也先生又何疑焉感兹骤骥怆焉悲泉临风一觞敬吊先生
　　祭髙鐡溪先生文
　　呜呼惟公宏才天授大器夙成其容玉立其赋金声江河之辨渊源之思通达古今发泄天地作我后人视此大方岿然依归遽尔沦亡夜雨草堂凄风繐帐宾酒既空人琴俱丧白云一去明月自来楚些招魂百代同哀
　　祭封工科左给事中张公文
　　呜呼昔公之于先考隣比莫逆公之仲子今都谏君也及先伯兄又申之以婚姻之好景明于都谏君同年进士也岂非世世契谊哉公今逝也先考之亡也八年矣先伯兄之亡也十年矣怆念生死通家同情抆涕兴戚宁有已乎惟公仁厚与物慇勤起家食享于积以髙年终公可瞑矣夫都谏位业日茂而不肖亦守恬惧坠先烈公之九原见先考伯兄必相语若平生也
　　祭岳母文
　　呜呼惟我岳母慈懿为徳勤俭成家既获既食不骛于华尔女既亡我翁既逝服艰茹辛晩也谁济昔翁之亡我送其丧今母之亡我适来乡临风酾觞临河执绋死生俯仰哀来恸哭
　　盗文
　　予抵永宁吏役无郊迎者造馆供具不设寂无与语始入城门视其不禁槩夜不闻铃柝之声虞有盗戒僮僮曰未闻城隍而盗者然予犹饬门者坚封钥举火周垣烛之及其室奥处命僮宿中室夜半僮忽大呌曰盗持扛去矣起视盗入处见其壁皆编竹为者饰以土灰故盗得逾邻墙斩壁开门以入予徐思囊中无他长物惟所服衣并书六十余巻书则予甚爱者旦有来告者曰北城之江有箱委于防空无物独书册狼籍水浸其半命收视之乃予装葢盗发之尽取其衣服去而留其书幸而留我书盗亦仁哉夫盗欲以利大货者也云南人称多异产至其地必购香木珍贝犀象齿角怪石金银之属以还盗岂以是贪我邪盗亦误矣凡善为盗者望其人占其富贫相其室占其虚盈故盗无不得算无不成兹盗持吾衣服之则不称其体贾之则败其迹虽不利于予其利于盗也亦浅矣是岂善盗哉予既仁其留吾书复笑其不善于盗文以之且告逻者踪迹之其言曰
　　孟冬始魄永宁官署爰有小丑隅伏隟觑弱我寡卫出我不预越邻穴垣以我装去来敛其声徃灭其处晨有告者北城之隈箱委简帙狼籍江隅持我衣服犹存其书书我甚爱焉恤其余后皇植生小大有职农樵在野工商居国弱不见陵强不容力胡为尔盗恣乃奸慝厥初赋质化溥施公洪纎羽血均帝铸镕何下愚吝何圣之丰胡为尔盗自叛其同嘤嚘咷啸晨昏显伏窥伺戸牖依傍草木鼠窜狐疑狼啖狗逐百态为妖千巧呈侮啓窃坚闭发败深蓄一蹈法章魄褫躬戮尔之不惩其侮曷赎善于盗者搜幽索防贫富虚盈遇之即谙尔胡弗灵乃昧所探珠犀瑇瑁溢笥充函尔不是取而胡我贪人谓尔盗我尔憨呜呼野外且不可刼而城中是虏小民且不可干而近臣是侮尔头可截罪不胜数着之于章聊告司捕
　　躄盗
　　躄盗者一足躄善穿窬尝夜从二盗入巨姓家登屋上翻瓦使二盗以绳下之搜赀入之柜命二盗系上已复下其柜入赀上之约如是者三及其数躄盗自度曰柜上彼无置我去乎遂自入坐柜中二盗系上之果私语曰赀重矣我二人分之则有余彼出则必多取是厉我也不如置而去也遂持柜行大野中一人曰躄盗称善偷乃为我二人卖一人曰此时将见主人翁矣相与大笑欢喜不知躄盗乃在柜中顷二盗倦坐道上躄盗度将曙又闻逺舍有人语笑柜出大声曰盗刼我二盗惶讶遁去躄盗顾乃得全赀归
　　兽纪【并序】
　　何子曰予恶世有冒名狥利务相欺负而寡情实者焉闻客有谈二兽状者类其人作二兽纪
　　狐
　　狐善媚尝借虎威以慑群兽一日众狐食絶将出野求食畏他兽凌蹂乃谋于雄曰当复从虎出也雄曰汝胡自鄙小也虎技宁过我也群狐乃自从虎出雄者即尾其后呼啸若噬群兽者群兽见虎来皆伏不敢视众狐得食返笑其雄曰何复从虎也雄掉尾怒视曰汝谓群兽伏者为畏虎邪
　　
　　猨善援亦猨类惟跳躁无他长技山之奥有洞洞多货物弗得自致也谓猨曰尔援上探出之吾下守之当其利也猨攀木蔓上取而致之悉移置窟中猨既下无有也迹之至窟傍曰货安在据窟啸曰货吾固有者尔何得有也呼其群相殴躏猨猨曳臂去
　　读精华録
　　偶读山谷精华録见和东坡西湖纵鱼诗因次其韵作观打鱼诗又记后山曽有和东坡此诗大类山谷及检其全篇即山谷者也但多一篇耳又后山集中思亭记他文选者未之详耳然二作今亦莫辨其出谁手也山谷诗自宋以来论者皆谓似杜子美固予所未喻也精华録任渊选者其所择取多不惬人意而自谓上选何也
　　杂器铭【并序】
　　予读古钟鼎盘盂尊敦诸器铭未尝不三复而叹也葢道本无垠物各有理故觕迹有至敎末器有鸿法君子察名绎义则而象之所以益徳也着之铭章以时观省所以闲邪也古人之意将不在是哉予室杂用大小器皆质良无他珍异予以其具自存览志气攸寓乃私古人之遗意各着铭一章凡十章用以自儆
　　灯铭
　　汝明无太察而光无太扬蓄汝明是用嗣汝光
　　几铭
</div>
    <div class="pagination">
<a href="大复集_page39.html">上一页</a><span>...</span><a href="大复集_page35.html">35</a><a href="大复集_page36.html">36</a><a href="大复集_page37.html">37</a><a href="大复集_page38.html">38</a><a href="大复集_page39.html">39</a><span class="current-page">40</span><a href="大复集_page41.html">41</a><a href="大复集_page42.html">42</a><a href="大复集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
