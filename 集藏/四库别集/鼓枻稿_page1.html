<!DOCTYPE html>
<html>
<head>
    <meta charset="UTF-8">
    <title>鼓枻稿 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鼓枻稿 - 第 1 页/共 7 页</h1>
    <div class="content">【鼓枻稿 】 前卷  后卷
【前卷】  岩居高士图歌  自画关山旅行图因制画山曲  自画万壑松风图歌赠天台朱东中梅花巢  自画山居图歌赠宜春朱隠君  朱叔仲山水引为邵生作  瓢隐画歌  朱泽民山水歌  张商画竹歌  桃花画眉曲  鉴湖春晓  观山  古意  踏车谣  西蜀  玉垒词  三峡词  宫词  有所思  美人扑蝶图  旅怀  春兴  听朱秉中鼓琴  八月十五夜对月  漫兴  渔船早起  鼓枻  十日对菊  十月十七夜舟中作  对雪  漫兴  王使君季野飞云楼燕集  赵生席上  夜雨水竹居听弹筝  旅馆与陆季弘对榻  读陈天倪传有怀其子惟寅惟允  白云为闲上人赋次郑子封韵  中秋湖上看月  春日漫兴  早春述怀  花下把酒  忆锦官  读何水部诗集  春兴  沧波  旧筝  送张士皋归闽中  送张伯奇还花溪旧隐  送朱秉中之杭将归天台山中  送潘公颖归越  送鱼台贾景庄自吴航海之京师  送顾仲贽四明归觐  送马氏立之杭州  送赵生航海之京  李士贤检校使吴  送相德谦之越  寄淀湖邓高士  寄魏秉中表兄  重寄  寄南浔潘隐君草堂  柬倪季敏南墅隐居  寄邓高士  寄徐生兼柬廉愚谷上人  寄湖州潘公颖  寄王明仲寓杭  旅赠王宗善  蔡尊师乡老见过感怀书赠  赠周可久  次韵海上还  次韵陆高士见寄  次韵朱北窗江上阻雨留旅馆对榻  次韵答甬东方彦修见寄并柬徐生  次韵沈仲说洞庭秋晚  用唐綦母著作留题龙兴寺诗韵赠长老闲公白云  阖庐浦  陈湖  题嘉兴水西寺  重宿金处士瞻云轩呈二同游  寄题湖州沈自诚水竹居  留题横塘般若寺  登大觉寺琳公鉴湖楼  题文殊院壁  南城祚真精舍寓宿呈熙哲二公  昭明寺暹上人房次韵题壁  题暹上人可赋轩  升公兰若  登天池山留发在公一咲  题浑沦庵  吴下口占  越来溪  过王季野妻施夫人墓  吴江  灵岩寺  姑胥山  横塘  题王元章梅  题王叔明为瑛上人画松亭雅集  题陈松巢画  题宣和马图  题赵松雪画  题赵仲穆人马图

鼓枻稿 元虞堪叔胜
岩居高士图歌
山高性所乐,好山何处无.平生乐山夜入梦,神游历历皆方壶.浮云满空任纾卷,把笔题诗傲轩冕.长松如龙鳞满身,风雨年年长苍藓.结巢绝爱当岩阿,平地白云如涌波.落叶萧萧作飞雨,自看山中秋色多.日夕樵歌响幽谷,啼易关关乱林木.几年种木(秫)茅公山,更弄渔舟武夷曲.山中过惯真脱尘,但看日月不记春.嵓居高士莫咲我,我亦本是青城人.自愧长年不归去,遇舜逢尧竟忘虑.一船烟雨在江南,画里看山淂真趣.桃花水生春尚寒,西来雪岭消不干. 【一作不曾干】出门千里更万里,无缘缩地何其难.
自画关山旅行图因制画山曲
三年不作画一画旅愁生家山万里隔蜀道正难行蜀高山且远睢塘水复险别来记得春水深山日欲去风尘满风尘满如何成都西南愁翠蛾蛾眉愁损人未归杜鹃啼血朝朝飞杜鹃飞向何处江南三月春十日九风雨每同谢挑看青山安淂草堂留杜甫君不见杜甫悲歌一世豪南奔北走何其劳南奔北走何其劳许身稷契愚且高
自画万壑松风图歌赠天台朱东中梅花巢
天台万八千丈山桃花久不流人间上当斗牛开天关仙人几度招我穷 【疑躬】幽攀琼台玉阙迥寂寞石槁且滑空潺湲曾识高人姓朱者读书缚屋莲峯下一从画淂龙马神龟文走献天子登天阍天子莫可官归来老田野最喜两儿郎绿髟&#63139;火更萧洒大者赋远游不肯卑微休仲也谁与俦爱我画沧洲聊将水墨趣写此空岩秋鴈宕云连赤城暮潇湘雨里苍梧愁我爱仲也琴倾耳大赏音南风散五弦为我开烦襟栖鸟夜啼秋月堕黄鹂晓啭春花深君不见画中绝是琴中趣万壑秋风满松树应有梅花可结巢随意青山看云厺
自画山居图歌赠宜春朱隠君【善地理】 
朱侯有隐居乃在宜春间东游久未已浩荡忘其还山川神气具在眼穷幽赜隐知何限黄河之源出昆仑千里万里盘旋屈折支天根自从开辟分九州岛大噫呼噏生气浮绵延直接无尽头奔澎不息入海流海门限水回蛟蜃碣石排风驻马牛从此山川极瓯粤秦王之石禹王穴朱侯朝览赤城霞莫看山阴雪山阴溪中钓鱼者旧庐亦在青城下胷中丘壑浑天成
手把风云自楎酒窅霭外鸿蒙前来龙起伏顷刻真宛然长松古桧亦偃蹇不似草草生风烟朱侯长相见谈咲共刮目脱屦白石上沧浪歌濯足爱山之癖奈侯酷聊以寻幽画茅屋青山隔溪转白云就檐宿不短挂猿藤颇长栖凤竹画成送侯当早归越来溪旁花正飞春山蕨长荠菜肥何待满树风雨钩辀啼朱侯朱侯此别勿叹息一饭劝君当努力但将鸡犬深入云莫管桃花尽狼籍此画挂向草堂壁读书万卷守勿失从教门前泥潦三尺深深掩柴门莫轻出 
朱叔仲山水引为邵生作
看山朝不饭画水夜不眠西蜀书生有此过传癖呼镫索酒忘青年东吴朱家叔仲子爱画更觉入骨髓清晨起来头不梳快展溪藤泼秋水长年买船上会稽即溪云门随所之越人煮海竞取富孰肯相逐探幽奇归来自喜胸腹饱磊块峥嵘挥不了东家巾&#63140;真(帧)子高十寻落笔唯嗔烟嶂小邹生拜揖长衣裾淂画一纸七尺余就中儿得戴安道一丘一壑松两株前年我亦画巨庐还有松巢安读书昔年李太白最爱云端蕖焦桐不着童子抱先生自是乘蓝舆仙人自在第九迭牧竖樵夫皆可居朱叔子邹阳生世俗那辨关与并&#63140;刂齐君不好瑟王子自吹笙何当与子坐待海晏风尘清更作昆仑顶上行
瓢隐画歌
溪山昨日风雨来溪上船子冲潮回白鸥微茫度岛屿绿树怳惚迷尘埃烟昏气黑夜滂渤石梁茅屋多倾颓壶公画里何悠哉写此世外之蓬莱弱水不渡良可哀
朱泽民山水歌
江山青青江水绿,市上何人吹紫竹.避暑宫前不见春,落花满地游麋鹿.千古江山列画图,朱侯解写咫尺烟模糊.扁舟依然在洲渚,应可自此归五湖.昔人去者今有无(意)昔人去者今有无
张商画竹歌 
洞庭张商爱修竹放笔从横写千幅世上今无玉局翁胷中自有篔筜谷黄金易成金错刀石室洒洒生秋毫凤皇飞去空
寥寥张商落墨何其高
桃花画眉曲 
春禽踏南枝新柳拂蛾眉东风一何浅花间声宛转君不见秋乌一夜啼金井裁衣念远剪刀冷便是苏家窈窕娘愁对离鸾亦断肠
鉴湖春晓
越王城南看春晓湖上好山责未了谁采夫容落镜中翠黛蜿蜒如可扫贺公归来酒满船幽花纲户春娟娟手招南风鸣五弦鸾冲隺翥今千年
观山
山无垢色云无住心达人观之其高且深
古意
秉烛夜何长芳筵惜春暖莺花已惊曙东风杂弦管还念战场人冰花铁衣满
踏车谣
一春多风复多雨,田头踏车最辛苦.去年种田田无收,还租卖却牛一头.今年城西盗贼起,北巷南村尽烧毁.城头土崩日夜修,壮者服役老者忧.晨食糟糠每忘尽(昼)妻子长饥面皮瘦.公家吃酒呼歌奴,不念农家租不敷.公家若若念农家苦,水涝祈晴旱祈雨
西蜀
西蜀青山青似眉连云芳树杜鹃飞垆头酒熟樱桃过万里槁西人未归 春风画舸锦江上细雨未樱红树中买得白鱼剩沽酒丈人相对倒星&#63140;阝筒
玉垒词
玉垒峰头月落西碧鸡祠下杜鹃啼江南倦客多归思忆踏扁舟泛五溪
三峡词 
雪浪西来尝滚滚云涛东去自茫茫宁知万迭关山恨比似难牵百丈长
宫词
想凤停针刺绣纹沉沉别殿锁重门棠梨枝上三更月雪色氷轮不见痕
有所思
美人不来渺何许路旁芳草绿萋萋桃花春浪半篙浅恨隔三千弱水西
美人扑蝶图 
双蝶忽飞来扑之意偏好绣扇着春堤恐污宜男草 【扇上有萱花故云】
旅怀
野阁篝灯独夜时苦愁风雨失归期梦回蜀道关山险行尽江南草木里纵酒为怜花落去懒眠重恨月来迟不知鸣凤飞何处老却梧桐第一枝
春兴
十日寒风剪落梅东西撩乱雪盈堆王孙何处寻芳草野老多情踏旧苔须觉緐华随水去断无行迹过桥来黄昏寂寞徘徊久安得清樽为尔开
听朱秉中鼓琴
潮落沧江月上时衡门独客正栖迟弹琴犹有禾&#63140;杂中散对榻可无锺子期蝴蝶翩翩迷晓梦松风飒飒起秋思水云别转潇湘曲白露无声下竹枝
八月十五夜对月
月色且看今夜好砧声不断若为情联绵烽火近或远阻绝兵戈纵复横赤壁烟销非昨梦黄河天近几时清如今采落重寥落华髟&#63139;火摧人两鬓生
漫兴
眼中风景如何了门外桒田知几年北去黄河犹滚滚南飞乌鹊竟翩翩于今虎帐闻鼙鼓何处龙舟奏管弦浊酒一杯难强醉默看芳草忆春前
渔船早起
舟泊芦花雪满窗晓锺烟寺已微撞鸡啼草屋星垂地鸦散枫林月堕江拙计祇甘持钓去闲心何必竖旙降起来惊破沙鸥梦飞渡前汀又一双
鼓枻
兰枻鼓清流独悲江上秋屈生尝悃款渔父亦迟留斑竹涵清泪沧江没白鸥钓竿斯可寓随意泊吾舟
十日对菊
捻花悲节过无酒愀无欢客里情怀恶江头风雨寒扬雄空识字陶令苦辞官荆璞应难抱身琴欲罢弹
十月十七夜舟中作
江汉月辉辉孤舟一夜归白沙渔聚火清露客沾衣橹约寒潮响鸥联宿鳫飞人间成底梦吾独转忘机
对雪
碧落瑶花满分明属化工江山如画里天地只壶中瑞应三番白春无半点红原头踏芳草遮莫待春风
漫兴
避地藏吾拙衡门尝自扃豺狼时扰扰风雨昼冥冥海上琅玕折山中芝草零如何秉干羽不见舞虞廷
王使君季野飞云楼燕集
翠黛生微晕阑干下夕阳乱蛙喧鼓吹芳草满池塘歌按黄金缕诗传锦绣囊焦桐犹自弄还问蔡中郎
赵生席上
清明纔过日踏两到君家列坐新行酒比邻始种花墙头红窈窕杯面绿文加归骑宁扶醉还令插帽斜
夜雨水竹居听弹筝
緐溜响檐牙深堂静不哗坐来听夜雨歌起酌春霞烛小银花坠筝低玉桂斜俄闻关塞曲飘忽思如麻
旅馆与陆季弘对榻
旅馆联宵话心期一寸冰春风歌玉树夜雨落寒灯世事嗟余耳人情见哉陵男儿四方志摇落岂无凭
读陈天倪传有怀其子惟寅惟允
惜别经三月相思寄五言风尘淹逆旅烟树锁离魂行处松楸晚吟时乌鸟昏临文忆前行重为洒啼痕
白云为闲上人赋次郑子封韵
一片复一片应无去住踪悠扬轻似羽变幻倏犹龙宝月同瞻海青莲别见峰若招嵓畔宿飞散下堂锺
中秋湖上看月
中天今夜月烂照五湖秋玉树悬虚静金波入汉流间关南北路浩荡【一作牢落】古今愁欲踏仙查去陵空赋远游
春日漫兴
甫里祠前春雨晴阖庐浦口海潮生白鸥聚处蒲芽短惊起轻轻荡浆鸣 几阵飞花扑高树一声啼鸟正当门闲拈采笔无题处写得江南过雨痕 夕阳半落乌衣巷春树多迷绿野堂无事山樵虽不出也愁风雨暗高冈 去年一得河边信万户千门掩粪泥 【逃亡之家皆以粪土封门】不觉风烟惨江上也无豚栅与鸡栖 桒条齐绿柳糁糁又见人家卜养蚕到处落花随雨后半兮春色在江南 西塞山边吹战尘南阳原上草如茵谁将宋玉伤春句说向登临感慨人
早春述怀
河边残雪未全销怪底春来暖尚遥好待东风剪芳草马蹄踏遍赤阑桥
花下把酒
一百五日正欲暮三月尽头犹是春把酒对花须大醉人间谁主复谁宾
忆锦官 
锦官城外山如画春雨飞花红满川人过旧垆还买酒鱼来丙穴宜论钱
读何水部诗集
剪烛联诗孰似君多情无奈沈休文扬州春月应无夜只为梅花瘦几分
春兴
詹尹如何为卜休闲身犹住海边楼一春风雨知多少花落莺啼并作愁 原头芳草绿如茵寒食江南已过春飞絮漫天兼绕路落花如海倍愁人
沧波
沧波渺碧落芦叶生秋风一船不结缆长啸月明中
旧筝
鳫逐暮云断蝉惊秋梦寒萧条关塞曲不复和愁弹
送张士皋归闽中 
阖庐城外草芊芊西子湖边客上船二月水生春自泛三山日落梦相牵鸱夷竟去沧溟远杜宇还啼锦树妍我亦欲归愁剑阁风尘消息在何年
送张伯奇还花溪旧隐
见说石田茅屋在花溪南畔柳溪东乱兵横杀虽不到死草华风亦自同天际浅芜春莽苍水边寒月夜朦胧羡君归去仍高卧布谷还啼幽竹丛
</div>
    <div class="pagination">
<span class="current-page">1</span><a href="鼓枻稿_page2.html">2</a><a href="鼓枻稿_page3.html">3</a><a href="鼓枻稿_page4.html">4</a><a href="鼓枻稿_page5.html">5</a><a href="鼓枻稿_page6.html">6</a><a href="鼓枻稿_page7.html">7</a><a href="鼓枻稿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
