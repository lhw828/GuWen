<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 51 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 51 页/共 256 页</h1>
    <div class="content">　　
　　图　　　始　　　　　　　　　　　　礼之端　　　　　　终 
　　
　　　　　　　　　　之中　　　之和　　智之端 
　　
　　　　　　　　　　古今往来之宙 
　　
　　心性图说 
　　
　　性者，天地万物一体者也；浑然宇宙，其气同也；心也者，体天地万物而不遗者也。性也者，心之生理也，心性非二也。譬之谷焉，具生意而未发，未发故浑然而不可见。及其发也，恻隐、羞恶、辞让、是非萌焉，仁义礼智自此焉始分矣，故谓之四端。端也者，始也，良心发见之始也。是故始之敬者，戒惧慎独以养其中也，中立而和发焉，万事万化自此焉达，而位育不外是矣。故位育非有加也，全而归之者耳。终之敬者，即始之敬而不息焉者也。曰：「何以小圈？」曰：「心无所不贯也。」「何以大圈？」曰：「心无所不包也。包与贯实非二也，故心也者，包乎天地万物之外，而贯乎天地万物之中者也。中外非二也，天地无内外，心亦无内外，极言之耳矣。故谓内为本心，而外天地万事以为心者，小之为心也甚矣。」 
　　
　　四勿总箴图(图形，尚无资料) 
　　
　　　　与　天　高　明 
　　
　　　　　　　　　　视 
　　
　　　　　敬　知　　听 
　　
　　　　心　勿 
　　
　　　　　义　行　　言 
　　
　　　　　　　动 
　　
　　　　与　地　广　大 
　　
　　四勿总箴有序 
　　
　　　甘泉子曰：古之学者本乎一，今之学者出乎二。予以四箴「存中以应外，制外以养中」，惠教后世学者至矣。使其知合观并用之功，则善焉。如其不然，或有分崩离析之患，而昧精一易简之学矣。予为此惧，推程氏之意以达孔、颜之指，为作四勿总箴，庶学者知合内外之道，以不贰乎一贯之教焉。 
　　
　　心含天灵，灏气之精，与地广大，与天高明。惟精惟灵，贯通百体，非礼一念，能知太始。事虽惟四，勿之则一，如精中军，八面却敌。精灵之至，是谓知几，颜复不远，百世之师。圣远言湮，多岐支离，一实四勿，毋贰尔思。 
　　
　　此二图乃圣学功夫，至切至要、至精至一、至近至远、至简至易处。总而言之，不过只是随处体认天理功夫。虽言与象，二图各有不同，实相表里，实相发明，通一无二。盖心性图专明道体，而所谓敬、所谓心，则功夫存乎其中矣。四勿总箴图专明功夫，而所谓高明，所谓广大，则道体存乎其中矣。此所谓相表里、相发明，通一无二之实也。只是一段道体，只是一段功夫，非有两段、三段道体功夫。无内外、无大小、无始终、无包贯之分，一而已矣。「然则二图何以有图有说有箴欤？」曰：「图以象见，箴说以言形，学者观其图焉，斯过半矣。斯图也，凡有生之类，终日呼吸喘息，终身酬酢纷纭，而不能离乎此。如子处胎中，不能外胞膜以自生，与母气而为二。予所谓：『万物宇宙间，混沦同一气，就中有粲然，即一为万理。』林南川亦谓：『如一团水相似，都混作一块。』而先师石翁云：『此理包罗上下，贯彻始(纣)[终]，衮作一片。』又云：『自兹以往，更有分殊处，合要理会。』其与明道『仁者浑然与天地万物为一体』之言，皆吻合也。斯理也，虽尧、舜之圣不能外，虽桀、纣之恶不能外，虽之夷狄不能弃者也。故上智以图悟，其次以言悟，其次虽有言而不悟。有言而不悟，士斯为下矣。」或曰：「请闻其说之图。」曰：「心性图，象心性也。盖因学士是内而非外者为之也。於以见心性之广大精微，与天地万物同体，而万变万务出焉，其本於心。未发之谓性，中也；已发之谓情，和也，而喜怒哀乐出焉，而仁义礼智分焉。其未发则浑然与天地万物为一体而已矣，是故拟之於谷种。故始终一心，始终一敬，终日终身，一心一敬，所以收拾乎此而已焉，尽之矣。致之而至於天地位、万物育，全归乎此而已矣。宇宙内事即性分内事，复有何事？」「请闻其箴之图。」曰：「总箴图象四勿之本於一也，盖恐学者不得先正之指，而溺於内外制应之惑为之也。於以见视听言动皆一心也，无有内外，如精中军以应四敌也。是故知内外合一之功，而所以收拾乎心性图之道体者益密矣。以言夫视听言动无往非敬，以足乎前图之说也。学者苟能因前图而知天地万物一体之道，而吾心即天地万物之心，而敬生焉，是故能知所有矣。又因后图而知前图之所谓敬，不越乎后图视听言动之皆心。心皆天理，而非知觉运动之谓心，则必视以心、听以心、言以心、动以心。心一而勿之者四，事四而勿之者一。勿之者，勿忘勿助之间，几而已矣。颜氏之子，有不善未尝不知，知之未尝复行，其知几乎！知几其神乎！学而至於几焉，至矣。几者，初念之功，力之最先者也，乾道也。乾知大　始，先天之学也。勿之勿之，则诚敬立，成性存存而道义出焉，是故能养所有矣。知所有、养所有，知而勿去，圣学之事备矣。至於本体完复，与天高明，与地广大，与天地合其德，与造化合其功，天地在我，位育在我矣。大哉图也，斯其至矣。然此理乾涉极大，为用极无穷，必如是而后尽性，必如是而后尽为人，必如是而后尽为子，否则不足以为人，不足以为子矣。呜呼！凡我志学之士，其何惮而不为人乎！其何惮而不为子乎！」 
　　
　　新泉对 
　　
　　督学刘子迁蜀之臬也，过新泉而问疑。甘泉子对曰：「疑人者，自疑者也，故人亦疑之而怀疑心。」问信。曰：「信人者，自信者也，故人亦信之而怀信心。」故在上者察察，而天下皆察察矣，在上者噩噩，而天下皆噩噩矣。人怀疑心而察察者，乱之象也；人怀信心而噩噩者，治之象也，故大道之行，而天下相忘於化矣。」刘子曰：「若隅也，可以信乎哉？」曰：「可。」「何以知其可？」曰：「吾有所征矣。自夫访察之疑行，则告密起而士怀疑心矣。自子廉复之信行，则行义彰而士怀信心矣。故疑人者与天下皆疑，信人者与天下皆信。孔子曰：『上好信，则民莫敢不用情。』然则信子之信而治蜀焉，文翁之化有征矣。」戊子闰十月十■日 
　　
　　礼刑对赠陆君选之 
　　
　　或有问士之能者於甘泉子，甘泉子默然。或曰：「若仪制陆君选之铨，可以为能乎哉？」曰：「可以为能矣。」曰：「以其能而施之为理，可乎？」曰：「可。夫治天下，礼刑而已耳。」或曰：「然则陆君之为礼官，八年於兹矣。厘正三礼，以翼明时，命辞揆义出焉，群公贤之，可谓曰能矣。今迁福建按察副使，为刑官也，则何如？可以易地而交能乎？」甘泉子曰：「能之。夫道一而已矣，在礼为礼，在刑为刑。夫在礼为礼，在刑为刑也者，犹之在水为水，在火为火。水阴根阳，火阳根阴，水火一气而已矣，故水火交为既济，而谓水火不相能，可乎？」陆君闻之，诣甘泉子而问焉：「闻先生之训刑礼之於水火，果若是一乎哉？请竟闻先生之说。」甘泉子曰：「吾子何惑焉？天一生水，水不根阳乎？地二生火，火不根阴乎？知水火之相生成，则知刑礼之相交用矣。」曰：「敢问刑礼交用之道。」，甘泉子曰：「书不云乎：『伯夷降典，折民惟刑。』礼何讵而不为刑？又曰：『率乂於民棐彝。』刑何讵而不为礼？是故出礼则入刑矣，出刑则入礼矣。」曰：「请竟其说。」曰：「夫礼也者，理也。三礼不同，而同於明为人君臣者、为人父子者、为人兄弟者、为人夫妇者、为人朋友者之理也。刑也者，刑也。五刑不同，而同於戒为人臣者、为人子者、为人弟者、为人妇者、为人朋友者之刑也。是故礼也、刑也，皆依於人伦以立教尔也。子之不理於子，是故有不孝之刑焉；臣之不理於臣，是故有不忠之刑焉；弟之不理於弟，是故有不悌之刑焉；妇之不理於妇，是故有不顺之刑焉；朋之不理於朋，是故有不信之刑焉。」曰：「何谓不信之刑？」「夫天下侪己者，皆朋也。众庶朋，以相贼灭，非不信之大者乎？昔者帝舜告皋陶曰：『汝作士，明於五刑，以弼五教。期予於治，期刑於无刑，民协於中，时乃功。』是故刑礼者，异用而同体，异事而同心，异治而同功者也。夫体同心同而功化同，是之谓大同，故能与天地同其德，与日月同其明，与阴阳同其惨舒，与鬼神同其吉凶，是之谓大治。夫大同大治，古之极也。」陆君拜嘉，请书而愿学焉，且以告於为理者。 
　　
　　燕誓 
　　
　　惟岁甲戌孟冬，湛子、顾子、翟子、崔子、董子、孙子、张子为燕集。惟时於外，则易子、陆子、徐子、严子。惟兹一二同馆，人事不於常，恒於乖；日月不於居，恒於趍；道义不有於孤，励於资。其自今至於后，月旦之日，肇置文会，会置酒。其勿侈於食，奢於义；奢於义，侈於食，则有罚。肉食鱼食，不愆於五品，品不愆於三，愆则有常罚；果不愆於三品四品，为器者八，愆於八则有常罚。惟羹、惟菜，不愆於六器，愆则有罚。非痛疾，其勿以故愆，愆则有罚。惟酒无筭，不及乱，惟其量。疑议毋比，惟其义。讦其身，不讦於人。面规曰：「某过，某过。」过则改，毋有后言，言笃於好，五越有恒罚，其敬之哉。 
　　
　　题曾守约弘斋卷 
　　
　　[周道]通之门人邵武曾生溥白於按治□□来□□□□道通□曾生之斋曰「弘」，昭大道也，以广生也。□□□□□□且以问弘之道。甘泉子曰：「子知心乎？□□[曰]：「知心则知弘矣。」问心。曰：「子知而本来之体乎？□□[知]本来之体则知心矣。尔心本来之体与天地□□一也，故知心之本体，则知天地万物矣；知天地万物，则知心之本体矣。知心之本体，则知弘矣。」曰：「未达。」曰：「子□与我心性之图矣乎？能与我心性之图，则知天地万物之非大，而吾心非小，是故可以知一本之说矣。弘之於吾子乎何有？曾生其归，以质诸聂子。」戊子六月 
　　
　　跋白沙先生题陶方伯思德碑后 
　　
　　此吾[先师白沙先生]所题方伯节庵陶公[思德]碑[后之]文也。[白沙先生以道]德为一代儒宗，其於人也固少[许]可。方[伯陶公以材武]为一方良帅，其於世也亦少[知之者]。今观[先生所以称]之者有三难焉，则陶公之良[可知矣]。至谓公之治民如其治兵，皆本之精神心术之运，[则]陶公之所存可知。又有以见兵民之一道矣。孟子曰：「[壮]者以暇日修其孝弟忠信，入以事其父兄，出以事[其长]上，[可使制]挺以挞秦、楚之坚甲利兵。」是以治民治[兵，其道一也。或曰：公自]恩荫起家新会丞，以至方伯，[辖三][广，凡]其爱[民]如爱[其]身，抚兵[如抚其手]足，此所以民心[悦，兵]力强，所向机捷神应，如[身]之使手足，攻破战克，无不[如]意。是以寇弭而民安之。功德之流后数十年，将帅无[与]比者。此思德之碑所以作也。而白沙先生之所称为[不]虚矣。公之孙锦衣凤仪瑞之，居武而好文，尝与予游，表里质直，恂恂乎一儒生，人不知其为将门之裔也。诗曰：「贻厥孙谋，以燕翼子。」陶公有焉。「无念尔祖，聿修厥德。」瑞之有焉。瑞之一日持此卷谒予京邸，予为拜读，谨跋其左方，以归陶氏，俾世守以为训。戊子正月　日[据嘉靖八年本补字] 
　　
　　答问赠临朐大尹褚君宝 
　　
　　□□从甘泉子游於南壁之滨，学於观光之馆。既举进士有名，尹临朐。临朐，山东滨海僻邑也。人曰难治，其民朴而野。以问於甘泉子。甘泉子曰：「夫朴，物之先也，天之性也，夫野，礼之存也。因其质以导之於天性，天下孰易焉！孔子谓先进之礼乐，野人也，而从之，是故治莫难於□□，莫不难於朴；莫难於都邑之习，莫不难於郊野之□。何者？其人情土俗之真伪异也。生之往，其以素所□太朴真诚之心而感召之，斯治绩之成於循良也□□□□。孰谓其难哉！孰谓其难哉！」嘉靖庚寅月二十八 
　　
　　送义门郑师节 
　　
　　浦江义门郑氏十四世同居，甘泉子叹曰：「懿哉！虽南面王之福无以踰矣。王者有易姓，而同居之庆无疆也。及闻今且分析矣，守而不易者，?师准、锐师节。及师节与其子宗夷、师准之子宗岱来从游观光，则知两世兄弟父子皆好学者也。夫居同於同心，异於异志，故守世业莫如同心，同心莫如学。学以同心，心以致理，理结於心而不可解。郑氏之中兴，其在兹乎！其在兹乎！书以归师节，谂其长兄何如也。」 
　　
　　听讼语王生 
　　
　　嘉靖壬辰仲夏，月既望，王生泽为思州府推官，问政。甘泉子语之曰：「子知子之职乎？夫推官，听讼以为职者也。昔者孔子谓『听讼吾犹人，而必也使无讼，无情者不得尽辞，大畏民志。』子之任是职也，当思孔子之以使民无讼，不尽其无情之词，而畏其志者，何居。」王生未达，甘泉子曰：「子之是非之心，与民是非之心，果有异乎？」曰：「否。」「然则推吾是是非非之心，可以听讼矣。致吾是是非非之心，如天之普万物而无心。风雨之润，雷霆之鼓，夫谁不畏？夫谁无情？是故大公立而民斯无讼矣。若夫发奸摘伏以为神，岂吾子平素之所学哉！」 
　　
　　嘉园诗卷跋 
　　
　　宫允孙子之归赋怀园，於是为之赋嘉园者若乾人。「何以赋嘉园也？」「嘉嘉园也。」「何以嘉嘉园也？」「褒嘉园为孙子之所有，而孙子之归能以有其园也。」「何言乎有嘉园也？」「褒孙子之能归以有之也。夫使孙子之不能归，则是园也，虽景如辋川，茂如邓林，溪如兰亭，花如洛阳，鱼如濠梁，则孙子乌得而有之？此园乌得歌咏而名诸？」「然则孙子之归，以嘉园而已乎？」曰：「否。夫孙子之归，为母也，倚门垂白，而年踰古稀。一养三公，其谁易焉？此孙子之所以归，归而托於园也。」「然则孙子之归，以母而已乎？」曰：「否。夫孙子者，苏、松之良也。甘退而薄进，质淑而好学，学以养静，静以居园，园以养亲，上堂荐蔬菽，下畦理荒秽。德进业修，道立於身，名扬於亲，二者交致，而园则兼有焉。非有托而逃者也。」或曰：「世之忘亲而仕者多矣。若孙子之归以养母，又学焉以显之，诚孝子也。他日圣天子求□□□□□□门，其能舍诸！」壬辰六月二十九日 
　　
　　?学赠郑生峻甫司教 
　　
　　郑生大仑峻甫从甘泉子游，及授德清司教，问教之道。甘泉子曰：「问教不如问学。」未达。曰：「惟?學半，故?學之道，其致一也。子之司教而为人师也，岂非为模范矣乎？」曰：「然。」「於乎！天下模不模、范不范者，众矣。天下之士不模於模、不范於范，政欲理，可得乎？」「曷谓模范？」曰：「容止足观也，进退足度也，语默动静足法也，斯不亦模范矣乎！」曰：「斯其外也，乌乎化？」曰：「道立大中，矩不踰也；勿忘以助，执天枢也。斯不亦模范矣乎！」「斯其内矣，乌乎神？」「养其内以达诸外，内外合德，合一不测，感动如神，则模范立，斯模范之矣。是故为师者知所以教，则为弟子者知所以学。故曰：?學之道，其致一也。是在子之力行尔，子其勖哉！」壬辰夏五月十又三日。 
　　
　　家政训 
　　
　　武库王子曰：「家君肥遯於荒，封秋官郎，他日未尝为政。夫肥遯於荒，尚志也；封秋官郎，推恩也；他日未尝为政，政於家也。盖孔子昔未为政，曰：『书云：「『孝乎惟孝！友於兄弟。』」施於有政，是亦为政，奚其为为政。』作政家训。」甘泉子曰：「政哉？正哉！正哉？政哉！封君若曰：『惟政政於正。呜呼！来乃子乃孙、乃兄乃弟、乃夫乃妇，乃各正尔攸事。夫正於外，妇正於内，士正於学，农正於耕，工正於於艺，商正於货。六者正矣，夫然后家事正。家事正矣，然而必正其道。父正尔慈，子正尔孝，兄正尔友，弟正尔恭，夫正尔义，妇正尔顺。六者正矣，夫然后家道正。家道正矣，然而必正其本。父正尔心，则罔不克慈；子正尔心，则罔不克孝；兄正尔心，则罔不克友；弟正尔心，则罔不克恭；夫正尔心，则罔不克义；妇正尔心；则罔不克顺；是故一心正而六道行矣，六道行而六事修矣。君子曰：「夫苟正其心，虽以措诸天下其可也。」是故父父、子子、兄兄、弟弟、夫夫、妇妇、而天下正矣。独家政也哉！』」壬辰十二月 
　　
　　演扇言 
　　
　　夫乾，其静也专，其动也直，是以大生焉；夫坤，其静也翕，其动也辟，是以广生焉。是故弛张之体配乾坤，动静之用配广大，动静弛张之机配太极，用舍之运配四时。放之则风弥六合，卷之则退藏於密。 
　　
　　广孝篇 
　　
　　嘉靖十年闰六月十三日，吏部言：「浙江东阳县民郭?告有应贡生杨成章系?同母之兄，其父泰先任台州长亭巡检，携正室何来任，不育，取?母丁为副室，生成章。泰卒，何扶衬还乡，成章甫四岁，外祖与之子而夺留其母，母剪银钱诀别，与何各收其半，以贻成章。十岁，何临终，泣出半钱与成章，成章号泣拜受。比弱冠娶妇，月余，即执半钱往钱塘寻母，未知母为外祖强嫁?父，竟不能得而还。?常见母日夜焚香祝天望子，未知其故。弘治十一年七月七日，有东阳典史李绍裔巡水利，来宿?家。母隔壁闻绍裔与家人作乡语，知为道州人，遣?问成章消息，绍裔备语之故。母因命?执半钱往寻见，会成章亦再来浙寻母，相遇於江西广润门螺蛳之桥，两船交搭，各问程途，因渐渐说出前情。成章泣云：『我初不知母所在，比有训导会稽人赵镔知我失母哀情，语以昔尝教读东阳为?师，备知?母离子情，此必汝母也。』成章由是往访。?惊悟，即各出半钱，相合拜哭，相与俱来见母，悲喜交至。自兹成章三往迎母不遂，弃月廪就养，以终母年，既葬庐墓。两省核实，交章奖异，载在朝觐宪纲，藏之部司县府。今成章以应贡在部，?亦以公事至京，相隔万里，不期而会。兄考居上游，徒以年老，随众例，仅得冠带，而孝义未白，恐非圣朝以孝治天下、举人才、励风俗之至意也。如蒙察其孝廉，量加一职，则当道表扬激劝之道，庶不孤矣。本部看得杨成章幼龄失母，长知慕恋，求之既得，始终孝养不衰。郭?能遵母命，不远千里，往寻其兄。孝弟之行，俱为可嘉。昔朱寿昌弃官求母，宋神宗诏令就官，天下皆知其孝。宋之史册，至今有光。今杨成章孝行，既两省核实，载之朝觐宪纲，藏之部册，其义素重於人可知。既有司不能举，今应贡而来，又以年貌拘常例，仅令冠带荣身，混在众常人之列，其何以甄别人才，激励风俗，称我圣明纯孝锡类，准於四海，取诸三途之良法美意哉？臣等皆有以人事君之责，孝弟之行，素称於人，如成章兄弟者，若知而不举，均有蔽贤之责。请授成章国子学录，以重师儒；奖?花红羊酒，以励风俗。」皇帝制曰：「可。」於是缙绅士夫以及民庶，皆颂称圣皇建极，首崇孝弟，慎选师儒；而三途并用，果为善法。且上下母子兄弟相感於诚，为明时之盛事也。其僚助教伍君克刚，孝谨人也。慕其义，以告於甘泉子，请为文暴其美於天下，以传於来裔，亦助圣明风化之大端也。甘泉子曰：「夫先王之治，风化而已矣；风化之道，感应而已矣。夫以银钱之判，二三十年而复合，有典史训导为之告符。又兄弟之往来，偶遇於远途，且母同无恙。逮子相见，生则弃廪往侍，死则庐慕全孝，两省不期而交旌之。今幸遇明时，公道大彰，慈母孝子，友兄恭弟之名实，并显扬於天下。其感应之机有五焉，是固足为明时之盛事矣，其能勿传乎！」杨君闻之，进而请益焉。甘泉子曰：「夫尧、舜之道，孝弟而已；孝弟之道，在一念之诚，扩而充之而已矣。是故能扩而充之者，大孝也；不能扩充之者，小孝也。小孝者，孝之疏节也。何谓大孝？始於 立身，中於事亲，终於事君。事父孝，故事天明；事母孝，故事地察。天地明察，神明彰矣。孝弟之至，通於神明，光於四海，是之谓大孝。夫天下相勉於大孝，而王化毕矣。」於乎！杨子，学在识其真心，扩充之而已矣。作广孝。癸巳七月十七日 
　　
　　观服勤堂集偶书 
　　
　　夫服勤堂者，粤峰梁氏之堂也。何名乎服勤尔？志圣谕以自励，以裕诸其子孙也。何以云集？粤峰氏集之以裕诸其子孙云尔也。凡集之伦有五焉，一曰恩纪，二曰衍训，三曰爱纪，四曰杂咏，五曰书启。凡厘为六卷。是故纪恩，著知遇也；衍训，存孝思也；爱纪，昭交际之善也；杂咏书启，示文艺也。俾其子若孙知乃祖乃父之积善垂范而不敢忘，立家教焉。故读恩纪，则思君赐之殊偶，知己之不遇，而其敬心惕然而生矣。读衍训，则思报本反始之义，而其孝心油然而生矣。读爱纪，则思声应气求之义，曰：「吾祖、吾父、吾前文人故所与游，尽达人长者。」而其慎交之心确然而生矣。读杂咏书启，则曰：「吾家之文献也。增其高，崇其光，不在我后之人乎！」於是肯堂构之心勃然而生矣。或曰：「垂裕后昆之道固如是哉？」甘泉子曰：「君知其一，未知其二。夫粤峰子禹范者，所谓善人也，君子人也。传有之：『君子创业垂统，为可继也。故曰：强为善而已矣。苟为善，后世子孙必有王者矣。』而况於缙绅学士之家者乎！外典曰：『上上人有没意智，下下人有上上智。』况梁子为大鸿胪之属者乎！盖其存心於为善，有上上人莫之及者矣。是故与人之忠，排难解纷，虽百挫而不变，失职而不悔，将至於死生得丧以之。其视世之握手论交，平时互相追逐，出肺腑相示；一临利害，反眼若不相识，挤之井而下之石者，何如哉？故梁子之可以垂裕后昆者，善也，非但若是集之所载而已也。」癸巳八月初六日 
　　
　　跋洪生所得白沙真迹 
　　
　　此我先师石翁先生之真笔也，盖翁五十前多用兔颖书法，出入晋人，神思逸发，非他人所能为。此卷又皆和陶诗，宛然如出陶口，而理道过之，可以观所养矣。今据其所书考之，乃翁成化癸卯应征过江、淮，所书与平江公子者，知其为真笔无疑矣。嘉靖癸巳，新安洪生梓同吴生球、徐生文清来从予学金陵，偶购得之。於乎！洪生观其书，颂其诗，如见其人，以学其学焉。斯卷者，得非洪生之羹墙乎！然则翁所谓公子，以其意而观之者，盖有在也。予於是乎喜洪生之有得也，亦以喜此卷之有托，不至再流落如陈氏也。书以归洪氏世守之而已矣。 
　　
　　猫相乳志 
　　
　　甘泉子居宗伯之宅，地旷多鼠，则为畜二猫焉。有玳瑁狸尾女猫者，育於黄狸尾狮子玳瑁母猫者也，将周岁矣。狸尾女猫胎未及期而生三子，则皆未毛死焉。未几，狮子母猫亦育四子，於是狸尾女猫与狮子母猫更乳之。狸尾女猫视其四子若己出者然。狮子母猫或他出求食，则狸尾女猫守之，不少离之，及其一子死，则为嗅之(甜)[舔]之，悲鸣焉，踯躅焉，而若哀恤焉，久之则所存三子者，视之亦若其母然。狸尾女猫乳之三子者，日夜不辍，虽至伤其乳，终不少避焉。夫人，物之灵者也；猫，人之畜者也，其知觉蠢动，相去奚啻什伯千万。今夫人之於子，或非己出者，犹多妒之，多害之，多寒饥之。彼此尔汝，至若路人然。失其慈爱之本心，反畜之不如，是谓人而畜者也。又况狸尾女猫生子，未及存乳，未知乳道而能若是，反若有慈爱恻怛之心，岂非物之奇异，而灵於人者乎！是谓畜而人者也。昔唐北平王家猫相乳，昌黎为文以记其事，后之人，犹异之而未或之信。今观此猫之相乳，则物之相感，则亦有信然者，与其所以然者矣。因志之以为规。嘉靖甲午夏四月 
　　
　　寿周守朴七十言 
</div>
    <div class="pagination">
<a href="泉翁大全集_page50.html">上一页</a><span>...</span><a href="泉翁大全集_page46.html">46</a><a href="泉翁大全集_page47.html">47</a><a href="泉翁大全集_page48.html">48</a><a href="泉翁大全集_page49.html">49</a><a href="泉翁大全集_page50.html">50</a><span class="current-page">51</span><a href="泉翁大全集_page52.html">52</a><a href="泉翁大全集_page53.html">53</a><a href="泉翁大全集_page54.html">54</a><a href="泉翁大全集_page55.html">55</a><a href="泉翁大全集_page56.html">56</a><span>...</span><a href="泉翁大全集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
