<!DOCTYPE html>
<html>
<head>
    <meta charset="UTF-8">
    <title>午亭文编 - 第 13 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 13 页/共 72 页</h1>
    <div class="content">　　水宿谿渚幽晴晖入枕席何异巗栖时梦醒一畆宅云雁去屡遥沙禽方自适散帙坐清晓尘务罕见迫愿言谢朋徒从此解缨舄蹔陟泰山髙欲访劳山僻仙人岂我欺我名挂玉籍纵未证无生亦复往息迹千秋幸若斯结欢慰于役纷吾慕逺游沉忧竟何益
　　白雁行
　　我有锦字书欲寄归鸿语归鸿入云长超忽不可数前行双白雁眼明粲可覩实秉皎洁姿非因霜雪苦一雁俄后飞单孤不成侣本欲托音书翩翻自无主将书置懐袖泪落三春雨
　　南旺分水行
　　导淮桐栢会泗沂东流于海禹所治赵宋黄河决而南淮与泗沂兼并之河于中土一大物况挟众流行恣睢尔后六百有余载多为世患违津涯吴艘越舶亘天来神京陆挽人驴疲伟哉潘生伏下职建言为国陈良规【济宁同知潘叔正建言开河通漕运】宋公举事不漫浪【宋尚书礼】下采羣策褒参禆是何老人白其姓厥名曰英超等夷铜壶倒影测累黍玉尺量地穷四维【老人白英建防分水】河湾接流二十里北走千里诚一奇我行南旺分水处此岂地利皆人为百川朝宗尽东下却与西北浮云驰君不见汉漕山东百万粟更歴砥柱多险巇又不见唐挽江淮道汴洛浊涛恶浪纷追随泗沂实与汶水合禹迹不湮劳川师洪河德水宁有二细流不择成大陂古来万事亦如此短歌微吟风涟漪
　　次济宁有忆
　　漕水向北流春草日夜緑今朝水南下緑草连湖曲湖波淡淡草萋萋北去南来人解擕临风欲采芳洲寄归雁何由到陇西
　　仲家浅望峄山作
　　言过仲家浅仲庙河水傍峄山对庙门百里来青苍影连初日动势接春水长遥峰插天汉空翠分崕冈不覩泰山尊争长雄东方歘吸亘南戒逶迤趋西疆豁然去欲无林峦郁回翔掩映仲子庙千禩嶫相望我兹在川上漾舟涉微茫前浦行脩途未登洙泗堂生不逢孔子日月依末光扣舷问渔父夕照明沧浪
　　古意二首
　　春草随长陌年年着旧痕教人归未得且莫怨王孙单飞不作行单宿不同处记得双宿时前年旧洲渚
　　徐州道中二月十五夜月
　　一身为太虚明月在其里天边见明月太虚复如此仲春三五月宛是前年明明月不改色所见有亏盈泊舟清口凯公学士惠以篇什即事有作
　　淮水生桐柏及此势屡变金波带余霞翠纹回净练烟深色逾澄夜久光不沧沧已朝宗滚滚复春见持此皎洁质得与潢污荐眺逺意少悰抚景兴宁倦一身为虚舟孤懐托才彦秀眉扬芳风清言发雅倩髙文迥朝列新诗广篇翰思君如淮水干里才未半淝水出其侧百里日已晏上窥河汉流下照星宿烂夕霭辨经途晨晖戒申旦稍知逹人心聊同性所翫
　　渡江见焦山有作懐林吉人
　　江流近海迎朝暾焦山苍苍当海门忆君焦山古鼎篇势凌海日倾江源金山楼观特瑰丽撞钟伐鼔风涛喧我行再过焦山下海云堂中空梦魂兹山不到屡惆怅懐慙竟践苏公言惟我于君亦如此知祢不荐昔人耻只有思君日夜心长江湛湛东流水
　　登报恩寺塔
　　大海沤灭无虚空多寳古塔何独雄金陵南郭长千里髙标屹立沧江东昔游不到去惆怅使我情想纷难穷浮生万事皆颠错更堪筋力枯秋蓬眼明忽覩琉璃影陡觉两翼抟长风扪星歴斗涉清汉彷佛似已凌苍穹吴宫晋代那复道三山二水烟蒙蒙曼陀优昙洒香界野花闲草徒防茏夙观胜因悟净理身云涌现空明中诸天龙象亦偶尔岂与人世争沙虫登临浩歌日欲暮归途且逐春尘红
　　惠山泉
　　青林欲断苍山起山色沉沉出泉水散作清晖百道飞逺暎千船万船里急呼双桨快幽寻清赏迢迢惬素心溪边靃靡披瑶草石上潺湲写玉琴我行吴越千山道春山处处流泉好玉牀金井纷徒然一酌清泉可终老山僧知我再来情汲泉遣致双瓷瓶黄泥赤印漫天下见此双瓶信可凭龙团手试清沤发引满浮空对明月七椀一饮不尽兴夜来少睡心愲愲摩挲双缾为三叹我自愁多岂汝怨提擕珍惜向故山折脚铛中煮粥饭
　　石门舟次
　　桑叶緑溪隂映我孤篷去飘揺杨柳花千里随来处及兹契幽情那得问新故柳条攀更生桑枝亦已附物理信有常人意莽更互超忽不可寻沉沉戒往路
　　武林归舟懐龙眠先生
　　前年同宿浮玉山海风吹月照别顔蓬瀛缥缈不可到大江东流去不还今年相别阖闾城寒烟漠漠春水清沧浪亭上白云古古人今人无限情归舟一夜武林道梦回枉觉湖山好老去那能五岳游茆檐竹簟自悠悠不买苏卿二顷田不搆元龙百尺楼一邱一壑足防钓摧眉折腰谢年少短歌听者龙眠公缑岭仙人独长啸
　　平山堂
　　我浮大江来回望江上山山逺翠犹送江去潮复还江山逓明灭暝宿茱萸湾访古平山堂水竹清心顔遂登堂上楼江流山色闲是时夏景殊云峰争烟鬟欧公千载后何人共跻攀风流寄欣赏寛简苏防鳏岂惟雄文字实将激懦顽门前清渠水至今余潺湲留题何处似有墨痕斑
　　梦太白五月初六日作
　　太白天上人入世思沉防昔过酒楼下扁舟系客情昨夜忽梦公千载犹峥嵘花月十年醉声名一日荣【十年花月西园醉一日声名北斗髙予庚午嵗梦中所得句也】此义我赠君出处亦甚明年至不归去惜哉身后名风雅亦细故所患在有生无生斯无死天人浑一成余语不可悉孤篷急晨征明当过酒楼灵爽使人惊
　　鲁郡南泊舟寄龙眠先生
　　龙眠公龙眠公长江与子分帆风君向江南归我向江北去别时双缆解流潮潮回不到长淮路微生着处如浮烟那惜飘零限江树舟中得病万虑空十日卧渡黄河东感公劝我舒懐抱有同慧日开愚防人生踏地莫忧老两脚能行便是好此言未寒吾已践为乐从公苦不早泰山髙沧海深凤歌邈矣不可寻谷城黄石圮桥水千古惟公知此心
　　汶水舟中寄阮亭
　　朝发济水南暮泊汶水东思君如流水日夜随征篷征篷虽泛泛所歴物象雄遥望泰岳云孤撑摩苍穹澒洞出逺岫飘飖乘长风洒然忽归来星月相朣胧巻舒亦何心托兴将无同尤怜汶水净清波映玉虹解作西北流千里浮烟空纵复杂行潦皎洁含冲融低徊赴沧海意若无成功奔潨谢众壑浩荡将焉穷对此感离别与子期鸿蒙
　　题寄斋尚书双松五桂图
　　公才天所笃矫矫凌云姿班朝面槐棘青春贯四时紫薇间红药香与清风吹而我揽此图霜榦含芳滋乔松表遐心粹然君子仪嵩髙千丈齐百木纷离披下防丹桂花松前开五枝譬彼芝兰秀玉树连轩墀画师巧用意根叶相猗猗逹人体造物至德通皇羲雨过长卉草阳回倾藿葵功宣化自洽感此动植知公其佐鸿钧斯理更不疑桃李岂有言成蹊如路逵一唱松桂篇或可弦声诗
　　蒋南沙宫赞画红墙下小槐树
　　飘飖尘外迹清赏寄草木迢迢红墙隂芳树骋幽瞩天秋众卉凋见此生意足风叶留余暄霜余洒新緑琐牕展书人写生盈简牍委身垂华缨结念同林谷持画对芳树宛在山涧曲
　　题林吉人北阡草庐图
　　草庐之图云龙蹲下见闽海横飞翻海山隠显走万里出没日月旋乾坤开辟以来奠鳌极汉家拓地秦东门自东以南海气昏扶桑弄影万象吞流球南交可指数十步五步如烟村天作崧髙东鼓山胜概如此难具论林生惟岳降有神矫如威凤初腾鶱德辉逺览翔欲下裵返顾西山樊松楸郁郁枌榆古嵗时伏腊陈樽俎筑堂丙舎兼家塾弦诵殷殷答石鼓汉家寂寞东西京二十四帝无抔土生也邱坟四百年名流辈出绳其武君不见刘郎石马泣秋风相如凌云气如虎
　　半日村以诗代书答张麋田【白东谷先生尝盛称张门前芝草鹿麋田之句因遂字之以麋田】
　　朝谒得幽踪逺心展阡陌袖中一纸书清言想平昔门外鹿麋田千里在咫尺芝草秀嵗寒元气肖翕辟萝茑因风翻灵根讵萧槭已从白社招孰假元纁辟悠然人世寛不觉天地窄念子如孤云托以桑榆夕
　　寻畅楼诗为吴孟举赋
　　南国有佳人髙步凌太清周览四荒外延伫临层城层城十二楼一楼何亭亭迢迢若木枝拂我东檐楹银河水清浅欲落当牕横散为三江流下与吴山平还顾蓬瀛间海月灔灔生登兹俯百川川上月俱明我心正如此皎洁含至精春月与春风四序相回萦伊昔遘嘉会欢言迈羣英客亭载酒时题楼闻令名厥名曰寻畅此理可服膺别来四十载宛尔嵗寒盟松柏千年姿宁羡桃李荣彼哉尘事邈矣浮云情持用祝眉寿谐之金石声
　　三峡流泉歌为曹链师作
　　惜哉髙渐离燕市击筑徒尔为却笑陈梓州瑶琴椎碎求人知老夫埋名燕山陲有客抱琴请赋诗自言此中可度世三峡流泉挂我青桐枝闻公有雅志髙枕谈庖羲鸿蒙閟元气弹出七条丝不论髙山与流水一丘一壑庸讵奇蓬莱方丈可径到阮公仲容俨在兹何用仙人赤城杖腾驾自有长风吹是日空堂花落时一弹为我生顔姿寂寂幽牕语沉沉若有思豁然野旷当帘帷琮琤万马揺金羁奔厓走石几千里五丁运斧神工施飞泉漠漠皎如练银河倒下清且漪楚云窈窕作变态挟将暮雨凉侵肌章华人去细腰尽仿佛似有猿声悲终弹使我再三叹师今年少红两颐老我衰飒双白鬓故山有约相参差感君古音发妙指状君雅调无妍辞攫深醳愉各有以鼓琴直可还春熙
　　史胄司端尹奉使南海却寄
　　昔我北镇奉
　　明诏东上海楼俯清眺海水沄沄不满眼望逺倚楼独长啸三十年余一瞬过回头颇惜朱顔少驱驰未尽登临意偪仄依然卧蓬藋今君南海使再行往事不殊官同调【昔予亦以詹事奉使】少壮能为万里逰山行水宿向炎洲黄木湾径扶胥口紫澜碧浪堆陵丘祝融冠冕俨王者视诸海神如公侯使星所临气晻霭方飨拱揖若有求只今天帝眷四顾中原黎庶安鉏耰海波不兴嵗屡稔五谷饱饫鱼蠏休蜃楼蛟室尽帖妥实惟廊庙思遐幽八极大瀛在懐抱兹海一才浮沤曰归此意逹
　　帝所精魂怳忽神光留使者诗尽人间意入海穷摉百灵閟韩公之碑苏公诗如子之才端可致仙人托兴虽偶然莫使斯文但游戏归来归来玉座髙直上青天展鹏翅



　　午亭文编巻七
　　钦定四库全书
　　午亭文编巻八
　　大学士陈廷敬撰
　　今体诗
　　草堂
　　东风树外吟望倚斜阳万里惊春色三年卧草堂蚤花能破蘂新栁忽成行往日青门道红芳压骕骦
　　濂村以濂泉得名【泉在兎垸当午亭之北】
　　旧业东山麓濂泉在北原引渠通野圃分翠入烟村一勺支流水诸峯耳叶孙道州千古意胜絶敢重论
　　月岩亦曰说岩闲居成咏
　　岩居非石隠山舘有余清辋水渔樵兴斜川故旧情宿云开峭壁新月上孤城遥识青门栁春风緑处生
　　春日松岭寺
　　孤峯春院迥晩景野钟初山势兼云动松隂带月虚禽因僧梵引泉为圃花疏香阁登临处闲情世不如
　　析城山
　　河东形胜古王畿蒲坂南来叠嶂竒禹贡山川连底柱唐风宫室尽茅茨隂埋半岭云车过翠入中峯雨脚移极目下方千万壑樵村归路客先知
　　太行四首
　　天井闗门跨碧空太行开辟想神功遥连絶塞羊肠尽下视中原虎踞雄嵩岳诸峯元拱北河源万里逺随东驿楼斜日慿轩意回首萧萧落木风
　　家山归处路分明北上车轮梦里声每忆梁公如葢语髙歌孟徳苦寒行横遮四塞如长堑俯抱三川似列城午壁亭前方亩地只应耕凿足吾生
　　比似人间路较强崔巍歴尽亦康荘嵇生未解青泥饮孙绰空登赤石梁少华西看峯影小大形东望海云长遗民敢笑唐风陋山水连天接混茫
　　絶嶂登临兴未孤白云回合尽平芜界分韩魏初盟土表里山川旧帝都曽度千峯趋大漠懒从五岳问真图更看天上黄河水长作岩前雪练铺
　　过海防院二首
　　川长塔迥费跻攀路转溪云杳霭间石镜泉鸣寒夜月翠屏鸟拂晓春山上方色界诸天静双树香林万象闲除却山僧与樵叟松门无客不须闗
　　浮图金碧照山隈略彴横斜隔浦廽钟动幽林风叶落鸟衔空翠雨花来引泉不碍孤生竹埽石长防未破苔曲径禅房容易好髙亭还对野塘开
　　韩大韩山送柿酒二首
　　白芡乌菱得比伦黄柑差拟洞庭春不辞风味清如水一片寒光解醉人
　　旋埽风轩洗破樽朱顔零落酒人存瓦盆旧是田家物柴汝官哥莫漫论
　　春雪懐李容斋检讨
　　二月晓花红霏微春雪中有香争入树无力怯从风词伯今谁敌清樽聊可同十年梁苑客赋罢各西东
　　东山上懐古之作
　　太行南欲尽万里势犹雄地迥标河朔川长起岱嵩六卿空晋土二典自唐风逺遡龙门业谁当继史公
　　月岩二首
　　万古东岩月柴门独照时溪花连竹坞林卧观黄羲家在山岩中清晖带林樾门前碧玉流金波漾新月
　　晏起
　　日照中林晓梦余离离花影映虚平明心事三春后一觉闲眠巧破除
　　楼夜
　　楼上风帘烛泪深晓凉庭院似秋隂夜残无寐单衾冷一枕荒鸡半世心
　　登月院山观普照寺
　　树杪水溅溅羣峯矗碧天松门留晓月板屋过流泉谷口山城逺中鸟道悬前林少人迹寒磬下溪烟
　　山
　　铁鎻钩梯细磴分半空时有凤箫闻双峯夹送三清月万壑全收太岳云挿汉桂榆垂欲下摩霄龙鹤动成羣人间何限卑栖意待剪香茅岭上耘
　　青莲寺禅人方丈二首
　　眀月髙髙在上方禅心不住水流长埽花风定苔依径穿树钟来叶满廊白社南朝常侍宅红楼北寺賛公房桫椤别院清凉境惟见威仪古道塲
　　寺名不愧是青莲始信人间别有天花比金轮寒暎月藕多玊井大如船吟身渐老知诗妄愁鬓新稀识酒权欲向支公聊问法可怜神骏意翩翩
　　午亭诗二十首
　　午园
　　结庐午壁侧著书午园间上有沁水流下有砥柱山
　　濓泉
　　泉水清且涟古村濂泉下不见昔时人浩歌寄来者
　　流花峪
</div>
    <div class="pagination">
<a href="午亭文编_page12.html">上一页</a><span>...</span><a href="午亭文编_page8.html">8</a><a href="午亭文编_page9.html">9</a><a href="午亭文编_page10.html">10</a><a href="午亭文编_page11.html">11</a><a href="午亭文编_page12.html">12</a><span class="current-page">13</span><a href="午亭文编_page14.html">14</a><a href="午亭文编_page15.html">15</a><a href="午亭文编_page16.html">16</a><a href="午亭文编_page17.html">17</a><a href="午亭文编_page18.html">18</a><span>...</span><a href="午亭文编_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
