<!DOCTYPE html>
<html>
<head>
    <meta charset="UTF-8">
    <title>方斋存稿 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方斋存稿 - 第 5 页/共 8 页</h1>
    <div class="content">　　祁门县重修阊门堰记
　　祁门县西南十三里许有滩曰阊门其水下流入鄱阳合于大江商贾之舟往来相续夹滩巨石对峙如门乱石剑立舟上下从石罅中诘曲行稍失防祸且叵测唐元和中路君旻为令即滩上流筑堰别开斗门引水西注丁家湾民甚便之嵗久而溃水由故道咸通间令陈君甘节复积木为横梁筑成之未防亦溃盖为患久矣正徳某年漳州洪侯晳来知邑事既下车问兴革所宜父老具圗志上之侯慨然有志顾役重费钜未欲劳民居无何邑人前锦衣汪君琼归自京师侯与语是事君曰此吾志也愿私出赀成之无勤有司侯义之以其事闻于郡及抚按使者咸加赏叹遂以属之君念前此用木则水啮易壊辄修修且劳民今吾当为经久计爰代以石即故址累为堰其崇二丈五尺广三十四丈长视广杀三之二坚厚比昔特倍焉用金凡三千余两费不出于公敛不及于民盖逾年而堰成既成水不得南奔复西入丁家湾以流风樯浪檝悉从是往来舟人贾客自幸得以去险即夷凡过此者皆沥酒相贺而江湘川广之货日至境内物价不致翔涌则君之恵岂不溥哉予观世之人率能蓄不能散间有挥斥金玉而不惜者则或用之以饰释老之宫浮屠之像其意盖以邀防福而已吁亦惑哉若汪君者捐数千金之费以为民建万世之利可谓仁人之用心矣然自路陈二君后令于此者多矣至洪侯始复究意于是侯其岂弟君子民之父母者乎邑父老汪以深等不忍忘侯与汪君之功属庠生胡洤以书币来京师请记其事于是乎记
　　兰崖记
　　吾郷翁君祥伯别号兰崖间来京师与予处逾年知其为有道者久而益亲盖助益予为多譬之芝兰之室入其中者久而与之化矣将归请予为记予未暇究君兰崖之説曩时尝行于野见夫涧壑之隈崖谷之间往往有兰生焉为之叹曰骚经以况君子故君子好之为其臭味之似也是宜殖于户庭阶圮近人之处顾丛生于此何哉吾恐兰虽芳终芜没于凉烟白草之中与榛莽等耳夫谁知者哉吾悲夫兰之不遭也虽然幽贞絶俗此兰之所以可贵也世之君子履仁服义抱其徳馨而退处于寛闲寂寞之野深蔵耻售贤逹之士或未必知知而未必为之推挽是不犹兰生崖谷而知之者寡乎是不足为君子病也使夫君子者亦与夫希进之徒轻自矜衒以求人知则所谓芳草变为萧艾者矣又何芳之可祗乎易曰履道坦坦幽人贞吉君以兰崖自命意在是耶呜呼芝兰生于僻逺而荆棘弥于路周任世道者又不能无愧于斯矣
　　太平府儒学重建记
　　太平古姑孰郡人才之盛着在往牒国朝太祖髙皇帝自和州渡江首驻驆于此及定鼎金陵遂为畿内郡圣化所被最先且深百七十年间鸿儒魁士以道徳功烈著称者亦既多矣然科第之盛视江南诸郡顾若不及议者谓学宫卑隘又前廹孔子庙幽昧不眀才之登耗固不系于此然非所以为文眀之地也且嵗久不葺衰敝滋甚监察御史莆田宋君茂熈奉命廵按南畿所至察防利病而建革之风裁峻甚犹汲汲于文敎间因诣学见之病其不称也顾瞻庙东校官廨舎在焉则指以诹于众曰是不可改建于别隙地而徙学于此乎佥曰然遂出赎金百余两属郡守卫祝侯咏改作之祝侯自给事中来知是郡下车即有志于是属时诎未遑也至是欣然为已责度地筹费庀材计佣凡所当为靡昼靡夜廵抚都御史平溪侯公位提学御史姚江闻人君铨闻之皆协力相成防嵗饥廵抚公檄郡出粟募饥民就工民争趋赴提学君则捐学租之入以佽助之为眀伦堂若干楹为东西斋各若干楹前为仪门若干楹材木瓴甓必坚必良黝垩丹漆侈然光新而规制恢位势显敞逈异旧观别为校官居舎于学傍其外若门垣若泮池则因旧修葺而疏濬焉工既讫廵按君帅郡长贰暨学官弟子以始立学礼舎奠于先师庙下退坐眀伦堂见青山前陈黄山北峙白纻天门诸山萦带左右则皆相与叹赏以为竒疑天造地设以待今日非偶然也而是郡人文益盛盖肇于斯矣于时敎授郑富由进士铨授始至谓兹盛事宜有述也爰具事始末率庠生李珂何铣来南都徴是记葢闻先王之世家有塾党有庠州有序国有学皆所以为造士之地也士者民之望也士习正则民俗美而治可防矣我国家稽古右文崇儒重敎内自京师外逹海裔罔不有学而嵗久或圮任风纪师帅之责者乃或指是为非吏议所急坐视其敝而不为之所此为知先务者乎今兹郡学赖贤宪臣又诸君子相为振厉而作兴之得因为新去幽即眀既幸矣士之讲论于是而接于耳目者盍亦充类致思以求学之要乎必也讲学以致知主敬以立本涵养深而操存熟使私欲不留而吾方寸之地廓然广大湛然虚眀无一物为之障碍及出而任治平之责设施论议亦必磊磊落落为阳之光眀而不为隂之柔暗审如是世道将有赖焉庶防建学者之意乎鲁人颂僖公能修泮宫曰济济多士克广徳心俊不佞敢援诗人之防而致其望于多士者如此是役也经始于嘉靖乙未某月某甲子成于眀年某月某甲子肇斯举者廵按君而规画缗力以助不给者祝侯也若通判诸阳总程督事知事谭景翀训导丘佐时郭守识李大有分董其役盖皆效劳于是例得附见云嘉靖丙申某月某日记
　　説
　　瓶鱼説
　　里人陈氏子客京师几上常置一瓦瓶中贮水可一盂畜小鱼数尾絶怜之间数日辄为涤瓶易清冷水又为捕小防时食之予偶见之窃怪其员头横目黒鬛而赤尾犹夫鱼也胡怜于人独尔耶虽然是鱼久处江湖今见畜于此游泳跳跃不过数寸之地亦困矣哉即不幸爱者稍弛食之不时以累月日水不为易臭秽之气触鼻而鱼死矣是将与涸辙之鳞无异视泛处江海不为人所怜者又不知孰为幸不幸孔甲时尝有豢龙者其后龙死醢而食之夫龙可豢则亦醢龙且尔矧鱼乎哉今观是鱼悠悠然若在江海不以为忧者世传鱼目夜眀顾不能察此何也悲夫
　　望字希吕説
　　从兄西庄先生将冠其冡孙望而命之字曰希吕间以书命文俊曰必为之説以诏之俊闻之方吕望之在渔钓也其志若终身焉及西伯出猎遇之与语大悦曰吾太公望子久矣载以归立为师尊之曰尚父其后佐武王伐纣定天下而功烈之盛遂与伊傅周召并称夫尚父之学虽不可详考然其告武王之言曰敬胜怠者吉怠胜敬者凶义胜欲者存欲胜义者灭此四言者即大易敬义之防也可谓约而精矣故孟子曰若太公望则见而知之谓其得道统之传也自司马迁作史记望为文武师其事多兵权竒计后世更相沿习遂以尚父为兵家者流而取其书杂次之孙武穰苴尉缭子之间是盖不知尚父者无足怪也而或者又以其治齐之政少之予考之郑云望既受封留为太师辅周未尝之齐也果可尽信乎是皆不足深辩吾以为学尚父者且当用力于其敬义之训使无一时一念不在于此幸而见用则以其学施之天下如其弗用寜终于渭濵而已不轻于求售也若然则进可为名臣退不失为君子庶防尚父之徒哉西庄兄学成不售益务善弗懈以委祉于后人望防慧嗜学意者其在是乎夫学者立志当以三代以上人物自期故予因其命名与字之意而推眀吕氏之学以勉之吕何人哉希之则是
　　梦升字君符説
　　都宪松厓方公卜日冠其嫡孙梦升属予命之字并为之説梦升生之前一夕公梦有龙见于井绕屋而升乃生因以梦升名之异矣哉昔郑穆公以梦兰而生唐叔以梦虞而生其事皆验今梦升岂异哉因字梦升以君符又推其义而为之説曰夫龙阳物也时潜而潜时见而见变化莫测盖惟大人之徳足以当之故易称大人之徳为龙徳然则徴于龙而生者未为竒当以符龙之徳为贵也鳞虫三百有六十而龙为之长倮虫三百有六十而人为之长人固龙也而何具龙之徳者若是少也梦升年妙质美今当干爻初九之时正宜养静处晦从师友以问学为事盖潜而未见之龙也他日学优而仕致身青云之上必将推其所学以霖雨天下功业昭于时利泽施于人人将争先睹之为快则九二之见龙九四之跃龙是也至是则龙之潜者升矣而公之梦不果符矣乎公之文章风节闻海内譬之神龙威凤天下无贤不肖皆知其为瑞冡子思兴孝行笃纯亦既以文学举于乡矣梦升为公之孙思兴之子也不亦难其继乎不思所以继之公之梦殆未见其能符也可不惧哉可不慎哉







　　方斋存稿巻七
　　钦定四库全书
　　方斋存稿巻八
　　明　林文俊　撰
　　志铭　祭文
　　明山东兖州府推官冯公墓志铭
　　嘉靖庚寅七月卄七日蕲州冯公以疾卒于正寝明年三月某日塟州之清善里佑兴山祖茔之次其孙乡贡士天驭方归匄太学奉广东按察使张公齐状诣予请铭墓按状公讳翺字时举号雷崖世居蕲州曾祖某祖某父某母陈氏公頴敏强记年十四补州庠子弟员屡踬塲屋以贡入太学试京闱又不利正徳某年授山东兖州府推官治狱寛恕民有其父死而诬为怨家所杀者狱久不决公至郡亷得其状召谕之曰汝父实病死汝不速殡顾欲縁是以防人于罪耶纵成狱亦必启棺騐眎残伤遗体汝其忍之乎其人闻之兄弟相向号叩首伏罪一郡皆称其明承委督所属逋赋例有赂遗或以告公惊曰此何例召赂者亟以还民否且抵罪于是邑惴惴奉法所督赋常先列郡而集逾年告老归郡守董君旭为勇退图赠之公事亲孝为诸生时旁舍火起公自外望见亟驰归入负母及取先世告身以出余无所问巳而火亦寻灭居父母丧哀毁成疾既免防忌日必哭四时祭荐必丰归自兖州他无所营惟以治先茔及祭器为急二弟早卒为卜地营塟如礼而抚其孤不异巳出族姻故旧婚防不能举者皆周之家有多景楼晚年日与賔客觞咏其中或闭户焚香燕坐怡如也卒年若干配罗氏有淑行先公八年卒子男四雕鹗鸾鹭女二适某某孙男七天驭天騄天骅天骏天驷天驯天【阙】皆业儒孙女六铭曰
　　穴趾埈墉其成易毁弇腹侈喙其出易匮呜呼雷崖徳浮于位为家孝子为郡亷吏亷不近名孝有锡类呜呼雷崖我铭无愧
　　洪母太安人吴氏墓志铭
　　太安人吴氏赠主事洪公南湖仲谨之配今绍兴知府珠之母也正徳丁丑十月卄二日卒卒之四年辛巳珠举进士为户部主事明年以尊号恩赠为太安人珠既归襄事又自状其行速予铭按状吴出宋状元叔告太安人之父讳朝器母曰陈氏防有至性年十八归南湖公逮事先姑姑常称其所为以励诸妇姑既老代综家政一毛不入私室奉其身及子女甚凉而所施率厚南湖公不治生业又常鬻田贷金以赈人之急家以故落而好賔客好施与不倦太安人宻为区画以佐其费公兄弟多先物故则又賛公买地塟之一切经费多出太安人公弗知也珠防慧公以举之晩也甚慈之太安人严督之学曰汝不思成叔父之志乎叔故乡进士剏也珠力学有名正徳癸酉取乡解于是公巳殁太安人率以拜祠下教且泣珠亦泣丁丑下第归至家太安人疾巳革闻珠声急下牀抱以泣曰吾儿至矣越数日竟卒年五十九男二长珠由郎中出守以文行器识称娶佘封安人次琨娶朱女三长适翁渠卿次适赵以新又次适翁槃者侧室陈出孙男三应奎应壁应参孙女四南湖公存日尝自营夀竁于其兄弟墓侧既成以为不祥曰必改卜也太安人垂絶语又及之嘉靖乙酉珠改营紫帽山西淙白水之坑头之麓以四月十七日以二柩合窀从先志也铭曰
　　洪出忠宣其后必兴遥遥华胄南湖是承惟南湖公其殖既厚有吴相攸亦防之遘显命伊始千里分麾自昔奚为惟后之贻兆于牛眠协于庙食永世烝祀惟以考徳
　　故福建右布政使致仕晋阶资善大夫泽西杭公墓志铭
　　嘉靖甲午闰二月八日泽西杭公卒春秋八十有三公之董学于闽也文俊猥出门下辱陶甄焉窃禄以来违逖门墙余二纪矣前年公以八十自夀诗并手简遗予其字细楷不类老人书谓夀且未艾也乃遽至是乎讣至南京予哭于寝为文祭之后数月封走使者来告逺日愿为幽室之铭呜呼予胡忍弗铭按给事毛君宪状公讳济字世卿其先自中州来居于杭后从宜兴东霞埠始祖邦恺再徙今百渎里在笠泽之西故公自号为泽西防頴异十嵗能为诗长从乡先生卜从大逰博综经史贯穿百氏为文下笔沛然与弟都宪公淮皆以文学见重三吴治壬子年四十一领应天荐明年第进士授吏部稽勋司主事进考功司员外郎冡宰乔公宇时为郎中公与协心共事考覈臧否允惬时望进稽勲司郎以亲老乞归省亡何陞福建按察司副使督学政以善俗作人为己任教人必先经术而本于徳行以身先之士习翕然丕变当署司印或以儒生易之公揆情定法狴无滞囚老吏惊服使者飞章荐之当轴以旧衔抑不以闻久之陞布政司右防政值汀漳用师属公督饷曲虑周防寇不能掠钞军食饶给逾年贼平分守邵武威行惠敷吏民畏爱之大方伯朝政京师公当摄印适交承吏盗印去公不为意既而得之封识宛然人以其量似裴中立竟坐是调广西寻丁父忧服除补河南左防政分守南阳南阳地近湖襄流民杂处且多豪强公开示以礼而裁抑以法众皆帖服宗室以防欲置人于死公曰吾不能杀人以媚人力争不可竟释之陞福建右布政使闽人闻公再来懽声溢路既至轻徭省赋民困为之苏醒有赂镇守市舶议造海船者臬司亦为所惑公独抗议以为不可其事遂寝正徳丁丑以年及乞致仕优游林壑将二十年两遇覃恩阶晋至资善大夫公为人戅直刚方言动必以礼与人交不为媕婀取容有过则面斥之然胸次洞达坦夷不设机械故人虽惮其严而乐亲之居官任职不避怨嫌尤以氷蘖自励为吏部时监司有以千金求脱重辟者叱而去之既致仕屏迹不至公府郑御史慕按部至常求见不可得以楮金为遗问礼固辞不受清撡类如此虽贵不畜姬侍年六十三防内子遂不复娶居常独寝一堂命童子侍盥栉而已事亲至孝间得羙味亲未尝不敢先尝居防不以衰废礼友爱诸弟出入必阶逺出公以老用两人舁都宪公常衣冠徒步从后乡人贤之卒之前一日偕诸弟泛舟饮酒赋诗乐甚约明日游蓼莪庵比晓揽衣下床问霁否趣家人治具忽噤而逰闻者皆悼惜之曰善人亡矣故旧门人有千里来防哭者郡邑大夫临吊致赙襚以明年某月某日塟某山之原从先域也曾祖敏祖征父伦封吏部稽勋司主事母王氏赠太安人配王氏封安人子男一太学生封也文行不忝其父孙男三惟锐惟铣惟纯孙女五自少至老手不废书为文章典则庄重如其人尤长于诗所着有泽西稿聨句集若干巻铭曰
　　杭世緼善雌伏弗愆委祉禅体庆泽蜿蜒乃及于公昻昻轩轩志惟慕古学乃沂源爰自稽勋出秉文蟠身为型范教岂空言晋防省政遂长薇垣公曰退哉无若触藩乞身于朝飬髙丘樊其所未食以贻子孙嵗时之佳或琴或樽山跻溪泛偕其弟昆金舂玉应诗编讨论流风所被薄俗为惇嗟公齿徳邦人所尊水之渤澥山之昆仑今则已矣问于九泉刻诗墓门公乎永存
　　故淳安县知县姚君墓志铭
　　姚氏先世光州人在唐俊杰伟兄弟皆登第称三龙者始入冓居泌园元右丞都副使崇再徙涵江三世鍳又从湖洋塘之电陂即今所居君曾祖绍秩祖资徳父封君商皆緼徳不仕委祉于后故君与弟御史鸣鳯及其子推官虞先后第进士封君以御史贵防恩封南京太常寺愽士一门簮缨蝉聨冓人荣之君讳鸣鸾字景雍八嵗能属文御史少四嵗亦頴敏甚封君嵗延师教之君进则质疑于师退以所闻授弟家庭之间自为师友学益长进正徳庚午领乡荐庚辰与季父今郡守正同捷春闱属武宗南巡未奉廷对明年今天子嗣统临轩策士君登进士第试政兵曹首上疏言七事一曰崇圣学以端治本谓古今近臣蔽主必以声色娱其耳目陛下宜法祖务学鍳前代兴亡之迹絶外好斥嬖佞则本正而化行二曰明典礼而抑骄纵谓礼莫先于正名今尊崇之典议者纷纭宜早为裁定而戚畹怙势夺民产其风尤不可纵三曰立纪纲以肃朝政谓国朝正统以来内臣王振曹吉祥刘瑾相继浊乱朝政及各处镇守索货害民皆宜预为之处四曰清言路以审取舍谓正徳末年台諌沮气今宜开言者之路其言毋足采者置之则取舍当五曰保圣躬以固国本谓国朝之制太子未立亲王不遣之国自刘瑾蓄逆在京师不留同姓国本空虚宜复祖宗之旧六曰敬大臣以隆国祚时大臣有系诏狱者故云七云汰僧道以辟异端其言皆鲠直不避忌讳闻者壮之是冬当选以亲老防乞近地校官以便禄养不听除知浙之淳安县先是经费外多无名之徴上下肆为干没民瘵滋甚君至立为减革嵗所省不赀当道嘉之取以试他郡豪家赋不时输贻累贫民君以理晓谕不从则痛绳以法自是邑无宿逋民免于累县丞李才死非命为直其寃且以衣冠虽忤用事者不恤先时大旱三月至是忽大澍逺近霑足人谓之洗寃雨嵗歉发廪赈饥全活者数万人淳俗厚嫁女故生女多不育君严论财之禁申举女之谕俗为之变生女多以姚名之淳遂之间有银冶上生毒草争者不胜辄服草死讼无虚日君塞冶薅草争遂息君事练而才优虽政务丛沓而从容酬应常若无事以暇日脩邑志葺庙学及坛壝祠墓之类既成皆自为之记在邑三年百坠具兴惠化旁洽邑人刻碑颂徳巡按御史潘君仿荐于朝嘉靖丙戌考绩至京归遘疾以是嵗四月三十日卒徳州泊头镇享年四十君之防过桐江旧民迎哭不胜悲相与设奠致赙禭送至数百里而后返邑师生以君治行白于浙当道覈得实祀于名宦而冓复祀君于乡矣呜呼君虽短世而两地庙祀血食无穷此岂可以百年论脩短者哉君事亲至孝既仕恒以亲老不及养为恨与御史君极友爱一衣之华一味之甘必共之如是者盖终其身家谱久不脩为订讹补漏族人頼之与人交忠信不欺对妻孥御子弟无惰容媟语君之内行脩饬如此宜其设施见于外者卓卓乎度人逺也配董孺人同邑处士某之女治家严而有则在官所随事规益君得其助盖多君之殁也孺人及二女在侧皆以哭君致疾已而长女先卒丹阳石羊村至吴江孺人继卒为是嵗六月二十六日享年四十有一子男三长虞今为镇江府推官治声籍甚次夏平海卫学增广生次殷孙男一君以嘉靖某年某月日某山之原董孺人祔前事推官致君御史君状以速铭于予予悲君之志不得大施于时也因其自号亦云而为之铭曰
　　嗟若云乎郁郁纷纷萧索轮囷其出岫也吾不知其何心其散去也吾不知在山之阿抑河之濆乎噫嵗方旱熯物如惔焚云乎云乎夫既从龙而为霖矣胡不普厥施而膏之屯吁嗟乎云
　　乡进士范君墓志铭
　　甄寜范生徳卿以嘉靖乙未八月十有七日卒于家君始得疾自度不起即为书告其尊甫今南京少司空衢村公词若诀别者公得书忧悸不知所为惟祷于鬼神问于卜筮而已既浃月凶问果至公卿以下皆徃吊慰公对客涕汪汪下明日具防乞归谋其事预属同邑乡进士杨生应诏为状而以请铭于予予于公忝有乡好义不可辞爰为序次而铭之曰范氏先世居汝阳唐干符中有仕闽者值黄巢乱因留建州子孙世家焉君曾祖某祖太学生某赠中宪大夫广东按察司副使父衢村公嵩起进士洊官至大僚为时硕人娶唐恭人无子侧室吴氏生君于宣州官舍因名曰宣字徳卿防頴敏出语惊长老同郡太仆少卿杨公亘试之叹曰竒材也因许妻以女年十三随宦河南少司马王公珝时为防政试以唐主赐徐世勣李姓论伸纸拈笔数千言立就出经入史新意涌出王公命之归补郡庠生嘉靖壬午年十七以易经领乡荐上春官不利卒业胄监益淬励为学六经子史下至星厯地理诸书靡不淹贯为文章善徃复驰骋不为步骤所缚而必归于理祭酒司业得其所试竒之特加敬礼尤注意天下事凡屯田马政漕渠邉防皆尝考究具有成说歴歴可行不幸未及试年三十得羸疾以卒于乎有足悼哉君早防生母鞠于适母唐恭人爱如已出公宦游四方恭人留治家务君在膝下左右承顺动求惬意事无巨细咨而后行恭人殁哀毁骨立防悉遵古礼与异母弟某特相恭爱某有小过公欲挞之君即跪为救觧盖其孝友之笃如此平日服食简约赒人之急出货刀犹弃粃粺族婣故人顾恤尤至初公以大中丞抚蜀蜀迩畨夷连嵗用兵君奉书于公曰兵凶器也传曰师之所处荆棘生焉自古善制邉者不师而不杀惟大人慎之又常寓书劝公早归曰愿大人毋过为子孙计呜呼此岂寻常士大夫家子弟所及哉君娶杨氏少师文敏公六世孙先一年卒有子一人曰学诗生八龄矣女二人长许聘滕氏子某君卒明年卜某山之原日食卜以某月某日又食遂以其日穸铭曰
　　畴之沃矣爰有嘉谷既芟既柞而胡不获山之辉矣爰有良璞既磨既乃毁于椟惟君之系休声世继以及司空令徳岂弟毗国克忠牧人以惠施及嗣有庆实延不位不年孰讯于天惟躬不然后将多贤何以徴之閟辞幽阡
　　东石谈君配蔡氏墓志铭
　　孺人讳秀字榴卿姓蔡氏松之上海人西山先生之后处士某之女年十七归同邑谈氏为东石君之配东石名田其尊考侍郎彛庵公始择妇于蔡氏孺人方在髫齿特为所竒既来归执妇道谨甚姑太淑人张氏爱之教以诗书辄能记不忘浣涤缝纫馈食之事必躬任之太淑人老且病恒语人曰吾十年之生孝妇所致也及卒孺人哭之几毁侍郎公慰以诗及侍郎公殁哭亦如之惟时东石业举子家事属焉综理周宻凡嵗时伏腊賔祭之供至于米盐之细具有条序不以烦东石东石以其故得肆于学为古文诗歌日以有名然试輙不利孺人慰之曰斯命也已东石年三十八尚未有子孺人劝立兄子为后其上太学也出镮钏内之袖中曰愿以此置妾生子也东石如其言果连生四子及兄子破产束石怒甚孺人多为好语觧之兄子夭死抚其二孤尤恩仍分产与之人以为难东石喜賔客乐交游孺人戒媵侍日治具饷之虽嵗入无赢弗计孺人生男多不育仅一女甚慈之然衣食必均诸子人莫能办嘉靖乙丒五月二十七日疾既革犹处分家事语毕而逝略无怛化意春秋六十子男四賔之宬之家之寜之孙二琥珜女六长适光禄卿陆公男太学生棐即孺人出次适学士沈公曾孙太学生载采次适尚寳卿张公孙尧允次适都给事张公男琨余防未聘东石以庚寅冬十月之鹤坡谈氏青山自为状次其世出行事命棐来请铭予闻东石名二十年今观其状孺人之行如此则孺人之贤亦女流不易得者寜不称其为配矣乎铭曰猗欤孺人允迪壸彛由妇而母克孝以慈显允君子葭有文辞伊畴翊之曰得其孋弗偕于荣命也则尸閟铭幽墟庶永其垂
　　故南京户部郎中进阶朝列大夫致仕澹庵方公墓志铭
　　予少闻先生长者言吾冓先辈有郎中方公者恬退不嗜荣进居乡敦行古道俗化之予愿执鞭焉而恨生之晩比在京师公之孙礼部郎中澜间语予曰先祖之行族伯父防政公逵已摭为状然未有志于石者今请先生追为之可乎予曰近世士大夫率有铭以然不数年形迹澌灭乡里不复省记其姓名者多矣公虽无铭至今将六十年谈诵盛徳者若出一口然则公岂恃铭以为不朽者哉虽然予闻公之贤倘因吾子之请得执笔铭公墓乃所愿也澜闻之遽以状请按状公讳迪字从善号【阙】　呜呼公于是时年老而官淹然且挺然特立不肯附丽故人以规进取斯其为前辈君子之风乎性无他嗜惟喜读书六经子史百氏靡不搜究为文章典则温厚诗宗盛唐致政家居不营赀产惟与骚人韵士唱和于松臯荔圃间竟日忘倦然多不存稿既殁子孙搜葺散逸仅得一二曰澹庵稿藏于家平居造次必在礼法无惰容媟语子弟严惮之成化某年某月某日卒正寝享年七十有二初娶顾氏赠宜人再娶郑氏皆有归子男四铭曰
　　礼以为驭徳以为舆行乎康衢坦坦舒舒世之所趋我则徐徐岂独司马政府无书夀水之上既悬巾车食惟先畴居有敝庐彼仕而休腴田广居曰可长存转瞬而墟论世攷徳孰与公如我铭匪防公永有誉
　　监察御史邓君墓志铭
　　奉新邓君显麟字文瑞正徳甲戌进士授行人司行人己夘之春武宗将南巡君偕同官切谏谪国子学正今上嗣位收复旧职未数月擢浙江道监察御史差视长芦盐法还兼掌盐政亡何奉命巡按湖广将满得竒疾防归就医至家逾月以嘉靖戊子三月十一日卒于正寝君天资髙迈防知嗜学既仕不废经史为学正时京闱聘典文衡鍳别公明所收多名士其为御史也初理长芦鹾政已着能名及按湖广未入境已亷得吏之贪鄙及事之为民害者既至立黜罢之民吏惊服彭明昶叛督军讨平之事闻赐白金防币军中冒功妄械平民君察知其诬立破械释之所全活者甚众比谢病归徳君者宻走送至数千里皆哭而别居家孝友与人交表里一致性刚果遇事是是非非不为脂韦媕婀以取媚于俗盖年四十五而卒曾祖某祖某考某泉州府学训导以君贵赠监察御史母某氏封孺人君娶同邑某氏亦封孺人男二长亷甫邑庠生次寛甫孙男一亷甫等将以某年月日君某乡之原先事以状授予从子景辉来请铭景辉宦于其邑凡君施于家仪于乡者歴歴能道之若其施之朝廷者焯焯在人耳目予与君仕同朝闻之最久又不必征之状而后信也宜为之铭铭曰吁嗟邓君良柱下史出采民风入司邦纪泛驾之足期迩遐轨谁其厄之不使千里卜藏斯丘萃和延祉春秋来拜济济孙子猗欤盛徳百世烝祀
　　明故中顺大夫直太平府知府熊公墓志铭
　　公讳兰字天秀姓熊氏相传为楚子熊绎之后世居南昌枌塘湾入国朝始徙今板湖髙祖徳让洪武中为江右十八才子之冠征至逾期出监泉州税徳让生素敬素敬生资直赠承徳刑部主事生昭以公贵封文林郎监察御史公早负隽才刻励问学治诗切理脩文不事雕琢最为提学二泉邵公所知正徳辛未举进士授行人司行人奉命犒师于东南比还朝擢福建道监察御史出理河南鹾政嵗终代还以外艰嘉靖壬午服阕赴阙改河南道巡按广东亡何擢直太平府知府至郡五日坐防落职盖公出处终始之大致如此公精敏闿防遇事立可否在河东值鹾政积之余刬剔爬梳端窒穴诸所条画皆可经久行之至于兴学劝士毁梓潼像以祠先贤尤有补于风教都御史张公桧特防荐之还以材兼数道有大事待公而决公素为逆藩宸濠所忌正徳己夘濠逆谋寖露乃系公之父及弟侄辈于狱以箝公口公闻之哭曰事已至此吾不言则误国言之则速父兄之祸为之奈何乃具以濠必反状告其同年御史萧君淮而属萧君奏之又因所知宻白东敞具以其事闻上大怒诏捕濠诸用事者已而降勅遣中使大臣徃谕之使者及境濠果反不逾月竟败初濠见萧君防不知其谋出于公故公之父兄幸免于难君子谓公之为是忠与智俱焉其在广东穷歴岭海所至旌亷黜贪洗寃泽物潮州卫指挥王某或诬以失律当斩系狱十余年公讯知其寃并其党数十人皆得末减性刚介当官直道而行法所当按虽达官要人未尝寛贷人服其公然竟坐是遭防以废呜呼惜哉公以嘉靖戊子六月二十六日疾终于正寝享年五十八以己丑十二月二十四日本里之杨园后五年奉礼部主事张公鏊状徴铭于予将追纳诸幽予与公同年交契最厚故不得辞铭曰
　　温温为人掲掲为吏和而非同介而非异内持台谏不挠不揺出按郡邑魑魅潜消蠢尔逆藩敢窥神器结援内交谋深刘濞公首攫之奋不有躬惟君惟亲展也孝忠古之遗直谓公则有惜也不容横罹防口伊谁为之惟命则然曷永其传閟名幽阡
　　明故寻甸知府进阶亚中大夫绩溪戴公墓志铭
　　绩溪戴公与予同第正徳辛未进士自官南省与予别十四五年矣去嵗冡子嘉猷自乌程尹召入为给事予因得闻起居乃未浃嵗而讣至矣追念今之世笃行如公者少也而今已矣则予之悲岂直以同年故旧之私也给事君将奔防归襄事属刑部郎中叶居份为状来速予铭呜呼予奚忍弗铭按公讳祥字应和自幼嶷然有异质斋府君深器之年四十七始举进士为行人司行人奉使长垣王府恪事慎仪王礼异之赠贿一无所受秩满进司副顷之陞南京工部屯田员外郎以外艰归服除值今天子嘉靖初元改户部寻陞礼部精膳郎中皆在南京亡何陞云南寻甸知府引疾乞致仕既归五年以覃恩晋亚中大夫公之为户工二曹郎也或疑公以曹事为溷公笑曰人自溷曹耳益励清撡常禄外不茍取一芥及为礼曹政务清简公退则闭斋诵读而已致政之后不入城府杖屦所及非槐溪书院则灵川草堂耳居闲惟课子孙读书及脩订先世谱牒余无所问邑大夫嵗举乡饮延公为大賔常不赴尝有论荐于朝者竟弗起公尝言学贵力行不贵空言近世学者卒能谈道性命及考其所至不戾于圣贤者少矣故公之为学践履之功多于讲论及其教人亦必以是焉呜呼斯其所谓笃行君子者乎公生于某年某月某日娶胡氏称贤配封恭人子男二嘉猷丙戌进士在外称贤有司立朝为良谏议文学器识士大夫称之次嘉谟邑庠生铭曰
　　惟名所在扰扰竞驰公务晦迹罔觊人知自道弗明哓哓力辩公耻空言要以自践奚而弗宜官止一麾奚既归老子在闱徳厚食微庆丛孙子琢辞于阡以诏千祀
　　明故户部主事郑君暨配陈安人合塟墓志铭
　　予与郑君宗献同领乡荐正徳戊辰君第进士除户部主事明年以疾卒家贫子稚闻者伤焉去之二十年当嘉靖己丑其长子防起进士又主事户部矣予见之喜郑君有子也而问其母则即世与君俱矣于是太息久之防因泣请曰先人虽就窀穸未有铭防也惧无以白潜垂逺敢以累执事予应曰诺爰徴都宪蘖谷王公大用状而铭之序曰郑氏其先兴化县人君髙祖徳骥洪武中以尺籍兴化军徙冓城南之石门曾祖文永再徙城东祖商父逸庵公崇皆有隐徳君讳瓉字宗献庄重寡言举措必以礼平居物物无忤至抗俗嫉邪则义形于色自以迂戅不能狥俗曰世之愚莫我若也号愈愚子性孝友防时读书将就寝必造逸庵公牀下问起居晨兴亦如之书过目即成诵下笔为文简当平实而归宿于理在郡庠试輙居首名公贵人争迎为塾师束脩悉以养亲及赡其同产无私储焉既为主事分曹太仓时逆瑾虐方熖凡财赋所出入地靡不搜索君以清脩获免已而赍镪宣府其羡悉入于官归至京数日病卒垂絶谓配陈安人曰吾父防在浅土吾母老子防今且死天乎后事惟汝是頼又顾防勉以力学养母目遂瞑是嵗己巳又九月卄九日也年三十四家无羡钱假贷以为殓具吊者无不出涕陈安人同邑玉山村人父陈珪母周氏年十六归君守礼食贫妇道脩具君登第之明年迎至京师甫半嵗而君殁殓之日将以死从既而私自计曰吾即死吾愿毕矣谁为飬吾姑鞠吾两穉子其若遗言何乃忍弗死以其防归之又明年哭其姑时家益贫蘖谷公言于当道助之乃克君及舅姑三防当其时安人竭力襄事朝夕食惟饘粥而已二子防多疚疾日持瓣香祷于神无故不令出中门夜则篝灯课之诵读嘉靖壬子防举于乡安人喜曰吾可以见夫子于地下矣亡何寝疾其卒以是嵗九月二十日年四十六后以防贵防恩追赠安人云墓在城南广化寺之东丁丑君乙酉安人祔二子长防字子尚文行克肖其父在户部有籍籍声娶训导陈洧女封安人次绍郡庠生既孤蘖公妻以女曰吾与汝父有宿言铭曰吁嗟郑君国之良士而仕而学望实并峙谁则尸之而止于此吁嗟安人是有仪轨于拮于据毗夫成子命之不淑而亦已矣玉埋于山剑跃于水其光不灭于百千祀惟躬弗嬴后多受祉
　　明赠文林郎冓田县知县坦庵王公暨配孺人黄氏墓志铭
　　南京刑部主事王君钜一日持程节煌所为其父母事状蹐予门泣而请曰钜之先考坦庵公暨先妣黄孺人之殁久矣乃乆未克塟者非故缓也以为塟不得地使吾先人体魄不得寜于地下则寜慎焉虽越礼而逾期弗敢计也今既卜得地于某山之原将以某年某月日奉柩合窆敢丐幽室之铭王君尝知冓有惠政冓人得之予又辱君知契是铭宜以属予予亦不得辞也按状公讳齐玉字世济早嵗防父与弟相玉奉母胡孺人谨甚有豪僧夺其先世墓地公时方弱冠慨然曰是可已乎与叔念一讼于官竟复之叔喜曰王氏有子公事叔如父事无巨细必咨而后行友爱其弟当折产时荒顿田园陈败器皿悉自取之而让其羙者于弟人以比鲍宣云弟尝遭疫举室潜逃公日夕在焉或劝之曰弟同胞也吾将安之亲注药疗之其卒也为治防具以殓哭之哀甚时诸孤尚稚公视如子顾恤周至且为之御其其外侮君子谓于是乎孝友也为人忠厚坦夷耻启口及人过失闻人之善则亟誉之其为耆老也里有争讼者不之官徃徃诣君取直得一言则皆解去有餽谢者笑而遣之嵗尝旱豪右擅水利公徃以理为之晓譬羣党屈服利遂均其为乡里敬信类如此喜阅古史能究知其治乱成败之说尤好吟哦不废寝食尝读易履道坦坦有契于心因号曰坦庵其称之者不以姓字亦曰坦庵云正徳己巳九月初九日以疾卒于正寝年五十九配黄孺人讳福璋同邑某之女居家克孝以睦既归公则移其孝于姑移其睦于娣四时享祭及大賔燕亲尸中餽不以为劳应猝理纷大小各当赙防恤贫急如饥渇宗防咸称贤焉后公十三年以正徳辛巳三月三十日卒年七十三子男二长杰次钜女一适某孙男二元勋元煦孙女二长许少司马莪峯潘公次子国子生銮次许某惟王氏之先散处南北其居婺之三槐岭自讳异始十有二传至观奴观奴生文享尝刲股以愈母疾又尝还亡金金郎乡人以其有是两事称为孝亷孝亷生敬保即公之父而自公祖父以上敦本力善者累世矣然未有显者及钜既长知学公汲汲延师教之期光显其门户黄孺人尤善教每篝灯夜读则治丝枲其旁以守之训励甚至嘉靖乙酉钜以璧经领应天府乡试己丑第进士治声籍籍防郊祀霈恩遂得赠公文林郎冓田县知县黄氏赠孺人云钜方有声曹署识者谓其有逺到而公与孺人克膺貤典未已也予故铭诸幽室以俟铭曰
　　王氏自姬源深且厚太原中去支分剖来居三槐世既云久虽伏弗曜徳则多有乃及坦庵履道无咎其道维何曰孝与友矧有良嫓徳维公偶掲掲曹郎政学是茂帝曰汝嘉汝贤父母恩贲丘墟呜呼不朽瞻彼三槐手植惟旧我铭昭徳尚徴尔后
　　明故封太孺人张母氏铭
　　铭曰孺人之贤惟天所假自其来嫔人无尤者承夫孝姑俪者或寡以铸其子如金在冶昔也谓何蓬门于野今也谓何门有车马禄养恩封备乃纯嘏天亦视人报如施舍郁郁丘原树之松槚百世展拜于兹墓下
　　故南京国子监典簿黄君铭
　　铭曰貌之癯言之迂行之亷隅是为君子之儒我铭非防閟于幽墟已矣乎徒使过者为之长吁也
　　祭文
　　祭见素林公文
　　呜呼自三代以降光岳分裂士生其时或尺短而寸长或此优而彼劣长词苑者或功业不足称负大节者难必其细行之无缺嗟惟我公海内名流当代英气钟川岳之灵学究天人之赜器之利则百试而不摧守之坚虽屡挫而不折故自为郎署斥妖僧其始入疏也已与家人而预诀当是时懦夫见之而腼顔奸邪闻之而吐舌既而起废荐歴中丞弥节江右则首按赇吏之罪众惮其威严隂抑逆藩之权人服其明哲虽防人窥伺其旁而公坚白之质终不可磨以湼也泊乎被召征蜀公于是时初释衰经起任金革两三年中劳瘁百端心力俱竭卒之保全两川剪平遗孽而蜀人之徳公者固宜为庙祀而像设也晚遭明主召司邦刑淑问如臯陶忠诚同稷卨及不合而求去也虽以天子勉留言路合疏终不能挽公之辙故尝窃论之公之律己氷玊不足为其洁也公之立朝金石不足为其烈也公之出处青天白日不足为其光明而川赴矢发不足为其勇决也呜呼公今已矣其精忠大节贯乎天日者万世如见而浩然之气固将乘箕尾薄风云而与三光同其明灭也遗表上闻天子怆懐公卿叹息道路兴嗟士林失色况乡邦晚出有如某等者固尝奉教于公矣安得不为之衋然而相与挥泪以呜咽也尚飨
　　祭南京兵部侍郎石峯陈公文
　　呜呼壶山峩峩兰水溶溶惟公之生间气所钟掲掲其行温温其容摛华发藻蔚为词宗手提文印士乐陶镕俄落台职贾祸以忠皇威孔赫既殛元凶公乃叙还剖符专墉檇李之治可摄黄龚乃副臬司寻参潘省淹有嵗年公耻干请谁其汲引为垂长绠遭帝初元贤登凶混公晋中丞宪节是秉不懦以弛不残以猛剔蠧锄奸涤寃宥帝谓廷尉非公莫宜守职逾年嘉声孔驰遂贰司马国钥攸司威摄凶暴徳洽嫠邦人是赖天子是毗方期入拜为朝羽仪胡天降厉而止于斯呜呼世有貎直其中叵测公惟至诚外无矫饰亦有险薄巧挤隂嗾公毎伸手援拔幽谷惟古君子公实其俦懐公不见俾我心忧缄辞寄酹有涕横流尚飨


　　方齐存稿巻八
　　钦定四库全书
　　方斋存稿巻九
　　明　林文俊　撰
　　杂録【题勅谕　诗　赋　賛　碑　跋】
　　恭题皇上颁赐羣臣勅谕后
　　此我皇上正徳六年因天下诸司入觐而勅谕之之语也是时奸慝初除皇上方与天下臣民共图维新之治故黜陟之典视昔加严而戒勅之词亦加切焉于时夀寜知县臣尹衮实获霑赐大哉王言乎臣文俊伏而读之有以知皇上之心切于为民如此抑不知中外臣工果能一一祗承徳意不坠职业乎将贪残玩愒如圣谕所虑者容亦有之乎则臣尝致慨于斯而深有取于衮之贤也夀寜当万山中豪民多持吏长短为政者患之専事姑息及衮来为令始为画一之规与民更新久而而不悛乃置其尤者数人于法由是豪宗屏息善良始安是时逆瑾肆虐诸中贵徃来闽中多慿其威以邀赂入郡县丞望风防争为刻剥以求免祸衮独不然每事为民节省不忍依违茍且姑以应付逃责而已吁亦难矣向使天下为邑者皆若衮焉将民有不安者乎衮去夀寜为防州府通判未数年陞知绵州皆有异政御史屡防其贤继今以徃将躐登显位洊膺玺书之褒圭璧琬琰实惟尹氏来叶世世之光衮其敬迓之以对扬在下可也书曰天子作民父母以为天下王我皇上之谓也诗曰夙夜匪懈以事一人尚与衮共懋之
　　诗
　　瑞雪诗并序
　　恭惟皇天眷祐我国家皇上以圣神文武之资应运中兴受天明命为亿兆生民主视一民一物不获其所恒若痌瘝乃身乃嘉靖八年冬十一月雪泽未降上恻然曰朕闻雪者丰年之兆今兹不雪来牟何望其咎在朕躬朕当躬为民祷遂择日告于太庙世庙洁斋三日凡祈祷之文亲御翰墨为之乃十有六日戊申御法驾诣郊坛祷于天地山川是日五更残星散彩霁景澄鲜及上至坛行礼遂有云从西北来掩映坛壝越翼日已酉昧爽上祷于社稷甫成礼而降雪沾洒霏霏至夕乃止异矣哉于是自公卿大夫百执事至于闾巷细民莫不踊跃懽忻快覩丰年之瑞以为我皇上至诚感格其速若此虽殷汤桑林之祷不是过矣臣窃思之人君父天母地而为之子夫子于父母茍事之弗以其道未有能得其懽心者仰惟皇上嗣登大寳于今九年凡一言一行一政一令罔不奉若天道盖天之肖子也是以天心悦懽有感必应岂一朝所致哉臣待罪词苑目击休徴不忍喑无纪述固知浅陋之词不足以形容圣徳万一然亦葵藿之枕不能已也诗曰
　　天生圣人为民立极六合顺轨九围承式惟辟奉天惟以乂民民物乃康祥祯聿臻于赫圣皇允惟民主仁覆普天徳超古时维仲冬雨雪愆期圣心恻然轸我民饥曰灾所由厥咎在朕我其躬祷为民请命斋肃郊坛庭燎有辉大君戾止淠淠龙旂既类既旅对越在上神监孔昭锡之灵贶始自西北有渰浮浮迨于既夕望之油油诘旦礼成雪霰交集飞若玉屑化为琼液匪亟匪徐巧当其时惟帝克诚昭假不迟弥望皑皑藏汚掩慝其令所加嵗无螟蜷既沾既足我畆我疆其兆维何丰年穰穰颂声载路既阜民生乃永皇祚勿谓蚩蚩民惟邦畿勿谓茫茫天髙听卑天难忱斯惟徳是保惟皇祗徳奉若天道厥徳不囘受禄于天臣拜稽首天子万年
　　白氏世恩图为秋官应衡赋
　　太行西北来灵秀钟豪俊君家更挺出文物魁三晋謇謇孝廉父首应天朝聘道髙位不酬庆遗集后桂枝丛一门云翮翔千仞台谏及省郎所厯多清峻雨露一何深五叶同沾润念兹非偶然圣代逢尧舜何以荅主恩朂哉摅忠荩
　　山川毓秀堂为詹簿王卞赋
　　虞山东来何岑嵚下有川兮横鸣琴山盘蜿蜿逸虬状水防泠泠太古音君家住此年颇久新制兹堂为奉母登堂云气上莱衣开燕山光落杯酒地灵人杰有由然郎署声华记昔年已幸凤毛能济美况闻绕膝诸孙贤自是君家积徳厚百代遥遥多华胄为我并语堂上人勉旃勿负山川秀
　　赋
　　瑞鹿赋并序
　　皇帝临御之十一年冬十一月有白鹿见于河南灵寳县越明年春正月守臣献至阙下皇帝若曰厥惟嘉瑞朕弗敢知赖皇祖皇考之徳暨皇太后之训式克臻兹其卜日荐于太庙世庙呈于两宫用昭天贶羣臣其免贺礼部臣再请犹不允疏三上祈恳益防乃勉从焉先是诸瑞骈臻颂声之作盖沨沨然矣乃今灵寳复有兹祥考之近嵗河清亦在其地异矣哉臣闻自古帝王之世至治之极必有祯祥然而间一见焉犹足以震动当时焜燿万世况今日之休征叠至者哉洪惟圣天子道防元化徳配两仪丕扬烈祖之洪休遹求先圣之遗典礼节乐和功成治定内之华夏外之蛮貊羣生庶彚无不熈熈然自得于太和之世皇上功徳之隆殆际天极地无与伦比是以上帝监观兹旷世希有之瑞以昭圣徳神功之盛以兆星辉河润之祥以永宗庙社稷亿万年磐石之固斯岂偶然者哉臣少而读书歌小雅鹿鸣之章欣然想见成周之盛而今叨列从班亲睹兹瑞其为欣幸可胜道哉是以忘其浅陋谨百拜稽首而献赋曰
　　农上郡函闗故丘华岳西峙黄河东流钟灵孕秀萃祉宣休爰有神物兮非兕非虎非熊非貅惟足伎伎其鸣方其为麛也质本皓素性何驯柔浮素华于纎毳耿瑶光兮涵秋亮所贵之在兹何凡族之可俦是其明辉含乎火徳正气禠乎蓐收者耶想其实沈降精太白毓质外至文之彪炳中有徳之纯一惟兹瑞之不凡曷虞人之可即因之感圣世而后生俟明王而后出者乎于穆圣皇仁孝敬诚叙伦立极考礼正名道光干圣泽被羣生中国乂四夷賔乾纲正坤维宁葢功格乎上下而治跻于隆平是以百祥降禧二仪毓灵海岳之珍毕至毛羽之瑞争呈彼中州之皓鹊西土之灵跄跄乎先后游于舜之廷独何为兮淹留甘在野而食苹尔乃逾河渡洛瞻望畿甸随驿使以遐征借守臣之表献感林野之防踪幸承恩于玊殿百辟懽忭聚观以为旷古所无而于今始见也于是天子鸣苍璧之佩垂紫云之裘开明堂而受贺荐寝庙以告祥奉两宫之清燕介景福兮穰穰已乃勅命圉臣育之乎琼林之畔玊山之阳俾之从赤豹兮陪紫鸾驾白螭兮骖凤凰饮玊泉以为醴拾瑶草以为粮尔乃委委蛇蛇儦儦麌麌感刍秣之厚恩恐图报之无所愿矢心而殚力奉万嵗之明主聴箫韶之大奏同百兽以率舞随麟趾兮上下与驺虞而为伍庶以昭圣朝治化之隆逺迈乎汉唐而上跻于古也
　　賛
　　冡宰【阙】　公像賛
　　癯然其貌而内则腴焉其躯而志则大其学务深造必与古人而同归其行不诡随每以流俗为可嘅文章古雅世之敦彛谋虑老成国之蓍蔡守不变于险夷行不择乎利害清风直节百僚是师正论谠言一人攸頼呜呼是为【阙】公之行而世称以为【阙】者乎是以忠结于圣明望倾乎中外然士大夫为世计者尚惜其留署之淹而企其端揆之拜也
　　碑
　　六合县尹茅侯遗爱碑
　　六合古棠邑今为应天府属号难治嘉靖辛夘茅侯以进士来知是邑越五年政成惠洽天子闻其贤徴为刑部主事其行也邑父老卧辙攀辕留之而不可得则乃相与谋曰曷以报侯乎惟昔顺徳何侯有惠于我其去也我为纪其徳政于碑今茅侯继之政与之同我亦碑之以无忘侯之徳也不亦可乎议既克合则乃告其邑之幕宋元朝予婣也乃为书具述父老之意而使来谒文予问之曰尔侯之为邑也吾见当道者尝荐之吾亦闻其贤矣其政何如尔试言之则皆顿首对曰我茅侯岂弟君子也自涖吾邑刑无苛法无私讼者造庭则引至膝前令自言情徐以片语折之人服其公不烦笞挞而豪胥黠吏及民之不帅化者则必置之法未尝轻贷也邑当孔道民疲供亿久矣自侯之来厨传賔客之供十损三四费为递减而民不知劳常赋之输嵗有定额而巧取者加耗或以倍侯则每户先给片楮明书某户应输若干民以不受诳输者顿省犹秉介亷之行俸资之外一毫不取民有罪当罚锾者则令其入粟于廪前后积至二千斛嵗防则散之民頼以活者甚众庙学尝壊为脩葺鼎新稍暇輙诣学宫为诸生解柝经疑此皆善政之大者其细者虽更仆不能尽也故自我侯之来也吾邑无惰农士知劝学嵗穰时和风淳俗美邑无冦攘民鲜流徙则皆我侯之赐也若之何其忘诸予叹曰善哉茅侯之为政也夫侯之所为皆职分所当为者非有所加也然世之为政者不能人人如侯则侯为足多矣夫不为侯则亦已矣乃或盈而刑焉滥而罚焉仰拾俯攫惟恐利不盈槖焉则乃民之大蠧也呜呼民亦恶用若是者为之令哉其去也亦有思慕之如茅侯者乎予方慨世吏治鲜循而喜侯之事有足为劝者故乐为之记既以慰邑人思且告世之为政者侯名宰字治卿山隂世家
　　跋
　　跋范文正公遗墨后
　　右文正公家书二纸于买义田一事尤所惓惓公裔孙彦奎间出见示于是去公四百余年楮墨如新可寳也已今此田与此书俱存也贤者之泽不深且逺哉予独怪欧阳文忠公志公之墓凡公仕宦履歴与其言行之大罔弗备载而独不及所谓义田者岂以是为细事故畧而不书耶予观公在朝切切以爱君忧民为心毁誉懽戚一不以介意至于其家则惟忧族人衣食嫁娶防塟之无资而身无以为殓亦不遑恤是皆所谓先忧后乐仁人之心也然非其厚本睦族孝友隆于家庭未有能忠于其国者也是故公之为义田也乃其平生功业大根夲处不知文忠公作志何以独详于彼而忽此也呜呼世之居重位享厚禄者徃徃广市腴田以遗子孙曾不旋踵已非已有使公亦狃于世俗之见此田未必至今存也讵能使天下后世慕其风髙其义而称诵之不衰如此哉因拜读公手书怅然感之輙识数言于末简



</div>
    <div class="pagination">
<a href="方斋存稿_page4.html">上一页</a><a href="方斋存稿.html">1</a><a href="方斋存稿_page2.html">2</a><a href="方斋存稿_page3.html">3</a><a href="方斋存稿_page4.html">4</a><span class="current-page">5</span><a href="方斋存稿_page6.html">6</a><a href="方斋存稿_page7.html">7</a><a href="方斋存稿_page8.html">8</a><a href="方斋存稿_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
