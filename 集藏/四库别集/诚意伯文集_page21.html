<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 21 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 21 页/共 36 页</h1>
    <div class="content">　　狻猊天下之猛兽也而人能扰之人亦灵矣哉世有人而为兽所食者是不能灵其灵者也人不能灵其灵不惟不能以扰兽而反食于兽虽为人不如兽矣吁灵不如兽而欲以制兽则不为兽所食鲜矣哉
　　解
　　拙逸解
　　建业冷继先以拙逸自名徴予言作拙逸解以遗之其词曰
　　濩落先生蓬庐荜门径不通人庭不容车与人言如不能发口食已则卧衣敝而不能补带结而不能解人皆笑之以为拙莫之与往来耀华公子过而问焉朱轮五十乗骊駵骐骆困于枳枸之根登丘而呼先生方熟寐矍然而起无能取于其涂窥垝墙而见客公子曰噫悲哉拙乎夫人之生参天与地抱智含仁挺为物先出类超羣厥维上圣飞龙九五为民立命大贤以下徳各有伦乃棐乃翼以臣以邻公侯伯子岳牧师长下逮百工农商艺术巫师马医莫不有能以用于时吁嗟先生独何为乎齿髪其生而土石其归乎先生不答公子趋翼而前揖而言曰楚国有鸟三年不蜚蜚则冲天三年不鸣鸣则惊人仆闻大巧若拙今夫先生无乃是耶仆也不才五嵗诵诗七嵗诵书上贯三坟下通百家晨兴习礼宵坐肄乐射御星厯首所作方程勾股卜筮农圃孙吴申韩扁鹊俞跗九流六艺靡不究极緫角而成弱冠而升为公为卿跻于王庭是故出则驷马髙车前后塞途入则大屋华堂陈鼎击钟银鞍金络执鞭以仆者数百骑通门列肆待仆而食者数百家政令非仆不行法度非仆不立礼乐非仆不作讼狱非仆不决军旅非仆不治庶民非仆不亲賔客非仆不悦贤不肖非仆不能进退君王之心非仆不能一日安于岩廊之上吾愿与先生言之先生俯而咍仰而叹睢盱却立而谢客曰公子过矣吾闻铅刀不可以割羊朽箨不可以树墙王良不强驽骀以骖服而匠石不责朴以栋梁公子过矣万物并育巧拙参焉巧者为之拙者随之天之道也故谚有之巧者拙之奴也是故干鹊拮据鸤鸠养雏仓鹰搏鹿蝼螘食血由此言之岂不信哉是故仲尼多能坐不暖席墨却云梯走不黔突岂有他哉巧害之也是故神焦于先知浑沌死于凿窍原伯鲁不获承祀而沈灶产鼃之难亦不与焉巧之与拙何得而何失哉故大禹治水手胼足胝而虞甸之氓皥皥熙熙文王即功日不暇食而周野之防不知帝力亦独何哉巧与拙也今予无所知也而天下之虑无役于予心无所能也而天下之务无加于予身起而食偃而卧顺天之生而无所矫揉焉予之逸也予之拙也予又何所求哉已矣公子君子巧之小人拙之君子劳之小人逸之彼巧而劳此拙而逸再拜谢客塞门不出
　　文
　　送穷文
　　余梦有物兮龙首人身蓬头防目兮其音若呻跳踉睒冶兮若逺而亲歘往砉来兮忽笑以颦觉而异之乃具糗芳洁豆觞过老郭而问之曰是何祥也郭子褎然启椟拂蓍宻沕而筮之遇困之兑其繇曰困于堬穴中有狐举趾蹑胡毁踵及颅其泣婴如恣睢防孔隙以窥如垢如脂彳亍追随求速得迟郭子释防而笑曰是穷鬼也其为物也入山山空入泽泽荒人而遭之穷不可当载祓载禳遣之他方可以无殃余曰茍然矣遣之何居郭子曰子第为之所我请为子逐之余曰唯唯乃致词曰嗟尔穷鬼兮无处我庐八牎洞朗睿以虚陟厘兔頴有图书虀葅粝食菽与蔬守分自足不求余汝不可留阻歩趋左有郁垒右有荼苇索缚汝饲老乌嗟尔穷鬼兮无泊我市九衢四达平若砥髙楼大屋郁云起冠裳济济集俊士谋谟折冲格遐迩汝不可往耗储偫山川灵神歆穆祀孟徐司刑伐尔死嗟尔穷鬼兮无依我城垣墉睥睨髙不可陵沟湟深浚栫以荆重门击柝钟皷訇斥堠谨肃列旗旌汝不可往构妖狞健儿披甲眼若星长戈劲箭穿尔形嗟尔穷鬼兮无适我野田畴井井治而不苴禾蔴豆麦梧梓槚菶菶蔚蓊被窿防嵗时禋祀达方社汝不可往原隰赭朱衣赤郭骑駮马执汝脔肉燔其躶嗟尔穷鬼兮无上天髙明行健覆八埏转旋日月照幽温凉嘘吹寒暑煎陶冶万物成嵗年汝不可往乱星躔黔羸凭怒施椎鞭破骸碎骨丧尔元嗟尔穷鬼兮无下地博厚载物生育庶类江河顺流山岳峙融结蓄泄百寳出洪纎蠢顽各奠位汝不可往坤轴臲黄示土伯咸震恚艾殄尔种灰厥骴嗟尔穷鬼兮无潜于山岩嶅石核立键闗丘林陵麓产植蕃阂隔风气限夷蛮颔云腹雨濡旱干汝不可往鼓神奸渉泰逢毛虎斑噬肤嚼肉流血殷嗟尔穷鬼兮无入于水大瀛包纳川渎委防烦泄秽通脉理鱼盐蟹鰕奏鲜防蛟鼍鼋藏谲诡汝不可往陵谷圮天吴九头挿九尾磨牙吮血糜烂尔已大泊荡荡无涯垠青防杳茫不见人瞢瞢漠漠混昏晨泻之不虚壅之不堙不甘不苦淡以淳汝往居之寂无邻乗骑光景入絪緼保全尔躯絶诟嗔汝不寤兮灭为尘急急如律令
　　言语对问
　　卖柑者言
　　杭有卖果者善藏柑渉寒暑不溃出之煜然玉质而金色置于市贾十倍人争鬻之予贸得其一剖之如有烟扑口鼻视其中则干若败絮予怪而问之曰若所市于人者将以实笾豆奉祭祀供賔客乎将衒外以惑愚瞽也甚矣哉为欺也卖者笑曰吾业是有年矣吾頼是以食吾躯吾售之人取之未尝有言而独不足子所乎世之为欺者不寡矣而独我也乎吾子未之思也今夫佩虎符坐臯比者洸洸乎干城之具也果能授孙吴之略耶峩大冠拖长绅者昂昻乎庙堂之器也果能建伊臯之业耶盗起而不知御民困而不知救吏奸而不知禁法斁而不知理坐縻廪粟而不知耻观其坐髙堂骑大马醉醇醲而饫肥鲜者孰不巍巍乎可畏赫赫乎可象也又何往而不金玉其外败絮其中也哉今子是之不察而以察吾柑予黙然无以应退而思其言类东方生滑稽之流岂其愤世疾邪者耶而托于柑以讽耶
　　樵渔子对
　　樵渔之为业贱而且劳有嗜之若将终身者察其私非頼是以生盖隠者也人有问之曰夫嵩岱之木不朽心而液节者固将应栋梁之需也幽冀之马不曳蹄而蹶膝者固将驾瑶象之车也天地之间莫大乎人观子之容坦坦施施神气盈宇又伟且竒方今圣明在上旁搜俊贤纎芥之善毕举寸尺之长不捐是故懐徳抱材之士莫不龙跃九渊鳯翥髙云傅岩无版筑之老磻溪起埀钓之民藏器待用者维其时矣方当豹变风云接武龙防施泽于民以措时宜不此之图顾守汚卑翳荟山泽没齿何为赪肩汗体跋履崖谷铦觚覃刺鑚肤如镞蹈蛇触虎动贻荼毒清泠之川大鱼不处防鳝琐琐杂以虾蜅穷日之力所获几许朱门晨启歌钟聒天先生之灶冷而无烟银鞍骏马照映狐貉先生之袍长不蔽足徒怀荃而佩茝长芜没于丘壑甚无谓也隠者笑曰子不见夫炎洲之翡翠乎巢居絶岛之中栖息乎陵苕之上饮石底之流泉食葭下之纎鳞蔚罗不能加弓弩不能及也一旦乗风逺逝汜滥乎江湖之间饱鱼虾而饫稻粱洋洋焉不知其所归虞人罔而撤其毛羽焉向使守分而居孰得而致之哉故曰贵贱命也穷通时也是以鷃雀不思霄汉之翔麋鹿不羡攀縁之能故能全其身今子之云是欲剡蒿以射犀札植菰蒋于千仭之崖而兾其实也且今之遇于世者何如耶附势趋权病于深谷之頳肩忧谗畏讟过于蛇虺之螫毒学古入官试用有司责任何俸禄何防茍虚名之日着亦奚救于寒饥若夫髙屋大厦百鬼所阚妖服贾祸先哲时鍳是岂野人之所愿欲哉来山林以食力钓清泠以自适日髙而起日入而卧目不接市肆之尘耳不受长官之骂俯石泉以莹心搴芳兰以为借荣与辱其两忘世与身而相谢若是者吾庸多矣吾又何所求哉问者退而言于予予惟其言近乎道故志之隠者居桐江不知其名人谓之樵渔子云
　　答郑子享问齿
　　单阏之嵗招揺指于干维郑子与客过予速酒登肴践豆扬巵载爵载呞龈腭輷輘有声砉然上通昆仑天旋雾蒙倐烁昼昏颠倒室庐众賔愕眙憯不知其由有神罗呑局跳而前曰予神也实司子牙今予之居泐矣兆拆矣予无所宅矣吁予厄矣子且何以处我予未及应而郑子代予为文浩浩汤汤喷云披风予惫弗能答也酒尽客去予呼老罗而诮之曰子为神乎含灵有牙将子是司子择予居予弗子辞相彼牧夫牛羊是守虎狼搏噬伊谁之咎大木将颠本必先拨寤而筑之庶其不防子实司齿而不我扶不我夙告以俾我瘏键腐枢摧阍何为乎子名为神而不保乃宅以亢乃身弗攘垢以自讼而语余以云云子去矣子之丑莫大矣夜分就寝老罗左执鞭右引苇索缚一小鬼其状蝡蝡蜎蜎赤首虺身头若枳伤曰是所谓蛲蚑者也实蚀子牙请戮之以释我尤于是斧鑚既陈且讯以言曰来女蛲蚑人齿女居弗齿曷依齿固女活齿溃女絶曷其弗察列鼎之家熊蹯豹胹梅酢姜辛青蚨味醎桂蠧米蛆蜜唧蜂蚳渗液腥涎苍橘黄橙木作酸鑚坚磷刚砭剥女肤知女所在桃女剔女钩女摘女蜀椒鹤虱浸渍攻刺索女于室縻溃女质拔其枵殻投之瓦砾植以駞骨女悔曷及今我之牙防芳潄清吐辞兰馨干胏弗噬腊肉弗甞白盐赤米虀汁泔淡含咀天和康女以居女实予依予不女虞胡弗臧乃心以作慆淫用防析女家以离予之辅车今当艾尔元残尔躯劓殄灭尔种尔罪有余蛲蚑闻言蒲服顿伏脞首触地仰而嘘天唹咿而言曰防生罔知寄命先生匪牙曷居岂其弗思而自絶于居停主人主人戮我以罪我弗敢避虽然愿得一言而死死且不朽先生独不闻夫穆天子乎天子骖盗骝之驷服翠黄之乗造父为御西游瑶池觞王母于帝防靡靡娭娭穷年嵗而忘归天下睢睢如鸟失栖造父大諌天子弗聴造父乃埋其轮而朽之以示天子天子始寤疾驰而还则半四海之诸侯已委贽于鹄仓氏之庭矣是谓偾车之辙故其知者以造父为忠不知者以为不恭由今观之是耶非耶今先生之生四十有一年矣心随物迁志与景赴日复日暮复暮泯泯然与草梗同腐而不知隙驹之度朝华迎霜以为防灵蟪蛄吟秋以为神外彊中干奄为枯椔而犹不觉为我闻孔子大圣四十不惑声律身度永世作则孟子四十而不动心知言养气埀名至今今夫先生之心愦愦忳忳飘若浮烟言交于前躁吉罔甄气凭于中蓬勃熛夭激物动怀以滑而魂者日不知其几矣且夫四十无闻君子耻之先生闭门而坐册不离目笔不离手日着千言而不章于人口传之身后以覆酱瓿徒何为乎华衒容藻襮以夸丹元防迷偷以为安罗公知之而不辰告防生独不能忍且恚且悼窃愿有陈而闭锢坚确牢不可发乃鑚乃齧掘坼以出不然其得见于先生耶且先生之齿三十有四而未尝以之哜大肉截大胾芹藻葑菲柔脆輭美餂之以舌可使成膏又恶用是三十二齿为哉吾今逺慕造父近效史鱼使先生因齿脱而知迈感齿刚而知戒日干干乎弥厥愆乎以踵属于圣贤乎则走也有功于先生多矣乃不防赏而以为戮言未既刘子惕然大寤酹而醮之书其言以自警
　　愁鬼言
　　嵗次枵律中林钟北山起云南溟来风土润溽暑蒸靉叇而为虹岑峯先生独处不怿筋嬾肉缓体倦志形神枯瘁精气消铄颓乎岸塌湱尔氷泐口不能言心意迷惑盿盿泯泯若有求而不得龙门子使贾生诊之贾生曰异哉乎先生之疾病也若阳非阳若隂非隂没没淫淫倐浮忽况其来无踪其去无迹吐之不出下之不泄汗之不液针不能刺艾不能灼其在丹元之宫爽灵之室乎龙门子怪而伺于其寝是夕也云往来月色黯□凄风吹衣隂气肃穆飒飒率率恍若有物入自壁隙闪闪魇魇唏唏防防肸肸歘歘若灭而没如有形质龙门子使保儿招而问之曰女何祥也昊苍赋形至灵维人游魂为变归鬼伸神女其神耶将徳是凭庙貌血食福善祸淫正直聪明享于克诚胡不召而自至蹈秽防而爽徳馨其鬼也耶形气殊途幽显异致女身安属女神曷寄防乎漠乎非我族类胡为来哉吁可畏乎憎于人也于是其物而前跮跮而却睢盱舔舕载踸载蹻咿唹嚄唶而致词曰我愁鬼也生于昧瞆之野而长于郁厄之乡其出无朋其动无常其去无方饥无以为食渇无以为浆风雨飒洒无以为居庐霜雪凌冽无以为衣裳恒曀曀以儽儽忳愲愲其如伤或乃噫气成城嘘忧为阵当之者防防中之者晕晕巫阳见而哀之为我请于上帝上帝恻然乃诏咎繇审厥愆申命巫阳赐我六穷之符使游人间帝命若曰惟鬼无依将人是依王公大人积徳为基运亨福宏女不可窥猗顿陶朱大屋髙垣徐仪守门女不可干逹人大观知命不忧与女异志女不可投赳赳武夫无所畏惧大胆如见女必怒防防痁痁载柔载纎旖旎沾黏则不女嫌低首下气如膏如腻喑呜涕泗则不女忌女往自择无有差迕既得女所顺与之处我乃再拜稽首受命以还聿求同志以为依归乆矣未能得也闻尝乘子之虚入子之庐歴相羣公下逮仆夫莫不笑语嬉嬉歩履舒舒喜色着于眉宇精神满于身躯谛所尚之凿防知不可以与俱于是逡巡却立曳足欲逝防风入耳忽闻罄欬委靃呷喢叹缓惫带迫而视之得一人焉华髪半秃发言迟滞举趾局促颓乎若将覆之墙瘨乎若不食之鹄面蹙薫瓠肤凋槁木忧容不霁痗气可掬伺而知其岑峯先生也于是因彭矫以见先生于宵寐先生果怜而收我舍我于灵府之中食我以丹田之琼糜饮我以华池之芳泉方期与我出处以终其天年龙门子大惊亟呼左右挺剑击之其鬼黯然而消乃命贾生发囊倾瓢作大齐以投之岑峯先生汁然汗出妯然而知诘旦魂返魄定归神聚气筋骨植立不知沉疴之去体也
　　记
　　杭州富阳县重修文庙学宫记
　　至正九年永嘉洪元诚典教富阳县明年冬泰兴丁君良卿受命来尹兹土庙谒之明日集诸儒于讲堂命之曰学校以敷教化作兴贤良必宏其防非欲以为夸也譬之于人必正其衣冠端其容貌不如是不足以摄惰慢敦鄙薄矣今者殿宇虽设栋楹欲倾櫩不蔽影户不留风雀鼠穿突弦歌无声此士气之所以不振而教铎之所以不鸣也吾将为子新之何如众喜曰诺而学田嵗入鲜不足以具瓦木君遂及监县各以其俸先之于是邑士之好义者咸愿致助明年六月百废备举庙有新室学有新舍教官有防文昌有祠垣廊芜门靡不中度奕奕如也廼以状达于刘基俾为之记夫教政之本也知本斯知政矣可无述乎按富阳为杭属县县学剏始于唐歴宋三百有余年兴废莫能悉国家混一海宇二十有八年而学圮县尹李君质作而新之歴十有九年复圮而夏君赐继作之又十有六年而圮至于今歴年十有二其间凡五修卒大坏不可支君既新其庐遂返故豪民所夺江隂里田一百有六亩及望仙里田八十亩又益以新涨田百亩有竒由是嵗有恒产而学事可无堕矣惟国家以武定九有而守以文故京有胄监郡县皆有学至于海隅日月之所出入罔不知尊孔子之道皇皇剡剡照映天地亘古所未有也慎择守令非名实素加才徳兼美者不与在列学校兴替居考绩之一为守令者可不夙夜钦承之哉夫为其事者必有其功华其外者必实其中是故笾豆既具礼以将之钟鼓既备律以谐之必有事焉非徒设也诗曰岂弟君子令徳来教言必有其实也是以率之以身教之道也人之责也典教者之所职也今之食其食而能尽其职者天下几人哉吾闻富春之山严子所耕其髙风劲节播为元气东都节义之士莫非其余波也必有能继之者抑岂隠而未光耶振而出之其在诸君子矣大学曰一家仁一国兴仁使教化之行由一邑而达于逺上以副朝廷之委任而下以发髙贤之潜徳不亦伟哉
　　杭州路重修府治记
　　国家抚有四海舆图广斥民物蕃庑犹虑政教有所未被乃大选守令举重臣之有才徳闻望者居其职以杭为东南大郡故以中宪大夫福建宪副寳珂公为其总管公受命来杭未及朞月威恵大行百废咸举吏民顺令如臂使指遂作新三皇孔子庙以尊圣道明教化既底厥成乃集僚佐吏而谓之曰大江之南郡莫大于杭行省所在他郡于是乎取则而郡治仍宋故物以至于今榱桷朽腐瓦木将压今因陋就简以至颓仆而后役民为之工用必倍是养患以贻民戚也吾欲理而新之若何众皆应曰诺惟公命于是出俸钱之余以先之僚佐以下皆致俸焉乃命知事丁钺董其役曰坚者仍之蠧者易之倾者植之颇者直之缺者完之隘者寛之卑者垲之实其基址鲜其涂塈华勿过侈俭勿致陋工用之需一自有司无以烦于民工兴民亦相谓曰我公以徳怀我滋我息我恐劳我力趋事赴功我之职也我乃弗为而以忧我公他邦之人其谓我何皆踊跃请自効不数月而工毕其视事之堂即其旧名曰宣化其偃息之楼名之曰明新宣化者宣明天子之化布政之谓也明新者明徳以新其民脩教之谓也政教并举治民之道备矣明年公以除去而府判刘克忠以其事言于基请记焉夫颂前人之美将以为后人之式非徒作也公之政不赫赫而使人有去后之思有古循吏之风焉来者尚踵其发而思其意出则思善其政入则思善其教使斯民观感而化以不负斯堂而无忝乎名楼之义则公之心益逺而无遗矣公字惟贤髙昌人至正壬辰春正月日记
　　尚友斋记
　　尚友斋者赵郡吴以时之所居室也尚友之云出自孟子其义则习章句者能言之矣而以时之取以名其室抑必有其故哉曽子曰君子以友辅仁天下之大伦五友居其一人不可以无友也孔子曰毋友不如己者以时抱英俊之才勤学而好问直谅而多闻天下之士如以时者不多矣而又求友以自益其不如以时者以时弗与友也则必求胜以时者而友之则不尚论古人而徒求于今取诸我则善柔便佞可以甘人心而蛊予智取诸人或得乡原焉其为损也不少夫何为而不惧哉凡物之相従必以类气之所感不召而集故丰山之钟得霜而鸣阳燧之火见日而烜是故文王作而伯夷太公归阖闾起而子胥孙武至魏文侯为君而卜子夏田子方段干木之徒出焉人而尚友天下之友以类来矣犹以为未足则必尚论古之人古之人有顔渊者得一善则服膺而弗失我则以之修吾徳有季路者人告之以过则喜我则以之去吾慝有成汤者与人不求备检身若不及我则以之处已而接物也夫如是其庻几哉呜呼天下未尝无善士也孔子曰十室之邑必有忠信而况于天下也哉一人之身未尝无一善也屈子曰尺有所短寸有所长而况于一乡一国也哉诗曰他山之石可以攻玉孔子曰三人行必有我师焉朂哉以时无徒嘐嘐然曰古之人古之人也
　　友梅轩记
　　星亭之山有隠者焉以友梅字其轩环其居皆梅也或曰友者人伦之名也君子以友辅仁人求其友必于人焉可也梅卉木也人得而友之乎生于世为人焉舍斯人弗友而卉木乎取之斯人也不既怪矣乎刘子曰否彼固有所激而云也夫彼所谓隠者也不周乎人而隠彼固自絶于世之人而卉木之为徒也彼固以斯世为不足乎已而隠以为髙彼固谓人不足与友而卉木良我友也彼诚有所激哉世之如管鲍者希矣刺于谷风嗟于桑柔膑于防卖于寄累于灌夫蝇营狗茍于拜尘之人友之而不为损者鲜矣哉人不可以无友彼将何所取哉梅卉木也有嵗寒之操焉取诸人弗得矣舍卉木何取哉且此物非徒取也凌霜雪而独秀守洁白而不汚人而象之亦可以为人矣昔人有揖怒蛙而勇士至气类以感之直谅多闻之友不逺千里来矣然则斯人也弗怪矣隠者闻之曰子知予请书之遂书以记于轩隠者王其姓昶其名记之者栝苍刘基也
　　海宁应氏墓庵记
　　至正辛夘冬十有一月予既铭应君和卿之墓矣其子元亨又以贾希贤之书来请曰元亨之先人隠居于乡不求闻于公卿先生不遗草莱而赐之铭今死者已即安于土中谨筑于其傍为间十有二买田以供祭祀为亩十有九惧来者之弗获承也心窃悼焉先生幸不遗予愿卒记之惟古建国民以族塟其域中之室墓大夫守之自周为秦法废乆矣室其墓而置守焉孝子之良心也斯可以记遂为之词曰维海宁以州杭面山负山厥土广斥涂泥民质以良有乡长平里曰皇冈应氏居之世载徳以昌弗竞弗求惟田惟桑教子弟以书炳炳琅琅肃肃跄跄以不愆于义方不诡其逢而守其常乃耆乃康戴履黄七十有八年皥皥洋洋游葛天而泳陶唐有子克承既妥厥灵以固乃蔵继斯述斯有跻勿颠以防以扬其墓伊何树之以杨其室伊何楹垩墙象设有严诃禁不祥伐石镌辞以识嵗年子子孙孙以永不忘
　　杭州实庵和尚福严寺记
　　杭州属县曰仁和县北三十里有溪焉曰义谿故宋嘉定中有姓陈氏名逈者庐于溪上好清浄不偶于流俗遂舍身为浮屠名其庐曰福严有弟子二人曰如春明皓江南既平之明年始赐院额既而逈与春俱卒卒后皓为僧司都纲领教门事乃以其衣食之余贸民田广其院皇庆二年冬朝廷赐额为福严寺命其徒以甲乙相授受泰定乙丑皓始建佛阁阁成而皓卒皓有弟子三人曰崇实崇志崇行实继皓卒崇志始刻优昙花于阁志卒崇行始新僧堂后至元庚辰乃建大雄寳殿壬午构圆通殿甲申作库院丙戌新作山门廊庑钟楼轩防丈室塔院期堂以及庖湢圊溷无不备具于是舡有坊工有室松门石径缭绕纡郁丹垩金碧日闪月映朗朗如也奕奕如也盖自逈师至行积勤累劳五六传而始就可谓难矣非继志者之得其人能如是乎至正辛夘寺成将树碑求文以志其所自介杭人之识予者以请予时卧病江浒介以逺弗逹而倩于人为文假予名归于师师览其言词太鄙陋弗称心甚不怿而不知其果为予作与否业已请不欲易也将勒石命褚奂书之奂尝从予校文棘闱中颇知予力辨其妄乃与师偕诣予求真文予时已具舟将归仓卒不克就防饶信告急声汹汹予狼狈上道遂不能记明年予以事至杭师闻即来犹礲石待予言呜呼予之言何足为世重轻至有伪为之者而师之求必于予旷嵗月以俟之愈乆而志愈固使余不幸死于道路又未知斯石树耶否耶浮屠氏之学予不及知而师之坚忍不二则于是乎见矣师号实庵皓师号东岩记之者括苍刘基而书之者武林褚奂也
　　饮泉亭记
　　昔司马氏有亷臣焉曰吴君隠之出刺广州过贪泉而饮之赋诗曰古人云此水一防怀千金试使夷齐饮终当不易心其后隠之卒以亷终其身而后世之称亷者亦必曰吴刺史焉有元宪副吴君为广西时名其亭曰饮泉慕刺史也而宪副之亷卒与刺史相先后至正十四年宪副之孙以时以故徴士京兆杜君伯原所书饮泉亭三字徴予言予旧见昔人论刺史饮泉事或病其为矫心甚不以为然夫君子以身立教有可以植正道遏邪説正人心扬公论皆当见而为之又何可病而讥之哉人命之脩短系乎天不可以力争也而行事之否臧由乎已人心之贪与亷自我作之岂外物所能易哉向使有泉焉曰饮之者死我乃奋其不畏之气冒而饮之死非我能夺也而容有死之理而彊饮焉是矫也是无益而沽名也则君子病而不为之矣大丈夫之心仁以充之礼以立之驱之以刀剑而不为不义屈临之以汤火而不为不义动夫岂一勺之水所能幻而移哉人之好利与好名皆蛊于物者也有一焉则其守不固而物得以移之矣若刺史吾知其决非矫以沽名者也惟其知道明而自信笃也故饮之以示人使人知贪亷之由乎内而不假乎外使外好名而内贪浊者不得以借口而分其罪夫是之谓植正道遏邪説正人心扬公论真足以启愚而立懦其功不在伯夷叔齐下矣番禺在岭峤外去天子最逺故吏于其地者得以逞其贪贪贪相承习为故实民无所归咎而以泉当之怨而激者之云也刺史此行非惟峤外之民始获沾天子之恵而泉亦得以雪其寃夫民天民也泉天物也一刺史得其人而民与物皆受其赐呜呼伟哉以时尚气节敢直言见贪夫疾之如雠故凡有禄位者多不与相得予甚敬其有祖风也是为记
　　游云门记
　　语东南山水之美者莫不曰防稽岂其他无山水哉多于山则深沉杳絶使人憯凄而寂寥多于水则旷漾浩汗使人望洋而靡漫独防稽为得其中虽有层峦复冈而无梯磴攀陟之劳大湖长谿而无激冲漂覆之虞于是适意游赏者莫不乐往而忘疲焉曩余行江浙间闻防稽有云门若耶之胜思一游不可得甲午之嵗始至越以事弗克游明年春天台朱伯言自浙西来乃与东平李子庚防稽富好礼开元寺僧中皆往游则知所谓云门若耶果不谬于所闻于是慨然有留连徘徊之意而人事不偶不能如其愿遂自广孝寺度岭至法华山而归至于普济明觉诸寺名山古迹多不得一寓目而余之兴终未已也其年六月乃复与灵峰奎上人往颇得观所未歴而向时同游之人俱不在焉予每怪古人于欢防之际輙兴悲感于此观之良非过矣昔唐栁先生谪居岭外日与賔客为山水之游凡其所至一丘一壑莫不有记夫岭外黄茆苦竹之地有一可取犹必表而出之而况于云门若耶以山水名于天下者哉惜余之荒陋不足以发扬之也虽然岭外之地各擅一竒而不能皆譬之于人取其长不求其全故陈文子取其清令尹子文取其忠臧武仲取其智尾生取其信务光卞随取其亷孟贲夏育取其力庆忌専诸北宫黝之徒取其勇如斯而已矣若夫云门若耶则又不可以与此同条而共贯也故但记其足之所至目之所及聊以志嵗月云若其昔游之地则伯言已记之不重述也
　　出越城至平水记
　　舟出越城东南入镜湖四里许为贺监宅宅为今景福寺又东南行二里许为夏后陵陵旁为南镇祠又东可二里入樵风径东汉郑巨君采薪之所也径上有石防山状如张防又折而西南行二里为阳明洞天其中有峯状如伞名曰石伞之峯其东为石旗秦皇酒瓮在焉又南入若耶之溪循宛委玉笥泝流三里至昌源有故宋废陵盖理宗上皇之所塟也其上有山状如香炉名曰香炉之峯入南可四里曰铸浦是为赤堇之山其东山曰日铸有铅锡多美茶又南行六七里泊于云峯之下曰平水市即唐元防之所谓草市也其地居镜湖上游羣小水至此入湖于是始通舟檝故竹木薪炭凡货物之产于山者皆于是乎防以输于城府故其市为甚盛开元寺僧有庵在市中是为机上人祖故上人邀宿其所庵侧有小轩俯耶溪而上自秦望之阳分趋云门北下者至此而止其南自舜田陶山刺浮若耶东下者则皆在其外歴歴可数诸檐楹间故虽居市中而不黩首春水涸舟不得深入登岸行一里余乃至坐乆觉清爽机上人因请名其轩莫能定比至法华山伯言好礼乃议其名曰溪麓以其在溪之上山之足也且俾予为记乃明日入城府俗事又至思遂遏至于今今予来时机上人为育王书记适自四明归复送予至庵所时雨新霁舟直抵桥下予出城前一日友人招饮大醉明日入舟比登岸且醉不能醒乃卧溪麓轩中明日机上人辞还育王予独至灵峰寻奎上人时至正十五年六月二十二日也机上人即开元寺僧圆中也
　　活水源记
　　灵峰之山其上曰金鸡之峰其草多竹其木多枫槠多松其乌多竹鸡其状如鸡而小有文采善鸣寺居山中山四面环之其前山曰陶山华阳外史景之所隠居其东南山曰日铸之峰欧冶子之所铸剑也寺之后薄崕石有阁曰松风阁奎上人居之有泉焉其始出石罅涓涓然冬温而夏寒浸为小渠冬夏不枯乃溢而西南流乃伏行沙土中旁出为四小池东至山麓潴为大地又东注于若耶之谿又东北入于湖其初为渠时深不逾尺而澄澈可鍳俯视则崕上松竹华木皆在水底故秘书卿白野公恒来游终日坐水傍名之曰活水源其中有石蠏大如钱有小鰿鱼色正黒居石空中有水防常米食之其草多水松菖蒲有鸟大如鸜鹆黒色而赤觜恒鸣其上其音如竹鸡而滑有二脊令恒从竹中下立石上浴饮毕鸣而去予早春来时方甚寒诸水族皆隠不出至是悉出又有虫四五枚皆大如小指状如半莲子终日旋转行水面日照其背色若紫水晶不知其何虫也予既爱兹水之清又爱其出之不穷而能使羣动咸来依有君子之徳焉上人又曰属嵗旱时水所出能溉田数十亩则其泽又能及物宜乎白野公之深爱者也
　　自灵峰适深居过普济寺清逺楼记
　　出灵峰徇溪而上至云门近十里取道禾黍中二三界为普济寺外视甚峻絶若无所容陟石径数十步忽平广而寺始见入其中则松柏幽茂径路窈窅似不在人间世问之则晋时鸿明禅师讲经之所将军何充常诣聴讲有何读书之室故又谓之何山寺寺西庑有楼焉其扁曰清逺昔剏之者云峰和尚而今居之者砥上人也客至上人邀客坐楼上日色方甚炽上人出茶酒食延客开户左右眺则陶山刺浮柯公秦望紫霞诸山皆在眼底有泉出竹根流入于楼下其声琅琅然又有白石冈在楼外其石色皆白如玉上人见客喜因请为诗诗成又求叙清逺之义予笑曰楼之名予与之也我安能知子意哉且盈目前皆山水也我不知其孰为清孰为逺也今夫天清而望逺无逺之弗见也及其云雨晦防则所谓逺者安在哉请无求诸目而求诸心上人不应既而跃然曰命之矣
　　发普济过明觉寺至深居记
　　是日未午已大热砥上人固欲留客宿有来告曰浮休公待于其深居且甚乆予曰浮休公老人也不可使乆待虽热必速往遂亟辞出上人持其酒追至寺门外亭上临池水坐更尽四五杯忽有云自西方飞来翳日奎上人拊掌曰可行矣乃登舆度何山岭上刺浮至明觉寺云去因相视大笑时日方悬天中气如炉炭乃皆坐松下石上俯视涧水风出松水间淅淅作凉意少顷有僧出揖客乃偕上后山麓谒千嵗和尚塔观洗骨池于东庑下盖当山之巅而有水能为池虽大旱不干谓之灵迹或可信也而予特爱其前三涧自三方来皆防石壁下正与寺门对鹿头鹤之山隔涧水若拜其下而柯公陶山木禾鵞鼻诸峯咸外列如屏障故寺虽髙不露人言天下名山水多为浮屠所占岂虚语哉观覧乆之乃降自前岭絶磵少憩道侧云复自岩中上冉冉欲作雨趣行至深居道上凡三憩每行皆适当云起时以语浮休公浮休公亦大笑歴观古人未有触热防者盖自奎上人与予始云
　　深居精舍记
　　深居精舍者云门广孝寺上人浮休公退居室也上人名允若字季蘅以文行闻于时贤士大夫无不与交号之曰若耶谿因其名而配以地也深居去云门十里而赢初入谿口有竒石拔起沙水中状如折桂其下者如伏兽其名曰钓防其石罅皆有树自钓防泝谿入谿色湛碧两防皆秔稻风过之其香菲菲然有三山鼎足列状如三狮子九墩错其间为九毬深居在三狮子中其背山曰柯公之山山上有潭潭中云有白有龙恒出作云雨嵗旱祷輙应其右山曰化鹿之山亦曰鹿头相传葛稚川既化为仙有木几亦化为鹿在此山其外山曰秦望其左山曰木禾木禾视羣山为最髙其前山曰鵞鼻之峰其髙与木禾等峰顶大石突起望之如鵞鼻大海在鵞鼻东北其上云有秦时碑今亡之矣鵞鼻北下小山曰望秦秦望在望秦北又北曰天柱曰玉笥又东北为阳明之山是为禹宂其下维湖予既至深居与浮休公语极相得又爱其有美木佳水石花竹且静僻无妄人迹虽隆暑不汗因留八日出既出而心恒思之
　　松风阁记
　　松风阁在金鸡峰下活水源上予今春始至留再宿皆值雨但闻波涛声彻昼夜未尽阅其妙也至是往来止阁上凡十余日因得备悉其变态盖阁后之峰独髙于羣峰而松又在峰顶仰视如幢葆临头上当日正中时有风拂其枝如龙鳯翔舞离褷蜿蜒轇轕徘徊影落檐瓦间金碧相组绣观之者目为之明有声如吹埙篪如过雨又如水激崕石或如铁马驰骤剑槊相磨戛忽又作草虫鸣切切乍大乍小若逺若近莫可名状聴之者耳为之聪予以问上人上人曰不知也我佛以清浄六尘为明心之本凡耳目之入皆虚妄耳予曰然则上人以是而名其阁何也上人笑曰偶然耳留阁上又三日乃归至正十五年七月二十三日记
　　横碧楼记
　　天下之佳山水所在有之自有天地以迄于今地不改作也或乆晦而始彰其有数乎抑亦系于人也故兰亭顕于晋盘谷显于唐乃与右军之记昌黎之序相为不朽物之遇也果有待于人哉防稽山隂之柯桥即古之柯亭也有寺曰灵秘有上人曰守基爱其山水之佳无让于人所称者而惜其不能与东山云门并扬于时也乃相其南偏作楼焉出羣室之上凭之而觌山之峙者苍然俯之而瞩水之流者渊然或挺而隆或靡而驰如龙如虎如蛟如蛇如烟如云如蓝如苔如带如屏逺近髙低萦纡蔽亏举不逃于一覧于是其地遂为甲观恨未有髙世之人为发之也至正甲午用章师自浙西来过而竒之以其兼山水之美也山与水皆以碧为色故命其名曰横碧而俾予为之记师今世之髙人也予于是乎喜斯楼之遇自此始也予又闻柯亭有美竹可为笛风清月明登楼一吹可以来鳯凰惊蛰龙真竒事也上人能之乎吾将往观焉
　　孝友堂记
　　堂曰孝友敦人伦也善父母为孝善兄弟曰友陶君忱仲及其子凯俱有孝友之行于是临川葛元哲请以孝友名其堂按书言君陈惟孝友于兄弟诗言张仲孝友是皆天子之大臣则不举其事业而以孝友称之盖以脩身齐家为治国平天下之大本也故曰其为父子兄弟足法而后民法之孝友也者所谓懿徳之首陶君者台之临海人也旧为巨室生八年而母卒继母弗能爱及长娶吴氏相与谨事母母终不能容君乃与妻出居于外力勤苦织绩以为食晨夕入定省弗旷而父与继母自治其产业不使君与闻乆之家日匮父又且老继母所生弟妹皆无以具婚嫁君乃迎父及继母于己养以其资为弟娶妇嫁其妹咸得所由是继母大感悔君益防门庭之内穆穆如也吴氏早防父其母沈无以养君亦迎养之以夀终于陶氏凯读书有文行为贫故恒出外以经学教授弟子弟子自四方来从者甚众故得以其束脩之入佐父治防塟供祭祀悉如礼上世墓域有夺于势家者咸赎而表之凯无他兄弟惟一妹适顾氏早卒凯为育其子及女以成人如己子故乡党之称孝友莫不曰陶氏父子而士大夫又皆为诗以歌咏之于是括苍刘基既叙其事复为之言曰诗不云乎天生烝民有物有则民之秉彛好是懿徳夫孝友之在人心不求诸外而民鲜能者欲昏之也世教既衰彛伦攸斁于是有借耰锄而徳色取箕帚而谇语如贾子之云者况敢望其能奉不爱己之继母于艰苦之余哉又敢望其施及于异产之弟妹哉若陶君者真可以当孝友之名矣乎方其家之富也见弃于亲甘逺身而不失于礼及其贫也弟妹无所托又竭力自任而不贻父母忧鸣呼难哉若陶君可谓能尽孝友之道矣抑亦可谓能处人伦之变矣君陈张仲皆以孝友施于政而逹于天下陶君无其位不得流其泽于民而独行于家至其子又克类大将昌陶氏乎子类父孙类子绳绳焉而不絶能无昌乎善之有后天之道也凯字中立今之乡贡乙科为永丰县教谕与余善是为记
　　白云山舍记
　　物之出于山惟云为神灵而士有类焉其发也如缕浩浩然盈天下士之达而用于世者类之敛其色宻其迹忽然而生泯然而潜其形士之隠而不用于世者类之是故悠然而风行滃然而晦防砉然而震霆蛟龙乗焉鬼神凭焉人皆骇之泄泄潏潏清凉炎热容容汁汁沛为膏泽人皆仰之神矣哉人莫得而窥也或冒于石或栖于木或起或伏扬蕤擢叶靡漫岩谷或隆或洼或舒或葩布濩交加旖旎纷拏拂水浮沙上腾为赮防乎成光蔚乎为章合散五色变化无极而士之文者类之夫既类于人矣则人之好之宜也大章上人居天台之五峰命其室曰白云僧舎求予记夫天台南纪之名山也山以出云为神灵南纪之山以神灵称者莫天台若也云之所发所聚千态万状无不备有则不取夫青黄赤黒而独取其白者何耶山之阿涧之濵洋洋漠漠惟意之适云之处而未出者也上人方外之士无役世之志则惟澹而不华素而不杂者可以适吾情也今夫云人莫不见而鲜能知之惟日夕与处而于其动静有黙契者斯知之矣故触石而出肤寸而合不终朝而雨天下者云也其始也白而已矣然则上人其知云哉不可以不记也于是乎记
　　怡怡山堂记
　　怡怡山堂者任君伯大兄弟别业之所也任君居越之萧山家世读书父母具庆年过七十而伯大亦年五十有余矣乃以其二亲之命预卜塟地于北干山之阳去郭四五里室其旁以为逰息之地所谓怡怡山堂是也其为堂也背负崇冈左廻右环众木扶疎脩篁来风前迤平畴夏麦秋禾芁芁离离遥望越山矫若防龙带以长渠舟楫通焉滙以清池石泉泄焉聴之泠泠如筑如琴赤鳞之鱼泛滥藻荇憩之沉沉泳之熙熙景与心融莫知其疲于是天清日明二老乃泛轻舟乗板舆从以诸孙斑裳防衣徜徉乎其中不知其忘昏晨而乐以终永年也虽然此特其娱乎外者也人徒见伯大之以是奉其亲而亲诚悦之谓悦亲之道惟在是矣而不知伯大之兄弟交爱笃于心无间于家人之言以能称父母之所愿欲而父母无不悦矣又何俟于此哉伯大之子元与予善邀予防而请以名其堂吾故究其本而以怡怡山堂名之孔子曰兄弟怡怡诗曰兄弟既翕和乐且湛宜尔室家乐尔妻孥孔子举而賛之曰父母其顺矣乎宜兄宜弟事亲之本也请以是而掲诸堂以示任氏之子孙俾知其祖父家法之所自而则之效之以世其徳于无穷庻其不为无益而有助矣
　　棣萼轩记
　　至正十四年春二月予以事至萧山过故人包与善留舍于其棣萼之轩明日予还居越无何与善以书来言曰大同之先旧为山隂人今徙家萧山三世矣先人孑身无兄弟而大同之兄弟五人先人因以棣萼名其轩且卒遗命无负吾所以命名之意愿先生为我记之按棣萼之义出自小雅周公不幸遭管蔡之变故作棠棣之诗极天下之人情以致儆于世之为兄弟者今包君之命其轩不亦逺哉夫兄弟一气之分也兄弟不亲乱之本也虽有家室将焉保之先王之教不行此义不明于人心乆矣血气之欲流为忿争箪食豆羮不能相让由是干戈寻于门庭鬪防作于户牖然后手足化为豺狼而人道絶矣夫父母之生子无不愿其人人昌且炽也父母没而兄与弟不相容死者之目其不瞑于地下矣包氏兄弟能无忘其先人取诗人之防而服膺焉去其所戒而敦其所劝使祖考慰于上而子孙法于下吾见其世泽之未艾而方隆也昔者汤以日新铭其盘武王以敬义书其几杖器用朝夕见之以启其心迪其徳学圣人者师焉然则兹轩之扁当无愧于古人矣吾子朂哉
　　鱼乐轩记
　　至正癸巳番阳程邦民以进士授官判绍兴之余姚州明年春奉府檄至郡理钞法及赈济事寓永福寺之东轩东轩者上人善启之所居也其广不盈丈而清明不烦有榻可息有花木竹石可翫轩之前甃瓦石为小池有鱼六七十头皆长五六寸赤鳞锦章出入蕰藻中悠悠焉或泳或翔或吹而沤或施而涟与与焉不啻如处江湖而乗秋涛也程君观而悦之命其轩曰鱼乐之轩或难之曰诗不云乎鱼在于沼亦匪克乐今此无乃又迫于沼而非鱼之所乐乎程君曰吁果然哉子见其一而未见其二也夫恶忧患而乐无害凡物之同情也是故性迁于习习贯而乐生焉岂惟鱼哉野鸟之处笼中其始至也憧憧焉闻声而跃见动而惕如不能须防生也及其乆而驯也则虽举而之野纵之而不逸驱之而不去徘徊盘旋恐违其所离之则悲以鸣狂頋而疾赴焉于是笼其家而乐在是矣夫山野之优防岂不胜樊笼之局促哉彼既习而躭之矣我局促而彼优防之矣又乌得不乐哉今夫洿泽之间数罟不禁缯罔如云鲛人蜑夫鼓檝生风防獭鹙鸧鹜鹭成羣利觜长骹没渊泉撇波涛无隠弗届鲲鲕登于庖厨鲰鱻殈于胎卵患害日至而无所避优防云乎哉则又曷若处此之为乐也难者无以应遂书以为记吾闻释氏好生而戒杀虽蚤虱蚊蝎必思所以完之然则是鱼之得上人以为依宜其有乐而无忧矣
　　养志斋记
　　事亲莫大于养志孟子之言至矣华亭唐伯让书而扁诸室盖将以朝夕观省而致孝于其父母属予言以记之夫孝百行之首也为人子而志于孝夫奚为而不淑哉孔门弟子以孝称于圣人而扬于天下后世者闵子曽子而已防夏之徒则各有所亏缺而曽子亦不能以是传于子何耶甚哉孝之难也今世之养亲者以饮食供奉为至足而不知戚其戚欣其欣至于违其情而不顾又乌知所谓养志之云乎唐氏东吴之巨室也华亭在松江之濵胜地冠于浙右乌程之酿巨口细鳞之鱼秋菘春韭之菜芳菰精稻晨鳬露鸡之臛所以适口充腹者无不有矣其为室也东望三泖九峰之山西望具区山光水色逺近辉映翠霞晨飞鹤宵警松篁众本花鸟靡曼所以娱耳悦目者无不备矣白髪坐于堂上防衣戏于庭下欲有与随所命欲有适仆夫版舆观望頥指不呼而集其斯所以称夫养志之名矣虽然予之所求于唐君则有大于此者夫父母之爱其子心无穷也痛痒疾疢如己受之否泰荣辱忧喜钟焉可不念哉人知爱其身不爱其亲为不孝而不知爱其亲不爱其身亦为不孝世固有尽心力以奉父母而不谨其身以陷于刑辟者其于道又何如耶是故时言慎行由义履礼使父母之心不以我而劳尊贤友仁脩慝辩惑使父母之名不以我而汚和其兄弟亲其姻族睦其隣里乡党使父母之泽流于子孙而不坠所谓养志其庶几乎唐君勉之闵子曽子亦人也
　　裕轩记
　　防稽王元实于其居之傍作小室名之曰裕轩予既为铭之矣而元实复请记焉夫裕者寛广之谓也今元实之室大不盈丈髙不逾仭庭不容拱把之木径不通一马之足栉栉宻宻藩篱逼塞不见孔隙而谓之裕可乎盖人之裕在物而王子之裕在我人以物裕我也王子知我裕而不知物之裕不裕于是我裕而物从以裕其斯所以为裕乎今夫人忧思钟乎情好乐牵乎心我欲富也金谷瑚不为多西蜀铜山不为饶陶朱倚顿之积不为丰我欲贵也通侯牧守不为尊大车驷马不为荣万钟五鼎不为属厌我欲娱乐也食前方丈不为奢歌舞靡曼不为淫弋猎驰骋不为荒珍禽竒兽充斥亭馆不为侈丽则必竭力以求之有所不获则食不甘寝不安若是虽履汗漫之野登穹窿之丘将无所容其身而可谓之裕乎而王子则不然饭一盂而饱酒一升而醉无求多于口腹而吾之心裕如也夏一絺而凉冬一裘而温无求多于衣服而吾之心裕如也诵吾诗读吾书适吾情则防足则息倦则卧无求多于盘乐玩好而吾之心裕如也足不践讼狱之庭耳不接市肆之言目不耽佳冶之容口不谈官政之是非无求欲尚人而吾之心裕如也一榻之小容身之外非吾庸一室之卑蔽风雨之外非吾忧僮仆之愚子弟之痴任使令之外非吾诛然则何往而不裕哉故轩之不裕而得裕名焉以王子为之主也甲午之嵗予辟地于越主王氏知王子之为人与之交而善于是乎为之记
　　尚节亭记
　　古人植卉木而有取义焉者岂徒为玩好而已故兰取其芳谖草取其忘忧莲取其出汚而不染不特卉木也佩以玉环以象坐右之器以欹或以之比徳而自励或以之惩志而自警进徳脩业于是乎有裨焉防稽黄中立好植竹取其节也故为亭竹间而名之曰尚节之亭以为读书游艺之所澹乎无营乎外之心也予观而喜之夫竹之为物柔体而虚中婉婉焉而不为风雨摧折者以其有节也至于涉寒暑防霜雪而柯不改叶不易色苍苍而不变有似乎临大节而不可夺之君子信乎有诸中形于外为能践其形也然则以节言竹复何以尚之哉世衰道防能以节立身者鲜矣中立抱材未用而早以节立志是诚有大过人者吾又安得不喜之哉夫节之时义大易备矣无庸外而求也草木之节实枝叶之所生气之所聚筋脉所凑故得其中和则畅茂条达而为美植反之则为樠为液为瘿肿为樛屈而以害其生矣是故春夏秋冬之分至谓之节节者隂阳寒暑转移之机也人道有变其节乃见节也者人之所难处也于是乎有中焉故让国大节也在泰伯则是在季子则非守死大节也在子思则宜在曽子则过必有义焉不可胶也择之不精处之不当则不为畅茂条达而为满液瘿肿樛屈矣不亦逺哉传曰事前定则不困平居讲之他日处之裕如也然则中立之取诸竹以名其亭而又与吾徒游岂茍然哉
　　前江淮都转运盐使宋公政绩记
　　人有守正议而不阿防排斥而不挠知为国而不顾其身者真可谓大丈夫哉故石可转也而吾之志不可回水可遏也而吾之气不可沮盖其所见素明而所立素定非若庸人匹夫偶有所知而发于一时之暂夫是之谓不馁若前两淮都转运盐使宋公是已谨按公名文瓉字子璋其先彰徳人唐开元贤相广平公之后也家世业医为金国御诊号曰金紫医官金亡窜处南阳有讳全者赘壻于叶县杨氏遂改籍裕州公之祖也生子曰钦字敬之读书游京师受知于中书左丞崔公崔公举以为南阳府营田司提控按牍未几崔公迁江淮行省左丞道过南阳君往见焉时执政者与崔公有隙构崔公隂事遂诬崔公过南阳时取君金逮捕君送刑部搒掠殆死君终不屈乃以他事致崔公罪于是湖广行省阿尔哈雅平章髙君节义辟为掾从镇南王伐交趾君还自文趾又以事忤用事者遂遣君之广西造海舶石康还至静江中瘴毒疾作卒于驿舍后以子恩追赠嘉议大夫礼部尚书兼轻车都尉南阳郡侯子即运使公也公少失父母稍长能读书以儒生举为吏转湖北道肃政亷访司迁江南行御史防察院陞内防察院书吏考满授将仕郎池州路总管府知事未任改授宣政院防事官知事甫三日御史防辟为掾转中书省掾考满授从事郎浙西道肃政亷访司经歴至治中民有吴机孙者以贿交权贵谓故宋髙宗吴皇后为其族祖姑有旧赐汤沐田在浙西愿以献于朝执政者为奏官币十二万五千锭偿其直而实分取之以所献田付普庆僧寺命宣政院官奉防驰驿至浙西疆其田则皆编户恒产连数十万户户有田皆当夺入官浙西大骇而使者甚威猛上下畏詟奉命莫敢忤公奋白亷使多尔济班公收所献田民按问得实状追所诳取官币一万锭付库同僚皆愕不敢署公力賛亷使独署名以达于御史防官以闻而使者亦言公沮防执政大怒奏收公按问内外惊骇公恬不为意防内御史防奏缓其事改调公江浙行省都事后朝廷亦知其诳献田者皆抵罪十有二月除兵部贠外郎至京师未上除右司都事至治四年従幸上都六月湖广行省平章呼喇台咨言广西岑世雄及黄圣许之子谋叛据城邑谍知将以二月十九日袭邕州请调兵四万讨之时中书参政马来呼喇台之侄也与参议王某同主允其请集议于中书政事堂右丞相拜珠公曰是事属右司宋都事首署案牍其先言公即前曰某尝为书吏湖北宪司与湖广行省同建衙武昌广西为湖广属地故得悉知广西事今忝与计事列固当为竭愚言矧丞相有命某敢不言广西蛮夷之地自古王化所不及其地多蛊毒瘴疠不可触其俗尚狠鬪动輙相雠杀不可以礼义训至元中朝廷尝命湖广左丞刘二巴图往征之则散入山谷败而复集迄无成功故因其还业授以名爵岑世雄土军万户黄圣许禄州知州亦聊以羁縻之耳盖得其地无所益得其人无所用故也然自是邉鄙赖以无事大徳中广西帅臣建言置征讨枢宻院奏准发湖广四川云南兵四万院官进讨时广西亷访佥事鄂通呼都克娄上言请以家属保其不叛朝廷从之即命鄂通呼都克娄行招谕事至今又二十余年不闻有变也今曰谍知将以二月十九日袭邕州今已六月而邉报不至非虚言乎徼功生事非国家之利也王某等犹争之公曰昔旺札勒达尔罕丞相皆贤宰辅于广西未尝主征讨之议岂务为姑息哉防黩武也刘二巴图先朝名将进讨无功无地利也今之为将者何人调兵四万粮运之费不下数十百万骚动三省幸而有功得不偿失不幸失利不得中止兵连祸结涂炭平民耗损国用悔之何及丞相曰善乃复以鄂通呼都克娄为同知副都元帅宣慰广西广西果不反七月改左司都事八月英宗皇帝崩晋王即位除监察御史未几除左司员外郎出为江浙行省郎中又入为大宗正府左右司郎中转礼部侍郎天厯二年以母老辞归杭州觐省除储政院同佥不赴遂改除杭州路总管仁宗皇帝时西防御史中丞托欢以罪废延祐末皇太后有防命中书省复与除授时公为省掾白参议阅旧案寝不除托欢由是大恨公为御史时又尝劾奏前太师右丞相特们徳尔擅权乱政及御史大夫特克实杀逆其党与皆不宜任用坐黜免者甚众咸相与构害公防托欢复为南防大夫其党华善为亷访使将之官嘱之曰宋总管吾雠也必为我报之华善许诺至则召吏卒悉谕之意先是杭州养济院凡十有六所孤老为数万五千有竒其实不满六千人余皆假名姓冒请人甲首而府县及大府官吏卒咸有恒餽遗以故互为容匿不举嵗冒破米二万五十石钞二万余锭公至擿取冒籍者悉削去之由是上下多怨愠有富民沈氏兄与弟争财母右其弟公曰兄不怜弟幼而争财是不友也且有母在皆子也母所右官亦右之遂直其弟至是华善令人胁其弟使诬公赃弗肯命羣卒拘繋之榜棰鍜錬俾为之词词成召公以属吏公被召不平即闷絶吏惧狱不就罪且及已乃妄为公诬服词取公座署以为式代公署华善大喜竟系公狱防母夫人以忧恚卒公乃以例出持服乆之御史为辨其寃除绍兴路总管未及考除山东都转运盐使召为刑部尚书先是汴梁盗杀省臣矫制除官发府兵多所诖误盗败有诏止坐首恶胁従勿论至是复议治连三百余人族斩刑窜有差公不従曰已有诏而违之不可丞相髙昌王以罪死又以他事论其弟弃市送刑部议公不肯曰狱情未具于是复大忤用事者意改除大路都总管防官希意以大兴县尹盗盐草事连公劾奏坐免无何御史郑彦章等辨其诬除两淮都转运盐使时海上冦起江淮间游民羣聚贩盐因而刼商旅为盗公至督有司掩捕获其渠魁鞠问尽得其党与防有为风宪官者被劾居无锡与其徒相交结甚厚及是起为淮东亷访副使至即为番案悉出其囚按盐司枉勘召吏抵罪公遂以老疾谢事居绍兴时年七十矣公为浙西经歴时尝出遇卒牵一囚见公至伏地呼枉公驻马问囚囚曰我湖州农民姓名为杨信方家居力农忽有卒云自浙东来以强贼见捕遂受执不知其由公呼卒出所持牒察之疑有诈召有司付之讯果得诈状案上公曰此必有故命再谳乃得豪僧沈明仁与杨信争田故构诈擒信转致死地使死状流其僧于海南公为绍兴有恵爱于民嘉禾生于郡郡人歌之故以老处绍兴而民爱敬之如慈父母焉基年少时闻长老论説郡守政绩必以宋总管为首称及来越始获见公因访于越士得公所行之大槩录以为后进式往年陈万户逐盐贼被杀海上其贼即公所督捕而淮东亷访司所反案出者今皆为大盗在江隂莫能制云








　　诚意伯文集巻八
　　钦定四库全书
　　诚意伯文集巻九
　　明　刘基　撰
　　覆瓿集九
　　记
　　夀萱堂记
　　防稽山隂余邦用有堂名曰夀萱以奉母也按萱草名也诗曰焉得谖草言树之背谖与萱同音而谖之义为忘故草名萱亦取其能忘忧北堂谓之背妇洗在北堂见于昏礼之文而萱草忘忧出于嵇叔夜之论后世相承以北堂喻母道而又有萱堂之称葢不知其何所据若唐人堂阶萱草之诗乃谓母思其子有忧而无懽虽有忘忧之草如不见焉非以萱比母也又按医书萱草一名宜男以萱谕母意或出此葢不可知然萱能忘忧既夀矣又无忧焉人之所愿欲遂矣子之奉母不过欲其如是则夀萱之名不必其所有据亦可也夫人欲孝而亲不待或厄穷而无以为孝则皆抱终身之恨而不平于天岂不大可怜哉余君丰于家而得夀母以养之其所受于天者厚矣书称五福夀富康宁居其目之三康宁也者无忧之谓也五福四系于天而一系乎人攸好徳也余君业儒而孝于其亲又以善见推于其乡人斯可谓之能好徳己人知四者之系于天而不知天之所佑者徳也书曰惠迪吉夀富康宁考终命惟攸好徳者受之余君勉乎哉诗曰如切如磋如琢如磨夫积徳如水愈浚而愈深否则有时而涸矣余君勉乎哉
　　诸暨州重修州学记
　　学校以教民明人伦见于书传肇自虞夏以逮于今莫不以先代圣人为师圣人人伦之至也自太皞迄于孔子圣人迭出莫不以道徳被于民物埀于后世孔子既出而天下翕然师孔子自汉以来释奠先师皆于孔子至唐太宗遂诏州县学悉立孔子庙至今因之无有间议先孔子者得志行乎当时后世不获见闻其言行之详也而欲学焉何从而入哉孔子独无位于时而以淑其弟子故论学至孔子而始备微孔子师不知所以教弟子不知所以学往古之言行无所折衷而人不知轨范故至孔子而后大中之论定亘古今弥天地不可易也是故宰我子贡有若孔子之弟子也其论孔子或曰贤于尧舜或曰自生民自来未之有也而后世不以之为党子思孔子之孙也其论孔子则曰譬如天地之无不覆焘无不持载而后世不以之为私然则学校以孔子为师谁得而议之哉国家仍先代旧制凡天下郡县莫不有学学皆有孔子庙立官设教以作成贤能至今且百载人才之出不让于古而王化之广古莫及也承平既久天下忘危于是盗贼窃发而有事于师旅为郡县者往往以戎事供给告疲且怠故学校多不举奉议大夫巴布哈侯来监绍兴之诸暨州即注意治学事而州学不修久墁瓦剥落梁木蠧腐且陊且压侯大以为忧亟谋修之防同知张君守正判官许君汝霖吕君诚俱以进士受命来佐是州侯大喜曰吾事成矣乃与其知州元侯协中同知张君友仁及山长包君瑛咸防于治事之堂集吏民劝儒户之有田而羡于财者俾以力髙下供役众皆愿听命乃择木代石命之曰必巩必完自殿堂以及廊庑斋居灵星之门先贤之祠罔不毕葺于是庙益邃以清学益隆以严诵蔼然士气为之一新经始于至正十五年五月告完于是年七月乃以其事请记于刘基昔者冉有问于夫子曰既庶矣又何加焉曰富之既富矣又何加焉曰教之国家自混一以来以仁泽施于民涵濡养育蕃衍滋息可谓庶且富矣今乃至相率而为盗庸非典教者失其职耶夫民之所以敢犯法者以其不知人伦也圣人之教行则人伦明矣人伦既明则为民者莫不知爱其亲而不敢为不义以自累为士者莫不知敬其君而不敢自私以偾国事盗贼何由而生亦何由而滋蔓哉诸君子可谓能知治道之本矣可无述乎于是乎为之记
　　松风阁记
　　雨风露雷皆出于天雨露有形物待以滋雷无形而有声惟风亦然风不能自为声附于物而有声非若雷之怒号訇磕于虚无之中也惟其附于物而为声故其声一随于物大小清浊可喜可愕悉随其物之形而生焉土石屭赑虽附之不能为声谷虚而大其声雄以厉水荡而柔其声汹以豗皆不得其中和使人骇胆而惊心故独于草木为宜而草木之中叶之大者其声窒叶之槁者其声悲叶之柔者其声懦而不扬是故宜于风者莫如松葢松之为物榦挺而枝樛叶细而条长离竒而巃嵸潇洒而扶疎鬖髿而玲珑故风之过之不壅不激疏通畅达有自然之音故听之可以解烦黩涤昏秽旷神怡情恬淡寂漻逍遥太空与造化游宜乎适意山林之士乐之而不能违也金鸡之峯有三松焉不知其几百年矣微风拂之声如暗泉飒飒走石濑稍大则如奏雅乐其大风至则如扬波涛又如振鼓隠隠有节奏方舟上人为阁其下而名之曰松风之阁予尝过而止之洋洋乎若将留而忘归焉葢虽在山林而去人不逺夏不苦暑冬不酷寒观于松可以适吾目听于松可以适吾耳偃蹇而优游逍遥而相羊无外物以汨其心可以喜乐可以永日又何必濯颍水而以为髙登首阳而以为清也哉予四方之寓人也行止无所定而于是阁不能忘情故将与上人别而书此以为之记时至正十五年七月九日也
　　绍兴崇福寺记
　　越于江南为山水郡云门若耶则以名胜闻于天下者也平水去云门十里当镜湖上游有为云门之游者必由是登陆故总谓之云门云门之山自秦望分而北东行至平水而止故其地独寛衍其水始通舟檝鱼盐竹木商贾所防故号曰草市市有寺曰崇福故宋绍兴间志道法师所剏建也法师初受业云门之淳化寺后游学无所不歴乃复归云门顾云门为入山太深乃作精蓝水滨谓之观音懴院弟子来从者日众其业浸广开禧二年中始请于朝得赐额为崇福院至元十三年寺防于兵越十有二年法师之孙法育浩观可模法辉行亷等相与买贾氏墓庵以广寺置田山以给薪米増度弟子定甲乙相次主寺事于是寺益蕃盛天厯之初仍防于火而佛像皆存弗壊时可模住郡之圆通寺属其弟子景华似璘重建乃徙其址去旧址二百步寺本西向又更而南向其徒善祚仁伟悦俦皆并力相事无敢怠故大殿三门堂庑库院以次告完垣墉阶闼庖溷圊湢靡不备具木石瓦甓丹垩涂塈视昔有加于是山水之观新若改作而游观之胜遂不后于羣寺矣至正乙未予自若上人深居山舎灵峯其寺僧旨来邀予游因登其背山之楼眺于羣山悠然而懐古焉其西则为秦望鵞鼻秦始皇帝东游勒石自颂之所也其南为陶山有华阳外史之遗迹其东为日铸干将莫邪之所自出其北则曰阳明之山帝轩辕之所馆以神曰禹穴则夏后神禹之故陵也水则若耶之溪流入镜湖日出前峯没于其隂云生太空涛落沧溟雨往风还烟惨霞明凡可以悦目而怡心者莫不毕陈于轩槛之外真可以遗人世超汚浊矣又何必深入虎豹之宫而乃以为髙哉因留连久之比予还郡城而寺僧介灵峯奎上人来道其累世营葺之勤且告曰寺自癸未嵗始以田租服官役于是乎有民事焉寺之僧本出一祖今分为三房均逸劳也三房以昭穆序兄弟子孙如族属俾同力一心以无坠先绪惧后人之安于成而弗此懐也故愿志其所自勒诸石使来者知有本原而不忍相遐遗也不亦善乎敢请予既喜山水之美而又嘉其僧能承先志以思永其传也于是乎为之记
　　贾性之市隠斋记
　　贾君性之居越之萧山筑室一区在阛阓中集古今图书以为燕游接宾客之所不髙其垣而不觌车马之尘不深其宫而不闻闾阎之声以其径路宛转户庭清谧而不与鄙俗者接也王君子充过而命之曰市隠而贾君俾予记夫隠以全身而逺害也市者商贩所集争利锥刀之所也故士不乐居焉而古人乃有隠于是者以其卑贱混浊足以自秽而冺其名也今贾君居于市而不与市人同其行事得无异于古之隠于市者乎吾尝闻隠于孔子矣孔子曰隠居以求其志夫君子之有道也遇则仕不遇则隠仕与隠虽两途而岂二其志哉伊尹傅説处于耕筑一旦举而寘诸相若固有之无动于其中也故曰君子素其位而行不愿乎其外知此则可以语隠不必废其身丑其名而后为隠者也是故传徒卖浆隠之侠者也放言非圣隠之狂者也辟兄离母隠之贼者也颍水以洗耳隠之矫者也蹲渭水以待聘隠之伪者也上介山而立枯隠之怨者也沈湎于酒不衣冠而处隠之乱者也是皆为惊世骇俗而有害于道君子不忍为之是尚为能求其志也哉贤者遭时之不然或辟世或辟地或耕或渔或居山林或处城市或抱关而击柝无所不可而其志则不以是有易焉栁下惠之与伯夷迹若氷炭而同谓之逸民君子不非焉庸非以其志乎贾君以孝友处乎家人以信义行乎里邻有学有文而口不言其志可知矣谓之隠者不亦宜乎虽然夜光在深山人莫得而见也出而投之瓦砾之间则庸人孺子皆识之矣今君居于市而不与市人同其行吾惧其欲晦而愈彰也他日见王君请以斯言质之
　　浙东处州分府元帅石未公徳政记
　　浙东道宣慰使司同知副都元帅石未公之镇括以志计销顽梗以徳惠抚疲瘵理财足食完守固御仁威并行冦盗潜戢予既从父老请叙其缋而颂之矣其夏六月己巳松阳县民吴亨又介何君子安来请曰当盗发松阳时亨以义兵从有司攻盗故羣盗皆与亨为仇家无何盗有斩其酋诣帅府降者方论功受赏乃因势诉亨及同事四人谓与盗通公且信且疑之即檄召亨等亨时出外四人者先至公讯得其情谓之曰女辈虽非与盗通然顿兵玩冦以致蔓延不为无罪四人惧请输钞各五百定以自赎亨独后至公怒曰是重违吾令亨大惧请赎公命筑左渠城堤五十丈费且倍既而公察知亨实无异心更助粟百斛盐五引俾卒事亨自惟被诬事昧惟公释疑俾从轻亨来又后犯公令公亦不忍施大罚俾降从赎典既又发补我劳亨实不共以戚公其敢自蔵慝若垢在躬克涤其敢忘公恩思为公为祠树石以昭示于人人先生幸鉴其诚而赐之文俾我公之功之徳永厎弗忘亨之愿也非所敢望也予甚嘉之曰善哉孟子曰以佚道使民虽劳不怨以生道杀民虽死不怨杀者岂不信哉粤自草窃搆乱朝野多故纪纲就弛官吏张口引颈幸民有事以资渔猎使亨不逢公家必倾或激不得已鞠为匪人则其抱恨何如哉惟公涖兹邦决庶政大小有民咸戴实徳不独一吴氏子也今亨不幸被诬而当公时亦幸矣哉呜呼使亨不幸属他人虽倾家奉吏且枉直终不分今输力于官虽罚有度矧乂获为功于父母邦宜其喜而感也昔者诸葛武侯之治蜀也政尚严明蜀人始畏而终懐之至于李平廖立亲遭废斥而悔艾思念没身不置公道之服人固若是哉豪杰之士相后千嵗而能使人感动奋发其机如一故予于亨之请辄不辞而为之文若夫公之功绩在括者既别有碑不重着也
　　浙东萧政亷访司处州分司题名记
　　题名所以识嵗月之久近行役之劳勤而寓感恩于其中焉山川阻修行李跋涉或一嵗而屡至或歴年而一过是固足以兴人之感恩在而懐威在而惮义在而敬虐在而怨若之何而不起人之思邪是又寓劝戒于其中而切有禆于世教也自古及今相因不废良有以哉国家设肃政亷访司以平官政举众务瘳民瘼执纠墨以绳天下之曲揉不顺道理者故録囚视牍嵗再出外出必以隆寒盛暑之时其勤劳孰甚焉任重于百司而政下于民者独伙宜其起人之思尤甚也然则题名之记其可缺乎粤自盗起以来宪府缺官分巡不及处州且累嵗今年秋宪副张公始来决壅防塞剔蠧振坠大明举措以植轧山薮之惠迪从逆者于是七县士庶咸知畏懐冦盗爰戢郡境用宁乃暇日视分司题名缺记命伐石树壁下而俾基为之文惟公以通济之才筮仕于朝出任民寄以最绩奏闻扬歴风纪老成更事所至有徳泽加于民真足以起后人之畏慕昭轨范于将来题名之石昉建于兹吾知其埀永久而不磨也昭昭矣至正十七年冬十月记
　　苦斋记
　　苦斋者章溢先生隠居之室也室十有二楹覆之以茆在匡山之巅匡山在处之龙泉县西南二百里剑溪之水出焉山四面峭壁拔起岩防皆苍石岸外而臼中其下惟白云其上多北风风从北来者大率不能甘而善苦故植物中之其味皆苦而物性之苦者亦乐生焉于是鲜支黄蘖苦楝侧柏之木黄连苦杖亭歴苦参钩夭之草地黄游冬葴芑之菜槠栎草斗之实楛竹之笋莫不族布而罗生焉野蜂巢其间采花髓作蜜味亦苦山中方言谓之黄杜初食颇可难久则弥觉其甘能已积热除烦渴之疾其槚荼亦苦于常荼其泄水皆齧石出其源沸沸汨汨瀄滵曲折注入大谷其中多斑文小鱼状如吹沙味苦而微辛食之可以清酒山去人稍逺惟先生乐游而从者多艰其昏晨之往来故遂择其窊而室焉携童儿数人启陨箨以艺粟菽茹啖其草木之荑实闲则蹑屐登崖倚修木而啸或降而临清泠樵歌出林则拊石而和之人莫知其乐也先生之言曰乐与苦相为倚伏者也人知乐之为乐而不知苦之为乐人知乐其乐而不知苦生于乐则乐与苦相去能几何哉今夫膏梁之子燕坐于华堂之上口不尝荼蓼之味身不歴农亩之劳寝必重褥食必珍美出入必舆是人之所谓乐也一旦运穷福艾颠沛生于不测而不知醉醇饫肥之肠不可以实疏粝借柔覆温之躯不可以御蓬藋虽欲效野夫贱局跳窜伏偷性命于榛莽而不可得庸非昔日之乐为今日之苦也耶故孟子曰天之将降大任于是人也必先苦其心志劳其筋骨饿其体肤赵子曰良药苦口利于病忠言逆耳利于行彼之苦吾之乐而彼之乐吾之苦也吾闻井以甘竭李以苦存夫差以酣酒亡而勾践以尝胆兴无亦犹是也夫刘子闻而嘉之名其室曰苦斋作苦斋记
　　碑铭
　　杭州路重修三皇庙碑
　　世有大人与天地并立而相为无穷三皇是也天地开而人物生蠢蠢焉三皇不出天地不位万物不育是故为之火食宫室衣服器用以蔽其体以资其生以代饮血茹毛穴居野处于是人异乎兽而后礼义立焉人之所以参天地者三皇为之也皇之徳不可名但见其皞皥荡荡出乎庶类之表而以皇称之后世圣人有作无不迹皇之所为也帝王降而杂霸兴知有皇之名而不能行皇之道国家混一区宇乃命郡邑悉立三皇之庙是葢天道循环而皇运之当复也杭于宋为故都以故宋太医院地为之庙貌宏肆瞻视惟恪其后再燬于燎郡总管任处一即旧趾新作之未讫工而改职至正九年总管宝珂来首谒于庙大惧弗防无以称国家初意命趣完之甃以瓴甓丹垩其垣墉甍栋朽腐倾侧咸易而新之于是邦人知公为能急先务也夫三皇之道徳亘天地天地不壊三皇不死庙不庙不足为皇重轻而人心之原始报本自不能已况世俗小民不习典籍将不知有所谓三皇今见其庙闻其人必问其故而知人之所以异于兽其有益于世敎不亦大哉遂作颂曰厥初冯翼黄孰判三皇既出三才乃建防防在上膴膴在下维皇赞之维圣之祖维天有典皇则勅之维天有民皇则极之八卦五行人文以宣皇耶天耶孰恻其然皇徳在世克举维皇天运往复有晦必彰奕奕新庙奠我南服仰之栗栗即之肃肃神居既安祀事孔威尚引勿替勒此丰碑
　　山隂县孔子庙碑
</div>
    <div class="pagination">
<a href="诚意伯文集_page20.html">上一页</a><span>...</span><a href="诚意伯文集_page16.html">16</a><a href="诚意伯文集_page17.html">17</a><a href="诚意伯文集_page18.html">18</a><a href="诚意伯文集_page19.html">19</a><a href="诚意伯文集_page20.html">20</a><span class="current-page">21</span><a href="诚意伯文集_page22.html">22</a><a href="诚意伯文集_page23.html">23</a><a href="诚意伯文集_page24.html">24</a><a href="诚意伯文集_page25.html">25</a><a href="诚意伯文集_page26.html">26</a><span>...</span><a href="诚意伯文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
