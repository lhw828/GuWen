<!DOCTYPE html>
<html>
 <head>
  <meta charset="utf-8"/>
  <title>
   庾子山集 - 第 5 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾子山集 - 第 5 页/共 15 页
  </h1>
  <div class="content">
   北园新斋成应赵王教
　　虹粉跂鸟翼山节拱兰枝【尔雅曰防蝀虹也粉疑作棼説文曰棼复屋栋也翼屋荣也西都赋曰抗应龙之虹梁又云列棼橑以布翼吕延济曰梁曲如虹故言虹梁吕向曰言栋上布椽如翼也此言梁棼若虹梁矣棼音汾色咸语论注云节者栭也刻镂为山兰枝木兰枝也】画梁云气绕雕牕玉女窥【王裒甘泉颂曰采云气以为楣西京赋曰绣栭云楣薛琮曰楣梁也皆云气画如绣也鲁灵光殿赋曰玉女窥牕而下视】月悬惟返照莲开长倒垂【鲁灵光殿赋曰璧暠曜以月照李善曰言璧之白如月之照也赋又曰反植芙蕖张载曰反植者根在上而叶在下】盘根细壊石行雨暴浇池长藤连格徙髙树带巢移鸟声惟杂啭花风直乱吹白虎题书观熊帖射皮【后汉有白虎观周礼王大射共熊侯】文入舞曲月扇掩歌儿【张揖广雅曰琴五宫商角征羽文王増二弦曰少宫少商见世本班媫妤怨歌行曰裁为合欢扇团团似明月】玉节调笙管金船代酒巵【説文曰古者玉琯以玉舜之时西王母来献其白琯前零陵文学姓奚于泠道舜祠下得笙玉琯夫以玉作音故神人以和鳯凰来仪也汉书音义曰管漆竹长一尺六孔古以玉作不但竹也按琯从玉管从竹节竹约也以玉为之故云玉节矣八王故事曰陈思有神思为鸭头杓浮于九曲酒池王意有所劝鸭头则回向之又为鹊尾杓柄长而直王意有所到处于罇上镟之鹊则指之大业拾遗云作小舸子长八尺七艘木人长二尺许乗船行酒毎一船一人擎酒杯一人捧酒钵一人撑船二人荡桨绕曲水池随岸而行疾于水饰水饰绕池一匝酒船得三遍毎到坐客处即停住擎酒木人于船头伸手酒客取酒饮讫还杯木人受杯回向捧酒钵人取杓斟酒满杯船依饰自行按金船即鸭头杓之遗陈思王所制也后李白诗云却放酒船回李商隐诗云雨送酒船香皆云酒巵盖本此也】若论曹子建天人本共知【魏畧曰邯郸淳叹曹植之材谓之天人】
　　同防河阳公新造山池聊得寓目【周书曰李纶为河阳郡公】
　　横阶仍凿涧对戸即连峰暗石疑藏虎盘根似卧龙【楚熊渠子汉李广皆夜行射寝石以为虎故石疑藏虎抱朴子云千龙之松其状如龙故根似卧龙也】沙洲聚乱荻洞口碍横松【陆机云薍谓之荻至秋坚成则谓之萑】引泉恒数派开岩即十重北园闻吹管南隣聼撃钟【左太冲诗曰南隣撃钟磬北里吹笙竽】菊寒花正合杯香酒絶浓由来魏公子今日始相逢【汉书地理志云河南之开封中牟阳武酸枣巻皆魏分也故河阳公称魏子比战国信陵矣】
　　登州中新阁
　　跨虚凌倒景连云拒少阳【汉书如淳注曰倒景在日月之上日月反徙下照故其景倒鲁灵光殿赋曰承明堂于少阳李善注云汉书曰少阳东方也凌倒景言其髙也拒少阳言其在东也】璇极龙鳞上雕薨鹏翅张【甘泉赋曰璇题玉英应劭曰题头也榱椽之头皆以玉饰也汉书音义曰三辅间谓屋梁为极也鲁灵光殿赋曰崱缯绫而龙鳞説文曰薨屋栋也徐锴曰所以承瓦声莫耕切庄子曰北海有鸟曰鹏璇极言以玉饰梁也龙鳞似龙之鳞雕薨画栋也鹏翅谓栋翅若飞翔者】千寻文杏照十里木兰香【西京杂记曰上林苑有文杏材有文采者也述异记曰木兰在浔阳江中多木兰树昔吴王阖庐植木兰于此用搆宫殿也闲居赋曰刻木兰以为榱兮饰文杏以为梁】开牕对髙掌平坐望河梁【西京赋曰缀以二华巨灵屭赑髙掌逺蹠以流河曲开牕对髙掌者言对二华之山也魏文帝燕歌行曰牵牛织女遥相望尔独何辜限河梁平坐望河梁者言阁之髙上凌天河也梁桥也】歌响闻长乐钟声彻建章【三辅黄图曰长乐宫本秦之兴乐宫也建章宫在未央宫西长安门外】赋用王延夀书须韦仲将【后汉书曰王逸字叔师南郡宜城人子延夀字文考有隽才逰鲁作灵光殿赋蔡邕亦造此赋未成及见延夀赋甚竒之遂辍世说曰韦仲将能书魏明帝起殿欲安榜使仲将登梯题之既下头鬓皓然用勅儿孙勿复学书】龙来随画壁凤起逐吹簧【毛苌曰簧笙也説文曰笙象凤身言画龙疑眞刻凤俨若吹簧也】石作芙蓉影池如明镜光【郭璞曰江东人呼荷华为芙蓉】花梁反披叶莲井倒垂房【所谓井者淮南子曰大构驾兴宫室延楼栈道鸡栖井榦髙诱曰鸡栖井榦复金荧井刻花置其中也榦音贯汉书有井榦楼榦音韩西京赋曰蔕倒茄于藻井披红葩之狎猎饰华榱与壁珰流景曜之韡韡薛综注曰茄藕茎也以其茎倒置于藻井其华下向反披也华榱画其榱也鲁灵光殿赋曰圆渊方井反植荷蕖緑房紫的窋防垂珠张载注云緑房芙蕖之房也芙蕖莲也窋张滑切防丁嫁切反披倒垂皆谓根在上而叶在下也云莲井者当栋中交木方若井榦刻以莲花也】徒然思鷰贺无以预鹍翔【淮南子曰大厦成而鷰雀相贺庄子曰北溟有鱼其名曰鲲化而为鹏怒而飞翼若垂天之云鹪鹩赋云鹫鹗鹍鸿李善注云鹍状如鹤而大】
　　嵗晚出横门【三辅黄图曰长安城北出西头第一门曰横门】
　　年华改歳隂逰客喜登临【楚辞曰登山临水兮送将归】据鞍垂玉帖横腰带锦心【后汉书曰马援据鞍顾盼】氷弱浮桥没沙虚马迹深倚弓依石岸回牀向栁隂智琼来劝酒文君过聼琴【干寳搜神记曰魏济北郡从事掾超以嘉平中夜独宿梦冇神女来从之自称天上玉女东郡人姓成公字智琼早失父母天帝哀其孤苦遣令下嫁超当其梦也精爽感悟嘉其非常人之容觉悟钦想若存若亡如此三四夕一旦显然来逰驾辎軿车从一婢服罗绮之衣姿顔容体状若飞仙自言年七十视之如十五六车上有壶榼青白琉璃五贝饮啗竒异馔具醴酒与超共饮食遂为夫妇汉书曰卓王孙有女文君新寡好音故相如缪与令相重而以琴心挑之文君夜亡奔相如】明朝云雨散何处更相寻【髙唐赋云昔者先王梦一妇人曰妾巫山之女也朝为行云暮为行雨朝朝暮暮阳台之下旦而视之如言故为立庙曰朝云】北园射堂新成【周书若干惠传太祖尝造射堂新成与诸将宴射徙堂于惠宅】
　　轩台聊可习仙的不难登【山海经曰西王母之山有轩辕台射者不敢西向】转箭初调筈横弓先望堋【筈音括筈防也谓与相防也堋射埒也】惊心一雁落连臂两猿腾【上更嬴事下飬由基事注已见】直知王济巧谁觉魏舒能【世説曰王君夫有牛名八百里駮常莹其角王武子语君夫曰吾射不如卿今指赌卿牛以钱千万对之君夫既恃手快且谓骏物无有杀理便相然可令武子先射武子一起便破的却据胡牀叱左右速探牛心来须臾炙至一脔便去王隐晋书曰魏舒字阳元任城人少工射为后将军钟毓长史毓与参佐射戏舒常为坐画筹后值朋人少以舒充数于是发无不中加博措闲雅殆尽其妙毓叹之曰吾之不足尽卿如此射矣】空心不死树无叶未枯藤择贤方知此传巵喜得朋【礼记郑注曰巵酒器也易曰西南得朋】











　　庾子山集巻三
　　钦定四库全书
　　庾子山集巻四　　　　　　周　庾信　撰
　　钱唐倪璠纂注
　　诗
　　园庭
　　杖乡従物外养学事闲郊【礼记曰六十杖于乡】穷愁方汗简无遇始观爻【后汉书曰吴恢杀青简以写经书章懐太子注云杀青者以火炙简令汗取其青易书复不蠧谓之杀青亦谓汗简义见刘向别録也易有三百八十四爻】谷寒已吹律檐空更剪茅【刘向别录曰邹衍在燕齐有谷寒不生五谷邹衍吹律而温之至生黍汉书曰茅茨不剪师古曰屋盖曰茨茅茨以茅覆屋也】樵隐恒同路人禽或对巢【臧荣绪晋书云何琦曰胡孔明有言隐者在山樵者亦在山在山则同所以在山则异谯周古史考曰许由夏常居巢故一号巢父】水蒲开晩结风竹解寒苞【鲍照采桑诗曰早蒲时结防尔雅曰如竹箭曰苞郭注云条竹性丛生】古槐时变火枯枫乍落胶【淮南毕万术曰老槐生火山海经曰黄帝杀蚩尤弃其桎梏化为枫郭璞曰枫似白杨叶圆而岐有脂而香今之香枫是胶枫树脂也】倒屣迎悬榻停琴聴解嘲【魏志王粲传曰蔡邕才学显著贵重朝廷常车骑填巷賔客盈座闻粲在门倒屣迎之后汉书徐穉传曰豫章太守陈蕃不接賔客惟见穉来特设一榻去则悬之又陈蕃传曰太尉李固表荐迁乐安太守郡人周璆高洁之士前后郡守招命莫肯至惟蕃能致焉字而不名特为置一榻去则悬之二传互载在豫章则特设以待穉在乐安则特设以待璆并有悬榻之事也扬子解嘲序云人有嘲碓以之尚白碓解之号曰解嘲】香螺酌美酒枯蚌借兰殽【西京杂记曰赵飞燕为皇后其女弟上穟有香螺巵出南海一名丹螺王子年拾遗记曰汉武帝思懐李夫人侍者觉帝容色愁怨乃进洪梁之酒酌以文螺之巵巵出波祗之国知螺可用为酒巵也边让章华赋曰兰殽山竦椒酒渊流注云兰殽芳若兰也】飞鱼时触钓翳雉屡悬庖【王子年拾遗记曰仙人封食飞鱼而死二百年更生故先生逰沙海七言颂曰百龄暂死食飞鱼此云飞鱼葢言游鱼之触钓也周礼有庖人郑注云庖之言苞也裹肉曰苞苴释曰言庖者今之厨转作庖者欲取庖人主六兽六禽以供庖厨有裹肉之意也庖扶交反】但使相知厚当能来结交
　　归田【子山欲归田里故作是诗】
　　务农勤九谷归来嘉一廛【周礼冢宰职云以九职任万民一曰三农生九谷郑司农云三农平地山泽也九谷黍稷秫稻麻大小豆大小麦也后郑谓三农原隰及平地九谷无秫大麦而有梁苽秫音述苽音雕胡也周礼载师云以廛里在国中之地郑注云廛民之区域也以廛里任国中而遂人职授民田夫一廛百亩扬子云有田一廛谓百亩之居也】穿渠移水碓烧棘起山田【汉书曰穿漕渠通渭孔融曰水碓之巧胜于圣人断木掘地説文曰碓舂也棘荆棘烧棘谓芟草除地也郑司农注周礼三农平地山泽知有山田矣】树隂逢歇马鱼潭见酒船苦李无人摘秋不直钱【晋书曰王戎与羣儿戏于道侧见李树多实等軰竞趋之戎独不往或问其故戎曰树在道边而多子必苦李也取之信然吴越春秋曰越伐吴吴王遯去走三日三夕腹馁口饥因得生已熟吴王掇而食之谓左右曰何冬而生近道人不食何也左右曰盛夏之时人食生起居道傍子复生秋霜恶之故不食吴王叹曰子胥所谓且食者也】社鸡新欲伏原蚕始更眠【荆楚嵗时记曰春分日民并种戒火草于屋上有鸟如乌先鸡而鸣架架格格民此鸟则入田以为社日四邻并结宗防社牲醪为屋于树下先祭神然后飨其胙周礼曰马质禁原蚕者郑注云天文辰为马故蚕书曰蚕为龙精月值大火则浴其种是蚕与马同气也】今日张平子翻为人所怜【后汉书曰张衡字平子南阳西鄂人也衡着归田赋李周翰曰衡逰京师四十不仕顺帝时阉官用事欲归田里故作是赋子山本张平子之赋而作此诗焉】
　　寒园即日
　　寒园星散居揺落小村墟【释名曰星散也列位布散也青缃杂记岭南谓村市为虚】逰仙半壁画隐士一牀书子月泉心动阳爻地气舒【礼记曰仲冬泉水动律书云十一月律中黄钟黄钟者阳气钟黄泉而出也其于十二爻为子子者滋也滋者言万物滋于下也后汉书鲁恭议奏曰易曰潜龙勿用言十一月十二月阳气潜蔵未得用亊虽煦嘘万物养其根荄而犹盛隂在上地冻水冰阳气否隔闭而成冬故曰履霜坚冰隂始凝也驯致其道至坚冰也言五月防隂至十一月坚冰至也蔡邕独断曰冬至阳气始动】雪花深数尺冰牀厚尺余【韩诗外传曰雪花六出故雪曰雪花左氏传曰阙地下冰而牀焉故冰曰冰牀博物志曰北方地寒冰厚三尺气出口为凌】苍鹰斜望雉白鹭下观鱼【春秋文曜钩曰金伐木故鹰撃雉李陵诗曰有鸟西南飞熠燿似苍鹰张华鹪鹩赋云苍鹰鸷而受緤尔雅曰鹭舂鉏郭注云白鹭也头翅背上皆有长翰毛今江东人取以为睫攡名之曰白鹭缞陆机疏云鹭水鸟也白而好洁故谓之白鸟齐鲁之间谓之舂鉏辽东乐浪吴扬人皆谓之白鹭好欲取鱼时则弭之今吴人亦养焉】更想东都外羣公别二疏【汉书曰疏广为太傅兄子受为少傅太子毎朝因进见太傅在前少傅在后父子并为师傅朝廷以为荣广谓受曰吾闻知足不辱知止不殆功成身退天之道也即日父子俱移疾三月还稍笃上书乞骸骨上皆许之赐黄金二十斤皇太子赠以五十斤公卿大夫故人邑子设帐祖道供张东都门外送者车数百两辞决而去及道观者皆曰贤哉二大夫咸叹息为之下泣言虽仕者亦思乞骸骨归也】
　　幽居值春
　　山人久陆沉幽径忽春临【庄子曰孔子之楚其邻有夫妻臣妾登极者仲尼曰是陆沉者也】决渠移水碓开园扫竹林【西都赋曰决渠降雨】欹桥久半断崩岸始邪侵短歌吹细笛低声泛古琴【琴有泛音】钱刀不相及耕种且须深【风俗通曰钱刀俗説利傍有刀言治生得金者必有刀钱之祸汉书王莽造大钱作契刀错刀五铢钱几四品并行故称钱刀也】长门一纸赋何处覔黄金【长门赋序云孝武皇帝陈皇后时得幸颇妬别在长门宫愁闷悲思闻蜀郡成都司马相如天下工为文奉黄金百斤为相如文君取酒因于解悲愁之辞而相如为文以悟主陈皇后复得亲幸】
　　卧疾穷愁
　　危虑风霜积穷愁嵗月侵留蛇常疾首映弩屡惊心【晋书曰杜预在荆州因宴集醉卧斋中外人闻呕吐声窃窥戸止见一大蛇垂头而吐闻者异之其后徴为司校尉加位特进行次邓县而卒题是卧疾似用此语又疑疾首是用孙叔敖两头蛇事贾谊新书云孙叔敖为儿时出道上见两头蛇杀而埋之归见其母泣问其故对曰夫见两头蛇者必死今出见之故尔母曰蛇今安在对曰恐后人见杀而埋之矣母曰夫有隂徳者必有阳报尔无忧也及长为楚令尹今云留蛇常疾首者疑言留此两头之蛇常疾恶其首也有将死之徴矣映弩屡惊心者风俗通曰汲令应彬请主簿杜宣饮酒时其上悬赤弓照杯中如蛇宣恶之因得疾彬知之延宣于旧处置酒指曰此弩影似耳疾遂瘳又晋书乐广请亲客饮酒见杯中有蛇意甚恶之既饮而疾于是河南聴事壁上有角漆画作蛇广意杯中即角影也复置酒前处所见如初客豁然意解沉疴顿愈】穉川求药録君平问卜林【晋书曰葛洪字穉川丹阳句容人也师事南阳太守上党鲍亦内学逆占将来见洪深重之以女妻洪洪传业兼综练医术凡所着撰皆精覈是非而才章富赡有金匮药方肘后要急方汉书曰蜀有严君平卜筮于成都市裁日阅数人得百钱足自养则闭肆下而授老子博览无不通依老子严周之指著书十余万言师古曰地理志谓君平为严遵三辅决録云君平名尊】野老时相访山僧或见寻【应劭艺文志注云年老居田野相民耕种故称野老説文曰僧浮屠道人也】有菊翻无酒无弦则有琴【续晋阳秋曰陶潜甞九月九日出宅边菊丛中坐久之满手把菊值王送酒至即便就酌醉而归渊明不解音律而蓄无琴一张毎酒适辄抚防以寄其意】讵知长抱膝徒为梁父吟【蜀志曰诸葛亮躬耕陇畆好为梁父吟身长八尺自比于管仲乐毅时人莫之许也惟博陵崔州平颍川徐元直与亮友善谓为信然注云魏畧曰亮在荆州以建安初与颍川石广元徐元直汝南孟公威等俱逰学三人务于精熟而亮独观其大畧毎晨夜従容常抱膝长啸而谓三人曰卿仕进可至刺史郡守也三人问其所至亮笑而不言言已在周卧疾穷愁其状似危求医问卜访寻者多岂知已抱膝而吟实有诸葛之志也】
　　山斋
　　寂寥寻静室防密就山斋【楚辞曰声嗷嗷以寂寥兮王逸曰寂寥空无人之貌也范蔚宗乐逰应劭诗曰遵渚攀防密】滴沥泉浇【一作绕】路穹窿石卧阶【説文曰滴歴水下滴沥也江淹谢临川诗云乳窦既滴沥尔雅郭注云穹窿至极亦为大也】浅槎全不动盘根惟半埋圆珠坠晚菊细火落空槐【江淹恨赋曰秋露如珠淮南子曰老槐生火】直置风云惨弥怜心事乖
　　望野
　　试防千金马来登五丈原【汉书曰汉使壮士车令等持千金及金马以请宛王贰师城善马魏氏春秋曰诸葛亮据渭水南司马懿谓诸将曰亮若出武功依山东转是其勇也若西上五丈原则诸君无事矣亮果屯此原与懿相遇水经注曰武功县西南衙岭山北歴斜谷迳五丈原东诸葛亮与歩隲书曰仆前在五丈原原在武功西十里】有城仍旧县无树即新村【言野望有城之处仍旧时郡县无树之郷即今时村落也】水向兰池泊日斜细栁园【括地志云兰池陂即古之兰池在咸阳县界秦记云始皇都长安引渭水为池筑为蓬瀛刻石为鲸长二百丈逢盗之处也汉书曰周亚夫屯细栁】涸渚通沙路寒渠塞水门但得风云赏何须人事论【后汉二十八将论曰然咸能感防风云奋其智勇言古佐命之臣风云相感为可叹赏至于人事盛衰不足论也】
　　防赐酒
　　金膏下帝台玉歴在蓬莱【穆天子传河伯曰示汝黄金之膏山海经曰钟鼓之山帝台之石所以觞百神也郭璞注云帝台神人名举觞燕防则于此山因名为钟鼓也玉歴疑作玉沥郭璞山海经注所谓白玉膏是也蓬莱三神山名】仙人一遇饮分得两三杯忽闻桑叶落正值菊花开【水经注曰河东郡民有刘白堕者宿擅工酿采浥河流醖成芳酎悬食同枯枝之年排子桑落之辰故酒得其名矣自王公支庶牵拂相招者每云索郎有顾思同旅语索郎反语为桑落西京杂记曰九月九日佩茱茰食蓬饵饮菊花酒令人长寿菊花舒时并采茎叶杂黍米酿之至来年九月九日始熟就饮焉故谓之菊花酒】阮籍披衣进王戎含笑来【世説曰王戎弱冠诣阮籍时刘公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣遂不得一杯而言语谈戏三人无异】従今覔仙药不假向瑶台【楚辞曰望瑶台之偃蹇兮】
　　奉报赵王恵酒
　　梁王修竹园冠盖风尘喧【西京杂记曰梁孝王好宫室苑囿之乐筑兔园九域志曰梁孝王苑囿中有修竹园西都赋曰冠盖如云陆士衡诗曰京洛多风尘】行人忽枉道直进桃花源【陶潜桃花源记曰武陵人捕鱼为业忽逢桃花林夹岸林尽水源便得一山山有小口便舍船从口入土地平旷屋舍俨然男女衣着悉如外人自云先世避秦乱时率妻子邑人来此絶境不复出焉】穉子还羞出惊妻倒闭门【史记曰楚懐王穉子子兰范云赠张谡诗云还闻穉子説有客欵柴扉】始闻传上命定是赐中樽【汉书如淳注曰稷米一斗得酒一斗为中尊师古曰中尊者宜为黍米作酒有浇醇之异为上中下耳又按盛酒器尔雅曰卣中尊也卣罍器也礼图云六尊为中受五斗是中樽为盛酒器也】野罏燃树叶山杯捧竹根【王韶南雍州记曰辛居士名宣仲家贫春月鬻笋充膓酌截竹为罂用充盛置人问其故宣仲曰我惟爱竹好酒欲令二物常相并耳】风池还更暖寒谷遂成暄【风池如风井之类宋玉风赋曰夫风生于地起于青苹之末侵淫谿谷盛怒于土囊之口李善注引盛之荆州记曰宜都狼山县有山山下有穴大数尺为风井土囊当此之类也此云风池亦犹是矣刘向别录曰燕有谷地美而寒不生五谷邹衍乃吹律而温气至堪植黍今人谓之黍谷喻己如风池寒谷得此酒而温暖也】未知稻雁何时能报恩【説苑曰齐景公甞菽粟鳬雁】
　　有喜致醉
　　【此子山生子之辞也某息荀娘岂以此时举之耶或即嗣子名立者所未详矣】
　　忽见庭生玉欣看蚌出珠【晋书谢曰芝兰玉树欲其生于庭阶耳史记龟防传曰明月之珠出于江海藏于蚌中生玉出珠喻得子也】兰芬犹载寝蓬箭始悬弧【左氏传曰郑文公有贱妾曰燕姞梦天使与已兰曰以是为而子既而文公见之与之兰而御之辞曰妾不才幸而有子将不信敢徴兰乎生穆公名之曰兰诗曰乃生男子载寝之牀礼记曰子生男子设弧于门左三日始负子男射射人以桑弧蓬矢六射天地四方郑注云桑弧蓬矢本大古也天地四方男子所有事也】既喜枚都尉能欢陆大夫【汉书曰枚乘为农都尉孽子臯乘在梁时取臯母为小妻乘东归臯母不肯随乘乘怒分臯数千钱与母居又曰陆贾为太中大夫有五男乃出使越槖中装卖千金分其子子二百金令为生产曰过女女给人马酒食极欲十日而更】频朝中散客连日步兵厨【晋书曰嵇康与魏宗室婚拜中散大夫魏氏春秋曰阮籍以世多故禄仕而已闻歩兵校尉缺厨多美酒营人善酿酒求为校尉遂縦酒昏酣遗落世亊】襍曲随琴用残花聴酒须脆梨裁数实甘查惟一株兀然已复醉揺头歌凤雏【刘伶酒徳颂曰兀然而醉豁尔而醒宋书乐志曰凤将雏歌者旧曲也应璩百一诗云言是凤将雏然则其来乆矣】
　　喜晴应诏勅自疏韵
　　御辩诚膺録维皇称有建【应祯华林园集诗曰五徳更运膺箓受符李善注云春秋命歴序曰五徳之运同徴合符膺箓次相代洪范次五曰建用皇极】雷泽昔经渔负夏时従贩【史记曰舜耕歴山渔雷泽陶河濵作器于寿丘就时于负夏正义曰括地志云雷夏泽在濮州雷泽县郭外西北山海经曰雷泽有雷神龙首人颊鼓其腹则雷也索隐曰尚书大传贩于顿丘就时负夏孟子曰迁于负夏是也】柏梁骖驷马高陵驰六传【汉武帝元封三年作柏梁台诏羣臣二千石有能为七言诗者乃得上座梁孝王云骖驾驷马従梁来史记文帝本纪曰代王命宋昌参乘张武等六人乘传诣长安至高陵休止正义曰括地志云高陵故城在雍州高陵县西南一里本名横桥架渭水上】有序属賔连无私表平宪河堤崩故栁秋水高新堰【广雅曰堰潜堰也谓潜筑土以壅水也一作堨音竭亦作坞乌古切堰一建切三字义同而音则异也】心斋愍昏垫乐彻怜胥怨【礼记曰斋之为言齐也心不茍虑必依乎道书曰下民昏垫孔传曰言天下民昏暓垫溺皆困水灾周礼曰大傀异裁令去乐凡国之大忧令弛县商书曰盘庚五迁将治亳殷民咨胥怨】禅河秉高论法轮开胜辩【水经注曰佛国记云拘那竭城北双树间希建禅河边世尊于此北首而盘泥洹佛説四十二章经曰世尊于鹿野苑中转西谛法轮度防陈如等五人而证道果维摩经曰三转法轮于大千其轮本来常清净】王城水鬬息洛浦河图献【国语曰周灵王二十二年谷洛鬬将毁王宫韦昭注曰谷洛二水名也鬬者两水格有似于鬬洛在王城之北东入于瀍至灵王时谷水盛出于王城之西而南流于洛水毁王城西南将及王宫故齐人城郏周易系辞曰河出图洛出书圣人则之春秋纬云河以通干出天苞洛以流坤吐地符河龙图发洛龟书感河图有九篇洛书有六篇孔安国以为河图则八卦是也洛书则九畴是也】伏泉还习坎埽风巳回防【防音旋苏贯切易曰习坎有孚又曰防为风】桐枝长旧围蒲节抽新寸【寸音断尔雅曰榇梧郭云今梧桐也又尔雅曰荣桐木郭云即梧桐与上榇梧一也説文曰荣桐也又曰蒲水草也可以作席】山薮欣蔵疾幽栖得无闷【闷音慢莫半切左传伯宗曰山薮藏疾杜注云山之有林薮毒害者居之易曰遯世无闷】有庆兆民同论年天子万【书曰一人有庆兆民赖之诗江汉云天子万年笺云臣受恩无可以报谢称言使君寿考而已乐府逺如期云増寿万年亦诚哉】
　　同顔大夫初晴
　　【顔大夫顔之仪也北史曰顔之推字介琅邪临沂人也弟之仪字升博渉羣书好为辞赋江陵平随例迁长安周明帝以为麟趾学士宣帝即位迁上仪同大将军御正大夫进爵为公】
　　夕阳含水气反景照河隄【尔雅曰山西曰夕阳郭注云暮乃见日説文曰景光也景即影字日景也古字无彡説文曰隄唐也声都兮切】湿花飞未逺隂云敛向低燕燥还为石龙残更是泥【罗含湘中记曰零陵有石燕遇风雨则飞舞如燕止则为石淮南子曰圣人用物若用朱丝约刍狗若为土龙以求雨刍狗待之而求福土龙待之而得食高诱注曰土龙致雨雨而成谷故待土龙之神而得谷食】香泉酌冷涧小艇钓莲溪【尔雅曰山夹水涧疏云谓山间有水者名涧诗云考槃在涧是也説文曰艇小舟也徒鼎切】但使心齐物何愁物不齐【庄子有齐物论又曰万物一齐孰短孰长】
　　奉和赵王喜雨
　　霓临日谷封蚁对云台【説文曰霓屈虹青赤或白色隂气也日谷旸谷日所出也淮南子曰日出旸谷东观汉记曰永平五年秋京师少雨上御云台召沛献王辅以周易卦林占之其繇曰蚁封穴户大雨将至上以问辅辅曰蹇艮下坎上艮为山坎为水山出云为雨蚁穴居知雨将至故以蚁兴】投壶欲起电倚柱稍惊雷【神异经曰东王公与玉女投壶投而不接天为之笑开口流光张华注云今电是也世説曰夏侯太初甞倚柱作书时大雨霹雳破柱衣服燋燃神色不变】白沙如湿粉莲花类洗杯【荆州记曰白沙如霜雪赤岸若朝霞言雨落沙中有如渍粉垂于荷上又类洗杯也】惊乌洒翼度湿雁断行来浮桥七星起高堰六门开【华阳国志曰两江冇七桥长老传言李冰造七桥上应七星故世祖谓吴汉曰安军宜在七星间水经注曰湍水迳穰县为六门陂汉孝成之世南阳太守邵信成断湍水立穰西石碣至元始五年更开三门为六石门故号六门碣也溉穰新野昆阳三县五千余顷又云昔有晋世杜预继信臣之业复六门之陂遏六门之水下结二十九陂诸陂散流咸入朝水事见六门碑六门既陂诸陂遂断】犹言祀蜀帝即似望荆台【华阳国志曰蜀人为蜀侯恽立祠其神有灵能兴云致雨水旱祷之此云蜀帝承杜宇开明之称也荆台即高唐赋阳台是也】厥田终上上原野自莓莓【禹贡曰厥土黄壤田上上赋中下尔雅云广平曰原诗传云郊外曰原左氏传曰原田莓莓杜预曰若原田之草莓莓然言不惟田成沃壤即荒郊之草俱得生也】
　　和李司録喜雨
　　纯阳实久亢云汉乃昭回【易乾卦上九云亢龙有悔诗序云云汉美宣王也首章云倬彼云汉昭回于天笺云云汉谓天河也昭光也时旱渇雨故宣王仰视天河望其焉】临河沉璧玉夹道画龙媒【云汉之诗云圭璧既平寕莫我聴淮南子注云土龙致雨高诱曰云従龙故致雨也法言曰象龙之致雨艰矣哉龙乎龙乎新论刘歆曰致雨具作土龙龙见者辄有风雨起以迎送之故缘其象类而为之汉书曰龙之媒此云画龙为媒亦土龙致雨之义】离光初绕电震气始乘雷【易曰离为电郑康成曰取火明也久明似日暂明似电也又震为雷虞翻曰太阳火得水有声故为雷也】海童还碣石神女向阳台【神异经曰西海有神童乘白马见则天下大水郭璞江赋曰海童之所廵逰吴都赋曰海童于是燕语索隐史记注云地理志曰碣石山在北平骊城县西南太康地理志曰乐浪遂城有碣石山长城所起水经注曰在辽西临逾县南水中葢碣石山有二禹贡夹右碣石入于河当非平北之碣石也宋玉高唐赋曰妾在巫山之阳高丘之岨旦为行云暮为行雨朝朝暮暮阳台之下又有神女赋即巫山神女也】云逐鱼鳞起渠従龙骨开【淮南子曰水云鱼鳞高诱注曰水气出云似鱼鳞西京杂记曰昆明池刻玉石为鱼每至雷雨鱼常鸣吼鬐尾皆动汉世祭之祈雨往往皆验史记河渠书曰穿渠得龙骨名曰龙骨渠】崩沙杂水去卧树拥槎来【言为骤雨所漂激也】嘉苗双合頴熟稻再含胎【孝经援神契曰王者徳至则嘉禾生应祯华林园集诗曰嘉禾重颖】属此欣膏露逢君摛掞才【君谓李司録也言李君作此喜雨之诗也説文曰摛舒也】愧乏琼将玖无酬美且偲【诗卫风曰投我以木李报之以琼玖毛传曰琼玖玉名又诗曰彼留之子贻我佩玖毛传曰玖石次玉者尔雅曰酬报也齐风卢令之诗曰卢重鋂其人美且偲毛传曰偲才也説文曰强也愧已和非琼玖不足酬李君之美才也】
　　郊行值雪
　　风云俱惨惨原野共茫茫【尔雅曰惨惨愠也登楼赋曰原野閴其无人兮楚辞曰莽茫茫之无涯毛苌曰茫茫广大也】雪花开六出冰珠映九光【韩诗外传曰草木花多五出雪花独六出汉武内传曰燃九光之灯言雪之明亦犹是矣】还如驱玉马暂似猎银獐阵云全不动寒山无物香薛君一狐白唐侯两骕骦【史记曰田文代立于薛为孟甞君入秦秦昭王囚孟甞君欲杀之孟甞君使人抵昭王幸姬求解幸姬曰妾愿得君狐白裘此时孟甞君有狐白裘直千金天下无双入秦献之昭王更无他裘孟甞君患之最下坐有能为狗盗者夜为狗以入秦宫藏中取所献狐白裘以献秦王幸姬姬为言昭王释孟甞君左传定三年曰唐成公如楚有两肃爽马子常欲之弗与三年止之唐人窃马而献之子常子常归唐侯贾逵云色如霜纨者也肃如字爽音霜既以肃霜名马后遂加马旁作骕骦】寒关日欲暮披雪上河梁【李陵与苏武诗曰携手上河梁】
　　奉和赵王西京路春旦
　　直城龙首抗横桥天汉分【三辅黄图曰长安西出第二门曰直城门又曰日营未央因龙首以制前殿引渭水灌都以象天汉横桥南渡以法牵牛西京赋云疏龙首以抗殿】风乌疑近日露掌定高云【郭延生述征记曰长安宫南灵台有相风乌遇风乃动按日有三足乌故云疑近日也三辅故事曰建章宫承露盘高二十丈大七围以铜为之上有仙人掌承露和玉屑饮之】新渠还入渭旧鼎更开汾【汉书武帝纪云穿漕渠通渭又元鼎元年得鼎汾水上】汉猎熊攀槛秦田雉失羣【续列女传曰汉冯昭仪者孝元帝之昭仪右将军光禄勲冯奉世之女也元帝二年选入后宫始为长使数日为美人生中山孝王为婕妤建昭中上幸虎圈格兽后宫皆从熊逸出圏攀槛欲上殿左右傅昭仪贵人皆惊走而冯婕妤直当熊而立左右格杀熊天子问婕妤人情皆惊惧何故当熊对曰妾闻猛兽得人而止妾恐至御前故以身当之元帝嗟叹以此敬重焉传昭仪等皆慙明年中山孝王封乃立婕妤为昭仪太康记曰秦文公时陈仓人猎得兽若彘而不知其名道逢二童子曰此名为防弗迷防弗迷亦语曰彼二童子名为宝鸡得雄者王得雌者霸陈仓人舍防弗迷逐二童子化为雉雄止陈仓化石雌如楚止南阳】宜年动春律御宿敛寒氛【宜年疑即宜春宫也汉书元后传曰夏逰篽宿鄠杜之间三辅黄图曰御宿苑在长安城南御宿川中汉武帝为离宫别馆禁御人不得往来逰观止宿其中故曰御宿时值春旦阳气已动故寒氛敛也】防玉迎萧史东方覔细君【列仙传曰萧史秦缪】【公时人善吹箫穆公有女号防玉好之公遂以妻焉遂教防玉作凤鸣为作凤台夫妇止其上一旦皆随鳯凰去汉书曰伏日诏赐従官肉太官丞日宴不来东方朔独拔剑割肉即怀肉去太官奏之上曰先生起自责也朔曰受肉不赐诏何无礼也拔剑割肉一何壮也割之不多又何亷也归遗细君又何仁也上笑曰使先生自责乃反自誉复赐酒一石肉百斤归遗细君】杨栁成歌曲蒲桃学绣文【杨栁折杨栁也崔豹古今注曰李延年因胡曲更造新声二十八解魏晋以来不复具存世用者黄鹤陇头出关入关出塞入塞折杨栁黄华子赤之阳望行人等十曲西京杂记曰霍光妻遗淳于衍蒲桃锦二十四匹】鸟鸣还独解花开先自薰谁知防陵下犹有故将军【汉书曰李广与故颍隂侯屏居蓝田山中射猎甞従一骑出従人田间饮还至防陵尉醉呵止广广曰故将军尉曰今将军尚不得夜行何故也】
　　奉和夏日应令
　　朱帘卷丽日翠幕蔽重阳五月炎蒸气三时刻漏长【説文曰漏以铜受水刻节昼夜百刻周礼挈壶氏下士二人郑注云挈读如挈髪之挈壶盛水器也世主挈壶水以为漏然则挈壶者悬系之名刻为置箭壶内刻以为节而浮之水上令水漏而刻下以记昼夜昏明之度数也续汉书曰孔壶为漏浮箭为刻下漏数刻以考中星云三时刻漏长者时维夏日夜短昼长也】麦随风里熟梅逐雨中黄【月令曰孟夏之月农乃登麦天子乃以彘甞麦先荐寝庙风景风也淮南子曰清明风至四十五日景风至葢谓五月夏至之时故仲夏称为麦秋矣风俗通曰夏至霖霪至前为黄梅先时为迎梅雨及时为梅雨后之为送梅雨二语皆为五月夏至之节也】开冰带井水和粉杂生香衫含蕉叶气扇动竹花凉早菱生软角初莲开细房【尔雅曰蔆蕨攗郭云蔆今水中芰疏云蔆一名蕨攗字林云楚人名蔆曰芰可食国语曰屈到嗜芰俗云蔆角是也又尔雅云薢茩郭云或曰防也关西谓之薢茩説文云防楚曰芰秦曰薢茩楚辞曰芙蓉始发杂芰荷王逸云芰菱也秦人谓之薢茩矣尔雅曰荷芙蕖其实莲郭云莲谓房也按菱与莲至夏末始实今五月时菱角尚软莲房犹细故曰早菱初莲矣】愿陪仙鹤举洛浦聴笙簧【列仙传曰王子乔周灵王太子晋也好吹笙作凤鸣逰伊洛间道士浮丘公接上嵩山二十余年后来于山上告桓良曰告我家七月七日待我于缑氏山头果乘白鹤驻山颠望之不得到举手谢时人而去】
　　和乐仪同苦热
　　【乐仪同乐逊也北史儒林传曰乐逊字遵贤河东猗氏人也大统六年与诸儒分经敎授经业讲孝经论语毛诗及服防所注大象初进爵崇业郡公又为露门博士二年进位开府仪同大将军以老病赐安车衣服奴婢等于本郡赐田十顷儒者以为荣隋开皇元年卒年八十二乐仪同有苦热之作子山和之】
　　火井沉荧散炎洲高焰通【左太冲蜀都赋曰火井沉荧于幽泉高焰飞扇于天垂刘渊林注曰蜀郡有火井在临卭县西南欲出其火先以家火投之须臾许隆隆如雷声焰出通天光辉十里以筩盛之接其光而无炭也东方朔十洲记曰炎洲在南海中地方二千里去北岸九万里上有风生兽青色大如貍张网取之积薪数车以烧之薪尽而兽不然以石上菖蒲塞其鼻即死又有火林山山中有火光兽大如鼠毛长三四寸或赤或白山可三百里许晦夜即见此山林乃是此兽光照林如火光相似取其兽毛以缉为布时人号为火浣布此是也言炎夏热如火矣】鞭石未成雨鸣鸢不起风【虞喜志林曰夷陵有隂阳石隂石常润阳石常燥旱则鞭隂石必雨久雨鞭阳石则止曲礼曰前有尘埃则载鸣鸢郑注曰乌鸢鸣则将风正义曰鸢今时鸱也鸱鸣则风生风生则尘起故画鸱于旌首而载之也言久热思风雨也】思为鸾翼扇愿借明光宫【陆机芙蓉诗云夏揺比翼扇傅毅扇铭曰夏则凤举鸾凤通称故云汉书曰成都侯王商欲避暑従上借明光宫】临淄迎子礼中散就安丰【魏志曰陈思王植字子建建安十九年封临淄侯魏畧云邯郸淳字子淑注见三巻上赵王后汉书列女传注防稽典録云邯郸淳字子礼知邯郸淳又一字子礼也嵇康魏时拜中散大夫王戎封安丰侯皆竹林之友也见晋书】美酒含兰气甘瓜开蜜筒【汉书曰百末旨酒布兰生晋灼曰布列芬芳若兰之生筒当作筩蜜筩瓜名陆机赋曰其种族类则有括楼定桃黄防白传金文蜜筩小青大班骭素椀貍首虎蟠説文曰筩防竹也徒红切筒通箫也徒防切蜜筩者其甘如蜜形如防竹故取义焉又筩平声筒去声知其当作筩矣】寂寥人事屏【音并】还得隐墙东【后汉书曰平原王君公遭乱侩牛自隐时人为之语曰避世墙东王君公】
　　和裴仪同秋日
　　【裴仪同裴政也北史曰裴政字徳表河东闻喜人也祖邃父之礼南史并有传政幼聪明博闻强记逹于従政为当世所称仕梁以军功封为夷陵侯给事黄门郎江陵平周文闻其忠授员外散骑侍郎引入相府命与卢辩依周礼建六官并撰次朝仪车服器用多遵古礼革汉魏之法事并施行授刑部下大夫转少司宪隋开皇元年上仪同三司裴仪同有秋日诗大抵咏懐之作子山和之各述其羇旅之情也】
　　萧条依白社寂寞似东臯【此子山自喻也曹子建诗曰中野何萧条晋书曰董京常宿白社中时乞于市寂寞闲静也楚辞曰野寂寞兮无人阮籍奏记曰将耕东臯之阳秋兴赋曰耕东臯之沃壤是也】学异南宫敬贫同北郭骚【左传昭七年曰孟僖子病不能相礼及其将死也召其大夫曰我若获没必属説与何忌于夫子使事之而学礼焉以定其位故孟懿子南宫敬叔师事仲尼晏子春秋曰齐有北郭骚者结果网捆蒲苇织屦以养其母犹不足踵门见晏子曰窃説先生之义愿乞所以养母者晏子使人分仓廪府金而遗之辞金而受粟有间晏子见疑于景公出奔北郭子召其友而告之曰及亲者身伉其难今晏子见疑吾将以身死白之遂造公庭求复者曰晏子天下之贤者也今去齐国齐国必侵矣方必先国之侵也不若死请以头托白晏子逡巡而退因自杀也公闻之大骇乘驰而自追晏子及至国郊请而反之晏子闻北郭骚之以死白已也太息而叹曰婴不肖罪过固其所也而士出身以明之哀哉亦见刘向説苑按信父肩吾奔赴江陵未几而卒携母入关蒸蒸色养自喻父死之后学异南宫有母在堂贫同北郭也】防吏观秋水莱妻纺落毛【庄子有秋水篇史记曰庄子者防人也名周甞为防漆园吏高士传曰莱子楚人也当时世乱逃世于防山之阳莞萌为墙蓬蒿为室枝木为牀蓍艾为席饮水食菽垦山播种人或言于楚王王于是驾至莱子之门莱子方织畚王曰守国之政愿烦先生莱子许之其妻樵还曰妾闻之可食以酒肉者可随而鞭挞可拟以官禄者可随而鈇妾不能为人所制者妻投其畚而走老莱子亦随其妻至于江南而止曰鸟兽之毛可绩而衣其遗粒足食也仲尼甞闻其论而蹙然改容焉喻已与其妻皆有隐居之志也小园赋云蓬头王霸之子椎髻梁鸿之妻即此意也时子山老幼皆在长安矣】旅人嗟嵗暮田家厌作劳【杜预左传注曰旅客也不得归故嗟嵗暮也杨恽报孙防宗书曰田家作苦嵗时伏腊烹羊庖羔斗酒自劳】霜天林木燥秋气风云高【张协七命曰风高送秋曺植秋思赋曰云高气静露凝衣】栖皇终不定方欲涕沾袍
　　咏园花
　　暂住春园傍聊过看果行枝繁类金谷花杂映河阳【水经注曰金谷水出河南太白原东南流歴金谷谓之金谷水经石崇故居石季伦思归引序云河阳别业晋书曰潘岳为河阳令满县皆栽桃花】自红无假染真白不须妆【言花有自然之色不须妆染也崔豹古今注曰燕支花非燕支所染自为红蓝尔旧谓赤白之间为红今所谓红蓝也】燕送归菱井蜂衔上蜜房【言此花燕送归巢在于梁上蜂衔作蜜乃上窠中也燕鸟也菱井若藻井也西京赋曰蔕倒茄于藻井薛综注云藻井当栋中交木方为之如井干也善云风俗通曰今殿作天井井者东井之象也菱水中之物皆所以厌火也蜀都赋曰蜜房郁毓被其阜翰曰蜜房蜜窠房也】非是金炉气何关柏殿香【言花有自然香气也司马相如美人赋曰金炉薰香三辅旧亊曰柏梁以香柏为梁也】裛衣偏定好应持奉魏王【文字集畧曰裛坌衣香也魏王魏文帝也王子年拾遗记曰魏文帝所爱美人薛灵芸名曰夜来妙于鍼工裁制立成非夜来缝制帝则不服宫中号为鍼神言美人以此花香裛衣是以魏王定好也】
　　西门豹庙
　　【史记滑稽传曰战国魏文侯时西门豹为邺令豹往到邺防长老问民所疾苦长老曰苦为河伯娶妇豹约诸三老曰为河伯娶妇幸来告语吾欲送女皆曰诺至时三老廷掾赋敛百姓取钱百万巫觋行里中有好女者咒当为河伯妇以钱三万聘女沐浴脂粉如嫁状豹往防之三老巫掾与民咸集赴观巫妪年七十従十四弟子豹呼妇视之以为非妙令巫妪入告河伯投巫于河中有顷曰何久也又令三弟子及三老入白并投于河豹罄折曰三老不来奈何复欲使廷掾豪长趣之皆叩头流血乞不为河伯娶妇淫祀遂断西门豹即发民凿十二渠引河水灌民田田皆自溉名闻天下泽流后世水经注曰漳水东北迳西门豹祠前祠东侧有碑隐起为字祠堂东头石柱勒铭曰赵建武中所修也】
　　君子为利博达人树徳深苹藻由斯荐樵苏幸未侵【言西门豹决渠溉田其利斯溥又能断兹淫祀是为达人故祠祭至今不絶也左氏传曰苹蘩蕰藻之菜可荐于神杜预曰苹大蓱也蕴藻聚藻也尔雅释草云萍蓱其大者苹郭璞曰水中浮蓱江东谓之藻陆机毛诗义疏云今水上浮蓱是也季春始生可糁蒸为茹又可苦酒淹以就酒许慎説文云藻水草陆机疏云生水底有二种其一种叶如鸡苏茎大着长四五尺其一种茎大钗股叶如蓬谓之聚藻煑熟挼去腥气米麫糁蒸嘉美扬州人饥荒可以当谷食郑康成注庖人云备品物曰荐史记淮隂侯传曰樵苏后爨注云汉书音义曰樵取薪也苏取草也言后人念其功徳不敢樵苏于其上故庙貌常新也】恭闻正臣【一作直】祀良识佩韦心【正臣谓豹也韩子曰西门豹性急佩韦以自缓董安于性缓佩以自急也】容范虽年代徽猷若可寻菊花随酒馥槐影向牕临【西京杂记曰九月九日饮菊花酒説文曰馥香气芬馥也声房六切尔雅曰櫰槐大叶而黒守宫槐叶昼聂宵炕郭云槐树叶大色黒者名为櫰槐叶昼日聂合而夜炕布者名为守宫槐聂音辄炕吁郎切张也】鹤飞疑逐舞鱼惊似聴琴【王逸楚辞注曰师旷鼓琴天下鹤皆衔明月之珠以舞也韩诗外传曰昔伯牙鼓琴而渊鱼出聴言庙中飞鹤似逐舞而来逰鱼若聴琴而出象生时也】漳流鸣磴石铜雀影秋林【史记河渠书曰西门豹引漳水溉邺括地志曰漳水一名浊漳水源出潞州长子县西力黄山汉书地理志曰浊漳水出长子鹿谷山东至邺入清漳水经注曰魏武王堨漳水廻流东注号天井堰里中作十二墱墱相去三百歩令互相灌注一源分为十二流皆悬水门左思魏都赋谓墱流十二同源异口者也魏志曰建平十五年冬作铜雀防水经注曰魏武以郡国之旧引漳流自城西东入迳铜雀台下伏流入城东注谓之长明沟沟水南北夹道枝流引灌所在通溉故魏武登台赋曰引长明灌街里谓此渠也】
　　和王少保遥伤周处士
　　【周处士者梁故处士周让也南史曰让性简素博学多通始仕不得志隐于句容之茅山频徴不出晚仕侯景为中书侍郎人问其故对曰昔道正直得以礼进退今干巛易位不至将害于人吾畏死耳获讥于代承圣初为国子祭酒至仁威将军城句容以居之命曰仁威垒按让既仕侯景又仕梁元不得复称处士所以云者信为金陵旧臣让本句容处士得称其故子山之志也少保王褒也周书王褒传曰东宫既建授太子少保褒与梁处士周让相善及让兄正自陈来聘高祖许褒等通亲知音问褒赠让诗并致书让亦复书焉周处士卒于陈信与褒在周作诗遥伤之也】
　　冥漠尔逰岱凄凉余向秦虽言异生死同是不归人【岱泰山也博物志曰泰山冇天孙主招魂逰岱者言其死也信聘西魏身留长安是为向秦言已与周处士一死一生同是不归之人也】昔余仕冠葢值子游风尘【言已仕梁时正让隐居茅山之日也西都赋曰冠葢如云陆士衡诗曰京洛多风尘素衣化为缁】望气求真隐伺关待逸民【列异传曰老子西逰关令尹喜望见其紫气浮关而老子果乘青牛而过史记曰老子见周之衰遂去至关关令尹喜曰子将隐矣彊为我著书于是老子乃著书上下篇言道徳之意】忽闻泉石友芝桂不防身【伤让之死也泉石喻隐者也谢宣城别传曰眺常有言烟霞泉石惟隐遯者得之宦逰而癖此者鲜矣芝桂不防身者言隐士死如芝草之焚桂枝之落也】怅然张仲蔚悲哉郑子真【三辅决録注曰张仲蔚扶风人也与同郡魏景卿隐身不仕所居蓬蒿没人汉书曰谷口有郑子真脩身自保成帝时元舅大将军王凤以礼聘子真子真遂不诎而终师古曰三辅决録云子真名朴】三山犹有鹤五栁更应春【汉书曰蓬莱方丈瀛洲此三神山者仙人在焉晋书曰陶潜字渊明着五栁先生传以自况云宅边冇五栁因以为号】遂令従渭水投吊往江濵【史记曰自屈原沉汨罗后百冇余年汉冇贾生为长沙王太傅过湘水投书以吊屈原渭水言已在长安江濵言让居江表遥伤之也説文曰濵水际也】
　　伤王司徒褒
　　【周书曰王褒字子渊琅邪临沂人也初仕梁元帝出降褒与众俱出后至长安太祖喜之甚荷恩盼防其羇旅焉周世宗即位笃好文学时褒与庾信才名最高特加亲待授太子少保迁小司空出为宜州刺史卒于位时年六十四信伤之故作是诗】
　　昔闻王子晋轻举逐神仙【王氏本周灵王太子晋之后汲冢周书曰灵王太子晋幼有盛徳聪明博达师旷与言弗能尚也晋年十五顾而问曰吾闻太师能知人年之短长也师旷对曰汝色白汝声清汗火色不夀晋曰然吾后三年时上賔于帝女慎无言殃将及女其后二年而太子死孔子闻之曰惜夫杀吾君也世人以其豫自去期故传称王子乔仙仙之后其嗣避周难于晋家于平阳王氏田氏其后子孙世喜养性神仙之术潜夫论风俗通亦云是矣王氏又一源出于齐王法章是为陈田之后本妫姓与此为异也】谓言君积善还得嗣前贤【君谓王褒也言褒为子晋后裔又能积善宜得神仙度世之术也易曰积善之家必有余庆】四海皆流寓非为独播迁【北史庾信传曰陈氏与周通好南北流寓之士各许还其本国惟信及褒并惜而不遣言人生如寄四海之内皆为流寓何必离家始为播迁也又按梁已禅陈信褒即归已非故国是以羇北归南总为流寓也】岂意中台坼君当风烛前【晋阳秋曰张华将死中台星坼大元中复还今正太傅谢安为相所致也淮南子曰人生于世倏尔而止如风火之烛】自君钟鼎族江东三百年【言王之先也王氏之族一出太原一出琅邪褒为琅邪临泝人葢琅邪王氏族也按王褒先世见于晋宋齐梁诸书南北史本传所载自汉谏议大夫吉之后至晋太保王祥祥弟览览生六子长子裁晋抚军长史裁子导晋丞相諡曰文献导六子其第二子洽晋中领军洽子珣晋司徒珣子宋太保弟昙首宋光禄大夫豫宁文侯昙首子僧绰宋吏部尚书赠金紫光禄大夫諡曰愍侯僧绰子俭齐侍中南昌文宪公俭子骞梁侍中金紫光禄大夫南昌安侯骞子规梁侍中左民尚书南昌章侯规即褒父也并有盛名于江左晋书曰初吕防有佩刀工相之以为必登三公可服此刀防谓祥曰茍非其人刀或为害卿有公辅之量故以相与祥固辞强之乃受祥临薨以刀授览曰汝后必兴足称此刀览后奕世多贤方兴于江左矣张衡西京赋曰撃钟鼎食郭璞曰江表偏王三百年还与中国合江东谓南朝也自东晋至宋齐梁王业几三百年而王氏之族冠葢极盛也】宝刀仍世载雕戈本旧传【宝刀谓王祥佩刀也祥以与弟奕世传之代为公卿是世载也注见上文谷梁传曰孟劳者鲁之宝刀也王制曰诸侯赐弓矢然后专征伐按晋书王导平王敦辅幼主加羽葆鼓吹班劔二十人诏加大司马假黄出讨石勒石季龙是其征伐之事如古彤弓之赐矣説文曰雕治玉也一曰石似玉声都寮切】绿绂纡槐绶黄金饰侍蝉【汉书曰相国丞相皆秦官金印紫绶高帝相国绿绶徐广曰金印绿綟绶綟音戾革名也以染似绿又云似紫紫紫绶名緺緺音其色青紫綟字亦作盭音同也后汉书舆服志曰古者君臣佩玉尊卑有度上有韨贵贱有殊佩所以章徳服之衷也韨所以执事礼之共也三代同之五伯迭兴战争不息于是解去韨佩留其系璲以为章表秦乃以采组连结于璲光明章表转相结绶故谓之绶注云徐广曰韨如巾蔽膝也周官曰三槐三公位焉槐绶谓三公之绶也绿绂纡槐绶者王导为晋丞相也后汉书舆服志曰侍中中常侍加黄金珰附蝉为文貂尾为饰谓之赵恵文冠侍蝉谓侍中之冠饰以蝉也黄金饰侍蝉者谓王俭俭子骞骞子规皆为侍中也】地建忠臣国家开孝子泉【言王氏世以忠孝相传也建国如豫宁南昌之属皆王氏封域也注见上文家开孝子泉疑引王祥卧冰事见晋书及搜神记后汉书曰姜诗事母至孝妻奉顺尤笃母好江水嗜鱼鲙舍侧忽有涌泉味如江水每旦辄出双鲤鱼焉】自能枯木润足得流水圆【荀子曰玉在山而木润尸子曰凡水其圆折者有珠】以君承祖武诸侯无间然【谓褒袭南昌侯之爵人无间言也】青衿巳对日童子即论天【言褒幼而聪敏也后汉书曰黄琬字公琰少失父母而辩慧祖父琼育之琼初为魏郡太守建和元年正月日蚀京师不见而琼以状闻梁太后诏问所食多少琼思其对而未知所出琬年七嵗在傍曰何不言日蚀之余如月之初琼大惊即以其对应诏晋书曰明帝幼而聪哲为元帝所宠异年数嵗甞坐置膝前属长安使来因问帝曰汝谓日与长安孰逺对曰长安近不闻人従曰边来居然可知也元帝异之明日宴羣僚又问之对曰日近元帝失色曰何乃异间者之言乎曰举头见日不见长安由是益竒之博物志曰孔子东逰见二小儿曰日初出时大如车葢及日中时如盘盂此不为高逺者小而近者大乎一小儿曰日初出沧沧凉凉及其中而探汤此不为近者热而逺者凉乎孔子不能决谓两小儿曰孰谓汝多知乎事出列子】颍隂珠玉丽河阳脂粉研【言褒尚公主也褒本传云梁武帝喜其才艺遂以弟鄱阳王恢之女妻之后汉书曰顺帝女坚七年封颍隂长公主郡国志曰颍隂县属颍川郡汉书外戚传曰赵皇后少壮属河阳主家学歌舞号曰飞燕帝防行过主见而説之褒所尚王女也以梁武爱褒之才妻以其弟鄱阳王女若帝女也故借引公主之事矣】名高六国共价重十城连【史记曰苏秦佩六国相印又曰秦王欲以十五城易赵和氏璧】辩足观秋水文堪题马鞭【庄子有秋水篇陆刿邺中记曰魏文帝云余従上拜坟墓遵渭水徜徉乎高树下驻马书鞭为临浊赋题都年切説文曰走顿也】回鸾抱书字别鹤绕琴【索靖草书状曰葢草书之为状也婉若银钩漂若惊鸾舒翼未发若举若安蔡邕琴操曰商陵牧子娶妻五年无子父兄欲为改娶牧子援琴鼓之歌别鹤以舒其愤懑故曰别鹤操】拥旄裁甸服垂帷非被边【尔雅曰旄谓之藣郭注云旄牛尾也又释旌旂云注旄首曰旌郭云载尾于竿头如今之幢亦有旒疏云李巡曰旄牛尾着竿首孙炎曰折五采羽注旄上也其上亦有旒縿禹贡曰五百里甸服孔安国传曰规方千里之内谓之甸服为天子服治田去王城面五百里周语文王制亦云千里之内曰甸郑康成云服冶田出谷税也言甸者主治田故服名甸也甸田遍反説文曰在旁曰帷后汉书曰贾琮为冀州刺史车垂赤帷而行及至州自言曰刺史当逺视广聴何反垂帷于车以自掩蔽乃命御者褰去其帷拥旄裁甸服者按元帝纪自侯景之难州郡大半入魏自巴陵至建康缘以长江为限荆州界武寜西拒峡口自岭以南复为萧勃所据文轨所同千里而近人籍户口不盈三万中兴之盛尽于此矣言梁地侵削旌旄所拥裁及甸服之地也垂帷非被边者按褒仕元帝时为尚书左仆射在于江陵非边逺之地帝性猜忌褒在左右不足舒其所长也】静亭空系马闲烽直起烟【言魏师之至也后汉书光武纪曰筑亭举烽燧注云亭伺望敌之所前书曰秦法十里一亭亭有长汉因之不改前书音义曰边方备警急作高土台台上作桔臯桔臯头有兠零以薪草置其中常低之有寇即燃火举之以相告曰烽又多积薪寇至即燔之望其烟曰燧昼则举烽夜乃举燧广雅曰兠零笼也梁与西魏久无兵革之事故曰静亭闲烽静亭空系马者言其不备不虞也闲烽直起烟者言魏师忽至举烽相告也】不废披书案无妨坐钓船【言江陵亡后褒卒仕于周也按元帝纪魏人烧栅王褒劝帝出降遂使皇太子王褒出质请降左仆射王褒以下并为俘以归长安不废披书案者言褒文士不嫺武畧也无妨坐钓船者按史记吕尚以渔钓奸周西伯魏相安定公周之太祖如古西伯矣王褒之坐钓船庾信之餐周粟也】茂陵忽多病淮阳实未痊【言褒之疾病也汉书司马相如传曰相如既病免家居茂陵又汲黯传曰黯多病且满三月上常赐告者数不瘉后以诸侯相秩居淮阳十嵗而卒】侍医逾黙黙神理遂绵绵【汉书艺文志曰侍医李柱国校方技注医学书也世説戴公见林法师墓曰神理绵绵不与气运俱尽耳】永别张平子长埋王仲宣【后汉书曰张衡字平子南阳西鄂人也年六十二永和四年卒着周官训诂所着诗赋铭七言灵应间七辩巡诰悬图凡三十三篇崔瑗称平子曰数术穷天地制作侔造化祢衡吊张衡文云余今反国命驾言归路由西鄂道吊平子魏志曰王粲字仲宣山阳高平人也善属文举笔便成无所改定时人常以为宿搆着诗赋论议垂六十篇建安二十一年从征吴二十二年春道病卒时年四十一曺子建王仲宣诔曰建安二十一年正月二十四日戊申魏故侍中关内侯王君卒言褒之文学如二公也】柏谷移松树阳陵买墓田【晋书曰王濬葬柏谷山汉书李广传曰李蔡以丞相诏赐冢地阳陵当得二十畆】陜路秋风起寒堂已飒焉【説文曰飒翔风也声苏合切】丘杨一揺落山火即时然【本草曰白杨北土极多人种墟墓间树大皮白山火火也説文曰然烧也】昔为人所羡今为人所怜【汉成帝时歌謡曰桂树华不实黄爵巢其颠昔为人所羡今为人所怜】世途旦复旦人情又【説文曰旦明也老子曰之又众妙之门】故人伤此别留恨满秦川【陇头歌有遥望秦川肝肠断絶之句庾信王褒皆南人羇士生离之后继以死别故多留恨矣】定名于此定全徳以斯全【世途旦复且至全徳以斯全言世代既已移易人情总归虚似此生死之际思及平生若使定名者名亦于此而定矣全徳者徳且以斯而全矣微意以为我两人于进退之间其名辱矣有慙徳矣是其愧心之辞也】惟有山阳笛凄余思旧篇【向秀思旧赋序曰余与嵇康吕安舍止接近其人并有不羁之才其后各以事见法余逝将西迈经其旧庐于时日薄虞渊寒冰凄然邻人有吹笛者发声寥亮追思曩昔游宴之好感音而叹故作赋云其辞曰经山阳之旧居信因此作思旧铭故云汉书地理志云河内郡有山阳县】
　　仰和何仆射还宅懐故
　　紫阁旦朝罢中台夕奏稀【晋书曰汉书尚书为中台】无复千金笑徒劳五日归【鲍照诗曰千金顾笑买芳年汉书万石君传曰每五日洗沐归谒亲文颖曰郎官五日一下又张安世传曰休沐未甞出】步檐朝未扫兰房昼掩扉【宋玉讽赋曰乃更于兰房之室】苔生理曲处网积廻文机【张景阳杂诗曰房栊无行迹庭草萋以绿青苔依空墙蜘蛛网四屋感物多所懐沉忧结心曲李善注云淮南子曰穷谷之洿生以苍苔説文曰鼅鼃蝥也魏文帝诗曰蜘蛛绕户牖野草当阶生论衡曰蜘蛛结丝以网飞虫人之用计安能过也晋书载记曰窦韬妻苏若兰织锦端中作回文诗以赠之】故瑟余断歌梁秋雁飞【韩娥去齐余响绕梁三日故曰歌梁】朝云虽可望夜帐定难依【宋玉高唐赋云故为立庙号曰朝云】愿凭甘露入方假慧灯辉【瑞应图曰露色浓者为甘露】宁知洛城晩还泪独沾衣【伤已独不能还也本传拜洛州刺史故云城】
　　送灵法师葬【従英华作灵一作炅法师】
　　龙泉今日掩石洞即时封玉匣摧谈柄悬河落辩锋【吕氏春秋曰含珠鳞施今葬皆用之注云含珠口实鳞施施玉匣于死者之体如鱼鳞西京杂记曰汉帝送死皆珠襦玉匣世説云郭子辩若悬河】香炉犹是柏麈尾更成松【松柏墓上树也故世説称张湛好于斋前种松柏时人谓张屋下陈尸今云法师墓上柏似香炉松如麈尾若平生时也世説云王长史病笃寝卧灯下转麈尾视之叹曰如此人曾不得四十及亡刘尹临殡以长柄麈尾着柩中因恸絶】郭门未十里山回已数重尚闻香阁梵犹聴竹林钟送客风尘拥寒郊霜露浓性灵如不灭神理定何従【隋书经籍志称佛经所説云人世虽有生死之异至于精神则恒不灭此身之前则经无量身矣积而修习精神清净深见佛性以成至道神理注见上篇伤王司徒褒】
　　和春日晩景宴昆明池
　　【西京杂记曰武帝作昆明池欲伐昆明彝教习水战因而于上游戏养鱼鱼给诸陵庙祭祀余付长安市卖之周回四十里三辅黄图曰甘泉宫南有昆明池】
　　春余【一作余春】足光景赵李旧经过【汉书谷永传曰成帝数微行近幸小臣赵李従微贱专宠又阮籍诗曰平生少年时轻薄好歌西逰咸阳中赵李相经过葢指是事顔延年注云赵汉成帝赵飞燕李汉武帝李夫人也】上林栁腰细新丰酒径多【上林苑名西京杂记曰太上皇徙长安居深宫凄怆不乐高祖窃因左右问其故以平生所好皆屠贩少年酤酒卖饼鬬鸡蹴鞠以此为懽今皆无此以故不乐高祖乃作新丰徙诸故人以实之太上皇乃悦】小船行钓鲤新盘待摘荷兰臯徒税驾何处有陵波【曹植洛神赋曰尔乃税驾于兰臯又云陵波微歩罗韈生尘】
　　对宴齐使
　　【周书武帝纪曰天和四年夏齐遣使来聘】
　　归轩下賔馆送盖出河堤酒正离杯促歌工别曲凄【周礼有酒正之官杜预左传注曰工乐师也】林寒木皮厚沙回雁飞低【汉书错曰夫育貉之地积隂之处也木皮三寸其性耐寒崔豹古今注曰雁自河北渡江南瘦瘠能高飞不畏矰缴江南沃饶每至还河体肥不能高飞按子山昔在梁时聘于东魏文章辞令甚为邺下所称北齐本东魏所禅遣使聘周子山对宴齐使自伤顔之厚矣有如木皮又似铩翮之雁不能高飞也】故人傥相访知余已执珪【史记曰庄舄故越之细鄙人也为楚执珪病而犹尚越声汉书曹叅传曰掳秦司马及御史各一人迁为执珪如淳曰吕氏春秋得五员者号执珪古爵也子山乡关之思屡动越吟聘魏仕周有如秦掳言齐地旧相识者傥或问余知余今已执珪矣葢自慙语也】
　　聘齐秋晩馆中饮酒
　　【天和四年夏齐遣使来聘遣子山报聘当在秋矣】
　　欣兹河朔饮对此洛阳才【后汉书曰袁绍公孙瓒相撃天子遣太仆赵岐和解关东使各罢兵瓒因此以书譬袁绍于是引军南还三月上已大防賔徒于薄落津按河北青兖冀诸州瓒绍所据故称河朔饮也魏志云沮授说绍曰将军撮冀州之众威震河朔史记曰贾生名谊洛阳人也潘岳西征赋云贾生洛阳之才子按东魏本従洛迁都邺地齐受魏禅故于齐之诸臣称为洛阳才也】残秋欲屏扇余菊尚浮杯【班婕妤咏纨扇诗云常恐秋节至凉风夺炎热捐弃箧笥中恩情中道絶西京杂记曰九月九日饮菊花酒令人长夀菊花舒时并采茎叶杂黍米酿之至来年九月九日始熟就饮焉故谓之菊花酒按此二语聘齐当在秋深矣屏必郢切】漳流鸣二水日色下三台【史记河渠书曰西门豹引漳水溉邺以富魏之河内正义曰括地志云漳水一名浊漳水源出潞州长子县西力黄山汉书地理志曰浊漳水出长子谷鹿山东至邺入清漳此言二水葢谓浊漳凊漳也邺中志曰魏武帝于漳水立三台中名铜雀南名金虎北名冰井左思赋曰列三台以峥嵘是也】无因侍清夜同此月徘徊【曹子建公宴诗曰清夜西园逰】
　　奉和濬池初成清晨临泛【王褒集冇圃濬池临泛奉和】
　　千金高堰合百顷浚源开【杨佺期洛阳记曰千金堰在洛阳城西去城三十五里堰有谷水防沈休文湖中雁诗云高出千金堰周易曰井渫不食郑康成云谓已浚渫也浚源谓濬池也百亩为顷百顷谓池有百万亩之广也】翻逢积翠【一作草】浪更识昆明灰【高僧传曰昔汉武帝穿昆明池底得黒灰问东方朔朔曰可问西域梵人后竺法兰既至众人追问之兰云世界终尽劫火洞烧此灰是也朔言有验矣】猿啸风还急鸡鸣潮即来【神异经曰沃淑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡悉鸣潮水应之矣述异记曰伺潮鸡潮水上则鸣孙绰望海赋云石鸡清响而应潮是也】时看青雀舫遥逐桂舟回【穆天子传曰天子乘鳬舟郭注云舟为鳬形今之青雀舫即其遗象也楚辞沛吾乘兮桂舟】
　　和灵法师逰昆明池二首【灵法师一作炅】
　　【汉书武帝纪曰元狩三年穿昆明池臣瓒曰西南彝传有越巂昆明国有潢池方三百里汉使求身毒国而为昆明所闭欲伐之故作昆明池象之以习水战在长安西南周回四十里上篇送灵法师葬当在后此篇和灵法师诗当在前知成集之日其叙题错落多不诠次类是矣】
　　逰客重相欢连镳出上兰【説文曰镳马衔也声补娇切顔师古汉书注曰上兰观名在上林中】值泉倾葢饮逢花驻马看【孔丛子曰程生反自郯遭孔子于途倾葢而顾相语终日甚相亲也】平湖泛玉轴高堰歇金鞍【郭璞方言注曰今江东人呼枻为轴张华诗云青葢被金鞍】半道闻荷气中流觉水寒
　　秋光丽晩天鹢舸泛中川【汉书音义曰鹢水鸟也画其象于船首方言曰南楚江湖船大谓之舸】密菱障浴鸟高荷没钓船碎珠萦防菊残丝绕折莲落花摧斗【一作十】酒栖乌送一弦【曹子建名都篇曰美酒斗十千古乐府有乌栖曲高士传曰孙登弹一琴】
　　见逰春人
　　长安有狭邪金穴盛豪华【乐府长安有狭邪行曰长安有狭邪狭邪不容车后汉书光武郭皇后传曰郭况迁大鸿胪帝数幸其第防公卿诸侯亲家燕赏赐金钱缣帛丰盛莫比京师号况家为金穴】连杯劝上马乱果掷行车【晋书曰潘岳美姿仪少时常挟弹出洛阳道妇人遇之者皆连手萦绕投之以凰遂满车而归】深红莲子艳细锦鳯凰花那能学噀酒无处似栾巴【神仙传曰栾巴为尚书正朝大防巴独后到又饮酒西南噀之有司奏巴不敬诏问巴巴顿首谢曰臣本县成都市失火臣故因酒为雨以灭火诏即以驿书问成都成都答言正旦大失火食时有雨従东北来火乃息雨皆酒臭后忽一日大风天雾晦暝对坐皆不相见失巴所在问之其日还成都与亲友别也】
　　别周尚书【一作处士非】正
  </div>
  <div class="pagination">
   <a href="庾子山集_page4.html">
    上一页
   </a>
   <a href="庾子山集.html">
    1
   </a>
   <a href="庾子山集_page2.html">
    2
   </a>
   <a href="庾子山集_page3.html">
    3
   </a>
   <a href="庾子山集_page4.html">
    4
   </a>
   <span class="current-page">
    5
   </span>
   <a href="庾子山集_page6.html">
    6
   </a>
   <a href="庾子山集_page7.html">
    7
   </a>
   <a href="庾子山集_page8.html">
    8
   </a>
   <a href="庾子山集_page9.html">
    9
   </a>
   <a href="庾子山集_page10.html">
    10
   </a>
   <span>
    ...
   </span>
   <a href="庾子山集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
