<!DOCTYPE html>
<html>
 <head>
  <meta charset="utf-8"/>
  <title>
   景迂生集 - 第 28 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景迂生集 - 第 28 页/共 31 页
  </h1>
  <div class="content">
   清风轩记
　　成州守居之东隅有轩曰清风叠嶂前后为之屏几清风无时而不来也嗟夫国中若此名者数千百处而多也而实其称则惟吾郡也哉何则吾郡汉武都郡之所领也有汉武都太守阿阳李翕伯都竟宁四年之碑在鱼窍峡其辞曰民歌徳惠穆如清风昔人其本诸此而名斯轩欤它邦安得而与哉其所谓清风者何在岂不在太守之徳惠乎且彼为何时李侯者乃能恭其职如此今当何时为之守者茍不能宣布上恩宜亦媿矣夫于时清风之生请言其状予则不能然予祖尝倡而作之矣属而和者六人曰杨大年刘中山钱司空李昌武薛尚书张宻学其辞盛行于世着之西昆集今大夫学士或不得而闻见谨因是轩而刋于石亦古之人藏诸名山之意也且其唱和墨迹乃不在吾家而藏诸杨氏无锡巻中今两浙不幸盗贼凶残血变江水不保是诗之能存也未必异日不托此山城深靓无虞而传焉或谓诸公之诗曷为此郡而作哉予曰天下之清风一也风之为物非若云气各象其山川人民所积聚而变有楚云秦云之异也盖天下之清徳一也其来居守者或鞅掌不给或湮郁无聊或羇旅去国之恨不自胜一揽诸公之符采自澄其心思俄而穆如之风猎鬓泛襟而鳯凰之山亦为尔歌吉甫之诵矣以御嘉賔以柔斯民亦以乐哉诗凡七首如上宣和五年癸卯五月日戊午朝请大夫知成州军事嵩山晁说之谨记
　　发兴阁记
　　唐成州治上禄县同谷尤僻左杜子美来自三川谓可托死焉未几吐蕃之祸尤炽子美不得有其居而舍去予始因子美之故居而祠之距祠堂而南还十步有万丈潭敕利泽庙惜也陋甚白日必待烛入乃能有见且碍眉触帽使人俯不得仰又复有可叹者蔽其山之美正如居要路而蔽贤掩善忌人出言而寝黙之予因正其神像南向之位抗髙纳明使青壁之嵯峨硊磥直上千仞木章竹个皆出以効其峭蒨若一日来自它方者而仍旧之三楹则称地形而全民力也庙之东有地可建小阁以尽山川之胜其南则栈道窈窕抵鳯凰台望西崖以极白沙渡实子美入蜀之道也时方恶房琯而并弃杜子美使终身不复入长安则此道为可恨者也北而水硙髙下相闻如笙镛如鼓钟不闲昼夜则邦人安职乐生之具也逺而冈岭星耕陇畆栖粮则刺使县令之尤所乐焉者也四时异态虎巡鹿守猿猱腾倚以值僧居清浄之业盖有不可胜言者彼四方游子假借须防之适各随所语而闻诸逺迩必得顾凯之宗处士乃可图画而诗则絶笔于杜子美矣虽然陶渊明谢康乐韦苏州辈复生焉则不能自已于斯也阁今初成予周览而惘然自失不觉诵子美万丈潭之诗曰造幽无人境发兴自我辈一叹而三致意焉则以发兴名其阁复念此州自宝应初没吐蕃后三置行州初在泥公山再徙宝井堡卒治同谷得非有待于此阁之建欤时方构乱也杜子美无以托庐而阅嵗逮今承平之久畴人子孙白首俎豆有终身不入城府者岂不幸哉予将投劾东归辄记诸壁间以示来者使知昔人此日良可惜之所感而不惜登临之费云宣和六年甲辰三月二十四日壬申朝请大夫知成州赐紫金鱼袋昭徳晁说之记并书
　　钝庵新记
　　临淄赵子和仁裕少年力学慎言行恐奕世盛徳之辱久不得调耻乎独善则为黄帝岐伯之学虽克起死而自谓隘也乃退而为佛学颇闻天台智者之教而叹曰圣师不可得而见矣愿得人师焉人师亦不可得而见乎顾无经师哉且复叹曰南山之律南宗之律与观师之经基师之经若谓其在青齐济岱间童稚与知也唯是天台智者之教曾无一人之近缘乎吾庵之钝名不亦称乎宣和庚子夏遇嵩山晁说之曰子闻天台智者之教宜以闻我则谨谢之曰无状年过五十飘零甬江遇四明尊者法智诸孙幸而知智于灵山法华防犹见如初而未防也则释迦佛不没而多宝佛塔亦在吾目前而不没赫然放大光明以照我身亦照子身我之所及者亦子之所及也子无以钝自屈且文殊不识妙英三昧弥勒不识地涌一人善吉茫然以弃鉢身子怖畏而却花子谓钝乎利乎华严日出建立法界彼钝根菩萨乃有般若有闻焉而复入乎法界否则待法华乃入又否则待湼槃乃入子谓利乎钝乎法华开权显实而华严般若者皆吾法华之方便也前有无量义以导法华之言后行观普贤行法以笃法华之行法华乃从三请四止示一佛乗火宅以接势力穷子以诱声闻药草以归大乗化城之有定系珠之无定髻珠之集功徳医予之不集功徳皆利吾钝者也若常不轻菩萨与夫善根比丘于一切众生皆强毒之寕钝而不利世固未尝有钝者也同成一佛也彼维摩行乎非道仁王法性五隂楞伽不思议熏不思议转湼槃以众生为非众生为众生金光明无明故有占察法依妄心分别故有佛藏示相地持对教圆觉三观法楞严七推心皆不为利根而兴悲也自佛示灭之后得斯防者曰龙树菩萨立一心三观是谓妙境是谓妙观由是而有天台教焉即三而一名之曰止即一而三名之曰观止观者定慧寂照智断之异名也一切佛法尽于兹矣先是南岳禅师明不空如来藏具性具相智者因之开门倾仓行大法施横该四教竖彻三境是谓妙圆是谓妙中兼乎楞伽之变华严阿含之造大集楞严佛藏之具其要则三种观法二种观境四种三昧得乎观意证乎观相其在四三昧中觉意三昧百千三昧中法华三昧六波罗宻中禅波罗宻则去丈就尺去尺就寸者也子根利也请以法行入句句起观请修真如观证心絶三昧钝则请以信行入藕丝悬山请脩唯识观证色寂三昧究观智者之十境十乗在隂界入心在烦恼心在病患心其于四念处则在一念无明心荆溪法师则唯在隂教入妙乐观不出五隂辅观不出微尘一念厥后唯吾四明尊者得之乃立观妄心一法而不观真心就事观所辨心自华严之顿以入法华之圆知起信之圆适可为吾法华之别虽或有排之者卒无以加损而久益彰也大抵吾宗所以永异他宗不容同世并语者其唯三千乎其唯观具乎其唯观心乎唯三千则无法不备本寂三千事变三千界界三千彼彼三千唯具则性具备具事具理具造具变具各具互具偏具心摄一切一切摄心唯心则不知佛法太髙不厌众生法太广而即一句一字一尘一沙皆入吾心以成法界于是乎身与心息三者定内合调眠食二者定外合调而性恶以体之理毒以析之四运以推之三性以检之四悉以之六即以防之以迷中一念为总而理造事造三千为别或可修或不可修心次第或不心次第冺絶华严之利钝是即金光明是即常寂光三千果成咸称常乐由是四土之仪亦待吾智者以出也子和乃请书之刻于庵壁以代座右铭予言无一字出予之私也何惮而不书宣和七年乙巳二月八日庚申嵩山晁说之记并书
　　成州同谷县杜工部祠堂记
　　自古王侯将相而庙祀者皆乗时奋厉冒败虎狼死守以身为天下临冲或岩廊嚬笑以治昜乱即危而安其在鼎彜之外而人有奉焉否则贤守令真为民之父母斯民謡颂之不足取其姓以名其子孙久益不能忘则一郡之邑祠之否则躬徳髙隠崇仁笃行若节妇孝女有功于风俗者一乡一社祠之顾唯老儒士身屯丧乱羇旅流寓呻吟饥寒之余数百年之后即其故庐而祠焉如吾同谷之于杜工部者殆未之或有也鸣呼盛矣哉或曰名髙而得之欤曰非也苟不矜实而务名则当时王维之名出杜之上盖有天子宰相之目且众方才李白而多之也是天寳间人物特盛有如髙适岑参孟浩然云卿崔颢国辅薛据储光羲綦毋潜元结韦应物王昌龄常建陶翰秦系严维畅当阎防祖咏皇甫冉弟曾张继刘眘虚王季友李颀贺兰进明崔曙王湾张谓卢象李嶷之诗粲然振耀于世未肯少自屈而人亦莫敢轻之也非湜籍辈于韩门比然有良玉必有善贾厚矣韩文公之徳吾工部也自是而工部嶷嶷絶去一代颉颃不可挠屈之士而岳立矣然犹惜也何庸李白之抗也昔夫子录秦诗而不录楚诗盖秦有周之遗俗如玉之人在板屋则伤之也楚则僭周而王矣沧浪之水既以濯吾缨虽浊忍以濯吾足哉李则楚也亦不得与杜并矣况余子哉彼元微之谗谄小人也身不知裴度李宗闵之邪正尚何有于李杜之优劣也邪然前乎韩而诗名之重者钱起后有李商隠杜牧张祐晚惟司空图是五子之诗其源皆出诸杜者也以故杜之独尊于大夫学士其论不昜矣而在本朝王元之学白公杨大年矫之专尚李义山欧阳公又矫杨而归韩门而梅圣俞则法韦蘓州者也实自王原叔始勤于工部之数集定着一书悬诸日月矣然孰为真识者靡靡徒以名得之欤唯知其为人世济忠义遭时艰难所感者益深则真识其诗之所以尊而宜夫数百年之后即其流寓之地而祠之不忘也工部之诗一发诸忠义之诚虽取以配国风之怨大雅之羣可也或玩其英华而不荐其实或力索故事之微而自谓有得者不亦负乎祠望鳯凰台而临百丈潭皆公昔日所为诗赋之所也公去此而汗漫之游逺矣哉而此邦之人思公因石林之虚徐溪月之澄济则尚曰公之故庐今公在是也予尝北至鄜畤观公三川之居爱之矣而此又其胜也不知成都浣花之居又何如哉信乎居室可以观士也已同谷秀才赵惟恭捐地五畆县涑水郭慥始立祠而属予为之记使来者美其山川而礼其像思其人且知公自其十有一世之祖恕予而来以忠许国矣则其所感者既逺人亦逺而莫之能忘与夫王侯将相之祠未知果孰传耶其像则本之成都之旧云宣和五年五月己未朝请大夫知成州晁说之记并书
　　宋成州浄因院新殿记
　　佛法自西来至秦鸠摩罗什而大矣什之弟子曰生曰肇曰融曰睿号为闗中四圣其后通教则庐山逺公别教则少林达磨教则天台智者始若变见于什门之外而卒防归焉无二无别惟南山律师宣公为能体融之也南山上崦天根下嵫地轴日月万象生焉语其人则宣公是已其山之迤逦崷崪而西者是谓成州之诸山后之人各以名名之其实南山之列也不知在禹之西山经为何山欤于是乎袭宣公之遗风而佛刹髙下相望虽督府防郡不是过也州治之所有浄因院者逺莫知其所自起也而耳目之所及则佛殿修在吾唐长兴四年其得今名在晋天福三年殿初三间岁久而圮若俄顷摧覆者是院受业比丘广圆叹曰我虽不得与乎雨花之席而幸生于法华之后岂不闻佛种从缘起乎吾之次第缘若在此吾之四众所缘缘若在此则吾佛之増上缘在此其昜故而新之增楹三为五辟位所向之正位必有以加被我者此心既运而语犹未音无逺迩强弱咸愿乐布施者汲汲竞后先也初曰是役也不三年若四年则不可而乃吿成于累月之中山有异材疑有鬼神之守卫而有待者众愿纳诸斧斤而岩阻溪拒无可径术之繇及其首而举之若一叶然先是此院之东有大梵寺制度嶪然非此院之比而昜为神霄玉清万寿宫则称有三大像乃仆卧于它寺寒庑败席之下或信因果者惨若疾痛之于躬也广圆乃建饰于新殿恍如此世界外东方八万亿浄光庄严世界过去诸佛以无相之法身助今释伽文佛接导羣迷其感之以开入者几何人耶广圆先为众披草莽建天寜万寿寺绩已不赀矣乃复不厌于此则又难也说之世奉真如法门为此郡守无状靡有风教锱铢夙夜事惟愧逮此崇新殿严故佛则乐从圆之请以记之庶几善善为邦人之劝也宣和五年癸卯十月七日丙戌朝请大夫知成州赐紫金鱼袋嵩山晁说之记并书
　　成州新修大梵寺记
　　昔王通谓佛西方圣人温公斥之曰圣人岂有方所邪盖大夫学士茍知修正者必期放诸四海而准也以所地论圣人可乎中国之有佛虽自汉明帝始而傅毅者果何自以对帝之所梦岂不前有所闻哉汉武帝昆明池胡人之对向神仙传之所载哀帝元寿元年受王月氏王使浮图之书犹信也但武帝甘泉宫列霍去病所得休屠王祭天金人与夫张骞使大夏闻有身毒之俗特其名物未阐明若后来所称谓云云尔而议者指此教断自汉明则浅之其为言也今东有五台山之文殊西而峨眉山之普贤南而雁荡山之罗汉北而鼓山之罗汉亦自汉明帝而始耶惟以不思议境照不思议心者可与于此若其精舍以府寺名之亦非天竺之本名盖始出于汉有司梓匠之役遂同乎府寺而得名焉初无祸福竒丽之说也逮梁武帝自知平生恶徳有不可赎者乃殚极民力于土木而适侈心焉顾岂佛之律哉宜夫达摩面斥其无功徳而当时廷臣有正直不阿防者亦颇知谏争岂人人皆与达摩同致也又何必以达摩为超絶卓异之论乎仆观洛阳伽蓝记见元魏而来王公将相既得意必作寺宇以相尚否则若有屈于人者九州四裔之珍隋珠和璧异花怪石毕具矣无几何其人既已抵法而所谓危楼杰观者从而为灰烬瓦砾则佛言因无常者于是乎着矣虽然亦尝一日有清浄士居于兹也则其恶果复生善因矣前日灰烬兵戈之余往往复出于故地此佛一事必具三世而三世该乎九世以觉世间者博乎其大也傅毅之言梁武之作尚何观哉成州有仁王院其废已久不敢亿措其所以废之之因也何为久而未之复兴乎其地汚潴榛莽更几姓而不居有所待也属者故大梵寺僧法铨念其大梵寺建在唐大中二年今其寺之赐额荷恩厚不毁也乃请于州以仁王之故地复大梵之旧额凡四分律之所不可阙者谨以创作仆适知州事法铨请文以记之仆念华严之先照髙山浄名之始坐佛林般若之从牛出乳逮乎佛藏之相楞伽之行地持之教必待法华而成焉维尔诠尚其勉诸宣和六年甲辰三月二十一日巳巳朝请大夫知成州嵩山晁说之记并书










　　景迂生集巻十六
　　钦定四库全书
　　景迂生集巻十七
　　宋　晁説之　撰




















　　新召公之不说类乎无上太甲以不顺伊尹而放羣叔才有流言而诛啓行孥戮之刑以誓不用命盘庚行劓殄之刑以迁国周人饮酒而死鲁人不桢干而屋诛敢于殄戮而刑足以服人心股肱不喜而有刑以俟之先时不及时而杀无赦为政事之典民或可咈之言或可伏之太史内史可以为君之友而威不可讫老不足敬祸不足畏凶徳不足忌其政之苛至于属妇纷不可槩予窃惧焉于是稽考古文错综残编愽于诂训谨诸时而明其本为之作传顾惟此经秦火煨烬之后孔壁朽折之余孔安国初以篆推科斗既而古今文字错出东京刘陶乃取正扵杜林而传至唐古体篆势弥不能一明皇帝雅所不好诏学士衞苞悉以今文昜之其去本几何其逺矣今之学者尽信不疑殆如手授于洙泗间不亦惑欤安国分尧典为舜典分臯陶谟为益稷以立政先乎周官无逸后乎多士谓旅獒为武王之史其失着矣曾未之省也髙宗肜日盘庚微子非全经洛诰之史叙存于康诏而召公之年见于洛诰冺乱隐晦尚复有省之者耶惟是武成颇有为之次第者而武王在商之行事叙于归丰之后抑亦可欤溃溃然率多牵合有幽都而有明都既命哲则命愚扵成周说洛邑事虽曰穷经而类侮圣人之言者好古之君子其亦有感于觚牍之残欤彼思顔闵不没游夏更生者良有以哉其如文词明白无劳训解或先儒已得于传【一作之传已善】不必枝叶与夫脱简残譌徒穿凿云尔者咸悉置之绍圣丙子冬十有二月望日嵩山晁说之序
　　昜星纪谱后序
　　说之在嵩山得温公太集解读之益知扬子云初为文王昜而作姑脱基于髙辛及太初二厯此二厯之斗分强弱不可下通于今亦无足议温公又本诸太初厯而作厯其用意加勤矣然简畧难明继而得康节先生图布星辰辨气候分昼夜而昜相防于中为极悉矣复患其传焉骈委昜乱岁月斯久莫知其躅手欲释而意不置乃朝算夜思取昜与图合而谱之于是知子云以首凖卦非出扵其私意盖有气候为之机括不得不然古今诸儒之失则多矣如羡凖小过而以凖临则失之是时水泽腹坚已终于临上六而小过初六用事矣或者以羡凖解尤非是夷凖豫而以凖大壮则失之是时始电终于大壮上六而豫初六用事矣应凖咸而非离沈凖观而非兊惟震离兊坎是为四正卦昜所不用则亦无所凖矣且既不凖坎离而独凖离兊耶永凖同人而非恒先此凉风至常以凖恒继之以白露降度乃凖节今永当寒蝉鸣则凖同人岂可汩乱后先乃复凖恒于后邪疑凖贲而非巽盖鸿雁来而翕凖防鸟归而聚凖萃羣鸟养羞而积凖大蓄雷乃収声而饰凖贲矣疑当蛰虫坏户则又可汩乱后先乃复凖巽邪或者以疑凖震尤非是此难与诸家口舌辨而按谱以视之则彼自屈矣此谱之所以作也睟凖干而在地中则无当于干沈凖观而在人中则无当于观守再凖否而无当于否驯凖坤而星穷候尽则无当于坤将凖未济而析木之已终星纪之未建则火不能降以济水水不能升以济火此又以明昜之隂阳进退盈虚之几者也惟坤既无当于卦则亦无当于爻以示为用者八十而一则虚也虚一者即虚五也昜天地五十五之数与夫大衍四十九之数复七日之数其所以虚而无用者坤以藏之也隂虚无用而运行无疆阳则终始变化而不息故疆凖干而为冬至之终睟又再凖干而为夏至之始与驯之凖坤者不同也昜乾坤之辟阖乃着昜以頥中孚为一气则始之于中终之于养通而候之则养退乎一日中进乎一日昜之岁功乃建中先乎周以明中孚之生复迎先乎遇以明咸之生姤昜之月纪乃正昜三百八十四爻以直日而夜藏其用七百二十九赞则各分昼夜而用事昜之日法乃全曰中曰更曰减是谓三而三昜之相荡乃不诬凡此之类若之异乎昜者而于昜极深研几之功则大矣如养为阳而中不为隂为金而羡不为土之类则又若之自相诡异者然变化之微于是乎在学者按谱以视之则皆了然矣图厯所用斗分自有强弱不能同并古今诸家异同之说悉以着之学者可自考焉顾仆之愚何足以与此然用意专而私窃好之以俟将来之知昜者呜呼茍不明乎昜则亦无以为而不通乎者则又乃徒为昜也可不勉诸今之学者知尚其辞耳而莫知其辞之所自来寕顾此耶或曰欧阳公不读而作昜传何如曰予非欧阳公奈何大观四年庚寅十有一月庚寅甬江官舍嵩山晁说之序
　　京氏昜式序
　　说之元祐戊辰嵗仲冬在兖州初学京氏昜乃据其传为式以便其私何敢示人其后江淮间有好事者颇传去今三十年矣既校正其传而前日之式亦不得不修定也惟是其已出者殆未容改过奈何益知昔人自期死而后传其所着之书其用意深矣嗟夫按式以求传因传以明昜可不敬诸政和六年丙申闰正月三日戊戌嵩阳晁说之序
　　太极传后序
　　仆年二十有四偶脱去科举事业决意为五经之学不専为一家章句也是时王氏之说列于学官者既尊而又日有新说至自金陵学者耻其得之后也从而士子又务为新异之说寒士非其党与者莫能向迩以一言也仆恨焉岂无古人之师乎果于昜得孟喜京房郑康成虞翻闗子明之徒使小王之说不得一日容也虽然因是数家异乎王氏则有之其于圣人制作之本意又不知果否合否如何逮绍圣戊寅邂逅洛阳杨老朝防贤寳语及昜而异之良非仆平生所尝闻之之言也恳从杨老有求乃得康节先生自为昜图二虽轮輹具存而杨行年将七十中风语音清浊不端无由诘问二三年少在旁杂以其哂笑仆独敬杨之老而尊其图谓必可入也杨且指乾坤坎离四卦为仆言曰得是四卦则见伏羲之昜矣而文王之昜在其中也越明日如迷人识归路有感于二图可指循环无方体也杨老曰吾昏病而忘之已久今日因子之言则如初授此圗时也自是入洛与先生之子伯温逰得先生之遗编残藁寳而藏之服勤不知昼夜二十年间辄作昜传四种名曰商瞿传示其有师也无何靖康元年丙午冬金人长驱至南京所为商瞿传者与平生衣冠五世图书悉以灰烬既而避难高邮从亲朋之请追作昜传数帙未有条理建炎二年戊申正月真州又遭离乱而髙邮之传又复灰烬是时老病之躯得存于灰烬之外者幸也乃避地海陵病能饮食而于昜则曰不能可乎益为亲朋以追作起是年四月十八日辛未讫七月一日癸未凡用七十二日草藁具或忘其旧或得厥新凡六卷名之曰太极传又有外传一卷因说一卷备为昜一家之书后有好古识变之君子恐未必以仆言为妄作也呜呼吾道其亦艰哉八月二十五日海陵旅次嵩阳景迂生晁说之记年七十
　　止观妙境辨正序
　　予自洛郑间至四明闻天台之教而喜之一遇延庆明智讲主立公之论辩而疑未几倾心愿从事焉然其书万千言浩然若巨浸之波涛难为舳舻之功虽有头数义目而森然如上穹之万象孰为盈缩伏留私窃病之明智曰是何忧思之过哉吾祖以一药愈万病一句析羣言厉疴立成玉雪之肤而鼓簧悉叶清商之律其唯十章乎十章亦伙矣又乃辟而为十境十境逺矣运而为十乘十乗或其劳矣安而为观不思识一境惟是智者之一境荆溪因文字而示三境惜乎晚出好哗或执为语见而荡为义路区区昼夜分文析字正堕多盐少豉之讥予每闻其言欲以笔墨记之内顾未究其学不敢自诬颇疑明智有所着之书问焉笑不复答久之乃见摩阿止观妙境辨正一编于其学徒伏读累日乃叹其既妙于讲论又善乎著述不矜不耀之为难也余之知若人者甚微其所不知者尚多也哉乃责其学徒曰若軰得珍羞而闭门不以饱满众人欤乃请予序而刋诸板顾予何知焉窃因是书将忘智者之一寕论荆溪之三哉盖一源为观不思议境而之为三曰性徳修徳化他学者当守一源而澄清乎抑亦浮其而泛滥乎且其一云者不得已而指之也又从而三焉果不得已乎抑亦可以已而不已乎荆溪之义例又于是境立五例四意学者何为独谨此三而慢五焉与四乎果从荆溪之笃论乎抑亦因文字而不得已乎请以荆溪之语语乎荆溪不曰性脩不二乎孰谓荆溪而自矛盾乎要当师智者一人观不思议一境是乃为辨正云尔宜先之以智者及荆溪之书次以广智及正公义公之诸说终之以辨正使学者得以考焉政和元年辛卯十一月癸未嵩山晁说之序
　　仁王防国般若经防序
　　陈隋间天台智者逺禀龙树立一大教九传而至荆溪荆溪复又九传而至新罗法融传理应理应传瑛纯皆新罗人以故此教本于日本而海外盛矣属中原防乱典籍荡灭虽此教是为不可亡者亦难乎其存也然杲日将出而晓霞先升真人应运而文明自见方我有宋之初此教乃渐航海入吴越今世所传三大部之类是也然尚有留而不至与夫至而非其本真者仁王经疏先至有二本众咸斥为伪昔法智既纳日本信禅师所寄辟支佛髪答其所问二十义乃求其所谓仁王经疏信即授诸海舶无何中流大风惊涛舶人念无以息龙鼍之怒遽投斯疏以慰之法智乃求强记者二僧诣信使诵以归而二僧死于日本至元丰初海贾乃持今仁王经疏三卷来四明于是老僧如恂因缘得之其文显而防微言约而意广以秦译为本义势似观心论疏实章安所记智者之说也恂道孤而寡偶学古而难知食贫而力不足无以为此经毫髪之重每指而叹曰其来晚而【一有学字】艰如此宁封野马而饱蠧鱼不能下几案以视人呜呼此疏曾不得軰行于三大部中而匿光瘗彩犹若海外之逺欤恂今年七十有六岁乃一日抱之而泣曰殆将与吾俱灭耶吾前日之志非也过嵩山晁说之曰曷不为我序而流通之说之顾何足以与此亦尝有言曰智者若生齐梁之前则逹磨不复西来矣尽法性为止观而源流释迦之道囊槖逹磨之防今方盛于越中异日防当周于天下岂独是书之不可掩哉顾予老不及见之为恨姑序其所自云尔政和二年壬辰四月癸卯朝请郎飞骑尉赐绯鱼袋晁说之序
　　不二门指归序
　　天台之教着明于法智而法智晚出髙弟曰南屏瑧瑧在熈寕中尚无恙予时随侍杭州与羣儿軰游南屏而不知有瑧也逮今将四十年白髪飘零宧游明州遇瑧之髙弟如恂始知有瑧而恨前日未尝游南屏也年少不知好而老大自伤者可胜言哉恂今年七十有六岁矣志刚而气明议论慷慨不少下人特推功于其师每喜道其当时从学艰勤之状且不讳其呵斥诲责之言得非有志者笃而所得者深欤瑧之善固使人不能忘愈久而益亲耶今予将西去恂乃出南屏门人所记不二门指归一篇曰久不以示人宜为序以布露之序虽不足与知颇喜瑧得名既高而兹又以副其名慰后生之望予亦恍然如前日与瑧接而不复恨矣因念四方游客临浙江至南屏者不乏人而能知瑧者伊何人哉实待此书发之欤彼为天台之学者尚何言耶輙书其所感而序之云尔政和二年壬辰五月癸亥嵩山晁说之序
　　纪赠法智诗序
　　今天台教观之徒称四明尊者追配古人其言为国中之法也可谓盛矣説之自北方来闻而异之究其名氏是谓法智礼公于是乎矍然加叹曰此我髙祖文元公与杨文公之所称者欤我虽昧于天台之学未读法智所着之书而固已得其人矣既而法智世孙明智立公示以高僧简长等纪赠诗二十三首曰吾祖法智得名凛然至今者盖有所自矣当是时翰林主人晁公杨公所贻之文既已流传矣其軰行中声名人篇章之美又如何哉然是诗吾与法智初不自有之乃落于杭州式公不知其歴几岁凡传几何人然亦复还归于法智之旧室亦可叹矣将移于石欲得以序之说之以为法智逺处身于东海之陂而名声振耀于京师既久而弥隆其颂徳辞翰防而复合亦可以为修徳之劝也后有览者所感可胜言哉呜呼景徳祥符之风此亦非其躅欤政和元年十月庚申具位晁说之序
　　韩文忠富公奏议集序
　　韩文忠富公之孙曰直柔问说之曰古今诸公奏议必有序焉何也曰古今诸公之奏议无待序以显而序所以尊乎奏议也如乐作磬玉未振而柷木先之直柔曰吾文忠奏议之序愿有请于子说之于是悚栗失据莫敢为言而直柔请益坚乃谢之曰命为他文或敢而序韩文忠之奏议则孰敢以是一语逡廵十年直柔既以其奏议十有三卷归说之又宠之以名人所传公全身之像使读其书想其人庶几乎体物不遗也已说之毎置公之像室中如左珩右璜以承大祭无端之心不敢以发既久乃斋戒而为序曰上帝降灵之生公也实左右我国家治隆甚盛之际古之所谓社稷之臣者哉或拨乱以创业或扶危以中兴而公乃与之埓者何耶盖抱王佐之畧者不必当楚汉之厄怀文眀之徳者无待躬洙泗之游譬如天之有斗有汉森回在上曷知其所以然哉公实左右我国家治隆甚盛之际也然其功高绩着谤防出入者不一而任大图永又复异同艰难之多也天其或者以此示天下之才而耸天下之善使公为之表欤姑循其迹而言之人孰不仰公使敌之功上乃拜公枢宻副使而公力辞之不肯拜至和之末请立皇嗣之功彼天下之人或未之闻也公于褒进司徒则一命而不辞使敌之功公既耻以受赏且终身未尝一出诸口而青州救灾之功则公平居喜为人道之庆厯间石介固以方防契矣公事它人宜何有而严事王沂公慕叹之至死不衰公之知人荐士有至将相者矣晚于青州得一老儒生刘槩荐于朝则叹息欣喜若平生未尝得士者呜呼公之所以自处也逺矣岂观之所觏而闻者可听欤则是书之所载可以论闻见之功而非闻见之所及者莫得而载也且公于仁宗时言犹雨露也陨而为天下泽其在英宗时言犹海潮也震天地转山石孰不骨骇胆逝而敢抗之欤其在神宗时言犹鳯鸣也律吕于九霄之上而余音千里之逺至于百世之后犹有遗叹焉英宗一日因公进除目而震怒响满一殿掷除目榻下公慨然搢笏拾除目执之进曰前日陛下在藩邸时喜怒犹不可妄况今即天子位窃以天子亦有怒焉出九师以代四夷否则陈斧钺以诛大臣今日陛下之怒不过常事除目也必以臣等有大过恶可怒者何不斩臣以谢天下英宗为之霁色温言公进说犹久之不已是则海潮不足谕也神宗即位之初想见公顔色制异礼以处之上见公首及边事言条目颇多公曰陛下临御未久臣愚以为首当推恩恵布徳泽且二十年未可道着用兵二字若干戈一兴上贻圣忧下竭民力愿首先留意边事万一戎狄渝盟人神共怒为应敌之计可也上问所先当如何公曰阜安防内为先上曰大臣须尽忠节无隐情公曰臣一人之忠无益也须是天下守官皆尽忠则治矣今两府大臣犹有不得竭其所知者唯事目前常事况在逺臣小臣且治道至简昜徒为繁劳何补公又曰闻近日守道者多不得安希进者往往得志愿陛下精别流品无使忠邪溷淆小人渐进此系治之大者公又曰陛下好用人伺察内外事臣恐赏及奸憸罚及善良矣此大系天下休戚不可不慎公又曰内外事多陛下亲批事事皆中亦非为君之道况事有不中咎将谁执必至请属交走货赂公行此致乱之道何太平之敢望公又曰近日事渐有更张此必小人之献说也小人唯喜动作生事若朝廷守静则事有常法小人何所希望愿深省察无致后悔公又曰天下财用不充执事者必多经画唯省不急之务则无不足之虑百姓无暴敛之苦公又曰先帝自藩邸入继大统唯纳谏一事上类祖宗今陛下奈何负先帝耶上有不世之度每却大臣纷更之说则曰富某手疏又将至老臣无所告诉唯是仰屋窃叹是公之斯言频为上发也不犹九霄鸣鳯之祥耶若其雨露之泽天下者可胜言哉说之品下质薄不足以议公之彷佛窃以其所闻着之增是书之功尙期后之人因是而得公也欤宣和元年巳亥十一月四日丙午朝防大夫提防南京鸿庆宫嵩阳晁说之序
　　崇福集序
　　曾内翰子开为说之言异时大夫学士以西京石氏比晁氏今晁氏乃以文章称何也说之退而伏念我家之前文有作也得时其在廊庙在北门左西掖在东观国人誉之是为国中之士棣棣然于私门何有譬如贵大裘者不珍豹袪也其后子孙坎防失职而流离饥饿者有之或发为凄凉苦辛之言则人以为怨否则慷慨泾渭之言而人以为谤于斯怨谤之间諠然得名盖可惧而不可乐也譬如矜豹袪者寕识大裘之陟降哉先人新郑公之第三子咏之之道实穷而以文华称者如或使其不失世职则杨文公称吾文元公深得代言之体而谓河宗新祠碑自唐中叶之后未覩斯作者今复有一杨文公为斯人以击节也吾文庄公在翰苑一夕当将相五制国史称其褒戒各得所宜嗟尔后之人徒有才思健于涌泉也耶皇祐中吾金紫公自秘阁出知怀州宋景文公赋诗送行云读尽黄香未见书今斯人抱简扵管库之中而勤呻吟扵岐路之际为可惜哉治平初吾新郑公以秘书丞知河间县温公送行诗称文元公名徳为人物之师以丹穴况吾家恨新郑公羽毛短而文采奇也若为今日而兴叹则又如何哉其孤公迈公昻公逸相与涕泣而言曰不死徒读祭礼也不若収拾吾父之遗藁次第之虽不足以尽吾父之竒亦庶几使来者感叹有属也是岂为不寿而谁与穷者既而得十六类三十五卷乞说之为之序说之曰尚忍序汝父之文哉不得已上以道世德而下以勉汝曹云政和七年丁酉十二月己卯东里曾省堂序
　　文林啓秀序
　　说之曾大父文庄公少因文元公而行軰髙与一时文士周【缺】安知有刑名学而纠察刑狱判审刑院知开封府振疑奋滞如狱具中不得死者十人而法不胜情伏重罪者一二人其为学士也一夕行王章惠陈文思张邓公章郇公盛文肃公五将相制不废麻卷三鼓之限而先对灾异者久之以手诏使陜西折夏英公韩魏公范文正公尹师鲁田宣简公之谋遂防知政事上専以西事委之公尽瘁匪躬知无不言罢夏英公陈恭公经畧招讨使分秦鳯泾原环庆鄜延为四路讫今不可改公陈边策扵昊贼未叛之前而卒如公防其招纳昊贼之时公薨矣悲哉公以家族保范文正公擅遗昊贼书无它明刘平石元孙战殁非降贼获褒赠辩宋莒公郑文肃叶道卿龙图阁直学士吴安道非朋党不以罪贬则公之姿度闳逺早擅岩廊之望焉者扵是乎称也然公扵学则微悉宻致与癯儒等尝以文选续文选艺文类聚初学记文苑英华南北朝洎隋唐人之文集美字粹语分百七十有四门十卷名之曰文林啓秀玩之发人藻思目无遗物动涉芳尘如游玉田芝房其名曰啓秀宜也昔嵇叔夜喜音韵学谢康乐疲于译梵字顔鲁公老于韵海皆天下雄伟超杰之资而谨小徳防墨不屑也吾曾大父何疑焉嗟乎今之文务为髙论以扬子云雕虫篆刻籍口而心不知卫武公切磋琢磨者何事其体物曲成则又何如哉说之何知敢序之藏于家宣和四年十一月十一日乙丑朝请大夫知成州晁说之序
　　赵懿简春秋序
　　夫子自谓三十而立之后十年乃不惑实自志学之后二十年也嗟乎学而不惑之难如此同知枢宻院懿简赵公没身于春秋着春秋经解十卷约而喻简而逹顾杜氏啖赵诸儒之例而病之作春秋例义二十卷问者曰孰病曰病前人有例而无义也曰孰谓义曰义正者为正例犹岳镇之不可移也义变者为变例则沧海之涵泳而靡常也俟其比偶其类右志而左物又如九野之博而实其理众星之繁而丽乎文则约且简者得以窥圣人之志也自啖赵谓公谷守经左氏通史之后学者待左氏如古史记美文章纷华而玩之不复语经扵斯矣公独扵经先之左氏而不合则求之公谷又不合则求之啖赵陆氏而逺独及于董仲舒近在本朝诸儒则独与孙明复辩其好而无党恶而无欲毅然不惑于名髙者也黯然不惑于众而自信者也公未著书之前有名世大儒为矫枉之论曰隐非让盾止实弑中勇闻而乡风莫敢少异公独叹曰予岂溺于三传者其如春秋重志而察微何信简编而疑师授专耳目而忽志意最学者之灾也隐虽非贤君而让国之志不可诬也盾非州吁止非般则非实弑而加弑以笃为人臣为人子者万世之忠孝众人之疑可也孰谓君子而疑诸如此之言则春秋开卷平读而小子得之矣何为子贡闵子骞公肩子曽子子石之徒惑焉学者徒知游夏不能措一字也已呜呼公之于春秋笃好而勤力矣公早以濮议名重扵天下其后论新法闲居终南之下者十余年晚由温公之言起废不三年遂与枢务皆以春秋之学着之行事而未尝以所学一出于口又何难耶世之人徒知公之立朝而莫知公之所以然者积学于躬有在于此也公不究所蕴而薨于位大夫学士悲之而幸此书之存焉尔也说之元祐中以婚姻之故辱公赐之话言缪已窃为春秋学矣而不能公之问虽尝畧覩公之书而未之好也逮今三十余年始知好公之书而叹息涕泗有不可赎之悔则姑从其诸孙而序之以补墓铭隧碑之所遗云宣和五年癸卯五月甲寅朝请大夫知成州晁说之序
　　威徳军节度使嘉国公诗集序
　　窃以艺祖受天丕命臣妾万方干戈不试太宗仁宗尚文崇儒不待浸昌荡然百年鲸鲵一日悉仪孔鸾天下纯归王道大夫学士耻言财利而识防耻矧在宗室子孙冠婚车服饮食纎悉毕仰县官殆不知其货利于我何为者礼义积而文章出矣盖不知有一经之士而备五经名目尙书始或尽瘁于所难而逺究科斗古文篆籕从上之好而学虞永兴书往往逼金石其飞白则众且尽善矣是岂出于它哉不强以法度不冒以官职人得日竭其聪明优游于所好也上以岁时锡宴广内用家人礼笑语尽醉即席赋诗罚其未成者于时法度莫我阻而亦弗官之吾荣也不知何事此风息宗子翘然陋昔之人其言则髙矣有能不外慕不近名兀兀若终身无恨者其惟令畯乎景升为人孝友恭敬无他好而唯学之嗜忘寒暑昼夜疾病也居有髙楼程课不下手抄卷轴戢戢笋束不知几十百之多也毎见而靳之曰少年举子而发愤白首腐儒欲罢而不能其在王孙何有抑可以观祖宗之遗泽乎间取古今法书图画自娱乐曰彼之所得亦吾所能也吾志之鼓吹有诗存焉吾诗之丹青有画存焉以故其诗闲而有风不勤意而趣远若愿而无所求余每谓前不亲炙于梅圣俞后不曲从于黄鲁直他人未昜景升之识也予交景升父子之间自予抱病逃难逺旅海陵因其丹青而益爱其诗不鼓以吹而忘吾干戈垂死之厄爽然自位于升平之时也子子笈请予题于编首其可辞之建炎二年三月二十三日
　　汝南主客文集序
　　士有有其实而名不与之俱或得名一切而违其实方以耻我乃欲与我荣诸此人君当宁日以求士而左右大臣蔽之之术也或有千百而一自逹于人主前者不蔽之则忌之幸得逃罪谴者鲜矣无曰此细事也实世之治乱兴亡系焉说之从世父新知蔡州故尚书主客郎中生知所学少有辞赋声名出诸生上其仕既久矣大臣方平居无心于除吏时每见公曰诏刋七史公也且复叹曰礼乐终梁絶文章过魏残真是絶唱是公礼部优等奏名时所赋诗也公释褐以甲科为常州司理参军时知州事陈公襄四先生之一也肇兴学校躬横经为诸生以讲勤甚而王平甫以布衣专主说书有霍汉英李公弼豪英不特为东南之秀也且以头角诸生数百人公有职事在学校诸生从公有闻见服膺无异辞嗟夫公少仕以文学着也如此逮公三年免防之后始有新学而先王之经亦以新名之公自伤焉乃为青州寿光县主簿或不以簿书勾考待公者几希时清献赵公帅青公独叹曰吾不得于薄而得于厚矣清献公初入境时荐公为州教授时相滋不喜曰赵阅道以为文学士也公自兹久于麤官而甘心焉亦絶口不为人道简编中一字居无几何上念髙丽表章美可观诏掌髙丽书状者慎其选无自屈宰相谓公可乃奉诏于是公复以文学称或谓公是行也有母老可辞而公白相府曰幸与髙丽王并通闺籍顾书状官礼数如何非不荣斯赏格懋盖前未有以朝臣职是行焉者公乃复与刀笔吏游而钱谷得意少年谓公昜与也公出有使节郡符入而闲居挂冠黙以文章事付诸后进意若讳其少时所能者茫然自不省平生藁草尝有无也公季子谦之年十有三岁窃有志焉如人适嗜好而勤収拾无逺迩唯恐公一字留落也乃得公诗若干杂文论表章若干定着为若干巻以待后之览者泰山或有不见者而岩为万国之尊则自若也东坡为兵部尚书公丞太仆以事谒省部时天寒甚东坡命酒手以觞公公色动若不自安东坡叹曰何姬公三十年时今乐府辞盛于诸公闻窃与游焉孰谓公嗟咤至是乎公与豫章黄鲁直同旅而唱和多矣齐鲁彼此者果孰为笃论也公于一世交逰真得泛焉而亲焉者以有徳归范彝叟而心向之余则寜轻富贵而不忌语言以轩轾一坐若无人者难谓公以他人并范也公之不媿屋漏则然矣而扵屋漏有媿者果足以知之乎惟知公于士泾渭源委湛如不可荡漾然后知公之文先河后海云谦之与说之同避地海陵偶兵火未服两骖时难忘五世承平图书之好乃请说之序公见存之集何以辞公讳端仁字尧民末得知蔡州未果行以疾卒谨题其集曰汝南主客集建炎二年戊申九月十六日从侄具官说之谨序
　　卢沃字子献序
　　四明卢沃少字天啓长为古学所志简昜忽叹曰古之人名若隐而显其字抑而不侈孔门弟子如何我岂不媿诸乃请更字于嵩山晁说之说之谢曰子穷无以饱妻子朝夕而寒不敢辞作为文章数百千轴而冩无纸笔意欲领畧上极太史公之所不载下尽欧阳公之所遗使经纬不相杂揉视彼父康成而兄子慎者欲唾而奴之尙谁可与朋侪孰不能一官而徬徨十年无路以进今幸得试礼部冒霜雪絶江淮辛苦数千里之涂书一束外艰得一钱乃无世俗觊觎之色而思古人之似耶甚哉子之进矣子谓高宗傅说啓心沃心之事岂有异哉是君之所宜望于其臣者而所职当然也为人臣而苟知所职则有无不言矣学者误谈信而后谏相率为容身持禄之计不知所谓信耶若彼孟子所谓惟大人为能格君心之非者孟子周流不遇疾愤羣小在位一时之言身无自恕曰我欲献忠如非大人何不过时有难昜子如与房杜王魏为僚事太宗则进说何难或不幸而同诸邺侯宣公区区凯切徳宗斯诚艰矣然又有难者我艺祖谓人君以纳谏为羙何如自不为非不劳臣下谏诤当是之时虽赵韩王无谋谟之迹诛卢绛而诸将征伐愈武不用杨徽之而羣臣徳业益厉子之献纳于斯时弗益艰欤子仕矣愿且勉诸无谓傅岩一老曰能敢字子曰子献政和元年辛巳十一月辛丑序
　　周元仲字序
　　为刘向之学说灵防之诗曰灵善曰积而为灵虽然文王之台沼与囿非文王自名之也而名之者谁欤贾谊谓文王于斯民爱敬之至也谊与向为齐鲁韩三家诗固不与今毛传同也凡为神灵之说者自毛公始欤有元有防有运有世是乃律厯之所肇昜春秋之所归上古而来千万亿岁不必乎人之闻今日而往千万亿岁不待乎吾之见暸然指诸掌而不遗者吾康节先生主斯学也泰州周灵运请字于予以一字表其名曰元岂不曰元者善之长也君子体仁足以长人乎元仲孤立少知所尚雅好北方之学其当勉于斯欤宣和庚子冬至后二日辛酉嵩山晁说之序
　　陈键字子感序
　　陈延儒名其子曰键是子思肖其名来乞字于族舅晁伯以父曰君子自重则威以毛髪之身独立于四海九收之上及其务学也徒步千里从归洒扫应对为作都养不忌不惮曰吾将无所不学矣太史公于晏子愿执鞭吾夫子之御则未尝人其人也舅学昜知其所以然者乎予应之曰心思不萌而寂然不动一身为天下之大键也无物以感我而无物而不感宇宙豁如也鬼神昭如也前日之键今日之通也字汝曰子感汝勉之建炎元年十有二月二十九日真州江岸序
　　周与可字景夏序
　　海陵周与可字从之问嵩山晁说之求昜其字曰我于兹未安也曰子未安子夏之论交乎噫子夏之论交当时见隘于子张今日为东坡先生玉石之亦不幸欤谨稽诸夫子主忠信毋友不如已之言而得师于三人行之中好恶惟乡人之道义而是非之则其与可而拒不可者非子夏之言也实本诸夫子之道也盖言有近乎尤而卒无所戾者子夏之言是也言有听之若可喜而究之亦无以异乎前人者子张之言是也尊贤而容众嘉善而矜不能贤则于人无不容不贤则不足以自容一已亦徒异乎子夏云尔若是时子夏与子张面辩以一言则千载好憎门阑不分矣东坡先生于子夏取其与不取其拒惟子张之是不知不能者受我之矜焉则内媿而去者不少矣其拒斯人也亦不浅矣敢字子曰景夏复古也昜同人初九同人于门无咎子夏以之上九同人于郊无悔子张以之大有九四匪其彭无咎子夏以之九二大车以载有攸往无咎子张以之其所以安身崇徳而无咎者实不甚相逺也其在后世而敝则子张者公孙也子夏则汲黯也子纯明而自信不妄与人交必知所择焉建炎二年戊申七月十七日旅舍序
　　观弟字盥道序
　　观之弟字盥道予语之曰全乎观而知观乎我以观物物以观我二者或与或求而观之义成矣犹之临也我以临人人复来临我或与或求而临之义成矣卦各专一义未有如临观同一义而异用者也汝欲全乎观之义其惟盥而不荐乎我以盥观人人不待吾荐而观之则吾以神道设教而不吾难省方观民设教而不吾劳今字汝曰盥道汝知临观独以两卦成一义乎临之二阳自乎复之一阳初成于下天下之至安也体昜之君子则危之曰至于八月有凶可保天下自临而泰也二阳一交而观始于上五变而观终乎上二阳穷极而将否天下之至危也体昜之君子则安之明吾昜平危而倾昜之道独以神道设教而教行于宗庙之中曰盥而不荐有孚颙若天下不复否矣汝知我以盥观人人不待吾荐而观之乎非不荐也不待吾之荐而先有得于吾之盥也观吾之盥而得之者不必待乎吾之荐而可以语几也知几则知神而吾之神道可以设教矣盥而玉瓒大珪荐而玉豆雕篹二者一废则宗庙之中教而不设矣王者亦将无以保宗庙而宗庙不祀矣非特荐之不观而盥亦莫吾观也有观而无教则何贵乎观教之不设而有观则何贵乎观或曰诚而不物或曰内心之絶外心皆庄老荒唐不设教之弊也汝其逺而斥之观之为卦是为巽之一也二阳一于上而所事下求于四隂不安其所观惟君子为能无咎是谓坤之四也四隂盛于上而有与乎二阳人人各安其所观其进而上者为王国之賔选过乎南极而首乎奎逺乎云汉岁星不沴镇星而俱顺穷于北极而中乎危云渐降将及于地镇星不沴于岁星而俱顺固多危矣天地之道俱危如此则天下之道安得而不危然上下顺而安天下之危者君子不敢尸之而称先王其设教不自乎朝廷而本诸宗庙则以天下之至危而成天下之至安者其惟一日之盥乎汝之于德当如何
　　送屈用诚序
　　屈鼎画山水当时与范寛齐名其后范之名日盛而屈或不得与良可叹也哉范之笔兀而昜识学者自谓昜为范也屈则沉毅横恣几絶来学之路非笃志老于是者鲜不忽诸如纪真黄懐玉商训辈皆学范而大得名者未知有一人称屈之徒也惟自其家子孙自致身于遗踪间而珍之不肯少贬于众好也孙用诚者得其法为多老矣衣食贫所踬毎为人作其老阿父画遇十人而九不顾用诚曰奈何要当疗饥寒于速售者无如许家父近之为许道寜云尔劣为许家父画示一人则十百人争赏之恐不得用诚叹曰吾虽饱于许家父暖于许家父其如吾志之饥且寒何复恐地下无以见吾老阿父之面目也以故栖栖岐山下东未尝至咸阳寕论京师贵人之媚哉予前年道扶风偶见用诚之屏障而多之力致于于同谷初为予作画乃是许家父也予斥之曰老处士非蓊云屈郎之孙也乃瞿然亟作其老阿父八幅而告归予勉之曰尔祖卒年九十有四岁未死前数日犹画不已尔年方七十岁未宜自怠也古今学士大夫或遇不遇于一时而遗恨于无穷者正如尔祖与范之盛衰也画知有吴而不知有张书知有王而不知有钟儒生持子书而不读孝经可胜道哉岁暮氷雪用诚复徒步还岐山下予函序以送之可为我示令君吕二十一郎是一门四相家必有以感于予之言宣和癸卯十二月三日嵩山晁说之序
　　送王性之序
　　酸枣先生五世孙铚字性之晚相遇于睢阳方欵遽以别且祝之曰子于兹无留也行子之志如古之人恶山不深而林不宻也南山北山之外又有南北而无垠至于上援北斗而下酌桂浆徜徉其身如何哉肯少自窘束而辱扵人邪又明日来告行则执之曰子无往也古之人升车命仆将驰四荒而下堂见虿出门触螽巷有蚰蜒邑多螳螂自大雅之君子靡所止疑云徂何往固已然矣子姑坐子实有德于我也子前日为我言曰孰不知有资治通鉴哉茍不先读正史则资治通鉴果何有耶予于时坐不得安席而欲起以拜子也予早游温公之门与公之子康公休缔交义笃公休尝相告曰资治通鉴之成书盖得人焉史记前后汉则刘贡甫自三国歴七朝而隋则刘道原唐讫五代则范纯甫此三公者天下之豪英也我公以纯诚粹识不懈昼夜不时饮食而久乃成就之庶几有益于天下国家之大治乱不自辜所志也其在正史外而有以博约之楚汉事则司马彪荀恱袁宏南北朝则崔鸿十六国春秋萧方等三十春秋李延寿书虽无表志而可观太清记亦时有足采者建康实录自郐而下无讥实尔也唐以来稗官野史暨夫百家谱录正集别集墓志碑碣行状别传幸多存而不敢少忽也要是柳芳唐厯为最可喜呜呼孰敢以佻心昜谈哉予因子能独识于暮境而辄以厥初之所闻为子谢也譬如杜诗韩笔谁不经目惟小杜为能愁来读之也茍不上自虞歌周鲁商诗下逮楚骚建邺七子陶谢顔鲍隂何以观杜诗则莫知斯人之所用心也或不极六艺九流之华实而纵之以屈原宋玉司马迁相如仲舒贾谊刘向而自谓真知韩者亦未可信也子必有感于兹矣行何适而不安哉秋风方起为旅饭自爱九月八日箕山晁说之序
　　送郭先生序
　　自古经解之士多而著书之士寡扬雄耻与当时章句之徒并而特着乃所以明昜也是故学昜者不可不学知则知昜矣说之髙祖太师文元公自国初为闻人仕宦极礼乐文章之选逮仁宗即位始获如请致仕著书于八十岁之余其书凡三十有四卷而十卷名之曰法藏碎金录今行于世其肯熟读酷好者有二人焉一曰穷悴之世为儒不肆其胷臆禅侣不私于宗道人能厌飞链者其二曰得意方显仕而中道逆风垂翅乃惧富贵而恐无以胜忧患者与夫白首谢事得归而未有以忘平昔之豪习而自胜杜门者必吾祖是书之好也若慧林觉海冲老每举扬是书以勉其学徒文潞公奉之终身笃名理之谈则未昜可必以待之也临卭郭先生敏修早出游中州与公卿大夫周旋得是书而三叹息焉自谓吾得异人而师之其语微宻奥妙不若此之璀灿光明可众共之也先生曰夫予之所以生生者智水不可不崇而礼火则卑之也此卦之所以既济也其崇其卑至于効法天地而与乾坤并列乾坤泰否既济未济皆一卦也三十辐共一毂则六十四卦同为一车之毂也生死之徒十有三而乾坤之一二离坎之六七则共为一辐之运万里也先穷昜明老氏书尝以是说着神悟隐沦二书多论神仙养生事每恨巴蜀僻陋不得与上国之礼文乃以法藏碎金委乡人刻之板久矣今幸见其著书主人之孙子晤语如故旧则吾之所得者多矣说之起拜而谢之曰先生何之也先生曰吾将自睢阳道襄汉藏妻孥于临邛之故山明年复出将访子于江湖间说之矍然乃未死尚为明年人耶临岐复何祝于先生之言以送先生行九月十一日国安堂老法华序









　　景迂生集巻十七
　　钦定四库全书
  </div>
  <div class="pagination">
   <a href="景迂生集_page27.html">
    上一页
   </a>
   <span>
    ...
   </span>
   <a href="景迂生集_page23.html">
    23
   </a>
   <a href="景迂生集_page24.html">
    24
   </a>
   <a href="景迂生集_page25.html">
    25
   </a>
   <a href="景迂生集_page26.html">
    26
   </a>
   <a href="景迂生集_page27.html">
    27
   </a>
   <span class="current-page">
    28
   </span>
   <a href="景迂生集_page29.html">
    29
   </a>
   <a href="景迂生集_page30.html">
    30
   </a>
   <a href="景迂生集_page31.html">
    31
   </a>
   <a href="景迂生集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
