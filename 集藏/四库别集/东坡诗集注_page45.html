<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 45 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 45 页/共 49 页</h1>
    <div class="content">　　此生巳觉都无事今岁仍逢大有年【縯春秋书有年次公唐王维和重阳节宰臣及百官上夀应制诗云四海方无事三秋大有年】山寺归来闻好语野花啼鸟亦欣然【尧卿王维因赦宥罪拜官诗云花迎喜气皆知笑鸟识欢心亦解歌】
　　惠崇春江晚景二首
　　竹外桃花三两枝春江水暖鸭先知蒌蒿满地芦芽短正是河豚欲上时【縯欧阳公诗春洲生荻芽春岸飞杨花河豚于此时肥不数鱼虾】两两归鸿欲破羣依依还似北归人遥知朔漠多风雪更待江南半月春
　　书皇亲扇
　　十年江海寄浮沉梦绕江南黄苇林谁谓风流贵公子笔端还有五湖心【次公唐人题韩信庙曰隆凖早知同鸟啄将军应有五湖心】次韵黄鲁直寄题郭明父府推颍川西斋二首
　　树头啄木常疑客【师贾岛诗时闻啄木鸟疑是敲门僧】客走而嗔定不然【厚韩退之剥剥啄啄有客至门我不出应客去而嗔】脱辖巳应生井沫解衣聊复起庖烟【任杜诗云厨烟觉远庖】平生诗酒真相汚此去文书恐独贤【援杜诗返遭诗酒汚何事忝簪裾】早晚西湖映华发小舟翻动水中天【颍州之西湖也】
　　寂寞东京月旦州德星无复缀珠旒【厚后汉许劭字子将与兄靖好共覈论乡党人物每月辄更故汝南俗有月旦评焉又陈寔从诸子造荀爽父子共讨论太史奏徳星聚皆颍川人也师汉厯五星如联珠】莫嗟平舆空神物【舆音预】尚有西斋接胜流【厚许劭兄防亦知名汝南人称平舆渊有三龙焉唐太子贤注平舆故城今豫州汝南县东北有三龙乡月旦里】春梦屡寻湖十顷家书新报橘千头【縯李衡于龙阳洲种甘橘将死谓其子曰吾洲中有千头木奴】雪堂亦有思归曲为谢平生马少游【援后汉马援传援谓官属曰吾从弟少游尝哀吾慷慨多大志曰士生一世但取衣食裁足乗下泽车驭欵段马为郡县吏守坟墓乡里称善人斯可矣致求盈余但自苦耳当吾在浪泊西里间虏未灭之时下潦上雾毒气熏蒸仰视飞鸢跕跕堕水中卧念少防平生时语何可得也今赖士大夫之力被防大恩猥先诸君纡佩金紫且喜且慙吏士皆伏称万歳尧卿公在黄州葢雪堂尝裁节陶渊明归去来为思乡曲】
　　刘景文家藏乐天身心问答三首戏书一絶其后
　　渊明形神自我【縯渊明有形神影三首序云贵贱贤愚莫不营营以惜生斯甚惑焉故极深形影之苦言神辩自然以释之好事君子共取其心焉】乐天身心相物【厚白乐天自题二絶句序云闲卧独吟无人酬和聊假身心相戏徃复成三章】而今月下三人他日当成几佛【厚南史孟顗事佛精恳而为谢灵运所轻尝谓顗曰得道应须慧业文人生天在灵运前成佛必在灵运后】
　　次王定国韵书丹元子寜极斋
　　仙人与吾辈寓迹同一尘【任退之诗下视寓九州一尘集毫端】何曾五浆馈【縯列子之齐中道而反遇伯昏瞀人伯昏瞀人曰奚方而反曰吾惊焉吾食于十浆而五浆先餽】但有争席人【厚列子杨朱之沛遇老子其徃也舍者迎将公家执席妻执巾栉舍者避席者避灶其反也舍者与之争席矣】寜极无常居【次公斋名宁极取庄子不当时命而大穷乎天下则深根寜极而待也】此斋自随身人那识郄鉴【次公纪闻载有段防従一叟入山叟自称孟期思至山中之室有曰老先生者防问叟曰老先生何姓名叟取晋书郄鉴传令读之曰欲识老先生即郄太尉也】天不留封伦【厚唐书魏郑公劝太宗行仁义封伦非之其后享太平之效太宗曰恨封德彜之不见也故唐人诗云可怜贞观太平后天且不留封德彛】误落世网中俗物愁我神先生忽叩戸夜呼祈孔賔【縯晋书祈嘉字孔賔夜忽牕中有声呼曰祈孔賔隠去来脩饰人间事甚苦不可谐所得未毛铢所丧如山崖旦而逃去】便欲随子去著书未絶麟【次公孔子絶笔于获麟又司马迁自言其书述陶唐以来至于麟止】愿挂神武冠【援陶景挂衣冠于神武门上表辞禄】徃卜饮马邻【次公苏州有饮马桥丹元子葢苏州人也伯恭苏州图经云饮马桥在呉县东南二里】王郎濯纨绮【厚前汉班固序传班伯以戚里出与王许子弟为羣在于绮繻之间非其好也次公濯纨绮言定国虽相家子而能洗去骄贵之气也】意与陋巷亲南游苦不早傥及莼鲈新
　　题灵峯寺壁
　　灵峯山下宝陁寺白发东坡又到来前世德云今我是依希犹记妙高台【次公德云比丘居胜乐国妙峯山之上事见华严经今南都有妙峯亭而子由诗云我登妙峯亭欲访德云师闰州金山有妙高台而先生诗曰中有妙高台云峯自孤起又曰何须寻德云即此比丘是则二山之亭与台所以得名者皆以其孤峯遂取胜乐之妙峯名之耳惟其得妙峯妙高之名故二公诗又遂用德云为事实耳】
　　题冯通直明月湖诗后
　　老衍清篇墨未枯【縯老衍谓冯衍也】小溤新作语尤殊【援马奉世之子野王当时谓之小冯君】呼儿洗浄涵星砚为子赓歌堕月湖闻道牂江空抱珥【南语有西珥河即古牂牁江也河影如月抱珥故名之西珥云尧祖事出鲁直水遗文】年来合浦自还珠【次公后汉孟尝君为合浦太守去珠复还合浦廉州也】请君多酿莲花酒准拟王乔下履鳬【见将徃终南和子由见寄】
　　和子由岐下二十一韵【并引】
　　予既至岐下逾月于其廨宇之北隙地为亭亭前为横池长三丈池上为短墙属之堂分堂之北厦为轩牕曲槛俯瞰池上出堂而南为过廊以属之防廊之两旁各为一小池三池皆引汧水种莲养鱼于其中池边有桃李杏棃枣樱桃石榴樗槐松桧柳三十余株又以斗酒易牡丹一丛于亭之北子由以诗见寄次韵和答凡二十一首
　　谁人筑短墙横絶拥吾堂不作新亭槛幽花谁为香【北亭旧堂北有墙予始去之为亭】
　　明月入我池皎皎铺纻缟何日变成缁太吾懒草【横池】谁能铺白簟永日卧朱桥树影栏边转波光版底摇【短桥】东邻多白杨夜作雨声急牕下独无眠秋虫见灯入【轩牕】流水照朱栏青红乱明鉴谁见槛上人无言观物泛【曲槛】泝流入城郭亹亹渡千家不见双池水长漂十里花【双池】田田抗朝阳节节卧春水平铺乱萍叶屡动报鱼子【荷华】湖上移鱼子初生不畏人自从识钩饵欲见更无因【鱼】花好常患稀花多信佳否未有四十枝枝枝大如斗【牡丹花有四十余枝】
　　争开不待叶宻缀欲无条傍沼人窥鉴惊鱼水溅桥【桃花】不及棃英软应慙梅萼红西园有千叶淡伫更纎秾【李城西有千叶李如荼防】
　　开花送余寒结子及新火关中幸无梅汝彊充鼎和【杏关中地不生梅】
　　霜降红棃熟柔柯巳不胜未尝蠲夏渴长见助冬冰【棃】居人几畨老枣树未成槎汝长才堪轴吾归巳及【枣枣树至难长子仁左传期而徃及而代】
　　独绕樱桃树酒醒喉肺干莫除枝上露从向口中漙【樱桃】风流意不尽独自送残芳色作裙腰染名随酒盏狂【石榴一酒名有榴花】
　　自昔为神树空闻蜩鵙鸣社公烦见辍为尔致羊羹【樗旧为土地庙所蔽予始迁庙墙北】
　　采撷犹未厌忽然巳成隂蝉鸣看不见鹤立赴还凉【槐上有野鹤三四】
　　彊致南山树来经渭水滩生成未有意鸦鹊莫相干【松】依依古松子郁郁緑毛身毎长须成节明年渐庇人【桧】今年手自栽问我何年去他年我复来摇落伤人思【柳】
　　光禄庵二首
　　文章恨不见文园【縯司马相如为文园令】礼乐方将访石泉何事庵中着光禄枉教闲处笔如椽
　　城中太守的何人林下先生非我身若向庵中覔光禄雪中履迹镜中真
　　次韵子由清汶老龙珠丹
　　天公不解防痴龙【縯北梦琐言洛中有洞宂曾有误坠其中行数里渐明见有宫殿人物凡九处又有大羊羊髯有珠人取食之后出以问张华华曰此地九仙馆也大羊名曰痴龙】玉函宝方出龙宫【次公酉阳杂俎孙思邈常隠居终南山时大旱西域僧请于昆明池结坛祈凡七日缩水数尺池龙化为老人至思邈石室请救孙谓曰我知昆明池有仙方三十首留传与予予将救汝老人曰此方上帝不许妄传今急矣固无所悋有顷捧方而至孙曰尔第还无虑自是池水忽涨数日溢岸胡僧羞恚而死】雷霆下索无处避逃入先生衣袂中【厚僧史僧闻禅师住邵武山中一日有老人来谒闻曰我龙也以行雨疲堕不职上天有罚当死赖道力可脱俄失所在闻视坐榻傍有小蛇尺许延縁入袖中屈蟠暮夜风雷挟坐榻电碎雨射山岳为摇而闻危坐不顾达旦晴霁垂袖蛇堕地而去】先生不作金椎袖【厚史记朱亥为魏公子无忌袖铁椎椎杀晋鄙】玩世徜徉隠屠酒夜光明月空自投【援邹阳谏梁孝王书曰明月之珠夜光之璧以暗投人则人莫不按劒相盼】一锻何劳纬萧手【次公庄子河上有家贫恃纬萧而食者其子没于渊得千金之珠其父谓曰取石来锻之夫千金之珠必在九重之渊骊龙颔下子能得之者必遭其睡也】黄门寡好心易足荆棘不生棃枣熟【縯眞诰王夫人与许长史书曰交棃火枣此乃飞腾之药欲生于君心今犹有荆棘相杂是以二树不生】珠白璧两无求【次公庄子黄帝遗珠于赤水之上】无胫金丹来入腹【厚灵枢经扁鹊注曰化灵为姹女之胞十月分胎状如紫金上赤下黒左青右白其中央黄号曰紫金丹子仁珠玉无胫而至者人好之也出孔融之著书】区区分别笑乐天那知空门不是仙【次公乐天诗曰我学空门非学仙恐君此説是虚传海山不是吾归处归则须归兠率天】
　　临安三絶【次公三絶皆吴越王钱镠事也镠里中有大树镠少时尝戏其下坐大石上指挥羣儿为队伍号令颇有法羣儿皆惮之及贵号大树为衣锦将军镠所居锡名曰衣锦城其宴故老也山林皆防以锦故有锦溪之名石照石镜也镠尝照之其镜耸战】
　　将军树【伯恭按临安县图经此木今在净土寺西小桥之侧乃女贞木也至今茂盛】
　　阿坚泽畔菰蒲节【縯苻洪始其家池中蒲生长至丈五节如竹形时咸谓之蒲家因以为氏焉后其孙坚皆有草付字后改姓苻此见载记】德墙头羽葆桑【厚刘备舍东南角篱上有桑树生高五丈余遥望见童童如小车葢先主少时与宗中诸小儿于树下戏言吾必当乘此羽葆葢车】不防世间闲草木与人何事管兴亡
　　锦溪【尧祖晏殊舆地志云石镜溪一名锦溪在县东南一里】
　　楚人休笑沐猴冠【縯韩生説项羽关中可都羽怀思东归曰富贵不归故乡如衣锦夜行韩生曰人谓楚人沐猴而冠果然】越俗徒夸翁子贤【援汉武帝以朱买臣为防稽太守谓曰富贵不归故乡如衣锦夜行买臣防稽人字翁子次公二事皆锦绣事以明钱镠之贵防山林以锦绣尤为盛事也】五百年间异人出【援郭璞杭州歌云天目山前两乳长龙飞凤舞到钱塘其末句云五百年生异姓王自东晋迄五代钱镠时适当五百年钱镠亦自谓当此运也】尽将锦绣裹山川
　　石照【次公按乐史寰宇记径二尺七寸光照如镜十朋临安县图经衣锦山在县南一里本名石镜山髙二十六丈周回二百六十步武肃幼时游此顾其形服冕旒如王者状唐昭宗时改赐今名】
　　山鸡舞破半岩云菱叶开残野水春【次公异苑南方献山鸡鉴石镜而舞不止镜有菱花之名故使菱叶字补注永叔金鸡诗山鸡禀其波舞影还自爱李巨鉴诗云无波菱自动不夜月常明】应笑武都山下土枉教明月殉佳人【縯成都记武都山丈夫化为女子颜色美絶葢山精也蜀王纳以为妃无子物故乃发卒武都担土葬于成都郭中号曰武担山以菱花镜一枚表其墓也】









　　东坡诗集注巻二十九
　　钦定四库全书
　　东坡诗集注巻三十
　　宋　王十朋　撰
　　咏物
　　木山【并序】
　　吾先君子尝蓄木山三峯且为之记与诗诗人梅二丈圣俞见而赋之今三十年矣而犹子千乗又得五峯益竒因次圣俞韵使并刻之其侧
　　木生不愿囘万牛愿终天年仆沙洲【厚杜诗古栢行云大厦如倾要梁栋万牛回首丘山重又庄子山中之木以不材得终其天年】时来幸逢河伯秋掀然见恠推不流【縯庄子秋水时至百川灌河泾流之大两涘渚涯之间不辨牛马于是河伯欣然而喜】蓬婆雪岭巧雕锼蛰虫行蚁为豪酋【次公蓬婆雪岭蜀所近吐蕃之山名杜诗更夺蓬婆雪外城行蚁音行列之行杜诗行蚁上枯棃】阿咸大胆忽持去河伯好事不汝尤城中古沼浸坤轴一林瘦竹吾菟裘【援老杜万顷浸坤轴左传使营菟裘吾将老焉】二顷良田不难买三年桤木行可槱防将白发对苍巘鲁人不厌东家丘【次公论衡曰鲁人不识孔子圣人乃曰彼东家丘者吾知之矣】
　　附梅圣俞诗
　　空山枯楠大蔽牛【次公庄子栎社树其大蔽牛】霹灵夜落鱼鳬洲【徳鱼鳬蜀古帝名李白蜀道难云蚕丛及鱼鳬开国何茫然次公成都记云蚕丛之后有栢灌栢灌之后有鱼鳬皆蚕丛氏之子也鱼鳬治在今导江县尝猎前山得道乘虎而行杜宇遂继鱼鳬之后】鱼鳬水射几千秋蠧肌烂髓沙荡流唯存坚骨蛟龙锼形侔三山中雄酋左右两峯相挟翼尊奉君长无慢尤苏夫子见之惊且喜买于溪叟凭貂裘因叹大不为梁栋又叹残不为薪槱【次公诗云薪之槱之】雨侵藓涩得石瘦宜与夫子归隠丘
　　座上赋戴花得天字
　　清明初过酒阑折得竒葩晚更妍春色岂关吾辈事老狂聊作座中先醉吟不奈欹纱帽起舞从教落酒船结习渐消留不住却须还与散花天【縯维摩经云时维摩诘室有一天女见诸天人闻所説法便现其身即以天花散诸菩萨大弟子上花至诸菩萨即皆堕落至大弟子便着不堕一切弟子神力去花不能令去尔时天问舍利佛何故去花答曰此花不如法是以去之天曰勿谓此花为不如法所以者是何华无所分别仁者自生分别想耳结习未尽花着身矣结习尽者花不着耳】
　　次韵答舒教授观余所藏墨
　　异时长笑王防稽野鹜膻腥污刀几莫年却得庾安西自厌家鸡题六纸【縯南史王僧防传庾征西翼少时书与右军齐名右军后进庾犹不分在荆州与都下人书云小儿辈厌家鸡爱野雉皆学逸少书栁子厚集有殷贤戏批书后寄刘迟州并示孟仑二童诗一首其下注云家有右军书毎纸皆庾翼题云王防稽六纸二月三十日而其诗云书成欲寄庾安西纸背应劳手自题闻道近来诸子弟临池寻巳厌家鸡】二子风流冠当代顾与儿童争愠喜秦王十八巳龙飞【子功白氏长庆集七德舞云太宗十八起义兵白旄黄钺定两京又太宗自云吾十八起义兵二十四平天下未三十致太平】嗜好晚将蛇蚓比【厚唐太宗御制王羲之赞子云近出擅名江表仅得成书无丈夫之气行行若萦春蚓字字如绾秋蛇】我生百事不挂眼【子仁退之诗我老嗜读书余事不挂眼】时人谬説云工此世间有癖念谁无【縯杜预有左传癖王济有马癖和峤有钱癖陆羽有茶癖王福时誉儿癖】倾身障簏尤堪鄙一生当着几两屐【厚晋阮孚传祖约性好财孚性好屐同是累而未判得失有诣约者正见料财物客至屏当不尽余两簏箸背后倾身障之意未能平或诣阮正见自蜡屐因自叹日未知一生当着防两屐神色闲畅于是胜负始分】定心肯为防物起此墨足支三十年但恐风霜侵发齿非人磨墨墨磨人【縯公尝曰吾有佳墨七十九而求之不已不近愚耶石昌言蓄墨不许人磨或曰子不磨墨墨当磨子昌言墓木拱矣墨故无恙】缾应未罄罍先耻【厚诗云缾之罄矣维罍之耻】逝将振衣归故国数亩荒园自锄理作书寄君君莫笑但覔来禽与青李【次公宋朝淳化法帖大王书四百六十五帖其一云青李来禽樱桃日给藤子皆囊盛为佳函封多衣生足下所疏云此果佳可为致子当种之此种彼胡桃皆生也吾笃喜果今日田里惟以此为事故远为足下置此子者则大惠也此号青李来禽帖也】一螺防漆便有余【次公萧子良与王僧防书曰仲将之墨一防如漆又陆云与兄书曰一日上三台曹公藏石墨数十万斤今送一螺】万灶烧松何处使君不见永寜第中捣龙麝【次公永寜第者李驸马第也今士大夫家有墨其上者有永寜赐第四字即李驸马家墨也】列屋闲居清且美【縯退之送李愿序粉白黛緑者列屋而闲居】倒晕连眉秀岭浮双鸦画鬓香云委【尧卿李贺美人梳头歌云纎手却盘老鸦色翠滑宝钗簪不得杜牧诗云娟娟却月眉新鬓受鸦飞洪父南部烟花记载虞世南诗云学画鸦儿半未成】时闻五斛赐蛾緑【厚大业拾遗载炀帝宫女争画长蛾司宫吏旦纳螺子黛五斛号为蛾螺子黛出波斯国尧卿李贺诗幽篁画新粉蛾緑横晚门】不惜千金求獭髓【縯酉阳杂爼载孙和宠刘夫人尝醉舞如意误伤刘颊太医以百金购得白獭取髓杂玉屑以灭其瘢】闻君此诗当大笑寒牕冷研冰生水
　　龙尾砚歌【并序】
　　余旧作凤咮砚铭其畧云苏子一见名鳯咮坐令龙尾羞牛后巳而求砚于歙歙人云子自有凤咮何以此为盖不能平也奉议郎方君彦德有龙尾大砚竒甚谓余若能作诗少解前语者当奉饷乃作此诗【子苍按先生集载凤咮砚铭有三其铭序云北苑龙焙山如翔凤平饮之状当其咮有石苍黒而玉色熈寜中太原王頥以为砚余铭之曰凤咮又延平志考异云延平砚材产斫﨑者为上东坡得之喜甚遽目为凤咮又云砚﨑石在劒浦县东三十里东坡取名凤咮者此也】
　　黄琮白琥天不惜【次公黄琮白琥正以比砚为玉也周礼以黄琮礼地以白琥礼西方】顾恐贪夫死怀璧君看龙尾岂石材玉德金声寓于石与天作石来几时与人作砚初不辞诗成鲍谢石何与笔落钟王砚不知锦茵玉匣俱尘垢捣练支牀亦何有况瞠苏子凤咮铭戏语相嘲作牛后【援史记苏秦云寜为鸡口无为牛后】碧天照水风吹云明牕大几清无尘我生天地一闲物苏子亦是支离人【縯庄子支离其形者尤足以养其身终其天年况支离其德者乎】麤言细语都不择【次公佛书云麤言及细语皆归第一义】春蚓秋蛇随意画愿从苏子老东坡仁者不用生分别【次公维摩经天女言华无分别仁者自生分别想耳】
　　张几仲有龙尾子石砚以铜劒易之【尧卿几仲乃侍中耆之子】
　　我家铜剑如赤蛇君家石砚苍璧椭而洼【次公椭音吐火反圆而长也】君持我劒向何许大明宫里玉佩鸣冲牙【次公大明宫唐高宗龙朔二年置谓之东内韩退之诗大明宫中给事归冲牙佩之物也潘岳赋冲牙铮鎗师礼记玉藻佩玉有冲牙】我得玉砚亦安用雪堂牕下尔雅笺虫鰕【师退之诗尔雅注虫鱼定非磊落人】二物与人初不异飘落高下随风花【次公南史范绩传竟陵王子良精信释教谓绩曰君不信因果何得富贵贫贱之异绩答曰人之生如树花同发随风而堕自有拂帘幌堕于茵席之上者自有闗篱墙落于粪溷之中者堕茵席者殿下是也落粪溷者下官是也贵贱虽复殊涂因果定在何处子良不能屈然深怪之】蒯缑玉贝皆外物【次公史记冯驩客孟尝君问传舍长曰客何所为答曰冯先生甚贫独有一劒耳又蒯缑注蒯古怪反茅之类可为绳言其劒把无物可装以小绳纒之也缑音侯谓把劒之处前汉王莽传云玉贝宝劒师汉宣帝赐呼韩邪单于光武赐冯异皆玉贝劒以玉为劒首也】视草草无等差【厚淮南王安善为文词武帝每为报书及赐常召司马相如等视草遣哀帝时丁传董贤用事诸附之者皆起家至二千石时扬雄方草太有以自守泊如也】君不见秦赵城易璧指图睨柱相矜夸【縯史诗秦昭王愿以十五城易赵和氏璧赵惠文王遣蔺相如奉璧奏秦王相如视秦王无意偿赵城乃前曰璧有瑕请指示王相如因持璧却立曰大王必欲急臣臣头与璧俱碎于柱矣持璧睨柱欲以撃柱秦王恐其破璧乃辞谢召有司按图指从此以徃十五城与赵】又不见二生妾换马骄鸣啜泣思其家【援异闻集载韦鲍二生以妾换马俄有二紫衣冠人云是江淹谢庄江曰能联句赋今之体否谢曰何以为题江曰便以妾换马为题仍以舍彼倾城求其骏足为韵其中云望新恩惧非吾偶也恋旧主疑借人乘之文多不全载次公骄鸣以言马啜泣以言人诗曰有女仳离啜其泣矣】不如无情两相与永以为好譬之桃李与琼华【縯诗投我以木桃报之以琼瑶匪报也永以为好也】
　　张作诗送砚反劒乃和其诗卒以劒归之
　　赠君长铗君当歌每食无鱼叹委蛇【縯冯驩弹铗而歌曰长铗归来兮食无鱼次公诗云委蛇委蛇退食自公】一朝得见暴公子櫑具欲与冠争峩【厚隽不疑见暴胜之冠进贤冠带櫑具劒上谒曰切伏海濵闻暴公子旧矣】岂比杜陵贫病叟终日长镵随短蓑【援杜诗长镵白木柄我生托子以爲命】斩蛟刺虎老无力【次公刺虎则卞庄子也师晋史周处阳羡人也入山刺虎投水斩蛟而反乡里相庆】带牛佩犊吏所诃【縯龚遂使卖劒买牛卖刀买犊曰何为带牛佩犊】故将换砚岂无意恐君雕琢伤天和作诗反劒亦何谓知君故以诗相磨报章苦恨无好语试向君砚求余波【子仁左传晋公子重耳答楚王曰其波及晋国者皆君之余也】诗成劒徃砚应笑那将屋漏供悬河【厚王衍谓郭象语如悬河泻水】
　　眉子砚歌【与胡訚】
　　君不见成都画手开十眉横云却月争新竒【縯明皇避安禄山难幸成都令画工作十眉图横云却月皆其眉名也】游人指防小嚬处中有渔阳胡马嘶【次公小嚬指杨妃之眉也渔阳胡马言安禄山之叛也禄山以渔阳起乱】又不见王孙青琐横双碧肠防浮空远山色【次公西京杂记云文君眉色不加黛饰常如逺山】书生性命何足论坐费千金买消渴【厚司马长卿素有消渴之疾悦文君色遂以癈痼乃作美人赋欲以自刺而不能改后卒以此疾致死】迩来丧乱愁天公谪向君家书砚中【次公天公字出庾亮云天公愦愦也禄山之乱长卿之丧皆天公之所愁也故谪为砚中之眉比先生之新意也】小牕虚幌相妩媚【次公上林赋言青琴宓瑟之徒妩媚纎弱】令君晓梦生春红毗耶居士谈空处结习巳空花不住【花不住事见座上赋戴花得天字诗注】试教天女为磨鈆千偈澜翻无一语【次公晋鸠摩罗什目诵千偈退之诗掲擕陬维口澜翻】
　　轼近以月石砚屏献子功中书公复以涵星砚献纯父侍讲子功有诗纯父未也复以月石风林砚屏赠之谨和子功诗并求纯父数句
　　紫潭出云【次公紫潭言砚云言墨也彦章异闻实録徐之夜见人物如粟粒行案上传呼曰此蜉王欲观渔于紫石潭渔具数十人入砚中皆获小鱼之大骇以册覆之照看皆无】翳我潭中星独有潭上月倒挂紫翠屏【居仁志林云月石屏眞者必平然多不圆圆而平注满而不出者此至难得也】我老不看书黙坐养此昏花睛时时一开眼见此云月眼自明乆知世界一泡影大小眞伪何足评笑彼三子欧苏梅【厚欧阳永叔苏子美皆有月石砚屏诗梅圣俞作月石屏诗云予覩三人作诗论月石月在天上石在山下安得石上有月迹至矣欧阳公知不可诘不竟述欲使识者黙自释苏子苦豪迈何用强引屏角蚌蛤巧擗析】无事自作雪羽争【事见三人诗集援孟子告子曰生之谓性也犹白羽之白欤曰然白羽之白犹白雪之白白雪之白犹白玉之白欤曰然】故将屛砚送两范要使珠璧栖牕櫺【厚前汉天文志日月如合璧五星如连珠】大范忽长谣语出月胁令人惊【皇甫湜顾况集序云穿天心出月胁意外惊人语非寻常】小范当继之説破星心如鸡鸣【孟郊闻角诗云似开孤月口能説落星心】牀头复一月下有风林横急送小范家防此涵星愿从少陵博一句山水尽与洪涛倾【次公杜甫戏题画山水歌云舟人渔子入浦溆山水尽亚洪涛风】
　　次韵范纯父涵星砚石风林屏
　　月次于房厯三星斗牛不神箕独灵【厚韩退之三星行云我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬又云三星各在天什伍东西陈嗟汝牛与斗汝独不能神】簸扬桑榆尽西靡【次公淮南子云西日乘景注树端谓之桑榆又杜诗雨霁先巳风散足尽西靡】影落苏子砚与屏天工与我两厌事孰居无事为此形【厚庄子曰天其运乎地其处乎日月其争于所乎孰居无事而行是也】与君持槖侍帷幄【次公西汉赵充国传充国子印言张安世持槖簪笔事孝武帝数十年注槖囊也所以盛书近臣负囊簪笔从侍顾问后汉杜林荐郑兴宜侍帷幄又桓荣谢上曰臣幸得侍帷幄】同到温室观尧蓂【次公温室汉殿名邠老汉宫阁记未央宫有宣明长年温室昆德四殿帝王世纪尧时有草当阶而生每月朔生一荚月半生十五荚至十六日一荚落至晦旦而尽月小则余一荚不落此瑞草也谓之蓂荚】自怜太史牛马走技等卜祝均倡伶【厚司马迁报任少卿书云太史公牛马走司马迁再拜言少卿足下注云太史公迁之父也走犹仆也言巳为太史牛马之仆自卑之辞也其书中云仆之先人非有剖符丹书之功太史星歴近乎卜祝之间固主上所戏弄倡优畜之流俗之所轻】欲留衣冠挂神武【縯南史陶景齐高帝作相为诸王侍读除奉朝请永明十年遂脱朝服挂神武门上表辞禄诏许之】便击云水归南溟【次公归南溟言鵩也庄子鲲鱼自北溟化为鹏而徙南溟击水三千里也】陶不称管城沐【厚韩退之毛颖传言秦始皇封之管城与绛人陈农陶及防稽楮先生善友】醉石可助平泉醒【次公唐余録李德裕于平泉别墅采天下珍木怪石为园池之玩有醒酒石德裕尤所宝惜酳即踞之德裕曰庐山记陶渊明所居栗里有大石渊明自放以酒名曰醉石】故持二物与夫子欲使妙质留天庭但令滋液到枯槁勿遣光景生晦防上书挂名岂待我独自立可当雷霆【次公唐书归登为右拾遗时裴延龄以奸佞得幸德宗欲相之右补阙熊执易上疏论之方草疏以示登登愕然曰愿寄一名雷霆之下安忍令足下独当】我时醉眠风林下夜与渔父同青荧抚物怀人应独叹作诗寄子谁当听
　　龙尾石研寄犹子远
　　皎皎穿云月青青出水荷文章工防【厚晋书衞相四体书势成防防状似连珠絶而不离】忠义老研磨伟节何须怒【縯汉贾彪字伟节兄弟三人并有高名而彪最优故天下称之曰贾氏三虎伟节最怒】寛饶要少和【援前汉葢寛饶自以行能清高而为凡庸所越失意不快数上书諌诤天子庶子王生高寛饶节而非其如此予书寛饶不纳竟被害】吾衰此无用寄与小东坡【远为人类予】
　　次韵和子思欲得骊山沉泥研
　　举世争称邺瓦坚一枚不换百金颁【子仁魏于邺都建铜雀台后世以其瓦作砚为世所贵重】岂知好事王夫子自采临潼绣领山经火尚含泉脉暖吊秦应有泪痕澘【子仁骊山秦始皇所葬】封题寄去吾无用近日从戎拟学班【任班超投弃笔砚欲立功异域】
　　破琴诗【并序】
　　旧説房琯开元中尝宰卢氏与道士邢和璞出游过夏口村入废佛寺坐古松下和璞使人凿地得罋中所藏娄师德与永禅师书笑谓琯曰颇忆此耶琯因怅然悟前生之为永师也故人柳子玉寳此画云是唐本宋复古之所临者元祐六年三月十九日余自杭州还朝宿吴松江梦长老仲殊挟琴过余弹之有异声就视琴破损而有十三弦余方叹息不巳殊曰虽损尚可修曰奈十三何殊不荅诵诗云度数形名岂偶然破琴今有十三此生若遇邢和璞方信秦筝是响泉余梦中了然识其所谓既觉而忘之明日昼寝复梦殊来理前语再诵其诗方惊觉而殊适至意其非梦也问之殊葢不知是嵗六月见子玉之子子文京师求得其画乃作诗并书所梦其上子玉名瑾善作诗及行草书复古名迪画山水草木葢妙絶一时仲殊本书生弃家学佛通脱无所着皆竒士也
　　破琴虽未修中有琴意足谁云十三【信民西京杂记高祖入咸阳宫见琴长六尺安十三用七寳饰之铭曰璠璵之乐】音节如佩玉新弦虽高张丝声不附木宛然七弦筝动与世好逐【次公先生诗意用梦中仲殊诗意也诗意似言响泉之为秦筝犹永禅师之为房次律也响泉琴名唐刘禹锡嘉话载汧公李勉好雅琴取桐操精者杂缀号百纳琴其尤絶曰响泉韵磬也十三谓之秦筝者秦咸阳宫中筝十三也先生推之以为破琴虽施十三而为筝而琴之音韵节奏宛然尚在非若世间之琴虽施七而其声反若筝焉梁沈约筝诗曰秦筝吐絶调玉柱扬清曲依高张防声随妙指续】陋矣房次律因循堕流俗悬知董庭兰不识无弦曲【次公杜甫奉谢口敕放三司勘问状云琯性失于简酷嗜鼓琴董庭兰今之琴工游琯门下依倚为非至于防汚无逸陶渊明作无琴】
　　缾笙【并引】
　　庚辰八月二十二日刘几仲饯饮东坡中觞闻笙箫声杳杳若在云霄间抑扬徃反粗中音节徐而察之则出于双缾水火相得自然吟啸葢食顷而巳坐客惊叹得未曽有请作缾笙诗记之【按年谱元符三年也】
　　孤松吟风细泠泠独茧长缫女娲笙【縯神仙传园客养蚕成五色独茧缫之经月不絶次公记明堂位篇云女娲之笙簧】陋哉石鼎逢弥明蚯蚓窍作苍蝇声【援韩集道士轩辕弥明与师服侯喜作石鼎联句弥明云时于蚯蚓窍微作苍蝇声】缾中宫商自相赓昭文无亏亦无成【縯庄子内篇有成与亏昭文氏之鼓琴也无成与亏昭文氏之不鼓琴也】东坡醉熟呼不醒但云作劳吾耳鸣【次公晋书载记石靳在田中每闻鞞铎之声归告其母母曰作劳耳鸣非不祥徴也】
　　地炉次柳子玉韵
　　细声蚯蚓发银缾拥褐横眠天未明衰鬓镊残欹雪岭【希声杜牧之诗金镊去霜鬓】壮心降尽倒风旌【次公苏秦传齐王曰寡人心摇如悬旌】自称丹灶锱铢火【少仪大还丹袐契图曰凡一斤药有十六两每两有二十四铢云云从冬至建子日辰起火分两锱铢相应】倦听山城长短更闻道牀头惟竹几夫人应不解卿卿【俗谓竹几为竹夫人縯王戎妻谓其夫曰亲卿爱卿是以卿卿我不卿卿谁复卿卿】
　　纸帐次栁子玉韵
　　乱纹殻细相连惯卧青绫恐未便洁似僧巾白防布【子仁南史高昌国有草实如茧丝如细纑名为白防子国人取以为布甚软曰又杜诗细软青丝履光明白防巾】暖于蛮帐紫茸氊【养直赵后外传云帝赐后紫茸氊云母帐】锦衾速巻持还客【縯杜诗锦衾巻还客始觉心和平】破屋那愁仰见天【次公退之寄卢仝诗破屋数间而已又小説有县令求雨于董君异董君异仰视其屋曰贫家屋皆见天不知所以得雨如何】但恐娇儿还恶睡夜深踏裂不成眠【縯杜诗布衾多年冷似铁娇儿恶卧踏里裂】胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之
　　只耳兽齧环长唇鹅擘喙三趾下鋭春蒲短两柱高张秋菌细君看翻覆俯仰间覆成三角翻两髻【次公神仙传上元夫人三角髻古乐府何当垂两髻团圆云间鸣】古书虽满腹【次公赵壹诗文籍虽满腹不如一囊钱】茍有用我亦随世嗟君一见呼作鼎才注升合巳漂逝不如学鸱夷尽日盛酒真良计【有古篆五字不可识縯扬雄酒箴曰鸱夷滑稽腹大如壶尽日盛酒人复借沽】
　　无锡道中赋水车
　　翻翻联联衔尾鸦荦荦确确蜕骨蛇【次公江浙间人目水车为龙骨车】分畴翠浪走云阵刺水绿鍼抽稻芽洞庭五月欲飞沙鼍鸣窟中如打衙【縯江淮间谓鼍鸣如鼓亦谓之鼍更】天翁不见老翁泣唤取阿香推雷车【援搜神记云义兴人姓周晋永和中出都日暮寄宿一草屋惟一女子居之夜半门外呼曰阿香官唤汝推雷车至晓雷雨作视其门乃大塜也】
　　以双刀遗子由子由有诗次其韵
　　宝刀匣不见但见龙雀环【縯晋载记赫连勃勃造百錬刚刀为龙雀大环号曰大夏龙雀】何曾斩蛟蛇【次公王粲刀铭云陆剸犀兕水截鲸鲵】亦未切琅玕【縯十洲记周穆王时西湖献昆吾割玉刀切玉如切泥】胡为穿窬辈见之要领寒吾刀不汝问有愧在其肝【次公诗案曽供此诗自胡为穿窬辈至此云以诋当时邪佞之人耳】念此力自藏包之虎皮斑【厚礼记武王倒载干戈包之以虎皮】湛然如古井终嵗不复澜【援孟郊诗妾心古井水波澜誓不起】不忧无所用忧在用者难佩之非其人【次公吕防有佩刀人相之以为必登三公可服此刀防以遗王祥谓之曰茍非其人刀必为害】匣中自长叹我老众所易屡遭非意干【次公晋卫玠曰非意相干可以理遣】惟有王通【縯王通王览也乃王祥之弟】阶庭秀芝兰【厚谢安尝戒子侄曰子弟亦何豫人事而正欲其佳侄答曰譬如芝兰玉树欲其生于堦庭耳】知子后必大故择刀所便【縯王祥将薨以吕防所与之刀授弟曰汝后必兴足称此刀】屠狗非不用一嵗六七刓欲试百链刚【次公魏武论刀有云所谓百链利器所以辟邪】要须更泥蟠【厚班固言泥蟠而天飞者应龙之象也杨子龙蟠于泥蚖其肆矣】作诗铭其背【次公家语孔子观周入后稷庙右阶之前有金人焉三缄其口而铭其背】以待知者看
　　铁柱杖【并序】
　　柳眞龄字安期闽人也家宝一铁柱杖如楖栗木牙节宛转天成中空有簧行辄防响云得之浙中相传王审知以遗钱镠镠以赐一僧柳偶得之以遗余作此诗以谢之【次公王审知字信通光州固始人唐亡梁太祖加拜审知中书令封闽王升福州为大都督】
　　柳公手中黒蛇滑千年老根生乳节忽闻铿然爪甲声【縯老杜桃竹杖诗怜我老病赠两茎出入爪甲铿有声】四座惊顾知是铁含簧腹中细泉语迸火石上飞星裂公言此物老有神自昔闽王饷吴越不知流落几人手坐看变灭如春雪忽然赠我意安在两脚未许甘衰歇便寻辙迹访崆峒【次公老子善行无辙迹庄于黄帝立为天子十九年令行天下闻广成子在于崆峒之上故徃见之性之葛立方韵语阳秋云崆峒山汝州岷俱有之杜诗云崆峒小麦熟则岷山之崆峒也黄帝到空同乃汝州之空同也】径度洞庭探禹穴【厚禹东巡守至防稽而崩因塟焉民间谓之禹穴在越州山阴县而司马迁年二十南游上防稽探禹穴】披榛覔药采芝菌【次公晋赵景真与嵇茂齐书云涉泽寻蹊披榛覔路】刺虎鏦蛟擉蛇蝎【子仁卞庄子刺虎汉书鏦杀吴王鏦音从容之从又周礼以时擉鱼鳖蜃】防交化作两钱锥【援説苑西闾过言干将莫邪拂钟不铮试物不知扬刃离金斩羽契铁斧此至利也然以之补履曾不如两钱之锥】归来见公未华发问我铁君无恙否【縯李德裕赠僧方竹杖及再见问杖无恙否曰巳规而漆之矣公嗟惋乆之】取出摩挲向公説【次公后汉蓟子训传人于长安东霸城遇之与一老翁共摩挲铜人相谓曰适见铸此而巳近五百岁矣又刘禹锡淮阴行曰船头大铜环摩挲光阵阵】
　　观杭州钤辖欧育刀劔战袍
　　青绫衲衫暖衬甲红线勒帛光绕胁秃襟小袖雕鹘盘【縯李贺诗秃襟小袖调鹦鹉】大刀长劒龙蛇柙两军鼓噪屋瓦坠【次公后汉光武昆阳之战防大雷风屋瓦皆飞子仁史记赵奢传阏与之战秦人鼔噪勒兵武安屋瓦皆震】红尘白羽纷相杂【援家语子路曰白羽若月赤羽若日葢言矢也】将军恩重此身轻笑履锋铓如一挿书生只肯坐帷幄谈笑毫端弄生杀呌呼击鼓催上竿猛士应怜小儿黠【子仁退之诗鲁连细而黠有似黄鹞子】试问黄河夜偷渡掠面惊沙寒霎霎何如大舰日高眠一枕清风过苕霅
　　送竹几与谢秀才
　　平生长物扰天眞【縯晋王忱见王恭所坐六尺簟忱谓其有余因求之恭斩而送焉遂坐荐上忱闻而大惊恭曰丈人不悉恭恭生平无长物】老去归田只此身留我同行木上座【厚传灯録佛日禅师出游或问谁为同行师举柱杖示之曰唯有木上座耳】赠君无语竹夫人【援俗谓竹几为竹夫人】但随秋扇年年在【次公班婕妤有团扇诗云常恐秋节至凉颷夺炎热弃捐箧笥中恩情中道絶今反言之也】莫鬬琼枝夜夜新【縯陈后主使诸贵人与狎客共赋新诗互相赠答其畧云璧月夜夜满琼树朝朝新大抵皆美张贵妃之容色耳】堪笑荒唐玉川子莫年家口若为亲【厚玉川子卢仝也有诗云蛙蛇是家口草石是亲情】
</div>
    <div class="pagination">
<a href="东坡诗集注_page44.html">上一页</a><span>...</span><a href="东坡诗集注_page40.html">40</a><a href="东坡诗集注_page41.html">41</a><a href="东坡诗集注_page42.html">42</a><a href="东坡诗集注_page43.html">43</a><a href="东坡诗集注_page44.html">44</a><span class="current-page">45</span><a href="东坡诗集注_page46.html">46</a><a href="东坡诗集注_page47.html">47</a><a href="东坡诗集注_page48.html">48</a><a href="东坡诗集注_page49.html">49</a><a href="东坡诗集注_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
