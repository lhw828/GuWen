<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 3 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 3 页/共 74 页</h1>
    <div class="content">　　和议是塞外防尘走天子和议非军前函首送太师议和生议战死生国讐死国耻两太师竟谁是【潘云毕竟无一是者】
　　金字牌
　　金字牌从天来将军恸哭班师回士气郁怒声如雷声如雷震三陲幽蓟已复无江淮仇讐和壮士死【谢云六字尽之矣此外虽万言亦不能尽】天下事安有此【谢云此六字亦不可少】国之亡嗟晩矣
　　三字狱
　　朋党谪天下惜惜不惜贬李迪三字狱天下服服不服杀武穆【潘云抉出鬼胆】奸臣败国不畏天区区物论真无权崖州一死差快意遗恨施郎马前刺
　　参谋事
　　新将代旧将去参谋来军有主受命犒不受战参谋行真独断宋家养兵二百秋大功竟属书生收翻令愧死刘扬州【谢云扬州非真愧者借此表见参谋功烈耳】君不见陜西归来笏画地遗恨他年六州弃
　　千金赠
　　相门深深夜半扃百年恩重千金轻二人辞受本同情君王但赏辞金名【潘云如此难叙事叙出便别】呜呼一桧死一桧生君王孤立臣为朋谁哉更问胡邦衡【谢云振古如兹】
　　济阳怨
　　宫中快行过巷门巷中皇子心如焚相臣引入旧班里我胡为犹在此殿头烛影坐者谁殿帅捽头听诏词君为臣臣就国【潘云此六字亦尽】父子幽明不相白湖州义兵翻作殃身死犹贻諌官谪济阳寃寃不极
　　金大将
　　汝何官金大将汝何名陈和尚好男子明白死生金人死金鬼【潘云头头是道】胫可折吻可裂七尺身躯一腔血金人愤泣元人夸争愿再生来我家吁嗟乎文山烈后叠山已汝能不学乃如此
　　戚里婿
　　戚里婿城贵妃社内侍董丞相无私交难共事台兵不待章奏批丞相出城君不知丞相出天下惑君不知竟何国【潘云结亦痛快】
　　木绵庵
　　多寳阁中欢不足木绵庵前新鬼哭裂肤拉脇安足论天下苍生已无肉君王不诛监押诛父讐国愤一时摅监押死死不灭元城使者空呕血【谢云往往于比属处见精神】
　　冬青行
　　髙家陵孝家陵鳞骨尽蜕龙无灵唐义士林义士野史传疑定谁是玉鱼金粟俱尘沙何须更问冬青花徽钦不归梓宫复二百年来空朽木穆陵遗骼君莫悲得葬江南一抔足【潘云恨中有恨】
　　赵承防
　　赵承防谁家子王维诗画钟繇书【潘云用事切】不独行藏两相似文山令子燕京臣临川贡士官成均【潘云千古谁复雪得】名家大儒亦如此雪楼之徒安足齿【谢云是是】
　　刘平妻
　　谁谓虎力猛赤手亦可屠谁谓妾无身妾身虽在不如夫妾身与夫争虎口生同道路死川薮呼儿拔刀儿不怖厉声摧山虎为沮擕夫夜归车下宿蓐食趋程烹虎肉【潘云壮哉】夫身有死死不孤生当为君西击胡【潘云见成语自是用得好谢云往见四烈妇诗音韵铿锵气格髙古以为竒作后始见全本首首竒絶昔人谓一人不数篇者殆不可以槩天下士也具眼者当自知之】
　　尊经阁
　　尊经阁阁髙不可攀前有文宣宫后有钟陵山【潘云似不尽意】
　　花将军歌
　　花将军身长八尺勇絶伦从龙渡江江水浑提剑跃马走平陆敌兵不能逼主将不敢嗔杀人如麻满川谷徧体无一刀鎗痕太平城中三千人楚贼十万势欲吞将军怒呼缚尽絶骂贼如狗狗不狺【潘云竒句险语】樯头万箭集如猬将军愿死不愿生作他人臣郜夫人赴水死有妻不辱将军门将军侍婢身姓孙【谢云长短缓急妙得节防】收尸葬母抱儿走为贼俘献随风尘寄儿渔家属渔姆死生已分归苍旻贼平身归窃儿去夜宿陶穴如生坟乱兵争舟不得渡堕水不死如有神浮槎为舟莲为食【潘云只此数语写出许多事如在目前】空中老父能知津孙来抱儿达行在哭声上彻天能闻帝呼花云儿风骨如花云【潘云叠出花云二字倒押韵妙极妙极】手摩膝置泣复叹云汝不死犹儿存儿年十五官万户九原再拜君王恩忠臣节妇古稀有婴杵尚是男儿身【谢云又是一意】英灵在世竟不朽下可为河岳上可为星辰君不见金华文章石室史嗟我欲赋岂有笔力回千钧【潘云此篇卓诡竒絶而圆活流动如珠走盘非心得手应断不至此木兰辞后何可多见司马迁毎以竒事试笔力予于此亦云】















　　怀麓堂集巻二
　　钦定四库全书
　　懐麓堂集巻三
　　明　李东阳　撰
　　诗稿三
　　长短句
　　清乐诗为天台杨允昌作
　　台之山石孱孱我登其巇可以振我衣台之水石齿齿我行其沚可以洗我耳山水之区我田我庐朝樵暮渔式啸以游天壤之间有鸢有鱼我乐我清匪物与谋悠悠化机动静无舍我清我乐谁知我者有怀若人莫招尔来欲往从之室是逺而我歌此诗知者和之
　　捕鱼图歌
　　贫家捕鱼多用罾富家捕鱼多用网贫家不如富家利一网得鱼长数丈江花夹岸江水深此时尺鱼如寸金岸髙罾小扳不足渔歌哀咽愁人心家家卖鱼向江浦大船小船不知数大船鱼好多得钱小船悠悠竟朝暮长沙游子思故乡安得坐观江水傍买鱼沽酒对明月我虽不饮强举觞我家海子桥西住中使馈鱼长比箸居民未识忍独尝自倚阑干放教去吾生有兴不在鱼披图见画已有余无家无业岂足问但愿四海赤子同鲜腴
　　答罗明仲草书歌
　　草书之妙谁絶伦我欲从之羞效颦平生两手硬如铁空有苦思凌风云罗夫子君不闻草书在意不在文十年摹写未必似偶然落笔还通神人道张颠看剑舞公孙大娘出谁门始知骅骝别有骨世上岂复曹将军罗夫子君不见陈士谦温元善芙蓉顔色杨柳姿能使市上黄金贱今人好尚乃如此有眼何须辨真赝罗夫子眼如电生来四十年阅遍图书五千巻向来得我书赠我一匹锦绣缎吾观少陵有诗史看君之诗宛相似包罗巨细成大家上穷伏羲下元季秋姜冬桂老愈辣翠竹青松寒不死君诗在格不在辞肯与时人鬬红紫吾观草书亦如此罗夫子君莫疑眼中磊落非君谁紫阳之书冠今古其大如斗小者巵虫书鸟迹不复识见此再拜真吾师君今长驱我戈倒缩手不搏生蛟螭长安城西纸贵贱吾欲买断防君嗤
　　题丁御史同年墨竹走笔长句
　　淛江之东县新昌乃在千岩万壑之中央侧身重足恐无路五步一涧十步冈君家茅堂此卜筑白石丛抱青筼筜西接林薄南通塘低者出地髙出墙江南此物贱如草买种不费锸与筐野生石迸小如指一夜风吹还尺强烟锄雨栉嵗屡改旧叶换尽新梢长青苔白石净如扫吴纻越罗生雪霜脱巾箕踞坐其下野叟林夫相与狂吹洞箫飞羽觞鸣玉琴舞霓裳隂风防防左右至耳热不受秋山凉醉中恍惚无定所颠倒万籁随宫商忽妬壮士入沙场铁骑夜蹙隂山疆不闻鼓角动但见矛防森开张忽如仙人来帝傍翠环金节声锵锵不闻鸾鹤叫但见云中双凤凰蛟龙起舞鬼陆梁复如扁舟渡潇湘九疑山前鹧鸪泣二女闻之双断肠是时骚人醉半醒孤棹万里回沧浪十年宦游隔江海此兴落落何由偿深知良工心独苦爱画不减青琳琅往时王孟端近者夏太常二公之画世所藏此物胡为在君堂君心自有百链刚见此意气俱飞扬乌台退食宴佳客看竹不碍肩舆郎我当擕琴载双鹤坐子林间青石牀
　　怡云楼歌为乐清鲍翁作
　　登髙楼飞甍画栋参差浮上摩青空入倒景下瞰巨壑通长流浮云何悠悠层岩列岫散复收随风冉冉不盈寸顷刻变幻不可求荡胸引步却回首日夕坐倚可以忘君忧云来不作西郊雨君亦长居东海陬人生几何时胡为滞此山之幽世事恍惚无定所白衣苍狗谁为谋感兹遯迹向岩窟少年有意今白头浮云兮归来与尔散漫终林丘
　　题程亚卿所藏刘进画鱼
　　刘生亦是丹青豪近来作画无此曹平明退直呼浊醪半酣脱却宫锦袍戏将秃笔作鳞介已觉四壁生风涛风涛汹涌向何处岸阔江空起烟雾东风一夜吹水浑翠鬛红鬐不知数桃花柳絮时吐吞轻系乱荇交缤纷圆光倒射日成西灭影下没天无痕羣嬉若共众芳狎逺逝忽与洪波奔千形万态极幻化仓卒逢之安可论就中钜者称赤鯶卓荦颇似鲸与鲲仰窥河汉若咫尺俯视江海如甖盆嵓峦变风雨作走天吴驱海若流云掣电同挥霍喷沫浮沤满寥廓锋镝参差见龈腭剑防峥嵘露头角直遣飞腾动鬼神宁夸震撼倾山岳若非溟渤即洞庭不然岂得通幽灵幽灵汗漫入恍惚始信丹青有竒骨刘生刘生良已工谁其爱者司徒公华堂锦轴粲盈丈髣髴坐我龙门中龙门高高几许叶公画龙龙出走此物胡为在庭宇知公自是人中龙防向人间作霖雨玉如意金叵罗激髙堂扬练波文王在沼民共乐君子有酒吾当歌我生解诗不解画潦倒不觉双顔酡吁嗟乎吾当奈尔丹青何
　　送张修撰养正擢佥都御史北巡
　　君不见居庸山髙石磊磊西来太行走东海谁遣重城叠嶂居其间万古神功荷真宰南则龙楼凤阙髙巑岏北则诸州列镇相钩环胡沙旧路通龙门马营独石俱藩垣圣朝疆域过前古俯视朔漠之地皆中原坐开明堂抚寰中帝遣良臣镇兹土满朝冠葢瞻风云出塞旌旗拥貔虎张君能文复能武胸中武库森戈矛笔下词锋走风雨平生耻学儒生酸气作虹霓向空吐朝游玉堂暮乌府平步青云若廷庑手持娲皇五色之琼瑶仰睇髙天为天补豸冠白简凌秋霜都城满路生辉光共道台臣出中秘不比御史尚书郎衣冠此事亦希有先朝以来重纪纲北门鎻钥付公等城堑万仞同金汤东北诸部尚未降狼烟羽檄遥相望地接云中入河外猛士夜起提干将当令闗城三百六十里亭障虽有道路无豺狼吁嗟乎居庸真险不可当雄才逸气直与山颉颃诸有道四夷服圣德浩荡被八荒麒麟髙阁摩空苍岩廊屹立中昂藏金书铁劵何煇煌君乎早归来毋为滞此天一方
　　寿岂堂歌【泰和罗悦善先生以余杭教谕致仕年七十其子璧为绍兴教授从子明邮札来索是诗】
　　罗先生晩翠之子德安之孙清谈玉雪顔春温文贞公学行世所尊先生年二十游其门两家子姓诸弟昆衣冠器业朴且敦嗟哉典刑今尚存先生六经饫千古中年作官向吴楚当时弟子数百人三十年来半台府先生朝投章暮解组箕裘之子能继武吾复何为走尘土有田可耕有溪可渔先生之庐左琴右书岂徒玩风月亦以忘形躯北堂老妪头总白筋力矍铄不与儿童殊向来东游复西客梦寐得返山林居山中之乐乐只且人皆不足我有余嗟此不饮将何如登庙廊望江海谁其作歌歌寿岂先生诸郎我寮宷尊前桂酒绿正浓篱下菊花黄可采方当再拜祝眉寿不得登堂共斑防愿同七十还归来门外竹林青未改
　　蒋御医黄头月桂图
　　一月一花开开时月常好黄头少年何翩翩每见花开被花恼红顔绣羽纷葳蕤暖风吹春春力微芳心艳影莫相妬共保春光在迟暮君不见江花欲落江水深凭仗黄头过江去
　　三星图歌寿致仕马太守【给事中中锡之父】
　　三星何光华回光下烛黄门家精灵在天光在地化作人形与人类福星雍容丰且都翩然骑鹤乘紫虚禄星髙冠盛华裾浮云为驭鸾为车寿星古貌长骨颅渥丹为顔雪鬓须金縢玉轴藏秘符下主人寿无沈瘉森然万象中见此三丈夫天髙路逺不可呼三星三星真有无仙翁皎皎人中星福禄而寿身康宁俨如星辰在丹青问翁福开金罍坐华屋儿孙纷纷如立竹问翁禄象简绯袍佩双玉人生五马贵亦足况有天书照林谷问翁寿今几何筋力强健头双皤人生七十古未多翁今况是一纪过三星在天一星在堂四星煌煌为国之光下有文昌星炳然居其傍冠裳伟风度云是黄门郎紫微垣髙天咫尺下照后土成祯祥圣明在位世寿昌翁百千嵗长无疆年年愿授长生简写我玉薤青琳琅
　　送王公济归武昌歌
　　武昌何雄哉髙藩巨镇天为开舜遣神功下疏凿始见长江大汉衮衮从空来连山崩腾若奔马三十六矶水如泻平川渺渺原茫茫瞥视孤城如一瓦英雄割据三千年圣代乾坤尽陶冶翚飞井络周防乎其间不独帆樯往来者吾尝南游吴西入楚登胭脂望鹦鹉夜月山横赤壁坡晴沙日射黄金浦是时怀故乡吊前古呉周黄晋陶庾奸如曹瞒猥黄祖余子碌碌安足数方今脩文复偃武家诗书士冠组地灵人杰真快覩予独无能愧乡土王君磊落人中豪十年书剑随游遨抚挥七怨动流水防染万象归秋毫有时纵笔作词赋出入经史窥风骚岂徒文思比唐勃应遣颂声如汉褒南宫四举不一荐骏马未脱盐车劳君今拂衣去京阙瀛海浩荡蓬山髙髙歌向空空宇阔白日鼓枻凌风涛昔作凤朝阳今为鹤鸣臯擕手欲止之江流正滔滔丈夫离别各有志不学世上儿女声嗷嗷赠君明月为钩虹作线归向江头掣巨鳌
　　沧海謡寿秦廷贽秋官母七十
　　东南何所有海与天河通天河散作亿万下界九土分衡从江淮河济作四渎长流赴海皆朝宗尾闾泄气石沃水其下无底归虚空上来磅礴接混沌周环八方此其东东乃扶桑出日之所在金乌三蹠浴影乎其中蜃气朝浮万家市鳌背夜戴三山峯千年老鱼化为龙层波叠浪藏龙宫鲛绡织牕雾气白蚌甲吐月珠光红鼋鼍喧呼鳅鳝舞复有三百六十鳞朋羽族纷追从咸阳西来男女童有船不进遭回风王母西池不盈勺敢以浅眼窥方蓬霞冠云帔不可以髣髴俯视寰宇空尘防巫山老婆年七十家居近海圆丘同挹瓢为浆酿为酒海水照见双青瞳烹鱼炮鳖荐芳错蛟涎香雾飘防茸世人有眼不得见但见琅函寳轴名姓照耀金泥封西曹郎君美风度皎若出海珊瑚丛揽衣望海欲东游须臾鞭石成长虹三神之山不老之药倘可得愿教一粒千嵗嵗嵗无终穷
　　沧浪吟
　　沧浪水清且闲朝持长竿去暮踏轻舟还江湖悠悠厌奔走独挂渔罾向溪口水靣游鱼不避人江间白浪空回首细草平沙帯绿苹微风不动波粼粼忽如青丝飐红鳞低头坐睡了不闻亦知在兴不在物江村水市徒纷纷沧浪水清不浊耳可洗缨可濯江南风景殊不恶耕田不如捕鱼乐我家住在潇湘东长向沧浪忆钓翁借问矶头旧江水春来几度桃花风
　　谢谢方石恵石棊子
　　天台山髙东走海结为方岩石磊磊仙人巨斧劈石碎斵出象棋三十二犹恐世人不识云篆书刻作西京后来字朱填墨写部类分坐开两垒成三军裹藏尚帯烟云气变化或惊蛇鸟羣仙人白头朝帝阍持以赠我同瑶琨空堂无人石枰响病骨先秋觉萧爽杜陵画纸那可着火余冷玉差能彷君不见越山老樵枯木柯看时浑少别时多世间成败等局戏何必燕然刻石髙嵳峩不如坐共一枰晚仙人不留将奈何吁嗟乎仙人不留将奈何
　　送邵国贤还治许州
　　许州太守西南来五马双旌何壮哉入门长揖向座主元是南畿选擢之英才忆君醉下琼林宴独向中原领州县使节宣恩处处周停轺问俗村村遍州当要路多舟车居民十室九已虚亦知听讼事非急任道催科政不如我方闭门读古书闻渠此语重欷歔名途利径人竞趋谁复有心如此欤京城六月淫雨余漂没禾稼倾民庐坐令神州赤子百万軰啼饥忍冻塞路衢翰林儒官不涉事饱食端居岂吾意万间广厦何必论我屋沮洳恐无地吾闻杞忧天嫠辍纬抱牟心挥贾涕敢言民社非我图耐有闲情为君计大河南北多荒田三年水旱相缠绵江流转徙无定所直指梁汴窥藩垣谁将只手障百川向来议者塞与迁问君此策竟安出自言地疎官复小有口不敢如河悬兹州自古无水患亦有平原沃壤遥相连古称苛政猛于虎或者有患如水然息争止暴是君事百姓方頼太守贤赐金赠秩岂足为子望望子不在文章传
　　平湖十咏为过郎中太仆作
　　武湖春色
　　春来武湖绿春去武湖深清波帯碧草幽鸟啼芳林宁独知春来与春去长在武湖湖上住
　　案山晓翠
　　逺山青青玉案气漫漫开爽旦君不见乐游原上易黄昏夕阳虽好空魂断
　　三寺雨钟
　　朝钟晴昏钟雨朝钟满空山昏钟遥遥不知处山僧报客客不来又逐溪风过溪去
　　六桥晴市
　　六桥东西南北水桥为村水为市昨日雨多今日晴髙楼翠幔纷纵横揺湖船卧明月归来梦作杭州客
　　东田社鼓
　　日之出东田东鼓填填走社翁刲肥羊击壮豕舞复歌社神喜但愿年年好风雨侬衣有桑食有黍长迎社神击社鼓
　　西浦渔罾
　　侬家住西浦儿童识罾罟罾髙岸阔秋水深湖上鱼鰕贱如土待我他时归挂罾功成自买扁舟去
　　南村书堆【村旧住张氏】
　　南村书屋书满车南村书声声满家读书不作村学究身为郎官印如斗如今秪合称书乡不独书堆人姓张
　　北原牧唱
　　北原草青牛正肥牧儿唱歌牛载归儿家在原牛在坂歌声渐低人更逺山苍茫水清浅
　　霍氏行祠
　　霍将军谁遣汝庙食吴山下扬灵旗耀灵马神游四方适余野霍将军武且神驱逐厉鬼鞭风云生能安邦死能福吾民壮哉将军死犹存
　　鲁公古墓
　　荒荒髙原郁郁古墓谁其葬之侯姓鲁君看佩铜章系青组有酒谁浇墓傍土彼独何人民亦何心嗟哉鲁侯名至今
　　山水图为曰防中书题送体斋先生
</div>
    <div class="pagination">
<a href="怀麓堂集_page2.html">上一页</a><a href="怀麓堂集.html">1</a><a href="怀麓堂集_page2.html">2</a><span class="current-page">3</span><a href="怀麓堂集_page4.html">4</a><a href="怀麓堂集_page5.html">5</a><a href="怀麓堂集_page6.html">6</a><a href="怀麓堂集_page7.html">7</a><a href="怀麓堂集_page8.html">8</a><span>...</span><a href="怀麓堂集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
