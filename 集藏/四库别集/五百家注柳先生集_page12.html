<!DOCTYPE html>
<html>
 <head>
  <meta charset="utf-8"/>
  <title>
   五百家注柳先生集 - 第 12 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注柳先生集 - 第 12 页/共 19 页
  </h1>
  <div class="content">
   对螝齧已毒【蔡曰螝胡对切説文蚕蛹也古今字诂螝古虺字韩非子虫有螝者一身两口争食相龁遂相杀也齧倪结切噬也】不以外肆细腰羣螫【蔡曰螫式亦切虫行毒也博物志细腰蜂无雌雄之类取桑虫及阜螽之子抱而为巳子也】夫何足病
　　问惊女采薇鹿何祐【王逸曰祐福也言昔者有女子采薇菜有所惊而走因获得鹿其家遂昌炽蒙天祐之】北至回水萃何喜【王逸曰萃止也言女子惊而北走至于回水之上止而得鹿遂有福喜也】
　　对萃回偶昌鹿曷祐以女【韩曰对以为避祸得鹿亦偶然耳】
　　问兄有噬犬弟何欲【王逸曰兄谓秦伯也噬犬啮犬也弟秦伯弟鍼也言秦伯有囓犬弟鍼欲请之】易之以百两卒无禄【王逸曰言秦伯不肯与弟鍼犬鍼以百两金易之而又不聴因逐鍼而夺其禄也】
　　对鍼欲兄爱以快侈富愈多厥车卒逐以旅【元注问云百两谓车也王逸以为百两金误也蔡曰鍼其盐切秦后子也两音亮车数也秦秋昭公元年夏秦伯之弟鍼出奔晋左氏传罪秦伯也晋国语秦后子来仕其车干乗后子即鍼也】
　　问薄暮雷电归何忧【王逸曰言屈原书壁所问略讫日暮欲去时天大雨雷电思念复至自觧曰归何忧乎洪兴祖曰薄暮喻年将老也雷电喻君暴恶也归何忧者自寛之辞也】厥严不奉帝何求【王逸曰言楚王惑信谗佞其威严当日堕不可复奉成虽从天帝求信神无如之何】伏匿穴处爰何云【王逸曰爰于也云言也吾将退于江濵伏匿穴处耳当复何言乎】荆勲作师夫何长先【王逸曰荆楚也师众也勲功也初楚边邑处女与吴边邑处女争采桑于境上相伤二家怒而相攻于是楚为此兴师攻灭呉之边邑而怒始有功时屈原又谏言我先为不直怒不可长久也一无先字蔡曰史记吴世家吴王僚九年公子光伐楚防居巢钟离取两都而去言楚虽有功吴复伐楚非长乆之防也此楚平王时事屈原徴往事以讽耳】悟过改更我又何言【王逸曰欲使楚王觉悟也】
　　对咨吟于野胡若之很【童曰很戾也○很户恳切】严坠谊殄丁厥任【韩曰闵原当此礼义消亡之时也】合行违匿固若所咿嚘【蔡曰咿音伊嚘音忧咿嚘叹也】忿毒意谁与【韩曰谓原伏匿草野尚兴词致愤欲何为也】丑齐徂秦防厥诈谗【蔡曰防徒滥切与噉同説文食也】登狡庸咈以施【蔡曰咈甫物切违也】甘恬祸凶亟锄夷愎不可化徒若罢【韩曰谓楚怀王之时秦欲伐齐与楚从亲王患之乃令张仪厚币事楚絶齐愿献啇于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里懐王怒举兵伐秦大败于丹阳明年秦割汉中地与楚以和时秦昭王欲与懐王防王欲行屈原谏之曰秦虎狼之国不可信不如无行懐王信子兰言竟行遂死于秦此对之意所以详言用原当日谏之不聴以至于斯云尔蔡曰愎弼力切狠也罢读曰疲劳也】
　　问呉光争国久余是胜【王逸曰光阖庐名言呉与楚相伐至于阖庐之时吴兵入郢都昭王出奔故曰吴光争国久余是胜言久胜我也】
　　对阖绰厥武滋以侈頽【蔡曰阖谓呉王阖庐也楚昭王十年呉王阖庐伐楚楚大败吴兵遂入郢】
　　问何环穿自闾社丘陵爰出子文【王逸曰子文楚令尹也子文之母郧公之女旋穿闾社通于丘陵以滛而生子文弃之梦中有虎乳之以为神异乃取收养焉楚人谓乳为鬭谷谓虎为于菟名鬭谷于菟字子文长而有贤人之才也蔡曰一作何环闾穿社以及丘陵是滛是荡爰出子文谷如口切于音鸟莬音徒】
　　对于菟不可以作怠焉庸归【元注问曰爰出子文哀今无此人但任子兰也蔡曰左氏传宣公四年初若敖娶于防生鬭伯比若敖卒从其母畜于防滛于防子之女生子文焉防夫人使弃诸梦中虎乳之防子田见之惧而归夫人以告遂使收之楚人谓乳为谷谓虎为于菟故命之曰鬭谷于徒以其女妻伯比实为令尹子文】
　　问吾告堵敖以不长【王逸曰堵敖楚贤人也屈原放逐时语堵敖曰楚国将衰不复能乆长也】
　　对欵吾敖之阕以旅尸【元注楚人谓未成君而死曰敖堵敖楚文王兄也今哀怀王将如堵敖不长而死以此告之逸注以为堵敖为楚贤人大谬蔡梦弼曰阏鸟葛切塞也止也按左氏传庄公十四年楚子灭息以息妫归生堵敖及成王焉楚子文王也荘公十九年杜敖立二十三年成王立杜敖即堵敖也则堵敖乃成王之兄子厚以为文王兄亦误矣楚怀王为秦昭王所诈令防武关强留之要以割地懐王卒死于秦此所谓旅尸也】
　　问何试上自予忠名弥彰【王逸曰屈原言我何敢甞试君上自号忠直之名以显彰后世乎诚以同姓之故中心恳恻义不能已也○试一作诫予一作与】
　　对诚若名不尚曷极而辞【韩曰谓屈原茍无尚名之心则天问曷极其辞如此○一本云食姑不失圣人胡徃不道】











　　五百家注栁先生集巻十四
　　钦定四库全书
　　五百家注柳先生集巻十五
　　问答
　　晋问
　　【韩曰公晋人实以尧之故都为重故设武陵之问而悉以晋之名物对一曰晋之山河表里而险固二曰晋之金鐡甲坚而刃利三曰晋之名马其强可恃四曰晋之北山其才可取五曰晋之河鱼可为伟观六曰晋之盐寳可以利民七又先言文公霸业之盛而后以尧之遗风终焉其为文可谓工矣补注晁无咎尝取此文附续楚词其系冇曰枚乘七发葢以微讽吴王濞母反晋问亦七葢效七发以讽时君薄事役而隆道实云】
　　吴子问于柳先生曰【童曰吴子武陵】先生晋人也【童曰公河东人】晋之故宜知之【故下一有封字】曰然然则吾愿闻之可乎曰可晋之故封太行掎之【韩曰太行在泽州晋城县一云在懐州修武县西北则此山当在二州之界也孙曰　汉地理志太行山在河内山阳县　县西北掎谓掎角也○掎举绮切】首阳起之【韩曰首阳山在河东蒲版县华山之北河曲之中】黄河迤之【韩曰黄河之源出自昆仑循雍州北征达华隂至扵徳州而入于河晋地葢当河之曲也説文云迤邪行也○迤移尔切】大陆靡之【孙曰书大陆旣作汉地理志在钜鹿县北泽名也韩曰按通典在赵州昭庆县即隋大陆县地有大陆泽又云深州有陆泽县大陆亦在此则此泽当在二州之界也靡释文云靡曼也】或巍而髙或呀而渊【童曰呀张口也○呀虚加切】景霍汾浍【孙曰晋语景霍以为城汾河涑浍以为渊注曰景大也景霍谓霍太山在河东彘县汾河涑浍四水名】以经其壖【张曰説文壖城下田也○壖如缘切】若化若迁钩婴蝉聫然后融为平川而侯之都居【孙曰晋侯之国】大夫之邑建焉其髙壮则腾突撑拒【童曰撑袤柱也拒捍也○撑抽庚切拒音巨】聱岈郁怒【童曰聱语不入也防岈山深貌○聱五交切岈许加切一本有焉宇】若熊罴之咆【熊音雄罴音碑咆音庖嘷也】虎豹之嘷【音豪】终古而不去攫秦搏齐【张曰攫持也厥缚切】当者失据燕狄惴怯若卵就压【孙曰若泰山之压累卵○就一作甎】振振业业觑闗蹀戸【张曰觑伺视也蹀蹈也○觑七虑切蹀达协切】惕若仆妾其按衍则平盈旋缘纡徐夷延若飞防之翔舞【防余専切与鸢同】洄水之容与【张曰洄説文云洄也防文逆流而上洄音囬】以稼则硕以植则茂以牧则蕃以畜则庶而人用是富而邦以之阜其河则濬源昆仑入于天渊【黄河见上注】出乎无门行乎无垠自匈奴而南以界西鄙【孙曰匈奴单于在晋之西】冲奔太华【韩曰太华即华岳也在晋之西】运肘东指混溃后土【童曰混音浑溃胡对切散也】濆浊麋沸【张曰濆涌也音汾又房吻切】鼋鼍诡怪【童曰鼋似鼈而大鼍水虫力至猛能攻陷河岸○鼋音元鼍徒河切】于于汩汩腾倒防越【张曰防马足疾貌音佚】委泊涯涘【童曰涘水涯音俟】呀呷欱纳【童曰呀张口也呷吸呷也欱大歠也○呀虚加切呷迄甲切欱呼合切】摧杂失坠其所荡激则连山参差广野壊裂轰雷努风【轰呼宏切】撼干【张曰撼摇也戸感切鸽字诸韵无之一本作颔释云颐下也音憾音戛】崩石之所转跃大木之所擢拔漰泙洞踏者【童曰漰水激有声泙亦水鸣声○漰披明切泙白明切与洴通踏音沓】弥数千里若万夫之斩伐而其轴轳之所负【韩曰轳船前刺櫂处轴船后施柁处又汉律名船方长为轴轳二字皆当从舟音逐卢】橦樯之所御【童曰樯船桅也音墙橦传江切】鳞川林壑隳云遁雨瞬目而下者【韩曰瞬摇目也音舜】榛榛沄沄【榛音蓁一本作溱音同沄音云】百舍一赴若是何如吴子曰先生之言丰厚险固诚晋之美矣然晋人之言表里山河者【孙曰僖公二十六年左氏子犯曰若其不捷表里山河必无害也】备败而已非以为荣观显大也吴起所谓在徳不在险【孙曰史记魏武侯浮西河而下谓吴起曰美哉山河之固此魏国之寳也起曰在徳不在险也】此晋人之借也【借或作籍云籍记也】愿闻其他
　　先生曰太卤之金【孙曰太卤太原晋阳县○卤音鲁】棠谿之工【韩曰棠谿属蔡州孙曰史记苏秦説韩宣恵王曰韩卒之剑防皆出于防山棠溪徐广曰汝南吴房有棠谿亭】火化水淬【童曰淬灭火取内切】器备以充为棘【童曰棘即防也】为矛【孙曰説文云前矛也建扵兵车长二丈】为铩【孙曰长矛曰铩音杀】为钩为镝【童曰箭镞】为镞为【晏本少一字宣献本无为镞为三字】为鍭【孙曰説文云矢金镞翦羽曰鍭音侯】出太白【孙曰太白星名注西汉志太白兵象也】征蓐收【孙曰昭二十九年左氏少昊氏之子曰该为蓐收西方之神】召招摇【孙曰招摇北斗七星也春秋运斗枢云北斗七星第一天枢第二旋第三机第四权第五衡第六开阳第七摇光摇光即招摇也韩曰晋志招摇主胡兵】伏蚩尤【孙曰汉武帝建元六年蚩尤之旗见其长亘天蚩尤彗星韩曰隋志旋呈散为蚩尤旗见则王者征伐四方】肃肃褷褷【山宜切一本作祁祁】合众灵而成之博者狭者曲者直者岐者劲者长者短者攅之如星奋之如霆运之如萦浩浩弈弈淋淋涤涤【童曰淋以水沃也涤洒也○淋音林涤音迪】荧荧的的【荧音萤】若雪山冰谷之积观者胆掉【徒吊切】目出寒液【童曰液泪也】当空发耀英精互绕晃荡洞射天气尽白日规为小铄云破霄【铄式灼切】跕坠飞乌【韩曰汉书飞鸢跕跕堕水中释文跕跕堕落也○跕都牒切又它协切】弓人之弓函人之甲胶角百选犀兕七属【孙曰周礼弓人为弓取六材必以其时角也者以为疾也胶也者以为和也函人为甲犀甲七属兕角六属○属音注】乃使跟超掖夹之伦【童曰跟足踵音根夹音挟】服而持之南瞰诸华【张曰瞰逺视也若滥切】北詟羣夷【韩曰詟失气言也质涉切】技击节制【孙曰荀子齐之技击不可以遇魏之武卒魏之武卒不可以当桓丈之节制】闻于天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可为美观也先轸曰师直为壮曲为老【韩曰僖二十八年左氏子犯曰师直为壮曲为老此云先轸言恐误】况徒以坚甲利刃之为上哉
　　先生曰晋国多马屈焉是产【孙曰僖二年左氏晋荀息请以屈产之乘假道于虞以伐虢杜预注屈晋地名生良马】土寒气劲崖坼谷裂草木短缩鸟兽坠匿而马蕃焉师师兟兟【童曰兟进也音诜】溶溶纭纭轠轠辚辚【轠音雷辚音隣】或赤或黄或或苍或醇或駹【张曰駹杂也莫江切】黭然而隂【童曰黭黑色音掩】炳然而阳若旌旃旗帜之煌煌【帜音侈】乍进乍止乍伏乍起乍奔乍踬【张曰踬跲也音致】若江汉之水疾风驱涛击山荡壑【荡音荡又它浪切】云沸而不止羣饮源槁【童曰源槁水竭】食野赭【张曰赭赤色音者】浴川蹙浪喷震播洒【韩曰喷鼓鼻也普问切洒字音洒】溃溃焉若海神驾雪而来下观其四散惝怳【韩曰惝怳狂貌上齿两切本作敞下许往切】开合万状喜者鹊厉怒者人搏决然坌跃【坌蒲闷切】千里相角风騣雾鬛【騣祖红切鬛音猎】斸山抉壑【童曰斸斫也音烛】耳摇层云腹捎众木寂寥逺逰不夕而复攫地跳梁坚骨兰筋交颈互齧【倪结切】鬭目相驯聚溲更嘘昂首张龂其小者则连牵缴绕【上古了切下尔沼切】仰乳俯龁【童曰龁齧也下没切】蚁杂螽集【童曰螽蟺也音终】啾啾潗潗【韩曰上林赋湁潗鼎沸注谓水激也○潗七立切啾即由切】旅走丛立其材之可者收敛攻教掉手飞縻指毛命物百步就羁牵以荀息【孙曰见僖二年谷梁传】御以王良【孙曰哀二年左氏邮良曰我两靷将絶吾能止之我御之上也】超以范鞅【孙曰襄二十三年左氏范鞅逆魏舒请骖乘持带遂超乘】轩以栾鍼【孙曰成十六年左氏步毅御晋厉公栾鍼为右掀公以出于淖韩曰已上四公皆晋之臣○栾音鸾鍼音钤】以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓【韩曰昭四年左传司马侯曰恃险与马而虞邻国之难是三殆也九州之险是不一姓冀之北土马之所生无兴国焉恃险与马不可以为固也冀北即冀州之北】请置此而新其说
　　先生曰晋之北山有异材梓匠工师之为宫室求大木者天下皆归焉仲冬旣至【孙曰周礼仲冬斩阳木】寒气凝成外凋内贞沈液不行【孙曰左氏犹拾沈也説文沈汁也液津液也○沈音审液音亦】乃坚乃良万工举斧以入必求诸岩崖之欹倾涧壑之纡萦凌防岏之杪颠【韩曰防岏山鋭貌杪説文云木标末也即枝上端○防徂丸切岏五官切杪音眇】潄泉源之淦瀯【童曰淦沈也瀯水囘貌○淦古南切瀯音营】根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿【童曰柹削木札朴也陈楚谓椟为柹音肺古废切】丁丁登登【韩曰诗曰伐木丁丁○丁侧更切】硠硠棱棱【韩曰説文硠石声一曰硠硠坚也棱四方木也○硠吕唐切棱卢登切】若兵车之乘凌其响之所应则溃溃漰漰汹汹薨薨【韩曰説文汹涌也一曰汹涌水声○汹许拱切薨呼肱切】若骞若崩若螭龙之鬭风霆相腾其殊而下者札捎杀【音戛】摧崪坱圠【韩曰崪山峻貌坱尘也圠山曲也孙曰贾谊赋坱圠无垠○崪作没昨律二切坱乌朗切圠音轧】霞披电裂又似共工触不周而天柱折【孙曰列子汤问篇共工氏与颛顼争为帝怒而触不周之山折天柱絶地维张湛注不周山在西北之极】鹍鹳鹙鸧【韩曰尔雅鸡三尺为鹍鹳似鹊而巢树者为白鹳曲颈为黑鹳説文鹙秃也鸧麋鸹也闗西呼为鸹山东通谓之鸧○四字音昆灌秋仓】号鸣飞翔防豻虎兕【孙曰释文防刘也似狸能捕兽祭天豻胡地犬也○防勑俱切豻音岸】奔触詟栗伏无所入遯无所脱然后断度收罗【孙曰鲁颂是断是度○断音短】捎危颠芟繁柯乘水潦之波以入于河而流焉荡突硉兀【童曰硉兀危石也○硉郎兀切】转腾冒没类秦神驱石以梁大海【孙曰三齐略记曰秦始皇作石塘欲过海观日出处于时有神人能驱石下海城阳一山石尽起立嶷嶷东倾状似相随而去云石去不速神人辄鞭之尽流血石莫不悉出至今犹尔】抵曲鳞蹙汇流雷解【童曰汇水合流音防】前者汩越后者迫隘乃下龙门之悬水折拉頽踏【童曰折败也拉摧也○折质涉切拉落各切亦通作折】捽首轩尾【韩曰説文捽持头髪也汉贡禹曰捽草杷土○捽昨没切】澒入重渊【童曰澒大水蒙澒也○澒胡动切】不知其几百里也涛波之旋滔山触天旣渟旣平弥望悠焉良乆乃始昂屹涌溢挺拔而出林立峯崪穿云蔽日涣然自挠复就行列浑浑而去以至其所唯良工之指顾丛台阿房【孙曰六国时赵王故台在邯郸城中连聚非一故名丛台史记秦始皇三十五年营作朝宫渭南上林苑中先作前殿阿房韩曰张衡东京赋云赵建丛台于后注赵武灵王起又云秦政利觜长距乃构阿房○房音旁】长乐未央【孙曰汉宫阙名曰长安有长乐宫未央宫】建章昭阳之隆丽诡特【孙曰武帝太初元年起建章宫在未央宫西昭阳亦殿名】皆是之自出若是何如吴子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且禠祁旣成诸侯叛之【韩曰左传昭公八年晋侯方筑褫祁之官至昭十三年晋成褫祁诸侯朝而归者皆有贰心杜预注褫祁地名在绛西四十里临汾水○褫音斯字亦作虒祁音巨之切】
　　先生曰河鱼之大【韩曰河当是黄河也】上迎涛波【孙曰秦始皇八年河鱼大上轻车重马东就食】罗壅津涯【一无罗字】千里雷驰重马轻车遂以君命矢而縦观焉【韩曰矢陈也隠五年左氏隠公矢鱼于棠】大罟断流修网亘山罩罶罣防【集注诗蒸然罩罩罩音都教切又诗鱼丽于罶注罶曲梁也音力乆切张衡西京赋曰设罣防注云鱼网音独鹿按唐韵罣古卖切又胡卦切皆不説是鱼网今上文四物皆是鱼网当音独鹿】织袵其间巨舟轩昻仡仡回环水师更呼声裂商顔【韩曰商山名在商州孙曰商顔商山之顔见张汤传】于是鼓噪沓集而从之扼龙吭【户郎切】拔鲸鳍【韩曰鲸大鱼鳍鱼脊上骨○鲸巨京切鳍音耆】戮白鼋【韩曰鼋似鼈而大○鼋音元】逐毒螭【韩曰螭如龙而黄无角○螭曲知切】叱冯夷【韩曰清泠传曰冯夷华阳潼乡隄首人也服八石得木仙是为河伯】立水湄搜搅流离【搅古巧切】掬缩推移梁防网蹙腾天弥围掉躃拥踊【童曰説文躃人不能行也踊跳也○躃音壁踊音勇】以登夫厯山之垂【韩曰厯山在河东】如川之归如山之摧【一作崔亦音摧】如云之披其有乘化防神振拔涟沦【韩曰水成文曰涟小波为沦○涟音连沦音伦】摛竒文【摛丑知切】出怪鳞腾飞涛而上逸生电雷于龙门者犹仰纶飞缴【童曰缴生丝缕音灼亦作系】顿踏而取之【踏一作踣】莫不脱角裂翼呀吓匍匐【童曰呀张口吓怒也亦云口拒人○呀虚加切吓音赫】复就脔切【脔力兖切】莫保龙籍具糅五味【韩曰糅杂也艾救切具一作甘】布列雕俎风云失势沮散逺去若夫魦鲿鲔鲤鰋鳢鲂鱮之琐屑蔑裂者【魦音沙鲿音尝鲔音洧鲤音里鰋音偃鳢音礼鲂音防鱮音叙上声义并见设渔者对智伯注鲿一作鲻音缁】夫固不足悉数漏脱纮目飬之水府而三河之人则已填溢餍饫腥膏舄卤闻鲙炙之美则掩鼻蹙额【阿葛切】贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者
　　先生曰猗氏之盐【孙曰猗氏县属河中猗氏之盐即河中两池也○猗扵宜切】晋寳之大者也人之赖之与谷同化若神造非人力之功也但至其所则见沟塍畦畹之交错轮囷【孙曰説文云塍稻中畦又云田五十畆曰畦三十畆曰畹○塍音乘畹音宛】若稼若圃敞兮匀匀涣兮鳞鳞逦弥纷属【逦力纸切弥音弥】不知其垠俄然决源酾流【酾山宜切又所绮切】交灌互澍【韩曰互差互也澍说文澍生万物互音濩字一作防澍音注又音树】若枝若股委屈延布【屈一作曲】脉写膏浸潗湿滑汩【童曰湁潗水貌滑利也○潗即入切滑戸八切汩音骨又越笔切】弥髙掩庳【与卑通】漫垅冒块【童曰垅田中髙处○漫平声】决决没没逺近混防抵值堤防瀴瀛霈濊【童曰瀴溟水絶逺貌濊水声或曰碍流也○瀴伊盈切濊呼括切】偃然成渊漭然成川【童曰沆漭大水貌○漭音莽】观之者徒见浩浩之水而莫知其以及神液隂漉【音鹿】甘卤密起【童曰卤咸水】孕灵富媪【孙曰汉礼乐志后土富媪媪女老称也坤为母故称媪○媪乌皓切】不爱其美【孙曰礼记地不爱其宝】无声无形熛结迅诡【孙曰説文熛火飞也平遥切】迥眸一瞬积雪百里皛皛羃羃【童曰皛明也胡了胡灼二切羃音覔一作幕幕】奋偾离析【童曰偾僵也方问切】锻圭椎壁【孙曰锻小冶圭璧皆言盐之状○锻丁贯切椎音槌】转的皪【音县】乍似殒星及地明灭相射【灭一作激】冰裂雹碎巃嵸増益【巃嵸山貌张曰上林赋上格孔下子孔切】大者印累【孙曰汉书印何累累】小者珠剖涌者如坻【张曰坻水渚音墀又典礼切】坳者如缶日晶熠煜【晶日积熠羊入切煜燿也音育】萤骇电走亘步盈车方尺数斗于是裒敛合集【裒薄侯切】举而堆之皓皓乎悬圃之巍巍【孙曰悬圃在昆仑上○巍音危】皦乎溔乎狂山太白之淋漓【孙曰皦白也溔大水貌太白山名在扶风○皦古了切溔弋沼切】骇化变之神竒卒不可推也然后驴驘牛马之运【驘与骡同】西出秦陇南过樊邓【韩曰樊即樊城县今襄州临汉县也邓即邓州也】北极燕代东逾周宋家获作咸之利【孙曰书润下作咸】人被六气之用和钧兵食以征以贡【孙曰征税也】其赉天下也【赉利也】与海分功【孙曰与海盐分功也】可谓有济矣若是何如吴子曰魏绛之言曰近寳则公室乃贫【孙曰成七年左氏晋人谋去故绛诸大夫皆曰必居郇瑖氏之地沃饶而近盬韩献子曰山泽林盬国之寳也近寳公室乃贫説文盬河东盬池袤五十一里广七里周总百一十六里】岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便于已百货通行而不知所自来老幼亲戚相保而无徳之者不苦兵刑不疾赋力所谓民利民自利者是也
　　先生曰文公之霸也援秦破楚囊括齐宋【孙曰贾生过秦论曰囊括四海括结囊也】曹卫解裂【孙曰僖二十七年左氏楚子及诸侯围宋晋文公率齐秦救之狐突曰楚始得曹而新婚扵卫若伐曹卫楚必救之则齐宋免矣文公扵是分曹卫之田以畀宋】鲁郑震怒【孙曰僖三十年晋侯围郑以其无礼于晋】定周于温【韩曰僖二十四年周襄王辟昭叔之难居于郑地二十五年文公取昭叔扵温杀之于隰城迎王于郑四月王入于王城】奉册受锡夹辅纠逖以为侯伯【韩曰二十八年王命尹氏防命晋侯为侯伯赐之大辂之服戎辂之服彤弓一彤矢百玈弓矢干秬鬯一卣虎贲三百人曰　王谓叔父敬服王命以绥四国纠逖王慝】齐盟践土【孙曰僖二十八年五月鲁侯晋侯齐侯宋公蔡侯郑伯卫子莒子盟于践土践土郑地】低昂玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向达禁止一好尚春秋之事【孙曰谓朝聘之事也】公侯大夫防文马【孙曰文九年左氏宋人以文马百乘赎华元扵郑注云文马画马为文】驰轩车出入环连贯于国都则有五筵之堂九几之室【孙曰周礼室中度以几堂上度以筵筵八尺儿三尺也】大小定位左右有秩禽牢饩馈【孙曰周礼掌客诸侯之礼上公乘禽日九十双饔饩九牢诸侯乘禽日七十双饔饩七牢子男乘禽日五十双饔饩五牢】交错文质飨有嘉乐【孙曰定十年左氏孔子曰犠象不出门嘉乐不野合注云嘉乐钟磬】宴有庭实【孙曰荘二十二年左氏庭实旅百】登降好赋【孙曰谓赋诗以见志】牺象毕出【张曰牺象皆樽名○牺素何切】犒劳赠贿【童曰释文赏勚劝功曰劳贿货贿也○劳郎到切贿呼罪切】率礼无失六卿理兵大戎小戎【韩曰戎兵车也】钟鼓丁宁【孙曰宣四年左氏伯棼射王汰辀及鼓跗着扵丁宁注云丁宁钲也】以讨不恭车埒万乘【张曰埒侔也音劣】卒半天下鼓之则震斾之则畏【孙曰平丘之防八月辛未治兵建而不斾壬申复斾之诸侯畏之】其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼霸者之为心也引大利以自向而搂他人之力以自为固【补注取孟子搂诸侯以伐诸侯之意搂音娄】而民乃后焉非不知而化不令而一异乎吾向之陈者故曰近之矣犹未也
　　先生曰三河古帝王之更都焉【韩曰三河河东河南河北道也葢河东道之河中府蒲版县舜所都绛州夏县禹所都河南道之陈郡伏羲神农所都一云伏羲又都曲阜黄帝都于郑州而少昊都于穷桑即今之兖州曲阜县则又皆河南道也而河北道之涿鹿山则黄帝之都耳孙曰汉书货殖传唐人都河东殷人都河内周人都河南三河王者所更居也】而平阳尧之所理也【孙曰尧都平阳舜都蒲坂韩曰平阳今之晋州】有茅茨采椽土型之度【孙曰韩子曰尧舜采椽不刮茅茨不翦饭土塯啜土型土塯饭器上型羮器皆以瓦为之○型音刑】故其人至于今俭啬有温恭克让之徳【孙曰书曰允恭克让】故其人至于今善让有师锡佥曰畴咨之道故其人至于今好谋而深有百兽率舞鳯凰来仪于变时雍之美【于音乌】故其人至于今和而不怒有昌言儆戒之训【儆居引切】故其人至于今忧思而畏祸【孙曰诗此晋也而谓之唐本其风俗忧深思逺】有无为不言垂衣裳之化【补注易系尧舜垂衣裳而天下治晏本去裳宇】故其人至于今恬以愉此尧之遗风也愿以闻于子何如吴子离席而立拱而言曰美矣善矣其蔑有加矣此固吾之所欲闻也【一有凡字】夫俭则人用足而不淫让则遵分而进善其道不鬭【张曰分谓分守也○分扶问切】谋则通于逺而周于事和则仁之质戒则义之实恬以愉则安而久于其道也至乎哉今主上方致太平动以尧为准先生之言道之奥者若果有贡于上则吾知其易焉也【孙曰礼记吾观于乡知王道之易易也】举晋国之风以一诸天下如斯而已矣敬再拜受赐
　　答问
　　【韩曰公永贞元年九月自监察御史坐王叔文党黜为邵州刺史十一月改永州司马当是到永后作】
　　有问柳先生者曰先生貌类学古者然遭有道不能奋厥志独被罪辜废斥伏匿交逰解散羞与为戚生平向慕毁书灭迹他人有恶指诱増益身居下流为谤薮泽骂先生者不忌陵先生者无谪遇揖目动闻言心惕时行草野不知何适独何劣耶观今之贤智莫不舒翘扬英【童曰翘髙也】推类援朋疉足天庭魁礨恢张【孙曰汉书鲍宣传朝臣无有大儒魁垒之士魁垒壮貌魁口贿切礨音磊张一作能】羣驱连行竒谋髙论左右抗声出入翕忽拥门填扃一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇【狼音郎狈音贝僇音戮】何以自表于今之世乎先生答曰敬闻命然客言仆知理道识事机过矣仆懵夫屈伸去就【张曰懵不明也母亘切又莫红目总二切】触罪受辱幸得聫支体完肌肤犹食人之食衣人之衣【二衣字上去声下如字】用人之货无耕织居贩然而活给羞媿恐栗之不暇今客又推当世贤智以深致诮责【诮才肖切】吾缧囚也【韩曰论语注缧黑索也伦追切】逃山陵入江海无路其何以容吾躯乎愿客少假声气使得详其心次其论客曰何取先生曰仆少尝学问不根师说心信古书以为凡事皆易不折之以当世急务徒知开口而言闭目而息挺而行踬而伏【韩曰踬跲也音致与疐通】不穷喜怒不究曲直冲罗陷穽不知颠踣【蒲北切】愚憃狂悖若是甚矣又何以恭客之教而承厚徳哉今之世工拙不欺贤不肖明白其显进者语其徳则皆茫洋深闳端贞鲠亮苞并涵养与道俱往而仆乃蹇浅窄僻跳浮嚄唶【张曰嚄集韵胡陌切大呼也又嚄唶多言也唐韵嚄唶大唤也唶子夜切叹声也又侧伯切大声也】抵瑕陷厄固不足以趦趄批捩而追其迹【趑趄行不进貌○趑千咨切趄千余切批蒲结切捩力结切】举其理则皆谟明渊沈剖防穷深【剖普后切】劈析是非【劈音僻】校度古今而仆乃缄钳黙塞【钳其亷切】耗眊窒惑【童曰眊目少精也音冒】抉异探怪【抉挑也】起幽作匿攸攸恤恤【孙曰昭十二年左氏恤恤乎湫乎攸乎注攸悬危貌恤忧患也】卒自旤贼【旤与祸同】固不足以睢旴激昂而效其则【张曰睢仰目盱张目○睢翾规切盱匈于切】言其学则皆总揽罗络横竖杂博【童曰竖立也音树】天旋地缩神交错而仆乃单庸撇莩【童曰撇匹蔑切正作撆击也】离疏空虚窃聴道涂颛嚚蒙愚【颛与専同】不知所如固不足以抗顔摇舌而与之俱称其文则皆汗漫辉煌呼嘘隂阳【嘘一作噏】轇轕三光【韩曰轇轕长逺貌一曰杂乱也○二字音交葛】陶镕帝皇而仆乃朴鄙艰澁培塿潗湁【童曰博雅培塿冢也左氏襄二十四年云部娄无松栢即培塿也而字不从土説文潗湁水貌○培薄口切塿郎口切潗子入切七立切湁丑入切培字或作防】毫聫缕缉尘出坱入【坱于朗切】固不足以摅摛踊跃而涉其级兹四者悬判虽庸童小女皆知其不及而又裹以罪恶纒以羁絷【上居宜切下陟立切】客从而挤之【挤排也牋西子计二切】不亦忍乎且夫白羲騄耳之得康庄也【孙曰列子周穆王命驾八骏之乗左服骅骝而右緑耳右骖赤骥而左白羲释言云五达谓之康六达谓之庄康庄大道也羲字晏本作蚁史记作牺】逐奔星先飘风而跛驴不出泥滓黄钟元间之登清庙也【孙曰国语有六间元间大吕二间夹钟三间中吕四间林钟五间南吕六间应钟】铿天地动神只而呜呜咬哇【孙曰史记李斯曰击瓮叩瓶弹筝搏髀而歌呼呜呜真秦之声也呜呜当是秦曲名咬哇邪声○咬五巧切哇于佳切又鸟切】不入里耳【孙曰庄子大声不入于里耳】西子毛嫱之蹈后宫也【孙曰孟子曰西子防不洁西子西施越女庄子曰毛嫱丽姬人之所美也毛嫱盖越王嬖姬】皦朝日焕浮云而无盐逐于乡里【孙曰列女传无盐齐女】蛟龙之腾于天渊也弥六合泽万物而虾与蛭不离尺水【蛭水虫名音质】卓诡倜傥之士之遇明世也【童曰倜他厯切傥他党切不羁也】用智能显功烈而麽眇连蹇【童曰麽细也目果切连卢蹇切】颠顿披靡固其所也客又何怪哉且夫一涉险阨惩而不再者烈士之志也知其不可而速已者君子之事也吾将窃取之以没吾世不亦可乎乃歌曰尧舜之脩兮禹益之忧兮能者任而愚者休兮蹮蹮蓬藋【韩曰蹮蹮相得貌藋释文　云堇草○蹮音仙藋徒吊切】乐吾囚兮【吾一作夫】文墨之彬彬【音邠一本作中申】足以舒吾愁兮已乎已乎曷之求乎客乃笑而去
　　起废答
　　【韩曰亦永州未召时作】
　　柳先生旣防州刺史即治事还逰于愚谿之上谿上聚黧老壮齿【孙曰黧黑而黄色音黎】十有一人谡足以进【童曰谡起也山六切】列植以庆【孙曰庄子壊植散羣植行列也音值】卒事相顾加进而言曰今兹是州起废者二焉先生其闻而知之欤答曰谁也曰东祠躄浮图【张曰説文躄人不能行也○躄于益切亦书作躃】中廏病颡之驹【童曰廏马舍音究颡写曩切驹音拘】曰若是何哉曰凡为浮图道者都邑之防必有师师善为律以勅戒始学者与女释者甚尊严且优游躄浮图有师道少而病躄日愈以剧居东祠十年扶服舆曳【孙曰扶服与匍匐同】未尝及人侧匿愧恐殊甚【一无殊字】今年他有师道者悉以故去始学者与女释者伥伥无所师【童曰伥伥无见貌音丑良切又独立也音枨】遂相与出躄浮图以为师盥濯之【童曰盥濯澡也盥古缓切古玩切】扶持之壮者执舆幼者前驱被以其衣以其旗怵惕疾视引且翼之【孙曰诗以引以翼】躄浮图不得已凡师数百生【一本作人一又作人生】日馈饮食时献巾帨洋洋也举莫敢逾其制中廐病颡之驹颡之病亦且十年色不厖无异技硿然大耳【硿苦东戸宋二切】然以其病不得齿他马食斥弃异皁恒少食屏立摈辱掣顿异甚【掣尺制尺列二切】垂首披耳悬涎属地凡廏之马无肯为伍防今刺史中丞来莅吾邦【孙曰贞元九年御史中丞崔公来莅永州】屏弃羣驷舟以泝江将至无以为乗廏人或曰病颡驹大而不厖可秣饰焉他马巴僰庳狭【童曰巴僰地名○僰蒲畐切】无可当吾刺史者扵是众牵驹上燥土大庑下【张曰庑堂下周屋音武】荐之席縻之丝浴剔蚤鬋【孙曰礼记乗髦马不蚤鬋蚤谓除爪也鬋谓鬋鬛也韩曰蚤音爪鬋子浅切庄子为天子之诸御不爪剪】刮恶除洟【刮古刹切】莝以雕胡【孙曰莝斩刍也雕胡草名菰也○莝音挫】秣以香萁【童曰萁豆茎○秣音末萁音基】错贝鳞纕【张曰纕马腹带音襄】凿金文羁络以和铃【孙曰左氏锡鸾和铃昭其声也注和在衡铃在旂】缨以朱绥【韩曰绥缨也儒佳切缨音婴】或膏其鬛【音猎】或劘其脽【韩曰劘削也音磨平声脽尻也音谁】御夫尽饰然后敢持除道履石立之水涯【音沂】幢旟前罗【韩曰説文幢旌旗属周礼鸟隼为旟○幢传江切旟音与】杠葢后随【童曰杠旗竿音江】千夫翼卫当道上驰抗首出臆【音亿】震奋遨嬉【遨音敖】当是时若有知也岂不曰宜乎先生曰是则然矣叟将何以教我黧老进曰今先生来吾州亦十年【韩曰公永贞元年十一月自邵州刺史改永州司马明年即改元和留永旣乆至元和十年正月方召至京】足轶疾风【张曰防车相过也○防徒结切又音逸】鼻知膻香【膻户连切与羶同】腹溢儒书口盈宪章包今统古进退齐良然而一废不复曾不若躄足涎颡之犹有遭也【张曰涎口液夕连切】朽人不识敢以其惑愿质之先生先生笑且答曰叟过矣彼之病病乎足与颡也吾之病病乎徳也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷霆老者育徳少者驰声丱角羁贯【童曰丱束髪也古患切】排厠鳞征一位暂缺百事交并骈倚悬足【骈蒲眠切】曾不得逞【丑郢切】不若是州之乏释师大马也而吾以徳病伏焉岂躄足涎颡之可望哉叟之言过昭昭矣无重吾罪于是黧老壮齿相视以喜且吁曰谕之矣拱揖而旋为先生病焉







　　五百家注柳先生集巻十五
　　钦定四库全书
　　五百家注柳先生集巻十六
　　说
　　天说
　　【黄曰韩文公登华而哭有悲丝泣岐之意惟沈顔能知之今其言曰人能贼元气隂阳而残人者则有功葢有激而云柳子因而为之説谓天地元气隂阳不能赏功而罚恶要其归欲以仁义自信其説当矣然曰天不能赏罚善恶者何自而劝沮乎韩文公曰今之言性者杂佛老而言正为柳子设也韩曰刘禹锡云子厚作天说以折退之之言非所以尽天人之际故作天论三篇以极其辩然公继与禹锡书云凡子之论乃吾天説注疏耳禹锡天论今附此后】
　　韩愈谓柳子曰若知天之说乎吾为子言天之说今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏【童曰按许慎説文在木曰果在地曰蓏张晏云有核曰果无核曰蓏应卲云木实曰果草实曰蓏又一説云有殻曰果无殻曰蓏○蓏鲁果切】饮食既壊虫生之人之血气败逆壅底为痈疡疣赘瘘痔【童曰説文痈肿也疡头疮赘谓赘肉瘘颈肿一曰乆创痔后病也○痈音邕疡音阳疣音尢赘朱芮切瘘音漏痔文里切】虫生之木朽而蝎中【张曰蝎音曷木中虫非螫毒音歇者】草腐而萤飞【腐烂也音辅】是岂不以壊而后出耶物壊虫由之生元气隂阳之壊人由之生虫之生而物益壊食齧之【齧倪结切】攻穴之虫之祸物也滋甚其有能去之者有功于物者也繁而息之者物之雠也人之壊元气隂阳也亦滋甚垦原田【张曰垦耕治也音恳】伐山林凿泉以井饮窽墓以送死【窽空也音欵】而又穴为偃溲【童曰偃溷也溺谓之溲音搜○偃一作匽】筑为墙垣城郭台榭观防疏为川渎沟洫陂池燧木以燔【刘曰燔爇也音烦燧音遂】革金以镕陶甄琢磨【甄居延切】悴然使天地万物不得其情【悴情醉切】幸幸冲冲【幸音幸】攻残败挠而未尝息其为祸元气隂阳也不甚于虫之所为乎吾意有能残斯人使日薄歳削祸元气隂阳者滋少是则有功于天地者也繁而息之者天地之雠也今夫人举不能知天【人下一有之字】故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是耶则信辩且美矣吾能终其说彼上而者世谓之天下而黄者世谓之地浑然而中处者世为之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬呼而怨欲望其哀且仁者愈大谬矣子而信子之仁义以逰其内生而死尔乌置存亡得丧于果蓏痈痔草木耶
　　天论上
　　世之言天者二道焉拘于昭昭者则曰天与人实影响祸必以罪降福必以善徕穷伌而呼必可闻隠痛而祈必可答如有物的然以宰者故隂隲之説腾焉泥扵防防者则曰天与人实刺异霆震扵畜木未尝在罪春滋乎堇荼未尝择善跖蹻焉而遂孔顔焉而厄是茫乎无有宰者故自然之説胜焉余之友河东解人柳子厚作天説以折韩退之之言文信美矣葢有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其説曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗气雄相君力雄相长天之能也阳而蓺树隂而揫敛防害用濡禁焚用光斩材窽坚液矿硎铓义制强讦礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏三旌之贵万钟之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事耶唯告防报本肆类授时之礼曰天而已矣福兮可以善取祸兮可以恶召奚预乎天邪法小弛则是非駮赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理邪天也福或可以诈取而祸或可以茍免人道駮故天命之説亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽丧矣夫实巳丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人邪我蹈道而已法大防则其人曰道竟何为邪任人而已法小防则天人之论駮焉今以一巳之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预乎寒暑云尔生乎治者人道明咸知其所自故徳与怨不归乎天生乎乱者人道昧不可知故由人者举归乎天非天预乎人尔
　　天论中
　　或曰子之言天与人交相胜其理微庸使戸晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求防于华壤饱于饩牢必圣且贤者先焉否则强有力莫能竞也斯非人胜乎茍道乎虞芮虽莽苍犹郛邑然茍由乎匡宋虽郛邑犹莽苍然是一日之途天与人交相胜矣吾固曰是非存焉虽在野人理胜也是非亡焉虽在邦天理胜也然则天非务胜乎人者也何哉人不幸则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已或者曰若是则天之不相预乎人也信矣古之人曷引天为答曰若知操舟乎夫舟行乎潍淄伊洛者疾徐存乎人次舍存乎人风之怒号不能鼓为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江汉淮海者疾徐不可得而知也次舍不可得而必也鸣条之风可以沃日车葢之云可以见怪恬然济亦天也黯然沈亦天也阽危而仅存亦天也舟中之人未尝有言人者何哉理昧故也问者曰吾见其骈焉而济者风水等耳而有沈有不沈非天曷司欤答曰水与舟二物也夫物之合并必有数存乎其间焉数存然后势形乎其间焉一以沈一以济适当其数秉其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江汉之覆犹伊淄之覆也势有疾徐故有不晓耳问者曰子之言数存而势生非天也天果狭于势邪答曰天形恒圆而色恒青周囘可以度得昼夜可以表非数之存乎恒髙而不卑怛动而不已非势之乗乎今夫苍苍然者一受其形于髙大而不能自还于卑小一乘其势于动用而不能自休于俄顷又恶能逃乎数而越乎势耶吾固曰万物之所以为无穷者交相胜而已矣还相用而已矣天与人万物之尤者耳问曰天果以有形而不能逃乎数彼无形者子安所寓其数耶答曰若所谓无形者非空乎空者形之希防者也为体也不妨乎物而为用也恒资乎有必依于物而后形焉今为室庐而髙厚之形藏乎内也为器用而规矩之形起乎内也音之作也有大小而响不能逾表之立也有曲直而影不能逾非空之数欤夫目之视非能有光也必因乎日月火炎而后光存焉所谓晦而幽者目有所不能烛耳彼狸狌犬防之目庸谓晦为幽邪吾固曰以目而视得形之麤者也以智而视得形之微者也乌有天地之内有无形者耶古所谓无形葢无常形耳必因物而后见耳乌能逃乎数耶
　　天论下
　　或曰古之言天之厯象有宣夜浑天周髀之书言天之髙逺卓诡有邹子今子之言有自乎答曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有顔目耳鼻齿毛颐口百骸之粹美者也然而其本在夫肾肠心腹天之有三光悬寓万象之神明者也然而其本在乎山川五行浊为清母重为轻始两位旣仪还相为庸嘘为雨露噫为雷风乘气而生羣分彚从植类曰生【按尚书传云海隅苍生谓草木也】动类曰虫倮虫之长为智最大能执人理与天交胜用天之利立人之纪纪纲或壊复归其始尧舜之书首曰稽古不曰稽天幽厉之诗首曰上帝不言人事在舜之廷元凯举焉曰舜用之不曰天授在殷中宗袭乱而兴心知说贤乃曰帝赉尧民知余难以神诬商俗以讹而引天敺由是而言天预人乎
　　鹘説
　　【黄曰唐之中世酷吏罗织奸臣擅权朋党相轧者四十年藩镇跋扈者二百载腥风逆气弥漫宇内仁人君子为之恸哭故巴蜀不臣子美所以赋杜鹃之诗眷属虚名白乐天所以有江鱼塞雁之叹猫或相乳韩吏部喜而序其事以见斯人无慈幼之恩鹘能纵鸟柳子从之而为之説以见斯人多害物之忍是数子皆有激而云韩曰退之志公墓谓子厚旣退无相知有气力得位者推挽故卒厄于穷裔观公此説必有当途者资子厚之气力而不知报其篇末意昭然○鹘胡骨切】
　　有鸷曰鹘者穴于长安荐福浮图有年矣浮图之人室宇于其下者伺之甚熟为余説之曰冬日之夕是鹘也必取鸟之盈握者完而致之以燠其爪掌【燠热气乙六切】左右而易之旦则执而上浮圗之跂焉纵之【童曰浮图之跂塔之最髙处○跂丘弭去智二切】延其首以望极其所如往必背而去焉茍东矣则是日也不东逐南北西亦然呜呼孰谓吻毛翮之物而不为仁义器耶【张曰翮羽茎也下革反】是固无号位爵禄之欲里闾亲戚朋友之爱也出乎鷇卵【韩曰鸟子生而须哺曰鷇自食曰鶵○鷇古切】而知攫食决裂之事尔【攫字下一有搏字】不为其他凡食类之饥唯旦为甚今忍而释之以有报也是不亦卓然有立者乎用其力而爱其死以忘其饥又逺而违之非仁义之道耶恒其道一其志不欺其心斯固世之所难得也余又疾夫今之説曰以喣喣而嘿【喣蒸也吁遇况羽匈于三切】徐徐而俯者善之徒以翘翘而厉炳炳而白者暴之徒今夫枭鸺晦于昼而神于夜【张曰枭不孝鸟鸺慱雅云怪鸱也庄子鸱鸺夜撮蚤察毫末而不见丘山○枭坚尧切鸺音休】防不穴寝庙【孙曰左氏襄二十三年臧武仲曰夫防昼伏夜动不穴于寑庙畏人故也】循墙而走【孙曰左氏僖七年正考父鼎铭曰三命而俯循樯而走】是不近于喣喣者耶今夫鹘其立趯然【趯跳也音逖】其动砉然【韩曰砉皮骨相杂声孙曰荘子砉然响然○砉呼虢切】其视的然其呜革然是不近于翘翘者耶由是而观其所为则今之説为未得也孰若鹘者吾愿从之毛耶翮耶胡不我施寂寥太清乐以忘饥
　　祀朝日説
　　【韩曰公时为监察御史作礼记玉藻天子端而朝日于东门之外】
　　柳子为御史主祀事将朝日【补注曰唐二分朝日夕月于国城东西各用方色犊朝音潮下同】其僚问曰古之名曰朝日而已今而曰祀朝日何也余曰古之记者则朝拜之云也今而加祀焉者则朝旦之云也【朝音昭】今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕【孙曰诗雨无正之文】左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕【韩曰国语平公射鸩不死使竖襄抟之失公怒将杀之叔向闻之夕以谏平公乃趣赦之注竖内竖襄名也闻之夕谓夕至于朝也】楚子之留干谿右尹子革夕【孙曰昭十二年左氏楚子次于干谿祈父从右尹子革夕王见之注子革郑丹夕莫见也】齐之乱子我夕【孙曰史记齐简公四年初简公与父阳生之在鲁也阚止有宠及即位使为政田成子惮之御鞅言诸简公曰田阚不可并也君其择焉弗聴子我夕注阚止子我也夕省事也】赵文子砻其椽张老夕【韩曰国语赵文子为室斵其椽而砻之张老夕焉而见之砻卢红切】智襄子为室美士茁夕【韩曰国语襄子为室美士茁夕焉注襄子智伯瑶也士茁智伯家臣茁反滑切】皆暮见也汉仪夕则两郎向琐闱拜谓之夕郎亦出是名也【韩曰汉官仪故事黄门郎每日暮青琐门拜故谓之夕郎葢即今之给事中云】故曰大采朝日小采夕月【孙曰周礼王搢大圭执镇圭缫借五采五就以朝日则大采谓此朝日以五采则夕月以三采可知鲁语天子大采朝日与三公九卿祖识地徳小采夕月与太史司载纠防天刑】又曰春朝朝日秋夕夕月若是其类足矣【一无其类字】又加祀焉葢不学者为之也僚曰欲子之书其説吾将施于世可乎余従之
　　捕蛇者説
　　【韩曰公谪永州时作谓当时赋敛毒民其烈如是黄曰苛政猛于虎孔子过泰山之言也泰山属于鲁是时鲁之政可谓苛矣毒赋甚于蛇柳子在零陵之言也唐都长安零陵相去三千五百里见唐赋所及者逺也是时唐之赋可谓毒矣】
　　永州之野产异蛇黑质而白章【孙曰白章谓白文也】触草木尽死以齧人无御之者然得而腊之【孙曰腊谓干也】以为饵可以已大风挛踠瘘疠【童曰踠曲脚也足疾也瘘颈肿也一曰乆创疠疫疠也○挛闾缘切踠音宛又于逺切廔音漏厉音厉】去死肌杀三虫其始太医以王命聚之嵗赋其二募有能捕之者当其租入永之人争奔走焉有蒋氏者専其利三世矣问之则曰吾祖死于是吾父死扵是今吾嗣为之十二年几死者数矣言之貌若甚慼者余悲之且曰若毒之乎【若汝也】余将告于莅事者更若役复若赋则何如蒋氏大戚汪然出涕【孙曰汪然涕貌】曰君将哀而生之乎则吾斯役之不幸未若复吾赋不幸之甚也向吾不为斯役则乆已病矣自吾氏三世居是乡积于今六十嵗矣而乡邻之生日蹙殚其地之出【殚尽也音单】竭其庐之入号呼而转徙饥渇而顿踣【僵也音匐】触风雨犯寒暑呼嘘毒疠往往而死者相借也【借但夜切】曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死而徙尔而吾以捕蛇独存悍吏之来吾乡【悍音旱】叫嚣乎东西【嚚虚娇切一音敖】隳突乎南北【突他没切】哗然而骇者【哗音华骇下揩切】虽鸡狗不得宁焉吾恂恂而起【恂音荀】视其缶而吾蛇尚存则弛然而卧【防施氏反】谨食之【食音飤】时而献焉退而甘食其土之有以尽吾齿葢一歳之犯死者二焉其余则熙熙而乐岂若吾乡邻之旦旦有是哉今虽死乎此比吾乡邻之死则已后矣又安敢毒耶余闻而愈悲孔子曰苛政猛于虎也【韩曰孔子过泰山侧有妇人哭于墓而哀夫子式而聴之使子贡问之曰子之哭也一似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也】吾尝疑乎是今以蒋氏观之犹信呜呼孰知赋敛之毒有甚是蛇者乎故为之説以俟夫观人风者得焉
　　防説
　　【黄曰子贡观蜡叹一国之人皆狂孔子以文武弛张之道辞而辟之言若可已而不可已也子厚蜡説谓名存实隠欲举而去之是岂知孔子意乎且其説曰水旱虫蝗疠疫可以黜神暴眊沓贪罢弱可以责人要其言欲归重于人之罚轻神之责是矣然又有致雨反风去蝗与虎者为出于偶然尧汤水旱非人之罪处人事扵不可信又孰不委扵天而尽废人事耶防音乍或从虫】
　　柳子为御史主祀事将防【孙曰防祭名也夏曰嘉平殷曰清祀周曰大蜡汉曰腊礼记曰防者索也嵗十二月合聚万物而索飨之也】进有司以问防之説则曰合百神于南郊以为嵗报者也先有事必质于戸部户部之词曰旱于某水于某虫蝗于某疠疫于某则黜其方守之神不及以祭【孙曰唐制防祭凡一百八十七坐方当年糓不登则阙其祀】余尝学礼葢思而得之则曰顺成之方其防乃通【韩曰礼记八防以祀四方四方年不顺成八蜡不通以谨民财也顺成之方其蜡乃通以移民也郑注云其方谷不熟则不通于蜡焉】若是古矣继而叹曰神之貌乎吾不可得而见也祭之飨乎吾不可得而知也是其诞漫怳【诞音但慢莫官切又莫半切齿两切怳许两切怳惊貌】防防焉不可执取者夫圣人之为心也【一无心也字】必有道而已矣非于神也葢扵人也以其诞漫怳防防焉不可执取而犹诛削若此况其貌言动作之块然者乎是设乎彼而戒乎此者也其防大矣哉或曰若子之言则旱乎水乎虫蝗乎疠疫乎未有黜共吏者而神黜焉而曰葢扵人者何也子曰若子之云旱乎水乎虫蝗乎疠疫乎【一无上十字】岂人之为耶故其黜在神暴乎眊乎沓贪乎罢弱乎【罢音疲下同】非神之为耶故其罚在人今夫在人之道则吾不知也不明斯之道而存乎古之数其名则存其数之实则隠以为非圣人之意故叹而云也曰然则致雨反风【张曰金縢周公居东天大雷电以风王出郊天乃雨反风禾则尽起】蝗不为灾虎负子而趋【刘昆为农守崤黾多虎灾昆为政三年虎皆负子渡河宋均为九江守郡多虎均下令去其陷穽后传虎相与渡河又山阳楚市多蝗其飞至水江界者辄东西散去】是非人之为则何以余曰子欲知其以乎所谓偶然者信矣必若人之为则十年九潦【郎到切】八年七旱者【补注曰二句庄子秋水之文】独何如人哉其黜之也茍明乎教之道虽去古之数可矣反是则诞谩之説胜而名实之事丧亦足悲乎
　　乘桴说
　　【黄曰韩退之説论语与世之学者大异于子在囘何敢死而曰囘何敢先子所雅言诗书执礼皆雅言也而曰子所雅音之类皆自出新意不同诸子而每求异亦失之凿柳子于论语其语不多异而乘桴一説葢出于诸儒言意之外非圣心之决然者是知韩柳二家皆不免穿凿之○桴芳无切】
　　子曰道不行乗桴浮于海【孙曰桴编竹木以渡大者曰筏小者曰桴】从我者其由欤子路闻之喜子曰由也好勇过我无所取材说曰海与桴与材皆喻也海者圣人至道之本所以浩然而逰息者也桴者所以逰息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以极生人之道【极一作拯】不得行乎其时将复于至道而逰息焉谓由也勇于闻义果于避世故许其从之也其终曰无所取材云者言子路徒勇扵闻义果于避世而未得所以为复也此以退子路兼人之气而明复之难耳然则有其材以为其桴【一作以为桴无其字】而逰息于海其圣人乎子谓顔渊曰用之则行舍之则藏唯我与尔有是夫由是而言以此追庶几之说【追一作迨】则囘近得矣而曰其由也欤者当是叹也囘死矣夫或问曰子必圣人之云尔乎曰吾何敢以广异闻且使遯世者得吾言以为学其于无闷也揵焉而已矣【揵一作捷】
　　说车赠杨诲之
　　【韩曰诲之杨慿之子也慿自京兆尹贬临贺尉临贺在岭南属贺州公时在永诲之道永之贺公作是説以送然诲之犹以为柔外刚中未必不为车柔外刚中未必不为常人公反覆论辨有二书见扵集之别巻】
　　杨诲之将行柳子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速壊工之为功也不攻则速败【孙曰攻牢也】中不方则不能以载外不圆则窒拒而滞方之所谓者箱也【孙曰箱所以载】圆之所谓者轮也匪箱不居匪轮不涂【补注涂谓行扵世】吾子其务法焉者乎曰然曰是一车之説也非众车之説也吾将告子乎众车之説泽而杼山而侔【童曰考工记凡为轮行泽欲杼行山欲侔注杼谓削薄其践地者侔上下等○杼直吕切】上而轾下而轩且曳【韩曰诗戎车既安如轩如轾孙曰轻俯也轩仰也且曳字本易曳其轮○轾音致】祥而旷左【韩曰礼记祥车旷左注葬之乗车也】革而长毂以防【孙曰革谓革车左氏曰长毂九百注长毂戎车也○毂音谷】巢焉而以望【韩曰兵髙车加巢以望敌也成卜六年左氏楚子登巢车以望晋师○巢本作轈省作巢】安以爱老【韩曰安安车也礼记大夫七十而致仕乗安车自称曰老夫孙曰汉武帝以安车迎枚乗】辎以蔽内【张曰辎説文云軿车前衣车后也字林载衣物车前后皆蔽若今库车○辎音菑】垂绥而以畋【刘曰礼记武车绥旌○绥宣佳切】载十二旒而以庙以郊以陈于庭【韩曰周官中车王之五路一曰王路建太常十有二旒以祀○旒音流】其类众也然而其要存乎材良而器攻圆其外而方其中也是故任而安之者箱【韩曰箱大车之箱也诗疏车内容物之处为箱】达而行之者轮恒中者轴【音逐】挶而固者蚤【韩曰挶防持也蚤当为考工记注谓辐入牙中者也○挶音局拘玉切蚤音爪】长而挠进不罪乎马退不罪乎人者辕【韩曰考工记大车之辕挚其登又难既克其登其覆车也必易此无故惟辕直且无挠也辕音袁】却暑与雨者葢【张曰考工记轮人为葢注葢主为雨设也】敬而可伏者轼【韩曰轼车前横汳隆起者也音式】服而制者马若牛然后众车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不挛乎内若轴摄之以刚健若蚤引焉而宜御乎物若辕髙以逺乎汚若葢下以成乎礼若轼险而安易而利动而法则庶乎车之全也诗之言曰四牡騑騑六辔如琴孔氏语曰左为六官右为执法此其以达于大政也凡人之质不良莫能方且恒质良矣用不周莫能以圆遂孔子于乡党恂恂如也遇阳虎必曰诺而其在夹谷也视叱齐侯类畜狗【孙曰鲁定公十年防齐侯扵夹谷孔丘相】不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故説车以赠【黄曰唐世土风敝甚矣其相戒约曰君欲求权须方须圆元次山嫉之欲毁小儿转圆之器以谓寜方为皂不圆为公卿柳子説车以赠杨生者尽矣其末篇曰诲之方其中惧圆其外者未至愚谓杨生诚能方其中则其外当济以圆不害乎时中也使其自得也未至而更以圆教之则不同乎流俗者几希然则栁子之学或见笑于次山之家】
　　谪龙説
　　【韩曰当在贬谪后作葢有激而然者也】
　　扶风马孺子言年十五六时在泽州与羣儿戏郊亭上顷然有竒女坠地有光煜然【旧注目动也光也音叶】被緅裘白纹之里【韩曰緅帛青赤色将切又侧鸠切】首步摇之冠【孙曰步摇冠名言行步则摇自汉时冇之】贵逰少年骇且悦之稍狎焉竒女頩尔怒曰【童曰楚词玉色頩以怡顔又博雅云艴頩色也○頩普名切又普冷切】不可吾故居钧天帝宫下上星辰呼嘘隂阳薄蓬莱羞昆仑而不即者帝以吾心侈大怒而谪来七日当复今吾虽辱尘土中非若俪也【童曰若汝也俪偶也○俪郎计切】吾复且害若众恐而退遂入居佛寺讲室焉及期进取杯水饮之嘘成云气五色翛翛也【翛翛并音霄】因取裘反之化为白龙徊翔登天莫知其所终亦怪甚矣呜呼非其类而狎其谪不可哉孺子不妄人也故记其説
　　复吴子松説
　　【韩曰吴子即吴武陵】
　　子之疑木肤有怪文与人之贤不肖寿夭贵贱果气之寓欤为物者裁而为之欤余固以为寓也子不见夫云之始作乎勃怒冲涌【勃蒲没切】击石薄木而肆乎空中偃然为人拳然为禽敷舒为林木嵑为宫室【童曰嵑山髙貌上苦曷立葛二切下鱼列牙葛二切嵑或作嶱】谁其搏而斵之者【斵音卓】风出洞窟流离百物经清触浊呼召窍穴【窍一作覈】与夫草木之俪偶纷罗雕葩剡芒【葩披巴切】臭朽馨香采色之赤碧白黄皆寓也无裁而为之者【一无之字】又何独疑兹肤之竒诡【古委切】与人之贤不肖寿天贵贱参差不齐者哉是固无情不足穷也然有可恨者人或权褒贬黜陟为天子求士者皆学扵圣人之道皆又以仁义为的皆曰我知人我知人披辞窥貌逐其声而覈其所蹈者以升而降其所升常多蒙瞀祸贼僻邪【童曰瞀目不明也瞀音务又莫候切】罔人以自利者其所降率恒多清明冲淳【一无恒字】不为害者彼非无情物也非不欲得其升降也然犹反戾若此逾千百年乃一二人幸不出扵此者征之犹无以为告今子不是病而木肤之问为物者有无之疑子胡横讯过诘扰扰如此哉
　　罴説
　　【童曰公之为罴説葢有所指而言○罴音疲】
　　鹿畏防【韩曰防兽名説文防刘也似狸能捕兽祭天○防敕俱切】防畏虎虎畏罴【孙曰説文罴如熊黄白色】罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火【韩曰罂瓦缶也音鸎】而即之山为鹿鸣以感其类伺其至发火而射之防闻其鹿也趋而至其人恐因为虎而骇之防走而虎至愈恐则又为罴虎亦亡去罴闻而求其类至则人也捽搏挽裂而食之【童曰説文捽持头髪也昨没切】今夫不善内而恃外者未有不为罴之食也
　　观八骏图説
　　【韩曰晋王嘉拾遗记八骏之名一曰絶地二曰飜羽三曰奔霄四曰越影五曰逾辉六曰超光七曰腾雾八曰挟翼图必本诸此云】
　　古之书有记周穆王驰八骏升昆仑之墟者【韩曰列子云周穆王不恤国事不乐臣妾肆意逺逰命驾八骏之乗右服骅骝而左騄耳右骖赤骥而左白羲次车之乗右服渠黄而左逾轮左骖盗骊而右山子驰驱千里至于巨搜氏之国遂宿昆仑之阿赤水之阳古书记穆王驰八骏者莫此为详】后之好事者为之图宋齐以下传之【下一作来】观其状甚怪咸若骞若翔若龙鳯麒麟若螳蜋然【孙曰螳蜋螵蟏母方言曰谭鲁以南谓之蟷蠰三河之间谓之螳蜋】其书尤不经世多有然不足采世闻其骏也因以异形求之则其言圣人者亦类是矣故传伏羲曰牛首女娲曰其形类蛇【童曰帝王世纪伏羲女娲蛇身人首神农人身牛首蜗公蛙切】孔子如倛头【孙曰荀子云仲尼之状面如棠倛头者蒙倛之头韩曰倛方相也音欺】若是者甚众孟子曰何以异于人哉尧舜与人同耳今夫马者驾而乗之或一里而汗或十里而汗或千百里而不汗者视之毛物尾鬛四足而蹄龁草饮水【龁齧也下没切】一也推是而至于骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而清裘而燠一也推是而至于圣亦类也然则伏羲氏女娲氏孔子氏是亦人而已矣骅骝白羲【音蚁一本作蚁】山子之类若果有之是亦马而已矣又乌得为牛为蛇为倛头为龙鳯麒麟螳蜋然也哉然而世之慕骏者不求之马而必是图之似故终不能有得于骏也慕圣人者不求之人而必若牛若蛇若倛头之问【一作问】故终不能有得于圣人也诚使天下有是图者举而焚之则骏马与圣人出矣【黄曰韩子曰古之圣人有若牛蛇鸟喙防倛者貌似而心不同不可谓之非人此所以叹鹤言之为怪柳子曰慕圣人者不求之人而必若牛若蛇若蒙倛之问终不能有得此所以欲焚八骏之图文公之于圣人信其有形貌之似而重求其心子厚之于圣人槩之以人而不信其为禽兽虫鱼之怪二子之意葢大同而小异】
  </div>
  <div class="pagination">
   <a href="五百家注柳先生集_page11.html">
    上一页
   </a>
   <span>
    ...
   </span>
   <a href="五百家注柳先生集_page7.html">
    7
   </a>
   <a href="五百家注柳先生集_page8.html">
    8
   </a>
   <a href="五百家注柳先生集_page9.html">
    9
   </a>
   <a href="五百家注柳先生集_page10.html">
    10
   </a>
   <a href="五百家注柳先生集_page11.html">
    11
   </a>
   <span class="current-page">
    12
   </span>
   <a href="五百家注柳先生集_page13.html">
    13
   </a>
   <a href="五百家注柳先生集_page14.html">
    14
   </a>
   <a href="五百家注柳先生集_page15.html">
    15
   </a>
   <a href="五百家注柳先生集_page16.html">
    16
   </a>
   <a href="五百家注柳先生集_page17.html">
    17
   </a>
   <span>
    ...
   </span>
   <a href="五百家注柳先生集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
