<!DOCTYPE html>
<html>
<head>
    <meta charset="UTF-8">
    <title>何氏居庐集 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏居庐集 - 第 22 页/共 31 页</h1>
    <div class="content">　　行状 
　　赞 
　　题跋 
　　疏 

　　◆行实 

　　明故太学生先府君俟庵何公行实 

　　○明故太学生先府君俟庵何公行实 

　　嗟乎嗟乎不孝孤畏等兄弟四人奚而获罪于天乃遽降割我府君耶府君行年六十有奇而聦明不衰齿不豁色泽不枯须鬓不纯白坐立不疲而与人言笑亦亶亶不倦也我兄弟日承膝下欢窃窃然私幸百岁可致而亲知见者亦往往叹异以为是翁必服食餐霞百岁直掇之耳讵意一疾弗瘳不十日而考终正寝顿令一家之中我母失所天我兄弟失所恃诸孙失所宗而臧获辈失所主也茕茕然两日尽枯而百身莫赎嗟乎嗟乎岂不痛哉比者祖茔之昭穆无隙土可以窀穸先府君业已另卜葬地而敬以状以铭以传百拜请之当世巨公顾念先府君终世不仕而三畏又未能猎一第捧咫尺之檄为吾亲荣惧不足以干掌记者然又念夫葬之所为铭铭其人也非必铭其爵秩也如以爵秩而后乞铭先府君则不孝异日者且喁喁焉徼灵于九苍而待命于九阍夫何敢亟从旦暮间束一帛操一词以请如以其人当铭而铭也则先府君即不仕乎而生平诚心愿行无惭影衾处家居乡不失尺寸真所谓其人者若乃文章经学是又先府君剩事云尔已藉令先府君者而不获借重巨公以锡之华衮遂致泯泯灭灭有美弗扬则岂非不孝孤之罪也夫不孝孤之罪也夫于是辄含泪而稍稍摭拾行实略具以闻固不自知其不娴不伦也按谱云间何氏之族出自汴京其先远不可考若始祖宋绍兴榜进士十三将仕公占籍云间者则繇南渡扈从而来者也故断以将仕公为第一世焉胜国何长者敬德称孤岩善人而　国初何子润又称义士任侠多奇杨廉夫先生为之传何广慱学多识举明经为令寻擢御史至按察副使抚字着循良之名藩垣得大臣之体而功令大辟一议活人冣多觧学士览而嘉之载在郡邑志历历可考也志称宪副公华亭人后迁上海由是何氏世世居黄龙浦簪裾不绝矣第十世教谕公清在永乐间以壬午登贤书为才学慱十二世乐闲公通在宣德间以贤良举不就为名征君十三世侍御公溥在正统间以进士为名御史柳庄公喆以行谊重乡闾为高处士十四世西野公瓛在成化间以贡入官判江西饶州府事为良有司瓛生封鸿胪南浦公炼是为十五世炼生鸿胪东湖公应祥又生司断芦江公应福是为十六世福生国学窦溪公梦熊次生金吾言??斋公梦鳌皆董孺人出继娶王孺人生先府君是为十七世云窃念宪副公当洪武混一之初自华亭徙居浦上遂为上海人而府君当嘉请倭夷之扰自上海徙居郡中又为华亭人矣先府君名一龙后改之龙字干卿号两泉更号俟庵取居易俟命意也初鸿胪公未举子我大父以次子金吾公为之后而长子早谢世故先府君生大父极怜爱之乃府君亦聦慧不凡幼辄有大志长善读书工制举义年二十岁在嘉靖庚戌以督学使者试第一补邑愽士弟子员督学为闽中翠岩黄公夙负斗山之望罕所许可而于先府君则矢口游扬之云海上何生何生者岂难一第哉嗣是试辄高等绰有时名其冣以文行赏鉴者则邑侯文川郜公景云黄公郡侯鹤峰史公尧山臧公学使初泉吴公楚侗耿公也时盖日夜淬励肆其力于铅椠间不扇不炉不饮酒不窥园亦褁足不出户庭以壹意云霄之业谓将唾手致之乃竟以数奇屡屡困顿场屋而两目复时时作楚遂弃青衿子而输赀为国子生时则隆庆之庚午岁也是年应举又复失利而还居恒郁郁不乐而光是丁卯岁不孝孤三畏业已游黉宫后丙子戊寅弟三戒三恕亦次第为同舍生矣夫以府君千里之材宁讵甘心伏枥故时以悲鸣之意寄之乎驽骀而思鞭策之立不孝孤兄弟于庭而训曰尔祖尔父世业儒而不得徼尺寸之进若辈何不振刷一元吾宗乎时壬午不孝畏试于北两弟试于南弟复落第而不孝徼幸于天若祖宗登名顺天荐籍府君从白下挟弟归于玉峯青溪道上闻之同舫客有贺者府君第应之曰若以不佞门祚伶仃岂不愿有此独念福量凉浅恐亦未必有此及抵舍中宾客来贺第举手谢之凝然颓然而已自后不孝孤偕计之游颇善败北若初试癸未三试己丑并为衡文者甄收而竟复黜去府君先后闻之畧不嗔愠且呼不孝孤宽觧之尝曰知足不辱老氏所嘉我本薄福人今幸尔举于乡无户役累令我安居终老足矣又何必纡青拖紫极一时宠荣乃为快意哉诸弟皆有子而不孝孤畏生子独晚府君尝私忧之迨癸巳岁畏始生子府君喜溢肺肠不独在颜面唇吻也府君所忧者非忧膝下无孙而府君所幸者独幸不孝孤有子乃不觉愉快甚耳癸巳以后两三年来咲语益欢神气益王尝徘徊园林中举酒属客客献酬为寿不辞深杯即至夜分亦靡有倦容也嗟乎嗟乎人生康徤尔尔而遽虞疾乎一疾而遽不起乎府君之初病痢也不能少进饮食辄心自危多出不祥语我母暨不肖孤兄弟四人侍床褥间目睫不交衣带不觧者凡八昼夜医祷弗効徒有抚胷顿足涕泗横流府君闻而谕曰我疾必无幸矣此天数也丈夫生即生死即死耳岂效汝儿女子辈作涕泣态耶乃从容嘱后事屈指明旦我当逝也明旦起而更衣又起而易箦伐手足视之整襟端坐含笑而终盖府君于死期之至若有前知者不可谓非证果也夫古之行孝者割股以救父乞灵药以疗父绝粒自捐以代父而不孝孤兄弟无一于此立视先府君之暝而无可奈何也此夫偷生人世曷不亟从之地下矣以此辄自愦愦即四方大人君子之吊犹强颜拜跪以承而又何能执笔一为之具草顾先府君之行谊有自不容冺灭者请得按而畧陈焉府君性忠信中肠纯白绝无纤芥欺隐不虚设一事而亦不妄发一言真古貌古心人也府君性朴素日惟蔬食布衣自少至老履之若一亦中心安之诚所云缊袍不耻兼味不乐者府君性冲和与人无竞性复方正又不与人下上浮沉府君性笃学方为诸生时日夕校雠子史涉猎百家虽大寒大暑宴坐书室中伊吾声辄达外晚年业已谢去举子亦手持一籍翻阅不休盖所谓邹鲁之于文学矣府君性恬雅生平自读书之外无他嗜好一切世味纷华曾不以置瞬也府君性至孝凡岁时祖先之祭必豫必虔诸忌日节日必祭祭必设所嗜事母王孺人饔飧必侍食起居必问枕席必温凉疾必甞汤药又时戏为斑衣舞娱之盖自我大父谢世而后大母五十以至八十有六凡生事死葬可谓无遗憾矣府君性至友事兄金吾公如事父虽白首侍席无一嬉笑亵媟之态恂恂恭谨不衰而庶弟三泉五泉待之一如亲弟三泉长未泮游为族里人所侮每每以讼以役中之府君或从府县营捄或从乡党处分不遗余力即泮游后所为外御其侮者无少懈也后避居白下肄业成均不一再朞而病病且死府君以庚午岁率不孝孤赴试入都遂逗遛视疾且视含视殓即持其丧而归五泉幼病绝怜念之乡居则时使人候之每入城则设馔欵之不给则周之有妹适宋侍御定宇公季子者方大父亡时纔七龄耳府君抚育之及出合盛其妆奁送之其于兄弟若妹孔怀类如此府君性廉洁不欲以脂膏自污大父垂死而析财时府君有就李之役归而主计者业已私有轩轾田与之瘠者庐与之敝者奴婢与之老弱而寠者衣服器用与之破损者府君欣然受之无几微见于颜色也后诸父以分赀事有繁言几至构讼府君从中力觧之且曰兄弟手足一涉官府便伤天亲无论不能得所未有即所有者当复荡废奈何讼为盖兄弟骨肉之间始终得全其好并得保其家者皆府君主持力也族叔省吾公宦游归里颇有厚赀以一厢寄顿庑下六七载家众不知也省吾没后府君持还婶氏婶氏惊谢启之封识宛然内储金帛约五百数凡送终赡老婚嫁靡不赖焉婶氏时以语宗党诸人辄流涕感叹乡闾闻者咸啧啧颂德云若弟三泉死而嗣绝其所遗家资悉以畀其同母弟五泉毫不染指此之为谊岂复近世所有哉府君性厚宗亲亦厚故旧祖姑有适海上沈氏者沈故太卿裔家极饶后竟零落甚至饥寒辄迎归飬之死为殡殓我宗党率多善良独有一无赖者往辄肆侵虐迩岁即不孝孤得举后从公府释其罪犯者至再至三且得请而甘心焉府君第笑以为妄人禽兽耳竟不较也府君授业师剑峯金先生之子惺庵老而且贫辄觧衣推食衣食之空乏则赈之往以阋墙之衅为人诬以不法事辄为欷歔动容严命不孝孤从水火中力拯捄之必脱于难而后巳太初王先生又不孝孤授业师也府君与友善称石交者垂三十年相见相对曾无谑语惰容洵所谓久而敬之也者曩先生艰于子府君以幼弟螟蛉之后长婚冠先生欲令之归宗府君念王氏有怀抱鞠育恩谢不忍而先生固请乃许之署其名曰三槐示不忘王氏也而临危之日又欲改为王槐即此惓惓命名之意厚可知己府君性耿介耻干人所与文与联姻娅贵显而富厚者誓不以私请也盖虽不立城府而一种清高之气泠泠逼人所称皭然不滓势利者非耶府君性严毅凛凛义方出必告反必面终日侍立不命坐不敢坐少拂教旨必督过而诫之甚且鞭挞之即弟侄辈燕集笑谈曾不见其假借之色也府君性宽容人有犯者绝不与校古云唾面能干馁肉能忍府君有焉佃户岁有租税之逋亦未尝一讼之官曰宁人负我我终不能讼人也人或以横逆相加甚而阴为下石者则曰此彼自作不善于我何损且嘱儿曹即他日得志毋相报尔祖有言但愿子孙与我争气不愿与我出气斯长者之言尔谨识之十六保有田二百亩土豪顾姓设谋吞之先陷以役府君惧逆其鳞售之惟恐不亟得其值仅五分之一耳不孝孤举之年顾姓适构他祸人谓府君以此时复其侵土易不反掌乎府君第笑谢之曰乘人之危不义胜之亦不武我终不与此辈计曲直也其雅量盛德大都尔尔呜呼夫以府君之行谊彰彰卓荦如是即不孝孤矒然无述有口者能言之而岂以不孝孤之词组为征信也独以至痛在心编纪失次且所编纪者十不得其二三尤可恨耳以不孝之无文既不足备采择而以不孝之昏昧又不能识遗忘则岂非天地间之大罪人也乎府君生于嘉靖庚寅十一月初六日卒于万历丙申八月初七日享年仅六十有七娶我母马氏系嘉兴名族怀梅马翁女今湖广襄阳谷城令禹山马公盖不肖孤舅氏云生子九人除殇死未婚死者存五人长即三畏领顺天壬午乡荐娶季氏云南按察司副使雁山季公女次三戒县学生后为国子生娶赵氏双白赵君女次三恕县学生后为国子生娶吴氏太学汭江吴君女不幸殀死次三槐武学生娶叶氏龙江叶君女续娶金氏次三让礼部儒士娶林氏庠生冲麓林君女即太仆公侄女有孙男十一人如召畏出如皋戒出如夔恕出如稷如伊如传如周如萧如丙槐出如契如曹让出孙女七人畏戒槐让皆有出孙男如皋娶大参逊庵宋公女如夔聘庠生■〈鸟乙〉先于君女女一戒出者受太学陆君默斋子懋循聘即宫保公从孙女一槐出者受太学秦君景霞子庆孙聘余尚幼未聘亦未受聘也府君虽未登仕而家居简出入绝尘嚣日受清闲之福虽未及耄耋而寿已近古稀虽未得沾不孝孤斗升之禄而亦不乏菽水欢且含饴弄孙奚啻乐矣顾以人子之心愿亲寿考宁有穷期藉令府君捐馆之期预为司禄者所示则我兄弟四人悲呼吁天各损龄以益寿独无恔乎而胡天之阨我至此也呜呼痛哉呜呼痛哉今卜以丁酉岁十二月十七日奉府君大厝于青浦凤凰山之阳而假宠当世巨公以借一言之华衮为泉壤光遂敢率尔畧具以告左右执事惟哀怜而赐之状赐之铭并赐之传死者生者幸甚 

　　◆行状 

　　明故通议大夫南京兵部右侍郎龙阳蔡公暨元配诰赠淑人钱氏行状 

　　○明故通议大夫南京兵部右侍郎龙阳蔡公暨元配　诰赠淑人钱氏行状 【 代】 

　　万历甲午秋八月吾乡兵部侍郎龙阳蔡公考终于家以讣闻　　天子震悼令大宗伯议祭则　赐祭大司空议葬则　赐葬越己亥其子荫君启元辈奉公窀穸有期乃持公弟孝廉君所撰行实有拜寓书乞状于余而哀请曰痛惟我父之殁五年于兹我母之殁而葬三十年于兹矣今敢以状累先生而为铭者地其终惠之一言余苐否否唯唯夫为公状也者则何能文不为公状也者又何忍负公也按实公讳汝贤字用卿别号龙阳世居华亭里着蔡姓云蔡自周秦来代有显者谱逸不载断以六世祖文信公为始祖焉文信生闲士公闲士生悦静公是为公曾祖悦静生石泉公是为公祖石泉生一舟公是为公父祖父俱以公贵累赠如其官祖母蒋氏母胡氏得累赠太淑人而蔡氏用以世显盖蔡氏之业儒也肇自文信公而亦以文信公之应贡而旅榇于京也子孙乃以儒为祟不复事儒独以孝友相承推择闾里而数传至公则儒业隆隆起矣公生而颖异矫矫群儿中不作少年嬉游戏多奇贵征为通人所识赏赠公心异之曰是儿亢我宗者十岁而外渐长渐慧与语经书大义辄领畧如成人十六居胡太淑人忧哀毁称情亦俨如成人礼二十娶于钱即元配淑人为处士仰山君女盖处士择公而喜得壻赠公亦择淑人而喜得妇也时方食贫一椽之室逼市巷而居夜则嚣声与机杼声溷而夺公吾伊声公尝抓髯咲曰此非一部鼓吹耶自是公益淬励于学名籍籍秇林然至试有司辄不利而亦不以不利故怏怏愈益发愤下帷遂以年二十三补青浦愽士弟子试则裒然举首而官廪之巳而青浦废移入郡庠学益成名日益起何论广文先生及其侪辈推毂即郡邑大夫无不折行而愿与交者乙卯举于乡公不色喜以不得见太淑人为悲也嗣是屡上春官屡落第公亦不色愠以得侍赠公为幸也当是时公苐谈秇读书绝不与闻户外事有舟人赵义者以冤系狱夜贡精镪美女求公居间公严拒之有姻家之亲庄礼者为仇所嗾公为阴白其冤其人感恩而以百金为寿公麾而出之尝曰关说易为耳其如名不可洗即暮夜之金易污耳其如四知何盖公之清介性如此壬戌计偕之役闻赠公不豫遂束装返星夜兼程而驰至则奔走巫医若骛自夏历秋甚而吁天愿以身代及赠公背弃哀毁踰于丧太淑人时一切营祭营圹之费皆自勉力为之继以称贷而寝苫枕块不入卧内者三年至服除禫祭而犹竟日悲号公之孝可知也隆庆丁卯秋忽遭淑人之变公哭极哀誓不再娶鳏居一室中绝婧女娈童之御公之义可知也戊辰公始第进士授大名府推官公精比详于法无纵无刻故诸宿弊若扫奸吏舞文者若徙而终不以钩棘示能其谳狱多所平反即罹辟者自谓不冤盖公为理而神明惠爱之誉流三辅而达九阍矣会郡守史公与别驾毛有郄欲假手于公以自快公不为应守恚甚转而媒孽公亦不能为公害黄河水溢公先同官捐俸募拯溺者全活不下数千人时有谨刑训廉二歌刻之公署若民间之谣至以昔之贾杜目今蔡公云辛未以考冣　内召授礼科给事中不踰年而升兵科右给事中寻升本科左给事中又不喻年而升本科都给事中公数上　封章侃侃发舒其直不避戚畹贵幸而亦未尝不中时宜如劾黔国公之不法抑许驸马之请轿复青浦县之旧治其大者也时新郑柄政故与华亭公隙人以公华亭里人辄为蜚语计所以排公者百端而卒以悃诚见谅于新郑公居谏垣三岁岁防秋无所规避而亦不以自伐他若希美擢乞陵差人或艳而趋之公曾不屑意也乙亥左迁四川布政司参政故事防三秋者不外补公外补矣而无几微见于颜面苐曰我固宜外耳未几调广东时罗旁诸猺獞蜂屯乌合檄书交驰　　上难其任者故以命公公则议抚议剿威与德两用之所云歼厥渠魁胁从罔治者公实有焉以故置县筑城之后诸猺獞靡不帖然者捷闻　　上为加俸一级旌公功也戊寅升福建按察司按察使惟是慈祥明允其民若日于冬婴乳于席者迄今德而思之庚辰升浙江右布政使浙故天下首藩钱谷委积公则出纳惟谨积蠹一清旧有赋役全书相沿数载以来莫敢染指公以抚台吴公相属甫半岁辑成之书成而丛为怨府四川左辖之　命下矣时浙要臣某公居谏垣时所劾不法吏也彼其含沙射之计将阨公去而犹以廉平素受知于冡宰严公遂得量改福建右布政使公入省中以白简紏人而未尝自于白简一干之而铨曹格不动且得去蜀而就闽其重公可知比公再莅闽悉如其所为始莅闽者而闽人乃获再事公为幸也甲申升广东左布政使广库多积贮官吏每以查盘折耗抵罪无所置辨公阅成卷疑之曰我不能效张汤劾鼠掠治具狱为深文者然是可按而覆也乃先以俸银补入后乃细检库中见有白蚁蛀成若银屑者销之得银若干两始知折耗之故申文两台而曩昔宫吏之冤状白矣先是在闽己卯职秋试至是在粤乙酉戊子复职秋试一切提调帘以内外规条犁然闽所取士如福清叶公向高候官翁公正春兴化林公尧俞俱以高第大魁荐登馆阁而粤所得士亦称之其它善政不能缕指记也丙戌满考赠祖父母父母及配如典逮己丑升都察院右副都御史奉敕廵视广西公自戊辰筮仕垂十余政秩第三品矣历中外驰驱二十年余矣乃始以靡盐息肩便道归里一日呼诸子出一箧语之曰此蒙　　主上恩饩我而劳我者金若干币若干以畀汝余皆散之宗党姻戚以及闾左人人饱濡润无觖望者当是时以礼殡庶母姚氏而曰我不忍赠公之妾之久露也以产分授诸弟而曰我不忍赠公之遗体有异同也以祭田赡祖茔以义田赡族而曰我不忍先灵之不享而待火者之无以举也他若堂姊之嫁陶而寡者庶妹之嫁金而贫者黄张两姻家之死而未葬者故师之孙之流于道而故人之后之迫于饥寒者悉捐赀赈之而曰我不忍其暴露沦落至此也此何减古人高谊讵不可薄云天哉旋赴广西时有王子横行者驿骚地方有司莫敢谁何甚至辱及廉访使公为具奏以三尺绳之全广安堵　　天子嘉焉乃晋南京兵部右侍郎以壬辰八月满考赠祖父母父母及配如典荫子启元入监读书比时公且倦游一再以不任骸骨请得致其仕归盖海内方望公以为乔岳巨川庶几复兴云雨而公已无意世用矣公家居以俭自御亦以俭训其子孙常曰我宦游时虽极寒不资官中一炉炭渴亦不资官中一杯水我诚安之也今且归矣我不如陆大夫出橐中装富汝亦不以肥肉大酒鲜衣溷汝时时摘一蔬具一脔尽日而食不费百钱亲知为盛馔邀之辄郄去进脱粟鲑菜乃喜曰此可继也其服惟大布之衣大帛之冠亦必再澣即子姓诸妇亡敢以肥脆供轻丽见者公性寡交门以内无杂宾门以外无杂辙日惟习静屏居官府之迹可数也而郡邑时以不能觌公一面且不能得公一纸逾重之其与人言煦煦惟恐其或忤所雌黄长短不涊齿舌间诸所为不义涉公者避之若凂其涉他人不义者公掩耳不愿闻也家不多蓄臧获亦善缉之即舍中之有好鬬者被伤委顿犹谢其敌而自引咎盖公以名位年行称达尊于时其人凛凛乎霜雪也又昭昭乎蓍蔡矣居二载无何而病病且卒卒之先一日诫其子曰我即不讳顾生无益于县宫毋烦将作治方中也其子以肺腑至情诣　阙上请请不踰月而并有葬祭之恤则岂非　朝议重公耶朝议重公而乡评亦重公且无论其它即郡城城之议而首事捐金助之者则公倡义也俗方侈靡而躬为节俭以挽之俗方奔竞而躬为恬雅以镇之者则公特立也所谓乡先生殁而可祭于社公之谓矣公后淑人二十七年卒而淑人之墓石尚虚也按公所自为状则淑人之贤行诚有足述者淑人生而端重寡咲言其归公也内声不出户外声不入席盖其性然矣公时壁立家徒与赠公形影相吊而淑人操井臼亲辟纑佐之不以妨公读凡纤琐出入之务皆力任之不以烦公顾俾公之成其名者亦淑人也其事赠公孝谨甚凡所为飬生送死之礼皆脱簪珥倾笥箧劻勷之俾公之成其孝者亦淑人也赠公所置贰姚氏育弟妹若而人淑人一意抚摩之甚至亲为乳哺俾公之成其友爱者亦淑人也夫以淑人之温惠辛勤宜食其报而竟以婚嫁拮据呕血以圽弥留之际泣谓公我即死无若先公厚殓第令衣周于身棺周于椁足矣我犹忆糟糠时今藉公称孝廉妇死不恨矣明年春公即登第而淑人曾不少待也曾不得受公一朝之飨以偿淑人累年之劳勚也悲哉悲哉公所以哭之极哀而终身不娶者盖念淑人深也状云间关宦途行役劳苦感时伤悼祗自知之壹郁向谁语者言言刺心读之凄惋可涕盖公不忘淑人而淑人之贤愈足征信矣公淑人生卒年月若子若妇若女嫁娶及孙如实癸巳公在时为淑人卜葬巳于是年十二月十一日安厝于五里塘之新阡今改卜望河泾奉公合葬礼也公所著有谏垣疏草披云汇集东夷图说螽斯集诸书行于世盖至读公九幸记而惕然感焉夫以矾山之舟阨也而免以天津之水阨也而免不可谓不天幸乃戊辰礼闱之卷弃而复收彼空中咄咄呼贤人者夫亦非天幸耶公以贤名而以贤呼若公之生平操履循于宫而长者于乡则诚贤者而曷以致然也当公未第而友人过君龙泉死且无子公为殡而嗣之其师李公梧旸同偕计吏北上客死公为经纪其丧存其后事者靡所不至此夫阴行其德令两氏无游魂之祀之憾而公且绝口不言彼冥冥之中安得不呼贤人而厚培我公以为　国柱石重臣也则何以不百岁而堇堇逾于右稀也者要以鸿业清名彪炳朝野出而惇史书庸处而学士大夫诵义殁而勤　　天子恤典今且得请而祀之黉宫之旁公即不百岁直足千秋矣矧其子若孙能世其家薛凤荀龙掩映庭户而公为不亡亦公之幸也抑公又有幸者公抚广时有支销一项失所案验直指意其干没露章劾之公亦色动而其仆检之笥中文移宛然故在公竟以此自明不然者百口难文且无从得考得荫矣公何幸也虽然公于天则处其幸而于身则处其全盖公郄金似杨伯起善交似晏平仲刑家似万石君约己似季文子守官似赵清献居乡似陈太丘详哉乎孝廉君推言之也斯非公实录乎余生也晚犹幸夔侍公而以孝廉知公及淑人之悉且重荫君之哀请谊乌可辞也遂摭拾为之状如此以俟秉如椽者采而铭焉 

　　◆赞 

　　苏长公笠屐图赞 
　　伯父州二守少玄翁小像赞 
　　林太仆弘斋公小像赞 
　　包隐君小像赞 
　　小像自赞 
　　漱六斋酒杯铭 

　　○苏长公笠屐图赞 

　　戴笠履屐行归强场寄婆娑于飘摇领风清而雨白笑公者忘公本来吠公者疑公幻迹嗟嗟此公之所以为公而萧然自适其适者欤 

　　○伯父州二守少玄翁小像赞 

　　望而知其为端人就而知其为长者其居官也一十有五年而灂然不滓其居乡也七十有四年而退然不奓今方图此像于香山进此翁于洛社洵吾宗党之耆英抑亦邦家之大雅其将百年焉徜徉于诗酒间而享无涯之纯嘏 

　　○林太仆弘斋公小像赞 

　　轩然而翔者其公之貌耶、矫然而王者其公之神耶、烨然云霞而屹然乔岳者其公之才望耶、蹔投之山水之闲、而吟风啸月、命酒鸣琴者、其公之小休歇、若乃栖之禅寂之境、而焚香礼佛、挥尘谈玄者、其公之大自在耶、 

　　○包隐君小像赞 

　　侠者其骨儒者其风泽乎其外冲乎其中霜清月白酒绿花红鸳湖放浪隐鹄冥鸿 

　　○小像自赞 

　　斯人也、其貌不峩、其颜不酡、其才不多、其气不磨、司命者谬与我以名誉。而颓然软轲。主爵者单?斤与我以簪组。而傲然婆娑。虽骈我一指。而亦不饶其擘画。虽去我一齿。而犹不废其啸歌。为虎为鼠。为鸾为鹅。我知有我。不知其它。呜呼、此其为何生乎、 

　　○漱六斋酒杯铭 

　　金茎尔盛、玉液尔受、饮此以介眉寿、竹叶惟清、梨花惟馥、饮此以介景福。　清者为圣、浊者为贤、载酬载酢、主宾欢然。大者曰武、小者曰文、斟之酌之、和气氤氲。　酒有酒约、不严不宽、猛为苛政、懦为旷官。酒有酒趣、贵安贵适、恐惧一斗、心欢一石。　醴酒在室、醍酒在堂、浥彼注兹、名昆仑觞。天垂酒星、地列酒泉、千锺百斛、为曲糵仙。　浇■〈石垒〉磈、亲形神、百日饮、为酒人。称湛露、歌骊驹、千日醉、为酒徒。　灵丘有竹、神山有芝、吾肖其形、以为酒卮、而荐寿祺、芝茎如云、竹叶如绣、吾镂为觞、以盛醇酎、而称考寿。 【 芝竹杯】 　荐寿卮、贮于此、享遐龄、纳繁祉。称寿觞、置其中、年百秩、禄千锺。 【 盘铭】 　陇上信、瓮头春、梅似玉、酒如银。新岁酒、故年枝、人歌处、花发时。 【 梅花杯】 　　酒倾千百盏、梅放两三枝、　酒宜花下醉、梅向雪中窥、 

　　◆题跋 

　　题李樗翁诗卷 
　　题花鸟画册 

　　○题李樗翁诗卷 

　　李氏在胜国时已称望族迨入我　明则簪绂诗书云兴而林立矣樗翁高隐士有灌园卖卜之风其所著诗歌恬澹冲夷出入陶白岂与彼靡靡者争妍而竞艳哉闻孙赓明宝藏之携以相视余受而展读焉诗五七言一纸纸二十一行行七章章六十句并所题识得三百五十一字耳呜呼此如尺锦寸璧自是可珍安用多也 

　　○题花鸟画册 

　　盖闻之管先生振野云吴中善画花鸟独陈白阳一人后来之隽踵白阳而擅国工者则张君肖闲矣余未谓然而先生一日出花鸟册视余手之欲飞欲动若扬徤翮而怀好音烱朝日而衘夕露者余曰此非张君之笔也耶先生笑而不荅因乞余题之夫画有山川有宫室有人物有花木草卉鸟兽虫鱼亦有鬼魅而说者以为鬼魅易绘花鸟难图盖鬼魅人所不见可以吾意纵横而出入之即世称木妖石怪山魑水灵何以辨其相似与否若花鸟则人所习见其枝叶羽毛而或以意出入之其何能似弗似则弗工弗工则弗名矣张君之以丹青得名也夫乃其似而工者欤余不知其所由法岂其法白阳而具体者欤余留几案间把玩者累日而暇间漫题此语归之管先生 

　　◆疏 

　　重修马■〈山耆〉寺疏 

　　○重修马■〈山耆〉寺疏 

　　经有六波罗蜜布施居其一又云施一榱一栋皆能长飬功德滋培福慧吾松珠林宝剎相错如绣惟马■〈山耆〉则倚城之东古名衲老宿及白衣居士往往携瓢提笠挂锡于此且也寺门清幽溪树层映殿庑阶前暮鸦灌木秋幢灯火非空非色与水田城草低回上下葢阛阓田墅之胜合并四出若为寺左提而右挈者目今瓦落石圯鼠啼乌号世尊菩萨俱为颦蹙赖大宗伯陆老先生悟澈真空事理浑无分别见超色相布施尽属随缘凡此剎土悉仗护持矧兹马■〈山耆〉尤夙注念吾党幸被教承休见闻随喜良有年矣倘不吝一丝一粟无论它生广种福田即今日乐助栖葺之意可谓载锡之光矣 

　　何氏居庐集卷之九完 

　　●何氏居庐集卷之十 

　　华亭何三畏士抑　着 

　　启 

　　◆启 

　　邀郡侯启 
　　邀邑侯启 
　　贺曹兵尊加方伯衘启 
　　为季氏答陆氏婚启 
　　为季氏聘林氏婚启 
　　鹰扬宴启 
　　武举序齿宴启 
　　贺监部夏禹麓启 
　　寿海虞徐琹江先生七十启 
　　候毕比部白阳启 
　　饯李郡丞肖鲁启 

　　○邀郡侯启 

　　福星垂照喜看五马之威仪时雨随车增重九山之气色况值春光已半兹逄惠政初新竞觧愠于熏风人知饮德争向荣于化日士益倾心谨斋沐以请期先扫除而张具吹笙鼓瑟敢云搢绅筐篚之将剪韭烹葵聊附父老壶浆之款衡茅来玉趾展也为龙为光罍斗浥金茎愿言卜昼卜夜允俞有命欣忭无涯 
</div>
    <div class="pagination">
<a href="何氏居庐集_page21.html">上一页</a><span>...</span><a href="何氏居庐集_page17.html">17</a><a href="何氏居庐集_page18.html">18</a><a href="何氏居庐集_page19.html">19</a><a href="何氏居庐集_page20.html">20</a><a href="何氏居庐集_page21.html">21</a><span class="current-page">22</span><a href="何氏居庐集_page23.html">23</a><a href="何氏居庐集_page24.html">24</a><a href="何氏居庐集_page25.html">25</a><a href="何氏居庐集_page26.html">26</a><a href="何氏居庐集_page27.html">27</a><span>...</span><a href="何氏居庐集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
