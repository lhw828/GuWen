<!DOCTYPE html>
<html>
 <head>
  <meta charset="utf-8"/>
  <title>
   敬轩文集 - 第 31 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敬轩文集 - 第 31 页/共 33 页
  </h1>
  <div class="content">
   朱孺人哀辞并序
　　朱孺人赠文林郎监察御史朱公则文之妻监察御史朱鉴之母孺人世袭衣冠诗礼克服训典允就柔嘉及归朱氏虽弗克逮事舅姑而能助其夫竭诚于祀事以至处外内亲党踈戚莫不中度虽嫁乆而尤不忘父母诚孝所感盖有异云孺人方盛年而已失其俪乃能苦节劳心自力于衣食敎其子曰鉴曰镈皆有成立而鉴即监察御史也鉴既致身清要遭逢国家举推恩之典勅赠御史公以及孺人时御史公虽乆逝而孺人尚安好无恙鉴得请归将为孺人荣而孺人亦逝矣呜呼孺人为女为妻为母各有法式虽早罹艰屯而晩得享福孺人以及御史公皆可无憾哉鉴既襄大事求为之辞辞曰有淑孺人兮徳音孔嘉胚胎前光兮归于其家诚孝振声兮行浃迩遐所天云亡兮矢徳靡瑕勤躬敎子兮兰茁其芽有降自天兮龙光贲加奄逝滔滔兮悲曷有涯辞以慰哀兮孝子其柰何邪
　　祭文
　　告土神文
　　敢昭告于后土氏之神曰曩为先考敎谕某卒于官次家逺不能即归于先茔而旅厝于是实赖坤幽之徳是保是庇今将迁柩西归谨荐庻品用伸报祭
　　迁柩告先考文
　　洪熈元年十一月二十五日孝子某谨以牲醴顿颡流涕告于显考敎谕府君之灵曰自尊容奄违人世九月于兹感时叙之变迁沸五内而兴悲曩以仓卒未即归塟遂权厝于济水之涯逼侧浮浅实非神灵所宜今以吉旦谨启櫕窆返柩于故山之陂敢告
　　祭先茔文
　　维宣徳二年嵗次丁未十二月甲寅朔二十五日戊寅孝孙进士薛瑄敢昭告于髙曽祖考考妣之灵曰呜呼惟我先世宏大深厚积善衍庆以庇防我后人是以藐末不肖得以防其福泽由进士以发身逮兹朝命屡降将拜辞先垅而恭觐紫宸区区松楸之恋哀贯衷曲敢因薄奠以僣陈惟我先世幽灵防徳昭昭不昧者其尚鉴兹恳勤
　　祭王侍御文
　　宣徳四年十月初十日友生监察御史薛瑄谨以鸡酒之奠致祭于年契侍御王公尚文之灵曰惟公中州英俊夙已有声乡试春闱实忝共登奉命南旋竝舟话情再防梁苑懐抱防倾一别九载音信罕通君登栢府可谓显荣清亮详雅人无间称我忝同列有事湖荆君时南按暌违莫逢将谓旋归接武大廷孰知一逝遂隔幽明今兹便道官船暂停杀鸡沽酒以酹旅封君如有知其尚鉴
　　祭王太守文
　　宣徳四年嵗在已酉八月乙亥朔二十一日乙未友生监察御史薛瑄谨以时羞清酌之奠致祭于武昌太守王公大惠曰呜呼惟公质朴忠信盖出于天处心制行率由自然在卑不竞在髙不骞风纪清峻人视侈焉公任惟乆畏慎干干卒逺尤悔名禄以全及秉郡符操持愈坚临事不挠有严有寛武昌繁剧剸治实难公为数载属邑妥安承接中度交口称贤方兾逺骋胡不少延惟我与公年齿絶悬公不有挟交好笃专昔主公家留连半年乃倾囊槖沽酒割鲜放懐许与挥毫成篇久别一防笑语蝉聫孰谓兹来明幽永捐进拜旅柩公不我言风飘繐帷尘凝几筵追念畴昔有涕汍澜返榇何日令子在前义当匍匐愧因职牵有负交道中情曷宣文以自攻酒写忱悁惟公有知其尚鉴防
　　沅州祷雨告神文五首
　　维宣徳五年九月二十三日廵按湖广监察御史薛瑄谨斋沐以瓣香告于城隍之神曰今兹之嵗自春徂夏雨旸以时稻之早者已穗而可获矣而晩稻山田之类尤多皆焦然困于秋雨之愆期重念小民皆赖是以为生若悉稿死则国之租税神之粢盛尚无以给又何免私室之寒饥惟国家之所以栖神以宇祀神以时者以神能保庇一方之黔黎逮兹旱虐日甚民悬悬有望扵神而神之聪明胡不闻知御史来按是方敢以诚告神其无爽明灵膏雨赐以时施谨告
　　维年月日谨差沅州知州李果以清酌之奠告于明山之神凢山之髙大表为一方之望者为其能兴云雨也明为沅之杰然挺出荒服以神为之主也宜乎祀典代承而莫敢去也逮兹秋旱为虐禾将尽槁而民无以处也神司膏泽胡吝不与也御史缄诚遣告神必惠然许也云勃兴斯须雨天宇也四野大穰欣欣欢子女也民获报祀进牲醑也吹击管皷式歌且舞也御史当侈神之名播中土也尚飨
　　维年月日谨差沅州判官周恢谨以清酌之奠告于英显林公之神惟神血食兹土徃必有功其灵莫测潜与化通沅旱秋甚百谷悴容神鉴在下胡不悯穷穷莫之继百需曷供御史来按敢有不公不公降罚民实可矜雨则时赐俾世其承毋作神羞急急如律令
　　维年月日谨差沅州卫经厯岑团以清酌之奠告于汉车骑将军张公之神曰赫赫炎灵祚四百率土孰非其臣子自东都之政不纲致四海之流横溃时岂无智谋之竒才而皆遑恤逆顺之至理独将军之先后数奋忠勇而効之以死虽千古而名永长存闻者孰不为之兴起彼奸雄之扰扰扵一时遗臭至今其未已固知是非之定于将来岂有力者之所能彼此相隂隂有肃之丛祠临宛宛东流之沅水在祀典昭然而有稽岂荒怪滛昏之可比兹阖境之雨泽愆期特致词而祈以清醴尚飨
　　维年月日差知州李果以清酌之奠告于城隍等神曰间者秋旱为虐一何极也是用有祈扵群神群神听果不惑也有云欝兴一雨满三日也晩稻将槁神赐以实也山稼将枯神赐以粒也小民将饥神赐以食也百用将竭神赐以给也官宜即罚神赐以释也凡百有心感神徳也何以报神选肥洁也词以侑之神未格也神惠其继之承事永无斁也尚飨
　　祭戸部惠员外文
　　维年月日监察御史薛瑄谨差户部办事人材赵福以清酌庶羞之奠致祭于尚书户部员外郎惠公之灵曰惟公浑厚敦朴状貌魁然加以学识文质几全乆防庠序累陟地官宦成年耋有荣无愆瑄以后进获陪周旋欵我防殽悉我诲言交虽未乆情则甚专兹南于迈惠问其先谓将促膝以穷素欢孰谓一疾遽尔永捐哀闻甫及悲心遥悬敬遣微奠寓词柩前公识不昧其惟鉴防
　　辰州府告神文二首
　　维年月日廵按湖广监察御史薛瑄谨以香烛告于城隍之神曰国家之所以立祠宇脩祀典俾所司行事以时以饬者以神能福一方之民而除其所疾苦也今年夏是府境内不雨者殆逾旬月山稼将尽槁死而下田亦无以成实若更十日不雨则百谷将尽国赋无以供生民无以食神之牲醑亦无以给民之疾苦莫于是乎极御史虽愚无知犹动念于懐岂以神之聪明而不加恤抑长民者之弗告邪果神有待而匪亟也御史来与神言旱已甚矣神其导迎休徴沛布时泽除去厉虐化为丰硕则一方侈神之威感神之徳神飨厥报为无忝而民之事神亦无斁尚鉴
　　维年月日监察御史薛瑄谨差辰州府同知余存谅告于汉伏波将军马公之神曰公生为名臣没为明神是皆一念忠诚之欝积夫岂声音笑貌矫伪者可得而比伦御史少读公传见公行事磊磊落落尝伟公之为人及领节南按乃得拜公像于壶山之阳瞻公庙于辰水之濵属兹辰境夏旱百谷将槁民用忧辛御史平生以正直自处岂以是而滥祷于滛昏独念公之忠贤为祀典之崇重其精爽烈烈固宜与山川之气流通而常存是用敢以旱告词以侑禋公其妙运化机大雨兹土以濯辰人之焦槁以慰御史之恳勤尚鉴
　　代陈御史作焚黄文
　　维年月日行在云南道监察御史陈诏谨以清酌之奠及行在云南道监察御史勑一通告于考监察御史之灵曰考以孝弟谨厚之行特达敏絶之才爰自国初搜举遗逸弓旌之聘贲及丘园灵时起应召厯官虽止佐邑推心逺大以故隠徳余庆是蕴是崇是衍是施被及我后人休者广矣而男诏以孱愚之资荷生成之力克勤克瘁以育以诲考业邑庠发身科目遂任行在云南道监察御史实有风纪之荣毎念音容悟发寤叹逮兹三年遭逢圣天子以孝治天下率祖宗之宪章举追荣之盛典以谓人臣之尽忠扵国者盖必有敎于其家宠光之施及其身者又必上延于其始由是推恩以行在云南道监察御史之秩赠及先躬以孺人之命命及今夫人恩浃幽明庆兼存没是皆先徳之懿所致其曷敢忘谨以前勑一通用伸告祭若圣天子褒嘉之意则具载于训词尚飨
　　祭贾昭司训文
　　正统三年三月初二日山东按察司佥事薛瑄谨以清酌之奠致祭于司训贾公之灵曰昔逰覃懐交契最宻徳言相酬经义与析其懽甚焉无间朝夕我丁先忧返塟河北大雪隆冬泣别沾臆契濶几年寒暑屡易中得一防暂话徃昔为将他年数展良觌寕知生死遽尔永隔兹叨宪节部有所厯道经贵居公已窀穸市酒是沽只鸡是炙奠虽云薄情则孔极公鉴余其不有识
　　祭刑部侍郎曹文
　　正统四年正月日山东都布按三司某官等谨以清酌庻羞之奠致祭于行在刑部侍郎曹公之灵曰惟公发迹秋官陟于亚卿奉命廵抚江淮山东持身庑谨临事寛平民感其惠吏服其公连数千里熈然以寕得人委任惟国之明方兹赖仰一疾俄倾谨遣薄奠以达哀诚尚飨
　　祭魏希文文
　　维正统四年嵗次已未闰二月十八日山东按察司佥事薛瑄以清酌之奠致祭于友人魏希文之灵曰扵乎希文好古信道力慕圣贤颠沛困阨心不少迁忆时永乐俱客玉田始获君友我惟少年君不有挟惠与周旋我即君室至夕乃还君来我屋竟日留连相与诲告皆古格言乃开我愚乃砭我顽徃复十载交道笃焉逮我别去君心如煎徒步送我握手拳拳逾三十里觧袂长叹寕知一别幽明永捐今来君里宻水莱山俯仰畴昔中情慨然问君妻子旅食寒单仁者有后其不有天欲寻君窆道里隔悬遥设一奠君其鉴防尚飨
　　祭王素亨文
　　正统四年九月十九日友生薛瑄谨以清酌之奠祭于王先生素亨之灵曰忝接交防实笃古道十余年间箴诲恳到任自湖南抵宿展好中失良朋徳孰我造乆要不防敢违圣敎聊荐菲仪辞以申告
　　祭少师江时用母夫人文
　　某氏太夫人之灵曰惟灵生扵茂族归扵名门内范有自懿徳斯存髙堂安其孝敬中阃底于肃温作配君子叅大藩而资其内助贻敎厥嗣官少师而钟其庆源夫何命服在躬方享全福而大化遽及归于九原悲伤贯其宗姓恻怆动扵里隣令子既奉命而奔其哀讣所司复凖式而营其圹坟掩幽堂之石以铭徳树隧道之碑以刻文存没荣哀诚鲜与伦某等忝与令子接迹朝绅并陈诚以致奠庻有格于几筵尚飨


　　敬轩文集巻二十
　　钦定四库全书
　　敬轩文集巻二十一
　　明　薛瑄　撰
　　碑
　　汉伏波将军马公庙碑
　　古有功葢于一时名垂于后世享生民之祀于无穷者岂非大丈夫抱非常之材识本之以忠诚行之以悠久而有以通神明贯金石达古今而无间者乎汉伏波将军马公援天与魁竒器识宏迈当汉统中微新莽窃命四海横流之日乃逺迹边陲混身田牧时人弗之识也独其兄况谓曰汝大才当晩成且良工不示人以朴且从所好公亦尝曰大丈夫为志穷当益坚老当益壮公之所立固已见于此矣及其尽散财蓄志清时难遨逰陇蜀择所适从知崛起草窃之徒皆酣豢富贵于一时不足以计安生民于万世也遂谒光武于洛阳一见之顷即以恢廓大度同苻高祖称之因委质臣事効忠戮力以匡复汉室若聚米之开示山川铜柱之威服殊俗皆公之竒谋伟绩其他荡除戡靖维调赞翊之防尤多中兴之功公无与让及天下底定朝廷清明虽剖符受封爵列五等荣宠并极而公不以是自佚尝奋不顾身志欲効死边疆以尽臣节及武陵羣蛮挠边公遂请行兵至临乡蛮即摧破师次壶头伐功未就而公卒先是有以兵事闻于帝者时遣来监军之人素有憾于公及至军而公已没遂厚加诬毁以快其防而薏苡之谤亦与焉呜呼若公之所立卓伟竒特驾一世之横骛挺百代而独出犹不免巧夫之唇舌他尚何言议者又以不从充道而从壶头为公失计夫旷日老师而费粮与防径出竒以制胜二端利害甚明而公之虑审矣设使如或者之言从充而进又安能必保蛮寇之无龃龉乎是又不得为公失计也夫以宗均之常才矫一节以入羣蛮犹足以致其震慑来服若公少缓死当有他防以致蛮矣又岂云云者所能测哉夫其韬晦自养散财济难公之大志也鄙斥奸豪独归真主公之大识也竒谋勇烈光辅中兴公之大功也不怀宴安以死勤事公之大节也世之人臣四者有一焉犹足以名当时而垂竹帛公乃兼而有之而又本之以忠诚积久之心宜其功盖一时名垂后世而血食无穷焉向之谤者风休电防漠无踪迹曾何损于公之忠贤哉今辰即五溪故地距公没垂千年而野夫女子犹知道公之威名在在有庙以祀公斯又足以见忠义之感人心不以古今而有间也我皇明大秩羣神公庙之在辰者独登祀典有司以时行事无敢怠弛人有水旱疫疠则祷焉庙故有亭或以为神出逰之所址存而亭废辰人合志兴构并他屋宇门墙之弗治者悉完理焉余少读公传尝壮公之为人及往来武陵江中亲见所谓壶头山者壶头距辰水行可一日至彼亦有庙而修祀事于辰者便于人之瞻依云耳庙亭旣新余遂删取公之大节俾辰人刻之并系以诗曰矫矫马公惟志之伟志在功名气不少萎贫坚老壮公言则然怀竒蕴朴罕识其贤云乎欝欝雷乎震震紫色蝇声炎辉斯烬公晦于时爰牧爰蓄飚氛九县顾瞻安之曰述曰嚣狼贪豕饱鄙不少留聿求汉道来觐真主应对防通谓帝大度髙祖则同遂委臣质遂効臣节聚米讨羗悍虏荡越四方底平人怀安娱公不晏佚许国以躯滔滔武陵蠢蠢杂种梗化挠边负险恃勇公曰兹役老臣驰驱坚请于行秉节舒舒不惊不亟旣安且式试兵临乡蛮即摧辟扼于壶头匪公之尤天少须假孰测厥猷公虽没世因则成事乃招乃来羣蛮无贰云胡巧夫防言朋兴岂不暂翳事久滋明迄兹千载有显愈赫名彻听闻功载史册壶山之南辰江之浒公迹如新公庙惟古逮我皇明祀典秩申行事以时委在守臣惟公忠精厥德不爽疫疠旱涝应求如响民感公惠钦服国章庙亭完构其敢废荒乃图永久乃磨良石我纂其词为示无极
　　绛州大成庙碑
　　临川王汝绩以儒官陞知山西之绛州始至进谒大成至圣文宣王顾瞻庙貌庳陋年久杗桷腐挠大惧弗恭明祀及荐更释奠荐献周旋迫于狭隘且风雨穿漏不足以揭防妥神益深悚惕遂下北山之材聨为巨筏顺流而至择土埏埴瓦甓完坚百用具备众工齐作撤去腐坏易以新好庙以间计者三广而为七厥制崇髙峻整宏阔深邃巍然堂座圣像益尊顔曾思孟四公作配十哲位次序列左右礼殿旣成改作从祀贤儒两庑而扩大之门宇堂斋率皆壮丽深广克称类宫之度工旣讫功释奠备礼仪之盛士习有弦诵之勤风化之美延及民庶汝绩乃进诸生而告之曰昔周元公有言夫子道髙德厚教化无穷实与天地参而四时同我圣朝所以极尊崇之礼天下通祀而罔间内外者其不以是与惟是绛学祀典人材所闗汝绩大惧学政坠弛有彛宪是用恊力一新财用民功皆国家有所兴事底功惟祗若崇祀育材之意而已迄兹有成诚不可不知所自尔诸生考业于斯师法先圣当以唐虞三代学校士习自励勿以俗学词章声利汨其心尊道綂之正黜百家之非居仁由义竭忠尽孝庶几身有古人之学才为用世之良斯实圣朝建学之意诸生旣旋唯而退学正刘章等遂以其事来徴文将刻之石余谓汝绩能新庙学以祀神育才而不自以为功又勉诸生以正学是可书也为之铭曰惟兹庙学爰始爰作厥制陋庳礼仪靡度亦窘风雨圮漏弗支神罔攸格士习以嬉时维汝绩文儒是职有蕴有施潭潭秩秩适求民牧陟俊防尤大廷有命来守郡符守来自东人士咸喜不以崖威而尚岂弟进谒先圣庙貌罔称退谋厥役靡安靡定遂鸠羣材遂兴陶埴百工献巧齐心一力撤益新丹垩斵砻翼翼礼殿有赫斯崇周庑堂斋悉广其宇神有妥安士有常处工告讫功汝绩有云兹惟成宪祗命在臣乃进多士敢有诚告师是圣贤笃兹正道明体适用允罔不休髙视万古忠贤可述彼哉俗学实颇实侧治已治人鲜不为慝惟顺所始惟端所趋舍曰无知不有圣谟士感守言匪独我惠神人具依守无我替乃纂其事乃来征辞丽牲有石刻以永垂
　　永夀县大成庙碑
　　干州之永夀县实古豳州之地县学大成至圣文宣王殿创自前代我皇明混一寰区首崇儒教大诏天下建学立先师庙俾所司以时致祭母俾废怠于时宣圣殿以及两庑固尝新理之然歴年旣久渐迄敝漏及创始之际又卑陋不足以展礼事神今县令山西髙平郭质以乡举发身来知是县始至进谒圣庙瞻顾大惧无以仰副国家崇明祀育贤才之意退而即欲兴修然以邑民仅千室力单财寡所需之物无自出遂行视县城内外逺近官宇园堑隙地得数百畆督令有役于官者假借耕具给与种子俾以时种获其间积凡三嵗得谷麦若干斛复借民车输至咸阳渭水之次易木以归且先于农隙时以余谷僦工埏烧瓦甓覆葢墁饬诸物百用旣具乃于天顺元年七月吉日洎其丞马骐典史宋凖恊心鸠工兴作扩旧大成殿三间为七间两庑旧各五间今俱增四为九以至防门灵星门神厨神库次第改作之皆髙广壮固有加于前始事于七月某日讫功于次年七月明伦堂两斋生徒退习之室用力小而先已葺修独殿庑神宇鼎新之功为大于是教谕薛澄训导安广进诸生而告之曰惟是庙学因循敝漏者数十年矣今郭令以学古入官之才于为政知所重虽居小县民寡事务丛剧之际能出谋储用不劳民力不取民财而克底庙貌之成髙广严翼有盛于昔以及他宇亦皆葺理事神育才咸尽其道实有以仰副国家崇重儒教之意虽古良有司之兴学者殆无以过之夫令之有善政不可使无闻于后世乃具其事之本末遣生员张俊岳凯来求文于予将刻诸石以示永久为之铭曰惟此永夀惟有庙学十百其年爰始爰作或度孔庳或宇寖隳神不顾飨士荒于嬉有令学古式临兹土乃怵于心乃惕于覩顾兹小邑式寡于丁睠言兴之孰资于成我思其方有田斯植乃耕乃耘有年有积输之百辆清渭之涘以有贸无万木委止工献其巧人执其勤庙庑改作撤旧益新葺理之周爰及百宇神祀孔彰士有攸处师曰斯役惟令之功钦服国典教道日崇不有纂述将泯其实我铭是求勒示真石
　　济南府重修舜庙碑
　　有大圣人之道而功被于天下万世者固宜为天下万世之所崇奉如济南府之有舜庙是已舜耕于歴山史记以山在河东今济南府歴城县亦有歴山故后人因以立舜庙焉夫歴山之地不足深辩独舜以大圣人之道功被天下万世人得而知之则济南立庙以致崇奉者夫岂过哉正统初瑄以菲才滥官山东宪司尝进谒庙下因追仰圣道于数千载之上今去济南垂三十年矣方以老病退居河汾山西宪使王允郡人也以书来曰吾济南故有舜庙歴年滋久木瓦腐漏殆不可妥神揭防天顺二年都察院左副都御史年富巡抚山东因谒神庙见其圮剥之甚退谓藩臬官僚曰舜大圣人也是郡之人旣立祠宇以致崇奉而乃弗治如是几于慢神矣盍图所以新葺之于时嵗值少丰不可兴事又二年为天顺四年嵗旣连稔民生亦纾于是都宪洎藩臬以济南知府陈铨才可集事俾董其役铨量材计工皆取之帑余在官而民不知扰自殿寝庙庑以及外门次第俱新宏广壮固皆有加于前时且扩其隙地缭以周垣树以名木幽防清肃允称神栖始事于是嵗之正月逾月而工讫由是官民小大咸惬瞻依斯役也寔乃崇奉圣神而有闗于世教不可无辞以纪其事敢丐文俾刻之石以垂诸后瑄因念数十年前旣尝谒圣庙而追仰圣道今兹之举固宜有言夫舜之所以为大圣者以其为人伦之至而精一执中乃万世道统之源禹汤文武之君臯陶伊傅周召之臣孔曾思孟以及周程张朱之圣贤虽行道明道之功不同而其相传之法实皆遡其流是其功被天下万世者曷有穷极哉今圣朝方以有虞之道治天下薄海内外咸底休风然则是庙之新匪徒崇圣道于往古实有以仰若圣朝为治之意是诚大有闗于世教也遂书其事俾刻之
　　东岳泰山庙重修碑
　　东岳泰山之神故有庙在山之阳朝廷有大典礼大政务则遣使告焉庙屋歴年旣久类多圮漏弗治先是守臣尝奏请修建而未克底完天顺已卯泰安州复以其事达之济南因以上请诏允修葺于时都宪年公富方议兴役而去左副都御史贾公铨继来巡抚乃洎巡按藩臬恊议旣择有干幕职以董其役复俾济南知府陈铨月一往以综理焉铨始至泰安州以谓修葺岳庙所以祗若朝命致谨大神然尤当以省民财重民力为本财匮民疲事亦非可因询及守庙者具言数十年所积礼神之物甚富遂遣人持市木之巨细与其他修屋之不可缺者及旣合而匠役皆在官之人而农民不知有役铨旣综理有法董役者亦因其意不亟不徐功日就绪始事于天顺庚辰秋七月次年辛已春三月讫工殿宇周廊门观缭垣悉皆完治不陋于前不侈于后咸愿刻石以纪其事山西按察使王允济南人也因以书来求文于瑄惟孔子有曰必也正名乎夫明则有礼乐幽则有鬼神其理一也然则祀神之道其可不以正名为先乎如岳镇海渎其在古昔帝王之世皆以名山大川称之初无封号之加葢以其为天地储形萃秀神气流通能兴云雨以惠物能出财用以济民故虽载在祀典而不可加以封号自前季以来道学不传幽明之理不明于天下邪诞谄妄之说日作于是有封五岳为王为帝者有封五镇为公者有封四海四渎为公为王者而又各加以美号夫岳镇海渎其形峙而流其气神而灵古礼五岳视三公四渎视诸侯而乃崇其号人其神名旣失正神岂顾享洪惟我太祖髙皇帝定有天下之初即稽古祀神之典乃颁大明诏防于岳镇海渎诸神曰考诸祀典知五岳五镇四海四渎之封起自唐世崇名美号歴代有加渎礼不经莫此为甚今依古定制凡岳镇海渎并去前代所封名号止以山水本名称其神仰惟诏防所载大洗前讹隆复古制其所以达幽明之理严上下之分允宜表正斯世垂法将来而为万古不易之大典孔子所谓正名者于斯见之猗欤盛哉今东岳泰山之神为众岳冠圣朝旣正其名秩其祀而庙有弗治又俾所司以时修葺而巡抚宪臣洎藩臬得综理其役如铨者不竭民之财力而克底完新皆可谓祗若朝廷之丕休显命而致谨于大神者矣遂序其事而铭之曰一理宰干二气互根清浮无际浊坠斯存柔行刚峙川洪岳尊惟此泰山造化钟萃巃嵸太虚磅礴厚地匪鲁邦瞻实众岳最其蓄罔测其施靡量云守石甘雨八荒功旣载溥厥报宜章有庙在阳奉命新葺重臣是承守臣是职民不匮劳事底完集殿宇廊观耸立萦回髙下中度不骞不卑神气欝欝流通在兹昔古山川明祀有体夫何前季封号荐起侪岳于天紊三公礼逮我圣世道复古隆斥絶僭诞率循大中岳镇海渎悉正其名惟岱宗神神称允格迄兹有役咸愿石刻述理纂辞以示无极
　　韩城县重修学碑
　　韩城即古之韩城襟带梁山大河为今陜右大邑邑学大成至圣文宣王庙及学舍创建旣久皆有弗治处河南汤隂王鼎以贡士来知县事旣勤庶务尤重学政自大成殿以及两庑神门神库神厨有圮漏者悉完理之重作明伦堂东西斋俱增旧两间扩明伦堂后地作退堂一所生徒退室悉脩葺焉土木葢瓦级砖绘饰壮固鲜彩经始于天顺五年正月至八月讫工庙学旣新又申举教条以励生徒咸愿刻石以纪其事乃来求余文余惟爰自隆古神圣御极未尝不以学政为先葢以人之性出于天而性即理理无不善其气质则有清浊之异故不能皆知其性之所有而全之以复其初圣神君师亿兆必施治教俾气质清浊不齐者皆有以变化之而复其性若唐虞之司徒典乐夏商周之庠序学校皆教人之政也是以当时治化人才极其隆盛时至东周学政不修有若孔子之大圣虽不得位以行其道而其教人之法曰仁曰性与天道之类则皆本于复性故顔曾思孟皆宗其教而与乎斯道之传及孟子没性学不明汉唐间虽或建学立师而教人之法则异乎古矣至宋周程张朱真儒继出大有以发挥尧舜三代洙泗教人之法虽亦不得施之学政而性理以之大明我皇明统一寰区大兴文治内自国都外薄四海莫不建学立师其学政则纯用圣贤教人之法治化人才之盛聿追隆古夫岂汉唐所能彷佛其万一哉列圣相承咸重斯道数申敕天下以时修举学政勿禆废弛今韩城王尹祗若上命克举学政如此为生徒者其深体圣朝隆古教法防濓洛闗闽之学以上遡洙泗尧舜禹汤文武周公之道必由经以穷理穷理以复性为臣尽忠为子尽孝与凡职分之所当为者无不尽斯于人才风化有禆于万一而于王尹之兴学与有辞焉于是旣叙其事复诗以系之曰惟梁有山惟邑有韩韩城之学王尹是完完之伊何葢瓦栋宇神有妥栖士有息处释奠考业旣饬且厘媚学之子惟道是资道体于穆曰命曰性性该万善全畀神圣神圣在昔极建教敷唐虞肇迹典乐司徒延及三代教法隆备圣贤相传千载一致葢人之禀理一气殊明诚两尽斯复其初夫何前季性传晦昧学名则同学实非是逮我皇明道际嘉亨学建内外复性是崇兹韩之校有成斯役磨石纂辞以朂无斁
　　蒲州庙学重修碑
　　蒲州儒学着令释奠大成至圣文宣王仲春仲秋上丁凡一其弟子以及歴代有功于圣门之诸儒皆配飨从祀于殿庑焉庙后列堂斋为生徒讲习之所事神育才各有其宇然或敝于久或缺于初皆学政之不可缓者今徐守孚浙右台之黄岩人家世业儒旣由庠序中乡举防贤闗歴事春官于神典民政熟于讲闻及来知是州凡政事先后次第修举因进谒大成殿庭以大成门东西庑神库神厨牲房皆事神之宇大成门嵗久穿漏乃葺而新之两庑迫隘不足以周旋礼节遂扩增其楹数复外为周廊以障风雨神库等屋悉加修治生徒虽有讲习堂斋旧乏退息之室因创增号房数十间又树扁学门以壮观仰其材皆储之于素匠役取之在官民不知扰而役底于成始事于天顺四年月日凡几阅月讫工于是神宇学舍巍然莫不峻整又访郡之先达可为乡先生者尸而祝之以励后进师生乐其崇学好礼而役之成也咸愿有辞以镵诸石乃来求记余惟古之学政考之载籍可见已葢自夏商周以上之教法皆可以复人性之善孟子所谓学则三代共之皆所以明人伦者是也汉唐歴代虽或建学而道学不传又为异端杂术所淆而知以复性为教者鲜矣至宋道学复明朱子序大学有曰治而教之以复其性如唐虞司徒之职典乐之官以及三代小学大学教人之次第节目皆所以复其性故又曰学焉者无不有以知其性分之所固有职分之所当为而各俛焉以尽其力者此也洪惟我天朝道隆前古治底文明内外建学其所以育天下之英才者皆以复性为教故凡五经四书小学性理书自周张程朱之说以达乎尧舜禹汤文武周公孔子顔曾思孟之道学校之讲学者旣一于是科目之取人者亦一于是推之礼乐政治者莫不一于是是以学政粹然一出于正而异端杂术不得以淆乎其间岂汉唐歴代之学而鲜知以复性为教者之可拟哉今徐守旣克举学政诸生瞻依宣圣诸贤之庙庑有所兴起必由所谓五经四书小学性理诸书周张程朱之説以求古圣贤之道以求复其性以追古俛焉尽力之君子庶几于学政有实效矣于是旣序其事而复系之以诗曰惟此蒲学守克新之新之伊何道化在兹有神之宇靡不完葺有士之居靡不增立春秋释奠礼必防诚朝夕礲琢业必专精于道自天全畀神圣继天立极治教斯盛昔在唐虞典乐司徒三代法备学则有区区以小大虑百致一爰防其归复性是极延延邹鲁心法相承曰命曰性一以贯通孟氏往矣正绪邈絶术裂多岐理难同辙宋儒勃兴道统是接皇明运泰道隆古先学建内外正教是宣其经有五其书有四性理真儒发挥详至于以表章于以作人人知复性化底熈淳兹赖有政政旣理治朂哉明诚声实永世
　　安邑县修孔子庙碑
　　皇明定有天下之初即隆古圣王之学政设国子监郡县学庙祀先师大成至圣文宣王及七十二子凡先儒有功于圣门者亦皆从祀庙庭选师儒以育天下之英才由是学政大备于内外列圣相承咸重斯道今皇上治洽重光尤重教事近年复申命宪臣分督天下学政天顺七年二月解州之安邑知县事杨磬乃祗若上命以孔子大成殿及门庑皆嵗久圮剥弗治遂集匠役量工兴事撤去栋桷之腐坏者悉易以美材葢瓦亦埏埴坚致以至绘彩无不完饬又一新圣贤之肖像旣以是月兴役不亟不徐至八月工讫师生洎邑之耆庶杂然相与言曰是役也寔杨令祗若上命克有成绪不有所纪何以示后遂来求辞将镵诸石余惟学政之崇卑实闗世道之隆卑三代学政崇而世道崇固无间然汉唐歴代亦皆以崇举学政飨国长久惟若秦之废学政焚诗书其效可见我皇明建学纯法隆古旣正圣贤之祀典教人之方则自周子张程朱子以上遡孔顔曾思孟子尧舜禹汤文武周公之道以复性为先明伦为本而异端杂学皆不得以淆乎其间是其学政又非汉唐歴代可儗今以安邑一县杨磬能举学政观之则自畿甸以达方岳为守令者孰不祗承德意以各举其学政而天下之英才被朝廷教育之恩陶圣贤礼义之泽皆将以正学自勉古人自期思有以培植国家之洪祚于亿万斯年之久世道之隆足以逺追三代矣杨磬陜西灵台人丁卯举子涖政有能称学政尤其首者故咸愿有纪遂次第其事复系以诗曰惟此清庙圣贤是栖緜歴嵗久圮剥弗治皇有大命俾时葺理凡在守臣孰不悚靡杨令安邑惟祗惟承乃作周庑乃新大成爰及门宇无不崇举有翼栋梁有坚甓础延于肖像聿克就新髙宏俨肃允称典神济济士子爰瞻爰止学仰正传人伦天理有造其德进厘百工罄竭忠荩仰答盛明匪图荣肥式笃仁义庶学有光垂实永世







　　敬轩文集巻二十一
　　钦定四库全书
　　敬轩文集巻二十二
　　明　薛瑄　撰
　　墓志铭
　　明故奉议大夫山东按察司佥事崔公墓志铭
　　山东按察佥事崔公卒于官将返葬故乡其弟理奉公行状请铭于其兄同官河东薛瑄谨按状公讳碧字仲玉永平昌黎人大父彦名祖妣齐氏彦名有隐德郷人尝被兵无食彦名以其家积谷千余石贷与之食兵息取劵焚弃一无所责偿父得母齐氏生四子长即公次叔琮次叔璘次即理公少有美质大父母父母特爱之遣充县庠弟子员习经史举业中永乐十五年乡试登辛丑进士第宣德初拜交阯道监察御史立事举职强干不屈籍籍有声逮国家推恩例封父得文林郎交阯道监察御史母齐氏封孺人时公大父母俱髙年安好无恙父母又皆显受褒锡公尝衣绣归省于家祖子孙三世一门夀庆光显乡邦以为荣正统纪元调行在江西道监察御史明年为廷臣荐擢陞今职分巡部属剔濯奸垢振挈纪纲事以无坠竟积劳成疾以卒正统四年十二月二十三日也享年四十又九矣先是公有疾因念大夫人已卒大父父母俱年老在故乡不得朝夕见愈忧思不置遣理往迎之旣而大父暨御史君俱弗克来独母孺人至公舆疾迎郊外相持感泣不已疾遂增革公初娶张氏早卒赠孺人再娶刘氏泰州同知浩之长女封孺人公存日尝命理之子善聚后已公没理如其命善聚甫四嵗幼不任事理奉公柩归以正统五年四月初二日葬于故里司家庒鹊鳯山之先茔铭曰胡丰其始胡啬其终命实为之嗟嗟乎崔公
　　荥泽令张宗原墓志铭
　　宗原讳本姓张氏济南歴城人祖子敬父直卿咸以善人称衍庆种德以及宗原宗原生异凡儿其父尤器爱之遣充郡博士弟子员即刻志务学两经师授习举子业兼明书春秋经在庠序时固已见称于人丁外艰家居平原令礼延训诸子弟洪武二十六年遂以春秋魁六郡士明年疾弗获预试春官遂入太学益师友天下文儒之选者以广其学三十年中乙榜授山西应州学正宗原以师道自励率五鼓而作进诸生诲以务学成已成物之道正身率下严毅清苦虽隆寒盛暑不少易其勤厥后北方罢学改署浙江奉化县学其教人如在应州时固无怠永乐纪元仍任应州学正五年编管蓟之丰润宗原虽居畎畆中恒以士节自持不少贬以求合简出入正容体虽市井负贩望之知敬有所不合者亦知其为端谨士而不敢慢易也居数年志益坚行益修名益着有以宗原应诏举者遂起自布衣赐冠带往使川蜀未几丁内艰服阕择授河南荥泽令宗原时年已六十余矣以其素所蓄积施于为邑正已以束吏行恕以及民驱游惰悉归之南畆治奸民告讦尤无状者中州习俗男妇无目者多弹琵琶道鄙俚歌扬载道男女聚听通宵不止礼度悉愆耕织或废宗原立皆禁絶瞽者皆去境内风俗顿变宗原尤重育才时就校庠令诸生执经问难从容教语士皆知奋宗原始至人疑其拘儒迂执不闲于政而不知明体适用正儒者事宗原能推行之不数年邑里富庶士民信服正统改元宗原朝正京师因引年还乡里时从士大夫同休致者徜徉里闾衣冠伟肃鬓眉皓然后生小子莫不望之起敬郡邑士子或执书史就问其门者甚众而藩臬大臣亦皆礼下之都指挥李公进武而好儒时延宗原于家讲说春秋大义泛及古人臣之尽节尽忠者李公听之欣欣忘倦而士大夫因是以重李公云宗原生于某年某月某日卒于某年某月某日于乎士于为学或不得其方以至终身颠倒迷缪鲜克自立者往往有之宗原乃能自少至老于学独得古人之遗意为师而能淑诸人为邑而能惠于物卒至完节归老于家厯考其事岂复有恨哉宗原娶王氏生二男三女男曰颙曰頫女皆适良族葬得期曰某年某月某日卜得地曰某山某水某原李公以其子状来请铭则为之铭曰有学有行有事有业壮仕老休旋履罔缺考终耆年归于其穴镌石幽墟以着永极
　　故孺人王氏墓志铭
　　孺人姓王氏太原阳曲人其上世多显者以谱牒防失莫考其详独孺人之父能甫卓卓有立克世其家继善储庆寔钟孺人乃生而端秀少而静淑长而孝慈姆教不劳而婉娩能听女工克巧而绩制惟勤以至佐长者视事亲之具礼相祀事女行细大靡不能励及笄择所适得县人朱守益乃故家子遂以归之孺人入朱门馈礼旣举公姑胥贺妇道日修长幼咸悦尤能以勤俭相其配故家计虽裕而费出不冗乡人有匮乏来假贷于守益者孺人即罄所有以助施予虽求者屡至无厌色遂得享有多福子女蕃茂孺人又能自其婴时悉教之以正其长子绂者生有美质孺人劝守益遣之就学旣入郡庠孺人夫妇尤能严家庭之训不数年绂果以学行有进登名荐书游于太学今皇上在潜邸时慎选官属绂为吏部所推择即授典寳未几守益即世孺人哀毁若不能生者乃率诸子尽悴以襄葬事遂絶膏沐屏服饰者数十年益以礼义善道诲诸子使永守益之庆而光朱氏之门绂旣服除上特陞湖广道监察御史仅三载又陞大理寺丞因得以御史秩防勅赠守益如绂之职孺人受今封命下绂即具冠服往奉孺人荣溢家门懽传闾里而孺人逝矣孺人生洪武已未没在景泰癸酉十二月二十五日享年七十有五孺人生四子长即寺丞君次曰旺曰绶曰缨女一人适邑人髙名孙男七人曰瓛曰瑢曰璘曰防曰理曰琮曰瑶瓛中癸酉乡榜寺丞君闻孺人讣归谋葬事乃奉其友刑部侍郎周君之状累然防服来请曰不肖孤卜以景泰五年三月某日祔葬母孺人于新村先子御史公之茔敢乞铭则为之铭曰有令女德惟孺人是持有良厥配惟孺人是归有繁厥子惟孺人是仪女妇母道惟孺人咸宜故能享有多福而考终于期兹孺人之安蔵镌幽石以永贻明故正议大夫资治尹刑部左侍郎孔公墓志铭
　　公讳文英字世杰系出宣圣之裔大父讳彦明娶曹氏父志学娶蒋氏自彦明值宋季兵作徙家武安再徙邯郸父志学又徙陕西安化县遂家焉比再世皆积行隐德弗耀于时志学生五子次即公也公生有美质其父遣入县庠从良师友习举子业中永乐十五年乡试登辛丑科进士宣德元年初知江西庐陵县未几以事至京师擢任浙江道监察御史三年累奉玺书巡视北直民瘼事讫条奏所以消弭之方大荷宠赉值浙江黄岩有健讼者搆揑齐民三千人相聚诪张为非公奉勅谕俾往体量鞫问公至则取其文状防察端绪所自起遂得其所以构造者皆罗织之词一讯众情皆服立遣诖连之众独械首讼一夫来京处治人皆交口以明果称之十年丁内艰正统纪元廷臣奉诏选能御史分理天下军政公以廷臣荐乃驿召至京改河南道奉勅清理江西军伍九年满考陞支五品俸仍理前事正统五年陞湖广按察使九年丁外艰部属军民状公公平之迹相率诉御史乞留御史防奏得防报可夺情起复涖事后以事至京师景泰纪元今皇上诏择有文武才谋可镇边闗者吏部以公名上遂陞大理寺卿俾奉勅镇守紫荆闗及提督縁边军务公至练兵有法设险有要弛置得宜闗备大饬内外晏然无警军民皆得以乐生兴事六年春上以刑部左侍郎员缺且边闗无事乃驿召公补其缺次年为景泰七年二月二十八日卒于官诏如例遣官谕祭修坟安葬公生当洪武甲戌五月初七日卒是年月日葢甲子一周又三嵗矣公娶陈氏生子男四曰宇曰宗曰宙曰宏女四孙男三公性资温厚居家孝友接人谦和于世利澹然寡嗜好旣力学尤通吏事登科为名进士治邑为贤令尹出入风宪纲纪卓然镇守边闗事功就绪入贰秋官庶狱明慎其行已歴官大节可见如此又歴仕清朝荷国家举推恩之典赠其祖通议大夫大理寺卿祖妣淑人封其父文林郎监察御史赠通议大夫大理寺卿母封孺人赠淑人公加授正议大夫资治尹陈氏封孺人至淑人实有三世防封之荣公旣没又荷圣朝褒恤之典谕祭有文窀穸有造其可谓有光前后善始善终者矣公之子宗将以某年月日奉公柩葬于某山之原乃奉公状累然防服来乞铭则为之铭曰有璞必追有木必材孰人之瑰而用与违君惟其魁孔牒世辉有胎有胚有敷有为所持不回所职不隳所积旣徽所成惟丕祖考逺绥嗣庆世累甲子讫推幽铭永垂
　　故沈彦正墓志铭
　　君姓沈氏讳本字彦正姑苏人也沈之先出季代有显人歴宋齐梁陈隋唐尤盛在梁有沈约者文学伏一时仕至侍中葢君之逺祖云厥后月湖仕宋提刑库官阶迪功郎于君为曾祖月湖生正卿仕元淛江仁和县典史正卿生君考讳原业儒不仕君少以行义称尝构双桂堂率兄弟以奉亲亲没毎至葬所輙攀松以泣已而复为瞻松巻求名公言以揄其志君昆弟二人已为长尝喟曰吾先世闻人累累逮先君子虽敛德不耀而所以望我后人甚钜吾以经纪门户事于文儒业已无及幸吾弟慧而敏诚使其有立以绍先志吾可无憾俾其弟贽郡先生以禀学焉其后果克成就如君所谓君于逢掖士尤加敬延賔客必丰殽盛饮极懽而罢家颇饶赀人以匮告则周之无吝色在乡里能卑身逊言以下人故尤得众誉咸谓其善行出于资性云君娶马氏生四子男二人曰旒曰【阙】女二人曰淑清淑安皆适良族君享年六十有五以疾卒于京师文明之寓馆子旒奉其防南还道过荥阳时君弟复方为荥阳令能而辩始由贡士知湖广蕲水后调是邑以君之没于外哭之逾时而哀遂卜葬期曰良卜地亦惟良乃泣而谓余曰吾兄将以年月日归祔于吴县太平乡荐福山之先茔吾縻于职不得亲视其窆悲曷可胜敢以状请予铭铭曰允矣沈君不华以质行由内修善斯外及有弟孔彰有嗣孔立甲子一周五不满七兴化廓然可谓无戚言祔先茔言厝宅砻石镵词以着永极
　　故处士杨君师鲁墓志铭
　　处士姓杨讳曾字师鲁世为河津旧家其大父天锡官至监事家牒不存莫考其详天锡生三子曰元曰亨曰利元无子亨仕元国子学録生希先仕元绛州学正利生二子长继先次绍先绍先生二子曰曾师鲁曰侃师冉师鲁即处士也处士生而资质端重不妄嬉戱少与其弟学益进声日彰骎骎有仕进之渐处士曰弟为忠兄为孝各行其志可矣乃退处龙门之故居日以省视先茔饬敬时祀教诲子孙为事未几其弟师冉果以学行贡诸南宫初授湖广黄州府教授就陞推官处士两寓书戒之曰天地间生人至众能享官秩者几何郡庠风化之首府推理刑之司二者皆匪易职汝其勉之其弟克遵教戒遂以文雅明慎见称于时而卒逺悔尤以终其禄于官次处士享年五十有五终于正寝其配刘固无恙处士二子长曰峙次曰【阙】女【阙】人皆适良族处士殁后【阙】年其子峙以内外教谨又克进于学遂中永乐二十一年乡贡进士因念其家世积行之深先人衍庆之逺而已得籍其余泽而获荐书之光荣独墓无刻词大惧不任显扬之意遂述其行来徴铭于余铭曰有浚其源有引其流谦谦处士让显乐修进退两荣于行为优后嗣本德铭以阐幽
　　侍御赵君墓志铭
　　君讳寛字子裕姓赵氏河南汝宁人髙祖诚赠开封府知府曽大父志善赠吏部尚书大父好德吏部尚书父毅工部侍郎兼詹事府少詹事惟君先祖考四世生仕没赠皆显有名位积善余庆以及君躬君少而聪頴长而俊爽壮而恢达读书为良子弟登科为名进士列官为才御史其所励操捐行惟先德之忠孝是肖是嗣推其心葢甚将有为而皆弗克自必也飨年四十以宣德六年十一月十三日卒于京师厥配谋以君之柩归适君之弟敏来遂以君之柩归卜吉于宣德七年月日祔葬于鹤荘之先茔君所娶尹氏生二女一男女素英桂枝男通【阙】君于兄弟为次兄曰恭弟曰信曰敏敏好学而文与余为庚子举子君与余为辛丑进士敏以余与其兄弟皆同年且相好也遂状其事来求余为铭铭曰或衍其源而不昌其流或丰其才而不骋其游命实尸之铭以慰幽
　　山东按察司佥事杨润妻陈孺人墓志铭
　　孺人讳秀瑛姓陈氏山东按察司佥事杨公伯玉之妻江西瑞州府髙安处士仲同之长女也孺人之生淑慎端静天性孝友雅异凢女处士为择所宜配得佥宪公之贤又为同邑遂以归之孺人入门恪修妇道旣逮事佥宪公太夫人赵氏至事其舅松溪处士如其父事其姑吴夫人如其母处娣姒如其弟妹而又以砥节学力惟佥宪公是赞是劝杨氏闺庭雍睦而整肃佥宪公业修而行立者孺人皆与有助焉及太夫人松溪处士吴夫人相继没先后孺人相佥宪公治防祭如仪良多乡邦尤称道之佥宪公旣释服遂由乡荐登永乐乙未进士第拜浙江道监察御史值国家举推恩之典遂赠松溪处士如佥宪之职吴夫人与孺人同封于时孺人从佥宪公官居京师有货狱者窥佥宪公出密赍白金百两来恳孺人孺人遽命其长子蕃执送官卒正以法宣德四年佥宪公修职举事有声继又荷国家推恩佥宪公进秩奉政大夫而孺人已病矣孺人疾旣革适其子蕃至自江南是夕卒正统二年十月日也享年五十有三矣孺人生子男曰蕡曰芾曰蔚与蕃为四人女二人慕贞永贞皆未适人孙男曰显孙女曰遇真明年为正统三年佥宪公命蕃以一舟载孺人柩南归将以是年月日葬于其县万石郷道士冈鳯山锦水间从赵夫人兆次乃状孺人行实求为之铭铭曰于乎孺人为女贤于父母惟德之贞为妇宜于其家惟德之馨故有贵于夫而命服在躬有积其后而子孙继承有考其终而归于窆封是宜铭以掩幽而永着厥声
　　故奉直大夫蒲州知州张公墓志铭
　　天顺二年七月十七日致仕奉直大夫蒲州知州张公卒于其家之正寝八月初吉其长子鼎以公状遣其弟鼐来乞志铭葬按状公讳亷字惟清世为陜西西安咸宁人公髙祖德用仕元翰林学士承防曾祖思忠祖恭谅考秉文三世皆蓄善弗耀秉文娶范氏生公有美质自童穉时已不好戱异凡儿父母钟爱特甚方十二嵗即遣入郡学从师友习举子业二十二领永乐癸卯乡荐入太学仅三年以才中时用不次选擢刑部照磨未几改除山西临汾县丞佐政有声调蒲州判官用保陞知州事蒲为大州事剧难治公旣正职莅事乃刬刮积弊以身率人自家及官皆有捡饬条法教民作业以时与民以信凡赋调不督而集极力扶植柔善于豪强则重加绳抑不少贷尤知为州急务修举学政如有不及寅恭祀典坛塲祠宇悉皆修治莅事数十年无非法一事以扰其属县予尝使西蜀道过其州见其防治落然无事惟闻诵读声问之则曰课吏读律使知畏法其不暇游惰耳若公者可谓能其职矣蒲去咸宁甚近时公父母俱康强乃迎致就养极其娱奉及二亲先后没世俱葬祭尽礼又可谓能其子矣公丁内艰时蒲之军民合词保留又可见其为人所爱慕焉及谢事去时方年五十有二家居惟教子孙与宗族朋旧过从为事他无所劳其心又可谓能安于退休者公娶王氏生三子曰鼎曰鼐曰鼒鼎尝从予学中癸酉郷贡方待防试于家女三长适咸宁士人傅珍次适蒲州守御正千戸石洵季适千户孙达享年五十有七三子皆在侧鼎洎其二弟以是年九月初三日葬于韦曲从先兆也呜呼公之行已始终无玷如此是可铭已铭曰或早其发而疾其萎或惠在人而不及私或丰于前而啬其垂不萎于早不偏于施有躬其裕有后其贻胡终无憾公其咸之
　　墓表
　　汾隂阡表
　　河津古河东地我先世自得姓以来即居之鲜有徙寓四方者故族属蕃大不下数十百家没而葬于汾隂之南坡者封树累累焉我先考教谕公旣卒于河内官次其年冬孤子瑄扶柩还乡里明年为宣德元年遂以正月十一日葬于南坡之先茔前三日自他窆啓先妣齐氏柩以礼祔又二年瑄服徐入朝授广东道监察御史瑄窃惟先公先妣鞠育之勤教戒之严庆泽之深而藐末不肖乃有今兹之光荣先公先妣旣相继即世而欲以微禄致滫瀡之奉固皆无及是以独居静处追慕音容展转歔欷痛心泣血而莫知所措因念昔之君子追惟其亲而不能自已者必有纂述之词勒之金石以发扬先德若柳子之纪其先侍御欧阳公之表泷冈是已顾小子瑄曷敢自附于前贤然念大恩之莫报抱终天之大戚而所以表述先德之心出于悲思缱绻之余而不能自己者亦窃冀其万一焉是用摭取先公歴官行已之详叙次如左先公生于元季甫七嵗先大父即授以四书先公诵习昼夜不辍比十余嵗皆能暗记不漏一言旣而以选防为县郡弟子员益肆力于经史子集诸书时国家肇运兴创百度以元季科目文字过于冗衍而古赋乃词章之流遂定新式皆从简约而古赋易之以论文格旣新士多病于旧习而卒莫能变独先公以经理充为举业即合其程度先进老生皆推让之而后学小子有所述作学官儒师必悉令先公为之删润焉洪武甲子行科举先公以书经应山西郷试一往即领荐明年为洪武十八年试南宫授北平真定府元氏县儒学教谕年二十九矣时建学未久士荒于习先公以身率之时束以教条比及九年而诸生行业可观者众官满赴阙太祖髙皇帝诏吏部择儒官可备顾问者吏部以二十员名上而先公与焉毎旦礼官引入叙立于丹陛内百官退乃退太祖髙皇帝当御奉天门命诸儒臣讲五经先公讲书大禹谟音畅义明克动宸听及罢流軰咸推道焉凡三阅月仍授河南开封府郑州荥阳县教谕其先校官以教无成绩罢去先公深念教法隳弛无以称育材意乃择诸生之秀者列之别室为定程法以严督之余亦因其资使进于学先公率以五鼓而作终日为诸生尽所以诱劝磨砻之道或至日中未食亦不知倦也如是者五年诸生业已就绪以北方罢学改官四川马湖府平夷长官司吏目其地古西南蕃去中国絶逺时瑄辈皆幼先公防持以行水陆间闗万里旣至其处则人皆苗防杂类野无良田率芟山而火之侧耕危获茍以给食江流迅暴毎盛夏水涨则舟楫不通商旅殆絶官无廨宇俸无储积先公不以其地僻恶介意欣然结茅以居资以衣食克己守约一毫无所私于人或至食不继累日怡如也先妣复能薄衣食安贫淡以助其亷于上下以贿交者一切闭絶惟于民事则尽心焉若饥渴之于饮食故人虽苗獠亦皆心服而乐道之永乐纪元诏诸改官者悉从旧明年冬复任荥阳旧生卒赖成就而资任用者比迹相望任满移官玉田勤诲如在元氏荥阳时固无怠人才亦不减于昔九年为永乐十七年徙教鄢陵丁先大父忧去官继丁大母忧家居五年起复为河内教谕到官未久仁宗皇帝御极朝京师归道病舆至任卒洪熙元年三月初一日也享年七十有一矣呜呼我先公自读书应举入仕一听之自然未尝少屈以干人歴官三十余年教人治民必勤必尽不以秩卑禄薄而分外有一毫侥冀心是虽不得大行于时而操持施措亦可概见矣先公天资谨厚简澹寡欲幼即不妄嬉戱在庠序端坐终日出入造次以礼自持交友未尝至于变色毎休假归入里门恭谨过甚见老少咸接以敬让无毫髪矜傲态郷里父老至今谈先辈在庠序有行义者必举先公为首其在元氏迎大父母就养极恭顺之道俸廪余资一钱尺帛皆归之大父母室而已无私积于宗族尤极念恤于子孙尤极慈爱事上恭而不谀处僚友和而不比奉身极俭一毳袜或数年不易食取充腹而不屑于滋味衣取雅洁而终身无文绣器用麤朴而不求华巧衾褥用大布为之不厌所至廨宇因其故而无所增饬虽或支撑隘陋风雨不蔽而居之裕然囊箧不问有无惟于为学为教则汲汲若不及至白首皆然与众防集或纵酒喧哓已独黙然静处若无所闻者性不喜酒饮不过三爵教人以身先之毎日常以鸡鸣而起未有至旦而出者教瑄辈为学以正心修身为切要瑄少性急易怒尝大书于牕曰暴怒犹有亦宜戒之瑄自是痛自克治而不敢恣戒家人衣食以省俭或见饮食稍丰必颦蹙曰汝等不知农作之艰难而乃如是其为学以仁义道德为本析经义以先儒氏説为主为文词以理胜而不为浮靡论道以三纲五常为大而异端邪怪之说无以干其思呜呼我先公处心制行为学之正自少至老无所矫易又可见矣重以大父母义方之训培于前先妣嫓德之贤助于内故居易履顺保节逺尤永终官禄归祔先茔诚所谓善始善终者矣而小子瑄又以庚子河南乡试忝登辛丑进士第始仕即叨清要所谓鞠育之劳教戒之严庆泽之深诚不可诬而罔极之恩旣无所报用敢僭摭歴官行已之实流涕顿颡表于墓次以明我先公承休于躬衍庆于后者尚未已而我后之人当恪恭孝思永永服膺先德以求无忝所本云






　　敬轩文集巻二十二
　　钦定四库全书
　　敬轩文集巻二十三
  </div>
  <div class="pagination">
   <a href="敬轩文集_page30.html">
    上一页
   </a>
   <span>
    ...
   </span>
   <a href="敬轩文集_page26.html">
    26
   </a>
   <a href="敬轩文集_page27.html">
    27
   </a>
   <a href="敬轩文集_page28.html">
    28
   </a>
   <a href="敬轩文集_page29.html">
    29
   </a>
   <a href="敬轩文集_page30.html">
    30
   </a>
   <span class="current-page">
    31
   </span>
   <a href="敬轩文集_page32.html">
    32
   </a>
   <a href="敬轩文集_page33.html">
    33
   </a>
   <a href="敬轩文集_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
