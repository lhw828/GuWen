<!DOCTYPE html>
<html>
<head>
    <meta charset="UTF-8">
    <title>白香山诗集 - 第 19 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 19 页/共 63 页</h1>
    <div class="content">　　秋月髙悬空碧外仙郎静翫禁闱间嵗中唯有今宵好海内无如此地闲皓色分明双阙牓清光深到九门关遥闻独醉还惆怅不见金波照玉山
　　酬王十八见寄
　　秋思太白峰头雪晴忆仙游洞口云未报皇恩归未得慙君为寄北山文
　　立春日酬钱员外曲江同行见赠
　　下直遇春日垂鞭出禁闱两人携手语千里看山归栁色早黄浅水纹新緑微风光向晩好车马近南稀机尽笑相顾不惊鸥鹭飞
　　和钱员外青龙寺上方望旧山
　　旧峰松雪旧溪云怅望今朝遥属君共道使臣非俗吏南山莫动北山文
　　宴周皓大夫光福宅【座上作】
　　何处风光最可怜妓堂阶下砌台前轩车拥路光照地丝管入门声沸天緑蕙不香饶桂酒红樱无色让花钿野人不敢求他事唯借泉声【一作流泉】伴醉眠
　　惜牡丹花二首【一首翰林院北防花下作一首新昌窦给事中宅南亭花下作】
　　惆怅阶前红牡丹晩来唯有两枝残明朝风起应吹尽夜惜衰红把火看
　　寂寞萎红低向雨离披破艳散随风晴明【一作天】落地犹惆怅何况飘零泥土中
　　答元奉礼同宿见赠
　　相逢俱叹不闲身直日常多斋日频晓鼓一声分散去明朝风景属何人
　　答马侍御见赠
　　谬入金门侍玉除烦君问我意何如蟠木讵堪明主用笼禽徒与故人疎苑花似雪同随辇宫月如睂伴直庐浅薄求贤思自代嵇康莫寄絶交书
　　上巳日恩赐曲江宴防即事
　　赐欢仍许醉此防兴如何翰苑主恩重曲江春意多花低羞艳妓鸎散让清歌共道升平乐元和胜永和
　　夜惜禁中桃花因怀钱员外
　　前日归时花正红今夜宿时枝半空坐惜残芳君不见风吹狼藉月明中
　　答刘戒之早秋别墅见寄
　　凉风木槿篱暮雨槐花枝并起新秋思为得故人诗避地鸟择木入【一作升】朝鱼在池城中与山下喧静闇相思
　　凉夜有怀
　　念别感时节早蛩闻一声风帘夜凉入露簟秋意生灯尽梦初罢月斜天未明闇凝无限思起傍药栏行
　　秋思
　　病眠夜少梦闲立秋多思寂寞余雨晴萧条早寒至鸟栖红叶树月照青苔地何况镜中年又过三十二
　　禁中闻蛩
　　悄悄禁门闭夜深无月明西窻独闇坐满耳新蛩声
　　秋蛩
　　切切闇窻下喓喓深草里秋天思妇心雨夜愁人耳
　　春夜喜雪有怀王二十二
　　夜雪有佳趣幽人出书帷微寒生枕席轻素封阶墀坐罢楚弦曲起吟班扇诗明宜灭烛后净爱巻帘时窻引曙色早庭销春气迟山隂应有兴不卧待徽之
　　酬和元九东川路诗十二首【十二篇皆因新境追忆旧事不能一一曲叙但随而和之唯予与元知之耳】
　　骆口驿旧题诗
　　拙诗在壁无人爱鸟污苔侵文字残唯有多情元侍御绣衣不惜拂尘看
　　南秦雪
　　往嵗曾为西邑吏惯从骆口到南秦三时云冷多飞雪二月山寒少有春我思旧事犹惆怅君作初行定苦辛仍赖愁猿寒不呌若闻猿呌更愁人
　　山枇杷花二首
　　万重青嶂蜀门口一树红花山顶头春尽忆家归未得低红如解替君愁
　　叶如裙色碧绡浅花似芙蓉红粉轻若使此花兼解语推囚御史定违程
　　江楼月
　　嘉陵江曲曲江池明月虽同人别离一宵光景潜相忆两地隂晴逺不知谁料江边怀我夜正当池畔望君时今朝共语方同悔不解多情先寄诗
　　亚枝花
　　山邮花木似平阳愁杀多情骢马郎还似升平池畔坐低头向水自看妆
　　江上笛
　　江上何人夜吹笛声声似忆故园春此时闻者堪头白况是多愁少睡人
　　嘉陵夜有怀二首
　　露湿墙花春意深西廊月上半床隂怜君独卧无言语惟我知君此夜心
　　不明不闇朦胧【一作胧胧】月非暖非寒慢慢风独卧空牀好天气平明闲事到心中
　　夜深行
　　百牢关外夜行客三殿角头宵直人莫道近臣胜逺使其如同是不闲身
　　望驿台【三月三十日】
　　靖安宅里当窻栁望驿台前扑地花两处春光同日尽居人思客客思家
　　江岸棃花
　　棃花有意【一作思】縁和叶一树江头恼杀君最似孀闺少年妇白妆素袖碧纱裙
　　感元九悼亡诗因为代答三首
　　答谢家最小偏怜女
　　嫁得梁鸿六七年躭书爱酒日髙眠雨荒春浦惟生草雪压朝厨未有烟身病忧来縁女少家贫忘却为夫贤谁知厚俸今无分枉向秋风吹纸钱
　　答骑马入空台
　　君入空台去朝往暮还来我入泉台去泉门无复开鳏夫仍系职稚女未胜哀寂寞咸阳道家人覆墓
　　答山驿梦
　　入君旅梦来千里闭我幽魂欲二年莫忘平生行坐处后堂阶下竹丛前
　　和元九与吕二同宿话旧感赠
　　见君新赠吕君诗忆得同年行乐时争入杏园齐马首潜过栁曲鬭蛾睂八人云散俱游宦七度花开尽别离闻道秋娘犹且在至今时复问微之
　　忆元九
　　眇眇江陵道相思逺不知近来文巻里半是忆君诗
　　萧员外寄新蜀茶
　　蜀茶寄到但惊新渭水煎来始觉珍满瓯似乳堪持翫况是春深酒渴人
　　寄上大兄【巳后诗在邽林居作】
　　秋鸿过尽无书信病戴纱巾强出门独上荒台东北望日西愁立到黄昏
　　病中哭金銮子【小女子名】
　　岂料吾方病翻悲汝不全卧惊从枕上扶哭就灯前有女诚为累无儿岂免怜病来才十日养得已三年慈泪随声迸悲伤【一作肠】遇物牵故衣犹架上残药尚头边送出深村巷看封小墓田莫言三里地此别是终天
　　寄内
　　桑条初緑即为别柿叶半红犹未归不如村妇知时节解为田夫秋捣衣
　　病气
　　自知气发每因情情在何由气得平若问病根深与浅此身应与病齐生
　　叹元九
　　不入城中【一作门】来五载同时班列尽官髙何人牢落犹依旧唯有江陵元士曹
　　眼暗
　　早年勤倦看书苦晚嵗悲伤出泪多眼损不知都自取病成方悟欲如何夜昏乍似灯将灭朝闇长疑镜未磨千药万方治不得唯应闭目学头陀
　　得袁相书
　　谷苗深处一农夫面黑头斑手把锄何意使人犹识我就田来送相公书
　　病中作
　　病来城里诸亲故厚薄亲疎心总知唯有蔚章于我分深于同在翰林时
　　感化寺见元九刘三十二题名处
　　微之谪去千余里太白无来十一年今日见名如见面尘埃壁上破窻前
　　游悟真寺廻山下别张殷衡
　　世縁未了住不得孤青山心共知愁君又入都门去即是红尘满眼时
　　邨居寄张殷衡
　　金氏邨中一病夫生涯濩落性灵迂唯看老子五千字不蹋长安十二衢药铫夜倾残酒暖竹床寒取旧氊铺闻君欲发江东去能到茅庵访别无
　　病中得樊大书
　　荒邨破屋经年卧寂絶无人问病身惟有东都樊著作至今书信尚殷勤
　　开元九诗书巻
　　红笺白纸两三束半是君诗半是书经年不展縁身病今日开看生蠧鱼
　　昼卧
　　枹枕无言语空房独悄然谁知尽日卧非病亦非眠
　　夜坐
　　庭前尽日立到夜灯下有时坐彻明此情不语何人防时复长吁一两声
　　暮立
　　黄昏独立佛堂前满地槐花满树蝉大抵四时心总苦就中肠断是秋天
</div>
    <div class="pagination">
<a href="白香山诗集_page18.html">上一页</a><span>...</span><a href="白香山诗集_page14.html">14</a><a href="白香山诗集_page15.html">15</a><a href="白香山诗集_page16.html">16</a><a href="白香山诗集_page17.html">17</a><a href="白香山诗集_page18.html">18</a><span class="current-page">19</span><a href="白香山诗集_page20.html">20</a><a href="白香山诗集_page21.html">21</a><a href="白香山诗集_page22.html">22</a><a href="白香山诗集_page23.html">23</a><a href="白香山诗集_page24.html">24</a><span>...</span><a href="白香山诗集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
