<!DOCTYPE html>
<html>
<head>
    <meta charset="UTF-8">
    <title>石洞集 - 第 13 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石洞集 - 第 13 页/共 35 页</h1>
    <div class="content">
　　崇武上粮 

　　览籍斗级银三两耳役者三四十倍岂特以徒为必得之罪哉亦监者苦之也如此安怪其侵里长吾率从人不苦斗级斗级不得复于里长有侵粮入里长自槩毋尖毋跌违者罪之 

　　又 

　　闻徃粮至收不即收散不即散监者若干守者若干从者若干一石常费三斗吾革其弊入粮十石凡羡三石入粮百石羡三十石亦十三之利也速完速完毋自失利 

　　又 

　　倪寛课殿于负租阳城考下于拙政知县征粮百姓输挽不絶于道积于庭者穷日夜不能入岂非好义者哉岁莫予将返至者不能使困于道未来其且安焉 

　　催征 

　　人有适千里者日行百里十日可至九日宴安一日奔走鲜不毙矣里长毋至一日乃趋也 

　　毁淫祠 

　　高皇帝都立申明亭使长老坐而听其是非直枉佐令又皆立社稷厉坛以报以祈以归游魂使民甘食其土无逢菑害盖于幽明之际备矣亭坛废令自以喜怒为理刑罚不中民无所措手足风雨不时五榖不登横死者厉于其间故民相率听于非鬼惠安广轮厪八十里淫祠至五百五十有一噫何多也头会箕敛酾酒推牛迎新庆诞设斋建醮或至舞鬼掉舟乐神会首不能具则出息以充之为位头者世而袖手蚕食其内病不得药死不得塟甚至男女庞杂有不可道者矣知县伤之下令堕毁遵裕陵改建社学二百二十有一余则以建坛亭愚民或托风水愿输金助营建费乞留又或诡言自改社学实欲为他日淫鬼地又或移象私寝迁奉先之座居之民家十九鬼域长老奉令从事或腾谤言谓以私为去留徃徃畏讥恐知县旦夕且去仇怨罪累不免故今朞月未见其可昔苍梧吴公令吾粤顺徳壊淫祠为书院使者计竹木斤两罪之至于下狱况长老乎奉职无状知县不敢爱其死又不欲为长老累谨条去留废置使卒持下都长老第督甲总里正等案条而行毁者期五日册报巫祝归农建者两旬而完要在因故易举嗟夫吾于去留废置审矣仍抗是不有知县听从其言也必拏治之承行者并罪 

　　建亭坛社学移父老 

　　知县欲各都立申明亭一社学一社稷坛一厉坛一淫祠无论大小不在祀典尽毁之久未讫事惴惴于簿书期会之间知县则俗念为吏最无状一旦罢去空抱此懐即死不瞑文到一日父老即会里正甲总尽毁淫祠丈其广狭大小以闻匿者迟者父老罢免里正甲总重罪或宜为学或宜为亭或仍或新或析或留并注其下坛则择地高敞材亦取诸淫祠期旬告成迟者如前之罚知县时循阡陌问民疾苦即而考焉 

　　建社学下儒士陈堉 

　　知县欲令各都会处建社一区社必有学学必有堂前为塾后为寝又有仓以备积贮有亭以居父老其各聚落为学随地逺近儒士陈堉等慨慷好义堪督工直出于官役出于乡木石取之淫祠不堪改社学者不足官给之堉等其督各役趋事撙节勤敏如治其家 

　　修坛庙下老人 

　　知县吏于兹土有社稷人民之寄坛壊即修载于令甲至严重也山川坛稍完社稷厉坛厨库无所宰宿之房不庀外无环堵羊豕直至其下乂城隍庙不蔽风雨各都如制修举而在县者不称何以奉牲帛而妥神灵哉速度其工 

　　命里长修坛 

　　本县遵洪武礼制都立社稷厉坛令直年里长为首至日率钱具祭春社清明将至坛有壊者预修如政书行礼后里长上役辄修以为常 

　　请大馆师洪进隆等 

　　我朝缵尧舜之传尽君师之道立百司分任其责鄙人不佞谬令兹土职掌具存匪直筐箧尔也升于邑学者朝廷既命官敎训之矣各都子弟尚未有属何以副朝廷作人之意哉迩遵令典毁淫祠改建乡校期隆大化窃覩执事学明行修宜为师谨帅本都子弟听命兹有不腆之仪再拜献于执事 

　　试社学师 

　　高皇帝胡为而毁社学哉有司强民不便愁苦之气欝而上闻也今豪家以学为市强阖下民民亦闇于大道忍以爱子而受瞽者知县痛之各都社学几区师何氏具报俟裁择焉 

　　颁小学书 

　　富贵人之所欲也所欲有甚于富贵者善人圣人是也何以明之称富人贵人善圣拱手曰不敢以是知富贵之不如圣善也贫贱人之所恶也所恶有甚于贫贱者恶人愚人是也何以明之以恶人愚人目贫贱人则攘臂而争之以是知愚恶之不如贫贱也今有子财免襁褓则授之句读择其合时好者熟复焉不过望为富贵人耳而岂有意于善人以至圣人者哉小学书者涂人可以为圣人者也忝为父母所以望子者厚颁而肄之选学官弟子则以是课之矣 

　　颁近思录 

　　横渠先生从容语学者曰孰能少置意科举相从于尧舜之域否学者多从之余提调四年登明伦堂辄以圣人之学相切劘诸生未有慨然从者则余学问未至而倡导之无本也今各颁近思录以肄余不足言实有志于圣人之学是其宗矣意见于序 

　　颁敎民榜 

　　按成周乡里之敎比长掌比之治五家相受相和亲闾胥数其众寡辨施舍祭祀役政丧纪之数书敬敏任恤掌觵挞罚之事是时公卿大夫不乏胡此辈见重乡置三老掌敎化啬夫职听讼汉治所以近古此或轻武健深祸吏纵矣高皇帝繇仄陋而登至尊知民间苦吏急也推择长老化导民亭决里中之讼乱之吏罪死妻子徙邉非大圣人孰能如此法古而治者哉知县幸备位为邑表率不能宣明敎化使民逺辠奈何夺邑中长老权又废格明诏罪万死除无頼老选行谊为乡里所信向者设酒具礼更始兴为治乃刻敎民榜布之长老幸正身奉之惟谨知县幸免于死 

　　求卓行 

　　知县不德不能为民师帅而邑则称献矣况三年间礼高年立社学行四礼使民兴于敎化未尝不切切也孝子弟弟贞妇顺孙轶材驯行宜日众多其以名闻俟审核而加奬焉 

　　问孝子王定民 

　　余至县闻孝子赴亲难状延至阁中勉以茅容事亦欲为郭林宗矣顷至海上访孝子于家里中人环而观之曰幸哉有子如此闻孝子事亲日夕奉甘毳而皆取于负贩良苦嗟夫尔有亲遗繄余独无奉米二石为孝子亲膳 

　　奬何选卿 

　　予遵朝廷德化着政书使民举行四礼人多文具视之公犯禁是予躬行未至而倡导之本不端也甚愧何选卿居丧不作佛事宁咈其兄而违乎俗呜呼岂不贤于峩冠博带诵法孔子者哉特具羊酒遣父老亲礼其庐以示旌异 

　　谕讼田者 

　　韩延寿行县至高陵民有昆弟讼田自言延寿大伤之移病不听事因入卧传舍闭阁思过令丞啬夫三老皆自系待罪于是讼者宗族传相责让此两昆弟深自悔髠肉袒谢愿以田相移知县之良不如韩公而两君又尝为郡县吏非民无知者比至相讼知县之罪曷辞欲如韩公闭阁恐百姓以为无实徒效古人饰时俗视听大抵自诡免矣向簿上状久不下亦欲使两君痛自责如所谓以田相移者不欲一切文法绳也今不闻改悟知县益愧父老持牒往平知县具酒殽谢 

　　勘灾伤 

　　勘灾伤当履畮昨由十一等都来赤地弥望则已隐于心矣徃来大府屡经十八等都今由东北遵海而南折而西行至十七都而还凡三十都长皆会近地饮食职自具民方枵腹待哺而又侵扰则与螟蝗何异哉 

　　筑埭田 

　　知县经画社学三月十二日出三十四都登辋川城之高台眄望大海踰桥而西循行埭田水啮岸崩荒芜不治恻然伤之于是父老祈筑官埭官埭者内埭也新埭在外旧址宛然不敢以祈非以费繁得内为幸哉知县母家海上絫海成田堤亘海壖潮起堤平犹且岁收况此从陆起岂不甚易故知县欲筑外以包内矣父老言田废有故卖者不筑买者狃于目前粮仍旧戸虽不得利亦不受害又无以倡之坐此荒芜久也嗟夫是在知县谚曰荒田不耕耕有人争言恒情惮劳而竞利也今约三日凡有田来告按此起徒过期不告即为闲田招垦起科永为世业毋悔 

　　核垦田 

　　邑多浮粮穷阎小民称息共纳而豪家新筑之田踰百千顷不入公赋此贫富之所以不均而流徙之所未复也簿更版籍各首实前罪不治如隐许首其田没入以赡贫民 

　　均水约束 

　　诸埭源出大帽承天据上流易盈旬与二日法石田与承天等去源稍逺加一日下江曽炉石塍三埭渠直田多去源益逺又加一日官埭田少止一日毕乃复 

　　水利谕文 

　　盖闻上古未施信而民信知县开沟洫本以兼利两都之民二三豪家乃起而哗之内张虚名使无頼子贿市人以外见众欲以震惊官府阻必然之画此自薄德尔民何罪虽其为之出于人所惑煽非尔意本使知县行出古人足以为百姓取信不至此昔盘庚迁都大家胥动浮言民不适有居盘庚愤然无容畜之意后徃者先诛矣率吁出矢言至于再三今所传三篇是也知县不敢忘盘庚之诰愿百姓无后商民之听知县岭东鄙人也结发受书思欲效于天下无繇幸为尔令蚤夜焦劳行年四十未有子息撮白强半每栉家人指以告语几少休答曰业已出身治民不得顾其它矣眠不安席食不甘味惟以元元为念此尔民所知也视事初即召长老问图籍以知阨塞戸口多少强弱处民所疾苦者六都条上本都无陂塘湖坝停畜田荒芜不治七都坝头陂者丘侯所筑也汇数溪之水尽遏而东使从西浚一渠分流方埭彼为不费之惠此实甘霖之仰又尔七都亦言平洋之田在陂上流逺而诸溪之水来自大帽五六十里近而四山之水出自诸村二十六坑门皆会此陂而出两山相距甚狭又无陡门通之每暴雨连日诸溪与坑门水合高起丈余突然淜湃而至须臾弥漫浩荡一望若海自非陂旁土垾决崩旬日不消是以苖方树遇之辄腐方吐穗絶粒空粃雨霁水平则又泥沙淤阏千顷之溪尽塞由陂而上有龙坝者原深数寻故老相传虽旱干莫窥其际今则几与岸等坝头陂成财三十年患且若此数年之后田恐亦为沙碛使陂旁多设深间陡门决之入海其患可免初筑陂时亦有是谋因民诎于财力暂止又以南界海壖新筑之田在陂下流既利此以防海潮又利此以泄山水出水之处旷荡平夷且有陡门三所暴雨连旬水亦随潮而退永无淹没壅塞之患坐得胜筭故阻挠之谈笑以观其变北界之民之穷之甚大为可悯所谓南界即尔二三家也然则此陂之疏七都人欲之独尔二三家异耳与其疏之于海孰若达之于田故予自得此议反复于心欲为民图两利之计高山大陵则无奈伊何否者敢以胼胝为辞迩因分垦崇福埭田宿陇畮间数日得其详乃策马从一二农父按迹而行至坝头陂洒然大喜举酒酹丘侯曰丘君丘君三十年予补君之不及自以于尔无损又以得报后方遣告尔不谓尔遂哗也嗟夫尔民一听予言惠安北纪之水出涂岭观音二山之间小无论真如溪自横溪发源东南过店尾桥汇为潭东会证果溪又东会下卢溪又东至龙田南至于古县洒为二渠左曰东洋右曰西洋宋志称焉东洋至坝头村筑为坝上有沟循山行下平田尽于前蔡诸村此尔之所灌注者也西洋固通六都其道久湮不行并东洋坝下之水径趋漈头桥入海盖三十年徃故道如此当丘侯筑陂时六都孱弱不能争故陂成西洋之水尽归前蔡诸村丘侯决而东以便民也予独不可分而西乎不然上复方涵古迹以受东洋下修西洋古垾径达方埭不敢切近丘侯陂因人成事尔尚何说人言父母溺爱少子此谵语耳彼见长已能竖诚不忍黄口儿转于沟壑安见父母有两膓也知县眇然托于百姓之上视尔辈均一子耳何所厚薄且父母虽爱弱弟终不能夺其贫兄一余粱肉而一不厌糟糠一蹈绮縠而一不得裋褐父母之心不欲吾身未死亲见两子不能相养故为一剂量之苟蹙其兄搤其颈夺之衣食未必能活少子而空忘长男愚者不为也西沟之浚七都无潦病六都无旱病尔二三家潦有所泄旱有所溉即诗所咏鸤鸠不是过矣知县奉职无状不能以礼导民兄弟尝有争者大率曰某产吾妻之簮若珥所定也弟欲得如父产不平舍是未有至于县庭何者簮珥其所私也假如陂上之水尔曾占籍即使西门为令白圭为佐虽悯六都不能夺尔之私取其涓滴本北界之溪经流数都至于入海与尔共承其委虽无故迹犹当凿之何况章章如是且尔并海为堰尽田土膏千顷未尝一粒输于县官而坐飨千锺之奉六都上供之赋几二三百石田卒蒿莱徒令官执空计百姓鬻妻子死棰楚上下相怨而不能释则水之为也语曰人师物水者物之平也请开两道以观水之所在予将师焉嗟夫惠安民俗昔有闻矣知县一举辄哗得无司马相如所谓父兄之敎不先子弟之率不谨寡廉鲜耻而俗不长厚哉书曰愚夫愚妇一能胜予天子不能胜一夫知县敢当众口设使有罪一夫画而数予蒙袂死矣何至虚张而噪自伤薄德故不敢尔咎尔亦悔悟咸造于庭愿受约束今分弃前过两都父兄子弟共议其画予谨奉之虽然盘庚有言予非废厥谋吊由灵各非敢违卜用宏兹贲盖两无它乡者尔辈一尝与缙绅争予固尔直岂于今厉亦欲成其吁谋尔食此陂之水三十年余习惯久一旦分之虽已有余如大贾訾百万使与一钱忍忍不能割人情大抵皆然亾罪又予尝夸吾民所争祗水利耳盖力本皆良民也古之君子上阶而怒下戺而忘犹其私耳知县为众人母岂因公事而有私怨敢布腹心 
　　余为此文盖肝膈毕吐矣既二三家洒然趋府顿首愿如令议趋道顿首如府两都长又皆称令议是于是上于军门报可使令终其事焉孔子曰斯民三代之所以直道而行也又曰不获于上民不可得而治岂不然哉 

　　编里甲 

　　按旧版有二十余戸为甲者盖因并图少者仅五六户粮多者一甲至四五百石少者十不及一使为吏尽循纲法率银多寡一循丁粮不平何害但恐廉而不顾大体若岭海狂生鲜矣知府朱考如此安得不平计县丁粮二万四千有竒坊都之长三百三八二万四千一甲不过八十军匠虽过分戸为难即或他戸溢而百者姑仍其旧第于甲首易以下戸惟张缨溢甚故分为二不足补之正管必十丁粮八十上下盖不能画然一也惧追征之苦故以贵从贵以亲从亲惧十年之间繇差再编里甲重役故以甲从甲嗟夫损其有余得无恨我孟贲率数妇人能敌恒人千百毋恨不足而补必取他都道里相隔得无恨我蓝田有玉求者不逺千里何则得利故也往时私买甲首数金求之不买而得即行数里何过虽然损益予夺之间不能以两全也知我者其惟里甲乎罪我者其惟里甲乎 

　　谕里长 

</div>
    <div class="pagination">
<a href="石洞集_page12.html">上一页</a><span>...</span><a href="石洞集_page8.html">8</a><a href="石洞集_page9.html">9</a><a href="石洞集_page10.html">10</a><a href="石洞集_page11.html">11</a><a href="石洞集_page12.html">12</a><span class="current-page">13</span><a href="石洞集_page14.html">14</a><a href="石洞集_page15.html">15</a><a href="石洞集_page16.html">16</a><a href="石洞集_page17.html">17</a><a href="石洞集_page18.html">18</a><span>...</span><a href="石洞集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
