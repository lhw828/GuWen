<!DOCTYPE html>
<html>
<head>
    <meta charset="UTF-8">
    <title>汲古堂集 - 第 58 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 58 页/共 64 页</h1>
    <div class="content">　　池光如镜含朝景美人妆成照斜领蛾眉巳逐彩云消日与鸳鸯弄双影 
　　临池曾倚赤栏杆露涩银笙玉指寒一片归云闲弄影犹疑月下步姗姗 
　　池上簪花照影来履綦行处巳苍苔碧桃不殉香魂去依旧春风一度开 

　　○同金元朗过傅氏旧园同赋句对体 

　　元朗云夫戌萧关一绝乃唐人句对格也因同拟一首 
　　一番艳曲一回新歌扇埋香舞袖尘今岁燕寻前岁主看花谁忆种花人 

　　○病中金生以相人术见访因书其卷 

　　行散经时阖竹扉雨中苔色欲生衣可能游戏如壶子先示巫咸杜德机 


　　●汲古堂集卷之二十三 

　　东瓯何白无咎着 

　　序 

　　◆序 

　　鼎湖草序 
　　白下草序 
　　项季舆名公赠言小序 
　　石屋先生诗序 
　　湖上草序 
　　鴈山京记序 
　　送刘长孙将军守备三江序 
　　博古图序为司理吴公作 
　　无尽法师五十寿序 
　　燕越壮游序送韩子綦还白岳 
　　高行之将军雁山图序 
　　林孺苞怜夔草序 
　　孙云岩先生偕陈安人齐寿序 
　　戴元统西阁草序 
　　送樊伯子游燕序并诗 
　　送古予上人入吴请经序并诗 
　　送庄令公八计序并诗 
　　东圃诗序并辞 
　　诔德录序 
　　迎恩桥氏家谱序 

　　○鼎湖草序 

　　缙云之墟层崖崇巘搴霞揭日绵亘而回复辟若清都紫府者是为祁仙妙庭之天洞宫石室潜通冥廓不可殚穷积润下委则好溪之水出焉水上一峯标拔介立若表四望者曰鼎湖葢神秀之所会而灵真之都也昆岩郑公实产兹土公夙负高世之度冲夷渊穆脱落尘滓虽志存拯物而德标素尚于世固泊如也是以应物迎机运而不宰其童往之韵若举一世无足以移其神者岂非恬愉虚静有足以资其用哉公弱冠登朝历试中外综练国章鉴达治体乘理照物动必研几乃声诗之道勇往独造浑雄遒逸直抒性灵远谢雕缋浏浏乎辋川襄阳之逸轨也公尝林居十余年逖览返照故其所撰结咸得之澄观冥会之表又尝偕余撰杖鴈山之颠浏览诸胜所在题咏率多?远冲憺之致其志操洁故托物芳兴象融故镜机彻风神爽故寄兴超造诣深故命意远要之窅眇之旨不可得而窥其倪也岂若挽近之习务猎菁藻缛采以售时好者巳耶公于书无所不读至若军国远图刑政大典靡不淹通具有成譔兹集者特其旃林瓣香香海一勺耳异日告成藏之鼎湖石室千载而后必有龙威左元放者流能发其秘斯足以窥公大全矣 

　　○白下草序 

　　夫世所论次道德功能能无待于言乎微言弗见也是言者岂非纬德之符树功之表乎即有振世之杰显定宏业恢张嘉猷芳徽懋烈烺烺流于无穷者非籍遗言而声施益章者乎至若苞德蕴真之哲栖神无朕游思霄雿芒秋怕乎似若无待于言伏时或契机采韵印法宣音无不合响赴节渊渊焉泠泠焉若被诸金石也者庸讵非天动之妙哉人将自托于?虚沾沾于功名或以为剩言或以为末技自遯其所不必知固非通人之论也栝苍昆岩郑公弱冠彯缨中岁慕道出则凤跱退则鸿冥或显或晦弗拒弗留盖执其道枢而游于世者也乃于风雅之什气韵沉雄音节渊亮肃则玉藻冠裳古则瓦棺神鼎巧则锢仪木鸢清则?霜绀雪是编也盖公官南奉常之所著也秣陵佳丽自昔称诩古迹名区往往而在而又学士大夫鸿生硕彦之所毕辏公休沐暇接席方车多所宣鬯或寄悰于雅集或纪事于胜游或触景于抚时或蒿目于世故沨沨乎熙代正始之音也余不类受知公最深比客公署中凡阅月间扣公以经纬安攘之畧公辄为譬说若鞶鉴之在悬鸿钟之承簴也乃复请进于是者公之言曰万物之微出于一机百事之根摄于一门不为事始不为物先虚之至也物触则应应尽则融圆之至也宠辱不载嗜好不存和之至也不为物散不逐境迁粹之至也嗟夫是宁独喻于诗乎太上所谓不朽者三公庶几其人也余之于公也犹壤虫之于黄鹄也乌足以知公又乌足论公诗 

　　○项季舆名公赠言小序 

　　丁酉岁余与季舆同客长千里季舆向予指酒垆旧游处未尝不怃然低徊久之往季舆年甫二十从阖闾遡长江纵观金陵风物遂移家焉凡十年所季舆藻思瑟风?日酒气淋漓一时贤豪高胜之士争愿交季舆而贻赠之什溢于绨帙然季舆迈往不屑之韵豁然自如未尝以是相倚重为名高季舆既归卧阳湖之上手葺先参知旧庐傍斥隙地艺松竹莳花药吊磵疏池芟林开径峭阁凉台颇极清远幽蔚之致污邪蟹螺种秫居半岁了曲蘖事客至辄击鲜行酒酒半命韵赋诗诗成击石而歌意象简逸自足于怀醉就美荫即咍台鼾卧矣不问客之去留也又十五年予得卜邻于浦东往来季舆居不三里余既与季舆为世外交复与冢君申以彦深敬宏之约乌羊系车提壶为礼春秋佳日撰杖相过从无间也一日季舆手名公赠言一编授余曰不佞颠毛种种请从少文一室卧游第念海内交好诒之篇什一别如雨俛仰夙昔慨焉交心乃从簏中发投赠诗若千篇诠次成帙以付剞?厂屰刂?竹屋灯火间命童子歌之怳若其次于面朼夫嘤鸣黄鸟则托兴于高恢求匹孤鸳或缅思于王粲司空以椅桐寓赠东阿以芳草喻怀绸缪之辞岂独古人哉季舆重交道敦风义以是编藏之山中当不与金石并泐也予既览集中诸君子溘焉异物十居二三至若西州山阳之感则又不独季舆也 

　　○石屋先生诗序 

　　今人称诗者无论五都之市即十家之聚亦不乏人莫不沾沾家宝火齐而椟珍木难标树灵蛇而品目绣虎首简不必授之见解论列不必见之精核卒多游词无规有颂以序求诗弗得也以诗求人弗得也兹道于是不兢矣余自弱冠游海内海内人士操诗者云兴霞蔚类多标撮菁藻步趋时好即之非不雕缋华缛于古法未有合也犁然当于余心者抑何寥寥彼其骛于外境故不足于内天机浅人欲深其不鹄于古宜也余乡陈石屋先生少负清操授徒里中垂四十年几令华阴成市而?散高胜之韵超然物表昔人所谓宅不弥亩而志忽九州岛形居尘俗而心栖天外隐不违亲贞不绝俗则先生其人也故其所撰结多清华萧旷语浏而不浮沉而有致境真趣远出自胸臆不假议拟即象天随意匠有余生动不匮读之如吸雪山酥酪如嚼哀梨琼蕋快当何如先生虽浮沉闾右乎吾知其诎于今而赢于来世也必矣若彼操技取偿目前者以先生视之直蠛蠓耳先生当不以此易彼居其实不居其华盖先生得之柱下之旨云 

　　○湖上草序 

　　予友季中王君刊落游闲纨素之习而胜情远寄风藻遐骞岂不翩翩韶令名士哉季中先大参公治别业于阳湖湖当三溪之汇天空水阔松古云搴季中暇则剌艇藕花蒲丛中沿逗于烟波沙屿之渚左摩彝鼎右披图书焚香煮茗翛然人外望者儗之赵孟坚米海岳书画舫日吸其灵爽清寒之趣发为觚翰合音赴节若绎储孟诸人逸思隽响也其取境傅情清晖暎发又如揽华子冈辋水涟漪与月上下濯濯挹人清彻毛胆予弱冠交季中时予讷于酒藉以消其坎壈佗傺之气被酒耳热仰天乌乌矢口放歌纚纚累数十百言不得休季中亟规予日子所不足非才也大而无当法于何有所谓屠龙无用不如履豨玉卮壆折宁宝康瓠子其取法于古则古几巳予未尝不心折其论间酒酣辄洸洋跳荡行意自若也今骎骎过壮精气销亡比卜一廛东渚山中去阳湖若衣带时时以文酒相过从奇诡高胜之事得与季中共之间一讽季中湖上草觉我形秽悔其少作今且从事季中畴昔之言庶几若裴建自附中允取信来世不识季中为我偻一指否季中篇什尚多兹湖上其一种云 

　　○鴈山京记序 

　　鴈荡于予为家山也俛仰二十年所厞屦凡六至昔人谓鴈山旁魄邃敻山灵不自爱其秘我得济之以胜具一月聚粮之廑得皮肤耳审是则非乘蹻径度者终不能窥其蕃乎予独为不然若缒海者业擿招凉明月而出无论紫贝明玑巳藉令冥搜逖览胜有踰于龙湫灵岩之大者乎余曩游当其遐瞩吁駴之际极欲有所述顾赋范者如彼其瑰丽此则方幅卑卑两者不相值而难于名状辄惮而止巳从它所见纪载政不必雅驯及称所经历犁然有当于予心乃复自悔曩即不文岂不贤乎忞忞梦境耶王昭文文学尝侍其先公驾而遨乃撮其大者得十景归属娄生图之毫素持以示予予披阅数四喜其赫蹏仅盈咫而所挟甚宏予乃置身其间若可覆探也者岂古人所谓抚琴动操众山皆响者非耶乃知予向也动与物交谋于目者其机浅今也静与物遇会于中者其机深图之不可巳也如是夫退而抒其昔所经历撰为十记即不文弗论也乃若丹青其舌组绣其词则有国初李著作五峯先生　诸记在 

　　○送刘长孙将军守备三江序 

　　予弱冠操觚为韵语雅习里中刘将军恒山先生先生目光如炬神锋奕奕顾眄烨如也于书无所不淹综援笔数千言洸洋自恣符采涣发举其节则渊渊悲壮慷慨沈雄时推执牛耳不得不归之先生先生固无所让也先生世将家子乃于珠钤金匮捭阖奇正之秘靡不心融神会乃复练达当时之故务参其变先生所负既瓌奇意气务上人杯酒淋漓称说天下事凿凿中窽会文吏或以跗注易之先生辄瞪目直视而或佐以排调谑浪即其人形色不堪先生夷然弗屑行意自如也于是终其世与时相枘凿时长孙为子侯方髫年有异质日记诵亦万言一日先生诏而谓之曰夫予也先世以徽烈昭宣于时岂造物者独啬于予邪或谓乃公奇于数乃公非奇于数而奇于人也使乃公稍俯而趣功名之会无论万户侯即持梁剌齿肥怀黄结紫岂瞠乎人后哉人我易之我故难之人乎何尤予之不能为籧篨犹直不可以为轮曲不可以为矢天实命之矣虽奇于人而实奇于数哉小子勉之矣长孙既胜冠袭爵服世官才名辄骎骎起长孙藻思闳赡绰有父风而清华冲婉不啻过之渊靓?远之度望之令人意消文吏间有易之者长孙弗之忤稍与之周旋览其风期韶令文采葳甤不自知其色降意下巳复扣以军国大政长孙辄又纚纚中机中权不必得之故习而量剂时宜较若悬衡始易之者而终内自责似若无所容者于是诸缙绅无不交口刘君也者国士少双洎从事主卫篆则卫事效主刍粟则漕事效瓯三垂踞海为越最要区脱枪累不戒唯倭是虞频年以来弓无解檠矢无离箙氛祲廓清而武备特奋者伊谁之赐哉实长孙居中坚劳苦董振功居多当事荐剡凡娄上遂擢楚三江守备诹行有期在事诸将佐以余名世习长孙乃以赠言见属余野人也乌足以图当世之务即终日言固知无禆长孙囊底余智也虽然予雅好游足迹半天下比从关洛出西塞黄河源委大漠莽苍壁垒要险土俗羯羠士马劲弱间从诸宿将稍习之窃谓当今西北策羗东南策倭九边当天下劲兵处割县官财赋之半以事边虽政有张弛而将士思一当匈奴以自见者在所不乏且遘敌运式微角崩乞欵我得以表饵羁縻之囓梨则与款跳梁则接战战款之权实出我握日本思内讧非藉风汛不得??耦发我濒海险隘在在戒严戈船楼橹时而修缮兰锜渠犀时而饬治将领兵士时而汰练劳逸之势我亦得而主之至若当今隐忧计伙踰于楚楮楚自蚡冒以来修其车赋与晋更霸门户庸蜀襟带荆吴昔何充亦谓荆襄重地得人则中原可定失人则社稷可忧矧当今为肃皇帝汤沐邑顷承平久武备寖弛余尝浮汉沔窥郧襄顾城无完郭士唯空弮罢敝巳极夫忧人之忧者则策周而形着忧人所不忧者则策摇而形隐先事设无衣袽之防一旦缓急如御侮何迩者抚臣失驭犷宗干纪足为寒心长孙倘不以藿食之言为迂吾知长孙足以办楚矣先将军未究之绪长孙将昭宣而昌大之剖符胙土皆异日所有事楚其基乎顾余之精日销亡不能据长孙左席遹观其盛即勒铭贺兰则长孙又善觚翰不减孟坚越石辈又无伺于余也庶几他日告成之后余为长孙西向华庭仙门间酹一凿落以告先将军地下可也长孙朂旃 

　　○博古图序为司理吴公作 

　　粤稽?始沕穆之际邈焉不可考巳泊乎列圣继作比象制物以通神明之德故轩辕氏范首山之铜告成表端上宾于天夏后因之贡金九牧图以神奸明民牗俗俾入山林弗逢弗若蟺兹以还物采益章厥类滋备故载味异调登实异品于是乎有鼐有鼒有釴有鬲有卣有罍之属靡得而胜原也以之用媚上帝则休明馨香以之有事岳渎则灵贶斯洽以之祀宗庙则荐禧以之锡宗臣则宣烈以之供燕飨则上下惠和秩秩乎期协于礼以度其典则岂细故哉大适房烝小适殽烝黍稷糗饵醇酎明水莫不有宜昭其用也天子以金其数九诸侯以银其数七大夫以铜其数五士以铁其数三昭其等也阳圜而阴方三足为公象四足为辅象昭其形也夔龙蜼形云雷饕餮昭其义也虫鱼其章或铭或颂以告戒于上下昭其训也既而世降政熄礼乐废坠先王之重器日就湮没后迨有宋宣和间君臣醟于豫乐欲以文具饬治尽集三代之器实于御府溺志不返卒沦于败亡呜呼使能烱戒于满溢酌中古之礼而修明之宁有覆餗之虞哉第所刻博古图欵识形式总总悉备默而存之足企建古綦隆之治岂徒为博洽赏识者之所资耶予既雠其谬刺复以考玉图二卷附焉噫夫有国有家者即先世之冠履弓矢莫不什袭以示珍秘矧先王之重器礼乐轨仪于是焉出昌言法语于是楷模其可不务乎若曰玩物彐志将以宣和之遗烬沃其膏而炽之也则余之罪也滋大 

　　○无尽法师五十寿序 

　　万历岁在摄提上已日余偕临海王伯无人天台从金地岭访无尽师于高明寺寺为智者大师谈经故处也环峰崖崿韬霞限日幽溪之水瑟瑟东注水上古木蔽亏盘石蹲踞师为品目题咏得景十六乃一一引人着胜地流憩欣赏就石上支茶灶烹苦茗标会宗趣泠然若蜕凡骨而挹灵气第未知与昔人匡山东林龙门水西之游何如耳巳从山阴度罗剎江而东每从精蓝名剎晤对高流韵士辄津津谈兹游若噀弥勒泉八功德水出齿颊间一洗从前现在尘垢或独处稠浊中遥想而存之若巳再升者巳阅明年为师五十诞辰师上足正路若而人诣余乞言为师寿余窃谓善逝以三身乘运显化不可殚极世出世间非来非往宁以剩住为重哉乃菩萨有住刼者以宏誓慈愿为津梁愿出一切于业海涡漩中渡尽乃巳彼且视千百??直弹指剎那顷非若熊经鸟申回黄抱紫贪生引年者比也师为龙邱着姓生有异征少不好弄弱冠警人绝人每于教典了若夙习时妙峯和尚宗风广畅为人天师师从剃度深为和尚所器畏巳而潜修密证载离寒暑于天台三观单复之旨十境互发之论深入诸祖精髓冥契圆彻廓然无倪其负荷用壮实台宗龙象哉师既嗣法往哲巳复建立?义普惠学人东南资参者云集请师悲悔师辄为捉麈尾演说妙义譬彼渴者之挹河无不随枌满足故上足若正路辈愿师长生久视建大法幢转大法轮永为医王能续慧命者其爱戴为何如征言为寿胡可巳巳也夫师巳超无漏出息八息不染尘累不居世中安所谓寿者相然以无上之资远绍台教垂绝之绪下度未来无量有情其宏誓慈愿故无异菩萨住刼者是则恒河沙数阿僧祗刼皆师之年也岂以人世百千??为限耶于是诸上足和南赞叹谓余为知言方展帐将命中山氏客儒者从嵭噪曰吾闻西方圣人屏弃华缛衣粪扫衣火??耀纤丽之观于彼法中所不载也今也素池赤缘雕缋逼眦无乃盩乎余曰不然余闻如来国土七宝庄严华鬘璎珞充满其中以彼视此直蚕口蝉翅之末耳奚其华 

　　○燕越壮游序送韩子綦还白岳 

　　夫御气趿虚乘蹻径度汗漫九垓挥斥八极翛然而往翛然而来玉人游也是为天游采真抉胜冥搜逖览栖神名岳放志灵区高逸之游也是为胜游量形度势营沙聚米洞詧利害区分要险出奇喜功吊诡画筴国士之游也是为壮游子綦少怀奇抱长负高情好修侠节高世之行虽其托迹酒人乎而雅不废游故勇往不屑之韵豁如也曩高将军之有万全之役也子綦实为将军布衣交子綦杖马棰匣三尺起从之出上谷适幽州登涿鹿渡桑干讨轩辕之故墟览召伯之旧迹边政兴弛敌情虚实子綦靡不与闻焉当其受脤振旅椎牛酾酒僚佐上寿贤豪称觞子綦独兀然据左席衣岑牟冠侧注正襟猎缨风论超超四座莫不洒然改容易听也然子綦终不以贫故而招权利割钱刀以自狥于是将军称子綦长者益善遇之无何将军提兵瓯栝间子綦亦周旋靡有间日与登楼橹望岛屿超然有挂弓扶桑意将军顾子綦奇男子间有所建白不难树尺寸子綦逌然弗屑也一日谓余曰不佞将归隐黄山白岳间子其为我述吾之所之燕越之迹可乎予曰唯唯余观战国游士之习类多操短长纵横之术揣摩世主倾危昔耦莫不低卭荣利浮沉珪组至若鲁连之蹈海淳于之辞封虞卿之捐相印莫不皭然泥淖蝉翼利达距其节概非大有过人者何以若此子綦庶几近之矣且予又闻至人奇士往往游戏壒埃之表以自放然后敛其挥霍之怀冥栖一壑游神于憺今也黄山之颠白岳之顶丹池药灶灵迹宛然悉为子綦天游胜游之资乎予尝约庚生潘子仲权程子仲嘉汪子狎长两山子綦其预拂片石迟我否乎 

　　○高行之将军雁山图序 

　　异日高将军尝阃司武林矣时属疆土乂安上下和洽日集宾客载酒西湖低回伍胥武穆祠下徜羊六桥三竺西陵南屏间泠然善也衎衎焉忘返遂为西湖长已而参戎瓯括建隼于瓯复为雁山长间与直指观察使者行部浏览其下神罢薾而弗怿憬憬然自失也归而语何子曰始吾之奄有西湖也其乐泄泄今吾之奄有雁山也神规规而弗融若其洞壑巨丽之观风泉灵籁之触非有易于吾耳与目也今吾之意似若不能醳然于吾者其义何居何子曰今夫毛嫱夷光必也施之以丹素熏之以芗泽被之以云缟雾縠■〈女间〉丽姣好望而知之也若夫烟客云侣必也飰以青精饵以黄独加以方袍斗笠高逸修古望而知之也西湖之胜荡以靡君侯出则具楼船陈声伎是则以丹素芗泽云缟雾縠施之丽人他固宜雁山之胜绝冥介立奇削而枯槁君侯出则下吏除道邮人供帐鼓吹卤簿林壑为沸是则以丹素芗泽施之方士而复飨鶢鶋以牢醴钟镛也无乃左乎是以君侯始则衎衎今则憬憬也将军抚然曰有是哉乃介吾友杨木父图其厓略得景二十木父少有胜情岁必撰杖兹山宜得之精若胡宽作新丰阡陌闾巷井井如画一耳异日者君侯绾鹊印谈笑尊俎间暇则展此图抚琴动操众山皆响怳若挟我二三子肩瓢厉屐啸歌其上岂不愉快耶何必从赤松侣黄石餐震辟谷然后称高哉是为序 

　　○林孺苞怜夔草序 

　　往予游赤城获纳交三子焉为林子孺苞金子仲玉王子伯度也彼三子者咸负韬世儁俗之气而藻思潀射涛涌逆走横击奔放不可御日与扬扢风雅之旨欣然赏会莫逆于心三子谬推予执牛耳予窃自谓爽俊高华则巽孺苞悲壮忼慨则巽仲玉幽谲新奇则巽伯度兼撮标会予则时时有之三子亦以予为知言于是修盟于无漏园愿以第一义相砥砺巳而三子三上公交车皆不利一困于绿林再困于河伯三子生同里交相驩其坎壈拓落之遇亦畧相似而孺苞复罹父兄之戚栾栾不胜衣日手一编反关谢客则与二子稍异也时予亦筞羸马从塞上归精日销亡息影桑阴竹浪下时望飞云流月以尻轮神马游三子神情间怳若遇之也比孺苞走一介以书抵予曰吾曩质所业于峿子吾子陈义甚高期吾能至所必至今者天以蹭蹬厄我又以疾病重厄我乘日之车问涂万瑞安望其雠昔日之志耶将裒其大都且授剞劂子幸为我序首简予既深悲孺苞之困厄巳读孺苞诗又未尝悲孺苞之困厄也夫非衣氏所谓诸天着乐不暇精修人怀虑危可趣正觉孺苞当盛年掇高科藉令继取一第如俯拾雍容细旃之上俛仰交戟之下含豪未竟而谀者在傍安得侘傺沉深之言而称之能极其变以臻其所至乎孺苞复深于名理乃时拂问棘园一片石寂照澄观昔之所遇时而儃佪时而悲愤美人香草之思边马河梁之感虽逐境轇轕于吾前此中未尝有动也故其词旨温穆和平　可以讽咏可以管弓??庶几风人之致也此天欲先昌孺苞诗道耳岂欲终困孺苞哉孺苞行奏牍金马门将令天子发飘飘凌云之思是什也其为陵阳之王?业乎幸并为我语仲玉伯度今上行且前席问公等皆安在 

　　○孙云岩先生偕陈安人齐寿序 

　　予读太史公书至陆贾传未尝不想见其人贤且智智且达也夫当陆生时中国宛转锋镝之下唯赵佗崛疆南越乃陆生奉玺书狎之如狙公鸥鸟能令魋结箕踞之长奉约束惟谨而汉卒不加兵于越而越父老子弟终其世不罹锋镝之苦者生之力也是则生之辞令贤于百万甲兵天下既定生独优游好畤之上出橐中千金装治生产歌舞鼓瑟时过诸子击鲜供具以娱天年何其达也越千五百年而得其似者则云岩孙翁其人也翁尝为南越保昌丞保昌固尉陀旧国也时采金貂珰四出境上珰虎而冠鸱张益甚郡邑长往往以不口指逮诏狱守令咸人人彼中父老子弟不胜诛求几成脱巾之祸翁独毅然身任之奏记两台陈晰利害中机中权两台深加器异悉以调剂委翁翁谒中贵极陈不便状词侃侃无少挠中贵色沮开采之役遂中寝越民欣欣更生其事之伟吾未知与陆生奚若时当路诸公无不交口保昌丞贤荐剡交上旦夕且有卓异征翁顾夷然弗屑娄移书告致竟飘然归卧故里中乃以暇日自逸于风泉云壑间时饬尊罍召旧所习宾客为高会不至丙夜不告谷?丸其　达之旨吾未知陆生又奚若翁少以文学倾邑庠生巳游太学又倾太学生寻拜鸿胪序班益能于官一扈从幸寿宫再侍经筵又再侍谕祭寿阳长公主屡锡白金红绮皆称异数秩满外补江右峡江簿政绩懋昭既迁保昌丞其措注之大又章章如是时荐绅或以翁非科目稍易之及聆翁敷陈时事援古证今凿凿名理每为倾挹不觉席之前也南海令出阴王公当代知名士时对抵掌未尝不心醉巳又曰夫夫也者生遇右文之主雍容交戟之下其论列敏给岂尽出陆生下哉盖为名流所推重若此翁既脱屣仕路日与内子陈安人为德于乡三族之■〈尚阝〉恃翁以举火者若而人两造之争藉翁而度??口者若而人甃道缮梁无虚岁指囷捐橐无虚月黉宫久圯则首倡义以新之前后邑长式翁庐两借蜡宾为倚重翁丈夫子五六人类皆韶令温文蔚为国器诸孙十二森然玉立每旦上堂问起居肃如秩如居然万石氏家范今岁十有一月十九日为翁七袠初度辰而陈安人亦一周甲子矣前一月二十日其设帨辰也诸亲友将谋登堂为翁媪寿乃以辞属予予窃谓曩陆生引老于家适诸吕用事刘氏几殆而陈丞相绛侯卒用生策社稷以安生亦以是显名当代垂勋竹帛孙翁生遘重熙累洽之朝衎衎林下即有奇谋石画顾安所施乎翁将苞其未究之用以遗后啬其未享之祜以养身其遐算繁祉宁有涯耶即百龄未艾也夫儗人者必于其伦予读陆生传而有概于翁故为论列如此且用是以为翁寿翁其冁然以为当否 

　　○戴元统西阁草序 

　　夫璚台石室仙的神嚣所以资?真而钟神秀者讵非孤标绝溟而远隔湫浊哉金膏水碧风实云子太上之药也以其苞质清虚凝液英华故能立蜕凡骨而销尘滓若夫高人贞士希夷穷岫冲漠中林举则鸿冥处则蠖伏引啸则神鸾叶音抒藻则云龙???彩方将?览霄雿鬯涤氛垢何可举世而无若而人哉不图挽近而得之戴山人也山人家在天台雁荡间壁坞靓深山水明淑夙具傲骨长负胜情鹿床豹席取畅恬寂一区之内旷若九州岛十笏之居泠然五岳且复几饶异书帐余秘秩长日闭关终岁托疾上自汉晋以讫三唐旁及真诠梵筴无幽弗诣径度则神马尻轮应感则天随合响矢口而声声谐而韵韵比而篇□□灵襟萧爽高亮之致不狥知不邀誉不雄成不虚赏不滞于境而能转境不侔于人而和以天昆仑浑噩无得而色相工拙之也予少称诗谬为二三名流所许与足迹几半天下莽于搴采变化之域视山人为广然未能超放自如如山人也山人一日惠然过我山中出示西阁草四言则黄绮之遗音也拟古则步兵之咏怀也七言古时而青莲而气少巽时而嘉州而旨逾冲五七言绝故自濯濯各臻其妙七约则东阿陪乘景阳分镳要之清真闲旷情与景会景与心融不?合而无不合其入于道而出于技者乎山人又言尝携五尺童遡严濑泛西泠览虎邱登金焦北固从大江抵建业纵观诸胜快然自足怀剌字灭尽而竟无所诣巳又南谒武夷君洄沿九曲仰睇三十六峯若可拾束腓行浅濑中水风激激蒲茸葱蒨如紫烟撷而飧之腹为果然遂寄迹名蓝凡三月人莫之测也其嘉尚足可想巳余业谢壒埃逃之蓬藋行将寻山人琼台石室间共证?真以营大药乃抽其绪而卒业斯道藏之名山汰浊扬芬实有望于山人也山人将无驱牛上流而避我乎 

　　○送樊伯子游燕序并诗 ？ 
</div>
    <div class="pagination">
<a href="汲古堂集_page57.html">上一页</a><span>...</span><a href="汲古堂集_page53.html">53</a><a href="汲古堂集_page54.html">54</a><a href="汲古堂集_page55.html">55</a><a href="汲古堂集_page56.html">56</a><a href="汲古堂集_page57.html">57</a><span class="current-page">58</span><a href="汲古堂集_page59.html">59</a><a href="汲古堂集_page60.html">60</a><a href="汲古堂集_page61.html">61</a><a href="汲古堂集_page62.html">62</a><a href="汲古堂集_page63.html">63</a><span>...</span><a href="汲古堂集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
