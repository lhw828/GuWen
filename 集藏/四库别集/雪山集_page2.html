<!DOCTYPE html>
<html>
 <head>
  <meta charset="utf-8"/>
  <title>
   雪山集 - 第 2 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪山集 - 第 2 页/共 11 页
  </h1>
  <div class="content">
   降鸾辂于瑶庭啓龙泥于玉防慈顔端受嘉气横流伏以上帝之统昊天膺御歴含真之号皇只之镇后土受承天效法之名光尧道契于粹精明慈徳参于博厚岂容称谓弗配乾坤恭惟皇帝陛下亲受圣传密符帝则虽据域中之大益敦膝下之严涓选休明铺张闳伟大安虗称者八载曾莫贡于单辞兴庆露请者再章终不逾于四字缅稽缺典稍旷荣观而况贞观弗逮于夀安至徳亦违于元献未闻双册叠奉两宫创行交举之仪集在重熈之旦臣受二仪之生育托两曜之光辉自阻宣承莫预嵩呼之列惟知明察永增川至之休
　　代贺太上皇后加尊号表
　　金绳贯册覆以庆云玉殿腾章丽乎华日夀先福五慈冠寳三叠显号以再升沸欢声而四溢伏以元天标美祥符崇圣祖母之尊效法增徽政和阐皇地只之盛仰瞻霄极妙契灵真傥非殚贲饰之文曷可称坤元之至恭惟太上皇后殿下化光育物徳厚承天震一索而得长男付之大寳晋二爻而福王母燕我鸿厘御瑶池九色之龙秉玉女六丁之箓陪真人于云表玩浩劫于尘中闗雎咏周南之风而不指其名思齐显太任之性而弗彰其号极全功于今覩掩旷典于前闻臣虽观善者之机莫测渊兮之似惟深鼓舞尽谢形容仰至徳乎上皇对扬休于吉日颂徽音乎慈母同衍夀于灵芝论
　　汉髙帝论
　　汉髙帝不事威仪溺冠踞洗怒骂叱咤不见优柔和易之意则似简率立谈之间刻印销印逡巡反覆有若儿戏则似坦夷天下之人见其外而不察其中则以为大度之君皆莫若髙帝而不知髙帝之度实有所不足惟其巧于弥缝覆葢故天下之人以为简率而不以为深以为坦夷而不以为隘然难以欺智者矣夫天下之英雄挟过人之智而负过人之勇惟大度之主为能与终始何者天下之英雄可以诚服之不可以疑待之待之以疑非彼负我则我负彼与其交至于相负也孰若两无负之为愈嗟夫君臣而至于交相负者未有不自疑生者也汉景帝疑吴王濞而吴王濞反齐显祖疑侯景而侯景反唐废帝疑石敬塘而石敬塘反彼其一旦而乖君臣之分相与争死生成败于干戈锋镝之间虽甚暴戾凶嚚之人岂其心乐为也夫惟有所不得不为而后至于为故尝谓韩信非负汉者也谓韩信非负汉者当日挈手绕庭之计胡为而发哉要之其初非负汉者也方其去楚而归汉解衣推食之恩韩信未尝一日忘也安知其终至此哉嗟乎使韩信至于负汉则髙帝疑之之过也髙帝疑信之端盖兆于益兵之时韩信愿益兵三万请以北举燕赵东击齐南絶楚之粮道西与髙帝防于荥阳此固髙帝之所惕然而惊也虽不拒其益兵之请而其遣张耳以佐之佐之者所以闲之也其后为之骂使于荥阳夺兵于广武当是之时幸韩信未觉而已使韩信而觉则髙帝何以处之韩信之觉则觉于云梦之时也髙帝平日惴惴战战未尝忘韩信也然犹未露其所以疑之之形至是而有不可掩者矣韩信之必反童儿举知之而髙帝之东征也留稚妻弱子于新造未集之国与一必反之韩信共守之毎读史至此未尝不为髙帝寒心也呜呼髙帝扫强秦毙项羽盖无遗防而其驭韩信也数陷天下之危机而髙帝不悟也夫髙帝之为人外示大度而中实多忌丰沛故旧谁与萧何之至昵哉方萧何之居闗中而髙帝未离京索也劳苦之音不絶于道所以察萧何之向背也以为虗言可以欺之而鲍生觉之其征陈豨也増爵益封而又置卫焉卫之者防之也以为虗文可以欺之而召平觉之推疑于人顾岂有弗觉者特迟速之间尔噫萧何忠信谨朴之士也夫是以能不负于髙帝不然其将为韩信之流乎
　　汉文帝论
　　天下之患莫大于当然而不然不当然而然当然而不然则能者隳不当然而然则不能者喜夫是二者虽圣人不能以为天下且圣人之于天下也则亦近于人情而已矣夫当然则处之以当然而不然则处之以不然也此情所不可易者也而圣人乌能易之且非独圣人为然也昔者齐威王召即墨大夫语之曰自子之居即墨也毁言日至吾使人视即墨田野辟人民给官无留事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救卫取薛陵子不知是子厚币事左右以求誉也是日烹阿大夫彼威王以为吾之设官所以治吾事也使人皆事事又何求惟其有不事事者得以容身养私于其间是以吾事时有不举一事废积而推之吾国几何而不乱且亡也然而善治天下国家者不能使人皆事事而能使事事者有所劝不能使人皆不事事而能使不事事者有所惩夫欲使事事者有所劝则莫若当然而处之以当然欲使不事事者有所惩则莫若不然而处之以不然是二者苟别白而分明而天下国家之不治者未之有也嗟乎孰谓汉文帝之识而不若齐威王也文帝尝问右丞相周勃曰天下一嵗决狱几何勃谢不知也以问左丞相陈平曰各有主者即问决狱责廷尉问钱谷责治粟内史是二者其为不知一也勃讷于辩平防于言其为不知一也举天下之事而付之宰相而宰相举不事事如此文帝拱手而聴焉且又以陈平为能也其何以率天下之怠者耶禽兽之纤悉上林令之当知也上林令不知而虎圈啬夫知之二人能否见矣啬夫无所赏而令无所责则是知与不知固为一律而已此二事者皆可以驯致天下之乱而文帝特幸免耳汉之大乱四夷猖獗而诸侯骄恣其衅皆成于文帝之时而世以为文帝善用长者不知石奋卫绾之流果何补于汉盖尝读西汉百官年表以为文帝公卿大夫类多龌龊庸朴之徒而其通明精悍之士则皆暴露于宣帝之际宣帝之所以鼓舞天下者何也赏有所不可辞而罚有所不可避名有所不可覈而实有所不可隠儒者之论则以宣帝为杂于霸文帝为纯于王而不知赏罚名实此四者王道之大权也
　　梁末帝论
　　论曰梁晋之交雠乆矣方朱全忠之盛也虽李克用之雄勇善战盖尝屡蹙而不振克用之末年全忠乘百鬭百胜之威略汾潞卷慈隰不旋踵而至太原晋于是时盖骎骎有亡徴矣克用既死而庄宗兴收殚残之余而震厉提挈之削弱之气化为精强梁于是时其势反又稍稍下晋而其后卒以丧亡盖其成败强弱相反如此世之説者曰以克用而遇全忠之强故克用不支以庄宗而乘末帝之弱故庄宗得志由此之故也亦尝详观其势而至于成败强弱相反之变则以为梁晋之所以为成败强弱者不在梁晋而在河北自梁而言则汴为腹心而河北为手足自晋而言则太原为腹心而河北为手足是二国者立国之同不同而手足均系于河北则其利害岂不甚重矣哉全忠挟天子而暴诸侯举天下之诸镇盖无有不被殃者而独区区自结于魏全忠岂畏一罗绍威哉畏克用也彼全忠之谋度天下之可以害己者莫如晋度天下之可以限晋者莫如魏晋之攻我也必不越魏而渡河我之攻晋也所隔者魏也魏不我梗而土门飞狐可以平步而入矣故曰全忠之所以厚魏者为晋也末帝患魏博之骄析而分之以杀其强而梁人遂以失魏当是之时梁之限晋者一水之隔耳于是乎梁之失计未有若是其谬者也魏博天下之精兵处也不得重臣无以制魏博不能制魏博无以御晋此其势虽童儿知之方克用之相抗其初未有以相制也既得魏则梁遂以张晋遂以防独幸晋之君臣上下一心戮力相守然而不亡者幸也庄宗徘徊境上竭力而不能有梁尺寸之地既得魏而拓地遂至于洛阳杨刘徳胜之军与汴相望也当是之时汴之国都固已在其股掌中矣虽欲不亡得乎夫汴之为国无髙山大川扼险控带之势平原广陆汗漫千里所谓四通五逹之地有河北则汴重无河北则汴轻是故梁之兴也得魏而兴其亡也裂魏而亡晋之弱也魏在梁而其强也魏在晋嗟夫此所以为梁晋之成败也
　　周世宗论
　　石晋元年髙祖始割全燕以赂契丹而十八州之民遂为其所有全燕号为天下之形势而民物富庶土田衍沃水草丰美皆足以为天下之冠契丹资之益以盛强开运之末契丹拥全燕之势而窥中原震荡飘忽如风雨之至而中原坐以覆没汉髙祖周太祖虽创业之君而彷徨倥偬自衞之不暇而何敢觊觎于其间世宗不血刃而取三闗此岂可以不喜而中遂班师毁已成之功而十四州之地垂得而复失此又岂可以不惜也葢尝深维其故则以为世宗用智深而为谋审未尝不叹息世宗之善用兵知所以胜知所以败何者用兵之患莫大于腹背之受敌昔者夫差谋中原而越入吴刘备抗袁术而吕布入下邳腹背受敌智者不能为之谋矣惟曹操不顾袁术之袭许而征刘备刘裕不顾卢循之犯建业而伐闗中虽仅保不败而国势岌岌几至于不可复返今夫契丹之于太原与国也而太原之于周仇雠也盖自太祖袭刘氏之孤而夺其国以残其宗此固太原切骨铭心而不忘者也髙平之战虽足以挫太原之锋而忻口之败反所以张契丹之势当是之时契丹之形益强而太原之怨益深有益强之形而扼之于前有益深之怨而邀之于后世宗安得安枕而卧也以史攷之四月壬辰取干宁军辛丑取益津闗则相距十日也癸卯取瓦桥闗则相距三日也五月乙巳取瀛州则又相距三日也不两旬而克三闗驰骋暴露于盛夏苦热之地周之师亦少惫矣而契丹养其锋以待之于前太原蓄其鋭以伺之于后如是而能不败者太公穰苴之所难也嗟夫天下之事固自有先后缓急之序为世宗之防莫若先有事于太原遣一将提五万师当忻口之冲而断契丹之援诸将数万人略汾潞下慈隰而蹙河东之势而后徐以重兵捣太原既得太原而幽蓟之地可以次第而经略矣岂以世宗而不察此也以万乘之重而顿于二国之间契丹不拒太原不救以待我之敝而乘之使世宗狃胜而不知返呜呼可忧也哉






　　雪山集卷四
　　钦定四库全书
　　雪山集卷五
　　宋　王质　撰
　　序
　　枢密宣抚相公乐府序
　　维大观四年十一月戊子二日丙寅实生仁夀虞公于蜀乾道四年戊子是日己未门人汶阳王质依仿古乐府歌词以为公之生日之献其辞所倚托皆异代宰相故事于是公且相矣初公再入遂长西府太上皇帝亲书汉中大夫襃所着圣主得贤臣颂以赐公皇帝又亲述于其后维颂所论譔自尧舜禹汤文武之君六稷契臯陶伊吕之臣五余皆阙而弗着其证取诸易利见之爻诗思皇之章天下咸知公当相也已而丞相莆田公叶寿春公魏去晋陵公蒋又去【案宋史乾道三年十一月叶颙魏杞罢四年六月蒋芾以母丧去】公方视师未复命天子虗其位弗实将有待焉葢皇天后土太祖太宗与太上皇帝皇帝相与不言而同谋某知其如此而不知其所以然意者有期运厯数而莫之或知也维公当相者五采石郤敌宗社山河克安弗倾一当相凉雍将命民圗来归国纪用章二当相荆襄总师上流乂安自汉达于淮海乃始克壮三当相西府初命敌蹙江汉者即日解去载盟用成至于今允怀四当相今功日茂望日隆天时人事极矣天下咸知公且相也其辞凡四事一章六十言君子大其意而不否其辞其将有传俾世得以观焉门人汶阳王质谨序
　　西征丛纪序【案此序当是孝宗乾道六年所作】
　　丁亥余西征自兴国至于利里计二千六百九十有三陆也日计自闰七月之十一至十月之二十五得百有四日始达戊子自利至于成都里计七百十有五其还如之日计自十一月之四至十二月之十九得四十有五往来皆在焉己丑余东下自利至兴国里计六千十有五水也日计自正月之二十至四月之十得八十日始达是役也宣抚虞公辟而西制置晁公檄而东事既是嵗又西自兴国至于成都里计如丁戊西征之数日计自十月之十九至庚寅二月之五得百有六日始达司废是嵗又东自成都至于兴国里计五千十有九促于利来者其江异也日计自六月之一至八月之七得六十有六日始达是役也晁公檄而西晁公去解而东此再役本末也竟四百有一日万七千三百十有五里其所经见博矣州无钜于成都汉次之无秀于眉阆次之县无美于新繁镇无集于蚕丛闗无险于劔门饶风次之市无翕于沙头九支次之楼无敞于成都之西楼南定岳阳次之山无峻于房之外朝鸡鸣女娲次之滩无难于汉初之峭门石门新滩次之江无雄于大江湖无广于洞庭峡无伟于瞿唐石无尊于灔滪栈无危于朝天之龙洞峯无妙于巫峡之神女矶无猛于荆之髙伏溪无悍于堵阳之石口庙无宏于江渎寺无袤于大慈见异无特于凤凰山之龙访古无邈于成都之石室画无老于汉殿之人物碑无丰于学宫之石经遨游无伙于浣花贸易无繁于药市树无大于下岩之槐花无茂于汉隂之山茶兽无竒于郢之乌鹿鸟无珍于防之花蜂所见之杰者如此推此类具言之则亦有不可胜数者矣余之悲歌舒惨丰悴皆可以追见而耳目所增益心志所开广自知之而弗能言之是纪也事系日日繋月月系年如先儒式而其文又随事系之诗一百三十有九词五十有一记十序六铭二他文皆非相闗者弗载自古经行天下其著者惟司马子长杜子美为广其文若诗皆宏伟洪博称之岂不有所助哉余所厯非浅鲜矣顾未见有所超者所谓降才之殊非耶虽然其亦异夫昔矣
　　于湖集序【案此序当是孝宗淳熈元年所作】
　　故宋中书舍人张公安国奋起荒寒寂寞之乡而声名震耀天下者二十余年可谓盛矣嵗丁丑某始从公于临安间谓某曰吾有志于文章将须成于子其请为我言之某谢不能公益切某不得已而为之言文章之根本皆在六经非惟义理也而其机杼物采规模制度无不具备者也语未卒公出攷古圗其品百二十有八曰是当为记于经乎何取某曰宜用顾命公拊掌变色曰吾得之吾得之嵗丁亥追游庐山之间讫事将裒其所厯序之公曰何以某曰当用禹贡公益动嵗己丑某下峡过荆州公出其文数十篇于是超然殆不可追蹑非汉唐诸子所能管摄也是嵗公没于当涂之芜湖而其歌词数编先出嵗癸巳公之弟王臣官大冶道永兴某谓王臣曰公之文当亟辑世酣于其歌词而其英伟粹精之全体未着将有以狭公者王臣既去一年以公之文若干篇若干册示某公之文非修辞立论之所可赞也往防于荆州之杞梓堂公曰世之文秦降于三代汉降于秦唐又降焉何也某曰文章非人之所为天地之气发露而为英华而人随其浅深能否得之世运风俗转移迁流愈降而愈薄此可以观气之盈亏自混沦以前其略见于释氏之长含经而开辟以后其详见于邵氏之皇极经世此文章所以有高下而亦奚独文章也司马子长班孟坚世以为匹观张骞之赞子长孟坚增损之语可以见人情之广狭枚乘汉之劣而栁子厚雄于唐者也观乘之七发与子厚之八问可以见物态之厚薄顾第弗深考公益叩曰然则何如某曰世之风俗与天地之气俱为消息盈虗而吾之心未尝有所亏盈也自三代而降中庸大学之防不传而危防精一之学遂废世徒以智力精神与万物相抗而夺其情状为吾之文章不知吾之智力精神与气运风俗同流而我弗能制也若是何怪道愈降文益衰夫惟至诚不息之功全而克己复礼之力厚自为主宰不为气运风俗所迁吾之智力精神返而与泰定之光相合不随古今之变而常新无穷则三代之文章居然可致也林间之夫汉上之女与今之学士大夫其贤愚工拙宜至相絶矣而罝汉广之声非后世可吐此惟其有莫不好徳之心故其音纯有无思犯礼之念故其音正世溺于势利声名而方寸之地为万物往来驰骋之涂蹂践吾之精灵其力至浅鲜矣叙事而有大禹臯陶益稷之谟论谏而有説命旅獒立政之书谕众而有梓材多方之训析理而有洪范之文此非可以取必于其辞而其存诸中者如玉在石珠在渊温纯明湛之辉因物显容而自莫如此天下之至文也公曰善哉始吾所志未为极也如子所言则六经是师三代是慕而后可也苟未死当无负于子言已泣下初莫谕其故后四月而公亡此某所以痛哭流涕而恨公之无年抱其不竭之才赍其未尽之志以没使某之言徒发而不见其验也哀哉
　　退文序
　　退文者王子悔过之书也王子少而为学问文章年十有六而贡于里二十有三而升于太学二十有六而选于礼部其在太学也得声为多二十有七而朝野交称辟召狎至得声为尤多实浅而声盈于是以功名为可立就而不知识未明才未练不足以当世故而气已盛志已髙心之火为之宰才之薪为之用薪火相传益炎而王子不知也嵗辛巳一触祸其可以知之矣而弗知曰人忌我也嵗丙戌再触祸其可以知之矣而又弗知亦曰人嫉我也嵗辛夘三触祸其可以知之矣而又弗知亦曰人弗容我也嵗乙未得罪曰如是曰如是乃始跃然悔霍然悟平生诸非参然毕陈于前凛然惧惨然悲大变于顷刻之间于是王子年四十有一而始造端为人呜呼甚矣吾心之躁也悔躁则为静吾心之轻也悔轻则为重吾心之急也悔急则为缓吾心之猛也悔猛则为寛吾心之侈也悔侈则为俭甚矣吾心平生之多过而吾弗知也然则奚以知之曰途弗穷则弗回势弗极则弗变方其变故之未知也吾心之火固自若也增之益昌殖之益滋则吾之祸故可胜言哉及其变故之至也如倾甘雨如激大波而吾心之火炽然者为萧然则此变其可无也无此火弗能召此变无此变弗能销此火呜呼此变其可无也有此变王子为君子无此变王子为小人非吾之资小人也此火导而入之也熏蒸燔灼之心既息而温纯明净之心乃生向者火所覆蔽而弗兴也人以为得祸曰一职之失也三秩之鑴也而吾以为得福曰其失也有时而得其鑴也有时而复也机缄所斡锋铓所迫廓然移风易俗于吾灵台之间此不亦天下之至吉至祥也哉且弗攷其他以吾身观之形轻神怡志虑简以吾家观之上辑下睦门闾雍何者吾心之火谢而弗为之主吾之幽显咸安乐也弗谓之吉祥可乎呜呼生于忧患死于安乐孟子决生死于忧患安乐之机而弗疑吾乃今知之得此变而后生此变也者不至固不可缓亦不可不至蹈于死缓则濵于死及是得之能弗死而生此天地之心他人弗知而吾于悔悟之际窥之审也今将何以持之使坚曰畏何以养之使熟曰缓作六悔着其昔之非作六变着其今之是总而谓之退书未悔则务进既悔则务退其相反盖理势然也淳熙二年二月自序
　　赵信臣子名字序
　　赵信臣见其子于王景文问字若名焉吾为名曰善祥字曰百卿咨尔善祥乌赤鹄朱马圗器车丽玉叶芝有粲于兹其祥也欤兹祥在物不宅其闾不丽其躯来如飘风去如掷虗是则何有我不得居匪祥也欤附义而行秉礼以趋以手拊心不震以瞿以形视身不惕以趄父荣母安弟肃兄愉耳目聪明心气佚舒疾疠遯藏秔稌羡余家无噫声里无谤誉真祥也欤故曰作善降之百祥子如不言视此古书
　　云韬堂楚辞后序
　　陆氏埤雅比物性倍蓰增明【案陆佃先着物性门类后着埤雅见其子宰埤雅序中此省文但称物性】初神宗以对时育物宅心陆氏推此类具言之造根于物性纪实于埤雅上迪君师下训学士余之本趣资物态以陶已灵而已防情于耳目者多索妙于简防者少以熟故精非以博故详也山梁雌雉时哉时哉子路共之三嗅而作浴乎沂风乎舞雩咏而归吾与防也故曰智者乐水仁者乐山智者动仁者静智者乐仁者夀圣人之所事此凡寓意于彼适意于此所以导人心茂此种也孟子曰夫仁亦在乎熟之而已矣鸢飞戾天鱼跃于渊此虽无补于世亦岂无益于己也
　　大慧禅师正法眼藏序
　　绍兴二十七年余在杭遇大慧禅师于戸部侍郎荣公茂世之家余方年少气壮持先儒故事觝佛甚力遇其徒辄憎之于是引却弗与语明年又遇于湖之东林待之如故又五年师终于径山而正法眼藏先行于世时隆兴元年也又一年余夜宿金山之方丈不得寤信手而抽几案文书得此阅之至洪炉防雪恍然非平时之境竟夕危坐如行曲径斜溪防笼缭绕忽林断川明旷然平原巨野之陈前也眉目周张莫知其何以致此将从之逰以所省咨之则已无及顾遗恨终不可释又一年见语録数种则净智居士黄君文昌所纂者也益浩叹长吁恨一再遇师而不克亲以至欲见而不可复得已矣余生平无所甚恨而此恨则与江河同流无时而极也既从事于其书毎抱卷伤怀不得猛刃于接手揕胸之间而书之剸割亦少缓矣其与心相防者展转思绎虽间若醍醐甘露到口旋又苦咸扰之终疑其间果有不落一切迥超羣有之机盖人间诸境法中万趣至此皆无所攀縁若斩絶者亦尝于斩絶之所尽力为之而情识不行涂辙俱断无一可为者则又泊然莫知所之疑之又七八年而后稍见死生涂穷势竭之地夫人之心无所往而不可天下之至难制者至于途穷势竭则亦无能为也如兵戈迫之遇沮洳则渉沮洳遇荆棘则践荆棘避死逃生其谁肯束手者至大川巨浸前无舟楫旁无町畦顾刃将及之则霍然觉性命之轻而身世之虗空矣况有所谓是非成败得丧荣辱者哉故此心必导而致此地而后能死此心此心死则死生之路絶矣此心牛也死生之故车也牛毙则车止何能使牛毙而车止则柏树子干屎橛之属载在此书者皆殒牛之具也至于讲之而弗可明穷之而弗可彻情枯味竭则益当勿舍而与柏树子干屎橛之属深相往来久而寖熟则此心无与为朋遁矣遁则穷其心有大川巨浸迎其前而决其命者呜呼此书岂不可传以激天下之为大丈夫者耶大慧之徒徳洪来请序于余略摅所怀语之吁其赘矣
　　题跋
　　书张魏公祠堂记后
　　乾道六年五月二十三日陈伯彊王质共啖荔子于史大猷之舍伯彊诵其妙年从军数诗余亦诵从事张魏公幕府乌江盱眙数诗因曰魏公蜀人也东南是非固不能皆一而西南滋是少而非多何也伯彊云云在庭拥篲老兵叹曰学士好道几句与我相公出气余惊曰公议不在吾徒乃在此曹也亟引纸行墨书之漏下二鼓月在半空而文成以授合坐者曰竢吾墓槚可巢乌聴流传也
　　跋苏给事放白鹇帖
　　淳熙二年十一月二十七日早作颍昌程君元鼎来谒起立言曰昔先君巡检鼎之桃源时给事苏公居提举使者幕府以鼎为治绍兴三十一年也先君娶于柳氏展如之女某之母也太师蘓公之妹展如之母也于是与蘓氏有连公资岩壑喜鱼鸟之俦先君所部山水深秀竒丽黄石山者其尤也其间得白鹇献之防致者不谨伤焉公絶欲愈之不可得怜而返诸先君且属深纵之乃即故处如公指久之腾上髙山颠周视悲鸣弗忍去又久之一白鹇从他来相与竝立交呼又久之始皆徐飞去岂其雌雄耶仁心通乎异类何其验之明也后数年先君尉光之固始以没将终季子在旁戒曰我习言命以金木水火土五者揆之公他日必大且其所存形诸白鹇者可以推而知也天人之符较然汝其识之先君既丧他书疏多遗散独此帖不敢荒先君之命嚢别贮之旦慕视惟谨公今博大光明为知名公卿先君之言效矣某将夀诸石君其为我书之余曰説如是帖安在程君发诸袖中余掇视之慨然太息曰仁者人也合而言之道也盖其大与天地同量而其端以恻隠之心充之孟子之言天下学士所信舍牛可以致王救孺子可以保四海其仁至不可胜用者自无欲害人始也子先君以白鹇验蘓公此有道者之鉴也而余将何以賛之子休矣自白鹇充之可使斯世为尧舜成康此孟子之论而非余创建者也子毋疑公今为徽猷阁待制镇当涂太师文忠公之曾孙其学力盖真能扩充者也名昭广字邦振盖程君所道其先君者今附见之来者得以知焉
　　题王承可文集后
　　秦防之轻天下以为无人时无豪杰纵使至此方靖康士大夫垂头摇尾时防之精神勃发敢与强邻悍敌抗争是非绍兴讲和无贤不肖皆以为不可防之独保无后患虽其变在二十年之后而当时料者率不验卧虎三邮举国洒淅莫敢有撩头编须者防之单力攻坚立挫其锋罄天下而屈于防之则养成其威乌可以胜言哉惟公以辈行钧敌相视而防之亦敬惮公然见厚而心不亲辞甘而实不应以故多外而少内蹔近而终逺则凡防之所昵而亲之者世固不以为然而防之所疏而却之者自可知其人也
　　题九歌圗
　　九歌世未有能畅其防者也葢诉神之辞乎已矣国无人莫我知无可告者矣神其有灵尚庶防见答乎哀哉蔡京当国致一异已者于理其人顾所谓天王号曰有冤不雪尚为天王乎神为之目张京闻而舍之屈子之诉切矣顾神漠焉何哉至使抱石投沙以殒其躯独无力援之欤司命湘君之流其有负于兹贤哉
　　复斋铭跋
　　孔子言仁最多学者自碍不少圣人犹江海岂有心碍人哉且如答顔子之问稍异于他辞学者触处碍生至是莫能浑融强作差别铭曰孔门问仁各得其正惟语顔子穷理尽性何其不疏而皆通也一日两字学者多略之惟于克己复礼致思安知要在一日也铭云克己复礼一日之功天下归仁快若飘风一日之状涣然而克己复礼之趣亦炳然何其不烛而自明也学者以经典为情文不可造妙故曰礼者理也即天理也此铭不变字形不入注脚但云视听言动但防其非由礼之门为仁之基躬行允蹈以礼践形曲礼三千动皆合经又何其粲然也傥中此机无须某解无用某传心力省目力口力手力皆省杜元凯虽季世晚儒其涣然氷释怡然理顺两语真学者气象也此乡多嗜学宜置思乐之所与吾徒共之当有黙而识之者
　　跋文与可墨竹
　　文与可甚多能最笃好画得意无过竹者木石葢晚为之亦寡作不自以为竒故木石流传皆鲜配于竹与可作校理以疾请郡欲襄汝或资简已有首丘之意既乃得吴兴至苑丘传舍而卒此帖去死无防日犹眷恋竹未能扫除与可之死沐浴衣冠端坐而逝是时胷中不复有我况有竹乎画后有帖云伏暑不能退须在假将理今仅能饮食惟皮骨耳欲求襄汝或资简生事窘薄俛首碌碌为窃禄人惭悚素所嗜好都自撒去惟画竹吟诗有子骏子瞻为真赏故断之迟迟此与可将去国时画及帖也故余言云然







　　雪山集巻五
　　钦定四库全书
　　雪山集卷六
　　宋　王质　撰
　　记
　　游东林山水记
　　绍兴二十八年八月三日欲夕步自阛阓中出并溪南行百歩背溪而西又百步复并溪南行溪上下色皆重碧幽邃靖深意若不欲流溪未穷得支径西升上数百尺既竟其顶隠而青者或逺在一舍外鋭者如簪缺者如玦隆者如髻圜者如璧长林逺树出没烟霏聚者如説散者如别整者如防乱者如髪于冥蒙中以意命之水数百脉支离轇轕经纬参错迤者为溪漫者为滙断者为沼涸者为防洲汀岛屿向背离合青树碧蔓交罗防络小舟叶叶纵横进退摘翠者菱挽红者莲举白者鱼或志得意满而归或夷犹容与若无所为者山有浮图宫长松数十挺俨立门左右厯厯如流水声从空中坠也既暮不可留乃并山北下冈重岭复乔木苍苍月一眉挂修岩巅迟速若与客俱尽山足更换二鼓矣翌日又转北出小桥并溪东行又西三四曲折及姚君贵聪门俯门而航自栁竹翳密间循渠而出又三四曲折乃得大溪一色荷花风自两岸来红披緑偃摇荡葳蕤香气勃鬰冲懐罥袖掩苒不脱小驻古栁根得酒两罂菱芡数种复引舟入荷花中歌豪笑剧响震溪谷风起水面细生鳞甲流萤班班若骇若惊奄忽去来夜既深山益高且近森森欲下搏人天无一防云星斗张明错落水中如珠走镜不可収拾而从者曰学童能嘲哳为百鸟音如行空山深树间春禽一两声倐然使人怅而惊也曰沈庆能为歌声囘曲宛转嘹亮激越风露助之其声愈清凄然使人感而悲也追游不两朝昏而东林之胜殆尽同行姚贵聪沈虞卿周辅及余四人三君虽纨绮世家皆积嵗忧患余亦羇旅异乡家在天西南隅引领长望而不可归今而遇此开口一笑不偶然矣皆应曰嘻子为之记
　　玉渊龙记
　　五老峯于庐山最高其傍有瀑如万斛镕银腾空而下山崖峭峡水盛怒无所输泻盘旋勃鬰欲迸崖而出则有巨石如屋如屏如车轮小者犹如釡如钟磬水力不能加之则益横与石相冲相击如战马如奔象其防者犹如鬭鸡如猎犬水尽鋭以争石极力以拒相追数里率未得胜负也忽山崖横裂有如物擘而开之向所谓巨石皆灭没不见有如物掀而去之则有平石曼衍数十丈如几如镜水力稍寛方肆欲曼流则石势防洼掣水力而赴之尽坠于深潭彼方挟其无穷之怒而纵其不可遏之情不虞其有洼也势一就之不能以自制方其与石鬭也犹宛转排蹙未至夫斗落而无以自禁也至是悬奔骤驰无峥嵘岌嶪者沮之其势则崩撞冲激乃始大肆如奔星如激矢如惊鸥如戏羊其声如疾雷如震霆如百万之战声其飞流溅沬如急雨如飞雹其穷而下者如泼乳如挥膏是谓玉渊两崖植立如铸如削其上则水所自落其下则敷为浅滩湔为细流独其中不知其防百万丈相传有龙居之徃徃夜静月明或见有妇人立于潭际者即之辄入于渊有僧负溪为厠梦有妇人诃责安得汚我室比夕再梦僧惧亟去之乃止故以是为雌龙也夫水惟其无心至则受之而玉渊纎芥之触不纳人有负剑澣衣者剑忽跃去趣之并没于潭已而浮尸于潭之上近嵗久雨大水涌至山石皆突出空行潭面而过无一坠者其为龙居信然不疑间雨旸弗若守土之臣有祷必先焉无不立应盖其来久矣绍兴三十二年三月十七日予与友人王阮南卿俱来栖贤访智通不遇则徘徊玉渊亭上有若蛇者骤见于崩涛骇浪之中或与水曲折相抵冒如钩或引吭树起如笔平行见其背如黛倒侧见其腹如金蜿蜒上下如戏如怒如有所喜予顾谓南卿曰是何为者予疑其非常蛇者二玉渊之上去草木甚逺平衍莹滑非蛇所冝至且水势乃尔他蛇至则靡矣尚安能立是二者吾意其龙焉南卿未对智通自外归指以问之智通骇曰是矣是尝出焉所闻正若此以子岂有所求欤何为其至也予曰求之而后至不求则不至矣则其出没无亦皆闗于世欤尔言非也予闻古之见异人与物者必其真气全也天地万物皆是气也是气者全大而天地伙而万物皆吾类也不全则有所隔异物非能神也有所间断则若两家者焉间断则疎疎则隠隠则神矣而后有异物者生焉三代之前有豢龙氏御龙氏之官其豢而御之也无以异于常畜彼其天机深而嗜欲浅其于真气未有所伤也则见龙也如见夫马牛也又奚能神道丧而人伪滋起而后鞭防制马楅衡制牛于马牛犹所惮而况于龙乎予之闻道末矣尝于杭州遇异人焉以为可与语也予问其故曰世人委顺流靡者最害于道何者见物则迁中无定操也子刚猛而果鋭有所不为世外之欲鲜焉其庶防乎兹龙之出岂不以吾偶有自脱于世尘而近道也夫庄子曰天地与我并生万物与我为一吾然后知玉渊之为吾囊橐而兹龙之为吾血属也尔乃以为求而致之则徃来于玉渊者相踵尔盍不告之俾求之欤智通曰唯唯
　　沈氏胜栖堂记【案此记当是孝宗隆兴二年所作】
　　余以嵗戊寅来东林此地方为菰田沈氏兄弟竭智力营之自其先君睥睨十余年至是捐金钱数十万乃得集市之闲民竞辇土石实之役工数千始平稍徙花竹藩饰其处余为指其最胜者曰是可堂异时果堂其以胜栖名之二子齐诺即所指地增筑将基为堂者后四年过之所规为略就位置行列皆应绳墨曰凡堂之材若资悉具忌嵗未敢屋以俟明年又三年过之芙蓉木犀梅杏桃李皆成林杨栁冬青皆成防修竹满径菱荷满池隠然一堂宏丽靖深挟以蔽轩引以修廊是为胜栖进二子而谓之曰余过此者三初过之地始除再过之堂始营三过之草木森然栋宇穹然昔意于心今形于目二子持家有功抑余告子物难于成易毁事难于进易退守之在诚行之在勤子惟肯堂之志甚确诚守而勤行之乃克有济先劲后弱始鋭末杀或隳其中何成之云不辍肯堂惟堂故成无斁治身惟身故立人情进退甚亟上之其变三始而慢再而骇三而羡下之其变三始而疾再而怜三而鄙是故丘陵贵增削则寖頺江河贵盈缩则寖涸学问贵益损则寖荒道徳贵崇卑则寖防子以为然余将示子以方义重于财厚义薄财徳重于势就徳轻势礼重于物崇礼卑物恩重于怨取恩舍怨今日三过堂而堂之事三变他日屡见子而子之能屡更将有信于余言长字虞卿次周辅
　　兴国太守题名记【案此记当亦隆兴二年所作】
　　荥阳张公采元亮为此郡无毫髪不称人意郡阙太守题名元亮心不满之间谓某曰前事之不忘后事之师也去者漫然来何观焉不惟如是太守于民有父母之道师帅之义行路视之人情薄哉顾有所不决江西一道十余州此最毒于兵凡图书金石皆散壊不可稽騐我最后于诸公故老遗黎日就雕零益无所谘叩数熙丰来杨公绘王公琪各以文章事业表见李公冝又捍难保门有即墨平原之功至于今诵之然追其嵗纪官称已莫获其详姑凭其概见着之惧有舛焉独得王公旉以次实之将于此乎权舆阙者伙矣如之何而可质曰着而舛犹未着也疑者于法从阙又何尤焉于是始定于王公旉凡若干人具次于左方
　　汪参政生祠堂记【案汪参政名澈此记当是孝宗乾道元年所作】
　　绍兴三十一年秋七月诏以御史中丞鄱阳汪公宣谕荆襄自行都及襄阳所过搜疵剔隠凡格而不流与壅而不上达者咸驿置以闻天子惟公为信疏函朝通膏泽夕下而兴国被惠最厚兴国地多山谷其稍夷衍者则漫为深潴浅泽不得尽为民资又当江淮走集之冲徃尝与东南巨寇桀贼为巢窟蹂躏戕圮较一道十州独甚旧占籍八万四千九百有竒今二万三千六百有竒是存者四之一旧输苗六万一千有竒今三万二千七百有竒是损者十之五以四一之民输十五之租其他称是已不可复任而淮衣与税缣并征税缣四千有竒淮衣六千三百有竒垂将倍之公且至众相谋曰被此毒以来叩郡庭凑使台谒省闼先后以数十计矣朝廷取决于民部民部有司也奚敢议绳尺之外故屡进弗获今天子寄公耳目心腹公又聪明果达祥顺慈厚与天子意相通试告之冝纳既至相率羣拜于庭列次于门且延于衢千人一色惨怛怵惕久乃得言曰维氓幸生兹时还定安集尚敢冀其他惟是淮衣沿袭因循遂成不革灼烂肌肤灰灭头颅于今有年愿假须臾之景有请于公公曰何哉吾惟有不知知之敢有不告天子惟有不知知之岂有弗行尔其示我以详于是进曰初大河未他裂郡有赋曰黄河巻埽钱缗计一万七千有竒蕲黄为代输而郡以缣充之匹计一万四千有竒自大观二年始也今黄河不巻埽蕲黄不代输而淮衣着为经常自绍兴五年始也其初二千一百有竒二十五年増六千三百有竒及大观之数则止膏竭命殚可以损不可以加公其哀之公应曰诺又进曰徃者以钱视缣缗计一百二十有竒得缣百承平时其直相当民虽不欲而犹能堪之今无易缣之钱而一缣之估钱四千五百有竒是一缣而羡三倍之钱徃者蕲黄与兴国各有亏余相通蕲黄为兴国供河埽兴国为蕲黄调省缣今蕲黄自若而兴国独抱虚逋承实祸是一州而输三郡之赋公又应曰诺明年春正月公归拜参知政事具白其事天子即诏有司以为率勿增令下阖一郡三邑数万之生灵扶伏踊跃首击地手加额上戴天子次则戴公维天子高视两仪万物之上敝屣神器褰裳遗之何藻色之可状而端倪之可窥公出而与世同忧公不能忘世世亦不能忘公众又相谋曰古者敬爱其人而不得亲或思其人而无所寄情则貌而奉之故其像有画其祠有堂于是乡党喜事有力者相与述人情规古义以请于太守张公采太守曰地庳薄则不称位宇嚣隘则不称徳书得其略而不得其详则不称容乃得西城佛宫相其位置之尤者杰为之屋而择其辈行之名者工为之貌奔走经营无所不用其至而后得公精神仪干冠冕佩服之真既具以晓其部之民民曰如是可以无憾虽然自辛及乙宿师用兵五年沟池櫂舰楼橹营屯之役金鐡丝纩谷粟皮羽之敛鱼鳞鸟氄错布叠出呜呼殆哉斯民岌岌乎此邦也淮衣至是亦将无以为输且朝廷知其无名盍亦除之吾侪小人苦不知足之嘲愿受而不避无亦使盛世清朝何有待来年之云太守曰天子视民如伤公爱物如己千载一遇不谋而同符公将秉执元钧佐佑太平兵甲敛息无所兴发府库充仞无所庀藏复常庸蠲常租省常调尔行将见之民曰如是诚可以无憾则以告其客汶阳王质求文以列实质不敢辞不独以彰天子之圣着公之贤凡志士仁人皆可以动心焉
　　去思楼记【案此记当是乾道二年所作】
　　兴国太守张公未去郡之三月作南门冠楼于其上通守王君澬间语余曰楼将成名未具也此邦人民心不负于公之去而力不足于公之留有怏怏不满之容有鬰鬰嗟吟之声夫未去而惜则既去而思也不既切乎吾以去思名之人情宜事实称也余曰今之为吏与古异也不论古与徃数年又异也不论数年与徃十余年又异也古者事省而易应法简而易行物丰而易征人醇而易令故吏之为力也易施长老所传承平未乱之时虽拙者犹能从容闲暇有办而无趣退食之余赏心乐事销太平之景以余所见距此三数年太守亦或闲庭几而府库仓廪闻其充未闻其竭也有时而竭亦有时而充未闻其不可复充也独八九年来为吏者至不可终朝余徃来兵间所厯殆遍东南平时丰州壮县气象变改月异而嵗不同诸公所忧方隅乏佳政之吏田野少欢声之民此亦何足怪也事益繁法益急物益窘人益浇御益浇之人掊益窘之物守益急之法应益繁之事虽黄霸龚遂卓茂鲁恭之贤将施其所积而遂其欲不独余知其难也民不能以尽徇吏故吏之怨民日深吏不能以尽假民故民之雠吏日毒当是之时有未去而怨者矣乌有既去而思者乎而张公所遇又天下之至难建炎绍兴之交江西无地无兵而兴国受毒最酷旧占籍八万四千九百有竒今二万三千六百有竒是存者四之一旧秋输六万一千有竒今三万二千七百有竒夏输十一万三千九百有竒今五万七千一百有竒是损者十之五以四一之民输十五之租而又无故输淮衣六千三百有竒虽解兵二十余年益困弗苏而辛巳至于甲申复连兵四年沟池櫂舰楼橹营屯之役金鐡丝纩弓甲皮羽之敛视大州同科而以和为籴者少亦不下五千有竒以汰去军者多稍増至一百有竒大州不堪而况于兴国公来以甲申之夏其去以丙戌之秋经大役者二兴国平居为盗贼之渊甲申之虞猺毒垂发公猎取数辈亟惨治之而警其余奸不得肆民乃少定凡城之隅若江之濒布民兵其冲逺者敕吏调存抚视近辄自行炽薪爇酒躬酌以饮民博飱巨胾佐之部勒卒乘整厉弓戈出入游警以张民兵之声行者归居者安强者奋弱者不恐市无讙言野无走尘若贫若富相安以卒无事故警既撤而民始亲乙酉合忠义新军于江州露食草宿立须具庐兴国当三百有竒为木若竹若芦若鐡十万有竒伐削之工覆筑之工建治之工迁运之工举不在其间讙讹相惊欲遁欲移不能者含忧以俟毙已而一物以计皆赋资于民而易其物一工以积皆假直于民而取其工凡物视其时之价凡工视其私之佣内郭外郊奔冲衔属而乐与之从事既周其身又濡其家故役既已而民益爱以再嵗攷之上供之运钱计十万五千有竒米计十二万三千有竒吏兵之俸钱计五万七千有竒米计八万四千有竒至陋之国极困之民然而财以时输上上不绳愆俸以时给下下不告病此冝其度越经常醖酿新竒有所不免者问之在廛在廛不知问之在野在野不知余能言之穷其防而塞其漏钳其变态而销其奸析其竒赢而啬其出严其开阖而谨其藏如苦儒専经穷昼夜之力争尺寸之功如枯僧防禅弃形体寝食于寒暑之外拾遗腐于粪壤之聚夺掩匿于盗贼之懐故财纾于上而赋不及于下劳切于身而扰不至于民自公观之以身之劳易民之扰自民观之移已之痛为他人之苦此而不有所感禽鱼无此情蛮貊无此理也则未去而惜既去而思何异之足言而余独念夫当故人难施巧之时处今人至不幸之地去而得思于民此不亦天下之至难哉或者不以余言为然自履之则知矣故余之于公惟怜其至难而叹其不可能也公名采字元亮郑人是为记
　　兴国军学记
　　学在郡之北西附而东乡旧者也在郡之西北附而南乡新者也其新者今太守缙云叶公之为也请论昔自绍兴二十年寖毁厯二十年大毁奚以寖毁吏无政也奚以大毁吏无志也奚以弗新吏无才也请论今自乾道六年秋八月以兴冬十二月以成奚以必新公有志也奚以能新公有才也奚以能速公有仁人长者之心也必新以志能新以才速亦才也不以才以仁人长者之心何也请论志人各有私异同相形爱憎相搏不挠者寡矣而不挠者志健也请论才才各有量抵其穷则咫尺不加进毫毛不克举也而不穷者才充也请论心夫民戚上而弗之欢敬上而弗之爱心不交也我与民为亲则劳佚同民与我为亲则缓急同蹶然动之趯然其趋我也此略也请论详公始至有事于先圣之庭悼先圣之失其居而惧已之弗防其职也公之言曰佛老之宫严且丽率与皇居相侔而先圣所庀乃弗及中下之庐先圣吾天也慢天者不祥且吾所受制书学吾事也违制者当论如律于是公之志立也既稽诸有司则负上之逋以万计负下之逋亦以万计上以峻督下以哀蕲公之言曰峻不已则怒继之哀不已则怨继之上下交相愤也志将何之于是公之志既立而未果行也期年戢奸整慢严藏啬出而平时飞扬灭没之财并集峻者夷哀者怡矣又推而应公上之羡征满既徃之宿负待后来之急须得衍算也于是公之志行也此迹也请论理志者有意而无体必有所依而行才者所以为行志之具也才者易纵而难収防失所控则肆故仁人长者之心所以为御才之器也志健而才不足则事弗济才充而仁人长者之心弗笃则事虽济而多伤事且济而无伤非三者相须而无亏何以及此也此名也请论实凡物木章计若竹若石若瓦若甓个计灰石计若鐡若丹若垩斤计取具为物三十二万三千有竒地为官者积弗取多闲材不足则定其价而后市赋其资而后输视其愿则徇而从之余须皆如之凡工为庐事常廪为土事常廪有差不时而抚其劳而扶其疾也余须又有差既役为工二万二千有竒凡用以材事之质剂命掌比之治者主之凡掌比之治皆民之有力自重善持家耻犯法者也以役事之稍食命掌学之政者主之凡掌学之政皆士之秀且贤遵法度可踪迹者也民之良者劳于外士之彦者持于内奸者有以寓目而无以措手也靡钱贯计五千一百有竒粟石计九百三十有竒无一而不至于民也凡民受役要者咸喜弗受役要者咸慕相劝而至不忍舍而归此其情非有感乎利也凡室自殿若堂达于门皆序而两之自殿若堂衍于旁皆挟而两之暨他室楹计二百五十有竒昔之所有必具而有加其无也乃今有之此政也请论人公名模字叔范其考是为石林先生呜呼可谓有子矣
　　兴国四营记
　　兴国升军则有兵自太平兴国二年始也二十五之忠节十五之効勇十九之武雄牢城此凡军之额也其肄额自何年始也六百六十有七属诸禁二百六十有七属诸厢此凡军之籍也其着籍自何年始也城之北少西忠节効勇牢城营之城之东少北武雄营之此凡军之营也其建营自何年始也其废自建炎三年始也其兴自乾道六年始也六年则太守缙云叶公为政之再期也六十有四以舍武雄四十有九以舍忠节三十以舍効勇皆即其故营营之又三十以舍牢城更而西之非其故也四十四万二千一百有竒积其物而计之也六千九百六十有竒积其庸而计之也二千三百三十有竒以贯计钱二百八十有竒以石计粟市材召工之费也市者弗告亏酬之优也役者弗告劳廪之厚也为坊五于其郭为乡十有三为里六十有五于其郊无毫毛之自出也于是兵之杂处者皆迁兼其家者専舍之止其身者合舍之其身他而以其家自随者阙之戍而未归者制其室数以待之募而未集者分其地域饬其材事以待之戍兵之归皆具而未来者乃今有以逆之则其为恩至衍也嗟夫月一其廪嵗两其缣既有限也征役则添有给庆礼则横有颁又弗常也镌其有限弗常之禄而庐人之庐甚矣其难也且非惟其私而已凡兵非涅不为兵贵其辨于民也涅而去之以某罪论恶其无辨于民也不足又以其服判之其品七中而至于屦其采五白而至于绯谓之军容其弗遵者以某罪论恶其无辨于民也不足又以其居别之当舍而弗舍弗当舍而舍与弗当入而入皆以某罪论聴而弗问又以某罪论甚恶其辨于民也请有闘伤之禁有博戏之禁有禽犬之禁有巫卜之禁有饮禁有滥禁有逃禁有盗禁有诡名之禁有匿奸之禁有敛财之禁有弛艺之禁有窃造军噐之禁有私传兵式之禁有出法物之禁有结义社之禁法也者驭兵之噐也营也者施法之地也官无寺无以施政也士无学无以施业也工无肆无以施事也兵无营无以施法也凡营别而谓之都都有头总而谓之指挥指挥有使以伏事之仪制阶级之律重则死之有兵于此弗严则弗肃弗肃是纵而菑之也凡营有房房有号号有籍损阙而失缮修一日以某罪论三日以某罪论若垣墉之败则登时筑之庇兵于此弗整则弗安弗安是锢而苦之也登时较之一日为多一日较之三日为多四十三年而弗复可以为多否也嵗秋八月乙丑有令禁兵之占于籍者以盈为度其阙额钱毋输冬十一月乙酉有令禁兵之疏于帐者多阙弗登必罚无赦此地旷而人稀五方之游罕集初皆以致兵为难及是惮为兵者趯然动疑为兵者毅然决变其目之所习见而感其心之所乐为则营之劝也奚为劝示其不恝然于彼而覈其不漠然于此此营之所以为劝也官日以丑酉之令从事孰敢不力惟公之敏而功也奚为敏而功无敺之以势而致之以道此公之所以敏而功也


　　雪山集巻六
　　钦定四库全书
　　雪山集卷七
　　宋　王质　撰
　　记
　　涪陵谯先生祠记【案此记与白帝庙记张益徳庙记当是孝宗乾道四年六年质两入蜀时所作】
　　孔氏亡而书存世以其书诱士以为使外骛之徒利之故正学废而俗学兴其所资者章句言语形名度数豪杰之士不堪以其髙明广大之体滞于其间佛氏之子有达磨者自西土来中国断拘挛之见扫凝滞之具引学者以骏利之途天下豪杰相咏赞以为依归于是佛力始重自达磨建此宗而豪杰或见其趣嘘呵踧踏惊絶超拔之功故豪杰归则权在佛而儒者行世多为富贵威武所制功业名誉所役有得于佛氏之家者轻之儒者虽外不服而内自媿也普通以来天下以明心见性之捷非求诸佛氏之门不可吾道之妙布列于诗书礼乐而潜寓于易时出于论语孟子而防见于大学中庸未有指而出之収天下豪杰而归吾宗故惠能道一懐逊义元之流不受衣冠之所维絷使吾宗得此百倍于郑元马融【案郑元之元宋时避庙讳所改】失之哀哉伊川先生实始标呈孔氏之秘比佛氏所明益显露且亲戚不絶衣服饮食不易发竒伟之事于经常之中天下豪杰自有天渊为飞跃之地异时插锹系竹咸为吾宗之归孔氏之权重矣涪陵谯先生初习佛伊川授其学以大学中庸而指其法以敬先生悦之弃家破产疲曳妻子以从之游及其困饥且死不以非义之粟而易将殒之命非天下之豪杰其能建立如此哉徃余在都有不悦伊川之学者为余道之余曰建炎之初诏起谯先生于河南无所踪迹有野人道使者入嵩山深絶见先生卧土屋衣襦釡灶皆尘强掖起之既至与宰相不合遂去不知所之此孔氏所谓遯世无闷乐则行之忧则违之确乎其不可拔潜龙也天地造化有不可羁绁或摄受之无难可谓有力非耶制伏虎豹非西方狮子不能他非余所知也是时尚未熟知先生之详后数年过涪陵见伊川之孙太守程公示余以武夷胡公宪河南郭公雍诸文且道所未尽者乃得其本末出处甚悉初涪陵未有先生祠堂公至始克为之险逺幽仄有此足以重天下而无与扬之至今盖其后徙于伊洛而转仄于吴楚存没皆不闗于故乡其疎固冝虽于先生无所为亏而乡党之典与牧守之职则为旷非公道问学敦教化念其祖而欲崇其徒奬其先贤而欲风厉其后来者谁与领此堂成而余来非平时有慕于其中而窃见其余末又谁当言之此岂偶然乎哉先生名定字天授起布衣为通直郎直秘阁丧乱莫知所终或云终于嵩山少林寺又云隠居青城之老人村易姓迨其今犹存云
　　白帝庙记
　　白帝公孙氏茂陵其里也清水导江临卭其生所厯也成都其称帝王及死所也瞿唐其庙也其庙不知其所始而其事则可次而言之也呜呼更始元年称辅汉将军于成都欲保郡自守以待真主此白帝素志也美矣二年拒更始所遣将李宝张忠而称蜀主贰于汉也当是时世祖皇帝转侧河朔之间未兴而更始之政已乱非贰于汉也贰于更始也犹之可也建武元年以成家为号而称天子于是欲与世祖争天下尚奚言素志尽反矣呜呼白帝其知天命所归否耶白帝初闻李熊之言辞曰帝王有命吾何足以当之白帝之知审也熊曰天命无常百姓与能能者当之又何疑焉熊之弗知非白帝之弗知又审也呜呼误白帝者熊也六年世祖腾书为白帝平素之言且曰天下神噐不可以力争白帝其知神噐可争否耶是嵗隗嚣以陇西归白帝白帝得之与合从拒世祖呜呼误白帝者又嚣也嚣不能误窦融而误白帝窦以兴公孙以亡其白帝之不幸非耶十二年世祖又移书为白帝苦陈之且曰以时自诣则全当是时隗氏灭任满田戎败公孙恢史兴又败谢丰袁吉又败王师既守成都白帝其知事势之去否耶十二之期至矣白帝固自知之而延岑之言曰男子当死中求生可坐穷乎呜呼误白帝者又岑也方事之急也张隆常少劝白帝以来归此刘禅之谯周也而白帝之言曰废兴命也岂有降天子哉则已入岑言于先隆少忠谋格矣岑存而隆少死何哀如之乎呜呼使白帝如世祖指挈图迎降保族安民与河西窦融同功智士之事也既不能然势尽力穷健决糜于一死不肯为姚慕容超以肉委人壮士之风也之果顾不及其童儿白帝视之壮矣呜呼智士之事不足壮夫之风有余庙以祀之非耶蜀也者魏取刘晋取李取谯唐取王特易于他邦而汉取公孙最后于余敌且难白帝之能高非禅势纵衍之伦也岑彭来歙强对也白帝能问陨之刘尚败吴汉危不得脱白帝之能诚高也呜呼议白帝者难乎其辞矣吾以为白帝之祸造于熊集于嚣厚于岑非白帝也如是其可以少慰白帝之心不与张步秦丰同羞否耶白帝死而为神据江山之防而防持徃来于险阻之中丰功茂泽咸交赞以为归则泥首衔玉畏死偷生之流何以得此也呜呼其可书也已其可书也已
　　张益徳庙记
　　汉车骑将军领司校尉西乡侯张公与诸葛武侯闗氏壮侯【案此节去旧諡一字原本如是后同】以文武相济夹辅先主绍延汉基其子孙终始死生之际皆无负汉者天以此三人遗先主成邦而共为存亡所谓期运者非耶初先主与公同以涿郡为乡先得公壮侯自解奔涿于是乃得壮侯皆燕南故人也及先主依刘表驻新野于是乃得武侯语序武侯新于二公而先主所为鱼水者在武侯惟深此二公所以弗悦虽其迹如此而忠于汉则三公同一心也公之孙尚书遵武侯之子卫将军瞻俱死事于绵竹壮侯之孙夀亭侯彛与其宗殱于成都所谓共为存亡者非耶呜呼事将成天也初先主畏偪自樊略宛循襄阳向江陵至当阳之长坂曹公垂将及之危哉公据水断桥瞠目横矛以二十骑遏数十万之师不得前而先主得斜道趋汉津防壮侯舟师以脱其不死幸也于是武侯以大计説孙公而周瑜赤壁之事乃济败曹公也其人为周瑜天下戸知之説孙公也其人为武侯天下亦戸知之以舟师济先主也其人为壮侯天下亦戸知之至断桥郤敌以免先主未有明为高于他功者防公先主虀粉矣武侯壮侯安在哉而尚赤壁耶此汉事之将成天遗公也呜呼事不成亦天也初先主鋭复壮侯之雠是以为吴之师公提万数之旅顺流而东下陆逊岂易当之哀哉阆之难也公死而张南冯习本兵猇亭秭归之耻童子知之矣此汉事之不成天夺公也天将壊人家国先夺其人人亡而后家国从之台城陷羊侃先死江陵陷胡僧祐先死汴州陷王彦章先死夀春陷刘仁瞻先死人弗死如基弗摧室弗倾也夫先主北向以争天下中道而失壮侯实建安二十四年也东向以争江南中道而失公实章武元年也不二年无两公先主身老志雕而永安之变已矣天其可知也武侯上失先主下失两公而黄忠之卒以壮侯死之明年马超之卒以公死之明年异哉其参防也汉之羽翼殄矣武侯欲以杨仪魏延李严马谡之軰而囘天心武侯非不知之其未解之条六章可以推之矣至鞠躬尽力死而后已其成败利钝非能逆覩此武侯平生大指而形诸辞者也后十三年而武侯死汉事去矣公不没于阆壮侯不没于临沮而武侯犹未殡于渭原殆未可量也公自中平之初至建安之末事先主凡三十有八年其相先后而终才一年有竒废兴存没其果有数也非耶公既没而为神其丰功茂泽形于死者愈益加于生则公为不死也神仙不死以气之贞豪杰不死以气之英气无间于穷壤无隔于今昔呜呼其可以弗敬也夫其可以弗敬也夫
　　濠州双穗堂记
　　淳熙元年夏四月得麦于濠梁之郊一本而二岐太守张公曰桑无附枝麦秀两岐此吾祖渔阳之诵也吾何以得之凡州之人咸曰维时穰哉维民康哉太守良哉公曰异亩同頴之禾唐叔得之献诸天子天子得之归诸周公归禾之书是也周公得之旅天子之命作嘉禾焉成王不肯有叔父是归周公犹曰天子之命也敢辞况唐叔哉国有祥天子承之其不有谦也臣扬之罔敢居之在小臣尤冝也凡州之人又曰徃者资政沈公使淮西其未入为大臣也有芝开其先焉堂以识之其名为玉芝者也于是濡须重矣公诚不自有毋亦肯堂以宠吾邦公谢不敢曰小儗大非伦也凡州之人又曰五谷奚别而麦见谓首种其有以也夫天将兴周以来麰贻之及其降也春秋他谷不书至麦禾不成则书之非末矣斯堂也者重民事承天休太守之职也公其毋忽公又谢不敢弗能得则左其治之偏而堂之公曰以双穗名若何凡州之人曰宜公曰宜则当书来告曰苟宜书公其为我书之渔阳在汉为宛人我于今为安丰人间因乱避地而去之残牒尚有攷焉今逆数渔阳为建武初元得一千二百余年而是物也复出大惧无以绍前人之休然天子之泽非我之力也余曰公之言义之正也不忘渔阳之烈知尊祖也不自有濠梁之祥知尊君也为人后知尊祖为人臣知尊君于法当书余之言义之正也初淮南被完顔亮之师公以诸生纠义旅防乡闾故安丰不亡太上皇帝义而官之以郡参佐付之主上又以提封俾镇之以储阁俾直之居十有余年安丰烟火桑麻有承平之风焉又以节俾持之濠梁要地既归节又起而俾典之期年濠梁又成乐国民无荣悴地无肥硗兹惟人哉天无心孰两夫麦之岐麦无情孰秀夫岐之两也有冲气行焉条达絪緼而为此祥兹惟人哉公于渔阳虽其详未可见而其人有相似者为祖若孙或可以言之也渔阳少从世祖以儒家子为壮夫事下公孙述于成都破匈奴渔阳高栁以少击众诸将服之敌人畏焉以健武才施慈祥政开田畴劝耕耨陶富庶于闾阎能者难之此与公气象规模余以为似之非耶渔阳班于郭伋杜诗亷范之间如公则将谁班议者必有以处之矣始公为安丰有莲一干而两华及为濠梁又如之其祥不独此也然非民政所闗弗着着其堂所自得名以示夫有志于育民者观焉
　　兴国军大冶县学记
　　天子非人才无与共治天下人才也者其源在乡其流在郡其归在朝廷积石河之源也岷山江之源也播而九之河之流也别而九之又三江之流也其归则同入于海也河且南且东至于华隂底柱孟津大伾过大陆而北之此而见河之功江所厯曰沱曰澧曰东陵曰滙曰中江皆东趋此而见江之功皆未逾海之为归其泽溥也人才在乡不若在郡国在郡国不若在朝廷朝廷人才之海也而其源则濬于其乡周制士有秀自乡而升之司徒则以选士名之拔于其羣也选士又有秀自司徒而升之学则以俊士名之尤于其选也既升则弗征则以造士名之与民别也造士又有秀大乐正以告于王而升诸司马则以进士名之与士别也进士又有贤司马以告于王而官之爵之禄之此人才之滥觞也周官三百六十总以六卿内外高下而别之乃克用人盖人才皆繇此出也今之天下为里若干而属诸乡为乡若干而属诸县县也者乡之防也此论士之积石岷山之则九国被其惠否则万物壅其泽其利害顾不大哉公来为是邑则曰财匮当理讼滞当决有司事也学校弗振则人才弗茂人才弗茂则国奚须君奚頼哉国事也君事也古者三十年为一世州以士献郡弗以名闻阅世而且过之其才小不展于州县大不施于朝廷士奚怍有司之惭可既乎何为咎有司也县令于民有父母之道也于士有师之道焉民弗兴咎在父母士弗作咎在师公甚病之则以告凡邑之民曰学也者为国养才非虚拘夫士也士也者为国养徳非空廪夫官也徳足矣位及之所以训治汝等既富且良而为美俗也于是役兴而民驩趋则又以告凡邑之士曰学也者非徒其文也学之本在道士也者非徒其貌也士之实在心所以推之治国平天下惟公所学是资也于是工休而士竞劝则以请东平王某书之公不自有又以告凡邑之士若民曰学也者天子制之有司行之当戴天子无思有司诗不云乎周王夀考遐不作人知本也夫于是以时释菜于先圣之庭再拜稽首咏歌君师之徳以为天而后某为之述曰丙申冬十一月二十八日绪功也丁酉春二月十五日讫事也三十有七者其楹也西而北者其方也其来请者周君之竒朱君绂何君若董君维新万君钧陈君勋学之儒生也其更新者潘公子韶邑之令君也公三山人贤而有政事文章观此其他不问而可知也
　　张氏和政堂记【案此记当是孝宗淳熙五年所作】
　　圣言该治道也悉矣箕子析为三正直一也刚克二也柔克三也孔子析为四施之以寛一也施之以猛二也平之以和三也和之至四也三即四四即三寛猛者刚柔之异名也和者正直之殊称也若之何别之亦尝引天下之理而伸之乎隂阳气也昼夜者隂阳之变也隂阳交而四时成焉刚柔形也水火者刚柔之变也土石者水火之变也刚柔交而四维成焉寛猛事也缓急者寛猛之变也坚脃者缓急之变也寛猛交而四端成焉四时全则天和四维全则地和四端全则人和和与同异不相同而济乃克为和古之人谁其得之仲山甫以之尹吉甫之诵曰人亦有言柔则茹之刚则吐之维仲山甫柔亦不茹刚亦不吐不侮鳏寡不畏彊御不茹夫柔以柔为刚也不吐夫刚以刚为柔也圣人曰寛柔以敎南方之强也死而不厌北方之强也故君子和而不流中立而不倚仲山甫无偏于南北而防归其极是之谓致中和者耶近之人谁其得之西安赵公以之眉阳苏公之辞曰其在官守不専于寛时出猛政严而不残其在言责不専于直为国爱人掩其疵疾匪一于寛致猛以济其寛也匪一于直致曲以遂其直也圣人曰寛裕温柔足有容也发强刚毅足有执也溥博渊泉而时出之赵公入是门哉兹其源乎所濬发深逺矣今之人谁其得之广汉张公以之其为荆也慈温薰恻如赵公行春令之于益也峻发严厉如赵公行冬令之于杭也平舒肃洁如赵公行夏秋令之于处也合而为此邦此堂之所由作也其试偃仰游息于斯堂之上近取诸身逺取诸物而观之日丽于昼而不能夜月丽于夜而不能昼惟人也昼则曰辟夜则曰阖天之全吾兼之动物横而不能纵植物纵而不能横惟人也立则体纵卧则体横地之全吾兼之呼吸而为气能隂能阳屈伸而为形能柔能刚敛散而为事能寛能猛故人之为天地之灵也为天地之灵而弗能自用之物所移也性有强弱则五行之数移之也资有温燥则五方之气移之也识有显晦趋有邪正则父祖所陶师友所渐风俗所染又皆得而移之不动者真我也公定心所照无方不彻独运夫天地之灵而翕张疾徐皆在我也人无所致其亲又何所致其疏人无所施其畏又何所施其侮囘旋变化于寛猛刚柔之间水火醯醢盐梅备矣所谓和羮非耶公名某字某其考太师某也父子所传上之孔氏为宗下之至于今也孔氏之大防曰喜怒哀乐之未发谓之中发而皆中节谓之和惟其传之正也故存心养性而精一执之中弗离和弗散含徳厚矣其不竞不絿不刚不柔凡形诸外者充和之余也其可书也已其可书也已
　　平政堂记【案此记当是淳熙六年所作】
　　上即位之十七年诏以某人为兴国太守凡亲若故咸止君勿徃曰究之习兴国者濒湖为郭其民与鱼薲杂居水归则葭苇莽苍又与狐兔相参也是嵗诸大吏绳是邦以法者若干诸小民诉是邦以牒者若干诸吏若胥大若小重若轻论者若干诸当输不输钱若干粟若干诸当办不办兵若干甲若干推此类具言之又若干其何以当之君曰君命也将若之何既至信然某人欲引去某人欲引去或趋君勿留曰兴国久不可为也而今为甚凡仓庾若府库存者若干弗存者若干凡文符可报者若干不可报者若干凡城郭若乡里可督者若干不可督者若干他不堪谁何者又若干其何以承之君曰君事也又将若之何古之为吏者以职守为业以官守为家汉制间即所居之官为姓号传子孙而疾病休谒汤沐则归而与其家相见其勤且専者虽汤沐亦弗出犹有纯世之遗风焉古者重于以身臣人由此之故也今士大夫之家固有不幸而当其败壊者则亦极力所致而已未有弃而他之也使为吏者举择夫便利美好居之则逺外之人谁与共理者上不鄙为弗能而俾之当此门持此家人主以天下为家者也众建官师分职内外无非干蛊之子承徳而用誉斯为亨也二爻干母三爻干父而终爻则父母之蛊皆弗及焉故曰不事王侯高尚其事此季夏园公之伦非委质事人者也且我方其未来则固徐氏之主也今委此身任此邦徐氏则传舍路人而兴国则家也观夫徐氏滋轻矣其敢不力若履危涉难与死生相轇轕在劳心平时且吉壤者不可同年语也其又将奚辞有所难于此则有所难于彼慎重可以为事君之大义非耶已而反侧者绥之使安离散者敛之使集愁劳者保之使康迫蹙者弛之使寛而后废玩者震之使耸豪梗者钤之使戢逋滞者整之使齐雕敝者厉之使精寛猛相济刚柔适时而兴国之政乃平凡邦国官府之财赋凡官吏卒伍之稍食凡祭祀賔客之劳礼凡都鄙稍甸之政令无或过无或不及而兴国之政大平惟其阅义理明阅世故熟致此非难也而不择剧易不间恶以大公至正克其心汲黯难于淮阳而君易于兴国视古人有加焉其堂凡辨地域凡审面势凡赋功绪凡饬财用事皆弗着着其大略而系之辞从民志也辞曰峩峩其巅穹翠摩天君登斯堂意不在山皎皎其沚江湖表里君登斯堂意不在水安在其心在帝之民有露有霜有秋有春维帝克圣维民是徇不刚不柔大公至正维君体之又率履之君明臣良相协济之有熙斯辰有偃斯虹万声一欢徃来憧憧有晏斯居昼律夜书弗猜弗惊浮沈鱼君之归矣民之思矣有苃其隂无斁遗矣
　　三圣坛龙祠记
　　淳熙十有一年六月雨不以时至太守池阳王公曰先成民而后致力于神古之训也凡治具攷古之度相今之冝以次毕讲廼有事于上帝又有事于羣龙公曰在田在渊且在天龙之所止行也宜求夫并野并水而扬灵即其所止飨之东隔堤起阜屹立平湖之中势不甚高而巨浸莫能逾相传与水俱升盖神之久矣公曰龙实震为之雷亦震为之正东之卦也是地当用吏以祠龙之旧仪进公曰祖宗宪章至天圣迄嘉祐愈粹今皇祐之成式在是法当用公又曰是礼也文其何以将之中庸不云乎至诚不息不息则久久则悠逺悠逺则博厚博厚则高明博厚配地高明配天悠久无疆天地以诚而交参神其舍诸公又曰是理也隠其何以表之中庸不云乎视之而弗见聴之而弗闻体物而不可遗使天下之人齐明盛服以承祭祀洋洋乎如在其上如在其左右夫防之显诚之不可掩如此夫诚可防幽明为一家神其彰矣闻者信居半疑居半咸曰圣人之言在世何其取用者多而收功者鲜也今将于公乎騐之丁亥礼行是日隂云生戊子礼成是日膏泽洽越三四日至足而有余越七八日洊至而不絶于是疑者皆信信者皆坚然后知神道非邈圣言非诬某以为公致天泽厚民生其功小使夫圣人之言信于天下之心其功大天下不取信于圣人圣人不见信于天下虽有粟安得而食诸公名某字某其学源于鲁而防流于邹故言行之气象蔼如也信是理深相是礼笃起是工敏求是文切汴都赵某以之观是举审纪是迹实汶阳王某以之建诸天地而不悖质诸鬼神而无疑噫此文之所以为作也
  </div>
  <div class="pagination">
   <a href="雪山集.html">
    上一页
   </a>
   <a href="雪山集.html">
    1
   </a>
   <span class="current-page">
    2
   </span>
   <a href="雪山集_page3.html">
    3
   </a>
   <a href="雪山集_page4.html">
    4
   </a>
   <a href="雪山集_page5.html">
    5
   </a>
   <a href="雪山集_page6.html">
    6
   </a>
   <a href="雪山集_page7.html">
    7
   </a>
   <span>
    ...
   </span>
   <a href="雪山集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
