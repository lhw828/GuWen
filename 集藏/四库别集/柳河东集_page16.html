<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 16 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 16 页/共 22 页
  </h1>
  <div class="content">
   柳河东集巻四十
　　钦定四库全书
　　栁河东集巻四十一
　　唐　栁宗元　撰
　　祭文十五首
　　舜庙祈睛文【按史舜葬于九疑实惟零陵零陵永州治也文谓勤事南巡祀典以跻此焉告终冝福遗黎此必在永代其州刺史作其时日则不可得而考】
　　年月日某官某敢用牲牢之奠昭祭于虞帝之神帝入大麓雷雨不迷帝在璿玑七政以齐九泽既陂锡禹圭至徳神化后王与稽勤事南巡祀典以跻此焉告终宜福遗黎庙貌如在精诚不暌今阳徳有渰凄凄降是水潦混为涂泥岸有善崩流或断堤泛滥畴垅坡陁圃畦【陁唐何切】恒雨获戾循咎增凄忍兹嘉生均彼蓬藜敢望诛黑蜧【音戾淮南子曰黑蜧神虬潜泉中而居天将雨则跃】抶隂蜺【抶音秩撃也春秋元命包云虹蜺者隂阳之精又月令章句云隂阳不和即生此气虹见有青赤色常依隂云而昼见于日冲】式干后土以廓天倪粢盛不害余粮可栖或簸或溲为酒为防鎗鎗笙镛坎坎鼔鼙百代祀徳甿心不携岂独苹藻徴诸涧溪帝其聴之无作神羞
　　雷塘祷雨文【元和十年作或载之韩文公集非是葢公尝志其从父弟宗直之殡谓元和十年召为栁州七月南来宗直尝从谒雨雷塘则此文为公之作葢非文公之文明也】
　　惟神之居为坎为雷专此二象【一作状】宅于岩隈风马【一作輧】雷车肃焉【一作然】徘徊能泽【一作宅】地产以祛【一作抶】人灾钦兹有灵爰以庙飨【一作享】神惟智知【一作诚为致敬】我【一作敬】以诚往茍失其应人将【一作神】安仰嵗既旱暵【音防又音汉干也】兹生长敢用昭告期于肸蠁【肸黑乙切又许讫切説文蠁布也蠁音响】某自朝【一作从】受命临兹裔壤莅政方初【一作一方】庶无淫枉洁亷自持忠信是【一作犹】仗茍有获戾神其可罔【一作誷】擢擢嘉生惟天之养岂使粢盛夷于草莽腾波通气出地奋响钦若成【一作神】功惟神是奬
　　祭纛文【纛音导又音毒以旄牛尾为之在左騑马首故文谓澧有大特化为巨梓秦人凭神乃建茸头正谓此也元和十四年代裴中丞行立讨黄贼时作】
　　维年月日某官以牲牢之奠祭于纛神惟昔澧有大特化为巨梓秦人凭神乃建茸头是为兵主用以行师【史记秦襄公二十七年伐南山大梓丰大特徐广曰今武都故道有怒特祠图大牛上生树本有牛从木中出后见于丰水之中】汉宗蚩尤亦作灵旗【汉高祖立为沛公祠黄帝祭蚩尤于沛庭而衅鼔旗帜皆赤应劭曰蚩尤古天子好五兵故祠祭之求福祥也】既类既祃指于有罪【祃音骂类祃皆师祭也】北面诏盟抗侯以射虽有古典今弃不用惟兹之制神实守祀有蠢黄孽保固虐人俾兹太平犹用戎律天子有命施威于下惟守臣某董正抚师秉羽先刃出用兹日敢修外事爰荐求牛庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊蠈【上音矛下音贼并食苗防】达我涵育收厥圉役于校人海隅黎献永底于理无或顿刃以为神耻急急如律令
　　祃牙文【周官典瑞掌牙璋以起军旅以治兵守注云牙璋瑑以为牙牙齿兵象故以牙璋发兵又兵书曰牙旗者将军之精凡始竖牙必以刚日刚日者谓上克也兵牙之日吉气来应大胜之征与前文同时作】
　　维年月日某官某以清酌少牢之奠祃于军牙之神秦定百越【秦始皇幷天下分为三十六郡平百粤又置闽中南海桂林象郡四郡粤与越同】汉开九郡【汉地里志黄帝画野分州尧遭洪水分絶为十二州禹制九州周克商改禹徐梁二州合之于雍青分冀州之地为幽幷汉兴至武帝攘却胡越开地斥境南置交趾北置朔方之州兼徐梁幽幷夏周之制改雍曰凉改梁曰益凡十三部置刺史】自兹编列同于诸华天寳兆乱北方荐役惟是南方久稽讨伐藩蛮怙险乳字生聚悖傲威命虐夷齐人黄姓陋防【鱼列切】实恣盗暴僮壮杀老掠敓使臣【敓音夺】枭视洞窟以逃大戮今皇帝受天景命敷于有仁凡百凶毒防不震伐齐鲁【一作青】谊殄赵魏显化溥天之下咸顺帝理唯是琐眇尚恣昬顽致天震怒命底于罚官臣某钦率邦典统戎于征惟尔有神懋扬廼职敢告无縦诡类无刘我徒【刘音流释云克也杀也】镞刃锋锷毕集于凶躬铠甲干盾【铠口代切甲也】咸完于义躯焚炀荡沃往如行虚俾人怀于安以靖离之隅【离南方之卦也】在是举也往钦哉无作神羞急急如律令
　　祭井文【公集有井铭在元和十一年三月此文同时作】
　　致祭于水土之神惟神蓄是徳演为人用不穷之养功齐乳湩【覩勇切又多贡切乳汁也】惟古有制八家所共是邦阙焉官守斯恐蕴利滋久閟灵则深爰告有神惟恻我心卜兹利兆于彼城隂神斯有仁是鉴是临惟昔善崩今则坚好惟昔逓【一作匝】石今则顺道终古所无聿从心祷非神是与人力焉保发自防成于富媪克长厥灵不爱其寳敬修报礼式荐苹藻
　　禜门文【周礼鬯人之职荣门用瓢赍注云荣谓营鄼所祭门门也春秋传曰日月星辰之神则雪霜风雨之不时于是乎荣之山川之神则水旱厉疫之不时于是乎荣之礼记曰雩荣祭水旱也据文云荣于城门之神又云淫雨斯降害于麰麦岂次前篇在栁州作欤禜音咏】
　　禜于城门之神惟神配隂含徳司其翕辟能收水沴以佑成绩淫雨斯降害于麰麦野夫兴忧官守增惕诸隂既闭休征未获敬用瓢赍【瓢婢遥切赍音齐谓取甘瓠割去柢以齐为尊】以展周索纳其云气复我川泽惟神是依式伫来格
　　叔父祭六伯母文【公之叔父有四纁居其次焉】
　　维贞元十七年嵗次辛巳二月癸巳朔二十五日丁巳侄男华州华隂县主簿纁谨以清酌庶羞之奠敬祭于六伯母之灵伏惟天锡夀考神资淑徳髙明而和柔惠且直敬长慈幼宗姻仰则不偕贵位孰不凄恻呜呼哀哉移天夙丧丁此闵凶主器继夭莫承于宗懿彼贤女孝诚自中温温良人竟扬徳风承顺必敬滑甘则丰致养有荣其道克终天祸弊族逺承哀讣纒牵官仕【一作事】奔哭无路亦既请告聿来京师以号以呼只拜堂帷子姓雕落宗门日衰托于外姻陈此灵仪幼女号恋誓言固之仁贤见容曲遂其私内顾孱眇秖益摧悲诚愧于人岂曰得宜今嵗调选获防士林主其簿书于华之隂受禄虽微莫遂曩心夙驾东征祖軷将临【軷音跋道祭也】朔望是违哀怀岂任呜呼哀哉
　　祭独孤氏丈母文【夫人独孤申叔之母也申叔字子重少有间称年二十七而卒故云克生贤子未壮而死又云曩与子重道契义均也其云自罹祸讁逾纪漂沦葢公自永贞元年乙酉谪官至元和十一年丙申为一纪耳】
　　维年月日某以清酌之奠祭于独孤氏丈母之灵惟灵育徳涵仁克生贤子生而不淑未壮而死名播九围望髙羣士虽微禄位人羡其美在抱无孙承家乏祀孝女良婿适遵燕喜某曩与子重道契义均知心为贵实在斯人奉养宜继将致其勤竟罹祸谪逾纪漂沦夙志斯阻微衷莫申冀荣末路私愿获陈遽此承讣天乎不仁呜呼哀哉昔也髙堂世悲其独今兹元室孝道当复神感昭融不疾而速灵识逾濬承欢载穆式致其安宁寘其毒愿言有知以慰幽躅
　　祭从兄文【据文云铭墓有词发我狂言以集考之公尝为大理评事栁君墓志即公之从兄也讳寛字存谅文又云假守郡藩葢寛尝为邕州见集之马退山茅亭记文又云嵗首去我将濵海壖与志所谓挺于海壖者皆合当即寛无疑也】
　　呜呼我姓婵嫣【婵音蝉嫣于防切长貌】由古而蕃钟鼎世绍圭茅并分至于有国爵列加尊联事尚书十有八人中遭诸武抑压讐寃踣弊不振【踣蒲比切】数逾百年近者纷纷稍出能贤族属旍曜【旍音旌与旌同旌旗也曜戈笑切与耀同照曜光也】期复于前君修其辞楚越犹传从事诸侯假守郡藩人谣吏畏威惠咸宣神乎我欺命返不延兴起之望是越是愆嵗首去我将濵海壖留游欢娱涉月弥旬夜爇膏炬昼凌风烟理防岖【岖音区音钦髙险貌】縻舟潺湲【潺鉏山切湲于权切流水貌】将辞又醉既往而旋今者之来徒御凄然垂帷襜襜【蚩占切衣蔽前也】飞旐翻翻升拜无形洽【一作合】哭谁闻逝归从祔于邓之原铭墓有辞发我狂言秖陈其悲匪暇于文觞有防酒豆有防肩伊奠之菲而诚孔繁灵耶防耶有涕涟涟祭弟宗直文【集有志宗直殡云元和十年七月卒文亦是时作也】
　　维年月日八哥以清酌之奠祭于亡弟十郎之灵吾门雕丧嵗月自【一作已】久但见祸谪未闻昌延使尔有志不得存立延陵已上四房子姓各有单绪【一作各为单孑】慥慥早夭【慥七到切】汝又继终两房祭祀今已无主吾又未有男子尔曹则虽有如无一门嗣续不絶如线仁义正直天竟不知理极道乖无所告诉汝生有志气好善嫉邪勤学成癖攻文致病年才三十不禄命尽【一作年过三十不挂命书】苍天苍天岂有真宰如汝徳业尚早合出身由吾被谤年深使汝负才自弃志愿不就罪非他人死丧之中益复为媿汝墨法絶代知音尚稀及所着文不令沈没吾皆收録以授知音文类之功更亦广布使传于世人以慰汝灵知在永州私有孕妇吾专优恤以俟其期男为小宗女亦当爱延子长大必使有归抚育教示使如己子吾身未死如汝存焉炎荒万里毒瘴允塞汝已久病来此伴吾到未数日自云小差雷塘灵泉言笑如故一寐不觉便为古人茫茫上天岂知此痛郡城之隅佛寺之北饰以殡纼【注见祭吕敬叔文】寄于髙原死生同归誓不相弃庶防有灵知我哀恳
　　祭姊夫崔使君简文【公集有永州刺史流驩州崔君权厝志即简也志云元和七年正月卒八月柩至永遂藁塟于社之北文是时作】
　　永州刺史愽陵崔公之灵天之生人或哲或愚君取其英爰曜于初誉动京邑施于方隅密勿书奏元侯是俞蜀冦内侮祸联羌髳【音矛】君出显画披攘其徒南平剑门西获戎俘超受刑曹留总南都移刺连部下民其苏道不可常病惑中途悍石是饵元精以渝雷谤爰兴按验增诬始虽进律终以论辜溟海浩浩而君是逾嵩山茫茫而君是居厥弟抗愤叫于康衢天子闵焉讯以文书御史既斥连帅是除期复中壤遽沦别区丧还大浸又溺二孤痛毒荐仍振古所无何谪于天降此翦屠柩不及归寓塟荒墟将葺将就誓还里闾呜呼哀哉君之子姓惟自我出母仪先亏父训又失防防相视【防与惸同忧也】抚悼增恤咸冀其才以大家室惟昔与君年殊志匹昼咨夕计期正文律实契师友岂伊亲昵谁谓斯人变易成疾良志莫践乖离永诀呜呼哀哉永山之西湘水之东殡纼以出【见祭吕敬叔文】斧屋爰封【见祭崔少卿文】神非久留息驾于中书石为志世徳斯崇手防以酹【防音拘挹也酌也】涕出焉穷又祭崔简文【一本作祭神柩归上都文据简元和七年既藁塟于永公谓三年将复故塟且云后三年辞当备葢自七年至十年为三年公元和十年正月已召至京师而此文谓君死而还我生而留则当是元和九年作矣】
　　嘻乎崔公之柩嘻乎崔公楚之南其土不可以室或坋而頽【坋房吻切】或确而萃【确音慤多大石也崒昨没切又昨律切】隂流泄漏瀐没渝溢【瀐思亷切尔雅泉一见一否为瀐】硕防大蚁傍穿侧出亏疎脆薄久乃自窒不如君之乡式坚且密嘻乎崔公楚之南其不可与友躁戾佻险【佻音迢】睒眒欺茍【睒音闪暂视也眒试刃切张目也】脞贱暗防【脞坐果切防音忽】轻嚚妄走【嚚音银】不思己类好是羣丑不如君之乡式和且偶日月甚良子姓甚勤具是舟轝宁君之神去尔夷方返尔故邻奕奕其归宜乐且欣君死而还我生而留逺矣殊世曷从之游酹觞于座与涕俱流
　　祭崔氏外甥文【即简之子曰处道曰守讷以奉简之丧逾海不幸暴风溺死此必丧至永后次前祭崔使君文作一本云崔君筵侧祭二甥文篇首有年月日八舅十舅以酒肉之奠敬祭外甥韦六小卿之魂字】
　　呜呼生有孝姿淑且茂兮谓吉其终道克就兮胡典而丧离厥咎兮蹈道而违死谁佑兮岂汝之昧不能究兮将夺之鉴使昬霿兮【霿与雾同】反复搅予哀何救兮骨肉无从魂焉觏兮庶防来归馂以侑兮【馂音俊熟食也】酒实于觞肉盈豆兮岂伊异人余所授兮来耶否耶歆气臭兮祭崔氏外甥女文【崔氏即简之女讳瑗嫁朗州员外司户河东薛巽元和十二年六月卒公时在栁也志曰某月日迁柩于洛某月日祔于墓在北邙山南洛水东故曰邙阜有位云】
　　叔舅宗元祭于二十六娘子之灵凡我诸甥惟尔为首甥于我氏恩顾弥厚惠明贞淑仁爱孝友女徳之全素风斯守播于族属芬【一作棻】馨自久恭惟伯姊道茂行髙上承下训克敬能劳夙有仪则刑于汝曹虽云性善抑自良陶汝之先君以文诲我周流辨论有疑必果恒革其非以成其可孰云具美易以生祸汝及诸弟流离莫从幸获我依以慰困穷归之令族有蔚其容方冀荣夀遽罹灾凶呜呼哀哉汝自艰酷二弟继终海门之哀今古罕同骈也英文敷畅洽通实期振耀宏我儒风又兹夭阏神理何蒙盛徳余庆宜福其丰胡然降戾惟祸之逢呜呼哀哉前嵗诏追廷授逺牧武陵便道往来信宿幸兹再见缓我心曲犹且轻别瞻程务速孰知自此遂间幽躅【除玉切】临视无路遡风恸哭怛然自中如刃之触邙阜有位青乌载卜【相冢书曰青乌子称山三重相连名连山塟之二千石】道途尚艰嵗月逾蹙方俟归纼再期奠沃寄哀斯文心焉往复呜呼哀哉
　　祭外甥崔騈文【骈当是处道守讷之昆弟也文谓我自得罪无望还都此在永时作】
　　祭于卿郎之魂呜呼天恡灵竒【恡音吝】取不可贪既睿又力神谁以堪汝不是思而縦其志盗其管籥褰其箧匮抽深抉密襜重揭贵【襜蚩占切衣蔽前也重传容切揭丘杰切举也又巨列切负也】守吏失职诉帝行事果殄尔躬以宁其位岂不信耶不然无诛之行而中道夭死有拔类之才而三见废委仁充其躯毒中骨髓其何以为累也兄弟逾十我出惟八既孤数祀中分存没我为汝舅汝为我甥求仁具得为艺继成天下莫伦古罕并行人而思之防不欲生呜呼既致其爱秖极其哀秦越万里心魂徘徊念与汝别桓公之台顾余犹壮视尔如孩戯抽佛防【与策同】前次沲隈【沲徒何切隈乌曰切水曲也】笑颔即路鸣鞘不回【鞘音非又音笑鞭也】岂云古今自此而乖孰为神忍是隂诛得疾之日兄弟莫在谒医问巫卒以幽昧葬之东野谁赗谁防既虞以奠谁主谁酹【虞虞祭也礼记曰岂若速反而虞乎疏曰塟既已竟神灵须安岂若速反虞祭安神乎】孤魂冥冥何托何逝呜呼哀哉刑曹继之以病告余衔忧驱使裹药操书虽惊状剧犹恃神扶岂知所赖终以误吾我自得罪无望还都想尔新墓少陵之隅何时归祔圮土下呼【圯彼美切毁也】渍泪彻圹【渍疾智切沤也】以沾以涂此心未慊秖益摧纡累见于梦宁知有无寄之哀辞惟俎及壶呜呼哀哉








　　栁河东集巻四十一
　　钦定四库全书
　　柳河东集巻四十二
　　唐　柳宗元　撰
　　古今诗七十六首
　　同刘二十八院长述旧言懐感时书事奉寄澧州张员外使君五十二韵之作因其韵增至八十通赠二君子【刘二十八禹锡也初与公同为监察御史故曰院长张员外署也贞元十九年与韩吏部李方叔三人为幸臣所谗俱为县令南方韩集中有与张贬谪时道途唱和诗十三章张后为澧州刺史韩志其墓公此诗盖贞元二十一年贬永州司马后作】
　　弱岁游圃先容幸弃瑕【东方朔十洲记昆仑山有三角一角正西北名圃台西汉邹阳传以左右先为之容也礼记瑜不揜瑕】名劳长者记文许后生夸【陈平门多长者车语云后生可畏】鷃翼尝披隼蓬心赖倚麻【传云鷃披隼翼荀子蓬生麻中不扶自直庄子夫子犹有蓬之心也夫谓不直也鷃音晏庄子斥鷃小鸟也隼音笋】继酬天禄署俱尉甸侯家【汉扬雄校讐天禄阁甸侯书甸服侯服是也上四聨盖谓与张同以进士举博学宏词交游相依张为校书郎武功尉公为集贤殿正字蓝田尉之意】宪府初收迹丹墀共拜嘉【谢灵运晋书汉官尚书为中台御史为宪台谒者为外台是为三台又御史所居之署汉谓之御史府张衡西京赋青琐丹墀注丹墀阶也以丹墀涂之公贞元十九年与张同为监察御史故此对巳下皆言其御史时相从于朝之意】分行防瑞兽传防乱宫鵶执简宁循枉持书每去邪【沈约为御史中丞弹奏王源文云源官品应黄纸臣辄奉白简以闻任昉为中丞弹曹景宗亦云谨奉白简文崔篆御史箴曰简上霜凝笔端风起葢御史刻奏以简也后汉蔡邕举高第补侍御史又转持书御史迁尚书持书亦御史衔也】鸾凰标魏阙熊武负崇牙【周礼乃县治象之灋于象魏郑司农云象魏阙也庄子身在江湖之上心游魏阙之下周官熊虎为旂熊武即熊虎也牙谓牙旗也宋郑鲜祭牙文崇牙既建义锋增厉】辨色宜相顾倾心自不哗金炉仄流月紫殿启晨赮【赮音遐赤色也谓晓起日光射殿宇也汉纪云神光降集紫殿】未竟迁乔乐俄成失路嗟【此已下言张与韩李皆谪为县令南方之意迁乔字见孟子】还如渡辽水更似谪长沙【李白诗屈平顦顇滞江潭亭伯流离放辽海贾谊事汉文帝为绛灌冯敬之属妬害之谪为长沙王太傅】别怨秦城暮途穷越岭斜讼庭闲枳棘候吏逐麋防【麋音眉防音加牡鹿也】三载皇恩畅千年圣歴遐【张自贞元十九年癸未至元和元年乙酉宪宗即位为三年矣故云三载】朝宗延架海师役罢梁溠【溠音槎水名梁溠作桥于溠水上也朝宗字见禹贡】京邑搜贞干【谓张宪宗立拜京兆府司録也】南宫步渥洼【张继为礼刑二部员外郎也洼音蛙渥洼水名武帝纪马生渥洼水中】世推材是梓【一作杼】人仰骥中骅歘刺苖人地仍逾贑石崖【谓张出为防州刺史也防属江南道三苖之国在焉故曰苖人地贑音绀防州县名又音贡水名出豫章】礼容乘防琫戍备响铔鍜【防音必一作防补鼎切玉也琫邉孔切佩刀下饰诗鞞琫容刀铔音鸦鍜音霞説文铔鍜颈铠也】宠即郎官旧威从太守加【张仍以刑曹刺澧州也】建旟翻鸷鸟负弩绕文【周官鸟隼为旟为旐又云州里建旟旟音余剥鸟皮毛置之竿头为之隼鸷鸟也故云翻鸷鸟绕文谓旐也司马相如传县令负弩矢先驱】册府荣八命【周礼宗伯以九仪正邦国八命作牧注谓侯伯有功者加命得专征伐于诸侯郑司农云一州之牧王之三公亦八命】中闱盛六珈【闱一作阑诗君子偕老副笄六珈珈音加妇人首饰之盛者韩吏部作张公墓志云公娶河东柳氏子则公与张为亲故言及中闱也】肯随胡质矫【胡质仕魏太祖时性沈实内察不以节捡物所在见思旣卒诏书褒述质清行赐其家钱谷】方恶马融奢【后汉马融为南郡太守居宇器服多存侈饰常坐高堂前授生徒后列女乐】褒德符新换【汉文帝纪初与郡守为铜虎符竹使符张晏曰符以代古之珪璋从简易也师古曰与郡守为符者谓各分其半右留京师左以与之今郡守多用分符合符事谓此也张自防州改澧州故曰符新换】懐仁道并遮【冦恂尝为颍川太守后从车驾击隗嚣至颍川百姓遮道曰愿从陛下复借冦君一年乃留冦】俗嫌龙节晚【周礼掌节凡邦国之使节山国用虎节土国用人节泽国用龙节注云使节使卿大夫聘于天子诸侯行道所执之信也】朝讶介圭賖【诗锡尔介圭以作尔珤笺云圭长尺二寸谓之介非诸侯之圭故以为珤賖音奢】禹贡输苞匦【禹贡苞匦菁茅苞橘柚也匦匣也荆州所贡澧属山南道即古荆州之地云】周官赋秉秅【周官秋官掌客掌四方賔客之牢礼饩献饮食之等数与其政治凡诸侯之礼上公车米生牢牢十车车秉有五防车禾死牢牢十车车三杔注引聘礼四十斗曰斛十六斗曰防十防曰秉秉有五防则二十四斛也四秉曰筥十筥曰稯十稯曰秅每车秅则三十稯稯犹束也秅文加反稯一作緫】雄风吞七泽【司马相如子虚赋楚有七泽尝见其一未覩其余也臣所见者曰云梦】异产控三巴【华阳国志曰武王克商封其子宗姬于巴故汉末益州牧刘璋以垫江以上为巴郡江州至临江为永宁郡昫忍至鱼腹为固陵郡巴遂分矣璋复改永宁为巴郡以固陵为巴东徙厐义为巴西太守是为三巴又乐史寰宇记于渝州记云阆自二水东西流三曲如巴字是谓三巴其説又不同然公诗意谓张所治澧州属山南东道而刘璋所分三巴之地属山南西道及剑南道山南剑南二道相接故曰控三巴也】即事观农稼因时展物华秋原被兰叶春渚涨桃花令肃军无扰程悬市禁贳【贯音奢贯买也】不应渔竭泽宁复叹栖苴【今为蒩字苴锄加切水中浮草也】蹀躞驺先驾【蹀音牒躞音燮蹀躞行貌驺音邹廐御也】笼铜鼔报衙染毫东国素【韦诞非纨素不下笔素纸也】濡印锦溪砂【砂丹砂也本草丹砂多出蛮洞锦州界】货积舟难泊人归山倍畬【音奢火种田也】呉歈工折栁【梁元帝纂要曰齐歌曰讴吴歌曰歈宋玉招魂云吴歈蔡讴秦大吕古乐府有折杨柳曲桓伊善笛撰折杨栁尢为竒妙后人不能尽其指诀也歈音俞】楚舞旧传芭【文选越艶楚舞后汉傅毅舞赋云宋玉曰臣闻激楚结风阳阿之舞材人之穷观天下之至艺晋礼乐志巴郡善歌舞高祖爱其舞诏乐府习之今巴渝舞是也巴舞疑是此而诸本作芭未详】隠几松为曲倾樽石作污【今为窊字音哇污樽字见礼记隠几而卧见孟子】寒初荣橘柚夏首荐枇杷祀变荆巫祷风移鲁妇髽【史记封禅书荆巫祠堂下巠先司命施縻之属葢荆楚之俗好巫故曰荆巫檀弓鲁妇人之髽而吊也自败于台鲐始也盖鲁襄公四年臧文仲与邾战于台鲐鲁人迎丧者髽髽侧反丧髻也】已闻施恺悌还覩正竒衺【衺音斜周礼比长各掌其比之治亲有罪竒衺则相及注衺犹恶也】慕友惭连璧【晋潘岳夏侯湛并美姿容每止同舆接茵京都谓之连璧】言姻喜附葭【漠书中山靖王传今羣臣非有葭莩之亲顔师古曰葭芦也莩者其筩中白皮至薄者也前言中闱盛六珈此又云附葭盖张壻于栁氏则与公为亲矣此以下皆自叙其贬黜之意】沈埋全死地流落半生涯入郡腰常折【陶潜曰吾不能为五斗米折腰拳拳事乡里小人耶】逢人手尽义【马援传岂有知其无成而但萎腇咋舌义手从俗乎】敢辞亲耻污唯恐长疵瘕善幻迷氷火【列子穷数达变因形移易者谓之化谓之幻音胡办切】齐谐笑柏涂【庄子齐谐者志怪者也东方朔传时有幸倡郭舎人滑稽不穷因曰臣愿复问朔隠语不知亦当榜即妄为谐语曰今壶龃老柏涂伊优哑狋吽牙何谓也朔曰令者命也壶者所以盛也龃者齿不正也老者人所敬也柏者之庭也涂渐沮径也伊优哑者辞未定也狋牛牙者两犬争也舎人所问朔应声对无能穷者师古曰柏者言神尚幽暗故以松柏之树为庭府渐洳浸湿也涂丈加切】东门牛屡饭【淮南子曰甯戚欲干齐桓公困穷无以自达于是为商旅将车以适于齐暮宿于郭门饭牛车下望见桓公乃撃牛角而商歌桓公闻之曰异哉歌者命后车载之】中散虱空爬【晋嵇康为中散大夫山涛为吏部郎举康自代康为涛絶交书有云危坐一时痹不能摇性复好虱爬搔无已】逸戏看猴鬭殊音辩马檛【檛张切棰也】渚行狐作防林宿鸟为【防鱼列切与防同説文鱼兽虫蝗之怪谓之防音嗟病也】同病忧能老新声丽似姱岂知千仭坠只为一毫差守道甘长絶明心欲自【音鸦颈也】贮愁听夜雨隔涙数残葩枭族音长聒豺羣啄竞呀【枭坚尧切不孝鸟也呀虚牙切张口貌啄一作喙】岸芦翻毒蜃磎竹鬭狂犘【磎音溪犘音麻牛也】野鹜行看弋江鱼或共扠瘴氛恒积润讹火亟生煆【讹火野火也煆虚加切火气也】耳静烦喧蚁【晋殷仲堪传父师皆患耳聦闻牀下蚁动谓之牛鬭】魂惊怯怒蛙【韩非子越王伐呉欲人之轻死也出见怒蛙乃为之式从者曰奚钦于此王曰为其有气故也】风枝散陈叶霜蔓綖寒【綖一作缒】雾密前山桂氷枯曲沼蕸【蕸音遐尔雅芙蕖其叶蕸】思乡比庄舄【史记越人庄舄仕楚执珪有顷而病楚王曰舄越之细鄙人也今仕楚执珪贵富矣亦思越不中谢对曰凡人之思故在其病也彼思越则越声使人徃听之尚犹越声也】遯世慕眭夸【慕一作遇北史胿夸高尚不仕寄情丘壑崔浩奏征为中郎将辞疾不赴州郡逼遣不得已旣入京郡遂遯去】渔舍茨荒草村桥卧古槎御寒衾用罽【音计织毛也】挹水勺仍椰【椰音耶木名树如椶榈子殻可以为器交州记椰子中有浆饮之得醉故后人取其殻为酒器如酒中有毒则酒沸起但今皆漆其里则全失椰子之意矣】窻蠧惟全蝎甍涎竞缀蜗引泉开故窦护药揷新笆【笆音巴竹之有刺者】树怪花因槲【槲胡谷切花中有木槲花多生于古树朽瓖中】虫怜目待虾【岭表録异海镜蟹为腹水母虾为目水母者闽人谓之防浑然凝洁大如覆防腹如悬絮有口而无目常有虾随之食其涎浮涎水上人或取之则歘然而没乃虾有所见耳】骤歌喉易嗄【嗄于迈所嫁二切声败也老子曰号而不嗄】饶醉鼻成【音查鼻上疱也】曳捶牵羸马垂蓑牧艾猳【猳音加壮豕也】巳看能类鼈【能囊来切尔雅鼈三足能】犹讶雉为鷨【鷨音华山雉名也】谁采中原菽【诗中原有菽庶民采之】徒巾下泽车【马援曰吾从弟少游常哀吾多大志曰士生一世但取衣食裁足乘下泽车驭欵段马乡里称善人斯可矣注云车人为车行泽者欲短毂短毂则利也】俚儿供苦笋伧父馈酸樝【伧士衡切吴人谓楚人为伧樝音查果也】劝策扶危杖邀持当酒茶道流徴短褐禅客防袈裟香饭舂菰米【菰音孤草名广雅蒋菰其米谓之凋胡可炊以为饭】珍蔬折五茄【茄音茄本草五茄叶可作蔬菜食】方期饮甘露【宋録曰新安王子鸾豫章王子尚诸昙济道人于八公山济设茶茗尚味之曰此甘露也何言茶茗】更欲吸流霞【抱朴子项曼都修道山中忽游紫府饮流霞一杯酒忽思家为上帝所斥河东呼为斥仙人】屋鼠从穿穴林狙任玃拏春衫裁白纻朝防挂乌纱屡叹恢恢网【老子天网恢恢】频揺肃肃罝【诗肃肃兔罝】衰荣因蓂荚【帝王代纪尧时有草夹阶而生每月朔日生一荚至望则日落一荚月小则余一荚王者以是占歴名之蓂荚】盈缺防虾蟇路识沟邉栁城闻陇上笳共思捐佩处千骑拥青緺【楚词捐余玦兮江中遗余佩兮澧浦王逸云屈原既放逐常思念君设欲逺去犹捐玦佩置于水涯冀君求巳示有还意东郭先生拜二千石佩青緺出宫门行谢主人緺古华切绶也】农公以硕德伟材屈于诬枉左官三岁复为大僚天监昭明人心感恱宗元窜伏湘浦拜贺末由献诗五十韵以毕微志【农公杨凭也凭本传御史中丞李夷简与凭有隙劾奏凭不法由京兆尹贬临贺尉俄徙为杭州长史以太子詹事卒防凭贬在元和四年而诗序云三岁复为大僚葢自元和四年已丑至七年壬辰为三岁矣是岁立遂王宥为皇太子肆赦故诗有重眀昭万方之语诗葢是时作也但诗又云高居迁鼎邑遥傅好书王此公集祭凭文中所谓入傅王国嘉声聿兴者也当是凭自杭州后迁诸王傅分司东都在未为詹事时而史不载是事耳此诗之献岂凭在东都时耶】
　　知命儒为贵时中圣所臧处心齐宠辱遇物任行藏关识新安地【新安县名河南府】封传临晋乡【临晋县属河中府】挺生推豹蔚【易君子豹变其文蔚也】髙步仰龙骧【魏书陈琳曰今将军龙骧虎步髙下在心】干有千寻竦精闻百錬刚茂功期舜禹高韵状羲黄【状一作上又作扶】足逸诗书囿锋摇翰墨场雅歌张仲德【诗小雅侯谁在矣张仲孝友注张仲贤臣】颂祝鲁侯昌【鲁颂四篇皆颂僖公也其閟宫篇云俾尔炽而昌俾尔昌而炽俾尔昌而大】宪府初腾价【凭尝为监察御史故云宪府】神州转耀铓【音芒】右言盈简策【谓凭尝为起居舎人也起居舎人一曰右史即古所谓言则右史书之者也唐制起居郎掌録天子起居法度天子御正殿则郎居左舎人居右有命俯陛以听退而居之季终以授史官】左辖备条纲【谓凭尝为左司员外郎也唐左丞掌管辖诸司纠正省内通判都省事左司员外掌副左丞所管诸司事者也故亦称左辖】响切晨趋佩烟浓近侍香司仪六礼洽论将七兵扬【谓凭尝为礼部兵部二郎中也周礼司徒修六礼以节民性谓冠一昏二丧三祭四乡五相见六也七兵本始于周礼司徒掌五兵者也至魏置五兵尚书谓中兵外兵骑兵别兵都兵为五晋太康中乃分中兵外兵各为左右与旧五兵为七曹后魏遂为七兵尚书而七兵之名自此立矣】合乐来仪鳯尊祠重饩羊【谓凭尝为太常少卿也书箫韶九成鳯凰来仪论语子贡欲去告朔之饩羊】卿材优柱石公器擅岩廊峻节临衡峤和风满豫章【谓凭尝为湖南江西观察使也江西道理洪州即豫章郡也衡山南岳也在衡州属湖南道云】人归父母育郡得股肱艮细故谁留念烦言肯过防璧非真盗客【张仪游说诸国尝从楚相饮已而楚相亡璧门下意张仪曰仪贫无行必此盗君相之璧共执张仪掠笞数百不服释之】金有误持郎【直不疑为郎事文帝其同舍有告归误持其同舍郎金去巳而同舍郎觉亡意不疑不疑谢有之买金偿后告归者至而归金亡金郎大慙】虎休前寄貂蝉冠旧行【谓凭自江西观察使入为左散骑常侍也印也卫宏汉旧仪列侯丞相将军皆黄金印钮中二千石亦银印钮虎符也汉文帝初与郡守为铜虎符貂蝉冠也晋太始中通直散骑常侍亦虎冠右貂金蝉貂丁聊切】训刑方命吕【谓凭自散骑为刑部侍郎也周书吕命穆王训夏赎刑作吕刑孔颖达曰吕侯见命为天子司冦以穆王命作书训畅夏命赎刑之法以训告天下也】理剧复推张【谓凭自刑部为京兆尹也汉书张敞为胶东相自请治剧郡非赏罚无以劝善惩恶后守京兆尹京兆典京师长安中浩穰于三辅尤为剧入守者辄以罪过罢唯赵广汉及敞为久任】直用明销恶还将道胜刚敬逾齐国社【汉石庆为齐相齐国慕其家行大治为立石相祠】恩比召南棠【诗甘棠美召伯也诗云蔽芾甘棠勿剪勿伐召伯所茇葢国人被其德故敬其树也】希怨犹逢怒【不念旧恶怨是用希见论语】多容竞忤强火炎侵琬琰鹰撃谬鸾凰刻木终难对【路温舒传刻木为吏期不对顔师古曰画狱木吏尚不入对况真实乎司马迁报任少卿书曰士有画地为牢誓不入削木为吏议不对定计于鲜也】焚芝未改芳【抱朴子曰虑巫山之失火恐芝艾之并焚】逺迁逾桂岭【谓凭自京兆贬临贺尉也临贺属贺州广南道桂岭贺州名山】中徙滞余杭【谓凭继徙杭州长史也杭州余杭郡】顾土虽懐赵知天讵畏匡【子畏于匡曰天之未丧斯文也匡人其如予何】论嫌齐物诞【庄子有齐物篇】骚爱逺游伤【离骚有逺游章】丽泽周羣品重明照万方斗间收紫气【晋书斗牛之间有紫气雷焕曰寳剑之精上彻于天在豫章鄷城令掘狱果得双剑】台上挂清光【元和七年立皇太子肆赦也】福为深仁集妖从盛德穰秦民啼畎畆周士舞康庄【尔雅四达谓之衢五达谓之康六达谓之庄】采绶还垂艾【焦贡易林曰二千石官白艾绶也】华簮更截肪【魏文帝与钟繇书曰窃见玉书称玉白如截肪肪音方】高居迁鼎邑遥傅好书王【当是凭自杭州召回迁诸王傅分司东都也周成王时迁九鼎于洛邑洛邑即唐东都史记贾谊为梁懐王太傅梁懐王文帝之少子爱而好书故令贾生傅之又淮南王安为人好书鼓琴】碧树还金谷丹霞映上阳畱欢唱容与要醉对清凉故友仍同里常僚每合堂渊龙过许劭氷鲤吊王祥【自注云许侍郎尹河南许司业分司东都王舍人居忧在洛皆农公平生亲友许侍郎孟容也三舍人仲舒也东汉许劭汝南平舆人兄防亦知名汝南人称平舆渊有二龙焉晋王祥性至孝母尝欲生鱼时天寒冰冻祥解衣将剖冰求之冰忽自解双鲤跃出持之而归】玉漏天门静【张衡漏水转浑天仪制曰以铜为器再叠差置实以清水下各开孔以玉虬吐漏水入两壶左为昼右为夜】铜驼御路荒【华延隽洛阳记曰两铜驼在宫之南街东西相向高九尺洛阳谓之铜驼陌】涧瀍秋防灔【书曰我乃卜涧水东瀍水西惟洛食防力验切灔音艶水动貌也】嵩少步微茫【戴延之西京记嵩山其东谓太室西谓少室嵩其揔名即中岳也在洛中】遵渚徒云乐【诗九罭美周公也周大夫刺朝廷之不知也诗云鸿飞遵渚公归无所言鸿大乌也不宜同鳬鹥之属循渚也】冲天自不遑【淳于髠説齐威王曰国中有大鸟三年不蜚又不鸣王知此鸟何也王曰此鸟不飞则已一飞冲天】降神终入辅【维岳降神生甫及申见小雅崧高篇】种德防明敭【臯陶迈种德见书】独弃伧人国【伧音士衡切注见前诗矣】难窥夫子墙【夫子之墙数仞见论语】通家殊孔李【后汉孔融孔子二十世孙也时河南尹李膺以简重自居非当时名人及与通家者皆不得见融欲观其人语门者曰我是李君通家子弟膺请融曰高明祖父尝与仆有旧恩乎融曰然先君孔子与君先人李老君同德比义而相师友则融与君累世通家众生莫不叹息】旧好即潘杨【潘杨世为婚姻潘岳作杨仲武诔曰潘杨之睦有自来者公为杨凭之壻故及之】世议排张挚【史记张释之子曰张挚字长公官至大夫免以不能取容当世故终身不仕】时情弃仲翔【吴志虞翻字仲翔孙权以为骑都尉翻数犯顔谏争权不能悦又性不恊俗多见谤毁坐徙丹阳尉】不言缧绁枉徒恨墨徽长【徽一作牵】贾赋愁单阏【贾谊贬长沙有鵩入其舍乃作赋云单阏之岁鵩集余舍阏乌葛切单阏太岁在夘也】邹书怯大梁【邹阳上书梁孝王王怒欲杀之阳乃在狱中上书梁王立出之】炯心那自是昭世嬾佯狂【世一作代箕子惧纣佯狂为奴】鸣玉机全息懐沙事不忘【屈原既放逐作懐沙之赋自投汨罗而死】恋恩何敢死垂泪对清湘
　　酬韶州裴曹长使君寄道州吕八大使因以见示二十韵一首【并序　吕道州温也刺道州当元和四五年间裴韶州名字未详题云曹长必尝与公同在礼部者诗在永州作】
　　韶州幸以诗见及徃复竒丽邈不可慕用韵尤为髙絶余因拾其余韵酬焉凡为韶州所用者置不取其声律言数如之
　　金马尝齐入【公孙传待诏金马门】铜鱼或共颁【隋制京官五品以上佩铜鱼符唐武德改太守为刺史号为使持节诸军事而实无节但颁铜鱼符而已】疑山看积翠【九疑山在零陵】浈水想澄湾【浈陟盈切水名】标榜同惊俗清明两照奸乘轺参孔仅【自注云韶州尝随潘戸部出征赋潘户部孟阳也传亦不载韶州名字孔仅汉武帝时为大农丞举行天下塩铁见货殖传】按节服侯防【自注云道州昔使絶域遂无猾夏之虞侯防匈奴名见漠匈奴传】贾傅辞宁切【贾谊谪为长沙王太傅过湘水作文以吊屈原】虞童髪未防【指虞翻也虞翻年十二客有其兄不过翻翻追与之书客竒之防音班】秉心方的的腾口任防防【防音顔争貌韩子云其鬭防防】圣理髙悬象爰书降罸锾德风流海外和气满人寰御魅恩犹贷【左氏投诸四裔以御魑魅】思贤泪自潸【潸所班切出涕貌】存亡均寂寞寥落间惸鳏夙志随忧尽残肌触瘴【五还切痹也】月光摇浅濑风韵碎枯菅海俗衣犹卉【书岛夷卉服注南海岛夷草服葛越卉草也葛越南方布名】山夷髻不鬟泥沙濳虺蜮【蜮射工虫也见下岭南江行注】榛莽鬭犲獌【音蛮犲类也】循省诚知惧安排只自【音闲説文愉也】食贫甘莽卤被葛谢斓斒【斓音阑斒音逋闲切斓斒色不纯也】逺物裁青【音计织毛也】时珍馔白鹇长捐楚客佩【注见前诗矣】未赐大夫环【荀子召人以瑗絶人以玦反絶以环注云古者臣有罪待放于璄三年不敢去与之环则还与之玦则絶】异政徒云仰髙踪不可攀空劳慰憔悴妍唱剧妖防【音闲説文雅也】
　　酬娄秀才将之淮南见赠之作【娄秀才图南也集有送之淮南序在元和五六年间二诗皆当同是时作】
　　逺弃甘幽独谁言述故人好音怜铩羽【诗载好其音铩所介山戛二切选铩翮由时至铩残也】濡沫慰穷鳞【庄子泉涸鱼相与处于陆相煦以湿相濡以沫】困志情惟旧【困一作同】相知乐更新浪逰轻费日醉舞讵伤春风月欢宁间星霜分益亲已将名是患还用道为隣机事齐飘瓦【庄子虽有忮心者不怨飘瓦】嫌猜比拾尘【孔子穷于陈蔡之间亡日不尝粒食顔回得米而防之孔子望见回攫其甑中饭而食之饭熟及进于孔子孔子曰今梦见先君食洁欲馈回曰不可向者炱煤入甑中弃食不祥囘因攫而食之孔子叹曰所信者目所恃者心今心目不足信而恃矣弟子识之矣煤烟尘因拾烟尘孔子于是疑惑】高冠余肯赋长铗子忘贫【史记冯讙闻孟尝君好士蹑屩而见之孟尝君置传舍十日问传舍长曰客何为答曰冯先生甚贫犹有一剑耳又蒯缑弹其剑而歌曰长铗归来乎食无鱼铗吉协切】晼晚惊移律暌携忽此辰开顔时不再绊足去何因海上销魂别天边吊影身只应西涧水寂寞但垂纶
　　酬娄秀才寓居开元寺早秋夜月病中见寄
　　客有故园思潇湘生夜愁病依居士室【维摩居士丈室也】梦绕羽人丘【楚词仍羽人于丹丘注云山海经曰有羽人之国不死之民或曰人得道身生羽毛也丹丘昼夜常明也】味道怜知止遗名得自求壁空残月曙门掩虫秋谬委双金重【选佳人遗我緑绮琴何以赠之双南金】难徴杂佩酬【诗知子之好之杂佩以报之注杂佩者珩璜琚瑀冲牙之属】碧霄无枉路徒此助离忧初秋夜坐赠呉武陵【呉武陵永州流人也来永州在元和三年公下有简武陵诗当四年秋此诗亦同时作】
　　稍稍雨侵竹翻翻鹊惊丛美人隔湘浦一夕生秋风积雾杳难极沧波浩无穷相思岂云逺即席莫与同若人抱竒音朱縆枯桐【縆古邓切急张也】清商激西颢泛灔凌长空自得本无作天成谅非功希声閟大朴聋俗何由聪
　　晨诣超师院读莲经【亦在永州也】
　　汲井潄寒齿清心拂尘服间持贝叶书【西域经多以贝多叶书之】步出东斋读真源了无取妄迹世所逐遗言冀可防【遗一作遣】缮性何由熟道人庭宇静苔色连深竹日出雾露余青松如膏沐澹言离言说悟恱心自足
　　赠江华长老【江华道州县名也道州即古之舂陵自道防流亦可至永故诗谓去岁别舂陵防流此投迹也】
　　老僧道机熟黙语心皆寂去岁别舂陵防流此投迹室空无侍者巾屦唯挂壁一饭不愿余跏趺便终夕【跏音加屈足也趺音肤足也】风窻踈竹响露井寒松滴偶地即安居满庭芳草积
　　巽上人以竹间自采新茶见赠酬之以诗【巽上人重巽也巽时居永州龙兴寺此在永州作也】
　　芳丛翳湘竹零落凝清华复此雪山客晨朝掇灵芽【掇都活切拾取也】蒸烟俯石濑【音赖水流沙上也】咫尺凌丹崖圆方丽竒色圭璧【一作玉】无纎瑕呼儿爨金鼎余馥延幽遐涤虑发真照还源荡昏邪犹同甘露饭佛事薰毗耶【维摩诘经畤化菩萨以满鉢香饭与维摩诘饭香普薰毗耶离城及三千大千世界时维摩诘语舍利佛等诸大声闻仁者可食如来甘露味饭大悲所薫无以限意食之使不消也】咄此蓬瀛侣无乃贵流霞【见第一诗注】
　　零陵赠李卿元侍御简呉武陵【零陵永州郡名呉武陵公前有初秋夜赠之诗集中又有小丘记云李深源元克已时同游深源克巳即李卿元侍御也时在元和四年九月此诗云朔风吐云寒寂歴穷秋时亦是时作】
　　理世固轻士弃捐湘之湄阳光竞四溟敲石安所施铩羽集枯干低昻互鸣悲朔云吐风寒寂歴穷秋时君子尚容与小人守兢危惨凄日相视离忧坐自滋樽酒聊可酌放歌谅徒为惜无协律者窈眇吾诗
　　界围岩水帘【诗云今我始北旋盖公自元和元年贬永至是十年春召还经岩下而作也】
　　界围汇湘曲青壁环澄流【选琴赋丹崖崄巇青壁万寻】悬泉粲成帘罗注无时休韵磬叩凝碧锵锵彻岩幽丹霞冠其颠想像凌虚游灵境不可状工谅难求怱如朝玉皇天冕垂前旒楚臣昔南逐有意仍丹丘【楚词屈原逺游章仍羽人于丹丘】今我始北旋新诏释缧囚采真诚眷恋许国无淹留再来寄幽梦遗贮催行舟
　　古东门行【鲍明逺乐府诗甞有东门行东门谓长安城门也观公诗意盖托以讽当时盗杀武元衡事先是王承宗以朝廷析镇拒命上怒削官爵遣吐突承瓘讨之宿师久无功防淄青卢龙表请赦乃诏浣雪畀以故地及呉元济反承宗与李师道上书请宥使人白事中书悖慢不恭武元衡叱去承宗怨乃与李师道谋杀元衡故此诗首句引七国事谓承宗之变亦起于削地也其曰赤丸夜语飞电光徼廵司眠如羊谓元衡入朝出靖安里第夜漏未尽贼乘暗呼曰灭烛射杀元衡而逻司传噪莫知主名也其曰当街一叱百吏走冯敬胷中函匕首谓贼始一呼而徒御格鬭不胜皆骇走遂害元衡也其曰魏王卧内藏兵符子西掩袂真无辜盖盗杀宰相朝堂不知也其曰安陵谁辩削砺工韩国讵明深井里絶防断骨郍下补万金宠赠不如土盖是时初不知主名而吏卒不敢穷捕后下诏积钱束西市以募告者而王士则王士平始以贼闻也时当元和十年六月公是年正月自永州召回三月十四日复出为栁州此诗当是闻变后作】
　　漠家三十六将军东方靁动横阵云【呉王濞传孝景帝前二年七国反书闻天子乃遣太尉条侯周亚夫将三十六将军徃撃呉楚】鸡鸣函谷客如雾貌同心异不可数【秦西有垅关东有函谷关史记孟尝君去齐变姓名以出关夜半至函谷关法鸡鸣而出客孟尝君恐追至客有能为鸡鸣而鸡尽鸣遂发传出】赤丸夜语飞电光【前汉尹赏传长安中奸滑浸多闾里少年羣辈杀吏受赇报仇相与探丸为弹得赤丸者斫武吏得黒者斫文吏白者主治丧城中薄暮尘起勡刼行者死伤横道枹鼔不絶】徼廵司如眠羊【周官以掌徒而廵察故云司校尉汉以京师为司校尉部置京兆尹中兴以洛阳为司校尉部置河南尹盖司乃廵察之职而眠如羊是不知有变矣眠一作很一作眼非是四皓谓太子将兵无异以羊将狼盖弱不能以敌强而况又眠耶】当街一叱百吏走冯敬胸中函匕首【贾谊传陛下之臣虽悍如冯敬者适启其口首已防其胸矣注云敬为御史大夫奏淮南厉王诛之又云始欲发言节制诸侯王则为刺客所杀】凶徒侧耳濳惬心悍臣破胆皆杜口魏王卧内藏兵符【史记秦围赵邯郸魏公子无忌姉为平原君夫人数遗魏王及公子书请救魏王使晋鄙将兵十万众救之秦使使告魏敢救者必移兵先撃之魏王恐使人止晋鄙侯生曰嬴闻晋鄙之兵符常在王卧内而如姬最幸力能窃之如姬果盗晋鄙兵符与公子公子与朱亥俱行至邺矫魏王令代晋鄙军遂将其军进撃秦军秦军解去】子西掩袂真无辜【左传哀十六年楚太子子木暴虐于其私邑郑人杀之其子曰胜在呉子西欲召之叶公曰吾闻胜也诈而乱无乃害乎子必悔之弗从召之使处呉境为白公请伐郑子西曰郑未节也他日又请许之未起师晋人伐郑楚救之与之盟胜怒曰郑人在此讐不逺矣胜自厉剑子期之子平见之曰王孙何自厉也曰将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我呉人伐慎白公败之请以战备献许之遂作乱秋七月杀子西子期于朝而刼恵王子西以袂掩靣而死】羌胡毂下一朝起敌国舟中非所拟【呉起谓魏武侯曰君若不修徳舟中之人皆敌国也】安陵谁辩削砺功【当作工史记袁盎列传盎病免居家景帝时使人问筹策梁孝王欲求为嗣袁盎进説其后语塞梁王以此怨盎曾使人刺盎安陵国门外梁孝王世家太史公曰刺者置其剑剑着身视其剑新治问长安中削砺工工曰梁郎某子来治此剑以此知而发觉之发使者捕逐之】韩国讵明深井里【史记聂政轵深井里人濮阳严仲子与韩相侠累有隙仲子闻轵人聂政之勇乃使政刺侠累侠累方坐府上兵卫甚众聂政直入上阶刺杀侠累因自皮靣决眼自屠出肠韩人暴其尸于市购问莫能识其姉嫈闻而徃哭之曰是轵深井里聂政也以妾在重自刑以絶从妾奈何畏殁身之诛终灭贤弟之名遂死于尸旁】絶防断骨郍下补【下一作可】万金宠赠不如土【防音穰秦晋谓肥曰防】
　　寄韦珩【公元和十年自永召还再出刺栁州六月过岭故有炎烟咽口鼻之语又云今年噬毒得霍疾当元和十二年也是年王师讨淮蔡故云神兵庙略频破虏四溟不日清风涛此诗即其年作珩正卿之子也集中有答其书云】
　　初拜栁州出东郊道旁相送皆贤豪回眸炫晃别羣玉独赴异域穿蓬蒿炎烟六月咽口鼻胸鸣肩举不可逃桂州西南又千里漓水鬭石麻兰高【漓水出零陵】隂森野葛交蔽日悬蛇结虺如蒲萄到官数宿贼满野缚壮杀老啼且号饥行夜坐设方畧笼铜枹鼔手所操【枹音肤撃鼔杖也】竒疮钉骨状如箭手脱命争纎毫今年噬毒得霍疾支心搅腹防与刀尔来气少筋骨露苍白瀄汩盈颠毛【瀄侧瑟切汩越笔切】君今矻矻又窜逐辞赋已复穷诗骚神兵庙略频破虏四溟不日清风涛圣恩倘忽念行苇十年践久已劳幸因解网入禽兽毕命江海终游遨愿言未果身益老起望东北心滔滔
　　奉和杨尚书郴州追和故李中书夏日登北楼十韵之作依本诗韵次用【杨尚书于陵也防传元和十一年以罪贬郴州此诗当在栁作】
　　郡楼有遗唱新和敌南金【南金注在前酬娄秀才早秋诗中】境以道情得人期幽梦寻层轩隔炎暑逈野恣窥临鳯去徽音续芝焚芳意深【见上献农公诗注】游鳞出陷浦唳鹤绕仙岑风起三湘浪云生万里隂宏规齐徳宇丽藻竞词林静契分忧术闲同迟客心【迟音值待客也】骅骝当逺步鶗鴂莫相侵【鶗音题鴂古穴切鶗鴂鸟名春三月鸣则草木雕伤张平子思赋恃已知而华予兮鶗鴂鸣而不芳谓恃已之华盛冀时知我而鶗鴂之鸣使众草不芳犹谗邪所闭不得进也】今日登高处还闻梁父吟【陆士衡杂拟诗齐僮梁父吟秦娥张女弹注梁父吟乐府曲名也诸葛亮躬耕陇畆好为梁父吟】杨尚书寄郴笔知是小生本様令更商防使尽其功辄献长句【公谪永州时永与郴接故题云知是小生本漾盖公在永时有所制也与前诗同时作】
　　截玉铦锥作妙形【铦音纎利也】贮云含雾到南溟尚书旧用裁天诏【汉以尚书作诏文】内史新将写道经【王羲之传山隂有道士养好鵞羲之固求市之道士云为冩道德经当举羣相赠耳羲之欣然写毕笼鵞而归右军帖中云右将防稽内史琅琊王羲之】曲艺岂能禆损益微辞只欲播芳馨桂阳卿月光辉徧【书卿士惟月】毫末应传顾免灵【楚词夜光何徳死则又育厥利维何而顾兔在腹言月中有兎居月之腹顾朢也】
　　南省转牒欲具注国图令尽通风俗故事【诗有海壖狼荒之句当在栁州作】
　　圣代提封尽海壖狼荒犹得纪山川华夷图上应初録风土记中殊未传椎髻老人难借问【椎直追反西汉西南夷传自滇以北此皆椎髻注谓髻如椎之形也】黄茒深洞敢留连【下有栁州峒氓诗盖栁州之民多有居嵓峒间者矣】南宫有意求遗俗试捡周书王防篇【周武王时逺国归欵周史集其事为王防篇见今汲周书第五十九篇】
　　与浩初上人同看山寄京华亲故【浩初即龙安海禅师弟子也下又有浩初上人欲登仙人山诗盖在栁州时元和十一年作】
　　海畔尖山似剑铓秋来处处割愁肠若为化得身千亿散上峰头望故乡【苏舜卿子美诗话云韩退之诗水作青罗帯山为碧玉簮栁子厚诗云海上尖山似剑铓秋来处处割愁肠陆道士云二公当时不相计防如做成一属对子美为之对曰系懑岂无罗帯水割愁还有剑铓山又云仆自东武适文登并海行数日道傍诸峰真若剑铓诵栁子厚诗知海山多尔耶每风自四山而下振动大木掩冉众草纷红骇緑翁勃香气】
　　再至界围岩水帘宿岩下【公元和十年春正月自永召还过岩下尝有诗在前此诗所谓发春念长违者也是年三月出刺栁州五月复经从故有中夏欣再覩之句】
　　发春念长违中夏欣再覩是时值物秀杳若临圃【东方朔十洲记昆仑山有三角一角正西北名圃台】敲阳讶垂氷白日惊雷雨笙簧潭际起鹳鹤云间舞古苔凝青枝隂草湿翠羽蔽空素彩列激浪寒光聚的皪沉珠渊【班孟坚东都赋贱竒丽而不珍捐金于山沉珠于渊】锵鸣捐佩浦【楚词九歌遗余佩乎澧浦】幽岩画屏倚新月玉钩吐夜凉星满川忽疑眠洞府【一作愰惚眠洞府】
　　诏追赴都回寄零陵亲故【元和十年北还道中作下至灞亭上诗皆同】
　　每忆纎鳞游尺泽翻愁弱羽上丹霄防旁古堠应无数次第行看别路遥
　　过衡山见新花开却寄弟
　　故国名园久别离今朝楚树发南枝晴天归路两相逐正是峯前回雁时
　　汨罗遇风
　　南来不作楚臣悲【屈原投汨罗而死公方召回故云不作楚臣悲也】重入修门自有期【宋玉招魂云魂兮归来入修门注修门郢城门也】为报春风汨罗道莫将波浪枉明时
　　朗州窦常员外寄刘二十八诗见促行驿走笔酬赠【刘二十八禹锡也公初与刘同贬今例召至京师诗云投荒垂一纪盖自永贞元年至元和十年为十一年也】
　　投荒垂一纪新诏下荆扉疑比庄周梦【庄子昔者庄周梦为胡蝶栩栩然胡蝶也自喻适志与不知周也】情知苏武归【苏武使匈奴为匈奴留者十九年始以强壮出及还须髪尽白】赐环留逸响【见上酬裴韶州诗】五马助征騑【墨客挥犀云世谓太守为五马或云诗曰孑孑干旟在浚之都素丝组之良马五之郑注谓周礼州长建旟漠太守比州长法御五马故云或曰古乘驷马车至汉太守出则增一马事见汉官仪也又古今风俗通曰王逸少出守永嘉庭列五马绣鞍金勒出则鞚之故永嘉有五马坊焉】不羡衡阳雁春来前后飞
　　离觞不醉至驿却寄相送诸公
　　无限居人送独醒【屈原曰众人皆醉惟我独醒】可怜寂寞到长亭【庾子山江南赋十里五里长亭短亭五里一短亭十里一长亭也】荆州不遇南阳侣一夜春寒满下防
　　北还登汉阳北原题临川驿【汉阳鄂州县也】
　　驱车方向阙回首一临川多垒非余耻【礼记四郊多垒此卿大夫之辱也】无谋终自怜乱松知野寺余雪记山田惆怅樵渔事今还又落然
　　善谑驿和刘梦得酧淳于先生【倦游録云襄州南有驿名善谑盖唐之善谑驿乃淳于髠放鹄处也按髠传髠滑稽多辩数使诸侯未尝屈辱齐威王时楚发兵加齐齐王使淳于髠之赵请救兵赵王与之精兵十万革车千乘楚王闻之夜引兵而去诗所用事本此元和十年北还过襄州作】
　　水上鹄巳去庭中鸟又鸣辞因使楚重名为救齐成荒垅遽千古羽觞难再倾【宋玉招魂瑶浆密酌实羽觞注觞酒器也挿羽于其上】刘伶今日意异代是同声
　　诏追赴都二月至防亭上【防音覇水名在京城之左此将入京时作也】
　　十一年前南渡客四千里外北归人诏书许逐阳和至驿路开花处处新
  </div>
  <div class="pagination">
   <a href="柳河东集_page15.html">
    上一页
   </a>
   <span>
    ...
   </span>
   <a href="柳河东集_page11.html">
    11
   </a>
   <a href="柳河东集_page12.html">
    12
   </a>
   <a href="柳河东集_page13.html">
    13
   </a>
   <a href="柳河东集_page14.html">
    14
   </a>
   <a href="柳河东集_page15.html">
    15
   </a>
   <span class="current-page">
    16
   </span>
   <a href="柳河东集_page17.html">
    17
   </a>
   <a href="柳河东集_page18.html">
    18
   </a>
   <a href="柳河东集_page19.html">
    19
   </a>
   <a href="柳河东集_page20.html">
    20
   </a>
   <a href="柳河东集_page21.html">
    21
   </a>
   <span>
    ...
   </span>
   <a href="柳河东集_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
