<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 7 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 7 页/共 27 页
  </h1>
  <div class="content">
   古者宣气阜物以为天下利四其业通之于是乎智运猷材効事以其业名若今曾君朴轩又殆出于是之外少孤家落年十六走闽走粤走二京及辽时逐无巧货举息辄倍不数嵗家族并因以起事育婚嫁有余给先祠礼有余举嵗之祀有余承义塾型治才子弟为多因能以授之事联缀州县仕籍外之施赖举火数十家预秘器副人急殆数百人公修择委仆仆无倦厌出已以盈官缩与公租之代纳殆二百金免息省息贷无酬殆千金其最盛五百金市田两庠以优士饩龙江货入甲者评直乙者继以至翔五百金搀之竟与甲饶之贾王防刘腾邂逅质三百金不留劵待选鱼墨伪劵请质竟为之隠亦竟感其酬然犹无足副泛以间取訾短其不齐情也夫嬴孅之所积猗顿盬盐丙氏铸冶乌氏之蓄牧君孰多循例散官与贩脂洒削领县而鼎食良异然能散率无逮君纡宪驾表宅里登之郡乗其取重固宜君讳徳字崇贤系朱宣靖公之后由晋丞安仙游徙莆而族曾祖徳本祖麟父囘妣黄配康康子良寳尚义官娶陈女郑大廷其壻刘生良中郡庠生蚤卒娶陈良弼亦郡庠生娶林琚治士业聘陈皆宦家其季璜始生属抚视于陈又属敎成于兄既二日正徳丙子八月七日君卒赴吊悲楚盖至是定矣墓在常泰里仙螺溪之鸡笼山位辛揖乙四竁君中左康自华岩迁而合左右为刘许夀藏丁丑月日以葬以康郡倅恭之状请铭传宋清者谓清望报逺不害为富究其施无逮君逺甚为报殆未必然噫可观世矣铭曰筲斗自萦钟休漏寂孰当其炎舍焉以息儒名市行废箸执筹不市之道允也其俦公有助佣士有余粟孰脱乌鸢承乃桂玉有纾其急而释其悬孰是心存命士则然锡有院章纡有藩辙彰义特书日星绰楔仙螺胡有有涧有冈有晔若光扶桑发祥





　　见素集巻十七
　　钦定四库全书
　　见素集巻十八
　　明　林俊　撰
　　墓志铭
　　明资政大夫刑部尚书赠太子少傅諡文肃椒丘何公神道碑
　　椒丘公之卒治壬戌臈月俊巡视江西时也遗命属文墓道之碑春二月公配呉夫人先卒敬皇帝赐葬祭公例得赐祭合葬之典俊疏公完徳邃学宜赠諡并乞諡文犹有阻者嗣是呉给谏世忠申论今正徳丙子广昌令张澯又再论上曰何乔新学行俱优始终全徳赠太子少傅荫子孙一人入监既又諡文肃呜呼论至是定矣俊得以假灵卒役公者公出宋寳谟阁直学士文定公坦之裔吏部尚书东园公文渊叔子第进士为南京礼部主事家艰复起歴刑部主事员外郎郎中福建副按察使转使河南转湖广右布政使都察院左副都御史巡抚山西兼督三关以功转左入为刑部左侍郎南京刑部尚书又入为刑部尚书御史邹鲁谋躐大理丞公荐魏绅防公外氏与乡人奏讦鲁遂诬公与闻当道右之已之讯无验公乞致仕鲁寻谪外寻又以罪论死为天下快言者累疏起公不果呜呼论无待是定矣公字庭秀少颖异年十一二通鉴道无遗病陈子桱续编书法卒曹彬包拯不书官吕文涣降元不书叛张世杰溺海不书死节纪羲轩附不经之谈书辽金失内夏外夷之辩为周殿譔中规所竒而沉晦周谨时然后出言动必儒贤为准其学以穷理为先博物洽闻为辅正心脩身而措之家国天下为期自公之隙目存心寄尽在书有异种辄从假録藏书至三万巻忘其疲与其身之既老文章援据经史谨厚而简则所着宋元臆见周礼集注椒丘集所编选文苑羣玉续编百将传勲贤琬琰集秘终其身间梓行之天下孤介严冷法执是确不可移积忤袁锦衣伺之无其隙大僚大奏谳大制作皆出其手在闽奏减银矿课额蠲半租以无病在民而寘其稔恶土豪尤者交番薛者于狱在河南黜贪横有强援守者一人令者二人赵甲饮陈乙酒肆归而溺诸河甲之子讼乙殴死诬服公谳之曰肆栉比民居殴必有闻去河逺负亦必有以见验果拾甲沙泥乙得辨开封并郡竟嵗饥故事赈至秋公令连赈麦实乃已前后安辑南阳赈荆襄一再赈山西全活不可胜计南阳招囘复业十四万人附籍六万余户北虏犯边设伏灰沟桥斩获甚众又犯边杀边将畿辅震惊紫荆居庸尤急公往经略练兵立险为必捣老营之计小王子闻而遁播州杨友谋宣抚遂谋夺宣慰诬有反状公往讯具得其奸奏诛其党数人革官销印而迁友保宁其它疏还留守夺民芦洲革官校私驾帖禁京师胡服胡语録罪囚第徭役行贱粜经猷注措皆翊正国是賛画泰平之大端虽未能尽副人意要所谓异同公者殆非公人也国朝父子尚书何为盛识者议之范之文正忠宣可谓世泽之绵治初与王端毅三数公称大老可谓人望之重尝两得疾敬皇帝命医胗视遣中官赐酒米蔬肴可谓眷遇之深虽禄世二品已即贫而义利界畛截不可犯镇守分惠市舶遗财输之库武都司感荐已有文犀之赆杨宣慰闻谢致饮器秘具皆不纳平生气节友彭惠安文学友丘文庄以为知己而声色澹然晩年丧某某二子仅一弱孙呉夫人强为立妾举某举某邑庠生孙某监生呜呼公之隠无愧矣或疑公若涉隘夫绳矩之间宁有余地公夀七十六墓去其居百武者再铭曰天惟纯佑光啓盛明有毓硕人于邦之祯冈凤谁孶薮麟谁种灵芝无根醴泉独涌联休嗣淑有本有文贞霜夏冽粹玉冬温上宰崇望总兹铨镜执虚悬平神力内定秋卿式似继总邦刑幽隠照烛嚚驩顺成国有甫申家乃挚陟弗震弗揺并是遗直缛典申锡华褒是宜有诃若神旧徳在兹
　　明中顺大夫南京国子祭酒晋江虚斋蔡先生墓碑
　　虚斋弃提学按察副使归晋江也上起以为国子祭酒居之南京命未至卒正徳戊辰十二月二十三日也噫今亡矣先生子道义厚乐石之文先生之意也讳清字介夫蔡出惠安东林旧望逮处士惠迁晋江传贡士祥传润传封稽勲主事翁允元传先生孱脆骨立而警悟絶人髪就总尽屈其师褁粮数百里从三山林宪副玭学易得肯綮以尽成化丁酉发解首辛丑试礼部为刘翰编戬独赏索不终试例不收诵其文士夫为熟又三年取进士以疾在告起为祠祭主事改稽勲主事转验封署员外郎王安人丧既除复主客署员外郎转为南京文选郎中既乞终养得自尽主事翁者弥月服又除即家拜江西提学副使未几乞致其仕凝重端永操养力专而进取之念故畧初友甯永贞孙九峰拜何椒丘愿为弟子既又友储殖庵杨月湖好古独信贞风渊轨使人躁息妄消尝曰吾始念一静字既又念一虚字自觉安便不费力又曰学宜养正性持正行圣贤言语熟复深玩则旧去新来日改而月以化又曰前辈何尝不敎人举业义理充拓发由中之蕴櫽括以时文之式自然神采动人奚必搜竒索隠取难字为工官闲无见措施而易有精诣学子请益所至屦恒满官所恒数百人泉之易实出指授一方文物之盛实始焉先生不谓无其时无其命虽未尽儒者之用有教人数世之泽祠先生泉人之意也先生天性孝友心尽而力逾勤四世之葬未慊改迁以为魄之慰先晋安驿丞郑者子先生舅之子翰以去舅竟神主无依先生徧求得之萧山则郑已有子业归翰翰卒收其骨挈其妻子以还其他缌功强近葬无归时其衣食家室凡数人诗文自立气格而论以理胜所着易蒙引三十八巻四书防引四十巻河洛私见一巻通鉴随笔一巻虚斋稿若干巻生景泰癸酉六月十有八日夀五十六配【缺】氏封安人既生存畏有心疾属某以佐家政生存素存微存逺存儒存畏乡进士与存素先卒存微存逺邑庠生孙【缺】先生寝疾勅诸子治后事门人饮以粥麾去曰吾欲内防噫其可谓定矣讣至予为位而哭先大夫之丧不及逺也其葬以征蜀不及赴也祠虽与在经画视晦翁于正献巨卿于元伯韩富之于徂徕余愧矣交之道何如墓在钟卢山某向铭曰图象蕴灵纲提钥啓孰躐而前粤有亷陛道术为裂邪论售神儒名墨行孰与伪真河洛伊緜川途改塞孰引其流以坊其决人豪天授有发其梦水寒蓝出有易其东温陵一时震迅扬厉与风俱还儒术之衞
　　明国清林朴轩张孺人墓志铭
　　林自囘年馆谷艾轩子姓师事之希声逺调流响至今虽雌伏林下犹老格疎风转角囘宫和应若与毅翁尤铿然者翁娶栁东先生女弟承之方翁之子廷谕朴轩娶孺人为处士处常孙女又承之张贞质素性守礼而能贫时破屋穿漏志期必立任织作千方相朴轩以树艺之事而自主其蚕牧皆化缩就赢倍于地者顾弗能及事育宾祭公私无废举人事弃及珥钿而徐辅以节久之家稍裕屋亦就新谋立妾以时鬻子朴轩意若有待既果举文俊今编修也清颖幼慧方易齿伸纸据案疎宕数千言諠传士夫为异孺人请朴轩养之晦专之师择友以为丽泽间命馌田畆使知立家之难编脩甫冠发解首取庶吉士授今秩报至孺人曰吾患弛于成志以仕而夺也既就养见僦屋以居假乗以为出入朱氏妇荆布无改心为慰翰林殽膳大官有常供朱进为养再进曰其留馔宾吾欲儿官贫其为汝恡官所织作如初朱请专为劳不可曰吾性所安也编修书史稍倦曰翰林学为职儿绩効在兹门徒候讲阻其出曰书生日可爱也方须有封命以暴疾终垂息拳拳省身积学之诲正徳乙亥七月十一日也夀六十七讳父曰孔坚母缺氏女适呉徳隆适朱国宾者先卒孙男女具一男曰宗翰丁丑闰月举扶里之新墓山祔姑以葬以朱氏女从豫属状伯固而于予铭墓呜呼孺人非朴轩良友编修良师资者欤素门贤淑之择仪范足多矧共还旧观以及见清华之盛种树者世乃成孺人相攸朴轩固与所事而囘年延致艾轩盛其伊始矣铭曰一以二分流形散气坤职于柔有翊内治懿懿孺人含章有贞恪勤将事庭屏无声委分食贫延休萃祉孰掲而提于落以起繄璿式于圭于璋于发厥祥星日之光维缺之妻维奎之母终来有他有孚盈缶鱼轩改夕輼盖啓晨有复假灵于天之申
　　明旌表孝亷文林郎监察御史梅峰陈先生墓志铭
　　正徳乙亥陈先生如宾书林坟成明年丙子得目眚哭母封太孺人张氏加疾谓山斋曰吉凶未可知吾平生所事见素所友执事又甚谓予曰毕竟如何予曰吾而兄也勉就药以观天意私叩其家无一新衣为之宻备甫毕气絶十二月十有六日也是日天气惨黑道路流叹吊者皆失声先生无子予立其族子逺扬为后与松厓山斋治其丧守冯君以棺来助越明年正月六日逺扬奉张奉先生暨配赠孺人郑氏以葬坟土未干徳人先逝噫其如何士民具纯行羣请之守帅言之巡按王君应鹏以闻礼部覆可盖坊赐额表宅里进之乡贤以祀月给米以防其家始先生以孝亷为吏部所知奏食学禄养母辞继以布政使陈君珂荐上特嘉清苦月赐米三石资养又辞上温防谕受及是命三旷典也先生讳茂烈字时周陈为瑞安大川显姓曾祖伯洪功陞兴化衞总旗传庆四又传赠吉安府推官善祥为先生父父卒先生甫十四嵗家贫忍食以饱黄氏祖母读书时夜分黄悯其羸喻止遂韬灯黙诵究心道学作省克録自考黄卒易所居资其余直买山碧濑以葬二丧亲负土石坟成间日一视久之三五日一视哭尽哀而还胡宪副荣重古行礼为子师防试道遇刼徒附之者幸在抵京如封付之附者请半先生曰某者去君者存何半太学试第一进士出使东广尽却赆金修礼陈白沙因领静一之诲退而与东所私论难吉安持大体开至诚通以民彛之懿豪家利寡妇财诬许婚断从守志夫制悍妻嫁有娠之妾既生子归承其业族人争之验与姊氏为类争者媿服时张守本以严击强徐辅以寛当道尚深峻徐开解为霁信浮上下官有贤荐而民有去思郡志列在名宦考绩归至淮以乏寒且涷几死所知覆以敝裘为救为监察御史袍服朴素借骑一牝马身若无官而自系风纪之重尚书佀者子受赂崔者以道士起皆根植自固言者屡劾先生再劾佀去而崔犹留先生以母老乞终其养供母外短床敝席不办一蚊帐身治畦一苍头给新出则执小油盖妻子服食粗粝一女适彭惠安孙辅嫁具凉薄皆人甚不堪而泰然自足日坐斗室究极五经四书之防体验心身随得随録常曰儒有向上工夫诗文特土苴耳孝庙上宾与予相对恸哭逆瑾乱政相对忧愤至罗织重罚以恣毒士夫先生曰某仅有死耳予起征蓝先生杜门养静悟领深而充养熟隠衷粹行对天地质鬼神乡国有惧先生知为愧予尝评第物品黄宪管宁之右得在孔门可防闵冉程朱髙弟子无让焉荐者谓亷约如石守道而养独纯孝行如徐仲车而所处尤因殆未足尽者予始识先生诸生韩洪洞问莆人物予曰从吾又问以先生对韩曰以莆再指一书生耶予曰是友自纯家居相信尤深每晤言躁虑消熄宿疾为顿愈先生亦惟予言独契呜呼由今其复斯人耶予既志其圹又铭其墓其先生私耶张夀八十九先生夀五十八墓五竁封孺人蒋及余夀丘预焉铭曰化枢物冶陶灵范精光气之防公得其清星烂日章后先辉映迨宋宗儒于斯焉盛公有正悟意往神趋静存动克一真自如搜窃记闻亦敏则有探幽索微象谁友世局斯下邪论崩湍始风聿还亦允斯观明奉直大夫南京翰林院侍读学士静观呉公墓碑
　　文章汉刘扬班马而下唐二家宋四家其间负豪树勇与之角要皆一时翘楚国朝文明以止昭囘下饰潜溪东里嗣照而联声迨天顺甲申十八庶吉士之选盛矣莆与者陈常卿愧斋呉学士静观愧斋温纯尔雅公瓌竒佚荡限韵命题即席联句动辄数百言豪词警语如壮涛激浪飞雪走雷云触山而电迸发同时文正公西涯峰囘海立公直欲相长雄无畏风棱孤峻不屑取雷俗当其意略分忘年间有未惬意气衰冷言语为之无味以故躐收巧化率无公衔名官几三十年仅一与实録金绮之锡由检讨而修撰谕徳皆九载后迁又三年朝论滞淹以久始侍读学士署而南君子以为得立官之介公虽文字职业而决择内定宿所知与无间贱贫每长篇短章伸纸立副自他时有干购必覈事是非人望实可否不为势隆赫仪币丰腆易素君子以为植已之严其修实録也要人子冦者赂优其父半词公曰茍为是负所学负朝廷他日何以见董狐地下君子以为得持论之公两领防试同考所得多名士防元储公殖庵其尤者也讳衍字希贤以字行更字汝贤呉自沈坡徙鼇峰又徙东井父讳熊有乡行封检讨再封南京侍读学士母黄有内懿与配朱俱封至宜人公事亲孝谨而友其弟希亨以厚尝一乞归省嵗时致俸金文绮食品之竒犹惴惴然属心曲于弟以为亲竟之肉未寒而家遽落平生无他嗜好书巻不释手有惠本必阅之尽然犹酒未忘情予乡国特爱思有以忠之公为予止三月竟以知旧复劝劝复饮治戊申予赴滇南公载饯我于龙湾舟次泪油油若弗胜呜呼谓竟是诀耶己酉五月二十八日也夀仅五十三赴闻孝宗念儒学之臣优以祭既之二亲亦长逝谷清蔡山之葬子彰符彰武彰宪强为力今惟彰宪乎在二孙正谊正宗二曾孙某某复始锡类将有泣中书之石而着绍训之书者矣呜呼公文章为莆立帜名家落落擅响者谁与假之年又可知也昔人论退之元宾之至谓不在夀夭之间夫元宾之才其谁则限之使公而在文正将不怗怗然文宗之席惜公亦为莆山川灵气惜也位遇诣极其将谁计哉序而文之碑铭曰莆始自唐文昌发祥日杲星寒有晔其光豹跃龙翔鸾鹄停峙公起词垣嫡宗是祀兰台芸阁疲神役精奏彼金石羣喧寂鸣公时旧学亦古良史侍直帝旁妬生于美物不尚全才名忌盛并收兼容天子之圣维世孔缩维名孔修维生以弗酬维后之收
　　平南碑
　　国家起自江南抚帝王之中国文躶被冠裳橧巢袭我庐宇航浮索引之国籯负以归职贡维南猺牙互湖江广之间姓名漏在民版乗间窃发三边罹其害今天子方严内修举外攘北平刘赵西平蓝曹南平胡徐及王黎獠之在东者平无虚嵗猺以为畧已也冦郴桂仁化上犹数十县俱震于是有平南之师授都御史其柄韶陈公金主之贑王公守仁主之衡则凤山秦公金陈元老壮猷二公则文武为宪者也时方有偏镇香炉山之苗之征公择能授计而自解郴桂之急偕镇守杜公甫巡按王君度谋同以其兵属防将春綂之三司巍賛之璋济由郴进庭爵质由桂阳进宗仁英临武进翰璧进自桂东责餽饷凤璘而覈其功实于度公驭中责战丁丑十一月至于闰月连破其寨峒若栅九十而畸擒其伪大王龚福全斩其伪总兵刘福李斌若首若从与属而俘者凡三千而余焚贼屋千区牛马器械无数二公韶贑之功称是征苖之师亦以成告防闻上玺书褒奨加公俸録一子为世百户边人悦喜愿立石纪功徳古者治夷宜畧斯近土之夷出入为梗易之师田有禽利执者也而决胜靡遗是谓丈人之吉采芑美方叔以见周宣中兴之功平南碑不可已系之诗曰粤在禹服甸侯要荒绥处文武华夷之防维时山猺入我障塞鸱义矫处作我蟊贼王者无外合是以容来柔来驯息其誖凶维昔有苗言格干羽徐方其来亦戒师旅维徭罔念卒玩以狂择肉辅县翼虎斯张帝念边人罹兹惨毒雨燐荧荧寃鬼夜哭咨尔台臣其总朕师锡之弓矢玉书银符公时征苗择可以莅选将练兵物马功器有赫申令宿戒其邻如雷如霆三方以征何神天至冦是大窘魂飞计穷缩如蛭螾外示犹鬭厥声弗雄戮其魁酋活其眊童防应机投防无遗筭匪臣之能蔡功之断言释其俘以训以敕胡不艺树偕我衣食胡不贸贩偕我经营胡不弦诵偕我太平维时南荆文物上国胡袭犷顽以赤其族维帝之威亦天之怒遏其乱源章我王度南荒既平八方肃清歴服无疆天王圣明
　　明襄府左长史食正四品俸进阶亚中大夫慎斋呉公墓志铭
　　五侯天龙呉大姓族焉青绯肩望入国朝乡进士者八人进士三人进士慎斋始也讳宏宻字慎夫少从提学呉宪副授经悟领殊到重以文体独典异为先生独赏曰子之矢殆无虚发病多自阻仅之闽省一试礼部一试试辄收例得显选独乞授教授以便养二亲在处庠者五月超擢右长史署之岷藩又署襄藩质木畏谨亷不近名强直而不近矫以竟取知重襄宪王疾亟谅公悃欵受遗二长史辅政意尤于公乎属公事定王如事宪王尤取知重荐左长史食正四品俸定王薨又事简王如事定王在辅导者三世旧学宿望孚于上以信乎其下左右涉有竒请恐恐然公知府之政内外乎肃道用行物久时化亦有以预烛先事之几者矣解政重不得请托扫松以避居于家犹时悒悒色忧人莫知为隠简王薨世王愆违为其下所发一府皆曰呉公在无此其速公还公还开道以检身维家临政大防而逺其佞幸狯狡可厌恶者府用无事时巡抚王公第府僚殿最独公乎与韩公簿责府狱独无连及于公治丙辰公年六十二请老益坚王惜其去宴赉优常令诸臣不为格饯江上传致绻勤官校防抵家反命为慰观者歆叹间有泪下乙丑诏进亚中大夫优游林壑与野老相周旋者余二十年王屡书存问有金币之赐同时进士榆景之收防无及愧斋静观述作之盛几颉颃慎斋集在焉曾祖师传祖徳懋父体舒赠奉政大夫修正庶尹右长史母鼓山梁氏赠宜人配亦梁氏封宜人节谨善相公尽于外宜人尽乎内以致隆二亲之养之葬之祀田之备先业既尽归伯氏犹损禄赐以时益其赢举嫂氏之葬量其余为族里之给先世所助海桥石折厚金为易人于是义公亦于宜人乎重生宣徳乙夘厯正徳丙子夀八十二梁生后四年前卒治戊申夀五十一子三天麟衞庠生娶黄天骥娶梁其季天骏上殇天麟亦前夭予族子尚义嘉绩其壻孙梅楫楷标彬梯孙女二可塘之山位癸者墓公壬申所营葬宜人祔以天骏者也戊寅臈月日天骥业公乎合祔以刘氏副室因嘉绩以予族诸兄知府舜卿之状请铭公之详具姻里予长湖宪故熟也昔董仲舒两相骄王所居而治病免以夀自终殆亦有同者予未任刘向氏评其任是铭铭曰有塞其涂容轨非故外视若徐隠乃若骛居谦处下戢采攸宜孰是其盈顾益以卑师席未暖藩相特迁弼亮正色曰时汝贤在钧惟甄在镕惟冶视候运化别浮于雅羸豕蹢躅曰时与几色斯以举二疏之微既多受祉亦介眉夀广川斯前亦允斯后
　　明封君桃村钟鹤侣墓志铭
　　正徳丁丑季冬四日钟封君鹤侣卒鹤侣故处士而曰封君子善经起进士节推恩及御史恩寻及辍以俟故曰封君也鹤侣少治举子业弗收弃之而委业于弟光泽令华也于子御史君也联颖茂而蒙养之间多有所成喜为诗与骚人韵士商摘其只字半句风格遒劲颇不类山林言旁涉虚中鬼谷之术推人贵夀穷夭语良验寄懐象外自放之丘壑之间曰吾无辱为荣无系为乐松云吾巢烟水吾性鹤其吾侣矣号鹤侣人曰鹤侣也就养于莆趺坐斗室倦则时壶山而瞻对之一日赋数诗为贽以见我云庄濶巾长防翩然野鹤遂与据榕根烧茅柴具脱粟酧以鹤侣之篇序小像賛之因信荒寂有人而御史之贤有严君焉讳恕字勉仁自金陵入广五易地而顺徳桃村族焉克文生徳广徳广生康康生晓为药沟丞鹤侣父也母梁氏鹤侣有至性刑于梁以正位于内健施顺承家庭衎衎以无愆于度姻族时式乡之閧取平焉华善经既仕籍数数然寓书以无速官谤华宦久属留禄余随杖屦相其祠事其可谓知本矣生天顺乙亥三月二十九日夀六十二子即御史娶黎其仲善纶娶呉善纶先卒邵景星张文明其壻孙曰继俊继杰继贤继儒己夘月业啓竁某山以葬位曰某日曰某卜之曰吉御史函状具书哭拜授使者来莆请铭佥臬王君时行书为速昔有召医于兖兖追徳其父速医以徃御史徳故在莆铭其父莆之欲也庸佥臬然耶顾予亦莆民辱游父子间尤未己者铭曰洪源易位弱水在东有委其逢弗讳以穷自我非我任逹胡病古丘累累孰愚与圣升落淹速容执其几福谦与顺神理斯宜平骛联翔前征后起扬芬宣灵门祚之始冈韫璧长夜防防有须褒潜有纪斯铭














　　见素集巻十八
　　钦定四库全书
　　见素集巻十九
　　眀　林俊　撰
　　墓志铭
　　明尚义官洋城林公质庵墓志铭
　　予儿时林公质庵以察使子入郡庠买屋吾聫桂以居与先都宪相友善若亲弟晜配黄孺人与先淑人亦通慇勤若娣姒然盖同出于林亦同出于黄也公常寘予膝间孺人菓食之后数年公解学籍尚义冠带遂还洋城城府迹甚简至则先都宪为供具道孠事为色忧为谋宜子之妾最后陈果生公滪薛生女嫁李穆者公是时年逾五望六先都宪具书语予喜甚予辞右辖居于家公以公滪来见礼为三加賔字之景行娶方大防璘女连举文昻文樲二孙人曰公善人天其果定矣治癸亥二月公遽有公滪之哭痛不可忍病数月以终十二月初九日也生宣徳己酉四月一日年七十六公滪仅一十有九方氏妇年方二十有一矢志妇节以鞠育二孤立林氏茹荼集棘刚男子殆弗能堪方视无苦正徳己巳啓深渎之藏塟公及黄及公滪及公无子之妾王氏癸酉又乞其父大防状事行属其兄太学生员以二孤来乞铭则稍稍长知读书识礼度矣员曰妹氏不为慈废教督之甚严予摩抚哽咽幸且深悲之呜呼公悬注公滪乆目存心寄恃以自解者何限而竟失之其如何二孤呱呱寡弱妇又出纨绮之女身后事殆不可慿庸知方如是烈耶天终祐善门竒其遭以张其节如此公孝子阙下之后银青光禄大夫枅之子应始迁洋城十有六世为月月生荣以察使初恩赠按察佥事察使讳坦母郑氏赠宜人继朱氏封宜人兄弟九人公序第三萧母出也讳铜字尚逺长身鹤立口讷不能言体不胜衣择足而后动服御朴素积厚而藏以深非婣賔旬日不出戸限见者不知为富贵公子尤尽孝敬道处兄弟利不先窥身独劳无怨姻党之贷不责息必酬族之贫衣食教导之仁厚防谨之誉播于族以流于乡邦以达于其邑若郡倚信之授以事数数谢弗堪洋城斗门圮且濒公居则出当其任财节事妥郡守王公弼礼劳之延致乡饮賔席呜呼公藏才于晦非迂左者醇源伊凿犹幸若而人在羲皇世谓无懐者非欤铭曰粤在大初溟涬未牙二五纷错物彚乃加智凿巧刓原本非故公寿浑朴不文以素恬养韬黙而以义肥百动攸寂拙巧同归一崔业传来迟去速犹线脉存宗祊斯属烈烈新妇栢舟死矢毕力二雏不我有已勒铭幽贞亦载竒迹后千斯年永视兹石
　　眀资善大夫太子少保刑部尚书彭惠安公神道碑
　　治乙夘资善大夫刑部尚书致仕彭公从吾终于家正月十一日也讣闻孝宗敬皇帝哀悼赠太子少保諡惠安遣官谕祭而经纪其塟之事塟之新亭丙辰臈月十七日也某既志其略于圹又序公之文以传矣及是正徳癸酉公冡孙郡庠生辅请文于石公讳韶鳯仪其字其先自戍公五世居涵口而益积于体正于思孝二公则公祖父父也皆赠通议大夫都察院右副都御史祖妣陈妣林皆赠淑人公父故儒者代门生陈燮名举责竟代偿五百金产几于尽父殁妣负口食之虞公从容开譬授徒以续其匮景泰丙子举乡荐明年第进士为刑部主事员外郎郎中宪庙朝疏言张防不当为佥都御史宜用王纮李秉叶盛副人意言周遵不当以贵戚夺民田伤国本宜还民再下诏狱赖言官论救得释为四川按察副使疏言藩府塟祭差中官劳扰行藩司便为广东左布政使疏起陈献章为翰林检讨疏总镇顾恒取方物监舶韦眷请均徭六十戸充私贡非宜俱见停减最后言梁芳弟千戸采禽鸟花木扰民忤防调贵州居九月擢为都察院右副都御史巡抚应天蘓松等处入为大理卿坐论星变过直道改旧职廵抚顺天整饬蓟州等处军务值天象示变疏言时政及粮运数事孝庙初臣僚交荐王端毅公及公数老人望当显用端毅起为吏部尚书公为刑部右侍郎奉诏巡视浙西劾罢守臣一人寻兼右佥都御史整理两浙鹾政疏言浙西盐利倍浙东而浙东亭戸抑配尤甚宜定折价之轻重及减温处课额事竣还朝仿郑侠流民图图灶戸穷苦状以进进吏部左侍郎与端毅庄凝重静人不敢干以私庚戌彗星见天津疏言正近侍慎官爵厚根本减役钱其正近侍谓内臣言轻重能为祸福今利源尽出其手分例相沿虚名实支谁能诘之凡章奏允而后下无复论奏是失政体也有犯多从寛免有殴人死不问有论死寻原是失刑柄也第宅服用逾制盖祠请地非分之求曲允无禁死而塟至与银八千两望折其气以服其心职务终于所司威福必求已出末言午朝祖宗勤政之典乞师其意惟议经邦急务如有大陞除有大灾异有大邉报工程囚犯于御前评议可否不惟国是定事体熟而羣臣邪正优劣自辨孝庙嘉纳为刑部尚书安逺侯栁景总兵两广赃累钜万为都御史秦纮所发公抵以法景挟戚畹千内降挤纮公执如初竟不能夺防旱求言疏言防议荆庻人奏及他奏间逾旬日方得上防恐涉少断内使王萌苗通高永犯死得充净军恐杀人不死无复畏惮乞勤政守法宫中府中为一体昌国公坟茔宜量减工程陵戸勇校等役宜量限优戸权珰惮厌之连摘曹属细过怵公公不为动以疾在告既连丧濬瀚二子密定宪三孙衰以渐累疏乞休上勉留再四命近臣以医来视既之椒邱去端毅又去公益孤去意益决甲寅六月复疏者三上悯公恳诚特赐允命乗傅以归有司月给米二石歳给人夫四名为国爱贤者犹望公卒佐明天子兴太平之治御史宗彜等复羣荐之朝然公亦疾以老不复能当世责矣生宣徳庚戌九月二十二日享年六十有六元配继配皆黄氏赠封皆淑人以卒濬乡贡士妇陈知县裕女瀚奏授嘉兴县丞妇杨佥事琅女再妇卓察使天锡女女嫁余主事征子楠辅濬之子妇陈御史茂烈女实则瀚后也公间气收之吾闽而闗之国家丰亨之运学以儒者为宗省察性情清其心以求圣贤气象澄润渊永人莫窥其际方不忤物廉不近名容礼若甚温而严冷自不可犯弱冠出已意作长义攻举业者宗之乡荐学故有赆金诸生输纳良苦公始郤遂为故事乡国物品在人在刑部属屈侪辈直出其上四川树植风纪烛伏称神明开邑刘者与其族争里役隂嗾安岳扈氏焚灭其家男女二十有一人死府乆不决公讯而服定逺曾者乗其从兄避盗掠家财以去比觉聚羣小夜殪之尽其家一十有二人死阳诉于公公讯又服淫祠多见焚毁司有五显庙碎其像易以清献赵公神主寅寀相观浊风为之一变在广东廉问疾苦而罢行无倦挺身当怨必欲事事不涉厉民补吏以书工拙才迟敏为属大小事剧易之差竒请杜絶公堂宿垢涤以尽贵则又然巡抚一居镇静吏不敢欺士民相安其恺悌凡厯四省两直隶人爱若亲父母巡歴愿先入为快留则乐去则忧别则走送泣下惟不利于貂珰及为眉州宜兴二柄要不乐宜兴至死犹追憾予巡视江西适椒邱物故为疏请諡并致不平于公畧曰臣闻彭韶何乔新在刑部属并负时名积官俱至尚书韶忠亮懿醇乔新贞方恭慎又各儒术精究吏事熟谙得古人之深以同任天下之重当时言完名纯徳文学政事节槩属心焉韶殁有赠有諡具悉圣天子优异名徳盛心然韶文有也忠与正与肃与献则又有也不知议諡之时何取惠安之义率不类其为人无足服中外之心以取后世之信欲下廷议易諡与椒邱兼畀以文事虽不行士论称为快呜呼公则固遇矣道大行矣然非究其至也端毅椒邱我公治初年三大老尽矣由今视昔其有余慨焉公所着有从吾滞稿若干巻奏议一巻名臣录賛三巻政训一巻天曹日录秋台録北岳代行录各若干巻续修莆阳志十巻成都志二十五巻某生后迹疎风味同也铭其容已耶铭曰皇明抚运世有文武元贞气完岳降申甫烈烈惠安遇我英宗又我宪宗又我孝宗纯诚允谅忠荩始终邃学壮猷茂扬中外人有鳯麟国有蓍蔡治大老端毅椒邱公防其间千一其流基有唐虞翊有尧舜爰及都俞天子之圣帝念遗徳曰予易名曰予赠祭曰予经营言则惠安两峯峩峩万目之观
　　明进荣禄大夫太子少保工部尚书刘公神道碑
　　治丙辰资徳大夫正治上卿工部尚书刘公梅坡三上章致其仕情恳而词益哀孝皇帝怜之加太子少保还之延平途给驿家给廪月为石者三给役歳为名者四所以优念者勤复上即位就家进荣禄大夫优防鄊梓者一十有六年正徳辛未以上距宣徳已酉寿八十三以逝讣闻上赐祭者二啓万夫人凤山赐藏合焉公讳璋廷信其字幼孤万夫人安节忍贫育教之遂知奋励砥行劬书阛阓一室閴如也天顺丁丑第进士为戸部主事郎中佐防综棼吏无得胠箧以窥微利稍暇繙阅书史以开广聪明畅文辞而精之隠然公辅之望不涉速化乆之防大政山东东人饥道殣相望薰蒸成大疫同官五人染其三以死公视无怯水争蛟龙陆走埃氛穷僻邑以至倒庾劝分药病而掩骼心力俱尽民全活为多迁浙江右布政使寻转左浙歳俭米二十有二万而畸军食告匮几为变公径支积余二万五千两给军方请后闻之罪时王端毅公为巡抚贤而容之公复经理为后继者疏存留盐钞易以米而稽其屯之额以为定支穷见至隠利孔塞吏奸抉于是用给犹余藩之政为之一清擢总督江淮漕运兼巡抚右副都御史时河洛饥南京主事张伦疏割漕米八十万石由黄河入汴以济宪庙可之命公运其七伦运其一宋漕规江不入淮淮不入汴河性悍急非江淮之舟能济伦未考也公募巨艘与习河势者并运而前覆者溺者核其实无问河洛得济民全活又多明年江淮饥公先事防分仿范文正富文忠拯济诸法举而行之蠲其租罢其歳输供应民全活又多郧襄蝗大作公又巡郧襄有梦者曰巡抚至蝗灭公至大雨蝗水死以尽又巡四川令民输粟补吏稽司属赎刑入粟之多寡以验廉墨积以石计者百万而余人疑其迂比再歳连饥深赖为济不足犹取粟于荆溯游而上始服老成计事之蚤民全活又多其他复灶丁之输银解部以准除盐课种马限年责驹以二嵗始以二十嵗止为常解偹用马匹不责地产定为直匹一十有二两解部与寺给军自买而防验其直之当印马改差御史代武臣以杜渔利运军京卫外卫一体支米在淮南时也刁农鵞儿鹁鸽乌都鸡公五寨夷负险絶粮道公宿兵二路示夹攻以智将提劲兵入问其罪夷惧诛降播州宣尉杨辉溺爱其庶子友贿其乡当轴为立安宁宣抚而官之友遂谋夺嫡诬其弟宣慰爱友反谋下刑部侍郎何公乔新偕公案验发其奸除其司割平越一所官兵守之友裭职销印置之保宁周防慎密部下帖帖以靖在蜀时也入为工部侍郎迁南京礼部尚书又入为工部尚书营建节省与彭公从吾张公时敏同时称古意公不治生产既归敝屋犹故戸之税不盈一石童仆鬻贩自给裕如也谨洁宣整无躁动无疾言举武不差尺寸三事标表有东郭顺子之廉子产之惠一念人国庚午予再起征蓝深惟进止之盭则以问公公曰事闗安危在老夫即日起是时公八十余矣老成忧国杜祁公是心也刘有厚徳祖彦高考通俱锦衣卫正千戸累赠资政大夫工部尚书祖妣钟与妣累赠夫人配累封夫人子三男皆不举一女嫁为蔡指挥贵妻亦卒为公后者从孙华亲贤择也呜呼谓有公啬一后若是耶天之道何如治初诏大臣各举堪为藩臬长僚者公举俊时与公未相识也古者辟荐不谢至死则赴吊公非俊知已墓道之文容非俊责耶公所着有梅坡集清永成一家言贤声伟绩义得易衔名董狐之公宜不为身后冷热异态意有待耶词曰光岳精英钟为钜人生此王国为鳯为麟天佑皇明七叶神圣作周于祯不显以盛明良四代公起其间靖共慎密有重如山不竞不絿于惠且直士以范型民以衣食敭厯中外肃肃在公帝曰劳臣作朕司空有誉有年礼不筋力寄懐故栖艮坎丹碧言归言旋于狎巣许松桂盘桓海鹤俦侣物忌于完白傅弗嗣士防亦新御龙孙子
　　明封文林郎大理评事林公槐庭墓志铭
　　封评事槐庭公之卒也子知府富由宁波来奔塟石门奉公从父弟按察副使孚可所具状请铭其墓公林姓九牧端州之裔予族诸兄也英爽美姿仪鋭心问学从世父兄曲靖知府舜卿公治经既夜午犹书声琅琅予为之私愧曲靖公既进士意必及公乆之知厌举子业以诗自鸣羣体杂出往往有竒思率直善饮饮人饮于人无不尽量防畛不设而不流为同公私事无一遗落事尊府封顺天推官公弥宣妣赠安人友其弟考功郎中塾黄氏方氏妹尽子道兄道塾富教均而严遂同第进士京推与公同日官封富忤逆珰落评事为丞潮阳寻又勒致仕犹恶报纷沓公忧愤欝结一付于酒家常苦无继曰恨不为东臯子待诏门下日给酒一斗彭泽令公田尽种秫李翰林裘马易醉尝酬贺客按五香法造酒二石自饮其七客仅饮其三逆珰既正法时事就清富起郡丞寻转守公断饮自制而疾已弗治正徳癸酉六月念又三日也生景泰辛未六月二日年六十三娶郑教授迁善公女继方教谕和叔公女封孺人子即富女嫁郭汝华朱道明黄于深郑以调孙万仞一阳四明孙女二曾孙曰金墓在公曾祖同知洪公左垅与祖潜夫公面相望塟公从右次则方寿藏富之妇张妇翁二孺人左而祔焉呜呼公学不事进取声色俱澹而行无可疵独未忘情于酒其达耶托而逃耶抑心固无醉与流俗之溺异矣富趣尚甚勇不竒曲以直安罏鞴行理有声可谓有子矣铭曰仙箓谪真下为逸人隘视物表九宇一尘雅调杰词陶情阮思有戢其华寓醒于醉有作有述众凑羣和神理忌完兰摧玉破穉梧新桂有蔚斯阡有腾晶英有叶有年
　　眀承徳郎致饶州府通判事林公古廉墓志铭
　　饶州兄源庵公之疾某视之日再至比卒哭而深悲之士夫耆人援私諡于某曰贞曜贞晦者例也私諡源庵无古亷宜二庠生复言之提学姚公英之与在乡贤祀典公孙夫方方伯夀卿为谋掩幽之石陈氏甥提学玉畴为具事状子璧孙干芳奉以请呜呼是铭也无所谓伯夷传郭公有道之碑者欤公志尚高古视世龊龊无足当其意所生父监元公时乐母吴孺人也爱之专所后父邑博公时望母吴孺人也爱之又専邑博之遗女兄弟曰与则与曰优则又优自荐丙子凡五试礼部竟就吏部试通判饶州自安澹苦粗绵大葛食一菜公出食亦一菜间以细鲜廪余责之供者以去人称菜林当事直前无忌避轮蹄轧轧遍湖之东西风宣滞流人得安事分豪食风为阻鄱阳珠湖藩府专为利永丰湖田要人亦专为利公尽夺还民上供陶器主者为居竒公疏其扰徳者广以泛柄要之忤独积以专吏部课在优等一日传落本有名侯察使嚼齿防髯抗声白其屈曰江右官皆可去渶不可去部为惭怍然竟无敢抗以解朝论大哗江之西又大哗饶又大哗留之既不可送之境上羣号泣为别别既盻盻自失子良防毅羣系恋有今焉呜呼其亦可伪为耶公挺身当怨心尝在民不涉为妻子私地督运京储途费以代民输俸余以筑公路官九年囊仅百金犹幸先人遗业配王安人铢累粒计百意为挽拽饶仕闽者为立其子故食宿给衣无至褛裂晩年禄养于子以裕身为物观义必先倡俚儿举事惟恐及公知为短于是乎有型范焉卒正徳壬申八月二十二日年八十三子珙璵先卒璧驿丞汝明典史孙八人曾孙六人女孙女十六人云洞祖茔右股公遗蜕在焉呜呼吾林仍袭清白佥事公曾殁无棺中允公长懋名菜林员外公长清敝袍自适孤风逺韵乡族烱烱然至于今光气廉浊立懦公嗣有余烈矣公讳渶字曰景源铭曰叔风袭流物恶其上竞附羣趍芳洁谁谅鹤琴世逺落落无同一钱杯水先生之风
　　明赠承德郎戸部主事前埭郑君敬轩墓志铭
　　郑名大姓倡莆学以振初响湖南三先生也三先生露为盛居前埭者四世孙评事臯始与林鳞次仍世有防二祠翚接毎旦日林诣郑郑亦诣林交拜祠下成礼而后去组承袭二姓相颉颃青乌家附防之有前埭一青龙之防乆之郑仕籍稍稍异犹儒官肩立予年友瑗犹举进士为仪制郎中有名启学源清之父子虽雌伏林下犹隠隠然儒绅风素农末作耻之家竟落传敬轩殆不可为支柱犹强挽拽续口食时弟妹之昏嫁其执役海上也主帅廉其畏谨引入幕其所主画往往符法意有过政掖护开解徳者多以无怨成化丁未以上去乙亥裁三十有三年忽疾转亟人曰邦礼子玉方九龄呱呱然在襁褓家如悬磬何恃死谋为医祷弗效方是时玉无昌黎氏之兄嫂孤疢无瘳附皇甫氏之外家其有异范公文正之境者乎而坚忍自割若无其贫固知郑氏有后也稍长眉目清发其美如冠玉録竒书辄心记为高南窓鉴识延教家塾黄藩防仲子瑞普异之妻以女玉领乡荐上春官留教浙浙阃帅崔君之子卫帅某又异之又妻以妹辛未玉第进士为戸部主事以年劳赠君承德郎戸部主事玉配赠封皆安人物色者之望其副耳矣清门落姓所恃者泽未斩耳譬之古木枯悴重若可怜而孤根未拨由蘖渐长拂青烟而凌层汉固有待也郑之起亦埶然者重以玉之自振耶予名好奬士玉与王秋官时行始发解以予一日长来诣云庄深器许之二君果善植立孤蹇中以自标异遂为来贤私庆幸名家之有后而玉得勉伸情事以铭予请呜呼是固起坠之观世风者之责玉之志可哀而王君之状其足信也其容辞其容辞君讳楹邦礼者其字碧濑之山郑之祖知府郎中公之藏之左祖之藏卜焉祔祖者君正徳乙亥正月庚午者塟日也铭曰有厯亦年有施亦仕有要终竟曷齐曷否有美而贫衰莫心死视履考祥有粤贤子龙光离离冈树腾紫
　　光禄大夫太子太保兵部尚书刘忠宣公神道碑铭
　　国家仁育区内元气毓和名人间出以茂賛鸿猷弼成治之治若东山公殆非偶然者公讳大夏字时雍上世东平刘氏宋都统制寳从岳武穆平湖南隠华容之东山十三传为公未名杨文定公为之名未冠黎文僖公成之学发解首为进士为庶吉士与李文正公同读书中秘主事职方郎中车驾而复为职方也名逾起中贵人献取交南防索故籍匿其籍朝鲜贡道由鸦骨闗迂回数大镇达京师奏由鸭绿江便公曰祖宗微意孟密赂立安抚为滇夷患固有以阻之于先者矣敌犯云中师失律檄书告急仓剧有余辨权珰大异属意荐少司马亟求防知闽藩进两辖寻进副都御史有事河决自上流孙家渡疏三十里四府营疏十里聫长隄以分大名山东水势而别河张秋之南以行运舟河就驯玺书褒赏入为戸部侍郎宣大便就籴为势家利公别储募商民寛士饱乞告起左都御史总督两广军务两镇出私卒十三村薮盗为之衰止入为兵部尚书召问所辞故曰民贫恐生变本兵重地臣无敢来数日再问征有常制曰近恐不止常制问兵曰与民等贫举铎木香材无艺之征与转漕畨操了责私役诸苦上曰岂知至是诏诸司条弊政与分外之征疏闻淮南思变为寝问嵗储不给财何在曰广阖省嵗廪与中镇歳索犹不相当上谛思乆曰求如邓原麦秀者用无宁已盖廉珰也又问安得泰平如帝王时曰求治亦难太急但如近日与台阁议当而行乆之自治苗逵乗敌报欲刼营上语公因及永乐时破敌之意公曰当时邱福兵俱陷近河套亦幸免且今兵力不逮未若战守为计时戴庄简公在侧賛是言上曰微二臣言防为所误肃副将鲁麟恃部落要大将不遂弃归愿抚其众奏至上问公公曰第叙其先世归附之劳从其奏兵权去无能为麟果怏怏死是时上慨然君臣相与之盛凡召公偕庄简为多名而不官至幄前左右却立大政事大封拜大厘革密议移时间及左右未对曰畏之乎曰犹疑朕聴寺人言乎语乆起踉跄行上老之令扶以出不受私贽与金请老命温防为谕留有间密语之备忌公无独异流然者蓟州密云保定缮城増戍奏还其畨阅万兵隐然京师两腋有造飞语宫门者上曰是岂外人可到有不得私役是军者至是上眷益深公之任益重知无不为世方改视而孝庙升遐公亦致其仕去柄移逆瑾缙绅罗致以尽尤心于公芳宇替之逮致诏狱得屠公滽救解犹戍肃瑾诛释还道复光禄大夫太子太保兵部尚书归六年丙子五月晦日雷电风雨大作已公殁夀八十一高祖光祖曾祖必至祖御史公行简父察副公仁宅并赠兵部尚书妣配并赠夫人公开朗平粹休休然乐善贵不忘贫与人言忠孝教士亷谨教子孙士农不乞防预夀藏所居西五里仅记其履歴大都乆之追赐塟祭諡忠宣录其一孙国学俊忘年味似虞公梦公率寓诗于隠公亦为予私念更烛情事无复山东聴雨时矣神道之文祖修之请抑公之欲也公清约如知白先忧如希文公望如彦国能防大事如子明忠结主知望实孚于中外问安否于裔夷其仕其止其世可知也铭曰粤古在昔岳降星精邃猷方格坐庙以行黄发询兹底里孚契如水如鱼于斯允俪良臣惟圣商实维贤于是献替一日三宣风时海驯遗弓斯泣悠悠苍天斯日何日泰陵昻昻岳俯一方公化在东公神在旁明奉政大夫山东按察佥事中江刘公墓志铭
　　五清刘先生尊甫奉政公之殁去今四十有八年有状有表传者四而铭阙焉以属于俊曰瑞无有茍尔矣呜呼俊恶足当先生之辱哉友其子以铭其父宜公讳时斆字用行别号素庵曾祖得贤元季避地自平江徙内江之中江居焉传友义传鉴是为公父封承徳郎刑部主事母曽封安人刘世徳隠承徳公尤孝让以载植有家六子伯氏仲氏有仕偕意尤独公乎异责所必成公亦力取自副年二十五魁于乡又四年甲申第进士为刑部主事转员外郎又转山东按察佥事分按东兖兖终讼积数百事逮数千人就系动数三歳公裁决浃月而尽讼为之衰济南北旱先期民祷蠲租平籴药疾食瘠招流而瘗殍力且匮献计巡抚以亟请于上得发米二十万石银四万五千两钱五百五十余万民赖全活东人安公公亦不东乎薄也甲午巡淄川疾作犹强厯数县至长清舆还越七日不起二月二日也年三十九察使王君琳提学杨君琅检其笥敝袍数袭俸遗无十金问其仆泣曰官人禄致二亲故业让伯仲而尽无独无敛存亦无生为也偕僚贰悲之时五清穉弱田太宜人恸哭五清亦恸哭哭絶复蘓蘓复恸哭声不忍闻又悲之相与为敛言之巡抚为护归其丧于是丁酉乎塟公高亢劲直法用仁施仕不学废视天下事若不足为权珰有事于东蹐先避青守假力求荐考竟下庻僚甄别铢两不渝覈邉储议兵食风裁骏发台察无过者著述思亲有説自警有箴教子有记凡诗文有集在同年友李文正公郎署友彭恵安公张庄简公意皆有所到公独不谓然然有子五清文重词垣忠谠动于朝着以有兹贰卿公进奉政大夫田进太宜人后之偿未艾三公或未然者五清即瑞娶汪封孺人孙【缺】孙女【缺】墓太平先茔左次铭曰楚时蜀居此维与宅松茂竹苞爰续维百储祥啓淑笃生台臣四时屈蟠世旧而信庭絶寃称巷有颂语赈食奚从天子之所人肥我瘠厥疾用罹于赙乃殓黑风辛悲家乏寸遗目有余瞑言嗣徽音厥终有令
　　眀进资善大夫四川右布政使致仕例进一阶翠渠周公墓志铭
　　昔者壶山崩或测所应于予予意必翠渠翁一夕梦登公堂空一机书归休二字其上觉而测曰噫归死也谓息为之休空一机世机乎息矣行其庭不见其人公殆尔矣时夀八十九未数月果病移席中堂子大谟镇海扫松乎至遂逝正徳戊寅七月八目也呜呼其不可作矣周出清江上廊仕族公讳瑛字梁石号蒙中子白贲道人翠渠其最后号也父讳举赠奉直大夫知州尺籍镇海公生镇海长于莆神鉴古博学善文往往有竒悟景泰癸酉为主司聂大年所知置魁亚又与陈公公甫贺公克恭友善危论高气间取夫名者之忌第进士出知广徳州贤旌授诰然犹厯九载始南京仪部正郎又三年守抚州又五年移简镇逺夫以清华论思之选台省之属曾无公一席之地必州外之乆淹之南冷之抚困之至居夷而极矣王端毅公为上宰进公四川大防寻右辖端毅去公亦服忧潘太宜人既望七之年无用世志矣言者荐公可用孝庙意有所属而公以老请遂进资善大夫致仕尊号例进一阶公政用寛继用严继复静暇举之教民有礼课士有程不举女有禁祠山有辩陂水利着政本第输纳着政均立保甲着政原镇不鄙夷其民文教之修亦发端于此矣藩政别立老格犹以古见迂世之求人者盖亦详矣公广徳有祠有志蜀有志今吏能固少也性不视生产禄入娶三妇嫁其七女急义期功之承凡出费无问大谟出亦无问家竟落雷尹应龙助以金于是白云乎塟配先宜人陈继宜人吴吴今寿八十四子大栎先夭大谟取两魁为进士亦夭南凤南鹏南鹗三孙杰立后之起足信所着有翠渠集经世管钥律吕管钥字学纂要词学筌蹄地理蓍周易防同契本义渔仲潜夫力取嗣响予上之学亦深有意焉予族孙佥事近龙公子壻也状事行请铭予敢操是笔告夫公者前辈旧学抑予铭信也铭曰藏声巻迹鱼水是逢不有偶也齐瑟徒工苍佩彤班天顔咫尺不有偶也朝不一日弗副其长以须其左牧其疲人天子命我退而有作尚白谁粤有扬子我公其传














　　见素集巻十九
　　钦定四库全书
　　见素集巻二十
　　明　林俊　撰
　　碑　墓表
　　重修岳武穆王精忠庙碑
　　乾坤复位孰从而棼之河汉为东孰从而溃之呜呼覆水不收长城自壊人事欤天事欤昔三叔流言天动威以彰周公之德郊迎以归后主委国事孔明而聴之规有混一将星夜殒兴姬絶刘天之意异也岳鄂武穆王之祸天意从可知矣嘅自绍述说行羣邪蛊扇善流布满岭海贻有靖康金人之难二帝北狩中原失守康王即位于南京当是时将相无足系天下之重絶意恢复专主和议王文武忠孝声春秋讨贼大义于羣喑独倡之时谋预机先变随敌运用能手平剧冦志殪强敌前后数百战无不竒防走乌珠朱仙镇破之金人沮丧号令不行燕之南金将密受旗榜乌珠惧欲北遁两河忠义向风焉复中原清朔漠迎还二帝一渡河间尔而速诏班师竟出书生之所料使垂成之功坠于一旦故地复为金有桧奸志犹未伸也重心王父子以死弱宋右金挟国讐以自固也彼张俊者和之宋亦和之独何哉呜呼此宋之所以竟南为厓山兆也厯考名将无王之烈亦无王之寃者古今一大愤也王相之汤隂人殁二十有二年当孝宗立首复故爵颁封諡塟之杭州国朝与在配享而杭相专祀付在有司其赐额相曰精忠杭曰忠烈祀宇内者不可胜载王之伸在为之不足而贼桧之奸笔诛口骂与王之褒颂同其无穷好事者至树桧剖心铸奸像鞭之殆刓噫桧之奸未料此也邪害正奚利哉总镇崔公居与王邻昭明风烈饰庙貎新之砺坚贞属纪王绩追诵畴昔有余嘅焉辞曰于赫武穆文豪武雄矢心湼背报国尽忠百战艰危经营十稔誓复山河还轸二圣天不北宋鬼臆豺声金牌十二煅炼狱成地黑天昏日星载覩祀有牲醪锡有茅土奕奕新庙风旛云軿于昭厥神率土乞灵
　　惠新立文公朱先生祠碑
　　泉之惠安故未有文公朱先生祠常熟陈侯逅以进士来令请部使因灵女宫立焉不费而功告成亦善变尔矣夫道正与邪也正难悟而邪顾易以惑故邪常胜正鬼道盛而人道衰心为之不正矣君子有独知之智独断之任以自执开悟歆发之机灵女何神頋使世血食兹土为吾民厉哉然非立其本以胜之庸知不为后之复罗池立庙在子厚人犹倡为之矧灵女鼓奸羣愚崇奉复固其所耶本自吾道始道至夫子而盛至朱子又盛穷造化之原达圣贤之蕴固孔氏心法也身纲常之重以独收继往开来之功固孔氏家法也道大难容丰其有以啬其遇直俟夫来者之尊信家有其书人宗其学以经纶大经衡量大政树道声儒烈于天下然后朱子之范型无易故自婺建之乡与夫宦寓旅寄莫不有祠而一判同安再视漳郡往来讲道于莆者屡屡惠均过化之地而祠独无举其非诚阙欤斯侯之仍力承匮塞弊絶萌植本崇儒开迷警寤以昭示民极使朱子之道如日中天水行地晓然知所由兴起焉则趣尚齐薰蒸一相须为礼乐教化之归虽有曲畦邪径挽之而不能入遡武夷汇洙泗人文昌防世风载还殆征诸此欤昔李繁刺防州先新夫子庙侯先斯祠自余悉升宜祀黜非典政首及化古今人固相逺哉深为惠幸之乃作迎神送神之诗曰紫气兮融融有炜兮新宫防峞兮朱碧峙乾坤兮耀星日神游兮无方俨公像兮堂堂严祀兮有奕乐在悬兮几在室牲肥兮酒香神来格兮洋洋道帜兮云集文兮颷举之间兮化之所孔步兮颜趋集成兮四儒宣灵兮发响朝上征兮夕孤往
　　嘉义大夫南京兵部右侍郎王公墓表
　　治辛亥九月六日南京兵部右侍郎赵州王公卒事闻上赐塟祭阁老李公賔之为神道碑少宗伯傅公曰川为志铭都宪史公天瑞为行状公子壻水部主事宋君凤属俊墓表呜呼古人重知已知俊宁逾公耶势相忘道相下疑相商略以行一酒之防偕乃板桥论别目俊曰宪副宪副遂咽不复视黙然含涕书考吹誉过情呜呼俊何以得是于公知已宁逾公耶公修伟异人人重迟不戱曹文忠公物色异之妻以女治礼经领景泰癸酉京荐甲申第进士授工科给事中充蒲藩册封副使迁都给事中累拜湖广布政司右防政右布政使贵州左布政使进都察院右副都御史巡抚云南兵部之命语俊曰日者推吾良验吾数且穷行归故谢疏有明农期得请之语用见已意道得微疾方礼上假寐閤中梦张尚书为具奠砉然曰梦与数符其殆弗兴遂付所侍孙庆家事付所属检囊具棺授以殓法不祷不药不乱志沐浴衣冠俟尽生宣徳戊申五月五日享年六十有四讳诏字文振别号慎斋曾祖思义祖理绛州判官父昻封工科给事中晋宁徙赵始此妣张赠孺人子缙义官经州庠生孙即庆防孙仪伟墓在郡故城之南原公朴直纯整无伪行衣敝如新坐不仄作止有常伺之恒不爽一武居丧不事浮屠法趋向甚正植已甚廉防族党甚恩待寮吏甚公以恕藏疾匿瑕乐进人善多识书史不专发为文慈懿皇太后服成适孟秋享太庙公言新丧从吉非宜乃引古摄祭暨遗诏毋废祀之文上请裁可六科论事过直宪庙御文华官校手杖临之甚威众护肤胆落公守不可神色自如抗言曰臣愚触忌讳犬马之诚实惟为国上壮之怒解杖竟无害同年于守正谪官同寅高文着病死赠赙甚至都宪原公杰经畧荆襄举公将事増置行都司郧阳府县具适机宜玺书褒嘉遇荒先事存恤天旱祷雨时应虑囚多平反要囚间可生道俊异其文公阅问故曰将使矜从戍减公喜揖谢土官奴怙势搏人死托言马践公主疑颇力俊曰马入屋势杀岂得践死弗从公弗怿乆之得罪贯状亟谢曰前者执是老夫虑不及其虚懐类若此孟密谕成悉更前政土官竞袭折以礼不涉近苞苴诸夷帖息安南为之寝谋镇守利入裁损十七八巨掾假威福都阃折腰弗礼公寘之法责戍桂南两府官从褫魄敛弗肆左珰为金寳玩具将进卒公疏明主不贵异物宜付所司抉其寳范为金备用毋令上供滇故官不能归妻子多就戎募鬻为良家奴公谕诸道资以道里费得归甚多尚书吴公云死节乆且泯公白其事得諡忠节与王文忠并祠昆明改额二忠公行实志弗载公子孙弗及知俊间知者呜呼争名风炽讟媢竞起在敌已然用上下下厥尤艰哉休休我公徳音不忘式表公墓显示无疆
　　奉政大夫广东按察司提学佥事宋君立斋墓表
　　立斋讳端仪字孔时宋姓李唐间居后埭徙晋江又居后埭漳州推官铣也四传至知涟水军邦光又十一传为沐阳训导讳劝生国子助教赠礼部主事公汝勤君主事子主事学正安州君侍安州屈其学人在郡学黄司副汝亨郑郎中仲璧以文自雄然考究皆不及君孙少卿志同甯同知永贞太学有名君与齐名乡试第七人廷试六人歴礼部精膳祠祭主事主客员外郎奉政大夫广东按察司提学佥事君仁柔恭谨色温而气和善开譬于法不借而事就功绪人无怨言出纳礼部公廪上之至要下之则至杂易怒善谤君处之静胡畨之使倚朝贡为干请叫讙搪突不可折柔君处之又静长贰倚信之独不为邱琼台所知提学之荐出气力遏之琼台死君得提学玺书行事时方募民兵求善脱者争谋学籍龙门新宁设学求速化者争谋致廪贡谋幸乡人谋教书溷人事袭往而有君处之又静凖墨内寘而外居若愚通慇懃述劳绩于大吏与稠人广众争是非讷如也辩析疑义论人物贤否天下古今事得失如倒囊出物事主事吴安人至孝侍疾持丧情礼恳尽尤注意儒先割提学公费修濓溪祠进廖公子晦配享进吕公大临道学传真公徳秀李公道传何公基叶公士龙考亭渊源皆独见也君诸生时对乡贤防已为潘知府舜弦所赏既释褐位署益清毕力淹贯彭惠安公续莆志防订为多所着成书考亭渊源录莆阳遗事莆阳旧事偶录莆阳科名志乡贤考高科考宋氏族谱立斋闲录未成书宋行朝录广东通志畧人物备志天不假年五十五而终治辛酉七月也又明年塟柯宅山呜呼立斋不可见矣墓之铭郡新志之传黄未轩两着之详矣子元翰解元复请表墓之石呜呼固交游事也尝闻之狐温百腋鸡饫千蹠书求多闻易大畜君子以多识综博然乎哉文囿事区宣闳而含讔记述之难也钟期死伯牙絶弦匠石感人之亡辍斤而不运知已之不可再也立斋盖屡遇焉世自有不死立斋何悲
　　明尚义官山沁陈公止庵墓表
　　山沁之陈自寳谟阁待制公次升宣义公次顔兄弟起元祐间危论直槩为时名臣庆基既啓祚世以昌袭俭似贤率不坠名家风素居以厚赢入国朝四乡腴田半焉大役兴财力之征重戸槩不可支家无脱丁荒业遍平埜陈于是中微宣义叶孙承事郎公公逋山积缧囚幽系鲋涸而蜗枯身世重若笼鸟晩嵗始举止庵公当钟爱之际頺落摧沮之余望成立奚有哉止庵锐往超悟拊髀思奋不数嵗逋告完田之荒渐以治失渐复而有焉正统间我英宗念民罹冦复其租三年陈复独多擅有完利止庵相承事公于外配林氏相姑于内拮据节缩劳瘁穷日力于是荒尽治而失亦以尽复嵗别顷畆为常郡之富遂颛陈氏乃新祠宇营居室取完与固不施镂藻又因饥为输粟先承事次及身次及其子又备贷本千石于乡时其散敛中易如常平最后续以田四百畆之入则所谓义仓义庄者桥道之修重费不吝请棺请药衣米婚嫁之求亦往往而副时同里大姓郑必谦并以行义重乡评止庵尤韬晦濡迹朴钝不欲一厓异上人身无绮衣口不言财叩之笑不答誉则不居有犯则唯唯然退对客危坐无大语质曲直一言而定无不服者诸子颇饰池馆非欵客不复赏视或疑不识清致止庵曰汝祖更不识盖训俭也讳俨字徳威曾祖嗣祖恕父即承事公讳卿母张氏子国子生景贤尚义官景星隂阳训术景福景山景员孙在芹在桥在举生正统癸亥九月卒治辛酉正月墓卜大蜚山既塟景贤以侍御陈君希周之状请表墓道之石呜呼成立之难登天然高门落以复起又难也止庵若诚易盆盎盈溢止庵若虚焉廉施自许借一官頋为民厉止庵仅处士有逮人之泽焉史称太丘在乡闾平心率物行成于身而道训天下宗风渊轨其殆然乎太丘二方承则羣仕魏为司空止庵诸子有劣视二方诸孙有絶羣而上者乎其无蹈惭卿惭长之议矣呜呼古今似续难矣哉表出之以并告在后
　　眀进亚中大夫致四川按察司副使事东山黄公易斋阡表
　　易斋黄公荧敦实既营乐邱自志之又属意其友林俊表焉呜呼是俗所深讳而不欲言者况豫之耶夫生寄死归达者所易视而讳者未之竟免也死生亦大矣任情死生于仕止得丧何如耶公初以成化壬辰进士尹玉山起为南京监察御史伛偻抑抑巽下予意新台官过矫屈为是何也公先丁御史南涧忧服除改北台三奉玺书巡长芦鹾司迤北漕道四川云南贵州戎政酬接闲都周详商略无径断语私服充养之素官六察殆非宜然也既之伪者夺燥者息隂贼惨狠而激讦者消沮声迹泯然事缓急竒办固有以孚而移之前后论列事为多官贤否治得失十余事尤荷我孝宗敬皇帝嘉纳公固不察察人细过固持其大也在云南有赵都司晟者骜悍不可驯独帖帖惮公巨珰遗财当事者避余烈公从容一语覈其数非刚而善用能之乎夫竪目张声嚼齿大骂凛然若生风临小利害辄隠忍循黙犹自谓老成得重厚体然乎哉予亲见公南台及云贵时事道玉山又得公之流泽故政呜呼今之官如传舎谓一令三十年犹有存记如许耶公为四川按察副使能望隆起显叙方有阶入贺过家拜母林太孺人眠食无异然已八十而九公曰自恶而致其情哉遂疏致其事所以致恱太孺人者纎巨曲至又四年太孺人年九十二方终公擗踊欲絶是日鸟百数绕屋悲鸣不谓事适尔如是公善事前母兄友于二弟教子琳琅琛孙某某曾孙某皆士业琳诏诰皆郡庠生念顾孺人同苦既卒竟不复娶惟侧室栢氏自随今迁顾以合预祔栢之位其兆因南涧之东址所谓高士冈者初正统庚申太孺人梦虚空中紫衣人呼授以物以衣承之得鹤雏是嵗腊月十有八日生公鉴形者谓之鹤相冠带衣履书画百物精致防洁居宇絶一尘既老乐五松号五松居士人谓得鹤之性抟空闻天大槩近之而跻高诣极鹤之类率不能齐独公乎哉表曰百羽品流鹤居凤凰之次圣人在位鹤与凤凰翔于甸盖清也而亦时也羣鸟宜无及焉易斋明心藻质舒敛自由不黕防于羣汚以超乎羣物之上呜呼观夫动则贤可知矣
　　明中奉大夫广西右布政使拙庵伍公墓表
　　正徳辛未卒广藩右辖拙庵公也子符亦右辖湖南留侍未赴得自尽于公碑铭二笔得吾师少师西涯翁吾友少宰圭峰翁二翁名宗工良副矣左辖吾闽又属俊表其墓呜呼其无已是心乎公讳希渊字孟贤伍出安成显姓安成擅春秋伍尤正传公在诸生与羣从佥宪君希闵号双璧天顺癸未公防试礼部名第四程式之文无涉芟润名一日震京师传置之天下为竒歴刑部属予辱尾公后繙阅旧牍法比精练公独先辈人英抱直槩同官能道者部之大狱两畿之大狱浙之虑囚皆择能授公公当辄平为司冦诸老鉴赏荐台宪荐廷尉丞坐与审录贵臣争是非阳虽公屈而竟行其中同知广州清戎多袭具文公搜摘弊隠二十事中其肯綮御史行其式为式郡事属公寃伸滞流费省而諠以寂有无公不成府之謡分捕山后剧贼谋预机先与陶察使鲁功为埒部知广之宜公也擢为其府知府临人出政预有以塞其利孔清其弊源布行其寛大以基教化宜其下以孚乎其上之人官能连旌宪使藩防连荐广士民在京师者羣然哗所欲留部知广之果宜公也擢为其藩防政令行于百越岭海之间人人指为钜人长徳左官放臣恃若地主若疾得医风雨得大厦以庇姻族乡聚之施亦然立弟之孤禄之入至委而尽独不事媕娿规规然校礼柄人触忌讳既迁广西右布政使念父员外翁春秋高纡道省牀下因得以视药视敛视塟以自尽于翁及其刘氏继母丧既除遂无四方之志而符亦进士累如公官乡以为难公亦为之私慰呜呼外藩之重至方伯而极矣昔栁公绰与子仲郢并节度使公同也公绰善事继母又同栁取进士四人伍八人公及符及正郎全祖孙三世栁其或少也仲郢及玭之到将无同乎伍自御史翁冕贠外翁体祥徳厚开先公世引之栁根叶之论殆然至谓孝友敬忠食之醯酱伍无一日无墓田云物固有席津润而被龙光者矣表以并俟之
　　明上林处士梅竹墓表
　　自予始识事及见乡先生长老退让朴醇礼益恭言呐呐若不出诸其口运猷凖物迂缓若难副而竟揆诸理以合族祖学士赠侍郎公澹轩尤浑晦学者称上林先生子处士赠知县公轩居然风素予谒侍郎公道遇知县公退未尝不发愧也嗣是风渐异上林子姓犹善循袭梅竹公又尤也予还往群从中比见公退又未尝不发愧也方知县公侍翰林公独身留家发未总已善酬酢内外事事祖母淑人刘淑人邹敬顺无违友其弟锦衣经厯钊相和应掖导成学以掇取乡科侍郎公既请老知县齿亦就衰妣达孺人亦丧明公日任两公之劳偕配李孺人相达之作止却疾扶衰检方而伺脉岐黄之学为精姻旧屈致与窭贱而授方饵良効虽无屑自见惠在人多两公与达先后厌世治丧一如礼营凤凰冈之赐塟安田洋之塟勤悴连三数年季弟锽幼孤择之师周视其成惰今与伯子潜齐声郡庠仲子渠锦衣子希范同取乡科为州守郡倅渠今后叔弟铉孙棠常棣乔木有梅前后辉映家学世范数百年公犹视若单族抑抑敛畏学取缮性以护养淳源睦周亲而薰晋鄙诗祖唐书祖晋篆隶祖秦而皆有所似粹谨之誉无间戚疎为郡伯蒋公云汉王公弼独赏蒋既方伯犹纡藩驾巡按宗公彛列笃行五人公第二其循尚义其殆非其志也故犹曰处士处士讳钥字与慎吾林九牧端州二十一世孙于予为族父行素清羸在相法宜不为寿犹歴正徳庚午年六十七以终潜既治藏知县之右以舅氏大理寺丞李公长源之状请表固有道碑也文曰戢采敛曜含虚若无器车山隠名劭迹孤复命于完世机消息伊梓伊桥堂对寂繄仁者夀粤作非相灵庆伊緜玉枝云上
　　明文林郎锦衣经厯四雨林公墓表
　　侍郎澹轩公之再起林氏也以敏特取大科以纯永收物望被简知而涉华要经纬一机章采无易赠知县拙庵公犹澹轩也梅竹四雨之伯仲犹则拙庵也四雨秀眉玉色神鉴整朗动人年二十一上第于乡蹶礼部之收者数四始就吏部试知县金华日综民政导人以礼祠何王金许四先生处其祀事贤问宣流用被有旌命拙庵如其官毋达配郭配黄皆孺人公寻有锦衣经歴之授缓苦泽燥利导其媿沮柄要徳助已为多力勉为之受怙席有所杀其故然犹坐是滞留治乙丑夀五十八以卒后之乙亥黄六十五亦卒公居常善晦有曲处无薄施礼卑言择恐恐然堕素风干清议以汚前似其固有畏也昔范蜀公之孙祖禹着唐鉴王献之之书得右军笔法公四雨集通鉴余录颇视澹轩而书格酷与拙庵为类型冶世观之下崛起殆有间者郭世早黄似郭而贤二子郡判希范又贤希教达而敏孙曾梧竹九牧端州之世将复始于兹矣作室家者基固而筑之密时其葺治世世存可也奚赖崇巨观而隘前式抑乆而后大物理有固然者澹轩讳文拙庵讳轩公钊讳汝度其字其墓先谕徳左次表曰濑故卜石食繄四雨嗣双璧呼曽孙并宅神光离离斗千尺
　　故中顺大夫桂林知府方公墓表
  </div>
  <div class="pagination">
   <a href="见素集_page6.html">
    上一页
   </a>
   <span>
    ...
   </span>
   <a href="见素集_page2.html">
    2
   </a>
   <a href="见素集_page3.html">
    3
   </a>
   <a href="见素集_page4.html">
    4
   </a>
   <a href="见素集_page5.html">
    5
   </a>
   <a href="见素集_page6.html">
    6
   </a>
   <span class="current-page">
    7
   </span>
   <a href="见素集_page8.html">
    8
   </a>
   <a href="见素集_page9.html">
    9
   </a>
   <a href="见素集_page10.html">
    10
   </a>
   <a href="见素集_page11.html">
    11
   </a>
   <a href="见素集_page12.html">
    12
   </a>
   <span>
    ...
   </span>
   <a href="见素集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
