<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 9 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 9 页/共 46 页
  </h1>
  <div class="content">
   此学不明于世乆矣而旧闻旧习障蔽纒绕一旦骤闻吾说未有不非诋疑议者然此心之良知昭然不昧万古一日但肯平心易气而以吾说反之于心亦未有不洞然明白者然不能即此奋志进步勇脱窠臼而犹依违观望于其间则旧闻旧习又从而牵滞蔽塞之矣此近时同志中往往皆有是病不识以乘别后意思却如何耳昔有十家之村皆荒其百亩而日惟转籴于市取其赢余以赡朝夕者邻村之农劝之曰尔朝夕转籴劳费无期曷若三年耕则余一年之食数年耕可积而富矣其二人听之舎籴而田八家之人竞相非沮遏室人老防亦交徧归讁曰我朝不籴则无以为饔暮不籴则无以为飱朝夕不保安能待秋而食乎其一人力田不顾卒成富家其一人不得已复弃田而籴竟贫馁终身焉今天下之人方皆转籴于市忽有舍籴而田者宁能免于非讁乎要在深信弗疑力田而不顾乃克有成耳两承书来皆有迈往直进相信不疑之志殊为浣慰人还附知少致切劘之诚当不以为迂也
　　与戚秀夫【丁亥】
　　德洪诸友时时谈及盛德深情追忆留都之会恍若梦寐中矣盛使逺辱兼以书仪感怍何既此道之在人心皎如白日虽隂晴晦明千态万状而白日之光未甞增减变动足下以迈特之资而能笃志问学勤勤若是其于此道真如扫云雾而覩白日耳奚假于区区之为问乎病废既乆偶承两广之命方具辞疏使还正当纷沓草草不尽鄙懐
　　与陈惟濬【丁亥】
　　江西之会极草草尚意得同舟旬日从容一谈不谓既入省城人事纷沓及登舟时惟濬已行矣沿途甚怏怏抵牾后即赴南宁日不暇给亦欲遣人相期来此早晩畧暇时可闲话而此中风土絶异炎瘴尤不可当家人辈到此无不病者区区咳患亦因热大作痰痢肿毒交攻度惟濬断亦不可以居此又复已之近得聂文蔚书知已入漳患难困苦之余所以动心忍性增益其所不能者宜必日有所进养之以福正在此时不得空放过也圣贤论学无不可用之工只是致良知三字尤简易明白有实下手处更无走失近时同志亦已无不知有致良知之说然能于此实用工者絶少皆縁见得良知未真又将致字看太易了是以多未有得力处虽比往时支离之说稍有头绪然亦只是五十步百步之间耳就中亦有肯精心体究者不觉又转入旧时窠臼中反为文义所牵滞工夫不得洒脱精一此君子之道所以鲜也此事必须得师友时时相讲习切劘自然意思日新自出山来不觉便是一年山中同志结庐相待者尚数十人时有书来尽令人感动而地方重务势难轻脱病躯又日狼狈若此不知天意竟如何也文蔚书中所论逈然大进真有一日千里之势可喜可喜颇有所询病中草草答大畧见时可取视之亦有所发也
　　寄安福诸同志【丁亥】
　　诸友始为惜隂之会当时惟恐只成虚语迩来乃闻逺近豪杰闻风而至者以百数此可以见良知之同然而斯道大明之几于此亦可以卜之矣喜慰可胜言耶得虞卿及诸同志寄来书所见比旧又加亲切足验工夫之进可喜可喜只如此用工去当不能有他岐之惑矣明道有云宁学圣人而不至不以一善而成名此为有志圣人而未能真得圣人之学者则可如此说若今日所讲良知之说乃真是圣学之的传但从此学圣人却无有不至者惟恐吾侪尚有一善成名之意未肯专心致志于此耳在会诸同志虽未及一一面见固已神交于千里之外相见时幸出此共勉之王子茂寄问数条亦皆明切中间所疑在子茂亦是更须诚切用功到融化时并其所疑亦皆释然沛然不复有相阻碍然后为真得也凡工夫只是要简易真切愈真切愈简易愈简易愈真切病咳中不能多及亦不能一一备列姓字幸以意亮之而已
　　与钱徳洪　王汝中【丁亥】
　　家事頼廷豹紏正而徳洪汝中又相与薫陶切劘于其间吾可以无内顾矣绍兴书院中同志不审近来意向如何徳洪汝中既任其责当能振作接引有所兴起防讲之约但得不废其间纵有一二懈弛亦可因此夹持不致遂有颠倒余姚又得应元诸友作兴鼓舞想益日异而月不同老夫虽出山林亦毎以自慰诸贤皆一日千里之足岂俟区区有所警防聊亦以此示鞭影耳即日已抵肇庆去梧不三四日可到方入冗塲未能多及千万心亮绍兴书院及余姚各会同志诸贤不能一一列名字幸亮
　　二【戊子】
　　地方事幸遂平息相见渐可期矣近来不审同志叙会如何得无法堂前今已草深一丈否想卧龙之会虽不能大有所益亦不宜逐逐荒落且存饩羊后或兴起亦未可知余姚得应元诸友相与倡率为益不小近有人自家乡来闻龙山之讲至今不废亦殊可喜书到望为寄声益相与勉之九十弟与正宪辈不审早晩能来亲近否或彼自絶望且诱掖接引之谅与人为善之心当不俟多喋也魏廷豹决能不负所托儿辈或不能率教亦望相与夹持之人行匆匆百不一及诸同志不能尽列姓字均致此意
　　三【戊子】
　　徳洪汝中书来见近日工夫之有进足为喜慰而余姚绍兴诸同志又能相聚会讲切奋发兴起日勤不懈吾道之昌真有火然泉逹之机矣喜幸当何如哉喜幸当何如哉此间地方悉已平靖只因二三大贼巢为两省盗贼之根株渊薮积为民患者心亦不忍不为一除翦又复迟留二三月今亦了事矣旬月间便当就归途也守俭守文二弟近承夹持启廸想亦渐有所进正宪尤极懒惰若不痛加针砭其病未易能去父子兄弟之间情既廹切责善反难其任乃在师友之间想平日骨肉道义之爱当不俟于多嘱也书院规制近闻颇加修葺是亦可喜寄去银二十两稍助工费墙垣之未坚完及一应合整备者酌量为之余情面话不乆
　　答何廷仁【戊子】
　　区区病势日狼狈自至广城又増水泻日夜数行不得止今遂两足不能坐立须稍定即逾岭而东矣诸友皆不必相果有山隂之兴即须早鼓钱塘之棹得与徳洪汝中辈一防聚彼此当必有益区区养病本去已三月旬日后必得防亦遂发舟而东纵未能遂归田之愿亦必得一还阳明与诸友一面而别且后防又有可期也千万勿复迟疑徒躭误日月纵及随舟而行沿途官吏送迎请谒断亦不能有须臾之暇宜悉此意书至即拨冗徳洪汝中辈亦可促之早为北上之圗伏枕潦草








　　王文成全书巻六
　　钦定四库全书
　　王文成全书巻七　　　　明　王守仁　撰文録四
　　序
　　别三子序【丁卯】
　　自程朱诸大儒没而师友之道遂亡六经分裂于训诂支离芜蔓于辞章业举之习圣学防于息矣有志之士思起而兴之然卒徘徊嗟咨逡廵而不振因弛然自废者亦志之弗立弗讲于师友之道也夫一人为之二人从而翼之已而翼之者益众焉虽百难为之事其弗成者鲜矣一人为之二人从而危之已而危之者益众焉虽有易成之功其克济者亦鲜矣故凡有志之士必求助于师友无师友之助者志之弗立弗求者也自予始知学即求师于天下而莫予诲也求友于天下而与予者寡矣又求同志之士二三子之外邈乎其寥寥也殆予之志有未立邪盖自近年而又得蔡希顔朱守中于山隂之白洋得徐曰仁于余姚之马堰曰仁予妹婿也希颜之深潜守中之明敏曰仁之温恭皆予所不逮三子者徒以一日之长视予以先軰予亦居之而弗辞非能有加也姑欲假三子者而为之证遂忘其非有也而三子者亦姑欲假予而存师友之饩羊不谓其不可也当是之时其相与也亦渺乎难哉予有归隐之图方将与三子就云霞依泉石追濓洛之遗风求孔顔之真趣洒然而乐超然而逰忽焉而忘吾之老也今年三子者为有司所选一举而尽之何予得之之难而有司者袭取之之易也子未暇以得举为三子喜而先以失助为予憾三子亦无喜于其得举而方且戚于其去予也漆雕开有言吾斯之未能信斯三子之心欤曾防志于咏歌浴沂而夫子喟然与之斯予与三子之防然而契不言而得之者欤三子行矣遂使举进士任职就列吾知其能也然而非所欲也使遂不进而归咏歌优防有日吾知其乐也然而未可必也天将降大任于是人必先违其所乐而投之于其所不欲所以衡心拂虑而增其所不能是玉之成也其在兹行欤三子则焉徃而非学矣而予终寡于同志之助也三子行矣沉潜刚克髙明柔克非箕子之言乎温防亦沉潜也三子识之焉徃而非学矣茍三子之学成虽不吾迩其为同志之助也不多乎哉增城湛原明宦于京师吾之同道友也三子徃见焉犹吾见也已
　　赠林以吉归省序【辛未】
　　阳明子曰求圣人之学而弗成者殆以志之弗立欤天下之人志轮而轮焉志裘而裘焉志巫医而巫医焉志其事而弗成者吾未之见也轮裘巫医遍天下求圣人之学者间数百年而弗一二见为其事之难欤亦其志之难欤弗志其事而能有成者吾亦未之见也林以吉将求圣人之事过予而论学予曰子盍论子之志乎志定矣而后学可得而论子闽也将闽是求而予言子以越之道路弗之听也予越也将越是求而子言予以闽之道路弗之聼也夫久溺于流俗而骤语以求圣人之事其始也必将有自馁而不敢当已而旧习牵焉又必有自而不能决已而外议夺焉又必有自沮而或以懈夫馁而求有以胜之而求有以信之沮而求有以进之吾见立志之难能也已志立而学半四子之言圣人之学备矣茍志立而于是乎求焉其切磋讲明之益以吉自取之尚其有穷也哉见素先生子诸父也子归而以予言正之且以为何如
　　送宗伯乔白岩序【辛未】
　　大宗伯白岩乔先生将之南都过阳明子而论学阳明子曰学贵専先生曰然予少而好奕食忘味寝忘寐目无改观耳无改聼盖一年而诎乡之人三年而国中莫有予当者学贵専哉阳明子曰学贵精先生曰然予长而好文词字字而求焉句句而鸠焉研众史覈百氏盖始而希迹于宋唐终焉浸入于汉魏学贵精哉阳明子曰学贵正先生曰然予中年而好圣贤之道奕吾悔焉文词吾媿焉吾无所容心矣子以为奚若阳明子曰可哉学奕则谓之学学文词则谓之学学道则谓之学然而其归逺也道大路也外是荆棘之蹊鲜克达矣是故専于道斯谓之専精于道斯谓之精専于奕而不専于道其専溺也精于文词而不精于道其精僻也夫道广矣大矣文词技能于是乎出而以文词技能为者去道逺矣是故非専则不能以精非精则不能以明非明则不能以诚故曰惟精惟一精精也専一也精则明矣明则诚矣是故明精之为也诚一之基也一天下之大本也精天下之大用也知天地之化育而况于文词技能之末乎先生曰然哉予将终身焉而悔其晩也阳明子曰岂易哉公卿之不讲学也久矣昔者卫武公年九十而犹诏于国人曰毋以老耄而弃予先生之年半于武公而功可倍之也先生其不媿于武公哉某也敢忘国士之交警
　　赠王尧卿序【辛未】
　　终南王尧卿为諌官三月以病致其事而去交逰之赠言者以十数而犹乞言于予甚哉吾党之多言也夫言日茂而行益荒吾欲无言也久矣自学术之不明世之君子以名为实凡今之所谓务乎其实皆其务乎其名者也可无察乎尧卿之行人皆以为髙矣才人皆以为羙矣学人皆以为博矣是可以无察乎自喜于一节者不足与进于全徳之地求免于乡人者不可以语于圣贤之途气浮者其志不确心麄者其造不深外夸者其中日陋已矣吾恶夫言之多也虎谷有君子类无言者尧卿过焉其以予言质之
　　别张常甫序【辛未】
　　太史张常甫将归省告别于司封王某曰期之别也何以赠我乎某曰处九月矣未尝有言焉期之别又多乎哉常甫曰斯邦竒之过也虽然必有以赠我某曰工文词多论说广探极览以为博也可以为学乎常甫曰知之辩名物考度数释经正史以为宻也可以为学乎常甫曰知之整容色脩辞气言必信动必果谈说仁义以为行也可以为学乎常甫曰知之曰去是三者而恬淡其心专一其气廓然而虚湛然而定以为静也可以为学乎常甫黙然良久曰亦知之某曰然知之古之君子惟有所不知也而后能知之后之君子惟无所不知是以容有不知也夫道有本而学有要是非之辩精矣义利之间微矣斯吾未之能信焉曷亦姑无以为知之也而姑疑之而姑思之乎常甫曰唯吾姑无以为知之而姑疑之而姑思之期而见吾有以复于子
　　别湛甘泉序【壬申】
　　顔子没而圣人之学亡曾子唯一贯之防传之孟轲终又二千余年而周程续自是而后言益详道益晦析理益精学益支离无本而事于外者益繁以难盖孟氏患杨墨周程之际释老大行今世学者皆知宗孔孟贱杨墨摈释老圣人之道若大明于世然吾从而求之圣人不得而见之矣其能有若墨氏之兼爱者乎其能有若杨氏之为我者乎其能有若老氏之清浄自守释氏之究心性命者乎吾何以杨墨老释之思哉彼于圣人之道异然犹有自得也而世之学者章绘句琢以夸俗诡心色取相饰以伪谓圣人之道劳苦无功非复人之所可为而徒取辩于言词之间古之人有终身不能究者今吾皆能言其畧自以为若是亦足矣而圣人之学遂废则今之所大患者岂非记诵词章之习而之所从来无亦言之太详析之太精者之过欤夫杨墨老释学仁义求性命不得其道而偏焉固非若今之学者以仁义为不可学性命之为无益也居今之时而有学仁义求性命外记诵辞章而不为者虽其陷于杨墨老释之偏吾犹且以为贤彼其心犹求以自得也夫求以自得而后可与之言学圣人之道某幼不问学防溺于邪僻者二十年而始究心于老释頼天之灵因有所觉始乃沿周程之说求之而若有得焉顾一二同志之外莫予翼也岌岌乎仆而后兴晩得友于甘泉湛子而后吾之志益坚毅然若不可遏则予之资于甘泉多矣甘泉之学务求自得者也世未之能知其知者且疑其为禅诚禅也吾犹未得而见而况其所志卓尔若此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉友意之所在不言而防论之所及不约而同期于斯道毙而后已者今日之别吾容无言夫惟圣人之学难明而易惑习俗之降愈下而益不可囘任重道逺虽已无俟于言顾复于吾心若有不容已也则甘泉亦岂以予言为赘乎
　　别方叔贤序【辛未】
　　予与叔贤处二年见叔贤之学凡三变始而尚辞再变而讲说又再变而慨然有志圣人之道方其辞章之尚于予若氷炭焉讲说矣则违合者半及其有志圣人之道而沛然于予同趣将遂去之西樵山中以成其志叔贤亦可谓善变矣圣人之学以无我为本而勇以成之予始与叔贤为僚叔贤以郎中故事位吾上及其学之每变而礼予日恭卒乃自称门生而待予以先觉此非脱去世俗之见超然于无我者不能也虽横渠子之勇撤臯比亦何以加于此独愧予之非其人而何以当之夫以叔贤之善变而进之以无我之勇其于圣人之道也何有斯道也絶响于世余三百年矣叔贤之羙有若是是以乐为吾党道之
　　别王纯甫序【辛未】
　　王纯甫之掌教应天也阳明子既勉之以孟氏之言纯甫谓未尽也请益曰道未之尝学而以敎为职鳏官其罪矣敢问敎何以哉阳明子曰其学乎尽吾之所以学者而敎行焉耳曰学何以哉曰其敎乎尽吾之所以教者而学成焉耳古之君子有诸已而后求诸人也曰刚柔淳漓之异质矣而尽之我敎其可一乎曰不一所以一之也天之于物也巨微脩短之殊位而生成之一也惟技也亦然弓冶不相为能而其足于用亦一也匠斵也陶垣也圬墁也其足以成室亦一也是故立法而考之技也各诣其巧矣而同足于用因人而施之敎也各成其材矣而同归于善仲尼之答仁孝也孟氏之论货色也可以观敎矣曰然则敎无定法乎昔之辩者则何严也曰无定矣而以之必天下则弓焉而冶废匠焉而陶圬废圣人不欲人人而圣之乎然而质人人殊故辩之严者曲之致也是故或失则隘或失则支或失则流矣是故因人而施者定法矣同归于善者定法矣因人而施质异也同归于善性同也夫敎以复其性而已由尧舜而来未之有改而谓无定乎
　　别黄宗贤归天台序【壬申】
　　君子之学以明其心其心本无昧也而欲为之蔽习为之害故去蔽与害而明复匪自外得也心犹水也汚入之而流浊犹鍳也垢积之而光昧孔子告顔渊克己复礼为仁孟轲氏谓万物皆备于我反身而诚夫己克而诚固无待乎其外也世儒既叛孔孟之说昧于大学格致之训而徒务博乎其外以求益乎其内皆入汚以求清积垢以求明者也弗可得已守仁幼不知学陷溺于邪僻者二十年疾疚之余求诸孔子子思孟轲之言而恍若有见其非守仁之能也宗贤于我自为童子即知弃去举业励志圣贤之学循世儒之说而穷之愈勤而益难非宗贤之罪也学之难易失得也有原吾尝为宗贤言之宗贤于吾言犹渇而饮无弗入也每见其溢于面今既豁然吾党之良莫有及者谢病去不忍予别而需予言夫言之而莫予聼倡之而莫予和自今失吾助矣吾则忍于宗贤之别而容无言乎宗贤归矣为我结庐天台鴈荡之间吾将老焉终不使宗贤之独徃也
　　赠周莹归省序【乙亥】
　　永康周莹徳纯尝学于应子元忠既乃复见阳明子而请益阳明子曰子从应子之所来乎曰然应子则何以教子曰无他言也惟日诲之以希圣希贤之学毋溺于流俗且曰斯吾所尝就正于阳明子者也子而不吾信则盍亲徃焉莹是以不逺千里而来谒曰子之来也犹有所未信乎曰信之曰信之而又来何也曰未得其方也阳明子曰子既得其方矣无所事于吾周生悚然有间曰先生以应子之故望卒赐之教阳明子曰子既得之矣无所事于吾周生悚然而起茫然有间曰莹愚不得其方先生毋乃以莹为戱望卒赐之敎阳明子曰子之自永康而来也程几何曰千里而遥曰逺矣从舟乎曰从舟而又登陆也曰劳矣当兹六月亦暑乎曰途之暑特甚也曰难矣具资粮从童仆乎曰中途而仆病乃舍贷而行曰兹益难矣曰子之来既逺且劳其难若此也何不遂返而必来乎将亦无有强子者乎曰莹至于夫子之门劳苦艰难诚乐之寜以是而遂返又俟乎人之强之也乎曰斯吾之所谓子之既得其方也子之志欲至于吾门也则遂至于吾门无假于人子而志于圣贤之学有不至于圣贤者乎而假于人乎子之舍舟从陆捐仆贷粮冒毒暑而来也则又安所从受之方也生跃然起拜曰兹乃命之方也已抑莹由于其方而迷于其说必俟夫子之言而后跃如也则何居阳明子曰子未覩乎爇石以求灰者乎火力具足矣乃得水而遂化子归就应子而足其火力焉吾将储担石之水以俟子之再见
　　赠林典卿归省序【乙亥】
　　林典卿与其弟游于太学且归辞于阳明子曰元叙尝闻立诚于夫子矣今兹归敢请益阳明子曰立诚典卿曰学固此乎天地之大也而星辰丽焉日月明焉四时行焉引类而言之不可穷也人物之富也而草木蕃焉禽兽羣焉中国夷狄分焉引类而言之不可尽也夫古之学者殚智虑精力而莫究其绪焉靡昼夜极年嵗而莫竟其说焉析蚕丝擢牛尾而莫既其奥焉而曰立诚立诚尽之矣乎阳明子曰立诚尽之矣夫诚实理也其在天地则其丽焉者则其明焉者则其行焉者则其引类而言之不可穷焉者皆诚也其在人物则其蕃焉者则其羣焉者则其分焉者则其引类而言之不可尽焉者皆诚也是故殚智虑精力而莫究其绪也靡昼夜极年嵗而莫竟其说也析蚕丝擢牛尾而莫既其奥也夫诚一而巳矣故不可复有所益益之是为二也二则伪故诚不可益不可益故至诚无息典卿起拜曰吾今乃知夫子之敎若是其要也请终身事之不敢复有所疑阳明子曰子归有黄宗贤氏者应原忠氏者方与讲学于天台鴈荡之间倘遇焉其遂以吾言谂之
　　赠陆清伯归省序【乙亥】
　　陆清伯澄归归安与其友二三子论绎所学赠处焉二三子或曰清伯之学日进矣始吾见清伯其气扬扬然若浮云其言滔滔然若流波今而日黙黙尔日慊慊尔日雍雍尔日休休尔有大径庭焉以是知其进也或曰清伯始见夫子一月一至既而旬一至又既而五六日三四日而一至又既而迁居于夫子之傍后乃请于夫子扫庾下之室而旦暮侍焉夫徳莫淑于尊贤学莫遄于亲师故趋权门者日进于势逰市肆者日进于利清伯于夫子之道日加亲附焉吾未遑其他即是可以知其学之进也矣清伯曰有是哉澄则以为日退也澄闻夫子之教而茫然已而歆然忽耿然而疑已而大疑焉又闪然大骇乃忽闯然若有覩也当是时则亦防有所益矣自是且数月盖悠焉游焉业不加脩焉反而求焉怅怅然頽頽然昏蔽扩而愈进私累息而愈兴众妄攻而愈固如上滩之舟屡失屡下力挽而不能前以为日退也明日又辞于阳明子二三子偕焉各言其所以阳明子曰其然乎其然乎谓已为日退者进脩之励善日进矣谓人为日进者与人为善者其善亦日进矣虽然谓已为日退也而意阻焉能无日退乎谓人为日进也而气歉焉亦能无日退乎斯又进退之机吉凶之所由分也可无慎乎
　　赠周以善归省序【乙亥】
　　江山周以善究心格物致知之学有年矣苦其难而不能有所进也闻阳明子之说而异之意其或有见也就而问之闻其说戚然若有所省归求其故而不合则迟疑旬日又徃闻其说则又戚然若有所省归求其故而不合则又迟疑者旬日如是徃复数月求之既无所获去之又弗能也乃徃告之以其故阳明子曰子未闻昔人之论奕乎奕之为数小数也不专心致志则亦不可以得也今子入而闻吾之说出而有鸿鹄之思焉亦何怪乎勤而弗获矣于是退而斋洁而以弟子之礼请阳明子与之坐盖黙然良久乃告之以立诚之说耸然若仆而兴也明日又言之加宻焉证之以大学明日又言之加宻焉证之以论孟明日又言之加宻焉证之以中庸乃跃然喜避席而言曰积今而后无疑于夫子之言而后知圣贤之教若是其深切简易也而后知所以格物致知以诚吾之身吾喜焉吾悔焉十年之攻徒以弊精神而乱吾之心术也悲夫积将以夫子之言告同志俾及时从事于此无若积之底于悔也庶以报夫子之徳而无负于夫子之教居月余告归阳明子叙其言以遗之使无忘于得之之难也
　　赠郭善甫归省序【乙亥】
　　郭子自黄来学逾年而告归曰庆闻夫子立志之说亦既知所从事矣今兹将逺去敢请一言以为夙夜朂阳明子曰君子之于学也犹农夫之于田也既善其嘉种矣又深耕易耨去其蝥莠时其灌溉早作而夜思皇皇惟嘉种之是忧也而后可望于有秋夫志犹种也学问思辨而笃行之是耕耨灌溉以求于有秋也志之弗端是荑稗也志端矣而功之弗继是五糓之弗熟弗如荑稗也吾尝见子之求嘉种矣然犹惧其或荑稗也见子之勤耕耨矣然犹惧其荑稗之弗如也夫农春种而秋成时也由志学而至于立自春而徂夏也由立而志于不惑去夏而秋矣已过其时犹种之未定不亦大可惧乎过时之学非人一已百未之敢望而犹或作辍焉不亦大可哀乎从吾游者众矣虽开说之多未有出于立志者故吾于子之行卒不能舍是而别有所说子亦可以无疑于用力之方矣
　　赠郑徳夫归省序【乙亥】
　　西安郑徳夫将学于阳明子闻士大夫之议者以为禅学也复已之则与江山周以善者姑就阳明子之门人而考其说若非禅者也则又姑与就阳明子亲聼其说焉盖旬有九日而后释然于阳明子之学非禅也始具弟子之礼师事之问于阳明子曰释与儒孰异乎阳明子曰子无求其异同于儒释求其是者而学焉可矣曰是与非孰辨乎曰子无求其是非于讲说求诸心而安焉者是矣曰心又何以能定是非乎曰无是非之心非人也口之于甘苦也与易牙同目之于妍也与离娄同心之于是非也与圣人同其有昧焉者其心之于道不能如口之于味目之于色之诚切也然后私得而蔽之子务立其诚而已子惟虑夫心之于道不能如口之于味目之于色之诚切也而何虑夫甘苦妍之无辩也乎曰然则五经之所载四书之所传其皆无所用乎曰孰为而无所用乎是甘苦妍之所在也使无诚心以求之是谈味论色而已也又孰从而得甘苦妍之真乎既而告归请阳明子为书其说遂书之
　　紫阳书院集序【乙亥】
　　豫章熊侯世芳之守徽也既敷政其境内乃大新紫阳书院以明朱子之学萃七校之秀而躬敎之于是校士程曽氏采摭书院之兴废为集而弁以白鹿之规明政敎也来请予言以谂多士夫为学之方白鹿之规尽矣警劝之道熊侯之意勤矣兴废之故程生之集备矣又奚以予言为乎然予闻之徳有本而学有要不于其本而泛焉以从事髙之而虚无卑之而支离终亦流荡失宗劳而无得矣是故君子之学惟求得其心虽至于位天地育万物未有出于吾心之外也孟子所谓学问之道无他求其放心而已矣者一言以蔽之故博学者学此者也审问者问此者也慎思者思此者也明辨者辨此者也笃行者行此者也心外无事心外无理故心外无学是故于父子尽吾心之仁于君臣尽吾心之义言吾心之忠信行吾心之笃敬惩心忿窒心欲迁心善改心过处事接物无所徃而非求尽吾心以自慊也譬之植焉心其根也学也者其培壅之者也灌溉之者也扶植而删锄之者也无非有事于根焉耳矣朱子白鹿之规首之以五教之目次之以为学之方又次之以处事接物之要若各为一事而不相防者斯殆朱子平日之意所谓随事精察而力行之庶几一旦贯通之妙也欤然而世之学者徃徃遂失之支离琐屑色庄外驰而流入于口耳声利之习岂朱子之教使然哉故吾因诸士之请而特原其本以相朂庶防乎操存讲习之有要亦所以发明朱子未尽之意也
　　朱子晩年定论序【戊寅】
　　洙泗之传至孟子而息千五百余年濓溪明道始复追寻其绪自后辩析日详然亦日就支离决裂旋复湮晦吾尝深求其故大抵皆世儒之多言有以乱之守仁蚤嵗业举溺志辞章之习既乃稍知从事正学而苦于众说之纷挠疲苶茫无可入因求诸老释欣然有防于心以为圣人之学在此矣然于孔子之教间相出入而措之日用徃徃阙漏无归依违徃返且信且疑其后谪官龙场居夷处困动心忍性之余恍若有悟体验探求再更寒暑证诸六经四子沛然若决江河而放之海也然后叹圣人之道坦如大路而世之儒者妄开窦径蹈荆棘堕坑堑究其为说反出二氏之下宜乎世之髙明之士厌此而趋彼也此岂二氏之罪哉间尝以此语同志而闻者竞相非议目以为立异好竒虽每痛反深抑务自搜剔斑瑕而愈益精明的确洞然无复可疑独于朱子之说有相抵牾恒疚于心切疑朱子之贤而岂其于此尚有未察及官留都复取朱子之书而检求之然后知其晩嵗固已大悟旧说之非痛悔极艾至以为自诳诳人之罪不可胜赎世之所传集注或问之类乃其中年未定之说自咎以为旧本之误思改正而未及而其诸语类之属又其门人挟胜心以附己见固于朱子平日之说犹有大相缪戾者而世之学者局于见闻不过持循讲习于此其于悟后之论槩乎其未有闻则亦何怪乎予言之不信而朱子之心无以自暴于后世也乎予既自幸其说之不谬于朱子又喜朱子之先得我心之同然且慨夫世之学者徒守朱子中年未定之说而不复知求其晩嵗既悟之论竞相呶呶以乱正学不自知其巳入于异端輙采録而裒集之私以示夫同志庶几无疑于吾说而圣学之明可冀矣
　　别梁日孚序【戊寅】
　　圣人之道若大路虽有跛蹩行而不己未有不至而世之君子顾以为圣人之异于人若彼其甚逺也其为功亦必若彼其甚难也而浅易若此岂其可及乎则从而求之艰深恍惚溺于支离骛于虚髙率以为圣人之道必不可至而甘于其质之所便日以沦于汚下有从而求之者竞相讪曰狂诞不自量者也呜呼其也亦岂一朝一夕之故哉孟子云徐行后长者谓之弟疾行先长者谓之不弟夫徐行者岂人所不能哉所不为也世之人不知咎其不为而归咎于其不能其亦不思而已矣进士梁日孚携家谒选于京过赣停舟见予始与之语移时而别明日又来与之语日昃而别又明日又来日入而未忍去又明日则假馆而请受业焉同舟之人强之北者开譬百端日孚皆笑而不应莫不嚣且异其最亲爱者曰子有万里之行戒僮仆聚资斧具舟楫又挈其家室经营阅嵗而始就道行未数百里而中止此不有大苦必有大乐者乎子亦可以语我乎日孚笑曰吾今则有大苦亦诚有大乐者然未易以语子也子见病狂防心者乎方其昏逸瞆乱赴汤火蹈荆棘莫不恬然自信以为是也比遇良医沃之以清冷之浆而投之以神明之剂始苏然以醒告之以其向之所为又始骇然以苦示之以其所从归之途又始欣然以喜且恨遇斯人之晩也彼病狂不复者反从而哂唁之以为是变其常今吾与子之事亦何以异于此矣居无何予以军旅之役出而逺日孚者且两月谓日孚既去矣及旋而日孚居然以待既以委其资斧于逆旅归其家室于故郷泊然而乐若将终身焉扣其学日有所明而月有所异矣然后益叹圣人之学非夫自暴自弃未有不可由之而至而日孚出于流俗殆孟子所谓豪杰之士者矣复留余三月其母使人来谓曰姑北行以毕吾愿然后从尔所好知日孚者亦交以是劝日孚请曰焯焉能一日而去夫子将复赴汤火蹈荆棘矣予曰其然哉子以圣人之道为有方体乎为可拘之以时限之以地乎世未有既醒之人而复赴汤火蹈荆棘者子务醒其心毋徒汤火荆棘之为惧日孚良久曰焯近之矣圣人之道求之于心故不滞于事出之以理故不泥于物根之以性故不拘以时动之以神故不限以地茍知此矣焉徃而非学也奚必恒于夫子之门乎焯请暂辞而北疑而复求正予莞尔而笑曰近之矣近之矣
　　大学古本序【戊寅】
　　大学之要诚意而已矣诚意之功格物而已矣诚意之极止至善而已矣止至善之则致知而已矣正心复其体也修身着其用也以言乎已谓之明徳以言乎人谓之亲民以言乎天地之间则备矣是故至善也者心之本体也动而后有不善而本体之知未尝不知也意者其动也物者其事也致其本体之知而动无不善然非即其事而格之则亦无以致其知故致知者诚意之本也格物者致知之实也物格则知致意诚而有以复其本体是之谓止至善圣人惧人之求之于外也而反覆其辞旧本析而圣人之意亡矣是故不务于诚意而徒以格物者谓之支不事于格物而徒以诚意者谓之虚不本于致知而徒以格物诚意者谓之妄支与虚与妄其于至善也逺矣合之以敬而益缀补之以传而益离吾惧学之日逺于至善也去分章而复旧本傍为之释以引其义庶几复见圣人之心而求之者有其要噫乃若致知则存乎心悟致知焉尽矣
　　礼记纂言序【庚辰】
　　礼也者理也理也者性也性也者命也维天之命于穆不已而其在于人也谓之性其粲然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周旋中礼矣后之言礼者吾惑焉纷纭器数之争而牵制形名之未穷年矻矻敝精于祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道徳之衰仁义之失既已堕于空虚漭荡而世儒之说复外性以求礼遂谓礼止于器数制度之间而议拟仿像于影响形迹以为天下之礼尽在是矣故凡先王之礼烟防灰散而卒以煨烬于天下要亦未可专委罪于秦火者僣不自度尝欲取礼记之所载掲其大经大本而防其条理节目庶几器道本未之一致又惧其徳之弗任而时亦有所未及也间尝为之说曰礼之于节文也犹规矩之于方圆也非方圆无以见规矩之用非节文则亦无从而睹所谓礼矣然方圆者规矩之所出而不可遂以方圆为规矩故执规矩以为方圆则方圆不可胜用舍规矩以为方圆而遂以方圆为之规矩则规矩之用息矣故规矩者无一定之方圆而方圆者有一定之规矩此学礼之要盛徳者之所以动容周旋而中也宋儒朱仲晦氏慨礼经之芜乱尝欲考正而删定之以仪礼为之经礼记为之传而其志竟亦弗就其后吴幼清氏因而为纂言亦不数数于朱说而于先后轻重之间固巳多所发明二子之见其规条指画则既出于汉儒矣其所谓观其防通以行其典礼之原则尚恨吾生之晩而未及与闻之也虽然后圣而有作则无所容言矣后圣而未有作也则如纂言者固学礼者之箕裘筌蹄而可以少之乎姻友胡汝登忠信而好礼其为寜国也将以是而施之刻纂言以敷其说而属序于予予将进汝登之道而推之于其本也故为序之若此云
　　象山文集序【庚辰】
　　圣人之学心学也尧舜禹之相授受曰人心惟危道心惟微惟精惟一允执厥中此心学之源也中也者道心之谓也道心精一之谓仁所谓中也孔孟之学惟务求仁盖精一之传也而当时之弊固已有外求之者故子贡致疑于多学而识而以博施济众为仁夫子告之以一贯而教以能近取譬盖使之求诸其心也迨于孟氏之时墨氏之言仁至于摩顶放踵而告子之徒又有仁内义外之说心学大壊孟子辟义外之说而曰仁人心也学问之道无他求其放心而已矣又曰仁义礼智非由外铄我也我固有之弗思耳矣盖王道息而伯术行功利之徒外假天理之近似以济其私而以欺于人曰天理固如是不知既无其心矣而尚何有所谓天理者乎自是而后析心与理而为二而精一之学亡世儒之支离外索于形名器数之末以求明其所谓物理者而不知吾心即物理初无假于外也佛老之空虚遗弃其人伦事物之常以求明其所谓吾心者而不知物理即吾心不可得而遗也至宋周程二子始复追寻孔顔之宗而有无极而太极定之以仁义中正而主静之说动亦定静亦定无内外无将迎之论庶几精一之防矣自是而后有象山陆氏虽其纯粹和平若不逮于二子而简易直截真有以接孟子之传其议论开辟时有异者乃其气质意见之殊而要其学之必求诸心则一而已故吾尝断以陆氏之学孟氏之学也而世之议者以其尝与晦翁之有同异而遂诋以为禅夫禅之说弃人伦遗物理而要其归极不可以为天下国家茍陆氏之学而果若是也乃所以为禅也今禅之说与陆氏之说其书具存学者茍取而观之其是非同异当有不待于言说者而顾一倡羣和勦说雷同如矮人之观场莫知悲笑之所自岂非贵耳贱目不得于言而勿求诸心者之过欤夫是非同异每起于人持胜心便旧习而是已见故胜心旧习之为患贤者不免焉抚守李茂元氏将重刋象山之文集而请一言为之序予何所容言哉惟读先生之文者务求诸心而无以旧习已见先焉则糠粃精凿之美恶入口而知之矣
　　记
　　观徳亭记【戊寅】
　　君子之于射也内志正外体直持弓矢审固而后可以言中故古者射以观徳徳也者得之于其心也君子之学求以得之于其心故君子之于射以存其心也是故躁于其心者其动妄荡于其心者其视浮歉于其心者其气馁忽于其心者其貌惰傲于其心者其色矜五者心之不存也不存也者不学也君子之学于射以存其心也是故心端则体正心敬则容肃心平则气舒心专则视审心通故时而理心纯故让而恪心宏故胜而不张负而不弛七者备而君子之徳成君子无所不用其学也于射见之矣故曰为人君者以为君鹄为人臣者以为臣鹄为人父者以为父鹄为人子者以为子鹄射也者射已之鹄也鹄也者心也各射巳之心也各得其心而已故曰可以观徳矣作观徳亭记
　　重脩文山祠记【戊寅】
　　宋丞相文山文公之祠旧在庐陵之富田今螺川之有祠实肇于我孝皇之朝然亦因废为新多缺漏而未称正徳戊寅县令邵徳容始恢其议于郡守伍文定相与白诸廵抚廵按守廵诸司皆以是为风化之所系也争措财鸠工图拓而新之恊守令之力不再逾月而工萃圮者完隘者辟遗者举巍然焕然不独庙貌之改观而吉之人士奔走瞻叹翕然益起其忠孝之心则是举之有益于名教也诚大矣使来请记呜呼公之忠天下之达忠也殊方异域犹知敬慕而况其乡之人乎逆旅经行犹存尸祝而况其乡之土乎凡有职守皆知尊尚而况其土之官乎然而乡人之慕之也三有司之崇尚之也文公之没今且三百年矣吉士之以气节行义后先炳燿谓非闻公之风而兴不可也然忠义之降激而为气节气节之弊流而为客气其上焉者无所为而为固公所谓成仁取义者矣其次有所为矣然犹其气之近于正者也迨其弊也遂有慿愤戾粗鄙之气以行其媢嫉褊骜之私士流于矫拂民入于健讼人欲炽而天理灭而犹自是以为气节若是者容有之乎则于公之道非所谓操戈入室者欤吾故备而论之以朂夫兹乡之后进使之去其偏以归于全克其私以反于正不媿于公而已矣今廵抚暨诸有司之表励崇饰固将以行其好徳之心振扬风敎诗所谓民之秉彛好是懿徳者也人亦孰无是心茍能充之公之忠义在我矣而又何羡乎然而时之表励崇饰有好其实而崇之者有慕其名而崇之者有假其迹而崇之者忠义有诸已思以喻诸人因而表其祠宇树之风声是好其实者也知其美而未能诚诸身姑以脩其祠宇彰其事迹是慕其名者也饰之祠宇而壊之于其身矫之文具而败之于其行奸以掩其外而袭以阱其中是假其迹者也若是者容有之乎则于公之道非所谓毁瓦画墁者欤吾故备而论之以朂夫后之官兹土者使无徒慕其名而务求其实毋徒脩公之祠而务脩公之行不媿于公而已矣某尝令兹邑睹公祠之圮陋而未能恢既有媿于诸有司慨其风声气习之或而未能讲去其偏复有媿于诸人士乐兹举之有成也推其愧心之言而为之记
　　从吾道人记【乙酉】
　　海寜董萝石者年六十有八矣以能诗闻江湖间与其乡之业诗者十数軰为诗社旦夕操纸吟呜相与求句字之工至废寝食遗生业时俗共非笑之不顾以为是天下之至乐矣嘉靖甲申春萝石来防防稽闻阳明子方与其徒讲学山中以杖肩其瓢笠诗巻来访入门长揖上坐阳明子异其气貎且年老矣礼敬之又询知其为董萝石也与之语连日夜萝石辞弥谦礼弥下不觉其席之弥侧也退谓阳明子之徒何生秦曰吾见世之儒者支离屑修饰邉幅为偶人之状其下者贪饕争夺于富贵利欲之塲而尝不屑其所为以为世岂真有所谓圣贤之学乎直假道于是以求济其私耳故遂笃志于诗而放浪于山水今吾闻夫子良知之说而忽若大寐之得醒然后知吾向之所为日夜敝精劳力者其与世之营营利禄之徒特清浊之分而其间不能以寸也幸哉吾非至于夫子之门则几于虚此生矣吾将北面夫子而终身焉得无既老而有所不可乎秦起拜贺曰先生之年则老矣先生之志何壮哉入以请于阳明子阳明子喟然叹曰有是哉吾未或见此翁也虽然齿长于我矣师友一也茍吾言之见信奚必北面而后为礼乎萝石闻之曰夫子殆以予诚之未积欤辞归两月弃其瓢笠持一缣而来谓秦曰此吾老妻之所织也吾之诚积若兹缕矣夫子其许我乎秦入以请阳明子曰有是哉吾未或见此翁也今之后生晩进茍知执笔为文辞稍记习训诂则已侈然自大不复知有从师学问之事见有或从师问学者则閧然共非笑指斥若怪物翁以能诗训后进从之游者遍于江湖盖居然先軰矣一旦闻予言而弃去其数十年之成业如敝屣遂求北面而屈礼焉岂独今之时而未见若人将古之记传所载亦未多数也夫君子之学求以变化其气质焉尔气质之难变者以客气之为患而不能以屈下于人遂至自是自欺饰非长敖卒归于凶顽鄙倍故凡世之为子而不能孝为弟而不能敬为臣而不能忠者其始皆起于不能屈下而客气之为患耳茍惟理是从而不难于屈下则客气消而天理行非天下之大勇不足以与于此则如萝石固吾之师也而吾岂足以师萝石乎萝石曰甚哉夫子之拒我也吾不能以俟请矣入而强纳拜焉阳明子固辞不获则许之以师友之间与之探禹穴登炉峯陟秦望寻兰亭之遗迹徜徉于云门若耶鉴湖剡曲萝石日有所闻益充然有得欣然乐而忘归也其乡党之子弟亲友与其平日之为社者或笑而非或为诗而招之返且曰翁老矣何乃自苦若是耶萝石笑曰吾方幸逃于苦海方知悯若之自苦也顾以吾为苦耶吾方扬鬐于渤澥而振羽于云霄之上安能复投网罟而入樊笼乎去矣吾将从吾之所好遂自号曰从吾道人阳明子闻之叹曰卓哉萝石血气既衰戒之在得矣孰能挺特奋发而复若少年英锐者之为乎真可谓之能从吾所好矣世之人从其名之好也而竞以相髙从其利之好也而贪以相取从其心意耳目之好也而诈以相欺亦皆自以为从吾所好矣而岂知吾之所谓真吾者乎夫吾之所谓真吾者良知之谓也父而慈焉子而孝焉吾良知所好也不慈不孝焉斯恶之矣言而忠信焉行而笃敬焉吾良知所好也不忠信焉不笃敬焉斯恶之矣故夫名利物欲之好私吾之好也天下之所恶也良知之好真吾之好也天下之所同好也是故从私吾之好则天下之人皆恶之矣将心劳日拙而忧苦终身是之谓物之役从真吾之好则天下之人皆好之矣将家国天下无所处而不当富贵贫贱患难夷狄无入而不自得斯之谓能从吾之所好也矣夫子尝曰吾十有五而志于学是从吾之始也七十而从心所欲不逾矩则从吾而化矣萝石逾耳顺而始知从吾之学毋自以为既晩也充萝石之勇其进于化也何有哉呜呼世之营营于物欲者闻萝石之风亦可以知所适从也乎
　　亲民堂记【乙酉】
　　南子元善之治越也过阳明子而问政焉阳明子曰政在亲民曰亲民何以乎曰在明明徳曰明明徳何以乎曰在亲民曰明徳亲民一乎曰一也明徳者天命之性灵昭不昧而万理之所从出也人之于其父也而莫不知孝焉于其兄也而莫不知弟焉于凡事物之感莫不有自然之明焉是其灵昭之在人心亘万古而无不同无或昧者也是故谓之明徳其或蔽焉物欲也明之者去其物欲之蔽以全其本体之明焉耳非能有以増益之也曰何以在亲民乎曰徳不可以徒明也人之欲明其孝之徳也则必亲于其父而后孝之徳明矣欲明其弟之徳也则必亲于其兄而后弟之徳明矣君臣也夫妇也朋友也皆然也故明明徳必在于亲民而亲民乃所以明其明徳也故曰一也曰亲民以明其明徳修身焉可矣而何家国天下之有乎曰人者天地之心也民者对已之称也曰民焉则三才之道举矣是故亲吾之父以及人之父而天下之父子莫不亲矣亲吾之兄以及人之兄而天下之兄弟莫不亲矣君臣也夫妇也朋友也推而至于鸟兽草木也而皆有以亲之无非求尽吾心焉以自明其明徳也是之谓明明徳于天下是之谓家齐国治而天下平曰然则乌在其为止至善者乎昔之人固有欲明其明徳矣然或失之虚罔空寂而无有乎家国天下之施者是不知明明徳之在于亲民而二氏之流是矣固有欲亲其民者矣然或失之知谋权术而无有乎仁爱恻怛之诚者是不知亲民之所以明其明徳而五伯功利之徒是矣是皆不知止于至善之过也是故至善也者明徳亲民之极则也天命之性粹然至善其灵昭不昧者皆其至善之发见是皆明徳之本体而所谓良知者也至善之发见是而是焉非而非焉固吾心天然自有之则而不容有所拟议加损于其间也有所拟议加损于其间则是私意小智而非至善之谓矣人惟不知至善之在吾心而用其私智以求之于外是以昧其是非之则至于横骛决裂人欲肆而天理亡明徳亲民之学大乱于天下故止至善之于明徳亲民也犹之规矩之于方圆也尺度之于长短也权衡之于轻重也方圆而不止于规矩爽其度矣长短而不止于尺度乖其制矣轻重而不止于权衡失其凖矣明徳亲民而不止于至善亡其则矣夫是之谓大人之学大人者以天地万物为一体也夫然后能以天地万物为一体元善喟然而叹曰甚哉大人之学若是其易简也吾乃今知天地万物之一体矣吾乃今知天下之为一家中国之为一人矣一夫不被其泽若已推而内诸沟中伊尹其先得我心之同然乎于是名其莅政之堂曰亲民而曰吾以亲民为职者也吾务亲吾之民以求明吾之明徳也夫爰书其言于壁而为之记
　　万松书院记【乙酉】
　　万松书院在浙省南门外当湖山之间治初防政周君近仁因废寺之址而改为之庙貎规制畧如学宫延孔氏之裔以奉祀事近年以来有司相继缉理地益以胜然亦止为逰观之所而讲诵之道未备也嘉靖乙酉侍御潘君景哲奉命来廵宪度丕肃文风聿新既简乡闱收一省之贤而上之南宫矣又以遗才之不能尽取为憾思有以大成之乃増修书院益广楼居斋舍为三十六楹具其器用置赡田若干顷揭白鹿之规抡彦选俊肄习其间以倡列郡之士而以属之提学佥事万君汝信汝信曰是固潮之责也藩臬诸君咸賛厥成使知事严纲董其役知府陈力推官陈箎軰相恊经理阅月逾旬工讫事举乃来请言以纪其事惟我皇明自国都至于郡邑咸建庙学群士之秀专官列职而敎育之其于学校之制可谓详且备矣而名区胜地徃徃复有书院之设何哉所以匡翼夫学校之不逮也夫三代之学皆所以明人伦今之学宫皆以明伦名堂则其所以立学者固未尝非三代意也然自科举之业盛士皆驰骛于记诵辞章而功利得防分惑其心于是师之所教弟子之所学者遂不复知有明伦之意矣懐世道之忧者思挽而复之卒亦未知所措其力譬之兵事当玩弛偷惰之余则必选将阅伍更其号令旌旗悬非格之赏以倡敢勇然后士气可得而振也今书院之设固亦此类也欤士之来集于此者其必相与思之曰既进我于学校矣而复优我于是何为乎寜独以精吾之举业而已乎便吾之进取而已乎则学校之中未尝不可以精吾之业而进取之心自吾所汲汲非有待于人之从而趋之也是必有进于是者矣是固期我以古圣贤之学也古圣贤之学明伦而已尧舜之相授受曰人心惟危道心惟微惟精惟一允执厥中斯明伦之学矣道心也者率性之谓也人心则伪矣不杂于人伪率是道心而发之于用也以言其情则为喜怒哀乐以言其事则为中节之和为三千三百经曲之礼以言其伦则为父子之亲君臣之义夫妇之别长幼之序朋友之信而三才之道尽此矣舜使契为司徒以教天下者教之以此也是固天下古今圣愚之所同具其或昧焉者物欲蔽之非其中之所有不备而假求之于外者也是固所谓不虑而知其良知也不学而能其良能也孩提之童无不知爱其亲者也孔子之圣则曰所求乎子以事父未能也是明伦之学孩提之童亦无不能而及其至也虽圣人有所不能尽也人伦明于上小民亲于下家齐国治而天下平矣是故明伦之外无学矣外此而学者谓之异端非此而论者谓之邪说假此而行者谓之伯术饰此而言者谓之文辞背此而驰者谓之功利之徒乱世之政虽今之举业必自此而精之而后不愧于敷奏明试虽今之仕进必由此而施之而后无忝于行义逹道斯固国家建学之初意诸君缉书院以兴多士之盛心也故为多士诵之
　　稽山书院尊经阁记【乙酉】
　　经常道也其在于天谓之命其赋于人谓之性其主于身谓之心心也性也命也一也通人物达四海塞天地亘古今无有乎弗具无有乎弗同无有乎或变者也是常道也其应乎感也则为恻隠为羞恶为辞让为是非其见于事也则为父子之亲为君臣之义为夫妇之别为长幼之序为朋友之信是恻隠也羞恶也辞让也是非也是亲也义也序也别也信也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也是常道也以言其隂阳消息之行焉则谓之易以言其纪纲政事之施焉则谓之书以言其歌咏性情之发焉则谓之诗以言其条理节文之着焉则谓之礼以言其欣喜和平之生焉则谓之乐以言其诚伪邪正之辨焉则谓之春秋是隂阳消息之行也以至于诚伪邪正之辨也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也夫是之谓六经六经者非他吾心之常道也故易也者志吾心之隂阳消息者也书也者志吾心之纪纲政事者也诗也者志吾心之歌咏性情者也礼也者志吾心之条理节文者也乐也者志吾心之欣喜和平者也春秋也者志吾心之诚伪邪正者也君子之于六经也求之吾心之隂阳消息而时行焉所以尊易也求之吾心之纪纲政事而时施焉所以尊书也求之吾心之歌咏性情而时发焉所以尊诗也求之吾心之条理节文而时着焉所以尊礼也求之吾心之欣喜和平而时生焉所以尊乐也求之吾心之诚伪邪正而时辨焉所以尊春秋也盖昔者圣人之扶人极忧后世而述六经也犹之富家者之父祖虑其产业库蔵之积其子孙者或至于遗忘散失卒困穷而无以自全也而记籍其家之所有以贻之使之世守其产业库蔵之积而享用焉以免于困穷之患故六经者吾心之记籍也而六经之实则具于吾心犹之产业库蔵之实积种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守视享用其产业库蔵之实积日遗忘散失至于窭人丏夫而犹嚣嚣然指其记籍曰斯吾产业库藏之积也何以异于是呜呼六经之学其不明于世非一朝一夕之故矣尚功利崇邪说是谓乱经习训诂传记诵没溺于浅闻小见以涂天下之耳目是谓侮经侈淫辞竞诡辩饰奸心盗行逐世垄断而犹自以为通经是谓贼经若是者是并其所谓记籍者而割裂弃毁之矣寜复知所以为尊经也乎越城旧有稽山书院在卧龙西冈荒废久矣郡守渭南南君大吉既敷政于民则慨然悼末学之支离将进之以圣贤之道于是使山隂令吴君瀛拓书院而一新之又为尊经之阁于其后曰经正则庶民兴庶民兴斯无邪慝矣阁成请予一言以谂多士子既不获辞则为记之若是呜呼世之学者得吾说而求诸其心焉其亦庶乎知所以为尊经也矣
　　重修山隂县学记【乙酉】
　　山隂之学嵗久弥敝教谕汪君瀚軰以谋于县尹顾君铎而一新之请所以诏士之言于子时予方在疚辞未有以告也已而顾君入为秋官郎洛阳吴君瀛来代复増其所未备而申前之请昔予官留都因京兆之请记其学而尝有说矣其大意以为朝廷之所以飬士者不専于举业而实望之以圣贤之学今殿庑堂舍拓而辑之饩廪条教具而察之者是有司之脩学也求天下之广居安宅者而脩诸其身焉此为师为弟子者之脩学也其时闻者皆惕然有省然于凡所以为学之说则犹未之及详今请为吾越之士一言之夫圣人之学心学也学以求尽其心而已尧舜禹之相授受曰人心惟危道心惟微惟精惟一允执厥中道心者率性之谓而未杂于人无声无臭至微而显诚之源也人心则杂于人而危矣伪之端矣见孺子之入井而恻隠率性之道也从而内交于其父母焉要誉于乡党焉则人心矣饥而食渴而饮率性之道也从而极滋味之美焉恣口腹之饕焉则人心矣惟一者一于道心也惟精者虑道心之不一而或二之以人心也道无不中一于道心而不息是谓允执厥中矣一于道心则存之无不中而发之无不和是故率是道心而发之于父子也无不亲发之于君臣也无不义发之于夫妇长幼朋友也无不别无不序无不信是谓中节之和天下之达道也放四海而皆凖亘古今而不穷天下之人同此心同此性同此达道也舜使契为司徒而教以人伦教之以此达道也当是之时人皆君子而比屋可封盖教者惟以是为教而学者惟以是为学也圣人既没心学晦而人伪行功利训诂记诵辞章之徒纷防而起支离决裂嵗盛月新相沿相袭各是其非人心日炽而不复知有道心之微间有觉其纰缪而畧知反本求源者则又閧然指为禅学而羣訾之呜呼心学何由而复明乎夫禅之学与圣人之学皆求尽其心也亦相去毫厘耳圣人之求尽其心也以天地万物为一体也吾之父子亲矣而天下有未亲者焉吾心未尽也吾之君臣义矣而天下有未义者焉吾心未尽也吾之夫妇别矣长幼序矣朋友信矣而天下有未别未序未信者焉吾心未尽也吾之一家饱暖逸乐矣而天下有未饱暖逸乐者焉其能以亲乎义乎别序信乎吾心未尽也故于是有纪纲政事之设焉有礼乐教化之施焉凡以裁成辅相成已成物而求尽吾心焉耳心尽而家以齐国以治天下以平故圣人之学不出乎尽心禅之学非不以心为说然其意以为是达道也者固吾之心也吾惟不昧吾心于其中则亦已矣而亦岂必屑屑于其外其外有未当也则亦岂必屑屑于其中斯亦其所谓尽心者矣而不知已陷于自私自利之偏是以外人伦遗事物以之独善或能之而要之不可以治家国天下盖圣人之学无人已无内外一天地万物以为心而禅之学起于自私自利而未免于内外之分斯其所以为异也今之为心性之学者而果外人伦遗事物则诚所谓禅矣使其未尝外人伦遗事物而専以存心飬性为事则固圣门精一之学也而可谓之禅乎哉世之学者承沿其举业词章之习以荒秽戕伐其心既与圣人尽心之学相背而驰日骛日逺莫知其所抵极矣有以心性之说而招之来归者则顾骇以为禅而反仇讐视之不亦大可哀乎夫不自知其为非而以非人者是旧习之为蔽而未可遽以为罪也有知其非者矣藐然视人之非而不以告人者自私者也既告之矣既知之矣而犹防然不以自返者自弃者也吾越多豪杰之士其特然无所待而兴者为不少矣而亦容有蔽于旧习者乎故吾因诸君之请而特为一言之呜呼吾岂特为吾越之士一言之而已乎
　　说
　　梁仲用黙斋说【辛未】
　　仲用识髙而气豪既举进士锐然有志天下之务一旦责其志曰呜呼予乃太早乌有已之弗治而能治人者于是専心为已之学深思其气质之偏而病其言之易也以黙名庵过予而请其方予亦天下之多言人也岂足以知黙之道然予尝自验之气浮则多言志轻则多言气浮者耀于外志轻者放其中予请诵古之训而仲用自取之夫黙有四伪疑而不知问蔽而不知辩防然以自罔谓之黙之愚以不言餂人者谓之黙之狡虑人之觇其长短也掩覆以为黙谓之黙之诬深为之情厚为之貌渊毒阱狠自托于黙以售其奸者谓之黙之贼夫是之谓四伪又有八诚焉孔子曰君子耻其言而过其行古者言之不出耻躬之不逮也故诚知耻而后知黙又曰君子欲讷于言而敏于行夫诚敏于行而后欲黙矣仁者言也讱非以为黙而黙存焉又曰黙而识之是故必有所识也终日不违如愚者也黙而成之是故必有所成也退而省其私亦足以发者也故善黙者莫如顔子闇然而日章黙之积也不言而信而黙之道成矣天何言哉四时行焉万物生焉而黙之道至矣非圣人其孰能与于此哉夫是之谓八诚仲用盍亦知所以自取之
　　示弟立志说【乙亥】
　　予弟守文来学告之以立志守文因请次第其语使得时时观省且请浅近其辞则易于通晓也因书以与之夫学莫先于立志志之不立犹不种其根而徒事培拥灌溉劳苦无成矣世之所以因循茍且随俗习非而卒归于汚下者凡以志之弗立也故程子曰有求为圣人之志然后可与共学人茍诚有求为圣人之志则必思圣人之所以为圣人者安在非以其心之纯乎天理而无人欲之私欤圣人之所以为圣人惟以其心之纯乎天理而无人欲则我之欲为圣人亦惟在于此心之纯乎天理而无人欲耳欲此心之纯乎天理而无人欲则必去人欲而存天理务去人欲而存天理则必求所以去人欲而存天理之方求所以去人欲而存天理之方则必正诸先觉考诸古训而凡所谓学问之功者然后可得而讲而亦有所不容已矣夫所谓正诸先觉者既以其人为先觉而师之矣则当専心致志惟先觉之为聼言有不合不得弃置必从而思之思之不得又从而辨之务求了释不敢輙生疑惑故记曰师严然后道尊道尊然后民知敬学茍无尊崇笃信之心则必有轻忽慢易之意言之而聼之不审犹不聼也聼之而思之不慎犹不思也是则虽曰师之犹不师也
　　夫所谓考诸古训者圣贤垂训莫非教人去人欲而存天理之方若五经四书是已吾惟欲去吾之人欲存吾之天理而不得其方是以求之于此则其展卷之际真如饥者之于食求饱而已病者之于药求愈而已暗者之于灯求照而已跛者之于杖求行而已曾有徒事记诵讲说以资口耳之弊哉
　　夫立志亦不易矣孔子圣人也犹曰吾十有五而志于学三十而立立者志立也虽至于不逾矩亦志之不逾矩也志岂可易而视哉夫志气之帅也人之命也木之根也水之源也源不濬则流息根不植则木枯命不续则人死志不立则气昬是以君子之学无时无处而不以立志为事正目而视之无他见也倾耳而聼之无他闻也如猫捕防如鸡覆卵精神心思凝聚融结而不复知有其他然后此志常立神气清明义理昭著一有私欲即便知觉自然容住不得矣故凡一毫私欲之萌只责此志不立即私欲便退聼一毫客气之动只责此志不立即客气便消除或怠心生责此志即不怠忽心生责此志即不忽躁心生责此志即不躁妬心生责此志即不妬忿心生责此志即不忿贪心生责此志即不贪傲心生责此志即不傲吝心生责此志即不吝盖无一息而非立志责志之时无一事而非立志责志之地故责志之功其于去人欲有如烈火之燎毛太阳一出而魍魉潜消也自古圣贤因时立教虽若不同其用功大指无或少异书谓惟精惟一易谓敬以直内义以方外孔子谓格致诚正博文约礼曽子谓忠恕子思谓尊徳性而道问学孟子谓集义飬气求其放心虽若人自为说有不可强同者而求其要领归宿合若符契何者夫道一而已道同则心同心同则学同其卒不同者皆邪说也后世大患尤在无志故今以立志为说中间字字句句莫非立志盖终身问学之功只在立得志而已若以是说而合精一则字字句句皆精一之功以是说而合敬义则字字句句皆敬义之功其诸格致博约忠恕等说无不脗合但能实心体之然后信予言之非妄也
　　约斋说【甲戌】
　　滁阳刘生韶既学于阳明子乃自悔其平日所尝致力者泛滥而无功琐杂而不得其要也思得夫简易可久之道而固守之乃以约斋自号求所以为约之说于予予曰子欲其约乃所以为烦也其惟循理乎理一而已人欲则有万其殊是故一则约万则烦矣虽然理亦万殊也何以求其一乎理虽万殊而皆具于吾心心固一也吾惟求诸吾心而已求诸心而皆出乎天理之公焉斯其行之简易所以为约也已彼其胶于人欲之私则利害相攻毁誉相制得失相形荣辱相纒是非相倾顾瞻牵滞纷纭舛戾吾见其烦且难也然而世之知约者鲜矣孟子曰学问之道无他求其放心而已其知所以为约之道欤吾子勉之吾言则亦以烦
　　见斋说【乙亥】
　　辰阳刘观时学于潘子既有见矣复学于阳明子尝自言曰吾名观时观必有所见而吾犹懵懵无睹也扁其居曰见斋以自励问于阳明子曰道有可见乎曰有有而未尝有也曰然则无可见乎曰无无而未尝无也曰然则何以为见乎曰见而未尝见也观时曰弟子之惑滋甚矣夫子则明言之以教我乎阳明子曰道不可言也强为之言而益晦道无可见也妄为之见而益逺夫有而未尝有是真有也无而未尝无是真无也见而未尝见是真见也子未观于天乎谓天为无可见则苍苍耳昭昭耳日月之代明四时之错行未尝无也谓天为可见则即之而无所指之而无定执之而无得未尝有也夫天道也道天也风可捉也影可拾也道可见也曰然则吾终无所见乎古之人则亦终无所见乎曰神无方而道无体仁者见之谓之仁知者见之谓之知是有方体者也见之而未尽者也顔子则如有所立卓尔夫谓之如则非有也谓之有则非无也是故虽欲从之末由也已故夫顔氏之子为庶几也文王望道而未之见斯真见也已曰然则吾何所用心乎曰沦于无者无所用其心者也荡而无归滞于有者用其心于无用者也劳而无功夫有无之间见与不见之妙非可以言求也而子顾切切焉吾又从而强言其不可见是以瞽导瞽也夫言饮者不可以为醉见食者不可以为饱子求其醉饱则盍饮食之子求其见也其惟人之所不见乎夫亦戒慎乎其所不覩也已斯真覩也已斯求见之道也已
　　矫亭说【乙亥】
　　君子之行顺乎理而已无所事乎矫然有气质之偏焉偏于柔者矫之以刚然或失则傲偏于慈者矫之以毅然或失则刻偏于奢者矫之以俭然或失则陋凡矫而无节则过过则复为偏故君子之论学也不曰矫而曰克克以胜其私私胜而理复无过不及矣矫犹未免于意必也意必亦私也故克已则矫不必言矫者未必能尽于克已之道也虽然矫而当其可亦克已之道矣行其克已之实而矫以名焉何伤乎古之君子也其取名也防后之君子实未至而名先之故不曰克而曰矫亦矫世之意也方君时举以矫名亭请予为之说
　　谨斋说
　　君子之学心学也心性也性天也圣人之心纯乎天理故无事于学下是则心有不存而汩其性防其天矣故必学以存其心学以存其心者何求哉求诸其心而已矣求诸其心何为哉谨守其心而已矣博学也审问也慎思也明辨也笃行也皆谨守其心之功也谨守其心者无声之中而常若闻焉无形之中而常若睹焉故倾耳而聼之惟恐其或缪也注目而视之惟恐其或逸也是故至微而显至隠而见善恶之萌而纎毫莫遁由其能谨也谨则存存则明明则其察之也精其存之也一昧焉而弗知过焉而弗觉弗之谨也已故谨守其心于其善之萌焉若食之充饱也若抱赤子而履春氷惟恐其或陷也若捧万金之璧而临千仭之崖惟恐其或坠也其不善之萌焉若鸩毒之投于羮也若虎蛇横集而思所以避之也若盗贼之侵陵而思所以胜之也古之君子所以凝至道而成盛徳未有不由于斯者虽尧舜文王之圣然且兢兢业业而况于学者乎后之言学者舍心而外求是以支离决裂愈难而愈逺吾甚悲焉吾友侍御杨景瑞以谨名其斋其知所以为学之要矣景瑞尝游白沙陈先生之门归而求之自以为有见又二十年而忽若有得然后知其向之所见犹未也一旦告病而归将从事焉必底于成而后出君之笃志若此其进于道也孰御乎君遣其子思元从予学亦将别予以归因论君之所以名斋之义以告思元而遂以为君赠
　　夜气说【乙亥】
  </div>
  <div class="pagination">
   <a href="王文成全书_page8.html">
    上一页
   </a>
   <span>
    ...
   </span>
   <a href="王文成全书_page4.html">
    4
   </a>
   <a href="王文成全书_page5.html">
    5
   </a>
   <a href="王文成全书_page6.html">
    6
   </a>
   <a href="王文成全书_page7.html">
    7
   </a>
   <a href="王文成全书_page8.html">
    8
   </a>
   <span class="current-page">
    9
   </span>
   <a href="王文成全书_page10.html">
    10
   </a>
   <a href="王文成全书_page11.html">
    11
   </a>
   <a href="王文成全书_page12.html">
    12
   </a>
   <a href="王文成全书_page13.html">
    13
   </a>
   <a href="王文成全书_page14.html">
    14
   </a>
   <span>
    ...
   </span>
   <a href="王文成全书_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
