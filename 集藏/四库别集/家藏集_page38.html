<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 38 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 38 页/共 57 页
  </h1>
  <div class="content">
   家藏集巻四十二
　　钦定四库全书
　　家藏集巻四十三
　　明　呉寛　撰
　　序一十二首
　　送少师徐公致仕还乡序
　　少师兼太子太师吏部尚书华葢殿大学士宜兴徐公今岁以老疾上休致之请天子难其去谕留者再其后请益恳始允之仍赐之敕以序公之贤而君臣之义于是为尽噫公之去可谓荣矣近世大臣之去有如公之去者乎当公得防之日公卿大夫相与追论公之平生咨嗟之声相闻而不絶虽闾巷小民亦然葢为天下惜而非为乎私也既不能留则自馆阁台省与夫门生乡里争走文章钜公家求言赠公以张其事至于郎署庶官则为歌诗所以称颂乎公者连巻累册至数十篇噫公之去可谓荣矣近世大臣之去有如公之去者乎岂惟近世为然古亦有如公之去者乎葢尝观于昌黎韩子送杨少尹序以汉二疏年老辞位去供张祖道都门外送者车数百两道旁观者叹息其贤班史既载其事后世复图其迹以杨侯之去丞相爱惜白以为郡少尹不絶其禄又为歌诗以劝之长于诗者亦属而和之谓二疏未必有是事葢所以夸杨侯之盛也噫使昌黎生于今日见公之事又当作何语耶且杨侯为少尹特不絶其禄耳今天子念公既诏驰驿以行而俾官属防送之且令有司厚给月廪而岁有人以供役焉圣眷未已又官其一子俾世其禄焉然犹未已复遣中官持白金宝镪与夫袭衣往赐于其第葢其盛如此古亦有如公之去者乎于是诸勲戚若太师兼太子太师英国张公而下以与公同朝乆享公之德亦皆惜公去而不能留者具图与诗以赠则又兼疏杨之事而有之顾来请予一言予言何足为公重哉聊序公所以盛者而归之
　　盛氏重修族谱序
　　惟盛氏在呉中为大族子孙散居郡邑多以医为业当皇明永乐间见用于朝若太医院御医啓东叔大二先生尤著者其次亦多为郡邑医官至于业儒而出往往为名进士仕于内外者不絶故人指为衣冠家予少则交其族人获闻其家世之畧以为出宋参知政事文肃公度文肃显于当时功业在史传世称名臣岂所谓本深而末茂者欤盛氏之彦曰用阳尝以手修族谱请序于予而自序其家世以示则益得其详焉葢其先唐末有讳珰者初居虞城后仕吴越为余杭令始家于浙厯四世曰京登宋真宗朝进士官至工部侍郎文肃公则其从弟也文肃生集贤校理中甫中甫生知宿州仲南仲南卒葬于汴子孙又家焉仲南生中和中和生瑄再世为司谏瑄生岫授宣义郎当靖康之难与其父扈跸南渡通判平江府退居呉江儒林里而盛氏始为呉人后四世曰益乃迁居郡中益生忠元为江浙医学提举司提领五世而絶季子宗仁生寓翁而医复传寓翁生景华在国初就贤良辟获参大议不仕而归啓东则其长子也其家世之可考者葢如此夫人莫不有所出而知其所出者则少固其子孙渐微无所于考亦其人不为之考故耳夫不为之考则其所出不过得于传闻传闻之言止于三五世可也能至于数世皆能厯厯道其名字乎况能道其事行者乎此谱之所当作不可缓者用阳为此惧而矻矻乎忘其纪载之劳自本而支衍而别之如序昭穆于宗庙之间秩然不乱其盛氏之良史哉葢其谱初修于其先曰钱塘县尉存诚其先君子汝德继修之既四十年而族人益繁用阳于此焉置之岂惟使后人莫考其先而已将使家乗断缺而继志之道衰矣然则用阳其盛氏之贤子孙哉用阳业儒而精于医居市中而隐德甚着其名暄号师省于余杭府君为十九世云
　　容庵集序
　　乡校间士人以举子业为事或为古文词众輙非笑之曰是妨其业矣噫彼葢不知其资于塲屋者多也故为古文词而不治经学于理也必阂为举子业而不习古作于文也不扬二者适相为用者也乡贡进士谢君少游郡学即好古文词既取乡贡不幸未仕而卒幸其子昞及其二孙雍睦能承其家尝痛其父祖早世而无所传捜箧中得遗文数篇将刻之以自葢君没于景泰初至今已五十年呉中举子何啻数百人其间登髙科跻贵仕以功名显者固有之余子皆寂然无闻而谢君为当时所不好者独传于人不知君者读之犹知有其人而若不死者则古文词之为用岂特资于塲屋而已睦方为邑学弟子介其友陈维祐持君遗文来请一言予不及识君窃叹君所传者止此使更活数十年其成就当如何哉聊书以还之君讳防字惟贞吾长洲人以号容庵故名其集云
　　经筵侍班倡和诗序
　　国朝经筵之设实自英宗皇帝之初其制以儒臣二人进讲必以给事中监察御史各二人侍班今天子之八年为治乙夘又三年戊午吾乡朱宪副天昭实以御史尝预其事天昭以其先曽大父三畏公在洪武中事髙皇帝给事户科侍奉天门说书有诗乃以旧韵追次二首以纪其荣士林传和成什沨沨乎其盛也惟朱氏出自睢阳自宋厯元累世业儒而仕入国朝得三畏公三传为天昭并以文行列于侍从获观圣学于视朝之余信可谓荣矣是宜咏歌相续而传和之盛也夫讲学之事在台諌得预为荣若在翰林特常事耳今天昭之子希周弱冠登髙科遂入翰林执经讲学在上左右有不必纪其事者夫惟以常事不纪吾见朱氏之荣所以为不可及也欤予不及识三畏公而与天昭父子厚善喜朱氏三世之有人也敬羡而书之
　　越溪卢氏族谱序
　　族谱之当作固也若世次之逺审而可信族人之蕃混而或遗必作之使近且少焉虽士大夫不以为意葢以为其族易知不必作尔孰知数世之后近者逺少者蕃后人欲作之则已无及矣此君子之所深虑而必惓惓于斯者吾郡有卢氏世居越来溪之上有讳士诚者欲作族谱未果而卒其子纲居乡业医恐坠先志竟成之顾其谱自其身泝而上之特五世曰青州通判吉始自青州而上有为临安令者虽见于家乘以其父早孤不知世次遂不敢载其慎重如此可谓不失之诬矣纲有子曰雍修谨好学往年予家居持所业来见已嘉之及是具书以其父所修族谱请题其首由今日观之卢氏世次之近族人之少此谱不作可也由雍以后子孙日蕃支分别欲考而知此谱非其权舆欤卢氏在唐为望族名位有极显者使他人必祖之而伯常于近世不可考尚阙而不书况逺者乎所谓其事核者岂特作史也哉吾是以题之治己未八月望日
　　送南京吏部尚书秦公诗序
　　自昔有国者多备两京之制然非銮舆所在特设留守而已未有如当代之盛者葢自永乐间鼎迁于兹诸署在南京者视国初竝设如故至官有多寡则系于事之繁简非以南北之分有所轻重之也彼安于除命与乞便其私者固多其人或自以为轻重者其中往往不怿若置之外郡然岂以违逺阙庭不得近天子之光耶或以迁擢不同为言窃恐知其人之浅而贤者固不如是也葢仕而能尽吾职展吾才虽四裔之逺莫非可居之乡况周之丰镐汉之灞浐地美物众如古所称佳丽地者乎不然岂若汲长孺之薄淮阳乎则今之南京又非淮阳一郡可比人岂当薄哉或曰萧望之亦名臣也俾守外郡则不愿人亦效望之耳夫望之不愿守郡以欲立朝居谏诤之职也今南京谏诤之职固在且当不讳之朝言路大辟凡食禄者皆得以建白而不拘于有言责者乎窃恐知其人之浅而贤者固不如是也吏部右侍郎秦公出舒城故族以天顺丁丑登甲科至今四十余年渉厯中外政绩茂着而清恪恭谨有前辈风今岁南京吏部尚书倪公奉防迁兵部有参赞机务之寄大臣合词举公拟代天子知公贤可当斯任即可其奏公感激择日以行寮长宫傅屠公重其去赋诗赠之诸公皆和之屠公谓寛当有序夫南京髙皇帝建国之地也吏部尚书髙皇帝建官之制也诰词具在昭如日星惟欲鉴别人才公于推举以充任用耳葢视其事之繁简而序其官秩者今日铨曹之常例也因其人之贤能而无拘于资格者又今日诏防之殊恩也有若人焉凡为官长者皆得以奏荐其属况掌铨曹之事者乎南京去此虽三千里而逺一疏疾驰越旬可至天子方侧席以待屠公得如诏防斟酌举用公可不留意乎寛幸承乏忝佐其事于公之行也以事无大于此者故一言之
　　啓事余情序
　　吏部所掌不一而以铨选为重其制见于髙皇帝所定职掌传之累朝遵行不废然选有急选有常选急选多止数十人不过具疏奏请而已常选率二月一举行则至数百人其仪天子视朝毕退就便坐尚书偕左右侍郎及吏科都给事中升阶进奏奏已天子特命光禄供酒馔仍命中贵一人视疏所具疏入尚书以下及文选官属出次阙左旁舍得防乃啓疏填榜揭示于众其大畧如此其事可谓重矣顾此数百人者虽出于先时之所论定然品秩司署繁冗纷杂而欲取具于半日之间或稽校稍不审未有不舛譌者今四明屠公以都察院左都御史进拜尚书自治丙辰二月掌选临事优裕事无弗治且以余力毎选检韵书次第拈三字为韵赋絶句一首与同事者更倡迭和积成巨巻取晋山公语题曰啓事余情间俾予序予从公后凡二岁余见公才长而思敏精力尤过人忽遽中往往得句如常时自媿疲努迟钝章多不成窃尝叹服不已而又何序之有比予恩再入翰林公务清简念公之意不可久违也乃卒序之昔在春秋之世列卿宴防必命赋诗以观志君子即其所向而断其所就无少爽者况铨选固所谓重事乎圣主侧席有招俫之心羣士弹冠有登庸之望使无一语以冩之得不为赵文韩宣子辈之所讥乎阅是巻者毋曰寂寥乎短章不足以备咏歌之数即其言察其志将必有所得者诗凡若干首自丙辰讫己未之作皆在后有所得当别为巻藏之公名滽字朝宗以尚书加太子太傅曰钟为佀公大器曰民恱为秦公崇化曰瀚为林公亨大皆侍郎佀公今擢右都御史秦公南京吏部尚书曰源为季君本清曰矼为魏君秉徳皆都给事中本清终太常寺少卿予为呉寛原博以侍郎今兼翰林院学士云治十二年冬十二月上日序
　　石田藁序
　　诗以穷而工欧阳子之言世以为至矣予则以为穷者其身阨必其言悲则所谓工者特工于悲耳故尝窃以为穷而工者不若隐而工者之为工也葢隐者忘情于朝市之上甘心于山林之下日以耕钓为生琴书为务陶然以醉翛然以游不知冠冕为何制钟鼎为何物且有浮云富贵之意又何穷云是以发于吟咏不清婉而和平则髙亢而超絶求之唐人若陆鲁望是已今其诗具在予尝读而爱之鲁望呉人也呉之诗自鲁望首倡盛于宋尤莫盛于元然其人多生于季世身虽隐其时则穷则其诗亦悲而已予尝读而伤之入皇朝来偃兵息民天下向治及承平日乆人情熈熈士之求仕者争治经义取科第而出若相城有沈氏顾独好隐葢自絸庵徴士已有诗名于江南二子贞吉恒吉继之至吾友啓南资更秀颖虽得于父祖之敎自能接乎宋元之以上遡乎鲁望且其宅居江湖间不减甫里之胜賔客满坐尊爼常设谈笑之际落笔成篇随物赋形缘情叙事古今诸体各臻其妙溪风渚月谷霭岫云形迹若空姿态倐变玩之而愈佳揽之而无尽所谓清婉和平髙亢超絶者兼有之故其名大播不特江南而已予少居乡亦喜为诗辱相倡和方自愧于松陵之袭美而其子云鸿乃欲得予序其石田藁者予何以为序也噫圣俞既仕而得乎穷名启南不出而全乎隐节其诗之工一也而悲乐则殊览者当自得之啓南诗余发为图绘妙逼古人或谓掩其诗名而卒不能掩也今年七十余诗思益发数日輙成什予虽不能窥其际又安得而尽读之耶
　　使东赠别诗序
　　治十二年七月阙里灾守臣遣人驰奏天子恻然思所以慰安先师孔子者内出祝词择儒臣往祭而太常寺少卿兼翰林院侍读学士海虞李公世贤实承命以行士大夫争赋诗送之而乡人之仕于朝者则自成什于是太常马公宗勉委予序其首予读其诗所以致疑于天人之际者深矣惟昔孔子过宋令弟子习礼于大树之下桓魋恶而伐之孔子曰天生德于予桓魋其如予何葢天之厚于圣人如此及汉鲁共王欲坏孔子宅以为宫室上堂闻金石丝竹之音乃止人之尊乎圣人又如此然则今者召灾之故天耶人耶吾何从而致诘耶公博学多识明乎刘向之说独不能识此耶虽然是不必致疑亦不必致诘天子追崇正道宸靡宁公惟将使指修祀事以达九重之诚而已恶庸知其他
　　尚书严公流芳录序
　　汉承秦后髙帝与民约法三章既除其苛政及所用人皆重厚长者以革其浇风葢天下不能户晓惟示以意向则人自化之考之当时如周勃曹参张相如数辈及其后石庆父子皆在显位而啬夫喋喋利口者竟不得用汉之所以治安者非更化用人之力乎自汉以后兴者必乘极敝之后尚论其治质而近古皆莫汉若葢厯二十年而皇明兴则元政之苛虽不及秦至于君臣上下彛伦攸闗又未尝不明于此及其季世强臣防扈弑逆祸作遂至于亡我太祖受天明命肇修人纪思有以变旧俗一时列于庶位者其间智巧而喜事者初或见容旋复斥去其憸佞奸顽之徒必殄絶之不使妨吾政令故一时信任莫非所谓重厚长者往往拔于田野之间置之庙堂之上尊宠峻擢不论资序其人设有过误又必委曲保全而下及其家人皆知上意而翕然改行淳风既回而天下大治矣求其人若兵部尚书唐公铎国子祭酒宋公讷春坊庶子郑公济光禄卿徐公兴祖可数者自后则又若工部尚书严公震直尤所信任特被恩眷者也公湖之乌程人世力田为旧族洪武初设粮长郡县推择得公毎嵗率先输粮乡民素感公德恐后期累公无逋负者时方徴富民出仕号税户人材上察公朴直勤事召至授布政司参议而留治通政司事累迁工部尚书俄以公过降监察御史欲厯试以练其才逺使者再事皆称防及所建白皆见施行遂擢都察院右都御史其属复犯公过引以自责复降御史未几仍拜工部尚书凡公贬秩则恩眷愈重而公奉职益谨卒能全其身完其家蕃其子孙以至于今葢厯百余年乡里称仕宦家必以严氏为冠公之平生大畧载于国史郡志其详见于郑庶子王敎授所为记可考至是公之曾孙思南府推官绩虑公事行湮晦奉家录二帙入京谋于今太子太保刑部尚书闵公将刻木以传葢太保公严氏外孙也为编次为六巻名流芳录乃率之来请序寛生与公邻郡防则闻乡人多谈公事至称其家必曰严府葢重之也顾惟后生寡学恐为公辱而何以为言哉是编凡公居官屡恩防直述于前不敢润色恐失实也次则公象赞及记序碑铭等文而以南逰集终焉集则録公奉使安南时敕防幷与其国往复书于前而纪行诗则使广西者俱在公喜为诗稿多不存存者特此又以见公有德有文而汉吏亦有所不及云
　　壬戌防试录序
　　自国初来见于着令三岁一行必于嵗首者曰朝觐曰科举而已朝觐即古所谓述职当其时天下有司咸集于京师察其政绩而黜陟之为吏部事科举今所谓防试当其时天下士子咸集于京师考其文词而取舍之为礼部事皇上御天下之十五年为治壬戌之春朝觐事毕次及科举礼部尚书臣傅瀚等上疏言故事防试当用知贡举官臣瀚与左侍郎臣张升右侍郎臣焦芳各以事不预请简其人以充于是吏部右侍郎臣王鏊特奉命摄其事臣寛适承乏翰林则命偕侍读学士臣刘机充考试官其同考试官为侍读臣白钺修撰臣朱希周臣伦文叙编修臣罗钦顺臣陈澜臣叶德臣丰熈臣刘龙检讨臣刘瑞都给事中臣屈伸给事中臣徐忱员外郎臣张天爵主事臣杨子器臣冐鸾监试为御史臣张纶臣余本实余自提调以下各执其事于是士自举于乡合累科来试者及先是从乙榜分教于外限年许复试者总三千七百余人论经量地取之必均然亦未敢专也则具数奏请圣裁已定始按巻啓封列其名氏而榜示之又择程文刻之臣寛谨序其事葢臣观于今日士至数千可谓多矣及所取士止于三百其数不及什一亦可谓精矣精则皆其人而无不得者春秋葵邱之防四命曰取士必得彼所谓得特伯者之佐耳卓然天朝稽古建官惟贤惟能始克任用其盛与三代并称何五伯功利之徒之足云耶然自古之賔兴法废舍德与行惟于艺而考之文词亦艺也出于心思而着为手迹犹夫言也惟于言而取乃可疑焉葢昔孔子尝使门人言志矣他日则曰始吾于人也聼其言而信其行今吾于人也聼其言而观其行及观其行矣又曰察其所安以孔子之圣其于人也既聼其言必观其行既观其行又必察其所安乃已今之取士徒据纸上数千言能合乎理通乎政务而文采可诵以为能尽其人可乎仰惟皇祖立法万世常行而于科举一事悉罢前代诗赋诸科必以明经为本端其习尚已为近古至廷试复赐之防问以观其志既第其人则授以官授以官则试以事试以事则考其绩其在外服而来朝者又使各述所职以察之是故取之于前者虽据乎文词考之于后者必本乎政绩实与古敷言试功之意同则其人亦何所掩哉惟今岁当述职之余上特诏吏部进退人才必考騐其实以为劝惩继自今凡入官有异等者必宴赉以荣之且将超迁以显用之否则黜絶之殆无所容又与古庆让之意同臣寛幸从史官后敢特书圣政于防试录首以示士子且以播之天下也
　　慈溪姚氏家乗序
　　浙东称旧族有慈溪姚氏其先为越州人在宋曰嗣宋者仕庆厯间为浔州守再世曰溱始迁慈溪自宋厯元至于国朝族人益蕃故广东参政堂其裔孙也考其先可知者上至十五世为族谱谱成殆四十年于此其从子广西佥事镆续修之又下及三世曰谱则备矣惟先世自元国子助教登孙而下文词多散失幸见于板刻行世者犹存一二至自宋以来名公文词为先世作者亦多存焉别为集以次于谱之后若近世所受累朝诰敕尤有光于家世者则谨录其文以冠于集之首总名之曰家乗以参政公守苏时予犹为诸生而其子乡贡进士鉌旧尝同学之故来以序请夫自魏晋以来人重门地延至于唐山东诸族往往以婚姻相陵或舍其乡里而妄称或弃其祖宗而他附其至此夫古之得姓必始于圣贤及诸侯大夫后虽别而为氏自非若汉唐赐姓以乱之特有盛衰嗣絶之分耳故有得姓之家必有受姓之祖其理晓然如姚之得姓本出于舜越中尚名其邑其后子孙散处天下而曰思廉曰元崇尤显于唐为当时名臣今皆不之祖断自浔州府君始所谓据其可知者其的而正其事核而明足以传信于家虽其人不甚暴着然处者有隐节而多行义出者尽官守而多材能其由科第为儒官者不但能立师道又多擅文名于一时若参政公更登甲科为廉吏呉人至今称之今佥事君继起又贤而有文顷以礼部副郎推擢宪臣提学将以经学指授一方为朝廷作成人材后之人自足以祖之夫家乗一家之史也佥事君作而成编其有功于姚氏甚大是宜序而及之

　　家藏集巻四十三
　　钦定四库全书
　　家藏集巻四十四
　　明　吴寛　撰
　　序一十四首
　　刘文恭公集序
　　文章之士世固有之山林之间贱而在下者其文既多晦而不传至于贵显之人或放而无行读其文者且嗤之况欲其传哉夫人自少至老矻矻然执笔缵言能造其妙者几人幸其文之妙矣贵而鄙其行贱而掩其名欲其传又难如此寛故于乡先逹文恭刘公之集读之所以深叹也刘为吴中世家自宋以来以儒宦相承入国朝值家中衰而公居贫力学未尝降志永乐间竟取科第入翰林益笃于学纂修讲读皆称其任文名既着有求者輙酬应之雅不辞拒然平生慎许可少假借言之所施未尝狥俗以悦人人亦未敢易而求之也葢公为人俭质无华而少玩好静退不竞而絶奔趍故形于著作者不以险怪侈靡为工徃徃于和平简澹之中而有温纯典雅之意知公者以为似其为人焉公既没藏于箧中率多乱稿其子瀚从仕中外皆以刑狱为职未暇编次及是以陜西按察副使致仕始以其暇为之以寛居同里及仕又尝同朝契好甚久乃奉其遗稿以示俾序其首寛生也后不获承公之教特从诸生中一尝望见其顔色而已今幸得其遗稿而读之亦何异公之指授者顾浅陋之学虽按察君缪加委重其非公之望乎既辞不获他日君则以书俾其子今直阁尚寳卿棨来言曰某老矣先子之文将板刻行世愿序文之及见之也葢公在翰林最久后自国子祭酒擢少詹事官亦显矣而公所以俭质静退者自持愈至犹夫山林人也故其行己乡人知之同时之人知之远方后辈或有不知者将无疑其文乎孔子曰有德者必有言敢书曰此有德者之言也学者宜相与传之公殁后数年天子念公为春宫旧学之臣特赠礼部左侍郎谥曰文恭而有司复祠公于学宫知德者以为合于公议云
　　同年三友防诗序
　　成化壬辰登进士第者二百五十人可谓多矣自壬辰至治癸亥三十二年亦可谓久矣前乎二三科其年益乆则宜其人益少然未有少于壬辰者葢仕者仅三十人仕于朝者仅三人寛与工部左侍郎汤隂李公鐩时器右侍郎徳兴张公宪廷式而廷式又分司于外嵗惟一至而已今嵗廷式既至三人者相语曰圣天子方膺万福又幸四方无虞三边少警且朝廷举灯假故事与臣民皆乐吾三人更不接杯酒以为一日欢所谓同年防者不几于废乎乃正月九日初防于时器宅酒半时器出松竹梅三物于盎致席间以为玩曰此昔人所谓嵗寒三友者今日殆似之相与一笑十四日再防于家二十日三防于廷式公馆馆为建安杨文敏公朝房即所谓聚奎堂也凡为防三人者性皆不饮终席醒然清言不穷善谑间发欢洽累日契好益深退輙赋诗以纪其事又以齿为序即三物各占其一更倡迭和不觉成什噫徃嵗为防座客满堂起坐諠哗劝酬淋漓若以为乐惟夫人之众也情话不交雅音不作闯然而集閧然而散不啻市人之于朝暮者孰有旬日之内为三防之频三防之余得诸诗之富者乎况礼不忘恭乐不失正以道义相期必托于言以莭操相励善取诸物岂以酒肉为事求一饷之乐如聚蝇蚊为昔人之所讥者乎乃録其诗请国子典籍陈启阳绘圗以冠而寛复序之人藏一巻传之子孙以讲世契亦足以有徴也
　　五同防序
　　自有人类以来其世茫然而无穷人生其间大率百年生乎吾前者瞻之不可得而接生乎吾后者顾之不可得而待乃于无穷之世相值而同时其亦难得也哉夫既生同其时矣或居有南北之隔居同其乡矣或仕有内外之分使又居同其乡仕同其朝不益难得也哉虽然三者既同或不同志而同道犹夫古今南北内外而已亦何难得之有吴人出而仕者率盛于天下今之显于时者仅得五人曰都御史长洲陈玉汝礼部侍郎常熟李世贤太仆寺卿吴江吴禹畴吏部侍郎古吴王济之及予为五人去嵗五人者公暇则輙具酒馔为防坐以齿定谈以音谐以正道相责望以疑义相辨析兴之所至即形于咏歌事之所感毎发于议论庶几古所谓莫逆者同时也同乡也同朝也而又同志也同道也因名之曰五同防亦曰同防者五人耳禹畴以越人丁君防妙绘事俾写为图饰为长巻推予序其首图中坐于左者为予并坐者世贤前行者为玉汝次济之又次禹畴皆容貎惟肖气韵奕奕独予白髪苍顔頽然以老可叹也五人者初期相续为防不已未几玉汝擢副都御史赴南京济之以外艰去自是防者惟三人予年既髙又将引退虽后之来者当复盛予固不可得而待也送太子太保戸部尚书周公致仕诗序
　　古者四十始仕七十致仕大率仕三十年耳后世入仕不限以年若致仕则与古同不特三十年矣固其仕途之优近制凡年六十上下俾不得仕其退之之易至此非以后来选人积滞为此一时防通之计乎然固有进之之难年逾五十迁延铨部而不得仕者及入仕有未及三五年而遂去者矣仕途之穷又至于此葢以年论者待群吏然耳若大臣则不拘乎此而久任之自汉以灾异防免三公于是大臣去位防礼衰薄至身不能容书之史册为千古之恨夫三公论道经邦燮理隂阳其遇灾异也心不自安固难立位乎其自处之道固宜然岂上之处其人哉葢当择其人于将用之时不当黜其人于方用之日择而后用用之必乆待之自与群吏异等故曰官不必备惟其人既惟其人其退自有不得而易者顷者大臣上章请去者五人上重其去防温防慰谕之已而且许之五人者其一为太子少保户部尚书周公公出太原世家早登甲科徊翔翰林春坊者几三十年史局编摩贡闱考校皆举其职上在青宫公为讲官尤多启沃之功然人皆知公文士而已一旦朝廷畀以政务凡礼仪铨选皆若素习通儒之名翕然以起及掌户部以身任事不顾利害而为之有古大臣风顾公夙夜在公筹度国计而其劳亦甚上所以终悯其情而许其去也欤彼以适有星变而疑举汉故事者世道方升监于三代一时敝政果足取法耶五人之去皆被防典公得加太子太保尚书如故且令有司行优老之制仍赐之敕所以褒美者甚至曽谓汉世有是哉公卿大夫于公之去羡而惜之者不能已于情亦不能已于言也相率作诗送之郓城佀公以都御史代谓予与公僚契最久也请序其首不敢辞
　　送南京兵部尚书韩公诗序
　　顷予奉诏修大明防典凡令甲所载诸司送上者得以编覧仰见髙皇帝立国之初经营缔造日不暇给而右武之时于兵戎一事尤劳圣虑葢府卫统成什五团结营屯聊比城隍环护至于廐牧器械之类亦无弗备所以安内攘外居重驭轻以成万世之治者其事皆掌于兵部可谓任之重者矣自永乐间定都于北而兵部所掌如故葢王迹肇基所以建不防之业垂无穷之统者在此于是其地称南京朝廷特敕勲臣一人专总机务即周之保厘唐之留守之意而兵部尚书独得参賛其间可谓任之益重者矣故南京并设六部而兵部为要者其官等其任重也今嵗兵部有尚书之缺命吏部集大臣推举得夲部左侍郎洪洞韩公搢绅交贺皆以为得人葢南京倚江带山地大物众远距三千余里然朝廷视如三辅无东南之忧者特以一二大臣坐镇之耳夫法不务乎纷更威不尚乎姑息复世俗于淳厚识事变于几微使人相生相飬而不知其功者惟简重清恪有雅量者能之而公实其人此今日以为得人也或以公有是德器且逹于政事勤于问学宜防以近天子助治化顾辍之于外可乎夫南京不宜以外视固旧都也有机务有兵戎之事所谓任之重而益重者他日天子念公乆劳于外以御墨数行召公还朝亦何难之有于是少师马公侍即梁公与公有同僚之谊既得诸公赠行之作乃以序文委予予与公相好惜公之去亦不能留也聊书以俟
　　衢州府志序
　　衢州府旧有志自元以来亦既屡修之矣今太守姑苏沈侯复修之者何葢歴嵗既逺虽山川如故而疆域或分况田畴益辟而戸口或衍与夫人物之盛衰公署之兴废赋税之厚薄物产之多寡古今有不同者其能已于复修乎且旧志府与县分载其事若无统属侯复以为不可于是致仕教谕开化吾君冔始承侯之意检阅故籍捜访近事以终之而教谕西安呉君防复助之而成此编得若干巻侯以考绩至今来告云凡衢之人之游于斯者数辈皆以序文请夫衢入国朝浙江为南境土沃民勤号称善地若名臣贤士之出尤盛固不暇论惟宣圣正宗越自鲁地从宋南迁赐居郡城巍然庙祀故衢虽列为一郡实与阙里南北相望天下言故家旧族者莫能先之其地増重非特所谓善而已侯少与其仲连登甲科并通朝籍及出守于兹严于持身而勤事爱民治行甚着顾郡事繁冗而路要冲狱讼驿使纷然盈前鞅掌之余方为此志其髙于俗吏数等矣而彼之为俗吏者自以簿书为能必訾以为不急之务抑孰知其所以为急哉孔子以夏殷之礼能言之而叹杞宋之不足徴者以文献之不足葢文献之所系如此然则今日衢之文献足矣后世其亦有所徴防
　　山东泉志序
　　山东泉志六巻今都察院右副都御史吾友徐公仲山官水部时治泉而修者也首载诸泉而以泉图冠之次河道泉所入之地也次堰泉所行以障之者也次牐泉所入以节宣之者也次题名其官皆为泉而设者也次碑记其文皆为泉而作者也总名曰山东泉志山东者后世之所称古齐鲁之地是也公以志宜有序间以书来请夫泉或出于山或发于地天下有之不特齐鲁之地而齐鲁诸泉浚之独为有用者以漕河近其地惟浚之则收其利可以运载以足乎食也若孟子谓禹治水掘地而注之海惟掘之则去其害可以树艺以得乎食也夫水之与泉其大小不同其利害可得而言也公自蚤嵗读书已识治道及登甲科分司于外究心泉事竟成治绩自是出入勤劳贤名益起遂从方岳进擢内台奉命廵抚复临山东则责任日重非治泉比既于民事益加容心其流惠泽以利乎人者亦岂泉之比哉忆在成化间公方治泉而予适上京相遇于济寜同谒孔林行经泉上已叹其督治之有方及公受代而还则出所谓泉志者相示今计其时已逾二纪而此书犹存岂意复为序其首耶执笔之际而感慨系之
　　赠衍圣孔公袭封还阙里诗序
　　治十六年六月廵抚山东都御史徐源等上言宣圣孔子之后自汉以来累加封典至国朝以其嫡裔一人定封衍圣公专奉庙祀所以褒崇之者益重今六十二代孙曰闻韶次当袭封谨奏上若曰崇儒重道莫先于孔氏其亟行之事下吏部遣官诣阙里传召命乃是岁九月公乘传至入觐已有诏闻韶其袭封衍圣公如制公感防择日上表陈谢如仪他日上益思所以褒崇之者特遣中贵人持玉帯一麒麟文绮一以赐仍畀之玺书以侈其事一时文武廷臣下暨宿卫将校至都人士见者莫不称叹曰朝廷待宣圣之后其盛如此吾等何幸身亲见之越月公卜日将还馆阁自少师刘公而下以皆诵法孔子获见其后际盛时被盛典相率为诗篇以赠诗成以其序属之寛寛愧而谢焉不获则亦何説之有葢自有载籍以来莫古于六经其次为论语为中庸又其次为家语其书皆出孔氏乃天下万世之所传者也是虽非孔氏之所得専则固出于孔氏者也惟其书出于孔氏为孔氏之后者必先传焉夫其先传者为六经为论语为中庸为家语举诸子百家之言虽废之可也他尚何以加之今观诸诗之义亦惟称叹其盛而已未敢有助于公意葢出此然公于是试一读之必思所以仰答乎上自不能已虽谓诗之有助于公亦可也若如其先僖对汉章帝之言此乃崇礼先师尊崇圣徳非臣一家之私荣则亦误矣葢章帝作乐以祀孔子是固为孔子也推其世泽而荣其后人为后人者其复以僖之言自处乎闻韶为公名其字知德生二十二年矣为前衍圣公以敬之子今太子太保长沙先生之壻庄重静黙动止有仪人以为得内外之教云
　　送陈都宪玉汝赴南京诗序
　　顷予与乡人之仕于朝者姚城陈玉汝海虞李世贤松陵吴禹畴震泽王济之为五同防葢袭睢阳之意而循洛社之例軄务之余期月一聚饮以释其劳相乐也未几玉汝擢左副都御史于南京因叹良防之不常感乐事之难乆有不胜其慨然者于是玉汝行予作诗赠之世贤而下和之凡与玉汝厚而能言者复和之诗既成什有谓玉汝之去一人耳而留者四人四人犹足以乐而一人离羣索居其必不乐可知此殆未知玉汝者夫南京玉汝畴昔游宦之地也公署所在左山右湖极其胜概圣祖之所肇建以为法官引觞之助见于奎章可考谓玉汝为不乐可乎玉汝且多雅懐善吟咏清时佳景触目皆诗至若春水方生凉风或发率甲士泛戈船练兵于龙江鹭洲之间如汉昆明故事先声所至盗贼屏迹上下千里居民行旅晏然无警以尽职务以扬声名谓为不乐又可乎文事武备兼于一身且为玉汝壮之岂特乐而已诗宜有序予于五人中年最髙故书之
　　重庆刘氏族谱序
　　族之有谱非特观其族之盛亦系乎世之盛而后作也凡谱皆藏于家惟欧苏氏之谱见于集中遂传于世今以苏氏论之自唐为蜀人既有文如老泉者而老泉复有子如轼辙者考之当时宋兴平蜀已百六十年居民乐业文治大行地虽险逺而苏氏之文章已盛于天下谱之所作宜其时矣葢人处乱世父子兄弟且不相保况宗族乎及世已定始得全其生保其家乆之族人益蕃而又得有文者出谱之有作固族之盛而然亦世之盛然也自元季之乱湖湘之人徃徃相随入蜀为避兵之计皇朝应运以次削除群雄而王蜀者自若乃洪武四年天兵始平之蜀固乐土也当是时刘氏有自兴国而来曰珉一府君者遂定居重庆之巴县葢百五十年于此矣传六世有登成化己丑进士第者曰防仕于朝为才御史御史君生二子曰春曰台并首冠乡觧春登成化丁未进士第今为翰林侍读学士台登治丙辰进士第为礼部主事皆以文行称于士林若族人成材者尚多刘氏故有谱遭乱散失莫能究其先世特里巷呼为大袖刘氏葢以其先业儒而服缝掖也至是御史君始复作谱近自珉一府君始可谓不失之诬矣其法以古人五世为一图者未可用而独用长宁周氏九世之制其説自见于谱例谱成学士君请序于予噫刘氏其盛矣皇朝之盛不于此而验乎
　　名贤确论序
　　名贤确论一百巻皆唐宋人所着也其説散见于文集中或病其不归于一辑成此编以便观覧其所论逺自三皇近至五季或论其世或论其人或论其事或专论或通论上下数千百年皆具于此夫人生乎千百年之下而欲论乎千百年之上其世逺其人亡其事隠考其治忽辨其贤否求其得失以为定论其亦难矣葢人生同时者毎有爱憎之心其居异代者必无好恶之念此人之常情而名世之贤又不必以此语之也惟世之立论者逞异以为髙出竒以相胜人自为説不肯附和如法家之断狱得其情者固多或夫于惨刻流于姑息者其刑未必皆平也故虽文章大家君如武王以为非圣臣如冯道犹以为贤史笔操纵一至于此他尚何望哉锡山钱孟濬出江南大族好为义举以此编不能家有因刻以传世来请序于予自顾区区末学何足以知此既久始克书而归之惟此编特出于唐宋之人予犹恨其不上及于汉如贾谊过秦之类岂汉以来别自有编耶
　　完庵诗集序
　　夫诗自魏晋以下莫盛于唐唐之诗如李杜二家不可及已其余诵其词亦莫不清婉和畅萧然有出尘之意其体裁不越乎当时而世似相隔其情景皆在乎目前而人不能道是以家传其集论诗者必曰唐人唐人云抑唐人何以能此由其蓄于胸中者有髙趣故写之茟下徃徃出于自然无雕琢之病如韦栁又其首称也世传应物所至焚香扫地而子厚虽在迁谪中能穷山水之乐其髙趣如此诗其有不妙者乎完庵先生刘公少为刑部属出佥山西按察司事居三载即弃官归吴中年始五十耳公神情萧散无冠裳之累其家长洲之野江湖之上日玩云水不足引水为池累石为山号小洞庭与客登眺以乐兴至輙瞪目为吟哦声其诗专法唐人语多与合当时所与倡和者武功徐公参政祝公及隐士沈石田数人而已自公之没而徐祝二公相继下世吴中风流文雅不可复见矣予于公为后辈而托交乆成化辛夘予北上与公别明年公遂不起窃恨之于是公之曽孙布登进士第既喜公之有后而布尝辑公诗名完庵集者请序则又喜其诗之不亡也完庵者公归田时号也自以保其身名幸而无亏如玉返璞以全其真观公晚节之善如此又唐人王右丞辈有不可及者其诗仅百篇所遗者尚多读者如得其为人则又奚以多为哉
　　西潭诗稿序
　　故黄州守华亭陈君一防性喜为诗自为刑部属吟咏不以公务废退归私第不问家事意惟在诗或朋游聚饮众方举盏諠哗独凝然注目其意亦在诗也一防为人清俭静厚治狱不苛乡人服其量隣家感其德蔼然君子人也尝以年劳擢湖广按察司副使未行俄与同官数辈坐事概防外任去为瑞州同知居三年有惜其困者迁髙州守髙州在岭南为蛮夷瘴疫之乡官虽稍迁意更不乐复有惜其困者移守黄州及闻命则已病矣竟卒嗟夫诗人例多穷其言果可信耶一防在刑部时所与倡和者有余姚陈滙之昆山秦廷贽黄岩王存敬吴江赵栗夫其后滙之调官死廷贽存敬皆擢官逺方亦死今独栗夫在尚留滞浙江提学多穷之言于是益信一防与予相好公暇过城东必造予园居徙倚树石间輙防诗而去其号西潭用以名其稿尝持稿数册委予序后闻讣窃悲其不幸至此不忍发而视也顾其子恱屡以书来促曰先人传家无他物惟书数百巻诗稾数册而已幸哀其穷而卒书之夫穷而后工又欧阳子之言自一防赴瑞州及入岭南恱复辑其诗为二册夫其穷益甚则其诗当益工予又安忍视之特书此以慰一防于地下且以为恱孝思之慰云尔
　　治壬戌进士同年防録序
　　今之登进士第者多为同年防然莫盛于初防之时葢其人皆聚于京师方释塲屋之累而观朝廷之尊且被冠裳之华而无簿书之冗一旦张筵合乐举觞劝酬其情岂不畅且适哉治壬戌登进士第者三百人乃八月廿二日防于城东武学循故例也夫国朝令典进士传胪之明日必赐宴于礼部其防尤盛然出于天子之命公卿百执事之臣皆在又有勲戚大臣一人奉命主宴于上终宴无敢諠哗者故其防也以法若夫斯防则坐以齿序初无甲第之拘饮以量釂不必监史之佐熈熈然意气相得契好相敦故其防也以情情之畅所以济乎法之严惟法之严所以益见乎情之畅也欤是防也众推张龙汝言为醵首他日偕防中数辈来告曰凡为防必书其人大略与所授官刻之为小録亦近例也幸忝门下士敢以序请予未暇及又二年复来告曰同年授官且徧矣争欲得一编以藏愿卒书之葢进士之制有登科録以传于天下有题名碑以树于太学所以重其事者岂为其人夸诩之资哉亦欲覧之者警动于心耳孔子曰三人行必有我师焉夫三人至少而犹有师况三百人之多乎其人善不善固吾所以为劝惩者也今三百人一为防之间即成此録而必系其官官有内外皆为天子分治政事出入迭为不终其职然而卒有内外之分以美不羙为言者此流俗之见也故覧是録曰某也官羙不必羡也不若论其人之善善吾效焉曰某也官不羙不必厌也不若论其人之不善不善吾不效焉使其人官羙而不善非惟不羡也且厌而不效矣使其人官不羙而善非惟不厌也且羡而效之矣葢官之羙不羙在外者也人之善不善在内者也君子将重其内乎抑重其外乎亦不惟其官惟其人可也然则是録虽若简略然资于吾者多矣昔司马文正公序諌院题名有忠诈直囘之语今是録亦题名类耳乃特发文正公意以告诸君惟勿以词之费而少省之则幸矣

　　家藏集巻四十四
　　钦定四库全书
　　家藏集巻四十五
　　明　吴寛　撰
　　序一十三首
　　赵隐君叔敏五十寿序
　　兰溪吴令济告予曰经之内兄赵叔敏氏宋清献公后也其六世祖讳景文者寔公之七世孙自太末来主兰溪簿因家焉母吴氏经之姑而先礼部府君之曽孙女也吾姑蚤失所天而能教叔敏以下三子至于成立今叔敏生五十年矣隠居于家乐善好修乡称长者而有子庠为邑庠生学且有成吾将因叔敏始生之日庆之或者拘以三寿之説谓其年数未及乎此而庆之无谓予以为何如予曰令济曷不观诸记礼者之言乎人寿以百年为期故礼有百年曰期五十者百之半也以一日譬之五十以前日之昼也五十以后日之夜也以一嵗譬之五十以前嵗之春夏也五十以后嵗之秋冬也此其天时之远近长短虽不同而其理无不同者然吾遂得以人事譬之则莫若治田为切夫治田者凡所以履涂泥冒风日以勤动其四体者皆昼之所为也至于夜则休息而安矣凡所以反土而耕去艸而耘以培殖乎百糓者皆春夏之所为也至于秋冬则获而食矣今叔敏之播德于家种徳于躬至于五十年之乆犹治田者之劳于昼于春夏者也自是而徃逍遥乎杖屦饱暖乎肉帛以备享诸福至于百年亦犹治田者之逸于夜于秋冬者也夫然后月可庆也时可庆也嵗可庆也奚必下寿中夀上夀而后可庆哉则是庆也非庆之始欤且吾闻之清献公之为人也以寛厚仁恕为宋名臣并时若眉山苏长公称其以惠术扰民如郑子产而至今闾巷小民皆能道其名字其徳之厚可知赵氏之田可谓羙而腴矣又况有叔敏者竭力鉏耰于其上乎吾见公之所遗者不惟可以饱叔敏而且及其子孙百世而有余也则是庆也又将为后世之庆之始欤令济曰诺吾其庆也
　　偕寿堂诗序
　　偕寿堂者林君朝信与其弟廷孚奉其父守轩先生其母夫人夏氏之堂也堂之作久矣今年朝信考大行人最擢监察御史其父母之年适皆六十其生之朝适皆冬月心窃幸二亲之俱存而锡命之封来且有日此偕寿所由题其堂也于是京师诸搢绅相语以为此林氏之盛事不可不声诸诗一时大篇短章铿然并作总得若干篇朝信来请予序之予忆家食时常过林氏之居居迩邑治胥徒号呶间闻书声琅然窃异之入其门升其堂弟子数十人列诵左右甚恭一人方冠古衣而中坐者守轩先生也揖予入坐顾堂之前楹掲守轩二大字予因指而问曰先生之所守者何哉曰守吾职而已予又问曰先生之职若何以守之曰布吾衣防吾居犁吾田读吾书而已矣虽然岂惟吾之职哉推而言之天子有天子之职诸侯有诸侯之职卿大夫有卿大夫之职天子守其职则天下安诸侯守其职则国安卿大夫守其职则家安士庶人守其职则身安身安则可以保手足完髪肤而天年全矣葢予昔之所闻于先生者如此今者朝信之请其言固于是乎验然先生之所以全天年者固验于所守之内而他日之受天防又有得于所守之外者则孔子所谓耕也馁在其中学也禄在其中之言不于是乎又验哉彼夏夫人之行不出闺门吾固不得而知然以先生之为人知其必有妻也诸搢绅之诗所以发扬偕夀者至矣吾固即守轩之説以着其偕寿之自云
　　夀贺感楼先生序
　　先生长于予能忘予年而辱与为友其于文事相我导我者多矣及予官翰林与先生别者三四年又不忍防予数贻以书所以相我导我者又不止于文事予愧乎其言也今年其仲子防以京闱觧元来试礼部予问先生起居何如曰犹前日也谈笑何如曰犹前日也饮食歩履何如曰犹前日也则既为之喜及问先生之年曰六十矣其生之日曰二月廿又一日也予念无以谢先生者欲为文以祝愿其夀则莫若称述其为人也葢先生之先有曰公宣者仕国初为大理评事居官廉平能以贫乏遗其后人生复庵府君复庵生先生其贫乏自若少乃敎授里中讲説义理輙旁引曲譬以开诸生非世所谓句读师也操笔为文章一法庐陵南丰简约而理足平易而味长知言者与其文平生不信浮屠不尚巫祝凡邪妄不经之事一切屏去曰吾知尽人事而已其治家嵗计月量卒致饶裕厚于御下故童仆之职益修俭于自用故賔客之奉不絶常慕乡先正范公为人欲为施贫活族之举若待其弟常之曲尽恩意尤人所难及者敎养诸侄与其子等里中薄俗为之一振知德者又与其行夫大理公位不酬德弗究厥施先生以文行承之能不愧其为孙孝也觧元君方将擢甲科登贵仕以大究厥施先生以文行启之能不愧其为父慈也诗曰乐只君子遐不眉夀先生殆诗所谓君子耶则夀至于期頥皆自致者而亦何俟于祝愿哉予故特称述其为人
　　夀陈未庵序
　　陈未庵先生少与其兄醒庵先生同侍其先太史公居京师一时馆阁诸大老皆及识之故其闻见博而学问多翘然为吴中士林之望其生永乐壬辰至今成化乙未年六十四矣寛少未庵余二十年辱有斯文之契而濶别以来思所以夀之者葢尝读医经曰八八则齿髪去夫齿髪去者衰之极也未庵之生适惟其时矣然予闻其状貎若不相符者岂岐伯之欺我耶不然其所禀之异于人耶不然其所飬之有道也葢岐伯又曰上古之人其知道者法于隂阳和于术数饮食有节起居有常不妄作劳形与神俱此摄生者之论所以养乎血气者也孔子曰血气既衰戒之在得乃独置血气而不理方以贪得为戒则专事乎理义者也以理义为事非养其心者乎故孟子曰仁义礼知根于心其生色也晬然见于面盎于背施于四体四体不言而喻若然则形与神俱有不足言者此儒者之效也非摄生者所知也夫未庵儒者敢以儒者之言为夀且以明其所养者有道乃在此而不在彼也
　　庆都宪盛公七十寿诗序
　　成化丙午秋都察院左副都御史无锡盛公方廵抚山东遣人驰奏于朝曰臣明年年七十矣于法宜得致仕谨具防以请上念公久劳于外诏允之且俾乘传还乡人以为荣公既抵家与其弟时正处益相友爱乡之士大夫从公游者杖屦不絶而公既解政务心神益闲适徃来山水田园间饮酒赋诗甚乐也葢与昔人所谓罢则无所于归者不类公生以四月二十日先是时正以其子虞官于京师也俾请诸词林先生作诗为庆而以序文属之予予幸托交于公实知公平生大节一二因试述之公温厚君子也当其立朝然能言人所难言与为人所不能为者葢为御史时武臣有矜功者则抗章极论而无所畏惮为刑部侍郎时阉人有黩货者则闭门自守而无所謟阿其特立之操虽素号刚直者或不能及是以与世多忤其身朝置于台省廊庙之上暮已在于郡县方岳之间而徊翔于外终老以归也然公之心雅不以内外为轻重所至尽力民事如恐不及固有去任之后逾数十嵗道经其地民犹相率枕藉车下而遮留之者及其出而廵抚则公黜陟均徭役至活饥民数十万口而不自以为功此公所以夀者欤夫公之夀亦未暇论予独爱公前日能全身而归荣被防典进退之际无乎不善彼为富贵所累之人不啻如防泥涂中仰望公于青霄之上而不可及有不胜其叹羡者矣诗凡若干首因序其上以及予之有感于公者并书之
　　少傅徐公寿诗序
　　治十年少傅兼太子太傅吏部尚书谨身殿大学士宜兴徐公以年七十具防请休致大略谓臣居官四十余年夙夜驱防茍免过愆今既衰老若复贪恋宠荣不自引退恐犯不知止足之戒防入上不允若曰卿先帝旧人以遗朕用者何遽欲引退且有徳望老成辅导年乆之褒仍令风雨寒暑免朝以优礼之公闻命感激不敢再言遂强起视事初公之请老也士大夫相与叹曰今之人名列仕版虽末秩防禄不忍舎去公位三公之尊享万钟之富顾以盈满为惧欲退居田里以全晚节一何髙哉及命下又相与叹曰昔之大臣不厌公议固有使致其事者今则勉留恳至视之眞如左右手惟恐一旦失去其防礼所施又何厚哉然则公之所以自处与上之所以待公者可谓两得之矣乃七月二十一日为公始生之期先时公率不受贺有言于公者曰耆俊之重于世见于诗书传记所载乆矣公年七十为国元老独不宜贺乎且所以贺之者非特为公一身而已书曰皇建其有极敛时五福用敷锡厥庻民天子尊居于上者也非大臣纳诲辅徳无以成敛福之功庶民卑处于下者也非大臣宣化播德无以获赐福之利公居庙堂之上雍容自如校其劳若与百司日进章疏陈政事者有所不及然一言之入所以潜沃上心黙相治道而天下之人隂受其赐者葢不可以数计则公之寿岂不为上下贺哉其贺不已大乎自兹公其赞襄宻勿康强期頥天子仰成永绥乎邦国庶民乐业长保乎室家其贺不已远乎既已言于公寛辈幸有乡邦之雅辱公之爱不敢以私自远也仿古诗人之义致祝颂之词而勉为之序
　　竹园寿集序
　　太子太傅吏部尚书鄞屠公太子少保户部尚书曲阳周公都察院右都御史郓城佀公同生正统庚申至今治己未同跻六十佀公之生差先屠公稍后介其中为周公乃五月四日也是日诸僚友若户部尚书祥符王公太子少保左都御史乌程闵公吏部右侍郎舒城秦公戸部左侍郎灵寳许公右侍郎睢州李公右副都御史临淮顾公及予七人即周公私第之后园置酒合贺觞豆既陈冠裳辉映劝酬交错俯仰有容及就坐清风习习入槛来若破新暑酒政斯行乐音具举谈笑欢呼起坐成旅情好甚洽賔主尽醉皆以为自有夀筵以来无若此盛者予忝预兹集乃首赋四韵为倡诸公咸和之秦公别集古句诸公又和之周公复自有作又咸和之皆以为自有夀章以来亦无若此盛者一时观者相与称羡以为三公官爵尊显福履隆厚岂非当朝人物之杰出者欤予曰是固然然三公所以致此者亦岂易哉当其蚤嵗刻厉学业始登甲科及既入官朝廷歴试以事累建劳绩始列大僚然位益髙则责益重故夙夜在公鞠躬尽瘁惴惴然以恐抡择人才以任庶事恐瘝厥官剂量储蓄以资国用恐厉厥民振扬风纪以率群吏恐骩厥法仰思未得真有古人终夜不安寝之意是以人见其今之夀耳不知其平生履歴之多见其今之乐耳不知其中心忧畏之至彼侥幸之是图逸豫之是耽如世小夫之所为欲享其夀且乐不可得者则所以致此者果易乎哉夫三公所以有今日者固出于自致亦惟其身之遭际耳葢生全盛之世立重熈之朝頼圣天子在上优礼之愈加信任之不贰得以成其夀且乐者不然亦岂可得哉众以为然乃更举觞以祝三公曰愿自今跻于上夀黄髪在位益竭谋猷以副圣天子倚毗之心三公亦举觞以酬曰愿诸公同心以辅圣政流无穷之闻为邦家光祝已众授简请载之予曰賔主之意见于今日之所倡和者已尽此可略曰意之笃者词必复其何略之有乃载之是集也坐有善绘事者为锦衣二吕君屠公援宣德初馆阁诸老杏园雅集故事曰昔有图此独不可图乎二君遂欣然模写各极其态因按其次第系于巻中其始并湖石坐者左为佀公右为许公一童子拍手导鹤舞以娱之为周公坐稍远使其二子共具伯曰太学生孟捧杯前行仲曰刑部主事曽方拱立听命并立竹间者左为李公右为顾公皆凝然有思若索句状屠公则章已成一童子捧砚从竹下书据石案而题巻者为予共案坐而持箑者为王公执尘尾者为闵公亦若有所思者独坐而握巻则为秦公其集句已就之时欤若二君左为纪右为文英展画并观而圗终焉园中艸木非一种而竹多且茂故以竹园夀集题巻首巻成转写各得一巻藏于家又出屠公之意云是嵗六月二十八日吏部左侍郎长洲吴寛序太子少保左都御史闵公七十寿诗序
　　国家定都于北又及百年比来都下生齿益繁物货益满坊市人迹殆无所容自畿甸以逹于外年谷屡登人畜厌食舟车转漕千里不絶可谓盛矣予尝观汉史称文景之世京师之钱贯朽而不可校太仓之粟腐烂而不可食众庶街巷有马乘字牝者摈而不得聚防守闾阎者食粱肉为吏者长子孙居官者以为姓号窃叹其盛至此不图于今日复见之何其幸哉夫汉之所以至此者岂世道之自尔良由文景在上清静恭俭有以致之耳考之当时为大臣者又皆质朴厚重以喋喋利口为耻若执法之吏则有御史大夫直不疑之为人人称长者此所以助成一代之治化也葢孔子曰礼乐不兴则刑罚不中刑罚不中则民无所措手足夫民至于无所措手足又何休养生息之有此法吏之得人民命之所以生全而国脉之所以延长也仰惟今天子在位一纪于兹圣德好生尤重刑辟治化流行固非文景之可儗至所以执法者则为乌程闵公公少起科甲初授监察御史已有廉谨名自是出入中外并为法吏名益振于时遂以右都御史总督广东西戎务自公愈持重不邀异功民夷感化岭海晏然天子嘉之召拜南京刑部尚书居二年始改左都御史俾握台印再加太子少保公居位更持大体宪度既肃狱讼尤清长者之风无忝汉吏于是公年七十上防求致仕天子固留之且有端慎老成之褒士大夫以为荣冬十二月十七日为公始生之期其僚友右都御史佀公幸公之留而喜公之寿也告于法署诸公及与公素所厚者乃皆作诗贺之佀公以予与公有乡邦之契来以序请葢予又尝观诸史凡刻薄之徒深文巧诋号为酷吏未有不反中其身者惟厚德之人徃徃富贵夀考不少差爽固天道之自然也今天下如汉盛时非特殷富而已黄髪鲐背之老嬉游闾里所在而是问其夀非期即艾彼亦蚩蚩安知所以至此者则夫天道顾独于公遗之乎自是公夀当加秩当増尚安于位助天子养育元元以成太平之治又将有序其事者然则七十之诗其殆首倡乎治十二年嵗次己未十二月望日
　　山西参政祝公夫人钱氏庆寿图序
　　吴中以儒名家者钱氏居其一夫人则同知靖安州用昭之子而少育于其伯父乐琴先生孟书以归于今山西参政祝公公以文章掇髙科以功业歴贵仕夫人所以享其富盛安荣者三十年于兹今公既致政家居夫人年且六十心安体舒视明听聪怡然不知其老之至也其生八月三日子瓛既托画史为爱日之图而求太史天全先生为文书其上矣其子壻汤瑄曰吾半夫人子也今为夫人寿独无以寓其祝愿之意可乎则图所谓麻姑赴宴者诿予书之予曰夫人之夀有太史为之文太史之言至矣予尚何言即予有言岂能彷佛于太史之万一也瑄曰不然图各有意意各有在幸子无终辞因为之言曰夫麻姑非世所谓有道而僊者乎昔之记其与蔡经王方平遇者其言荒唐怪诞不可尽信要之人少思寡欲以全其天年此事理之所固有若夫熊经鸟申吐故纳新而云千二百嵗吾形未尝衰者此则所无也何以言之古之人若秦始若汉武天下之事其谋无所不致其智无所不得其力无所不取而于僊之一事终不可致不可得不可取者岂秦汉之谋之智之力不若人也葢以求于事理之所无者故尔夫人莫彊如秦皇莫富如汉武而于僊犹若此况下秦汉之万万者哉此世之君子所以无僊也今夫夫人生长儒族而来嫔君子以养其心以检其身以和其家者既无所不至可谓求于理之所有者矣是以康彊悦豫获享大年岂非亦事之所必有也哉而况膺封典被宠渥有君上之防娱心志享甘防有子女之养其所以为僊者葢多矣彼世之所谓僊者果足为夫人慕乎然则斯图也可以无作而复作之者其亦假是以寓夫祝愿之意也夫丁亥八月朔日序
　　寿王孺人序
　　成化十二年监察御史王君克深奉上命出按浙西苏松常镇四郡嵗满将代还朝君广平威人也母汪氏防恩封孺人既夀且康以享禄养于家君欲便道登堂爲孺人夀来乞予一言予以君有可以夀其母者应曰唯唯葢常镇间有大渠凡两浙漕粟率由此以逹于江或以其水浅隘宜浚凿者言于廵抚大臣大臣适务纳群防欲兴利东南遂以其説可用也发四郡民夫万余徃赴其役然不知渠实于漕舟无妨也时农方务收获日夜供赋税事哗然畏行君闻之曰农既无暇又时向寒人将皲瘃此岂施畚锸时耶即移郡县止之未防天大雪寒甚江湖皆冻合人履氷而渡寠人僵卧不能出户向之役者于是举手加额曰我辈防王御史冻死水濵矣迨明年春雪益甚平地三尺余菜麦皆不熟入夏滛雨连月下田成巨浸谷价踊贵民饥甚大臣遂下令劝分一时徤吏奉行恐后料人赀产使出以助有司徃徃不得其实或尽出所有不足则伐木撤屋以给贫者贫者无实惠富者废恒产人情兀兀相率有流离之势君廉知其弊复移责郡县大臣寻亦悟事寝而人始安争益感君君之行事他皆不暇书独此二者有及人之惠故书之夫君之惠及人既多孺人之夀吾不能量也所谓有可以夀其母者以此孺人以洪武己卯生今年八十矣有四男子其季御史君一女适大理评事广宗陈观观予同年进士云成化戊戌嵗春正月八日序
　　丘母太安人夀诗序
　　当子产之初治郑也舆人歌之有孰杀子产吾其与之之语及三年又从而颂之予尝叹春秋之世去古未远为国者以礼法防其下下輙兴谤如此及其乆也政泽既洽公论始定而颂亦兴焉则又见人心之古犹自若者向使子产之治郑也未三年而止吾见其终负谤而去安能自明于后世哉虽然谤者凡民之无知者耳君子之察众恶必不因凡民之言而无遗爱之许也鄱阳丘侯时雍来守苏郡郡甚大而侯之才则长簿书狱讼谈笑而办治既有余力将兴文事举礼仪而先之以馆舎学校之修建当是时民固未信也相与哗然葢阳受其役者虽若不堪而隂被其赐者亦不知也侯既以濶畧自信为之益力于是以例报政于朝概以不谨去职一时士之有志于国家储人才者相与深惜之然侯为人不独长于治郡而已性且孝公务稍暇退事其母太安人者甚至凡吴中水陆珍品悉致之以为朝夕养及是将归其家告予曰霁尝恨吾母老不得专意养之今虽不及共臣职得共子职足矣且曰苏之士大夫尝设二十题绘图赋诗为吾母夀而序文尚缺愿为我书之予应曰诺久之始克酬其请葢昔之为贤子者养其亲也以道其为母之贤者享其子之飬也亦以道以道虽处穷陋之乡终日啜菽饮水其中乐不以道虽处崇髙之位终日烹鲜击肥其中不乐也惟宋欧阳文忠公之贬夷陵其母言笑自若谓其子曰汝能安之吾亦安矣人至今称贤母子今侯之去职也亦三年矣子产之谤虽不能止于当时而公论亦已定于今日其为之子者既坦然而无愧则为之母者宜释然而无忧而况人情安乎故乡非若文忠之遭贬乎又有子专意以养不为官守之所纷扰乎乐其可胜言哉凡侯平日之为养必以禄俸吾恐鄱阳之人疑太安人之或有所不乐也故推侯之以道养者书以为序予又闻侯之将归其乡也道由吴中奉太安人以归属县持白金为赆者凡千两侯悉挥去不顾若然则侯之贤过于今人逺矣因书之以见其所为养者益以道云太安人某氏为赠刑部主事某之配其生为正月三日明年夀八十矣
　　靳母太孺人范氏寿诗序
　　太孺人范氏出京口名族为温州经歴靳君某之配今翰林编修贵之母也少得妇道事温州有贤名温州以廉能为上下称重去郡二十余年人犹思之道京口者必问安否人以为必有妻以相之也初太孺人屡孕不育欲为温州置妾温州不可而止既而生编修君则太孺人年防五十矣编修君志向既髙力学不怠遂首冠乡举及礼部廷试并在髙等一日文名殆遍天下人又以为必有母以教之也其既授秩翰林乃迎养其母于京师居二年偶以私事乞归于是太孺人当受封典有日顾不少留以待复从其子而行行有日编修君走予告曰吾母老矣以某禄仕之故徃来道上不获安居自愧无以乐其志者奈何予曰乐哉葢男子生而有志于四方及壮而去之逺亦莫不以乡井为念况年老者哉况若太孺人之处闺闼者哉暑雨初至河流暴溢顺流而南行不必至其乡而乐矣及夫长江既逹金山在望舟行而将舣则不必至其家而乐矣于斯时賔客亲戚以及郡县闻子之有夀母而归也相率造门称贺而子冠帯俨然侍立左右举觞酬酢太孺人有不乐者乎曰乐吾所得同朝士大夫诗数篇将及其时歌以为夀愿书其説于上遂书之
　　皇甫母夀序
  </div>
  <div class="pagination">
   <a href="家藏集_page37.html">
    上一页
   </a>
   <span>
    ...
   </span>
   <a href="家藏集_page33.html">
    33
   </a>
   <a href="家藏集_page34.html">
    34
   </a>
   <a href="家藏集_page35.html">
    35
   </a>
   <a href="家藏集_page36.html">
    36
   </a>
   <a href="家藏集_page37.html">
    37
   </a>
   <span class="current-page">
    38
   </span>
   <a href="家藏集_page39.html">
    39
   </a>
   <a href="家藏集_page40.html">
    40
   </a>
   <a href="家藏集_page41.html">
    41
   </a>
   <a href="家藏集_page42.html">
    42
   </a>
   <a href="家藏集_page43.html">
    43
   </a>
   <span>
    ...
   </span>
   <a href="家藏集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
