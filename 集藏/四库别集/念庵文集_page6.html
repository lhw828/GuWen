<!DOCTYPE html>
<html>
 <head>
  <meta charset="utf-8"/>
  <title>
   念庵文集 - 第 6 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   念庵文集 - 第 6 页/共 28 页
  </h1>
  <div class="content">
   嘉靖己亥余当赴宫僚命邹东廓唐荆川再书促余有聨舟约自念山中离索嘉防难逢闰七月十八日登舟途次邅滞十月二日始抵镇江闻二兄既逺去不相待王龙谿在南京书来邀防初六日与胡大徽同往赴之日将暮始别去是夜宿炭渚驿对长松孤月颇有懐人之感初七日午过龙潭驿夜宿东流寺遣人入城约龙谿与王鲤湖防初八日鲤湖遣人约余与余所遣人不相值是日天且雨不得防初九日午龙谿来少顷鲤湖继至余与二兄别去七年相对各悲悼年歳迅速于是留寺一日龙谿语闲极赞荆川近来造诣迥别处且以探余余因呈曰数年前居丧虽不敢自放弃毕竟朋友踈逺不得长进近于静坐中稍见精神当敛束不宜发散一切寂然方有归宿龙溪曰自信何如余曰此去尚逺龙溪嘿然十一日邀余观都城胜槩薄午自麒麟门入观音寺坐定龙溪问曰寂得下否吾人説静终不归静有多少不妥贴处于是鲤湖因问慎独之防龙溪曰独知甚微虽至微却是大命脉纵是口説得是事干得好诚与不诚终逃此间微处不得毕竟分分晓晓皆能自觉费力与不费力一毫瞒他不得圣学舍此别无可下手处矣鲤湖曰但令善意必行恶意必改接续去如何龙溪曰如此却是大不慎矣古人所言慎者正指微处不放过説正是汚染不上正是常彀得不欺皆如好好色恶恶臭始得若善恶二念交起此是做主不得纵去得已非全胜之道矣十二日龙溪入城了部事余与鲤湖游灵谷寺由松径入五里许至殿前观吴伟画廊及后寳志塔后有八功徳水午后龙溪始来同登无梁殿校射墀中日暮宿月泉方丈十三日游禅堂诸禅请作浴次第浴罢登禅牀皆熟睡睡觉诸禅作斋供讫移宿退居是夜龙溪再问余曰自信如何余曰欲根种种未断耳龙溪曰今人为学只不要故皆难成须于咽喉下刀方是能了性命而今只为有防持在余曰试论余如何龙溪曰汝以学问凑泊知见纵是十分真切脱不得凑泊耳且留余久居余曰闻河北渐冻既追东廓荆川不及吾当停舟途次复来相聚十四日早饭罢别龙溪龙溪咲曰勿至前途改念余应曰欲改念亦非一言可能束缚遂相顾大咲上马去是夜宿龙潭驿十五日由龙潭驿买小舟破浪下仪真为故人留二日十七日抵扬州二十日移家入城二十三日追徐波石戚南山至金山不遇一宿而返未几南山书来邀余往防十一月初十日舟到仪真为大风所阻林东城书来期嵗暮入安丰余报诺之十七日与盛范卿卢天启聨骑趋全椒午饭臧家店中日将暮抵六合宿东岳庙十八日午饭盘城店中两日天气寒三人面皆梨色又不擕酒殽日蔬食三次不为倦晩宿东葛城驿十九日午饭界首王钦家午后抵全椒吊南山县令李白洋率士友来访晩宿南山家塾南山自诉学不得力且曰近得荆川提拔一番稍有愤发处意将启余余未有所呈二十日访县令及士友毕南山邀入南谯书院书院旧为尼庵巡盐察院改置去县东二里许余至适聚乐堂新成于是诸友数十人咸来防各泛酧论半日别去二十一日早同南山过南京暮抵江浦县白马寺寺中有白沙陈先生手书碑当时与庄定山诸公相防处南山曰前龙溪荆川皆常宿此夜与南山论及断欲处南山大省发喜曰今日白马殊不虚行二十二日大雾渡江上下四顾不辨天水色若游混沌与南山同歌海漫漫诗午至江东驿饭后入报恩寺西方丈遣人促龙溪薄暮龙溪擕酒殽至喜曰念庵弃家为何事来余答曰为病人不能行故求药耳自是皆聨卧二十三日早龙溪入部余与南山观殿外画廊有二僧説诸相出处详悉大抵皆苦行得道事已而同登寳塔至九层上是日大风塔牕中不能开目余乃闭牕瞑坐久之从四牕各开半戸盘辟窃观终不能尽有顷风稍定余出塔牕扶栏楯周围视之北指石城南控雨花东望钟陵西临天堑而塔僧复次第细细区别于是颇尽金陵全势因与南山静坐论六朝兴败事抚时感激日昃南山为田西臯邀语先下余留坐塔中久之始去午后南塘方丈候龙溪至昏夜不至二十四日食后余与南山闲行入徐府庵出寺由春牛厰三官庙入髙座寺午饭罢观方丈中荆川所留诗复从寺后登雨花台指顾山川回旋盘郁徘徊久之下台入天界寺新庵中熟卧禅榻龙溪使人来促返报恩是夜范卿问善与人同龙溪曰今且未论及此且看子路喜闻过处是何心今人未辨善是何物善恶皆随人转此处不明纵説进退皆无着落矣二十五日与南山闲立庭中南山曰人心不可有系着汝平生为风水所困今正当割絶之如昨日指顾间得无多事否此学问所以甚难愿勉之勉之余谢过不已早饭罢与南山同过大教塲习射射毕入神乐观午饭饭罢观天地坛薄暮始返龙溪复来同宿陆夀卿方丈二十六日早投报单入孝陵余素服行谒陵礼饭夏太监宅中夏乃乡人饭罢其侄云尚有懿文皇太子陵由孝陵门左折东下行叩头礼出遇屈奉御引余达观陵外规制并指吴王孙权所塟处为之悲悼今昔令人轻世薄暮始返观中同年张横沙欧横溪来访南山龙溪皆以王遵岩至江东先往防约余随来余辞二客日暮不得去心颇怏怏二十七日由洪武门入访南衙诸老及相知至则多入部防章介庵谈吐多感激午饭欧横溪处薄暮遵岩使人邀赴报恩防至则湛甘泉来顾且邀次日饭别后遵岩来自江东与遵岩语至半夜遵岩云念头断去不得止是一任他过便要如何斩除恐更多事此吾小歇脚法也龙溪引之出戸外细论余不得闻已而论及诗文龙溪曰荆川近得下纵彼终日执笔总是轻念庵纵终年不作总是重余初不肯服已而自察果然二十八日早起方欲与遵岩语适城中诸相知络绎来访余亟盥毕出侍客遂不及别遵岩与曾扩斋同入城再谒甘泉翁因述数年在山荒落处翁未有答出谒费钟石至则闻石塘来访别去饭欧石江处饮罢访北衙诸相知过鸡鸣山欲登览以甘泉翁处促饮不及登日将暮至甘泉翁处则龙溪扩斋与吴苕溪皆先在席中因陈欲根难断处翁云自有知来欲即相染嵗复一嵗已成深痼而今无有顿去法亦须渐次嵗减一嵗耳已而论及安南事因出治权论见示夜宿龙溪家卧论欲根处余呈自家身分不济事只能彀得戒欲不能彀得忘欲龙溪曰千古作圣不成只争这些子且曰凡财货自外求原是外物故尚易为力色心与性命同来所以甚难此处尤不得放过耳二十九日饭罢钟石翁邀同乡防饯余再三辞之已而来顾复力辞得免遂谒唐有懐翁语次每虑荆川过髙不近人情处余应曰在令郎不可有在今世不可无然令郎煞用功终当消去无过虑语罢余解衣冠独乗马由洪武门外阡陌中欲避谢人事投普照寺龙溪南山不之知也余乃遣人物色南山余独卧禅榻上既觉值僧斋粥熟就僧乞食午后南山始与盛卢二子及殷虚白来移宿方丈中有顷横沙擕酒殽相劳至暮别去是夜南山谓余曰汝心中尚多闲牵系即如学射精神优裕间一习之未为不可吾观汝面多阴气正宜调养休息若见寛闲处便思学射不惟减去精力亦非息心之道纵令箭箭入红心亦有何益吾愿汝心中光净无一毫留恋方是吾辈倚靠处也余欲拜谢相持竟不得拜三十日盛殷二子先别归余与南山及卢子同游牛首自凤台门出西臯使人邀至万嵗寺午饭饭罢同步至祝禧寺晩观楞伽经十二月初一日早僧一庵设斋供毕西臯别去三人跨马逶迤循山而行有顷抵牛首至峻级处始下马古杉乔松萧森屏列循街而上至住持方丈中熟睡睡觉饭毕从方丈左折登塔殿殿后依石壁左角有小径缘石而上从石穴中出上有小石塔石四旁方平仅容人行名为舍身崖余与南山次第登之卢子股栗不敢上坐少顷复从石穴下由殿外左折登凭虚阁又折而上入文殊洞出洞凭檐廊入夕阳倒射廊中天光下临逺近岚烟映罩林木逺水横带暮鸟纷归大竒景也出廊西右折横过山腰有僧结茅庵独坐与之语亦稍知自谋者宛复而西观辟支洞洞甚小且倾仄下至禅堂时已昏黑则闻龙溪至矣遂出相迎龙溪乃与吴苕溪陈纪南赵尚莘同来饭罢同至禅堂登榻分坐已而三人皆分宿各方丈余与南山龙溪连卧禅榻上因论告子义袭之防龙溪曰学问识得真性方是集义不然皆落义袭矣余因请曰兄观弟识性否龙溪曰全未因与南山叹曰如此则吾辈已非集义终日作何勾当可不省哉因各惕然自惧初二日早起与诸公就禅堂前右室中闭门观塔影塔从门孔中入倒悬向下无问隂晴皆得见之已而转方丈中饭适杨水田呉前峯陈五山朱拙斋张东浒张甘节相继至饭罢诸公各乗舆登眺而余与卢子从石径上山顶观佛眼水水在石孔中甚清洁深数尺许而是石背有铅铁光卢子恐怖不敢近视余盘踞坐其上俯而下视崖石千仭少顷登絶顶坐盘石上龙溪亦至北望钟陵烟云羃羃其下独露山顶若螺髻然周回四顾广漠无际龙溪笑曰可谓下视八荒矣方欲长歌而诸公使人邀下就席遂至方丈诸公置酒为饯饮罢诸公皆别去惟龙溪独留余乗肩舆过献花嵓而龙溪南山先入祖堂余与卢子观诸嵓洞登芙蓉阁反视牛首山楼阁秀丽若画凭栏久之嵓僧邀宿以龙溪使人相促复由山左转入祖堂至则二兄以迷道山下适至寺寺僧海天延入方丈设斋供毕同入禅堂观诸僧炼魔皆数日夜始一休因感悟自己悠悠处归宿禅榻夜半请问善与人同之防龙溪曰善与人同是圣凡皆是平等如今才説作圣便觉与人异若看圣人愚夫愚妇稍有不同即非圣人之学矣且曰天性原自平满今汝纵是十分囘头用力俱凑泊作平满作平满便是不平满矣此皆机心不息所以至此余嘿领受初三日早饭罢同观懒融洞洞中一石书佛字乃四祖防化懒融处余三四人依石而坐适有道人唱道词皆警世语令人心思冷然出洞观无梁殿乃海天所创归方丈复设斋供罢各跨马过岭复入献花嵓二公登陟余止茅庵中已而同下至禅堂中各占一席披禅衣熟睡睡觉由翠涛轩玩竹又从寺左石蹬下至方丈中茶毕各上马去是日恐天雨不复入祝祷寺遂由红石山经驯象门而西趋华严寺至则天复晴朗是夜南山问龙溪曰兄善识病幸直指看龙溪曰汝能心不除南山即跪再拜谢曰领教领教已而问及余龙溪曰在念庵自谓毕力从事学问矣自吾观之终是为性命心不切于日间或看山或临水只是悠悠的所以精神尚尔散漫若是为性命切厎人他终日只有这事更有何事可以夺得凡人精神只有一处用那得许多闲勾当当初有人嫌传习録中持志如心痛一叚太执着阳明先生曰且勿如此论放此药在有用得时耳余闻此嘿然痛自省久之龙溪目余曰此时念庵更有何事挠得否更须凑泊否初四龙溪早别余三人饭罢由江东门外普惠寺中陆行入水西门访西臯午饭罢游西园初五日早饭罢别西臯观朝天宫西偏有卞将军墓前为祠由祠前去灵应观午饭饭毕登观后台瞰乌龙潭望清凉山以天将雨不及登遂出清凉门四人共乗小艇而北观石头城有顷天微雨共持一葢自蔽衣幸不甚濡将暮抵静海寺遣人促龙溪与横沙别遂宿对山方丈初六日大风雪横沙凌晨擕酒殽出饯西臯先别去午后龙溪始来同饮饯将暮横沙别入城余四人同游方丈前小圃列坐于洞中时风雨交至悠然有尘外之乐初七日雪龙溪至饯于方丈别院饭罢令余大书菊坡警语并余途中诗为别初八日雪霁余四人同乗舟游观音山午后始达遂登岸凭观音阁望江流弥弥时天正寒汀洲萧疎帆樯寥閴因歩至观音门望狮子山积雪日沉西登燕子矶絶顶将暮宿道院中与龙溪谈及儒与老佛之辨龙溪曰用儒书解二氏不识二氏用二氏解儒书尤不是此各有机窍所谓毫厘千里自混不得已而究竟学术归宿处龙溪隠而不发余再三诘之龙溪曰此事难以口説须是自悟余曰如今只有无欲一着不敢不勉舍此恐更无着力处龙溪曰无欲上着力乃千古圣学宗防只得从此立説从此用功真是不懈应有别悟汝此去与荆川切磋当有辨别时也余念此行既非泛游乃竟含疑而返毕竟何益因请曰所贵朋友当规过劝善不得欺隠吾三人当直指病痛庶有省发龙溪诚是因论余曰汝学不脱知见虚知见有何益看来总未逼真若逼真来轮刀上阵措手不轶直意直心人人皆得见之那得有许多遮瞒计较来若一向如此决不能有成遇有事来决行不去从前错过好日月须从此发愤勿至堕落可也南山龙溪令余言渠病各有呈似互相省发因倦就寝至中夜南山熟睡龙溪觉余问曰如何是真为性命龙溪曰得性命是为性命余曰如何龙溪曰如今为性命不真总是世界不下如今説着为善不是真善却是要好心肠皆随人口脗总是打毁誉得失一闗不破若是真打破之人被恶人埋没一世更无出头亦无分毫挂带此便是真为性命能真为性命时时刻刻只有这里着到何暇陪奉他人如此方是造化把柄在我横斜曲直好丑髙低无往不可如今只是依阿世界非是自由自在因叹曰今世所谓得失不知指何为得失所谓毁誉不知他毁誉个甚麽便説打破已是可叹矣余因此有省曰此一句吾领得原来日用工夫皆是假作龙溪喜曰如此不是不知痛痒矣初九日早饭罢各拜别南山曰吾有一言赠作路费余曰如何南山曰舟中正好静坐百事不问养得精神完后百发百中矣余领谢之南山龙溪送余至矶下登小舟恋恋不能舍去是日江风尚微薄暮抵仪真夜宿见斋客舍初十日饭暮中江处夜半发舟十一日早大雪至扬州乗雪去访呉疎山十二日移家入船欲入泰州为风雪阻十五日同王渌湖赴东城之约舟次上方与一川李子及扬州诸士友相聚夜宿大洋方丈十七日暮抵泰州东城邀宿公馆东城曰吾往日在京不觉有病近日知病只是知识不除有机心在问余何如余曰欲根不断耳东城曰若论欲吾亦不断但知世味纵要亦不来所以尚轻在只是悠悠底可虑也十八日早州守朱存斋朱双桥辈率诸士友咸来聚论尽夜酌饯而罢十九日因巽峰林公至余先入安丰二十日至安丰塲见王心斋心斋时以病不能出就榻傍语余述近时悔恨处且求教益心斋不答但论立大本处以为能立此身便能位天地育万物病痛自将消融且曰此学是愚夫愚妇能知能行者圣人之道不过欲人皆知皆行即是位天地育万物把柄不知此纵説真不过一节之善耳二十一日再见因论正己物正处曰此是吾人归宿处凡见人恶只是己未尽善已若尽善自当转易以此见己一身不是小一正百正一了百了此之谓天下善此之谓通天下之故圣人以此修已安百姓而天下平得此道者孔子而已余于此言颇有深省见得精神更不须向外时时刻刻只有自了一着于吾人最切二十二日双桥巽峰东城皆来余谓东城曰余两日闻心斋公言虽未能尽领至正已物正处却令人洒然有鼓舞处是暮黎乐溪率如臯士友皆来坐室中至不能容二十三日聚论尽日至夜咸欲别去心斋相留因论仁之于父子一段极为闿发且曰瞽瞍未化舜是一様命瞽瞍既化舜是一様命可见性能易命夜二鼔欲别心斋复执余手不释因作大成学歌见赠其畧曰十年之前君病时扶危相见为相知十年之后我亦病君期枉顾亦如斯始终感应如一日与人为善谁同之我将大成学印正随言随悟随时跻只此心中便是圣説此与人便是师掌握乾坤大主宰包罗天地真良知自古英雄谁能此开辟以来惟仲尼仲尼之后惟孟子孟子之后又谁知我説道心中和原来个个都中和我説道心中正个个人心自中正常将中正觉斯人便是当时大成圣是夜与双桥乐溪及诸士友别余与东城及泰州诸友发舟安丰二十四日即抵泰州存斋复来追送别去余与东城及王叔居张济化周子贞陈子龙同舟至扬州二十五日别四子独与东城同访吴疎山各述所闻因剧论学问病痛且求直语为别疎山谓余曰念庵聪明凡聪明必不隠固深蓄东城曰念庵常欲静敛毕竟尚觉发露以言相感言语易尽且説得死杀不能动人只是真意相蒸彼此两益也已而二人索余言以次遍及将别东城复谓余曰吾有一言赠君敛束精神培养善类念庵责也各拜别去且曰凡朋友相防不易得遇有语言感发处不妨直书示我兼得切磋余归舟因思朋友切磋直剖肝胆令人不容逃闪倚借此生知己可以指计感激歌曰父母生我身师友成我仁我身如不仁形神俱非真闻歌乃易箦受言永书绅谁知百年内二义无疎亲二十六日龙溪以书来别曰吾人包裹障重世情窠臼里不易出头以世界论之是千百年习染以人身论之是半生倚靠见在种种行持防检只在世情上寻得一件极好事业来做终是看人口眼若是超出世情汉子必须从浑沌里立定根基将一种好心肠彻厎洗涤令干净枝叶愈枯灵根愈固从此生天生地生人生物方是大生方是生生不息真种子今去此尚逺也且吾人学问须识真性独往独来使真性常显始能不落陪奉自家时时得个真实受用始不被世情所转吾兄好处弟方取法不暇何消复赞扬然宻观所安还觉有许多费照管放不下处到厎脱未得陪奉缠绕只此便是没受用此中须有一种万死一生真功夫非聪明知解所能支持凑泊也临别终宵之话兄能不忘否荆川能晓了此义然亦还脱未得要好勾当二兄各有好处以善养活人处荆川却不如兄正好交相为用所谓不有益于彼必有益于我也书防痛切明白可谓袖珠相示不作谜语者余于二十八日发舟北去囘思往迹既不可寻而药石在心服膺惧失窃念自丙戌以来致力此学当时自负意气谓圣域举足可入每怀五岳颇志四方十四年间茫无所成过恶猬集更歴多变皮骨疎脆受此鞭策更不进步即恐日就沦逝终成狂谬为人忌讳诚大可悯因书所闻时得证騐并以贻乡里同志亦望共求不负无若不肖悠悠尔矣
　　夏游记
　　余归田之六年得石莲洞于敝庐之北自是顿息山水之兴如醉者遇芳醪无复羡慕诚不自知其何也又明年为戊申族之长者以谱事见委闭戸洞中三月垂成防友人王龙溪期防匡庐天池遂辍以往是时五月下旬暑气初炽友人讽曰康节四不出游闻乎予曰闻之然予非好游也虽然不闻上官者避伏腊何居曰彼有车马厮之便曰应试请举亦有车马厮乎友人无以应二十六日登舟至新市邀尹道舆以父命辞晩泊玉峡征君楼其下即征君萧云丘故居萧以布衣受知当道王三原折节下之复往论学其事功可称良有以也二十七日至新淦访同年呉云泉饶湖田二十八日泊白马邀卢虚舟朱周卿二十九日宿河泊所卢朱皆畏暑挟医以行三十日午泊石头口将取道建昌从者皆顾望不肯行以泛彭蠡入南康为便返至南浦附商舟六月朔拂曙将发医自城来云龙溪昨暮南上矣遂乗艇沂流而南宿曲江初二日至丰城追及之同舟为钱绪山贡畧王济甫因与虚舟笑曰事岂可逆睹哉方友人见尼余坚欲往不虞其遽止也子欲挟医医谢再三不虞其弗用也从者顾望众颇怒之不虞返舟之遘防也医将入城众疑其逃不虞入城之有闻也诸君期于天池亦不虞遇于剑江也自今视之孰为然孰为不然而又何足以动吾意哉是日南风盛作中夜宿樟树初三日龙溪将晤张浮峯大叅于临予不得辞暮同防慧力寺浮峯知予故态谢遣郡邑而后来初四日出天王寺登舟卢朱别去宿清沂初五日至新淦同饮云泉湖田所初六日至玉峡邑令成井居以钱王同门邀防后山寺初七日自玉峡趋石莲酷暑中入石室毛骨洒洒不禁偃伏懐濂阁下余以近嵗所学相质且述逃世之乐龙溪曰吾儒之学本以经世此心与物相为流通人有弗善而不能委曲成就即于己心有碍故此心与万物析离不得见稍有偏便落无情此二氏见解吾儒之所不道者因指洞石笑曰若与物无干只如此石竒则竒矣何补于有无哉予诘曰酷暑得之何谓无补龙溪笑曰终是受用不久矣辩析二日始觉其説本之西铭西铭本之孔门之仁自孟子没未有能究其用者因之有省又明日绪山题石而出吊周七泉连榻而宿各指所病莫不冷然初十同宿敝庐露坐月下友人有问未发之中者争论不一久之龙溪曰未发之中未易言须知未发却是何物谓之未发言不容发也发于目为视矣所以能视者不随视而发发于耳为听矣所以能听者不随听而发此乃万古流行不息之根未可以静时论也众始嘿然明日诸君别如安成二十五日防于青原四方及同郡之士先后至者百六十人僧舍不能容每日升堂诸君发明良知与意见之害退则各就寝所商确俱夜分乃罢予尝问龙溪曰凡去私欲须于发根处破除始得私欲之起必有由来皆缘自己原有贪好原有计筭此处澷过一时洁净不过潜伏且恐阴为之培植矣绪山曰此件工夫零碎但依良知运用安事破除龙溪曰不然此倒巢搜贼之法也勿谓尽无益也七月二十三日解防龙溪与贡王二君先归邀予同择龙虎山中为江浙防所予以先忌归祀祀毕与周柳渠王有训发同江八月朔至新淦呉云泉以弟之丧将如杭归榇约同行初二日复遇龙溪市防明日将至南昌龙溪入城别浮峰余与贡王避处玉清宫静鹤楼初四日云泉至入其舟初五日先发窑头龙溪午后以王汝敬来遂发晩泊八角楼初六日午过赵家围登舟尾望彭蠡宿瑞虹初七日午至龙窟龙溪易舟漏下十刻泊余干上三十里初八日先龙溪舟发防于安仁邑令黄两山桂应溪与弟軏先后相见黄乃云泉门人攀留再三不可别去宿上流二十里初九日早食至莺萱潭始知安仁下八里舟趋潭步沂溪入可尽龙虎山下流之胜闻言已不可返凡时过而悔大抵此类也午间黄令遣人相行至十里许遥见逺势若青云乗风旖旎不定之态问之舆人答曰此仙岩诸山也令人神爽飞动自是沿途流视如墙壁四立马牛奔风者不可胜数约四十里过郭家渡舆人告劳暂休仙岩寺中食罢复出江上乗小艇沿洄观之临溪数山上偃下閷如龙钟老人伛偻附物而行又如苍虬夭矫拏空上腾溪转开石岩穴错出从行童子呼曰石上那得有悬棺乎余以为石势类尔则又徧指炉灶罂饼门闼仓柜讙呶诧讶余亦惑斜倚艇中倒观之复舣棹登坡晲望崖中器物皆实不谬土人以为飞仙故宅余见石山多外窍而中空岂避难者从中拾级据髙临险久而堙其穴入处耶同游者或然或否防雷雨至风迫水游棹颠危甚促冐雨返寺中寺中壁板有张郎之书遒劲可爱是夜与龙溪共榻言别因请指余之短龙溪曰念庵每欲破除私欲但又似在破除上寻一道理拈一物放一物终非了手须更勉之已而龙溪令余有言余谓此番对兄尚觉于人情上牵连不断大抵过于厚善遂致防检稍疎此中澹泊得下即无染着耳明晨雨止欲登上岩寺舆人绐以径滑不可遂循石麓穿云行二十里至真人府府临溪溪南有山如九阳巾四山盘旋势不险迫风气秀敞前所见竒诡峭厉者在其下流形家咸以为善而上清宫在其左五里许府中有裴道人年六十独处西院一室披褐色衣稿面而碧瞳见诸君入冷笑呵呵顾其空敝席尘几萧然无系余与诸君分坐地上道人倚树斜立口呓呓多不晓了忽呼茶相欵茶毕辄呵呵且曰没有甚麽便就是只等门者曰胡不向诸公言修养乎道人蹙额大声曰世人言修养多是向人乞讨全没了自己有自己便好了也所言槩如此有顷自言曰夏桂州也不久了则又怒目向空呓呓不休有顷拱手肃行复呵呵曰世界尽寛正好游一笑而别其神气颇闲静葢已知醒心者是时夏未被刑而云云者犹嵩山王董故事也既出门者贺曰道人喜怒不常自来未有今日恭敬余亦呵呵午后息上清宫精思院之虚轩晩游鹤归亭亭为张虚静炼丹处其庵犹存已而登昊天阁真风寥阳二殿殿阁与府皆嘉靖丙戌敕建才二纪梁柱已蠧败怪而问之侍者曰凡敇建必京师工作利在数易故用速朽计耳余曰速朽可必乎曰木液而髹采者腐筑未坚而甃者侈墁而多震者坼速完者速朽矣余顾诸君曰有是哉十一日贵溪邑令周君遣人修餽周与龙溪乡姻又余同年履所之弟云泉避去不食予不能拒与龙溪数酌而彻是日柳渠病疟午后应溪至晩同眺福地楼入碑亭观松雪虞揭诸公手书宫中道侣千余人多以符箓取给四方凡方士挟术至者真人必馆谷之以羽翼其教此外无他竒也初青原议择江浙防地以龙虎为胜至是厌其喧剧十二日闻冲幽阻同诸君往雨下如注入门深林复涧水声防防登爱山楼苍青四塞逈异人世心颇悦之遂题楼壁云嘉靖戊申中秋山阴龙溪王畿宣城贡安国王汝舟新淦云泉呉逵吉州念庵罗洪先王托洪都王缉安仁桂軏同游仙岩入龙虎山冐雨过冲观登爱山楼凭阑四顾万木萧森感年华之不留慨朋簪之难盍日者青原之防绪山钱徳洪晴川刘魁东廓邹守益狮泉刘邦采诸君子相期选胜名山论心晏嵗偶逢兹境良副夙怀且楚越道理适均而朱陆异同可合鹅湖地近再求续于荒盟剡曲舟来永言归于新好共勤逺志无负斯文吉水周充以病留上清题罢雨止返宫十三日冲雨出山薄暮至贵溪中途江午坡遣人持诗相招至舟次韵谢之十四日龙溪酌别语未竟贵溪士友有物色者余与柳渠汝敬有训乗小艇先去艇中仅容八九人夜宿浮石寺下不可展转十五日暮至瑞虹始附商舟雨霁月出湖光防灔碎金满目欲持杯赏之求酤不得饮水浩歌而寐十六日过彭蠡是夜宿黄家渡十七日早过南昌晩泊曲江月色如昼十八日午过樟树易舟夜深至新淦扣城逓云泉家报十九日午至桐江柳渠与予分归有训乗舟返泰和明年九月东廓诸君将赴约予以外父大仆曽公十月归窆拟毕事而行比束装闻防解又明年春夀东廓出防语一册相示自卓峰瑶湖明水觉山狮泉少初咸斋诸君至于逺近士友多所发明而龙溪条析详甚余既卒业东廓笑曰冲之壁龙蛇纵横而足迹不至诸君有举火戏诸侯之诮子可无一言以相报乎时应酬纷拏未有以应既归反覆诸君之教有不容于嘿嘿者葢辱提撕之惠甚久固不敢徒听受而忘切磋也龙溪之言曰先师提掇良知乃虞廷所谓道心之微一念灵明无内外无寂感吾人不昧此一念灵明便是致知随事随物不昧此一念灵明便是格物良知是虚格物是实虚实相生天则乃见葢良知原是无知而无不知原无一物方能类万物之情或以良知未尽妙义于良知上搀入无知意见便是异学或以良知不足以尽天下之变必加见闻知识补益而助发之便是俗学吾人今日致知工夫不得力第一意见为害这意见是良知之贼卜度成悟明体宛然便认以为良知若信得良知过时意即是良知之流行见即是良知之照察彻内彻外原无壅滞原无帮补所谓丹府一粒防銕成金若认意见以为实际不知本来灵觉生机封闭愈宻不得出头便是认贼作子此是学术毫厘之辨不可不察也此八条之首亦自以为第一义者然质之阳明先生所言或未尽合先生尝曰良知者天命之性心之本体自然昭明灵觉者也是谓良知即天性矣尝观中庸言性所指在于不暏不闻葢以君子之学惟于其所不睹不闻者而戒慎恐惧耳舍不睹不闻之外无所用其戒慎恐惧也夫不睹不闻可谓隠而未形徴而未着矣然凡吾之发见于外者即此未形者之所为而未始有加是虽至隠也而实莫见乎隠凡吾之彰显于外者即此未著者之所为而未始有加是虽至微也而实莫显乎微君子可无戒慎恐惧哉由是言之谓良知之体至虚可也谓其体虚而形实亦可也今曰良知是虚格物是实岂所谓不睹不闻有所待而后实乎先生又曰至善者心之本体动而后有不善而本体之知未尝不知也是以良知为至善矣尝观大学之言至善其功在于能止葢以吾心之体固有至善而有知之后得止为难知而常止非夫艮之能止其所而不获其身不见其人不失动静之时者孰能与于此譬之逺归者返其故庐复其恒产自无荡析离居之患徘徊逆旅之忧虽诱以向日之驰骛彼且谨避而不顾矣不亦无所迁而能定乎既能定矣则必垣墉之髙崇扄钥之深秘以保有其聚积不亦无所动而能静乎既能静矣则必饮食衎衎妇子嘻嘻以毕遂其天性之真乐不亦久于其道而能安乎既能安矣然后交隣睦族布惠解纷明无不照用无不周以尽其才力之所能及不泛应曲当而能虑乎定静安虑者至善也能定能静能安能虑者止至善也能止而后至善尽为己有有诸己而后谓之有得则明徳之谓也是故先之以定静安者物之所由以格止之始也后之以虑者知之所以为至止之终也故谓致知以求其止可也谓物则生之于定静亦可也今曰虚实相生天则乃见岂定静反由虑而相生乎先生又曰良知是未发之中寂然大公之本体便自能感而遂通便自能物来顺应又曰当知未发之中常人亦未能皆有岂非以良知之发为未泯之善端未发之中当因学而后致葢必常定常静然后可谓之中则凡致知者亦必即其所未泯而益充其所未至然后可以为诚意固未尝以一端之善为圣人之极则也尝观大学之言致知亦有次第葢以小人在闲居而为不善也夫孰得而指议乎为不善而至于无所不至也又乌可以晓譬乎及其见君子之时自有不免于厌然者既知所为虽不善而吾实不可有也必从而揜覆之又知善虽未尝为而吾实不可无也必从而显著之又知君子之不可诳恐其毕知吾之所为将揜与著者皆无益也而自惭之若是者何哉以其本然之诚素根于中故一念之知暂形于外虽其斵丧之极亦有不可得而灭息者此君子所以谨其幽独不敢以自欺也夫以小人之尤而其良知犹有存者若此而况于常人乎哉此先生所以吃为人耳提面命之也虽然小人之见君子亦一时之感触云尔自其闲居之为不善而至于无所不至彼诚于中者果安在哉故谓良知为端绪之发见可也未可即谓时时能为吾心之主宰也知此良知思以致之可也不容以言语解悟遂谓之为自得也其曰意见为害良知之贼卜度成悟明体宛然便以为实际不知封闭本来生机可谓切中今时之弊矣已而忽曰若信得良知过时意即是良知之流行见即是良知之照察彻内彻外原无壅滞原无帮补所谓丹府一粒防銕成金又若恐人不知良知之妙当下具足而速之悟入者何其讽未一而劝者百也昔者三千之徒皆得圣人为之依归而夫子者固又诲人不倦矣然犹曰吾未见刚者未闻好学不知其人不可以语上是何难也今之学者几何为漆雕之知未信几何为曽防之能进取几何为子贡之頴悟而性道难闻几何为仲弓之持养而渣滓未化几何为参之闻一贯而即唯几何为囘之见卓尔而喟然叹者乎以利欲之盘固遏之犹恐弗止矣而欲从其知之所发以为心体以血气之浮扬敛之犹恐弗定也而欲任其意之所行以为工夫畏难苟安者取便于易从见小欲速者坚主于自信夫注念反观孰无少觉因言发虑理亦昭然不息之真既未尽亡先入之言又有可据日滋日甚日移日逺将无有以存心为拘迫以改过为粘缀以取善为比拟以尽伦为矫饰者乎而其灭裂恣肆者又从而诪张簧鼔之使天下之人遂至于荡然而无归悍然而不顾则其陷溺之浅深吾不知于俗学何如也先生又曰知者意之体物者应之用未尝以物为知之体也尝观大学言物与知自有先后葢有吾身之所接者皆谓之物则天下国家是也而身为之本有其身斯有天下国家而本末形焉物之有则葢如此吾身之所为者皆谓之事则齐治平是也而自脩为之始即其所脩推之为齐治平而始终具焉事之有序葢如此诚知天下国家本于吾身而自脩之不懈也而天下国家之事皆自此而推之则知所先后而能知本知本则知至矣夫处物之则本于吾身而知本之后物始得所大学之道不既明辨矣乎其曰良知原是无知而无不知原无一物方能类万物之情语虽殊而意相发也而绪山乃曰知无体以人情事物之感应为体无人情事物之感应则无知矣将谓物有本末者亦有别解欤人情事物感应之于知犹色之于视声之于听也谓视不离色固有视于无形者是犹有未尽矣而曰色即为视之体无色则无视也可乎谓听不离声固有听于无声者是犹有未尽矣而曰声即为听之体无声则无听也可乎质之龙溪未发之説则知之为体葢自有在固不必若是之牵合也或曰绪山所言其诸先生万物一体之义矣乎曰先生拔本塞源之论葢亦有为言之也程子尝曰仁者浑然与物同体葢以仁者之视其身也恒无以异于人之身而忘其情焉视听言动虽出乎已实则未尝有所与也其视夫人也亦无以异于己之身而同其情焉疾痛疴痒虽在乎人实则未始有所间也此其至虚之体私欲不留即前之所谓未发所谓天性所谓至善同出而异名焉耳求仁者存乎此也用之而行禹稷之所以胼胝而未尝加也舍之而藏顔子之所以闭戸而未尝损也大学者学此者也故在齐家则言好恶之不可少辟在治国则言藏身之不可不恕在天下则言上下前后左右之所恶勿施葢视其身者即所以视乎家视其家者即所以视乎国视其国者即所以视乎天下而天下国家之于身虽有逺近大小之殊吾之所以处之者未尝不一虽谓天下国家为一身可也而岂必闯闯然日以奔逐阿狥乎外而后谓之两相成哉且立言有不易者不可以无慎如曰物莫非已虽无训释至意盎然从而易曰已莫非物则窒碍而不可训矣今夫手足之为一体此感彼应不言而喻者有号于人曰吾之手以足为体吾之足以手为体闻者有不以为异乎哉一身之中手足头目犹有尊卑扶伤持危急缓不爽而谓吾与人物浑然无别则执言之过也大学首言新民矣而厚薄之则未尝不举儒墨老释之辨正在于此若夫比昵为公而泯亲亲之杀掩饰为爱而混尊贤之等衣冠言动之有违谓为形迹之不校辞受取舍之无节而谓为有无之相通斯又异端之所不屑忧世君子宜曲为之防矣而忍借之辞也哉近尝因郭平川有问答以书曰阳明先生良知之教本之孟子故常以入井怵惕孩提爱敬平旦好恶三言为证入井怵惕葢指乍见之时未动于纳交要誉恶声而言孩提爱敬葢指不学不虑自知自能而言平旦好恶葢指日夜所息牿之未至于反覆而言是三者以其皆有未发者存故谓之良知朱子以为良者自然之谓是也然以其一端之发见而未能即复其本体故言怵惕矣必以扩充继之言好恶矣必以长养继之言爱敬矣必以达之天下继之孟子之意可见也先生得其意者也故亦不以良知为足而以致知为功试以三言思之其言充也将即怵惕之已发者充之乎将求之乍见之真乎无亦不动于纳交要誉恶声之私乎其言养也将即好恶之已发者养之乎将求之平旦之气乎无亦不牿于旦昼所为矣乎其言达也将即爱敬之已发者达之乎将不失孩提之心乎无亦不涉于思虑矫强矣乎终日之间不动于私不牿于为不涉于思虑矫强以是为致知之功则意乌有不诚而亦何至如来教之云云也今也不然但取足于知而不原其所以良故失养其端而惟任其所已发谓离已发无所谓中也遂以见在之知为事物之则而不察理欲之混淆谓离常感无所谓寂也遂以外交之物为知觉之体而不知物我之倒置理欲混淆故多认欲以为理物我倒置故常牵己以逐物来教所谓平时不能専一翕聚纵一时有见安能尝得烱烱又况自私用智之心胜往往欺其所不可欺葢已得之窃意阳明公之本防或不若是相逺也夫食实而不溉其根饮流而不濬其源世以为亡本之譬今以一念之明为极则以一觉之顷为实际不亦过于卤莽乎审如是则良知二字足矣何必赘之以致审如是凡怵惕者皆有火然泉达之势矣何必赘之以充凡好恶者皆与人相近矣何必赘之以养凡天下之人自孩提以上者皆仁义之君子矣何必赘之以达此殊有所未解也龙溪闻之亦或以为然否龙溪八条之末有云一切世情淡得下此是吾人立定脚根第一义淡是吾心之本体惟心体淡得下便无许多浓酽劳攘便自明白便能知几可以入徳直入至无喜无怒无声无臭只是淡到极处此却与未发之説前后相应葢真自不睹不闻中立脚便一切世味染不上直从此路深入庶可以语淡矣不肖悲觉迷之已迟知悦言之非助每危坐以嘿省遂简出而息游顾弱质早丧良时易失虽襟期之暂阻幸绪论有可防疑问弗思恐乖师商论交之义辄缘述往附以折衷游始夏中标为篇目好者其必有贻也举笔三年抚心一嘅念庵子书于止止所中




　　念庵文集巻五
　　钦定四库全书
　　念庵文集巻六
　　明　罗洪先　撰
　　杂著
　　训俭别盛范卿
　　仪真盛范卿余故交也嘉靖庚寅始通谒至己亥再见相信益笃遂与南游全椒金陵返而余别北去范卿若不能舍持其父俭庵像求言为识范卿亦思俭之为言也啬在中而弗移乎其外者也人之俭于财也未尝无饮食衣服之费然而仅仅求自保恒惧用之不及无以继乎后也呜呼何独至于心而遗之范卿知谨身之畧矣俭言俭思俭视俭听不忍役心于持形形劳而心逸多言不能动其虚弥文不能益其智长生不能夺其好尽伦不能伐其攻斯俭矣缵世德矣行始笃矣本末备矣余之交也非漫矣
　　别萧子
　　余集先人己巳遗稾有挽萧处士诗不知萧为谁氏欲问其行事无从也庚子余以罪废将离京师适吾邑燕山萧望瑞上疏述民艰为当道所抑来讯归期相对顷刻不得闻所疏何事亦不知为谁氏子壬寅夏望瑞复有意如京师诣余质前所疏余力止之问其家世出挽册相示先人诗在焉始知谒先人诗者其兄望应处士其考选贵也望应督赋至京师谒先人后三十四年望瑞又上疏至京师与余相见其意侃侃与时不相下岂处士固有啓之者与先人弃余至今葢已十年余奉遗训周旋不能有所光显抚手泽而长悲有深惧矣礼称孝者能敬亲之支由是言之余与望瑞其皆有责尔乎
　　与防夫弟静海别言
　　吾家十世以来皆食贫无有竒产仕者十余軰皆业儒无有他途先大夫食禄十有三年无有厚藏遗子孙吾与汝失怙恃十有三年兢兢自保无有妄取辱先世此汝所习闻与所共见者也吾不才不能委曲爱诲汝续先大夫之业使以疾废学又不能守先世之教使以例进力不足共称贷以行宁负吾夙心而不欲拂汝之心者亦思随器成就求补吾过焉耳今将别以三事告汝汝不相背即此举亦是出就外傅之义吾虽称贷比于鬻产资遣夫复何悔不然吾过日益将无面目见先大夫于地下矣汝勉之夫保身择术而节用此三者至道也害身莫甚于色其次莫如酒色欲圣人之所豫戒故曰不迩声色又曰戒之在色未有迩而能戒者人之百病起于精血妄施寿命短长嗣续盛衰皆系于此汝为先大夫暮子吾与汝止二弱息毎检先世手泽惧守者不效顾影孑然辄自寒心汝素有疾必能知畏勿损勿伐不俟尽言矣酒易令人沉溺其荡情耗气肆言失容为害不减色欲吾归田来嵗尝一醉皆由节令聚乐长者劝酬不觉过度既醒而悔至以死誓于先大夫之前此吾旧愆慎勿借口自误取败况客处数千里外万一疾作谁汝顾者无是二者耳目聪明血气调畅劳役不损寒暑不侵丈夫事始可为矣先大夫常引书以训曰父母惟其疾之忧朱子申之曰人子体此而以父母之心为心自不容于不谨吾至今愧此数语饮食以节出入以时歩履安详谈论简嘿此皆不容不谨处果能守此所谓保身即非徒养血肉之躯其于择术思过半矣自古百工技艺以上未有无所业而逰食者士之择术在于适道适道必先师友为其渐染薰陶指引开发不至迷谬乖戾得免罪恶也大学贤士所聚今幸上有松溪巾石诸公为之师下有四方英俊为之友外有善山诸君子为之保傅汝之所遭诚为不偶但志意不专即有言不闻志意苟在则无徃非教此顾所择何如汝于诸师保凡事当守其规矩不可违犯有疑即禀其命令不可欺隠于诸友朋勿取昵于己者以为益也言多箴戒劝勉能令吾有敬畏严惮之心皆成我者也勿指逆于己者以为损也言多亵狎鄙薄能令吾有纵肆放弛之心即贼我者也以此推之博闻强识可以资吾之见闻苦行励节可以坚吾之节操汝其事之若父兄浮华揺荡者敬而逺之勿与亲比宁失之固无失之和一或少防被之驱引如投防阱更无出脱时矣可不畏哉友朋以道义徃来自无酒食徴逐之扰其诸日用大要以澹泊贬损为主汝居家颇能节俭但恐至此随俗改念耳节俭有数益人当自食其力无功过享后必有灾先大夫暮年非饭客不市肉或以鱼蔬饭客未尝不饱先大夫且尔况吾軰哉知守分即他日处贫与贱可无异望可无怨尤此一益也省浮费以均僮仆足其衣食令免饥寒元亮有云此亦人子可善遇之恩结其心缓急得济此二益也妄用者多妄取财者人之命也岂容以妄得之得之以妄彼必妄以相加吾身危矣授受之礼度不能报勿受其施如施过情不责吾报必有非情之望隠于其中慎勿贪之廉耻不防始名为士此三益也同生天地即为同气不忍之心乃吾生机然非财力有余即恻隠不可全前在舟见汝以米济溺者吾甚庆喜此心不忘去道何逺减一滋味于食无损全一性命利人不细此四益也三事毕举在身利身在家利家在天下利天下是乃吾家好子弟例进岂能相凂反是在身害身在家害家在天下害天下纵贵进大僚富兼巨室中人羞与伍辱莫甚矣况其祖考父兄乎吾躬行不逮于家庭无所感化徒勤齿頬于离别之际其责何逭诗曰我日斯迈而月斯征夙兴夜寐无忝尔所生先大夫固无失德也尔勉之
　　刻乡约引
　　有寇攘奸宄虞舜不能治华夏无墙屋薪木曽子不能反武城古今人情未甚逺也井田并而守望废更卒起而兵农分法常变矣情不变法即变终不容泯民散无纪或为之戍皷或为之保甲变者名不变者法之余意乡约又其近也蓝田而后祖述渐众强半弥文然在吾乡有五善利御冦故众乐从世家力钧故专横絶听命于官故威难相假不摄讼故谤无由作事已而退各守常业故人莫擅功卒之大憝消外侮拒矜棘之呼顾忌而不敢逞殆又其近者欤正德己巳庚午之难亟矣非宪副泉南曽公隠智秘计莫与倡其始非前令玉岩周公坚信力断莫能保其终法曰能捍大患则祀之谓二公者非耶仁人踵起相继辅翼迄今埀五十年画一是守坐享成利法固有不容泯者类如此乙巳庚申再罹阻饥迩者郡邑复多警讯爰集众思攷故补亡莫能原始盖故老凋防久矣移文盟主得之旁搜惩徃诏来梓传以永俾劝毋壊不独因利导之抑亦广议法者之咨询也
　　纪事
　　泉南曽公名昻字光表为御史以才名官至福建按察副使坐罢家居能以计已土贼之乱贼本大姓诸佃其酋兄弟数人膂力防悍尝隂结死党掠境外久之为主者所觉恐见除弑主而反自此白昼坐里门恣意屠磔持金帛乞哀乃得免正德己巳七月事也是时太仓玉岩周公广令吉水有惠政防南贑流贼破城郭顺流下将入境吉水故无垣壁市井窜溃周防门拜留民皆感恋来归郡中自捄不暇无力他及逺近揺煽贼势益张公所居竹山湖去贼半里许动息辄闻心患之一日特置酒设巨觥大脔延其酋数人上坐欵饮诸酋惊且喜曰小人安得蒙此公诡诉曰吾与若相隣吾家故无有若軰所知惟二女未嫁然资遣疏素不堪用也得容庇何幸诸酋即应声诺曰大人厚意若此更复何虑鹞子岂食自窝雏耶公佯感激持巨觥起谢诸酋尽醉饱去不复以公为意逾年事稍间公乘婣友召集暮如白沙防服棹小艇诣县扣县门门者曰谁曰曽家递书人门者入报召至衙周见公自来屏左右讶问故公曰事亟矣更不处吾乡将无噍类公为奈何周曰计将安出公曰贼无多皆挟大家诸佃壮声势易制尔乃出防中小票数十则已区分九团名数与某家某人堪为某团约长及委任防集防御诸法且曰不如此贼党不散不赖明府力主于上少假之权则约长畏祸孰敢出应即应命势亦不行周瞿然曰是何言公以身家代吾忧敢不尽力乃手印判各票复指案上烛自矢曰此后物议不以任者有如此光公别周衙前潜放艇白沙明日返舍四遣人宻召各大姓山中人授一票语之计即日九团各集诸佃自治尝党贼者多致死贼势遂孤稍徙下区五里外于是诸士夫始出就议贼亦渐除今所传乡约公手笔也其后谤腾于朝谓公居乡专制生杀台谏将紏论之得周辨觧乃已周寻擢御史以直谏谪再起厯江西宪使终刑部左侍郎行业着显公虽以寿终然竟短后乡人至今怜之
　　别陈子为
　　博罗陈生子为不逺数千里来学于余防留匡庐未返旅食以待葢旬有五日始相见于石莲洞已而别友江上又旬日再见于黙成之堂与之语不三四日而生以弱躯痛炎暑孱然不能久留于三二日之间无有以益子为以酬其数千里之劳虽有速化之术者亦莫之措况于余之不肖者哉将行子为请所以别者则为之曰人之强也以精力盛而其病也以精力衰圣贤必有高于己而大有为于天下皆爱养乎此舍此固无复所谓学也自夫世俗之卑矜以技能轧以名利以毁誉使人疲精神竭智力强其所不可能而期其所难必敝敝然取足于众人耳口之间而忘其身之所在故有皓首奔走而不知倦疾苦呻吟而不知休者彼非不欲倦与休也为其事未睹其効其心固不能一日安也嗟乎钧是人也上之则配天地体万物而次之则留伟绩垂令名此其建立不大哉顾乃枯落欝抑生为负版之悲而没无腐草之耀不亦可哀也乎子为年已渐长而身复病其归也敛视听崇简嘿温习其旧闻而薄视夫浮艳以求精力之稍裕其亦少有以异于世俗矣乎余方谢客闭关游神于无极之先而脱迹于埃之表闻子为之居去罗浮两舍而近倘精力有余尚欲揽竒胜于四百峯头歌扶桑之章徘徊銕桥之上寻石翁之遗躅是时子为其尚能相从否乎
　　揽镜
　　闲时覧鉴鉴余之貎莫不变者昔晳而今黧昔肥而今瘠昔泽而今稿昔未髯而今髯已白葢自顶踵无一不变独余之寸心耿耿犹壮时耳呜呼人生一世百年为期或寿或夭莫或知之奈何日迁而月化莫惜分隂之改移虚渥丹之华滋甘黄耉以衰頽懐初志之未遂忍日昃之披离悄独嘿以自况长悠悠而凝思
　　圃答
　　世每言稂莠荆棘害嘉种损美材故余在圃见即诛之又从而根柢之蹊径濯濯矣圃不加茂怪以问老圃老圃曰嘻荒枝败叶之未除也彼荒而败者外强而燥能耗滋液邪侧倾压众以见廹沾涂附影难为扶掖雨久腐浥侵淫气脉故存之不为益且夫不杀不生不亏不盈新者渐进故者必更以裕民用以章天刑故去之非不情若使美恶并蓄犄角相伏纵益以年不能蕃育君未尝其毒尔矣于是之剔之斧之劈之曾不逾旬目有华滋余曰信如老圃言世之冐同类而贻其害者独草木哉彼荆棘稂莠者蒙其名者也不察于利害之实而徒以名焉者于圃且不可如世何
　　谕俗【四条】
　　凡人莫不自食其力皆以力之所及为享之厚薄未有饱食无所事事者若终日怠荒忘其本业不独身为弃材殃咎亦至
　　居家宜厚于賔祭薄于自给却须量入为出勿相竞为侈靡否则不至失所必致败德然吝啬过甚则怨恶随之亦所不可
　　宗族隣里以谦和退让为尚不可校量是非久之情意浃洽争讼自觧葢今人小不能忍一言之间遽欲求直报复相寻毕竟何益
　　训子弟教诗书守道理为第一事不得假之声势诱以利欲葢年少习惯成性既长变化甚难此系家道兴衰不可不慎
　　谗戒
　　谗兴于人色变于面相者知之而已不知得食于昼梦见于夜占者知之而已不知或在千里之外或在旬月之后然则人己一物也昼夜一气也君子由是知感无逺近不敢入伪心命无小大不可庸智计









　　念庵文集巻六
　　钦定四库全书
　　念庵文集巻七
　　明　罗洪先　撰
　　论
　　异端论上
　　昔者夫子自叙所学之进四十而始不惑夫志学至能立宁复有可惑者必待四十何哉解者曰非谓理之是非晓然在人心者也学术之是非疑似其端极微而不可辩吾皆原其见之所由来究其弊之所必至如孟子之知言无俟乎比拟校量信非圣人之智弗能照矣儒者指释氏莫不曰异端异端及考其故则弃伦理遗事物二者其大也夫圣人立中国生民之命设名教以絶祸乱之源莫大于明物而察伦而释氏顾遗弃之其相去不啻南北之奔驰岂俟圣人而后见哉不必圣人而后见则是二者决非端绪所在审矣今夫桃杏梅李不能相同不必见其蕚也于种辩矣如使桃种而李蕚人孰不以为怪儒者乃曰三教根源固未尝异其少异者乃其假权显真承传之流弊非实然也而善于融防又隂用其所长若以为兼收而不害者葢乐其简易直截即其情所便安外虽依托名教而内实决裂以从已问其所传则曰吾圣人之学固如是葢高明之士之所喜趍而前所指异端云者不过习其尝谈未有察其所以然也夫生死者生人之所必有圣人不以为病而不为生死之所拘故能与世同其好恶而为佛之説者首欲脱之惟其首欲脱之不见所谓生与死也纵横善变不可穷诘若超无始而暏鸿蒙为吾儒者习而不察既不能逺窥以破其蔽而高明善悟骤闻其玅又徃徃易于受变而助之主有非区区议论所遽能胜然则释氏端绪所在其孰能知之易曰差之毫厘谬以千里葢必有见于千里之谬始于毫厘夫是之谓异端然厯千有余年以来止以弃伦理遗事物为释之谬而毫厘之间卒不可指信乎似是而非非圣人莫能明而四十不惑夫子所以独觉其进也
　　异端论中
　　夫子尝曰道之不明不行也我知之矣智愚贤不肖之过不及者为之也夫愚不肖者之不及谓其不明不行可也比其等于贤智之过不已甚乎已而曰夫妇之愚不肖可以与知能行而不及贤智又何与卑近而恶高明也岂所谓百姓日用者即所谓道而索隠行怪固其所必弗为者乎夫子之道何道也行乎子臣弟友之间而常若未能固未尝逺人为之也夫惟尝若未能也是故言不敢尽其有余行不敢不勉其不足葢其视已果无以甚异于愚与不肖其相异者特学与不学焉耳释氏则不然彼其下陋尘世名为五浊而讃自性本觉圆融浄妙至为希有故其言曰上天下地惟吾独尊夫独尊其身而浊视尘世又何有于愚不肖哉愚不肖者无论矣彼视圣人宜亦有甚不屑者何以明之圣人之教人也中人以上可以语上中人以下不可以语上因其材也彼则有一众生未得成佛不取泥洹又何神乎圣人之与人也以直报怨以德报德欲其称也彼则无有寃亲恩仇平等又何大乎圣人之急人也由已溺之由已饥之然可逝不可陷也彼则割截支体行于布施又何慈乎夫是三者圣人岂谓弗能哉道不逺人人情大逺即不敢矫强为之先而易知易从夫人皆可学而至是乃所谓中庸也譬之于天九天之上天也九地之下亦天也使其清虚善覆而不能持载亦何以成容保之功圣人亦天而已矣故曰知崇礼卑崇效天卑法地高卑兼该圣人之天也彼释氏者达上而不根于下周逺而不详于近好怪而不拘于常轻为难能而不切日用极其阐扬之妙不可以知能求不可以思议尽不可以修证得不可以权贵显非大智慧大神力则秘而不传何太高也惟其太高故卒不可以语圣人不敢之心惟无是心夫然后张皇恣肆得以入之而兢业祗畏之真一无所动揆之中庸非过欤卿云甘露非不竒也而不可以资生资生之常固无逾于风雨也玉髓赤芝非不异也而不可以疗饥疗饥之常固无逾于五谷也数月而无风雨则灾数日而无五谷则馁数十年而甘露不零赤芝不耀人不为病是故隆古之治竒衺必斥圣人之道不可斯须而去身即是推之儒释之得失辨矣善乎先儒之言曰儒为大公佛为自私夫自私者非物累也谓其不能同人而处已诚太高也又曰佛氏无实夫无实者非谓言之伪诞也谓其过高不益于实用也夫卑近之失易指高明之病难攻自非圣人孰知贤智之为过乎此中庸至德所以鲜能索隠行怪必有述于后世而莫与择者谓其弥近乱真似是而非故也
　　异端论下
　　记曰广谷大川异制民生其间者异俗中国戎夷五方之民皆有性也不可推移是言也其有所本乎故曰齐一变至于鲁鲁一变至于道夫身毒之国处中国之西得金气之专者也其民刚梗暴烈徤鬬喜杀淫湎贪盗而无纪度然重信好洁嗜音乐而少机智此可以计诱不可以力挟也故释氏多方设科调伏之于是为之慈忍以消其忿为之澹素以坚其性为之戒律以摄其欲为之果报廻轮之説以恐怖其愚为之苦空寂乐上乘之门以安其上智为之髠缁逰戏以和其俗为之偈咒讃呗以畅其情即意之所便安而隂以为利使之聼顺而不疑故列子谓之西方之圣人葢谓其不以刑宪法制而人自不乱甚异之也夫自西方言之斯可耳东西之必不可易犹南北之不相谋也夫南北之极或祝髪而裸或鞨巾而裘辄沭之食子仪渠之焚亲其得之若素习其从之若性成此未易以常情度也今居中国情变百出谗説殄行寇攘奸宄自尧舜之世已不能恭嘿无为而化乃欲诵习西方之教比于圣道以行于伦理事物之间不亦谬乎岂惟地固限之即一家之内父祖子孙所遇之时不同亦自有不可得而强者三皇之于后世是也夫三皇者治中国之始道也譬之父母于乳哺也诃禁提撕一无所用何则彼其知识固未开也老庄之学实逺宗之杨氏出于老而墨氏近于佛故皆不可以治天下以异端治天下譬三皇之治治后世不至于荡而无制固不止非三皇之道则然守三皇之治不知变者为之也虽然学吾儒者亦有异端否乎其或近于杨墨释老抑亦杨墨释老固有耻而不为者乎如是又何儒者之是而杨墨释老之独非虽然孟氏不云乎大匠不为拙工改废绳墨儒者之学固治中国之绳墨也又曰伯夷伊尹皆古之圣人也吾未能有行焉乃所愿则学孔子言绳墨诚审又其所已试也呜呼彼于夷尹犹有辨矣况又出于异端且非中国之人其不见斥于孟氏者几希斥于孟氏而人固昵之抑又何也呜呼此学术是非所以必俟圣人而后不惑也
　　宗论上
　　余读宋濮王典礼乃知载籍能惑人也当是时言礼之臣皆贤智其发明宗法与为后之义可谓切至矣然攷其事不合揆其义未尽岂因袭者其入久师承者其守专附和者其言辩卒无以自觧哉学者以其言本三礼又订于伊川之疏遂为百世不易至论不复详考本末同异余恐将来之误不特一濮议也乃著论俟君子断焉
　　按宗法载在小记大传其言曰君有合族之道族人不得以其戚戚君位也葢言诸侯絶宗不可与族人齿也是诸侯以上无宗法可知矣又曰别子为祖继别为宗继祢者为小宗宗其继别子之所自出者百世不迁者也宗其继髙祖者五世则迁者也葢言宗法为公族卿大夫设也诸侯之始封也有人民社稷之寄有朝觐聘享祭祀省助之政势不能自领其宗而公族无綂国人不可得而治也诸侯絶宗大夫不可得而祖也故设宗法系之别子者始封始徙之诸侯之嫡次子继别者嫡次子之世嫡也世嫡相传庙祀别子百世不迁谓之大宗大宗百世庙祀别子则聨属别子之子孙亦百世而不改宗者大故曰此大宗也继祢者世嫡之弟及其次子或嫡或庶者也生则从世嫡以祭没则其子祢之至于五世则迁谓之小宗小宗祀祢则联属者止于祢之子孙五世亲尽祖迁于上宗易于下宗者小故曰此小宗也是皆自始封诸侯言之者也又曰有小宗而无大宗有大宗而无小宗有无宗亦莫之宗者公子是也公子有宗道公子之子其为士大夫之庻者宗其士大夫之适者公子之宗道也葢言诸侯之适世居君位而世世又有嫡庶次子所谓公子也公子不比于始封之别子为祖无二綂也一君必立一宗使领羣公子及公孙而其宗亦有大小焉宗其嫡者为大宗宗其庶者为小宗大宗小宗皆五世而迁者也有嫡无庶则宗嫡是谓有大宗而无小宗有庶无嫡则宗庶是谓有小宗而无大宗嫡庻惟一是谓有无宗而亦莫之宗嫡庶惟一者无羣公子也已无宗亦莫为人宗多嫡与庶即所谓以其庶宗其嫡乃公子宗法之正也是皆自继世诸侯言之者也宗法尽于此则知庶人以下无宗法又可知矣葢天子诸侯者綂夫人者也非五宗之谓也庶人者綂于人者也比闾族党之谓也刑不上大夫而后豫制之以礼故曰宗法为公族卿大夫设也古制废贵贱殊势宗法不可复行矣世儒守陈言而不察时变乃比附曰天子大宗也诸侯小宗也入继大綂者不得顾私亲此为后之义也于乎易父子之名失君臣之义礼乐不兴刑罚失措其必由此也夫葢其不详考之过也礼丧服斩衰为人后者子夏传曰何以三年也受重者以尊服服之葢言受重大宗始有此名非大宗则无为人后者也又曰如何而可为之后同宗则可言惟慎所择不必其亲者也又曰如何而可以为人后支子则可则知不夺人之宗以承重也又曰为所后之祖父母妻妻之父母昆弟昆弟之子若子言若子明承重情不可二也又曰为人后者为之子申若子之义所谓推类至义之尽也齐衰曰为人后者为其父母报传曰何以期不二斩也特重大宗者降所尊也又曰尊者尊綂于上卑者尊綂于下大宗者尊之綂也大宗者收族者也葢言尊綂于上君也宗子收族綂于下有君之道焉比君之义故降服降其服不没父母之名恩与义两得者也又曰为人后者孰后后大宗也葢惧昧为后之义乱父子之服故申言以别之是知为后止于大宗无二后也小记曰庶子不祭殇与无后者殇与无后者从祖祔食无后者有祔则知小宗虽无后可也凡一封君大宗一而小宗四大宗之主一而四宗之主不知凡几必大宗而始成此服则知非为后者其服不必皆斩而降者不必皆不杖而期也必为后而后降则知天子诸侯之与庶人不可以类推也明矣是何也天子诸侯无降服则知无为后者也天子诸侯之礼也有子则继无子则及故公子各有大小宗而不比于别子之祖其死也公子祔于公子而不各为庙盖以序或相及必至夺宗故也故当其及也即公子之长子亦当承之何必拘于支子乎其不及也则虽庶不得以干嫡何至择于同宗乎不着其服者臣于君服必斩不问其序而皆以先君之道终焉则鲁之闵僖是也夫闵僖以弟传兄诸侯也而其礼已若父子况为伯叔侄者哉又况为天子者哉葢其綂不止于公族故其义亦不止于为后义有所重则礼有所加不敢以卑者之辞名之所谓尊者尊綂于上是也庶人无为后则又其微也先王之为政也鳏寡孤独有养而死徙者无出乡礼不下庶人其丧也人得而主之所谓择之五服之内择之前后家东西家或其里尹主之是也故曰丧有无后无无主有主则不必后此圣人之责实也故天子诸侯之后也皆不可比于大宗强以大宗推之持重比于为君而父母降服比于族人之不敢以戚也止矣族人不敢戚君君未始即没其名而今之为后者遽改父母之名其义也何居且择后于同宗亦不必皆伯叔侄也礼曰族人以支子后大宗是亦将以族人之名称父母乎称以族人而服以齐衰恐圣人之裁礼不如是之舛且背也此亦不详考之过也
　　宗论中
　　大宗有为后而小宗无后何也按礼大宗子之丧也五服之内亲者月算如邦人月算者服之月数也邦人五服之外者也宗子及母与妻之丧丈夫妇人皆齐衰三月其亲者月数从五服制服从邦人是自三月至于期合亲疎而皆以齐衰服之虽大夫之期不敢降焉何其尊也庶人为国君畿内之民为天子齐衰三月而已邦人服宗子无少杀焉何哉以宗子有君道故比其义也何谓义尊綂是也天子国君綂世人世人非此綂不治故谓之世綂世綂者尊无上前所谓尊者尊綂于上是也宗子綂宗人宗人非此綂不治故谓之宗綂宗綂者尊亦无上前所谓卑者尊綂于下是也小宗子之丧也父为之三年曰继吾祖也丈夫妇人之为小宗各如其亲之服非独避大宗也其綂小义故防也故大宗立后所以收族也收族所以尊祖也尊祖者不敢以先祖之遗逮于刑戮故抗宗法治之尊祖故敬宗敬宗故为所后尊服齐衰加而斩三月进于三年尊之至也族人有支子不敢得而私焉曰是吾先祖之所托非吾所独尊也有宗而后族可收宗庙可严是吾考吾祖吾曽吾高皆从此而有托吾何爱焉故为人后者不言所后父雷氏之言曰其所后或祖或曽或高未可豫定故阙之也呜呼似矣而未尽也为后者独为彼乎哉葢其祖也爲其祖故所后不得以为子而已亦不得斩于父是乃至公之心圣人所自裁者也小宗无为后也势也祖迁于上宗易于下五世易无复续矣其族綂于大宗而其亲分于四宗丧主于其亲祭祔于其祖又何后之有其为大夫士者则为之置后置后者暂假以行大夫士之礼葢主其丧者也其无爵也男主同姓女主异姓则皆其亲也其庙也继高者絶继曾者得主之矣继曾者絶继祖者得主之矣继祖者絶继祢者得主之矣继祢者祔祖继祖者祔曽继曽者祔高则皆其祖也舍是而必于为后则是专其货财处其宫室而以为已私有识者必所深耻而不为而庶子昆弟之旁亲无赖者皆可觊觎而幸其祸及是开自私之端圣人所必禁也而可以为训哉故曰小宗无后者当絶非圣人之忍也势也天子诸侯不言后则又其重者也天子者奉天命以临天下诸侯者禀天子命而致之国人故继天而为子者谓之天子诸侯尊王而为之臣则皆王臣非祖所独专者也故曰公子之公孙有封为国君者则世世祖是人也不祖公子夫公孙非自絶于公子也以其有所禀命非公子所独専也故封君之子臣昆弟封君之孙臣诸父昆弟言禀命之重无弗斩焉者矣周之郊也以稷配而明堂以文王不专于祖父何也以其奉天故先尊而后亲也故曰我其夙夜畏天之威于时保之保有天命而后先祖之祀可以无坠此天子之所守也故崩薨者有世及而无为后践祚者无尊卑而称先君大宗之后必择支子固不夺人之宗又以肖贤也先君之继必顺綂序固不逆天之伦亦以防乱也此其説不可得而同者也宗子殇而死庶子弗为后葢代其宗不成其庙也非殇则择之族人故宗子之后无兄弟及兄弟是殇之矣而天子诸侯有世有及是岂以殇事先君乎此其説不可得而通者也事以先君则先君后夫人无弗斩焉者矣事先君之祖父母父母昆弟无弗若子焉者矣事之若子而不称子不敢以私昵辱先君先君之义重于父也已之父母享其尊养而不易其封受之先君非已所独专也故曰幼不诔长贱不诔贵又曰父为士子为大夫葬以士祭以大夫何不以大夫葬也重先君之命不忍死其亲也其或重私恩致殷礼则亦不可渎于庙不可齿于先君之亲此防通之宜礼虽不言可以义起矣自夫昧于宗綂者既陷君于夺亲昧于世綂者复陷君以干正使圣人制礼曲折之详皆为固僻难继之説则世儒之陋载籍之繁启之也传曰辠多而刑五丧多而服五上附下附列也呜呼彼固附于上下矣而卒以陷君则又何説哉故曰礼仪三百威仪三千待其人而后行
　　宗论下
　　宗法不可行于今者有三封建不复举学校不复修井田不复制其不可行者势也古者风气醇穆灵哲彚生故圣人之立极也必分土置牧以共天位而建封之典行焉足故诸侯世其国别子世大夫于是立三庙设坛墠得于祫祭有圭田食有采邑有家老以治其事有仆圉台舆以供其役夫物备而后礼严礼严而后义立义立而后势行势行而后法可尽故名之宗子而族人莫不听焉期功以下莫敢戚焉此名实之应者也今之大夫起于白屋非有尺寸之籍也载符而出受代而旋非有定位可以长子孙也致其事即食其力非有体貎之隆于族类也故纨袴之后同于厮至不自给则转徙而流亡其或懐贿败官又皆怙恶污俗其身之不自淑而又皇恤其他此其不可行者一也毕命曰世禄之家鲜克由礼敝化奢丽万世同流葢自成周之时有然其不至陵荡者维持之素耳是故师氏正其行保氏授其文成均养其和司諌考其过司马正其射不幸而族人罹刑王曰宥者三有司曰辟者三而卒致于甸人此豫道谕而防禁之故其教易尊而后爵可命也及其风俗既成耳目不杂则蒸渍优游余韵不殄虽以春秋之衰僭乱已极而名卿大夫国不乏人如鲁之孟献晋之子犯齐之平仲郑之子产秦之蹇叔吴之季札楚之叔敖何易哉是皆礼教之效也汉承秦制郡县破灭世家二千石皆以锄治彊宗豪右为政又惧其势未易觧也迁其宗于近郊以离贰之于是景屈诸田之族皆为关内编氓不得复纉其世业其后经术盛而礼教衰功利炽而争夺起淮南七国连从以畔而功臣得侯封者不数传皆以罪恶国除此皆奉朝请天子所亲治犹且尔况令其分土得专制哉此其不可行者二也夫人之为恶非必其性成也要亦有以驱之矣古之选士不于商贾为所计者卑而所存者薄志分则业不精力劬则虑不逺故为善者贵有赖也三代之制必有夫田分业定衣食足然后责其不肖虽有非僻之心不敢肆矣夫饔飱不给父子不能保其亲况众人乎是故行刼起于攘伐攘伐起于聚积聚积起于虑不足无不足则乱国之民可使由礼今士师非不尊也象魏宪典非不异也榜掠笞黥刀踬熸剔之器非不惨且毒也卒不能使游食者外无异谋乃欲假服制聨亲属抗宗法以复古道岂不谬哉此其不可行者三也于势稍顺而分得为者惟藩封与勲戚近之然所存者势而已非其要也将欲维持族类以附于小宗其为説亦有三尊尊老老贤贤惟所遇焉斯可也视其族行辈长者得主之斯尊尊矣无已行卑而年高者得主之斯老老矣无已而德谊足称年行虽卑亦得主之斯贤贤矣此宗法之变也宗法变为后之义亦变孟子曰天之生物也使之一本世儒两考之嫌必是之取矣虽然得其常则父母一不得其常则父三而母八独两考哉彼其实固未变也诗曰拊我畜我长我育我顾我复我出入腹我葢言恩也是故一者指所生而言实之谓也变者指其恩而言情之谓也情有变实不可变斯固物之一本民之宜也礼斩衰曰慈母何也子夏曰妾之无子妾子之无母者父命妾曰女以为子命子曰女以为母生养之死丧之皆得如母贵父命也是故慈母之名本于父命非其生之谓也情也无子而后人之子其父母命之所后者幼而畜之若子然将不得比附矣乎附其列矣其于所后虽父母名之可也此载之律令圣人所不违也既死而人为之后比于置后执其丧奉其祭事其亲属而不得以父母名之则犹行古之道可也今之民散久矣各私所有而莫与相谋惟有后则攘伐之奸不作斯固所谓民之宜也与民宜之圣人亦安得而违之呜呼此固古今之辩也



　　念庵文集巻七
　　钦定四库全书
　　念庵文集巻八
　　明　罗洪先　撰
　　诠着
　　别朱子韶语
　　子曰古之学者为已程子曰仁者以天地万物为体莫非已也识得是已敢自贱其身哉戒慎恐惧而惟恐或入于非僻岂曰自成亦所以成物以一身而为天地万物成败不已大乎夫是之谓大人今世儒生学士舎射策无所用其力矣即有知者不过谈说理道其致身固不若射策之笃且精也故进不足以达志退不足以自庇其身诘之则曰吾率其常不敢以自异也夫射策小艺也犹且疲心思穷年嵗求而不获不惮劳也至于改过从义于子臣弟友之间求庸言庸徳之必谨者夫子所未能而忧其弗践其志者也固以为寻常易之此义弗明天下将何赖焉朱子子韶质甚笃厚与余防者数四心颇爱之爱之而弗以善告姑息也非子韶所望于余者也
　　别宋阳山语
　　今之谈学者多认良知大浅而言致良知大易葢良知本于不学不虑之虚体而后有知是知非之流行今认知是知非之流行尽以为良既不免于浮漫而不根又谓不学不虑之虚体无事于存则终不免于驰逐而化物譬之于火谓星星之火有异于燎原固不可谓燎原之火不加于星星亦不可知是知非愚夫愚妇与圣人同也愚夫愚妇则星星也圣人则燎原也自星星以至燎原其蕴积郁煽赓续广大必有次第而顾持星星自足措之于用可不可耶故吾人知是知非不足以为事物之主宰者以其不尽出于虚体故也今使人顺知是知非之发而一无所存是取足于星星之譬有不烬灭者乎欲燎原者必能存乎虚体如赤子然无以人为之私杂揉乎其间则于是非之辨若无以甚异于夫妇之愚至其坚凝不揺洞彻无蔽则与愚夫愚妇天渊迥殊故曰智之实知而弗去是乃所谓致良知也同一揖逊也有矫媚者有用情者吾尝一无所存率吾之良知而揖逊而以矫媚为用情时时有之不自知也同一交际也有贪黩者有诚享者吾尝一无所存率吾之良知而交际而以贪黩为诚享时时有之不自知也岂惟不知又从而掩覆之其甚焉者又将以不事掩覆为直遂为任性而良知之发盖无几矣君子无终食违仁造次必于是颠沛必于是惧其易失而务有所存故恳切若是也今曰良知万古不息自不能泯吾特依之而已其有所存照有所收摄皆为未悟良知真体而然然则圣人之兢兢业业果何谓耶岂亦未悟良知耶侍御阳山宋君将如京师以书别予深病今之谈学者纷纭于异同之辨以为未有契于良知也已而送之同江诵予所闻君不鄙令遂书之予闻良知最久而从事不力固尝苦于身病非敢药人之病也君尚以瞑而投予哉
　　别凌海楼语
　　嘉靖己亥予访东城林子海陵林子不予鄙携其门人与士友数十人胥来问学几日乃去又明年林子卒京师而予已归田每忆往事未尝不有感于存亡离索之故自考所学又未尝不有愧于今昔玩愒之久也甲寅海楼凌君来为永丰始至有声问其乡出东城之门为之色喜明年防于潭以事东城者事予为之怃然当与林子论学时年壮而气盛又窃有四方之志于学问所操不切切然独议论同异未忘于心今冬逰记中可考也十余年来变故之更涉忧患之摧剥意见消而缺失露囘视往事有不可复追之悔海楼在永丰洁已奉公惟恐事有累于吾民而调停剂量可否之间又皆曲尽其道予方仰羡而海楼以予一日之年屈身而事之不已过乎海楼满考内召且至濒行别予不相值念其勤恳不可虚也则谓之曰君知圣人之学亦由海楼之治永丰乎夫心本无事而常定者也有物累之动斯多危譬之于民征敛急而刑罚暴反侧顽犷不易驯也先之以虚中毋以世之可歆羡者杂乎视聴惧其累之也无累则心存矣心存不能以不应应不善者中弗虚也酬世接物虽极纷挠轇轕之来而皆顺其自然之则不遗乎外不失乎内必调停于致力者乃得之是故主静制动扩然无极夙夜缉熙月有所将至于首出庶物与天为徒则今报政之期而荣宠日臻之効也漆雕难仕曰吾斯未信难之也君易其难矣有弗信于此也哉且吾民与吾心逺近难易相去何若抑言有之尧舜事业只如浮云过太虚至谓其心至今尚在又何其轻重小大相悬也由是推之得其心虽不见事业亦可也海楼岂以事业累心哉无累于心则可以永丰可以天下可以荣辱可以进退斯说也予病未能而志弗已也东城不可作矣予与海楼幸存庶几无负久要之谊
　　别陈雨亭语
　　嘉靖丁巳冬常熟雨亭陈君以进士出知永丰余尝邂逅一再语未深知也已而闻永丰之颂自检若处子视民若慈母御跳梁犷戾者言语姁姁若训其怜爱子弟絶不能以疾言厉色加人久之近而城市逺而村鄙咸倚以生不知令之终去我也余始异之又逾年就敝庐问学焉其志骎骎圣贤之域其气敛静能谦以处人禀受则皆双翁先生之防余无能相益也四年辛酉夏六月会闽冦数千人突入境聚散倐忽叵测既毕力防御是月十八日迫城下君亲冒矢石乗埤垣督战守六昼夜不懈冦不得间退如峡又三日而君且内召永丰之人既素倚君会初出之水火而登袵席遽夺以去则益相率攀恋不忍舍又自知势不可已而期不容缓也则携老幼拥车洒泣步而随舟者葢若干人君过桐江道路戒严遣尺书问学焉余告之曰君知御寇乎其知学矣当寇之突入而迫于城也使兵不素练器不素具计不素定其能猝应否乎即猝应其能必胜否乎是故制治未乱者圣王之道也养于未发禁于未然者圣人之学也终日钦钦有若对敌名将之烈勲也必有事焉勿忘勿助君子之集义也当君在严城中目无泛视耳无杂聴即有竒瑰之观诡异之好莫或干之何则吾所重者有在故也学之于道也亦若是知其所重精神心思凝结専一妙通鬼神无弗胜焉已君今去严城拜宠命自此陟崇据显不啻脱幽圄而入层霄也虽然君其毋忘永丰乎传有之素位而行无入弗得即有于天下非猝应不之办盖言学也素非必胜不足以言得非在严城不足以显悠悠之情能知悠悠之非素则精神心思之用君所自试于永丰者余言犹有所不逮也而又何以相益乎哉
　　别萧曰阶语
　　嘉靖壬戌七月潮阳萧曰阶返自南宫过桐江来谒予方闭戸会乡人言版籍事于是曰阶留且再月相对语学之日可数也将归请曰始端升就外傅先太史公命之曰吾不愿汝讲学世之讲学者皆可知也吾愿汝立好心行好事做得一分便是一分好人做得十分便是十分好人矣端升不敢防先生何以教之以庶几不辱予告之曰而翁其务实者乎虽然世称十分好人孰与孔子孔子言正其心矣不言立好心言敏于事矣不言行好事此其故何也自呼吸之顷以至于终身何莫非心自动静之常以达之天下何莫非事立心行事之过与恶可指矣无少过与恶者顺其常安得举其一二而名之即如世人所举以为好者一二名之又未可相袭而遽有也是故理无定在欲事之好者莫若求其心之善善无常主欲心之好者莫若求其心之専时时不昧此心之灵是谓立好心时时不昧此心之灵以应乎事是谓行好事以此不昧者勉之已亦以此淑之人是谓做好人未尝张讲学之名亦未尝嫌其名是谓真不辱惟学之専斯务实矣曰阶唯然识其言而别
　　别周少鲁语
　　落思想者不思即无落存守者不存即无欲得此理烱然随用具足不由思得不由存来此中必有一窍生生夐然不类者言此学常存亦得言此学无存亦得常存者非执着无存者非放纵不存而存此非可以幸至也却从寻求中由人识取
　　别沈万川语
　　唐虞之时只是安汝止工夫心有常止不易动揺此便是真收敛处何等简易后世全向动中分散只知向外寻求议论多而学亡矣
　　书克斋巻
　　余尝读先儒言谓人常不忘有我意衣曰我衣食曰我食日用诸事莫不皆认为我当时谓此语似粗学之即易辨耳及今十有五年始知此语甚精要甚周悉孔子告顔渊克已一言最尽姑举日用言之视人衣食甘美与粗粝直过目前曽不足以系念一涉在身顾惜厌恶顿殊至于田庐诸物莫不类此使其在身犹视他人则触处平铺无复蹊界万物一体真即此在矣程子有言将此身在天地万物间一例看大小大快恬此端绪甚微意念才起便落旧习与之相稔不复辨别旋复増加犹自论理论欲论克治工夫此与盲人抵掌而谈方舆者何异司徒勾曲王先生有味于克已之义常以克名斋与先生论其义者甚众余覩而省发深媿自治不勇十有五年犹未能会悟先儒之至训因书就正亦且以为久要
　　书黄谦甫巻
　　谦甫别四年再见见而各计其嵗之所获惘然不能自释也将别求所以语之者余初学农姑以农喻农之耕也计嵗而获者也一失嵗则皇皇焉无所于之矧于再嵗而又倍之者耶彼诚计衣食于躯命之戚也失嵗矣而无所戚则必有他望可知今与谦甫别四年而无所获然又无所于戚与戚矣而不至于皇皇焉无所之则性命之所寓者其亦有在乎而人莫能与知也行且察之异时再见其无若今日之虚腹矣哉
　　书退省巻
　　晴川先生书曰学当求病痛所在而砭鍼之想更得力或谓圣人教人只是直示本体未尝说及病痛不知参鲁柴愚非各人所受之病耶洪先闻之悚然敬受及读先生谓弟洗心君有曰退而省察于念虑隠微之间果能皆得其正而不失其本体之明矣乎洪先反覆虑之是凡为学者务求得乎其正以不失乎其明者乃吾之明善以诚身如是而不能尽然皆病痛之所在也即从而决去之然后有以复其本体此诚之之功择善固执者也夫人固未有无病者然未知本体则亦未能辨病痛之所在未知复本体则亦未能望病痛之必去譬之于行趋家者其主也辨歧恶其有与家相违者也譬之于礼乐养生者其主也治病去其与生相戕者也一也良知在人宜无不自知者然言说之偏亦足以心而淆性非时时省察于念虑隠微之间固未有能明善者夫未知孰善安从固执未知所执得失奚辨盖不深求之隠微而止出入于一是一非不免展转相寻而未得乎本体之明虽曰去病实不离乎念虑缠绕虽暂止息于骤发之时而未能断于未萌之始固非谓本体易复欲事去病亦非谓不问元气漫求去病者也未知先生之意谓之若何洗心君试为问之并俟面究
　　书龙华防语后
　　嘉靖戊申仲冬西石王君聚九邑士友于龙华旬余而后别将别求东廓先生之言以为久要先生于是追録其讲语条列而聨次之以致切磋之意明年持示不肖俾续其后不肖反覆先生之言于经传中所载大约解释明白令人反身自省较之平日书册之硏穷若谈异时他人语者万万不侔从此而善进可以自得无疑矣安用赘哉尝自病资质凡庸谈学者二十有三年往往逐人口吻学人步骤未尝有特立不拔之志以探千古不传之微迩来自验凡所以如此者皆縁欲根未除故随在染着耳既有染着纵令解释得去亦与自已无干当下循省不为无功其视徳性相将背驰与谈异时他人语又何别也欲之有无此心自能觉得是谓明徳不由安排推测时时断絶不得是谓徳性觉处无有不是是谓善无有别物是谓约无有不宜是谓义此件原无竒特圣人如此愚人亦如此是谓庸徳庸言从此处作用是谓发育峻极为三百三千又谓之博虽属作用却又原无物谓之静动无端无二物也常存此觉不得有混是谓戒慎恐惧有未至者求以至之是谓徙义错后自反不容停留是谓改过全体完足是谓复无二功也而所谓官职货贿技艺事功虽若甚粗然人人未有能出脱得尽者则皆所谓欲也夫觉处人人有之宜易存也然所谓欲者亦人人未能尽皆出脱则所谓虽有存焉者寡岂不为世人之患欤夫欲者我自欲而觉者亦我自觉也我既欲之而亦自觉之又从而去之而欲竟不尽出脱然则所谓徳性者果安在哉我自不欲则无所用其去之之力而所谓觉者晓然其中若是者亦尝试有之乎有之则欲之易以去与觉之易以复者其几在我顾自断者何如耳未有为之而不成求之而不得者也然非未可以解释求之得其似未有不咀其真者也此不学者之始事也不肖资质凡庸年久而犹不能出脱于是视君之锐志诚当多让故申东廓先生之语复之俟君出脱尽时书以报我则诸解释语可以一笑而破矣君以为何如
　　书马钟阳巻
　　余去嵗走匡庐冒暑归钟阳马君将期会南浦风便舟驶不竟初盟逾月以是巻索予近作久之未暇执笔今夏复入天池往来海上每瞻棠树辄动依依抵舍览巻勃然兴懐方拟之辞而君山东之报至矣回忆初盟翻成别调岂非数耶君书札往来未尝不孳孳以躬行为先以寡欲为要尤以空言少信为深耻闻其人即欲痛絶严拒不少假以辞色往往以余之不择为叹其居官谨于持法敏于集事而厚于用情虽未尝皦皦炫暴而声闻四驰官至右辖尊荣矣闻其家朽椽败瓦嵗入不足以自给闽之士论以为称首呜乎使讲学者皆如君其尚有遗议以病吾党者乎今且别矣切磋既未可期则将何以为赠闻之古之善寡欲者非有欲之后而务去之之谓也防于未然不复萌动焉尔矣吾心固不能以无欲也防之而使不复则亦未有自然廓清之期如是而学犹之聚兵峙粮以冀寇之不我侵比于无备者逺矣彼寇犹与我相持非所谓儆戒无虞也善为治者保无虞善寡欲者保无欲无欲者吾心之真体天下无以尚之者也辨乎此而顺以存之虚以养之譬之于民畊田凿井养生送死以各遂其有生之乐如是四境之内皆吾之赤子弧矢之利皆所以自守也谁为寇我所谓天下归仁虽有萌动焉者寡矣夫是之谓寡欲率是寡欲者以施之身是躬行也推是寡欲者以加之民是美政也夫是之谓圣学生有悟于此而愧未之能行君有其具得其端在致其精而已矣敢述以请若谓心无无欲之体而以理欲交杂为疑则至善终不可得而止也若谓保无欲者颇难为功此则存乎其人不可得而执一论也矧君孳孳然问于不肖有不晓然于是者乎深山寡侣足音跫然辄有喜心况此学芜昧久矣他日窥测稍真而君之造诣日粹使生动色于足音则斯巻也未必非左劵也
　　书萧天宠巻
　　泰和萧子天宠在门十年近而潭青原云津之防逺而芝城象山江都之游无弗得从四方君子切劘之训婣友交游问难之详无弗得闻婚丧劝相繁琐之节田庐盈缩弃置之宜无弗得与予之弗能无天宠犹天宠不欲与予相失也天宠始读儒书即治明法科在官未几倐出代遂得入铨司待次逾期矣犹不往一日问故天宠面有慙色俯首对曰隆佑幼孤惧无以自立求为明法稍别于庸人不知其不足为也入夫子之门而后知吾之大吾方愧悔不暇又何往焉且纵往得官不过効奔走甘哃喝忍贱辱以资升斗耳世之必不相容与力之必不为知之审其孰与二三子者从夫子之后徜徉长林大谷之中讽诵夙昔所闻以反之身求少自得以报夫子不愈于伈伈伣伣者哉应之曰子以明法非道耶亦为明法者非道耶抑亦视明法者为非道耶圣人之治世也上下相维小大相济府史之视六官百执事特劳者耳必其简而佚者乃得为道将委吏乗田无圣人耶且其人固皆道艺之选今之明法责在弗选非其人之罪也而之所谓庸人者何似非指小用其心者耶此无系于位之上下小大也知吾心之大矣能反之身则宇宙之维持岂不胜夫山林之观躬行之宻实岂不过于谈论之雅庶府之出纳民物之利害岂不广于室家之务儒者之业主于用世而不闻吾与道林论大学者语耶天宠津津色稍解逾年北行别予石莲洞中曰今与夫子相失矣不知几嵗年矣夫子忍无言乎应之曰而知用其心无以庸人之小者杂乎其间其职之冗也则犹助吾同江之役也其职之简也则犹共吾石莲之居也又何言乎天宠闻之色惨然顾洞徘徊久乃去
　　书周子仁巻
　　今之学者只有切已收敛务行实事以敦本质一切乞言请益诸件诸皆削除庶几有补于世教盖凡内不足然后有所借于外此诚伪之辨也周子仁往来三至莲洞而兹来却索言以别予禁弗与临行若迫谩书夜坐诗以应俾能静坐收敛将来必以此纸为赘矣而况容喙耶
　　书刘静之巻
　　同年见川刘君携其子静之造予庐令执弟子礼且求有以教之因语静之曰而年十八举乡试莫不荣其利达矣而翁命而禀学之意何居乎人之举乡试者莫不荣其行且仕矣亦知仕者固有万世之业否乎昔者圣贤之视天下咸若手足骨肉之亲而凡天下之与吾交实钧疾痛疴痒之爱盖出于不忍人之本心怵惕恻隠随感自然非有所强而加之也志茍得行矣一邑一郡即蒙其泽幸而大行明明徳于天下天下之人日迁善而不自知未尝施其劳也志不得行修其身以淑人孝弟忠信举世且仪型之不幸而极于拂逆困否若匡之围涪之放有言不信穷之灾矣然后独善其身无敢他与然夫子在陈犹念吾党小子曰归欤归欤至于卒老于行顾曰我非斯人之徒与而谁与盖必如是而后天地始有所赖以遂生成之徳而不至于大乱此圣贤之道之大所以异于老佛二氏者以其通天下为一身不以一身自私故也彼自食其力安匹夫之贫各守所长全曲士之节非不善也而不可以及逺自孔孟以后千余年是道或隠或见若有待乎其人呜呼兹非万世之业哉故自念虑事为必致其精而不止于考文字譬良工之善利器自饮食男女必防其肆而不止于临财利譬行旅之保斧资程课试之文犹古者之羔雉修辞以厚诚端严谨之操犹处子之髧缨表志以示信欲有为于天下必先求备于吾身爱惜吾身将收大效于天下此学者所有事也信及此者措父母遗体于古人不之信者坠造化灵气于腐秽此道明则天地变化草木蕃此道晦人各自私斯民无所于归命吾尝以语同志而自反不肖甚惭于斯言静之为改斋王公外孙其善源有自又自幼不出而翁之庭无异见杂习挠其中闻斯言能慨然否今赴南宫将尽友天下士其知持此辨品类否白沙先生与友人云诸君急于入试区区迂濶之论恐难骤聼然又不敢浅视诸君而谓吾言之无益而不言也呜乎静之无以予之不肖遂负而翁命学之意哉
  </div>
  <div class="pagination">
   <a href="念庵文集_page5.html">
    上一页
   </a>
   <a href="念庵文集.html">
    1
   </a>
   <a href="念庵文集_page2.html">
    2
   </a>
   <a href="念庵文集_page3.html">
    3
   </a>
   <a href="念庵文集_page4.html">
    4
   </a>
   <a href="念庵文集_page5.html">
    5
   </a>
   <span class="current-page">
    6
   </span>
   <a href="念庵文集_page7.html">
    7
   </a>
   <a href="念庵文集_page8.html">
    8
   </a>
   <a href="念庵文集_page9.html">
    9
   </a>
   <a href="念庵文集_page10.html">
    10
   </a>
   <a href="念庵文集_page11.html">
    11
   </a>
   <span>
    ...
   </span>
   <a href="念庵文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
