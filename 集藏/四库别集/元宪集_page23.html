<!DOCTYPE html>
<html>
<head>
    <meta charset="UTF-8">
    <title>元宪集 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宪集 - 第 23 页/共 31 页</h1>
    <div class="content">　　敕某下元随高贵早繇家事予台臣属兹终位之哀轸以服劳之旧正名牙职摄宠朝阶勉荷遗恩以终初惠可
　　银青光禄大夫检校国子监祭酒知溪洞峡州军州事兼监察御史武骑尉舒通旻可加云骑尉制
　　敕具官舒通旻邉种推豪世官内属久祗疆事能禀朝规屡全出徼之俘弥显来王之节腾章自达疏赏攸宜俾进勲名用光忠效可
　　熟户俞龙潘可银青光禄大夫检校国子监祭酒兼监察御史武骑尉制
　　敕秦州永宁寨熟户俞龙潘乃父以祗服世劳奉承邉畧奄遗緖业属尔后昆继轸沦亡次湏绍袭宜擢升于军簿俾保训于族人仍视官荣且谨吾圉可














　　元宪集巻二十四
　　钦定四库全书
　　元宪集巻二十五
　　宋　宋庠　撰
　　外制
　　翰林学士承旨尚书礼部侍郎知制诰章得象加阶食邑实封制
　　敕朕以天正上元昧爽冬至亲旅备物拜贶于郊参赖左右之臣恊敷陟降之礼亦既均福兹用懋官以尔具官章得象理识清明风姿髙劭早服荣序濬发懿文入以代巽风之辞居常无温树之语洊畴时望升冠禁庭防崇配于严陔咨领使于容蕝繄尔傧导成我肃恭固当进于荣阶衍以多邑且旌亲近之选兼茂讲求之劳益绥善猷往敷徽数可
　　入内东头供奉官于徳源可内殿承制制
　　敕具官于徳源恪职禁庭序劳使籍凡更指任咸着勤庸慎秘殿之参承订外朝之拱集宜从超拜用示优褒益励乃诚无忝官次可
　　入内西东供奉官勾当御药院周惟徳可内殿承制制
　　敕具官周惟徳以懿愿之资补禁严之籍率力弥厉将指弗渝比兼药剂之尝亦更岁律之籍宜畴谨干超序班聨惟承命于殿中实均仪于朝右往只优涣无废前庸可
　　内殿崇班焦宗约可内殿承制制
　　敕具官焦宗约食徳侯家聨荣戚里仍偕累课遂服华班繄尔好逑之宗乃余自出之懿式嘉婣近奄及沦亡矧遗札之上闻且令夫而为请宜縁永悼特渥宠章俾进殿涂之趍无为世阀之忝可
　　内殿崇班曹傅可内殿承制制
　　敕具官曹傅重侯之门借防而仕风华有裕谨敏自将服在荣班无忝勲阀矧中闱之昵属辅良冶之美才宜进殿聨且光亲籍往祗渥洽罔懈践修可
　　内殿崇班夏元规可内殿承制制
　　敕具官夏元规地承勲胄名列禁班拳勇知方敏勤无累眷言乃父方总卫师缓恩典之常科庇身支而有请所宜进秩用奬教忠勉服内聨以光华阀可
　　太常少卿张宗诲可四方馆使文州刺史知贝州制
　　敕宾馆置使方奏是司州符长人郡寄为重允是蕃奬属于兼材以尔具官张宗诲风力精明志用沈果出于槐鼎之绪济夫几案之资久服朝聨遂阶卿亚中外所厯阀阅已彰然惇学有初晩节弥厉比阅论兵之奏益嘉徇国之谋将适所长固当易授宜均荣于外着且増采于禁班勉佩褒华以伸忠蕴可
　　奏举人前权祁州军事判官胡思聪可箸作佐郎制
　　敕具官胡思聪乡秀荣名吏铨随牒向参宾昼介在边藩实有将漕之臣胥暨通闺之士咸条善状分集攸司覈实孔彰懋劳惟允陟于秘佐朂乃官成可
　　前同州冯翊县令张造可著作佐郎制
　　敕具官张造吏铨结果殿最有常诏恩举知保任为重向非佳吏曷光清选以尔早服儒行尝擢俊科亷以自将文而母害顷字氓于大邑能寡悔于厥躬赍伐上闻荐章可复佐于秘局旌乃官成钦服宠章以终素守可奏举人前扬州观察支使黄昌龄可著作佐郎制
　　敕具官黄昌龄久籍中铨累宾大府虽本阶门防而见许吏资荐宠狎闻滞淹可恤宜参赏格进序京曹往佐著书之庭尚酬入幕之画可
　　开封府兵曹参军王翼可著作佐郎制
　　敕具官王翼文敏中科身言补吏掾于京剧再结岁劳府列荐辞朝无吝赏擢佐著书之选尚领坐曹之务可奏举人前应天府推官谢郛可著作佐郎制
　　敕具官谢郛材服俊良行归廉素向繇科选见重宾筹宗工外台连启交荐擢参书省之佐姑信吏铨之赏可奏举人昭信军节度推官前知兴国军大冶县同监买茶埸张经可著作佐郎制
　　敕具官张经艺文而仕廉智自将再珥宾簪参司利荐能累牍稽实盈条宜佐局于蓬丘且渐荣于磐羽可奏举人前湖州乌程县令王稷可著作佐郎制
　　敕具官王稷推秀士林阶劳吏牒绾铜被选制锦无伤近署荐能外台举最章交军府课协铨条宜升譔着之佐且寄品流之赏可
　　奏举人前江宁府上元县令兼管勾府学任凯可著作佐郎制
　　敕具官任凯丘园之良造秀阶选虽褫巾补吏而挟防名家向徇守臣之章俾兴郡学之法兼宰剧邑姑慰后生风政并修慰荐尤数宜用铨部之啓擢佐史筵之郎勉服恩华尚宠儒业可
　　尚书比部员外郎通判舒州赵温瑜可尚书驾部员外郎尚书虞部员外郎知道州谭嘉言可尚书比部员外郎制
　　赦具官赵温瑜等阶防宿官第劳引籍或布宣郡诏或通刺守符岁课上闻郎选惟序宜均即授之宠且懋稍迁之勤可
　　天平军节度使检校太师同中书门下平章事判河南府王曾男太常寺太祝绍可将作监丞礼部尚书知亳州晏殊男明逺可秘书省校书郎资政殿学士尚书户部侍郎薛奎亲侄男房儒可将作监主簿尚书户部侍郎知庐州陈尧佐亲孙男知愚可将作监主簿尚书户部侍郎知永兴军范雍亲孙男子初可将作监主簿翰林侍读学士兼龙图阁学士尚书工部侍郎权知开封府程琳堂弟温瑜可试将作监主簿制
　　敕具官王曾男绍等禀和令胄服业素风率在妙龄未参初仕适因诞节旅集庆仪乗嘉会之均休复乃亲之言念愿延赏典以啓荣阶循厥旧章俾覃涣渥卿曹书省正秩试官差序以陞勿忘只勗可
　　枢宻直学士知益州张逸外孙姚谷可试将作监主簿制
　　敕具官张逸外孙姚谷越在童牙甫亲师塾惟乃外门之懿时余迩列之良方宠奥藩翼惟丽泽宜试荣于匠属尚慰心于母党可
　　皇侄故如京使从善可赠刺史制
　　敕具官从善宗籍之英王藩衍祚早被恩于敦族亟阶宠于陪官洊服使华克敦朝矩方竚麟趾之盛参固犬牙之封而遘沴弗瘳殱良遽及眷言短厯深轸余懐持升号于竹符且廞仪于宻印魂而有识尚或嘉兹可
　　中书试西上閤门使除懐州刺史制
　　敕文武之效济治式均出处之寄惟才是择矧州部之雄重有民政之抚绥必竢茂庸乃付兹任具官某志懐沈果谋术淹该服烦使而有初露美材而滋久风华自饰忠谨内充自列职于禁闱实练仪于朝着讫无贰事休有厥劳酬其使范之诚易以价人之重矧兹近辅屏于中邦有旌纛以辅威有圭符而分契政之厐则兴欢于闾里化之得则蒙润于京师今兹作牧之荣可亮简心之极宜思尤效以笃前庸无俾刺举三河之人专美于汉牍也可
　　落军权正授团练刺史制
　　敕国家经武有常懋功至慎茍劳于久次则宠以番休亦将均燕瘁之宜一中外之使具官某志懐飚果姿局雄严早奉戎昭进司王卫训颜行而知勇肃师律以无哗忠效着闻岁期屡易持峻圭符之数用酬夙夜之勤往践使聨罔替嘉绩可
　　管军加团练刺史制
　　敕王者崇卫帅兵分建营府必咨忠慎以领训齐具官某早志戎韬洊阶勇爵自抚循于爪士克震叠于旌和岁月屡周勤劳匪懈稽功有典进秩为宜遥视圭符叙升师领益输亮节以服明恩可
　　京西路转运使尚书度支郎中杨日华京西路转运副使尚书主客郎中林潍三门自波发运使尚书比部员外郎王隲并可加勲制
　　敇具官杨日华等朕以属者先后陪陵西畿蒇役眷言经用参责攸司讫事在辰计功有典以尔等各縁吏伐分领使权或调食于寰封或董舟于河次率勤供亿胥济缮营勲级之华朝章惟重俾书于防用宠厥官益励风声且称甄奬可
　　尚书主客郎中判大理寺司徒昌运加柱国国子博士权大理少卿公事吕绍兴加轻车都尉国子博士通判齐州淳于佺殿中丞周孝孙审刑院详议官太子中含李倩并加上骑都尉制
　　敕具官司徒昌运等朕向以官司之繁法禁惟错倚请托庇日以益滋颠末相违遵用靡据是命尔等设局而审议之弥厯岁躔协比曹属而能分条轻重之目总括繁简之中成篇载勤列牍来上其有宣力参半补吏外迁逮此图庸固当均赏宜并升于勲籍且増劝于朝猷钦践宠阶母替厥服可
　　太常博士集贤校理知台州范说可尚书祠部员外郎国子博士通判成徳军陈及可尚书虞部员外郎右赞善大夫知汝州梁县吕师简可殿中丞制
　　敕具官范说等尚书知曹参知承务钩盾华省咸率属僚因其宠阶式叙功次以尔等早勤智效祗服朝规或预校中经正简编之谬或往厘外职成郡县之劳并攷攸司莫匪嘉绩畴其岁满易乃官聨増秩以畱勉终来效可
　　尚书职方员外郎知归州沈厚载可尚书屯田郎中殿中丞知平定军乐平县张杰可国子博士太子右赞善大夫通判吉州晏融可殿中丞制
　　敕具官沈厚载等夫稽功绪陟官成颁之岁期盖有彝法故虞考绩而周大比也以尔等或学古优仕或借防累劳适于吏资服我朝着并縁郡县之绩参有新故之勤通会课条率应恩格郎曹茂秩庠局美聨逮于盾省之华咸称闺籍之选各懋终誉无忝稍迁可
　　太常博士前知富顺监戴翼可尚书屯田员外郎太子中舍通判蔡州王康可殿中丞制
　　敕具官戴翼等夫尚书以垦田为郎钩盾以中御率属皆一时功次之选也以尔等或乡秀来任或经术自将咸服吏资寘我朝绂惟翼逺勤巴徼而成课可甄惟康近倅汝南而前劳未録阅于考簿协乃岁成宜懋当迁之资益图报称之效可
　　十二考入前权资州军事判官孟化成可著作佐郎奏举人前彬州宜章县尉监温州大富南监张士逊可大理寺丞制
　　敕具官孟化成等各沿吏牒亟调铨流或从事戎旃久而无过或啇功盐防讫于有劳悯其岁日之淹嘉乃监司之荐宜从陟状进服荣章秘局卿丞毋忝分命可十二考人郓州观察支使王为可著作佐郎奏举人权宁海军节度推官吴感可大理寺丞制
　　敇具官王为等国家旌宿官之勤明举善之法合以求士宜无弃才以尔等早调铨符并随宾檄或积劳书考已及周星或沈隽伸知见称累牍嘉闻吏啓俾陟京聨郎佐卿丞各服褒命可
　　尚书司封员外郎直集贤院判三司开折司兼提防催驱公事王皥可尚书工部郎中制
　　敕具官王皥积星蔚然着象郎位若训工官赞事典者又俊选之极挚以尔家庆慿厚材资干蛊曩奋辞蕴茂擢秀科洊服朝緌之聨久更书殿之直向繇郡最参理计文当逆受钩考之烦罄推行靡宻之效质乃岁课惬予褒章宜正属于列曹尚宿业于司会勉恪新命滋树令猷可
　　尚书屯田郎中知曹州陈师古可尚书都官郎中尚书职方员外郎通判荆州府吴有邻可尚书屯田郎中制
　　敕具官陈师古等台郎有督中都之覈垦田之实者本朝迁补率以茂材吏处之惟尔等咸践秀科久通荣籍官宿其业吏饰以文或剖符为州地切寰服或倅条分政事丛督府且有旧课列之攸司三周质成连最当陟宜进星乌之次益蹈羔羊之规仍懋来勤俾久于职可
　　和州司马范极可泰州司马制
　　敕具官范极早籍铨流洊罹殿恪向坐势交之援实从军佐之迁属乃禋燔大霈恩号涤瑕有典易地为宜勉新令图尚弭前悔可
　　林献可移袁州司马制
　　敕具官林献可向者果于贡辞寘在班籍继繇贿墨谪佐军司而靡念省非辄复于上托縁梦寤隂济讼仇迹其初心弗忍严谴俾移遐郡且警狂夫尚记昔言之忠俾仍典午之籍可
　　三司户部判官尚书刑部郎中刘赛可尚书兵部郎中制
　　敕具官刘赛台郎之选虽有彞序至于内外兵之剧则髙才异最者处之以尔文行交修风采兼劭久纡朝绂洊摄郡麾治无苛声去有余颂早旌吏伐参握计筹曾未逾时辍以居部比縁财使之缺复被召还之音官虽屡移课则通考宜繇司冦之宷升备夏卿之属且勤防要用服宠甄可
　　尚书主客郎中知潭州夏侯彧可尚书金部郎中制
　　敕具官夏侯彧昔汉二千石有治效者辄玺书勉励増秩锡金国朝稽劳懋功即赏于外亦其义也惟尔践儒科之目通吏师之学洊懐章而出守亦驰传而紏刑贲我周行多厯年所顷资硎刃入赞计筹而湘潭之邦符竹须代辍以居部防其质成按有司之类能通三载而论绩且因善状爰俾叙迁司珍剧曹应宿华选宠之新秩时惟勗哉可
　　熟户讷哷约蘓可本族军主制
　　敕具官讷哷约蘓世豪西鄙籍隶诸酋善禀朝规协祗疆事蠢兹凶盗奸乃禁防嘉戢捕之有劳顾赏勤而斯允俾还族帅用奬戎昭可
　　环州蕃部沃协等可本族副军主制
　　沃协等世保疆陲地雄种落眷言乃父实主团兵奄遘凋殂固当嗣袭矧见推于尺籍宜并副于军幢勉服茂恩用光先职可
　　殿中丞马坤崔中正薛贻应并可子博士制
　　敕具官马坤等各服吏勤序升朝品励廉隅而有素守科指以无违岁籥洊周功簿来上嘉其寡过协乃推恩宜并命于经庠且劝能于官次益敦素履无废前劳可登仕郎太常寺太乐正张用成可太乐署丞将仕郎守太常寺太乐署副乐正张惟庆可太乐正太常寺摄乐正孟化琮可将仕郎守太常寺太乐署副乐正制
　　敕具官张用成等参习乐华奉承署表率工师而率业弥岁厯以书劳官缺备员籍当次补或进丞本局或聨正尔司各服宠阶罔賛成效可
　　王拱辰父可赠太子中允制
　　敕乃者恭郊庙之享报臣工之劳均覃茂恩并宠先烈所以劝存追逺纳人于厚者矣以尔具官王拱辰亡父具官某惠和肤敏端平慤固序调铨檄参尹县圻晩赋归来之篇善训过趋之嗣冠升材等优啓士途逮垂绅之造朝已瞻岵而衔感永惟知子光我得贤宜奬教忠之风且光通籍之赠贲于幽漠尚或歆荣可
　　尚书吏部侍郎知枢宻院王随加功臣食邑实封制
　　敕朕昨以母后上仙山园复土首咨枢辅之哲专领使仪之雄亦既祔升聿图劳瘁具官王随才范冲逺贤业富优令望稔于先朝休绩参于余治逮司几务实冠近聨善讲本兵之谋洽闻筹幄之论属慈闱褒恤神域慎终制定礼文护兴事典实繄精力副我冲懐今坤庙格思寰畿讫役宜霈赏勤之令且褒同体之贤功号増华干封衍食并为异数兹协至公往服宠章讵假多训可
</div>
    <div class="pagination">
<a href="元宪集_page22.html">上一页</a><span>...</span><a href="元宪集_page18.html">18</a><a href="元宪集_page19.html">19</a><a href="元宪集_page20.html">20</a><a href="元宪集_page21.html">21</a><a href="元宪集_page22.html">22</a><span class="current-page">23</span><a href="元宪集_page24.html">24</a><a href="元宪集_page25.html">25</a><a href="元宪集_page26.html">26</a><a href="元宪集_page27.html">27</a><a href="元宪集_page28.html">28</a><span>...</span><a href="元宪集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
