<!DOCTYPE html>
<html>
<head>
    <meta charset="UTF-8">
    <title>杨升庵集 - 第 115 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 115 页/共 140 页</h1>
    <div class="content">尝有人问于苏文忠公曰公之慱洽可学乎曰可吾尝读汉书矣盖数过而始尽之如治道人物地里官制兵法货财之类每一过专求一事不待数过而事事精核矣叄伍错综八面受敌沛然应之而莫御焉此言也虞邵庵常举以教人诚读书之良法也 

上陵磨剑 

汉武帝崩后忽见形谓陵令薛平曰我虽失势犹为汝君柰何令吏卒上吾陵磨剑乎因不见推陵旁果有方石可以为砺吏卒常盗磨刀剑霍光欲斩之张安世曰神道茫昧不宜为法故阮公咏怀诗曰失世在湏庾带剑上吾丘【汉武故事】 

副贰 

魏何昌曰先王制法建官授任则置副佐陈师命将则立监贰宣命遣使则设介副当难则权足相济陨缺则才足相代韩信伐赵张耳为贰马援讨越刘隆副车 

守淮 

刘季裴曰自古守淮莫难于谢玄又莫难于杨行密谢玄以八千人当符坚九十万之众清口之役杨行密以三万人当朱全忠八州之师众寡殊绝而卒以胜者扼淮以拒敌而不延敌以入淮也 

火禁 

后汉礼仪志清明骑士传火唐诗日暮汉宫传蜡烛又鱼钥清晨散九门天街一骑走红尘则其制古矣废之当自胡元入主中国时也 

抚尘 

北堂书抄载东方朔与公孙弘书云同类之游不以远近为故士大夫相知何必以抚尘而游重发齐年偃伏以日数哉抚尘谓童子之戏若佛书所谓聚沙也 

翻着韈法 

知梵志翻着韈法则可以作文知九方皋相马法则可以观人文章 

吹台 

吹台即繁台本师矌吹台梁孝王增筑班史称平台唐称吹台又因谢惠连尝为雪赋又名雪台 

浑脱舞 

唐宋务光谏疏云比见坊邑相率为浑脱队骏马胡服名曰苏莫弃浑脱队即所谓公孙大娘浑脱舞也苏莫遮胡帽今曲名有之 

秦桧诈作瑞应 

宋史长编云绍兴中秦桧擅朝喜饰太平郡国多上草木禽鸟之瑞岁无虚月胡致堂所谓花卉可以染植增其态毛羽可以喂饲变其色上之人苟欲之则四面而至矣盖指此也然观小说所载绍兴七年建康府寓旅家盆水有文如画佳卉茂木华叶敷芬数日易以他水愈出愈奇尽春暄乃止又秀州吕氏家水瓦有文楼观车马人物并蒂芙蓉重夹牡丹长春萱草藤萝经日不释悉以瑞闻岂人有妖心而造物者亦为是以戏之乎 

元载韩侂冑 

杜牧之河湟诗曰元载相公曾下筯宪宗皇帝亦留神旋见衣冠就东市忽遗弓剑不西廵观此则载曾谋复河湟史亦不言其事愚谓元载欲复河湟韩侂背欲伐金虏近日夏言欲取河套其事则是其时则非其人尤非也力小任重鲜不仆信哉况三人者取死之罪多矣一节乌足掩之 
【七十三卷】
僊佛 

【僊佛】
佛性 
诗禅 
彭祖 
王侨王子乔
贺充 
谢自然
舩子和尚四偈 
锺离权
音姓仙女 
紫姑仙咏橹诗 
箕仙笔诗 
鄱阳水神 
死友救难 
上皂荚树 
唐五书僧 
堠子偈
无名偈
譬喻经
三昧 
诸趣 
梦说 
真丹 
真如之义 
阐士 
仙诗 
仙衣 
仙家宝玩 
水田衣
影壁 
江淮名山图
僧寺之多 
仁祠 
五精舍
太极泉
多根树
八角磨盘 
琼枝旃檀 
白蜺婴茀 
东坡诋佛 

太史升庵文集七十三卷 成都杨慎着　从子有仁编辑 后学赵开美校 

佛性 

有僧问蚯蚓截为两叚首尾皆动佛性在首在尾古未有答也伯清举似余余曰薪尽火传灰烬犹热桴停鼓歇音响犹轰 

诗禅 

元云峤居士徐士英作金纲经口义多以儒书证佛言其觧一相无相分四果之义以杜诗证之亦甚可喜其说曰第一果云不入色声香味触法则是知欲境当避此果之初生如山梨结小红之始也第二果云一往来则是蹈欲境不再此果之方硕如红绽雨肥梅之时也第三果云不来则是弃欲境如遗此果之已熟如四月熟黄梅之际也第四果云离欲则是去欲境已远此果之既收如挂壁移筐果之日也以果字说经又一一证以杜诗亦可为诗禅也巳 

彭祖 

宰我问五帝德篇云尧举舜彭祖而任之论语注老彭商贤大夫世传彭祖八百岁此亦一证也王逸楚辞注彭祖好和滋味善斟雉羔?火以事帝尧庄子注彭祖八百犹悔不寿杖晚而唾远又曰彭祖饵云母御女凡数十晚娶郏氏妖滛败道而死非寿终也东坡诗空飡云母连山尽不见蟠桃结子时 

王侨王子乔 
</div>
    <div class="pagination">
<a href="杨升庵集_page114.html">上一页</a><span>...</span><a href="杨升庵集_page110.html">110</a><a href="杨升庵集_page111.html">111</a><a href="杨升庵集_page112.html">112</a><a href="杨升庵集_page113.html">113</a><a href="杨升庵集_page114.html">114</a><span class="current-page">115</span><a href="杨升庵集_page116.html">116</a><a href="杨升庵集_page117.html">117</a><a href="杨升庵集_page118.html">118</a><a href="杨升庵集_page119.html">119</a><a href="杨升庵集_page120.html">120</a><span>...</span><a href="杨升庵集_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
