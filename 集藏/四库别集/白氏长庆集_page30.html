<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 30 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 30 页/共 81 页</h1>
    <div class="content">　　饮后夜醒
　　黄昏饮散归来卧夜半人扶强起行枕上酒容和睡醒楼前海月伴潮生将归梁燕还重宿欲灭窓灯却复明直至晓来犹妄想耳中如有管声
　　代卖薪女赠诸妓
　　乱蓬为鬓布为巾晓蹋寒山自负薪一种钱塘江畔女着红骑马是何人
　　奉和李大夫题新诗二首各六韵
　　因严亭【一作固严】
　　箕颍人穷独蓬壶路阻难何如兼吏隠复得事跻攀岩树罗阶下江云贮栋间似移天目石疑入武丘山清景徒堪赏皇恩肯放闲遥知兴未足即被诏征还
　　筌亭
　　翠巘公门对朱轩野迳连只开新户牖不改旧风烟空室闲生白髙情澹入酒容同座劝诗借属城传自笑沧江畔遥思绛帐前庭台随事有争敢比防筌
　　予以长庆二年冬十月到杭州明年秋九月始与范阳卢贾汝南周元范兰陵萧恱清河崔求东莱刘方舆同游恩德寺之泉洞竹石籍甚久矣及兹目击果惬心期因自嗟云到郡周岁方来入寺半日复去俯视朱绶仰睇白云有愧于心遂留絶句
　　云水埋藏恩德洞簪裾束缚使君身慙来不宿归州去应被山呼作俗人
　　早冬
　　十月江南天气好可怜冬景似春华霜轻未杀萋萋草日暖初干漠漠沙老柘叶黄如嫩树寒樱枝白是狂花此时却羡闲人醉五马无由入酒家
　　岁假内命酒赠周判官萧协律
　　共知欲老流年急且喜新正假日频闻健此时相劝醉偷闲何处共寻春脚随周叟行犹疾头比萧翁白未匀岁酒先拈辞不得被君推作少年人
　　与诸客携酒寻去年梅花有感
　　马上同携今日杯湖边共觅去年梅年年只是人空老处处何曽花不开诗思又牵吟咏发酒酣闲唤管来樽前百事皆依旧防检惟无薛秀才【去年与薛景文同赏今年长逝】醉送李协律赴湖南辟命因寄沈八中丞
　　富阳山底樟亭畔立马停舟飞酒杯曽共中丞情缱绻暂留协律语踟蹰紫微星北承恩去青草湖南称意无不羡君官羡君幕幕中收得阮元瑜
　　内道场永讙上人就郡见访善说维摩经临别请诗因以此赠
　　五夏登坛内殿师水为心地玉为仪正传金粟如来偈何用钱塘太守诗苦海出来应有路灵山别后可无期他生莫防今朝防虚白亭中发药时
　　见李苏州示男阿武诗自感成咏
　　遥羡青云里祥鸾正引雏自怜沧海畔老蚌不生珠
　　正月十五日夜月
　　岁熟人心乐朝游复夜游春风来海上明月在江头灯火家家市笙歌处处楼无妨思帝里不合厌杭州
　　题州北路傍老栁树
　　皮枯缘受风霜久条短为经攀折频但见半衰当此路不知初种是何人雪花零碎逐年减烟叶稀疎随分新莫道老株芳意少逢春犹胜不逢春
　　题清头陀
　　头陀独宿寺西峯百尺禅庵半夜钟烟月苍苍风瑟瑟更无杂树对山松
　　自叹二首
　　形羸自觉朝湌减睡少偏知夜漏长实事渐消虚事在银鱼金带绕腰光
　　二毛晓落梳头懒两眼春昏防药频唯有闲行犹得在心情未到不如人
　　湖上醉中代诸妓寄严郎中
　　笙歌杯酒正欢娱忽忆仙郎望帝都借问连宵直南省何如尽日醉西湖蛾眉别久心知否鸡舌含多口厌无还有些些惆怅事春来山路见蘼芜
　　自咏
　　闷发每吟诗引兴兴来兼酌酒开顔欲逢暇日先招客正对衙时亦望山勾检簿书多卤莽隄防官吏少机闗谁能头白劳心力人道无才也是闲
　　晚兴
　　草浅马翩翩新晴薄暮天栁条春拂面衫袖醉垂鞭立语花隄上行吟水寺前等闲消一日不觉过三年
　　早兴
　　晨光出照屋梁明初打开门鼓一声犬上阶眠知地湿鸟临窓语报天晴半销宿酒头仍重新脱冬衣体乍轻睡觉心空思想尽近来乡梦不多成
　　竹楼宿
　　小书楼下千竿竹深火炉前一盏灯此处与谁相伴宿烧丹道士坐禅僧
　　湖上招客送春泛舟
　　欲送残春招酒伴客中谁最有风情两瓶箬下新开得一曲霓裳初敎成【时崔湖州寄新箬下酒来乐妓案霓裳羽衣曲初毕】排比管行翠袖指麾船舫防红旌慢牵好向湖心去恰似菱花镜上行
　　戏醉客
　　莫言鲁国书生懦莫把杭州刺史欺醉客请君开眼望绿杨风下有红旗
　　紫阳花【招贤寺有山花一树无人知名色紫气香芳丽可爱颇类仙物因以紫阳花名之】
　　何年植向仙坛上早晚移栽到梵家虽在人间人不识与君名作紫阳花





　　白氏长庆集巻二十
　　钦定四库全书
　　白氏长庆集卷二十一
　　唐　白居易　撰
　　后序
　　前三年元微之为予编次文集而叙之凡五帙每帙十卷讫长庆二年冬号白氏长庆集迩来复有格诗律诗碑志序记表赞以类相附合为卷轴又从五十一以降卷而第之是时大和二年秋予春秋五十有七目昏头白衰也久矣拙音狂句亦已多矣由兹而后宜其絶笔若余习未尽时时一咏亦不自知也因附前集报微之故复序于卷首云尔【按此序宜与元相序同列帙首今遍考诸本俱附此卷姑仍其旧】
　　格诗謌行杂体【凡五十七首】
　　郡斋旬假命宴呈座客示郡寮【自此后在苏州作】
　　公门日两衙公假月三旬衙用决簿领旬以会亲賔公多及私少劳逸常不均况为剧郡长安得闲宴频下车已二月开筵始今晨初黔军厨突一拂郡榻尘既备献酬礼亦具水陆珍萍醅箬溪醑水鲙松江鳞侑食乐悬动佐懽妓席陈风流吴中客佳丽江南人歌节防随袂舞香遗在茵清奏凝未阕酡顔气已春众賔勿遽起群寮且逡巡无轻一日醉用犒九日勤微彼九日勤何以治吾民微此一日醉何以乐吾身
　　题西亭
　　朝亦视簿书暮亦视簿书簿书视未竟蟋蟀鸣座隅始觉芳岁晚复嗟尘务拘西园景多暇可以少踌蹰池鸟澹容与桥栁髙扶疎烟蔓嫋青薜水花披白蕖何人造兹亭华敞绰有余四檐轩鸟翅复屋罗蜘蛛直廊抵曲房【锄交切】窱【土了切深貌】深且虚修竹夹左右清风来徐徐此宜宴佳賔鼓瑟吹笙竽荒淫即不可废旷将何如幸有酒与乐及时欢且娱忽其解郡印他人来此居
　　郡中西园
　　闲园多芳草春夏香靡靡深树足佳禽旦暮鸣不已院门闭松竹庭径穿兰芷爱彼池上桥独来聊徙倚鱼依藻长乐鸥见人暂起有时舟随风尽日莲照水谁知郡府内景物闲如此始悟諠静缘何尝系逺迩
　　北亭卧
　　树绿晚隂合池凉朝气清莲开有佳色鹤唳无凡声唯此闲寂境惬我幽独情病假十五日十日卧兹亭明朝吏呼起还复视黎甿
　　一叶落
　　烦暑郁未退凉飇潜已起寒温与盛衰递相为表里萧萧秋林下一叶忽先委勿言微摇落摇落从此始崔湖州赠红石琴荐焕如锦文无以答之以诗酬谢
　　赪锦支绿绮韵同相感深千年古涧石八月秋堂琴引出山水思助成金玉音人间无可比比我与君心九日宴集醉题郡楼兼呈周殷二判官
　　前年九日余杭郡呼賔命宴虚白堂去年九日到东洛今年九日来吴乡两边蓬鬓一时白三处菊花同色黄一日日知添老病一年年觉惜重阳江南九月未摇落栁青蒲绿稻穟香姑苏台榭倚苍霭太湖山水含清光可怜假日好天色公门吏静风景凉榜舟鞭马取賔客扫楼拂席排壶觞胡琴铮鏦指拨刺吴娃美丽眉眼长笙歌一曲思凝絶金钿再拜光低昂日脚欲落备灯烛风头渐髙加酒浆觥盏艳飜菡萏叶舞鬟摆落茱茰房半酣凭槛起四顾七堰八门十六坊逺近髙低寺闲出东西南北桥相望水道脉分棹鳞次里闾碁布城册方人烟树色无隙罅十里一片青茫茫自问有何才与政髙防大馆居中央铜鱼今乃泽国节刺史是古吴都王郊无戎马郡无事门有棨防腰有章盛时傥来合惭媿壮岁忽去还感伤从事醒归应不可使君醉倒亦何妨请君停杯听我语此语真实非虚狂五旬已过不为夭七十为期葢是常须知菊酒登髙会从此多无二十场
　　同微之赠别郭虚舟链师五十韵
　　我为江司马君为荆判司俱当愁悴日始识虚舟师师年三十余白晳好容仪专心在铅【音延】汞【呼孔切水银】余力工琴棋静弹数声闲饮酒一巵因指尘土下蜉蝣良可悲不闻姑射上千岁冰雪肌不见辽城外古今冢累累嗟我天地闲有术人莫知得可逃死籍不唯走三尸授我参同契其辞妙且微六一閟扃鐍子午守雄雌我读随日悟心中了无疑黄芽与紫车谓其坐致之自负因自叹人生号男儿若不佩金印即合翳玉芝髙谢人间世深结山中期泥坛方合矩铸鼎圎中规鑪橐一以动瑞气红辉辉齐心独叹拜中夜偷一窥二物正防合厥状何怪奇绸缪夫妇体狎猎鱼龙姿简寂馆钟后紫霄峰晓时心尘未净洁火候遂参差万寿觊刀圭千功失毫厘先生弹指起姹女随烟飞始知缘会闲隂骘不可移药灶今夕罢诏书明日追追我复追君次第承恩私官虽小大殊同立白玉墀我直紫微闼手进赏罚词君侍玉皇座口含生杀机直躬易媒孽浮俗多瑕疵转徙今安在越峤吴江湄一提支郡印一建连帅旗何言四百里不见如天涯秋风旦夕来白日西南驰雪霜各满鬓朱紫徒为衣师从庐山洞访旧来于斯寻君又觅我风驭纷逶迤帔裾曳黄绢须发垂青丝逢人但敛手问道亦颔颐孤云难久留十日告将归欵曲话平昔殷勤勉衰羸后会杳何许前心日磷缁俗家无异物何以充别资素牋一百句题附元家诗朱顶鹤一只与师云间骑云间鹤背上故情若相思时时摘一句唱作步虚辞
　　霓裳羽衣歌【和微之】
　　我昔元和侍宪皇曽陪内宴宴昭阳千歌百舞不可数就中最爱霓裳舞舞时寒食春风天玉钩栏下香案前案前舞者顔如玉不着人家俗衣服虹裳霞帔步摇冠钿璎累累佩珊珊娉婷似不任罗绮顾听乐悬行复止磬箫筝笛递相搀击擫弹吹声逦迤【凡法曲之初众乐不齐唯金石丝竹次第发声霓裳序初亦复如此】散序六奏未动衣阳台宿云慵不飞【散序六遍无拍故不舞也】中序擘騞【霍虢切】初入拍秋竹竿裂春冰拆【中序始有拍亦名拍序】飘然转旋回雪轻嫣然纵送游龙惊小垂手后栁无力斜曳裾时云欲生【四句皆霓裳舞之初态】烟蛾敛略不胜态风袖低昂如有情上元防鬟招萼绿王母挥袂别飞琼【许飞琼萼绿华皆女仙也】繁音急节十二遍跳珠撼玉何铿铮【霓裳曲十二遍而终】翔鸾舞了却收翅唳鹤曲终长引声【凡曲将毕皆声拍促速惟霓裳之末长引一声也】当时乍见惊心目凝视谛听殊未足一落人闲八九年耳冷不曽闻此曲湓城但听山魈语巴峡唯闻杜防哭【予自江州司马转忠州刺史】移领钱塘第二年始有心情问丝竹玲珑箜篌谢好筝陈宠觱栗沈平笙清脆管纎纎手敎得霓裳一曲成【自玲珑以下皆杭之妓名】虚白亭前湖水畔前后只应三度按便除庶子抛却来闻道如今各星散今年五月至苏州朝钟暮角催白头贪看案牍常侵夜不听笙歌直到秋秋来无事多闲闷忽忆霓裳无处问闻君部内多乐徒问有霓裳舞者无答云十县十万户无人知有霓裳舞唯寄长歌与我来题作霓裳羽衣谱四幅花牋碧闲红霓裳实录在其中千姿万状分明见恰与昭阳舞者同眼前髣髴覩形质昔日今朝想如一疑从魂梦呼召来似着丹青圗写出我爱霓裳君合知发于歌咏形于诗君不见我歌云惊破霓裳羽衣曲【长恨歌云】又不见我诗云曲爱霓裳未拍时【钱塘诗云】由来能事皆有主杨氏创声君造谱【开元中西凉府节度杨敬述造】君言此舞难得人须是倾城可怜女吴妖小玉飞作烟【夫差女小玉死后形见于王其母抱之霏微若烟雾散空】越艳西施化为土娇花巧笑久寂寥娃馆苎萝空处所如君所言诚有是君试从容听我语若求国色始翻传但恐人间废此舞妍媸优劣宁相逺大都只在人擡举李姢张态君莫嫌亦拟随宜且敎取【姢态苏妓之名】
　　小童薛阳陶吹觱栗歌【和浙西李大夫作】
　　剪削干芦揷寒竹九孔漏声五音足近来吹者谁得名闗璀老死李衮生衮今又老谁其嗣薛氏乐童年十二指防之下师授声含嚼之间天与气润州城髙霜月明吟霜思月欲发声山头江底何悄悄猿声不喘鱼龙听翕然声作疑管裂诎然声尽疑刀截有时婉软无筋骨有时顿挫生棱节急声圎转促不断轹轹辚辚似珠贯缓声展引长有条有条直直如笔描下声乍坠石沈重髙声忽举云飘萧明旦公堂陈宴席主人命乐娱賔客碎丝细竹徒纷纷宫调一声雄出群众音覼【郎何切】缕不落道有如部伍随将军嗟尔阳陶方稚齿下手发声已如此若敎头白吹不休但恐声名压闗李
　　啄木曲
　　莫买宝剪刀虚费千金直我有心中愁知君剪不得莫磨解结锥虚劳人气力我有肠中结知君解不得莫染红丝线徒夸好顔色我有双泪珠知君穿不得莫近红炉火炎气徒相逼我有两鬓霜知君消不得刀不能剪心愁锥不能解肠结线不能穿泪珠火不能销鬓雪不如饮此神圣杯万念千忧一时歇
　　题灵岩寺【寺即吴馆娃宫鸣屧廊砚池采香径遗迹在焉】
　　娃宫屧廊寻已倾砚池香径又欲平二三月时但草绿几百年来空月明使君虽老颇多思携觞领妓处处行今愁古恨入丝竹一曲凉州无限情直自当时到今日中闲歌吹更无声
　　双石
　　苍然两片石厥状怪且丑俗用无所堪时人嫌不取结从胚浑始得自洞庭口万古遗水濵一朝入吾手担舁来郡内洗刷去泥垢孔黑烟痕深罅青苔色厚老蛟蟠作足古剑揷为首忽疑天上落不似人闲有一可支吾琴一可贮吾酒峭絶髙数尺坳容一斗五倚其左一杯置其右洼樽酌未空玉山頽已久人皆有所好物各求其偶渐恐少年场不容垂白叟回头问双石能伴老夫否石虽不能言许我为三友
　　宿东亭晓兴
　　温温土炉火耿耿纱笼烛独抱一张琴夜入东斋宿窓声渡残漏影浮初旭头痒晓梳多眼昏春睡足负暄檐宇下散步池塘曲南鴈去未回东风来何速雪依瓦沟白草绕墙根绿何言万户州太守常幽独
　　日渐长赠周殷二判官
　　日渐长春尚早墙头半露红萼枝池岸新铺绿芽草蹋草攀枝仰头叹何人知此春怀抱年顔盛壮名未成官职欲髙身已老万茎白发真堪恨一片绯衫何足道赖得君来劝一杯愁开闷破心头好
　　花前叹
　　前岁花前五十二今年花前五十五岁课年功头发知从霜成雪君看取【五年前在杭州有诗云五十二人头似霜】几人得老莫自嫌樊李吴韦尽成土【樊绛州宗师李谏议景俭吴饶州丹韦侍郎顗皆旧往还相继丧逝】南州桃李北州梅且喜年年作花主花前置酒谁相劝容坐唱歌满起舞【容满皆妓名也】欲散重拈花细看争知明日无风雨
　　自咏五首
　　朝亦随羣动暮亦随羣动荣华瞬息闲求得将何用形骸与冠葢假合相戏弄何异睡着人不知梦是梦一家五十口一郡十万户出为差科头入为衣食主水旱合心忧饥寒须手抚何异食蓼虫不知苦是苦公私颇多事衰惫殊少欢迎送賔客懒鞭笞黎庶难老耳倦声乐病口厌杯盘既无可恋者何以不休官一日复一日自问何留滞为贪逐日俸拟作归田计亦须随丰约可得无限剂若待足始休休官在何岁官舍非我庐官园非我树洛中有小宅渭上有别墅既无婚嫁累幸有归休处归去诚已迟犹胜不归去和微之听妻弹别鹤操因为解释其义依韵加四句
　　义重莫若妻生离不如死誓将死同穴其奈生无子商陵追礼敎妇出不能止舅姑明旦辞夫妻中夜起起闻双鹤别若与人相似听其悲唳声亦如不得已青田八九月辽城一万里徘徊去住云呜咽东西水写之在琴曲听者酸心髓况当秋月弹先入忧人耳怨抑掩朱沈吟停玉指一闻无儿叹相念两如此无儿虽薄命有妻偕老矣幸免生别离犹胜商陵氏
　　题故元少尹集后二首
　　黄壤讵知我白头徒忆君唯将老年泪一洒故人文遗文三十轴轴轴金玉声龙门原上土埋骨不埋名
　　和微之四月一日作
　　四月一日天花稀叶隂薄泥新燕影蜜熟蜂声乐麦风低冉冉稻水平漠漠芳节或蹉跎游心稍牢落春华信为美夏景亦未恶飐浪嫩青荷熏栏晚红药吴宫好风月越郡多楼阁两地诚可怜其奈久离索
　　吴中好风景二首
　　吴中好风景八月如三月水荇叶仍香木莲花未歇海天微雨散江郭纎埃灭暑退衣服干潮生船舫活两衙渐多暇亭午初无热骑吏语使君正是游时节
　　吴中好风景风景无朝暮晓色万家烟秋声八月树舟移管动桥拥旌旗驻改号齐云楼重开武丘路况当丰岁熟好是欢游处州民劝使君且莫抛官去
　　答刘禹锡白太守行
</div>
    <div class="pagination">
<a href="白氏长庆集_page29.html">上一页</a><span>...</span><a href="白氏长庆集_page25.html">25</a><a href="白氏长庆集_page26.html">26</a><a href="白氏长庆集_page27.html">27</a><a href="白氏长庆集_page28.html">28</a><a href="白氏长庆集_page29.html">29</a><span class="current-page">30</span><a href="白氏长庆集_page31.html">31</a><a href="白氏长庆集_page32.html">32</a><a href="白氏长庆集_page33.html">33</a><a href="白氏长庆集_page34.html">34</a><a href="白氏长庆集_page35.html">35</a><span>...</span><a href="白氏长庆集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
