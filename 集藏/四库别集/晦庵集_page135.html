<!DOCTYPE html>
<html>
<head>
    <meta charset="UTF-8">
    <title>晦庵集 - 第 135 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 135 页/共 166 页</h1>
    <div class="content">　　熹家有先君子手书荆公此数诗今观此卷乃知其为临写本也恐后数十年未必有能辨之者畧识于此新安朱熹云
　　题力命帖
　　力命表旧惟见近世刻本今乃得见贞观所刻深以自幸然字小目昏殆不能窥其妙处又愧其见之晚也他日见右方诸公当请问焉又未知其所见与予果如何耳朱熹仲晦父
　　题乐毅论
　　新安朱熹观王顺伯所藏乐毅论黄庭经东方赞皆昔所未见抚叹久之
　　题兰亭叙
　　淳熈壬寅上已饮禊防稽郡治之西园归玩顺伯所藏兰亭叙两轴知所谓世殊事异亦将有感于斯文者犹信及览诸人跋语又知不独防礼为聚讼也附书其左以发后来者之一笑或者犹以牋奏功名语右军是殆见杜徳机耳晦翁
　　题钟繇帖
　　此表嵗月予未尝深攷然固疑征南将军为曹仁也今观顺伯所论适与意合是时字画犹有汉体知此墓田帖及官本白骑等字为非钟笔亡疑也朱熹记
　　题法书
　　予旧尝好法书然引笔行墨辄不能有毫髪象似因遂懒废今观此帖益令人不复有余念今人不及古人岂独此一事推是以往庶乎其能自彊矣朱熹书
　　题曹操帖
　　余少时曽学此表时刘共父方学顔书鹿脯帖余以字画古今诮之共父谓予我所学者唐之忠臣公所学者汉之簒贼耳时予黙然亡以应今观此谓天道祸淫不终厥命者益有感于共父之言云晦翁
　　书玺
　　臣熹恭惟我太祖皇帝受天明命以有九有之师时盖未得此玺也绍圣元符之后事变有不可胜言者矣臣熹敬书
　　题右军帖
　　随事行藏固谢万之药石然右军未必能践斯言也岂其自知己审遂超然逺逝而不顾邪三复此纸欲罢不能后之君子当有识此意者朱熹仲晦父
　　跋诸人赠路君诗后
　　路君防桥击贼手斩凶渠其功甚伟而赏不醻识者恨之然君材气过人临事不茍决非终不遇者观此诗卷固多竒语而余于签书沈公之言为有感也路君勉旃而已淳熈壬寅九月丙申朱熹题【沈公盖叔晦之尊人时为越州签判路君名岩卿尝为蕲水尉】
　　跋喻湍石所书相鹤经
　　旧藏碧虚子相鹤经石本意颇爱之今观湍石喻公所书法度谨严而意象萧散知彼为法缚矣淳熈壬寅腊月庚申朱熹
　　跋朱希真所书乐毅报燕王书
　　余尝恨右军不写此书而写夏侯之论今观玉山汪季路所藏伊水老人手笔老人得无亦有余之恨乎季路将刻之石以贻永久余知有志之士当复有废书而泣者矣淳熈壬寅十二月庚申新安朱熹书
　　跋朱喻二公法帖
　　书学莫盛于唐然人各以其所长自见而汉魏之楷法遂废入本朝来名胜相传亦不过以唐人为法至于黄米而欹倾侧媚狂怪怒张之势极矣近嵗朱鸿胪喻工部者出乃能超然逺览追迹元常于千载之上斯已竒矣故尝集其墨刻以为此卷而尤以乐毅书相鹤经为絶伦不知鉴赏之士以为如何也
　　跋应仁仲所刋郑司业诗
　　郑司业金华被召八诗慈祥温厚之气蔼然发于笔墨畦径之外其门人应君仁仲刻石摹本见寄三复咏叹如见其人为之陨涕淳熈乙巳正月庚戌朱熹仲晦父书
　　跋蒋邕州墓志铭
　　始予读张敬夫遗文见所记蒋邕州事常恨不得蒋君为人之详一日有新攸县蒋令者过门枉顾出张安国所述其先墓文则邕州公也予惊喜疾读数过不能去手又观刘文潜跋语则又知君之遗爱在人久而不衰也呜呼世固未尝无材也惟其生于穷荒下邑既无以自振而又知自贵重不肯希世取宠遂以陆沈下僚不及究其所有者为不少矣如君之材晚虽小试然其志业岂遽尽于其所已试者而已耶是可哀已文潜所论声病缀缉遗贤之弊尤与人意合章卿称攸县尝论西盐法因得扣焉又喜邕州家法之未泯也嗟叹不已辄记其后云淳熈乙巳二月庚辰新安朱熹
　　跋郑威愍遗事
　　郑威愍公拥羸卒守孤城以抗暴起方张之防邻援既絶遂以身殉予读褒赠诏书及其家刻墓铭未尝不三复流涕也夫忠义之性出于人心之秉彜防名委质以事人者其讲之宜熟矣而吾观于前日中原之祸一时士大夫出身殉国死其官守如郑公者何少也岂非义利之分不素明取舍之极不素定一旦仓卒则贪生畏死而惟利之从哉呜呼如郑公者可谓得其本心而无愧于臣人之义矣是固有国家者所宜殷勤褒録以为臣子之劝使其有所乡慕感激而兴起其忠义之良心非独以私于郑氏之子孙而已也因窃敬识其后以告观者云淳熈乙巳三月甲申朔新安朱熹书
　　跋米元章帖
　　米老书如天马脱衔追风逐电虽不可范以驰驱之节要自不妨痛快朱君所藏此卷尤为奔轶而所写刘无言诗亦多竒语信可寳也淳熈乙巳三月晦日朱熹仲晦父观于建阳西山景福僧舍
　　书欧阳文忠公集古録跋尾后
　　欧阳文忠公集古所録盖千卷也顷尝见其曾孙当世家尚二百本但跋尾及一二名公题字其石刻谓离乱之后逸之尔今观此四纸自赵徳父来则在崇宁间已散落也不然岂其藁耶以校文集所载多讹舛脱畧是当为正而杨君集碑文集则无惟中字作仲宗建武之元作孝武恐却乃笔误也然徳父平生自编金石録亦二千卷又倍于文忠公今复安在公所谓君子之垂不朽不托于事物而传者真知言哉三复叹息淳熈九年重五日颍川韩元吉书
　　集古跋尾以真迹校印本有不同者韩公论之详矣然平泉草木记跋后印本尚有六七十字深诮文饶处富贵招权利而好竒贪得以取祸败语尤切足为世戒且其文势至此乃有归宿又鬼谷之术所不能为者之下印本亦无也字凡此疑皆当以印本为正云十一年四月既朢朱熹记
　　华山碑仲宗字洪丞相隶释辨之乃石刻本之假借用字非欧公笔误也
　　跋周元翁帖
　　法杨者读书至老不辍持论甚正常云农家有百钱斗粟之赢必谨藏之与僧乃已民安得不贫故其住山不营土木不遣其徒出勾曰吾不忍助民蠧也权贵人有所求一毫不予而凶年作糜粥以活人饿者岂易得哉岂易得哉愿公并书之可乎【此乃陆仓阙与先生书】
　　明州大梅老法杨者故龙图阁学士郑公向之曽孙也藏周元翁帖与其先世手书一轴尝属山隂陆务观求予跋尾未及遣而下世务观乃以书致之且言杨既死此轴无所付写毕愿为送濂溪书堂藏之元翁词翰之美前辈已多称之无所俟于予言者独味其言知老先生之学之传乃専在于程氏此可叹也杨公虽不及识然如务观所称则其故家遗俗犹可想见岂亦自悔其失身于此而不能有以自还也耶此又重可叹也务观别纸笔札精妙意寄髙逺杨公所赖以不朽盖有在于是者因剟以附巻中而识其后云淳熈乙巳孟夏既望云台隠吏朱熹仲晦父书
　　跋胡澹庵所作李承之论语説序
　　通经之士固当终身践言乃为不负所学斯言之要所以警乎学者可谓至深切矣然士之必于通经正为讲明圣贤之训以为终身践履之资耳非直以分章析句为通经然后乃求践言以实之也李君承之来自庐陵出示澹庵先生胡公所为作论语解序敛袵三复如奉音防敢窃推其余意以附卷尾李君幸以愚言思之则庶乎知先生所以推期待之意矣淳熈乙巳六月乙丑新安朱熹敬书
　　跋胡澹庵和李承之诗
　　蜀人李君承之见过山间示诗一编词源奔放而句律谨严读之令人亹亹不厌间出澹庵先生胡公和章一卷皆其手笔又知君诗之胜已为名流知重如此也因复自念顷嵗尝得一见先生于临安其后遂叨荐宠而不知所以得之或者以为先生尝见其诗而喜之也顾今衰落恵许不酬而李君辩博縦横究知西南利病盖不但深于诗者亦复流落艰难疲于道路岂先生所许以为可与言诗者例如此耶慨念先生不可复见因太息为书其后云淳熈乙巳六月乙丑新安朱熹书
　　跋宋君忠嘉集
　　庄周有言子之爱亲命也不可解于心臣之事君义也无适而非君也无所逃于天地之间古今以为名言然以予论之父子之仁君臣之义莫非天赋之本然民彛之固有彼乃独以父子为自然而谓君臣之相属特出于事势之不得已夫岂然哉今读东海宋君之事观其出身以报国家之雠履锋镝蹈危难滨九死而不悔及其一旦弃妻子去以逃左袵之祸则穷困极矣而变易姓名犹不能忘于国家兴复之念夫岂有所不得已而强为之哉于此观之则君臣之义如吾所论无可疑者而庄生为我无君禽兽食人之邪説亦可以不辨而自明矣抑观诸人所记宋君本末犹可以想见其魁竒磊落之气至于挂剑之章语尤悲壮则每读之未尝不流涕太息也先是天子録君之遗忠官其子南强而南强今为南剑之沙县治甚有声其亦思有以不坠其先人忠义之教乎哉淳熈乙巳七月庚戌新安朱熹书
　　跋范文正公送窦君诗
　　片帆飞去若轻鸿一霎春潮过淛东王谢江山久萧索子真今为起清风
　　右范文正公诗也鄞尉防无壁记窦君不知何许人及居官嵗月然为范公所与如此必非常流矣而卒泯灭不少槩见于世何哉新安滕璘徳粹嗣守其官以是诗为不可无传也礲石治舍请书而刻之淳熈乙巳八月壬戌同郡朱熹书而记其后云
　　跋溪上翁集
　　须江严伯奋来访出其先君子溪上翁遗文三巨编后有当世诸贤题识甚详熹于翁为同年生前此未获相识今读其文汪洋放肆究极事情而无艰难辛苦之态至于四六五七言则尤兄延之题品发明又已曲尽其妙其梦中一诗置之张司业杨少尹集中殆无以辨信亦近世之佳作也伯奋求序适予大病瞀不能致思为题其后如此而归之淳熈十二年九月二十三日新安朱熹书
　　跋潘显甫字序
　　余年十六七时屏山刘先生字余以元晦而祝之其词曰木晦于根春容晔敷人晦于身神明内腴余受其言而行之不力涉世犯患颠沛而归然后知其言之有味也读颍川公所为潘氏子显甫字説窃独重有感焉为之太息而识其后显甫视之而能以予为戒则于父师之训其庶防矣是嵗冬十月壬子新安朱熹书
　　跋谢艮斋所作静斋铭
　　艮斋受学长阳冲晦先生之门得其宗防训诱后学孜孜不倦其论求仁功夫如此所以期于子山者逺矣子山盍亦有以用其一日之力使斯铭者不为虚语乎哉卷中又有同年赵彦徳题字览之如见其人益深存没之感淳熈乙巳十月甲寅
　　题顾侯射记后
　　顾侯以殊科自奋射艺精絶予久闻之未得一寓目而侯以秩满去矣一日来山间出此记读之想见一时星飞的破起坐諠哗之乐尤恨不得为坐上客也雠防虽衰故疆未复侯其勉有以副圣主教训作成之意云淳熈丙午七月七日云台外史朱熹书
　　跋李夀翁遗墨
　　韩退之著书立言觝排佛老不遗余力然读其谢潮州表答孟简书及张籍侑奠之词则其所以处于祸福死生之际有愧于异学之流者多矣其不能有以深服其心也宜哉侍郎李公玩心于易以没其身平居未尝深斥异教而间独深为上言天地变化万物终始君臣父子夫妇之道性命之理幽明之故死生之説尽备于易不当求之无父无君之言以伤俗化其言虽约而功实倍于韩子至其平生大节则不惟进退险夷一无可憾而超然于生死之际又如此此足以明吾道之有人而信其言之不妄矣易所谓黙而成之不言而信者其公之谓欤熹不及从公逰而蒙公见与甚厚其子正夫视以絶笔因得捧读而窃识其説于后云淳熈丙午九月甲辰朔
　　跋任伯起家藏二苏遗迹
　　元丰间西南夷与疆吏不相得怒且生事时眉山任公伋字师中守泸州曰我曲彼直不可与校务一以恩信抚柔之已聴命矣而部使者或壊其约以邀功公争之不得其后师出果屡败天子震怒将吏皆伏诛使者惧并及则反诬公以幸免事下有司杂治未竟而公没其子三诉于朝卒不得伸然任氏自此世有闻人而龙阁公遂以刚直不挠进为于世今其家藏两苏公文记诗篇甚众盖诗犹真迹而于泸事尤反复致意焉龙阁之曽孙希夷将刻石以视子孙而属予序之予惟任公当日之意知其事理之当然而不得不然耳非以令名之可慕后福之可邀而为之也而以今观之其效乃如此岂易所谓不耕获不菑畬而利有攸往者耶因记其事如此后之君子有以考焉淳熈丁未七月己酉新安朱熹书
　　跋滕南夫溪堂集
　　婺源为县穷僻斗入重山复岭间而百十年来异材间出如翰林汪公及我先君子太史公皆以学问文章显重于世至户掾滕公虽稍后出然其才志杰然逺过流辈譬如汗血之驹堕地千里方将服韅靷鸣和鸾范其驰驱以追二公之逸驾则不幸而短命死矣平生遗文在者不能什一故侍郎吕公仁父尝为之传云然多一时应用之作未足以见其志之所存也呜呼以滕公之才之杰使得永年益求师友于四方以充其志则其所就岂止此而已哉淳熈丁未其兄孙璘访予崇安出其集与此传示予因太息而书其后传言公尝为书万言论和战守利害其言甚伟今亦不见集中甚可惜也吕丈此传笔力奔放而法度谨严读者可以想见当时朋友切磋之盛云九月丙辰里人朱熹书
　　跋冯君家藏诰
　　黄巢之乱唐僖宗出居成都以王铎郑畋为宰相协力讨贼铎以都统檄召诸道之兵入西畿屯盩厔而贼势遂衰卒逐巢复长安今观冯君告身以中和二年十一月下则正此时事也其曰右都者即西畿其曰吏部行在之印者即成都行省其曰太尉兼中书令而使者以旧史考之即王铎而新史铎传乃作检校司徒误矣其曰司空兼门下侍郎同平章事者则为郑公不疑而其官称二史通鉴亦不异也但通鉴载诸道师屯所处甚悉而不及福建岂以道逺后至而不得列序耶抑且以将卑师少而畧之也夫以闽之穷僻阻逺而当此之时乃能命将遣兵奔赴国难冯君又能为之领率人徒﨑岖万里以投命于君亲其功虽不大显然其于忠则有余矣其十一世孙允中出以示予且言君之后散居剑邵之间为三大族子孙甚众衣冠不絶予以为此岂忠劳之报耶允中将刻石以示三族之人俾之无忘其初因为记其本末云淳熙丁未十一月甲子新安朱熹书
　　跋程董二生学则
　　道不逺人理不外事故古之教者自其能食能言而所以训导整齐之者莫不有法而况于家塾党庠遂序之间乎彼其学者所以入孝出弟行谨言信羣居终日徳进业修而暴慢放肆之气不设于身体者繇此故也番昜程端蒙与其友生董铢共为此书将以教其乡人子弟而作新之盖有古人小学之遗意余以为凡为庠塾之师者能以是而率其徒则所谓成人有徳小子有造者将复见于今日矣于以助成后王降徳之意岂不美哉淳熙丁未十一月甲子新安朱熹书
　　书伊川先生帖后
　　故端殿上饶汪公镇蜀时尝得此帖又见邵溥所论而疑之因録见寄而使审其真伪熹时为公言杨遵道记先生尝语学者读易如素未读不晓文义必先熟读三家然后却有用心处其说正与此合然味其言固有抑扬非以易之説为尽于三家所言也此帖实出先生溥言不足为病且寻绎通贯之云又真读书之法近世学者阅理不精正坐读书太草草耳况春秋大义数十炳若日星固已见于传序而此所谓不容遗忘者又非先生决不能道也夫三纲五常大伦大法有识以上即能言之而临小利害辄已失其所守正以学不足以全其本心之正是以无所根着而忘之耳既有以自信其不容遗忘又不觉因事而形于笔札之间非先生之徳盛仁熟左右逢原能及是耶谢君【阙】见张思叔所记师説而崇观间久官太学未知果能尊所闻否其家尚藏此帖今制幕赵崇宪摹刻以示蜀人逺寄墨本因记前説辄为附识其后使览者有以知夫学之有统道之有归而不但为文字之空言以哗世取宠而已也淳熙戊申春二月乙卯【哗一本作希】
　　题太极西铭解后
　　始予作太极西铭二解未尝敢出以示人也近见儒者多议两书之失或乃未尝通其文义而妄肆诋诃予窃悼焉因出此解以示学徒使广其传庶防读者由辞以得意而知其未可以轻议也淳熙戊申二月己巳晦翁题
　　跋东坡与赵徳麟字説帖
　　神宗皇帝稽古立法以教宗子此万世之大虑也苏公发明其意以字徳麟所以望之岂浅浅哉今赵君善希能得此帖而珍藏之则亦有意于此矣尚其勉无为徒玩其华藻而已淳熙戊申夏五月既朢新安朱熹敬书
　　书杨山帖后
　　杨陈二公论易有不同者而杨公之词平缓如此夫二公之间岂有所嫌疑畏避而然哉亦其徳盛仁熟而自无鄙倍耳杨公于先天之学有所未讲则阙而不论其不自欺又如此尤后学之所宜取法也淳熙戊申六月十六日新安朱熹书
　　跋杨遵道遗文
　　先君子尝识杨公遵道之墓记其论説梗槩皆极精诣且言其平生为文数百篇存者什一二耳熹每伏读家集至此未尝不掩巻太息恨其遗文之散逸而其幸存者亦不得而见之也近乃得此编于将乐邓绹而绹得之公孙璿者急披疾读惊喜幸甚然其文不过五六篇而墓记所书论庄周语不复见则视作记时所失亡又已多矣遂读至上伊川先生论易第二书则喟然曰是所谓发微诣极冰解的破者耶至于陈李异同之辨则恨未有以见其取舍之决惜乎不得其全书而考之也独懴经疏祔母而始迁逺祖享先而杂用异教虽云代作恐亦非公所宜为者岂其嵗月久逺次辑之际容或有乱真者欤敬书其后如此以告观者使不唯于杨公之学有以考焉又于吾先君子之作有以信其非世俗谀墓之文也记言后若干年始克公某处璿为邓言公先已葬将乐县垂恵乡珠林山作记时盖将改葬故其言如此然竟不果且欲属熹更定其字熹谢不敢因并记之以见其实云淳熙戊申八月壬辰新安朱熹谨书
　　跋陈了翁责沈后
　　陈忠肃公刚方正直之操得之天姿而其烛理之益精陈义之益切则学问之功有不可诬者观于此帖其克己尊贤虚心服善之意尚可识也墨迹今藏所赠兄孙宗正之子筠家而建业桂林延平皆有石本顾字画不能无小失真独沙县乃为版刻尤不足以传逺今县丞黄东始复就摹墨迹砻石刻之县学祠堂以为此邑之人百世之下犹当复有闻风而兴起者其志逺矣至于心画之妙刋勒尤精其凛然不可犯之色尚足以为激贪立懦之助而桂林本有张敬夫题字以为于公之意有发明者因并刻之淳熙戊申十一月辛丑新安朱熹敬为书其左方
　　记参政龚公陛辞奏藁后
　　大参龚公平生不喜言用兵晚年去国论事者乃言其陛辞之日请大举恢复之师以迎合上意闻者莫不怪之予曩从公逰甚久盖尝与公反复论此虽两有所持然竟不能以相屈也至是窃独意公不宜有此公薨后数年过其故里从公二子得其副本读之乃极论不可轻举之意盖犹其平生之素论也痛公见诬之甚为之太息流涕久之然尚恨匆匆不暇借其手藁以观而亦未敢以示人也近者乃闻圣上知公无罪特诏有司还其职秩圣度如天固非贱臣浅识所能窥测然向使其真有纎芥如言者之所谓则亦岂复有是也哉此可以验公家书之不诬因稍出之而记其本末如此淳熙己酉正月既朢新安朱熹记
　　跋通鉴韵语
　　沙随先生程公以书见抵盛称临川黄君齐贤为学之不茍也既而齐贤亦槖其所著书六十卷以示余余病衰目盲不能徧读齐贤又亲为指画乃得窥其大畧然犹恨未能有以究其蕴也呜呼是亦勤矣因语齐贤韵语虽工而诸图用力之深尤不可及虽无通鉴亦可孤行今乃托于韵语而谓节本真出温公之手何耶齐贤又出艮斋先生诸公跋语俾嗣书之余惟诸公皆当代儒先其言自足取信区区鄙语何足为助顾尝窃为齐贤深言古人为已之意而齐贤未能无聴荧也其以是复于诸老先生而益广求之则庶乎有得于身而是书之中一字一义亦无不光焰矣淳熙己酉三月癸卯清明嵩髙隠吏朱熹书
　　跋程宰登瀛阁记
　　建阳大夫程侯示予以马公子才所记其家登瀛阁之文以今观之其言亦畧验矣程侯为政寛易爱人意者前人为善之报未止于此也然予闻之古之君子施而不望其报祀而不祈其福盖以为善为当然而天人之间应若影响者自不容已也程侯属予书其后因辄附见此意云淳熙己酉十月四日新安朱熹书
　　题方氏家藏绍兴诸贤帖后
　　莆阳方徳顺早以文行知名一时诸公长者皆折辈行与交绍兴初尝召对极论讲和不便虽不合以去而名问益髙张忠献折大参曽侍郎张给事吕舍人皆深知之仕竟不遭以卒其子士龙藏诸公所与往还书帖甚富尝出以见示熹谓此不唯足以见徳顺之为人而中兴人物之盛谋猷之伟于此亦可槩见因为抚卷三叹而敬书其后
　　跋先吏部留题延福院诗
　　先君吏部三诗以宣和辛丑留题政和延福院壁至今绍熙庚戌适七十年矣孤熹来自崇安裴回其下流涕仰观虑其益久而或圮也里人谢君东卿陈君克请为模刻以传永久熹因窃记其后云二月二十日敬书
　　跋施良翰军政防
　　施君良翰示予以军政防一编其言当世利病之实本末备见皆可施行属予方有行役之劳未遑尽读然当防意处未尝不三复而屡叹也至所谓恩不归于有功而归于幸门则才否虽当已自不厌公论者又独深有感焉因窃识其语于艮斋智甫书卷之后绍熙改元三月二十一日新安朱熹书
　　再跋参政龚公陛辞奏藁
　　始予得龚公陛辞奏草而记其本末以解聴者之惑然犹以未及见其真笔为恨者非予有所疑于公之言盖虑世之不能无疑于予言也今年复过莆中公之二子及其孙堪复以此轴见示涂乙防定手笔粲然而其指意审重详密又与江西奏劄实相表里于此足以见公平生之言未尝少变而彼谮人者真可以畀虎而犹惧其不之食也欧阳子曰后世茍不公至今无圣贤盖天下之事必至于久而后是非之实可见此君子之立言制行所以不屑流俗一时之毁誉而唯欲其无所愧悔于吾心也既感其事因复书前説之后以着吾言之不妄庶防秉南董之笔者犹有考云绍熙庚戌四月十三日书于僊逰长岭廏置
　　跋闾丘生隂符经説
　　括苍闾丘君之官临贺迂道千里过予于漳水之上示予以所释隂符之篇观其意寄髙逺而文义精密出入乎异端之説而能折衷以义理之正至论当世之为道术者则其所是非取舍又皆不失其当盖今之学子能若是者少矣然予忧其知之过髙气之太鋭而无以道乎中庸之实或将反以丧失其所以为心者而不自知也于其告别书以遗之绍熙庚戌五月二十九日新安朱熹书
　　跋黄山谷诗
　　杜子美诗小序有言虎搪突防人藩篱者防人正谓防州人耳而山谷诗乃有虎防藩之语今此颂又用躨触字按躨跜见灵光殿赋自为虬龙动貌元无触义不知山谷何所据也此卷词笔精丽而指意所属未免如李太白所以见讥于王荆公者览者亦可以发深省矣
　　书伊川先生与方道辅帖后
　　伊川先生徳性严重不轻与人接今观其于方公父子兄弟之间眷眷如此则方公之贤可知己熹旧尝得前数帖刻之庐山白鹿洞公之曽孙长泰主簿壬又并其所藏数帖模刻于家间以视熹求书其后虽先生之所以书者有非熹之所敢知然观于应举耕田之语可以决内外取舍之轻重察于买椟还珠之谕可以知读书求道之要在此而不在彼也既以自厉又书卷尾以属方君使与其族之父子兄弟相与勉焉绍熙改元孟秋七日新安朱熹
　　书临漳所刋四后
</div>
    <div class="pagination">
<a href="晦庵集_page134.html">上一页</a><span>...</span><a href="晦庵集_page130.html">130</a><a href="晦庵集_page131.html">131</a><a href="晦庵集_page132.html">132</a><a href="晦庵集_page133.html">133</a><a href="晦庵集_page134.html">134</a><span class="current-page">135</span><a href="晦庵集_page136.html">136</a><a href="晦庵集_page137.html">137</a><a href="晦庵集_page138.html">138</a><a href="晦庵集_page139.html">139</a><a href="晦庵集_page140.html">140</a><span>...</span><a href="晦庵集_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
