<!DOCTYPE html>
<html>
<head>
    <meta charset="UTF-8">
    <title>简斋诗集 - 第 1 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>简斋诗集 - 第 1 页/共 27 页</h1>
    <div class="content">简斋诗集　　（宋）陈与义 撰　　

　　●简斋诗集卷第一 
　　○觉心画山水赋 
　　天宁堂中，黄面老禅，四海无人，碧眼视天。有一居士，山泽之僊，结三生之习气，口不停乎说山。聊寄答于一笑，夜乃梦乎其间。重巌复岭，蔽亏吐吞，纷应接其未了，万云忽其归屯。乱晦明于俄顷，存十二之峰峦。有木偃蹇，樵斤所难。饱千霜与百霆兮，根不动而意安。澹山椒之寒日，送万古以无言。彼飞鸟其何知，方相急而破烟。须臾变没，所见惟壁。有木上座，梦中侍侧。问上座以何见，口不能于啧啧。岂彼口之真无，悟前境之非实。管城子在傍，代对以臆。忽风雨之骤过，恍向来之所历。此其画耶，则草木禽鸟皆似相识；抑犹梦耶，则已见囿于笔墨之迹矣。居士再至，问以此故。复寄答于一笑，持画疾去。 
　　○玉延赋 
　　吾闻阳公之田，不垦不耕，爰播盈斗，可获连城。资阴阳之淑气，孕天地之至精。蜿蜒赤埴之腴，煌扈白虹之英。惊山木之润发，冒朝采之余荣。逮百嘉之泽尽，候此玉之丰成。王公大人，方以不贪为宝，辞秦玉而陋楚珩。虽三献其谁售，乃举贽于老生。老生囊中之法未试，腹内之雷久鸣。搴石鼎以自濯，搘豕腹之彭亨。春江浩其波涛，远壑飒以松声。俄白云之涨谷，乱双眼于晦明。擅人间之三绝，色味胜而香清。捧杯盂而笑领，咉户牖之之新晴。斥去懒残之芋，尽弃接舆之菁。收奇勋于景刻，匕未落而体轻。凌厉八僊，扫除三彭。见蓬莱之夷路，接阊阖于初程。彼徇华之大夫，含三生之宿酲。污之以蜂蜜，辱之以羊羹。合堂逸少之炙，同传孝仪之鲭。叹超然之至味，乃陆沉于聋盲。岂皆能于我遇，亦或卿而或烹。起援笔而三呌，驱蛇蚓以纵横。吾何与[自注：去声]大夫之迷疾，盖以慰此玉之不平也。 
　　○放鱼赋 
　　仲冬良日，二客过予，请观鱼于窦氏之陂。摄衣而兴，从客往嬉。日澹寒郊，木影陆离。顾道傍之洫，异于他日，浩如潮之方滋。客曰：是殆水师不仁，将平地以尽鱼，空其池而寓之斯也。至则水不肤寸矣。而百万之鳞，瀺灂声沸，金横玉偃，失据狼狈。赤手下捕，易若拾块；翻倒窟穴，不遗细碎。问其所以得取，则输金钱以买诸窦氏。噫嘘，是鱼之爱其生，与我无异也。奈何使充牣之性命，带噞喁而就脔割，纔以易一朝之费。彼任公子，虽永负于一鱼，而淛河以东、苍梧以北，皆歌舞其赐。则乘除而逆计之，其得失有以相济也。聊解我衣，救尔戢戢。爰得数斗，护以微湿。岂不指动，义生相急。将逸尔于隋沟，资淮海以共给。已趣汤而幸见赦，同伏质而偶不及。其亦知遇我之不可常，而教鲂鱮以慎出入也。僮奴笑曰：美则美矣，抑此赐不终。夫巢梁之禽，智困深丛；草秀岩下，出山不丰。是鱼安乐于止水之渊久矣，一旦投之冲沙走石之流，亦鳞败鳍折，未十里而取穷耳。不虞生异，使我辞索。遂用其言，脱鱼再厄。步驿门而左转，得渺然之平泽，其深黛黑，其浅鉴白，穷源委而四顾，知吾辈之责塞。罄一泻而莫留，乱藻荇之寒碧；乍圉圉以洋洋，忽四散而无迹。异干鱼之还乡，类羣鳄之徙宅。念宇宙之伟事，或偶成于戏剧。岂特为今日之一快，吾将候风雷于它夕也。众客忻然，三遶而退。归泚我笔，以记斯会。庶几窦氏子闻之，为来岁之戒。 
　　○次韵谢文骥主簿见寄兼示刘宣叔 
　　断蓬随天风，飘荡去何许。寒草不自振，生死依墙堵。两途俱寂寞，众手剧云雨。坐令习主簿，下与鸡鹜伍。遥知竹林交，未肯一时数。翩翩三语掾，智与谩相补。髯刘吾所畏，道屈空去鲁。子才亦落落，倾盖极许予。四夔照河滨，一笑宽逆旅。堂堂吾景方[先生自注：张仪掾字]，去作泉下土。未知我露电，能复几寒暑。思莼久未决，食荠转觉苦。我不逮诸子，要先诸子去。不种杨恽田，但灌吕安圃。未知谁善酿，可作孔文举。十年亦晚矣，请便事斯语。 
　　○题刘路宣义风月堂 
　　长风将佳月，万里到此堂。天游本无待，邂逅今夕凉。北窗旧竹短，南窗新竹长。此君本无心，风月不相忘。道人方燕坐，万物凝清光。不独揖霜雪，似闻笙鹤翔。乃知一念静，可洗千刼忙。明当携曲生，往问安心方。 
　　○送吕钦问监酒受代归 
　　以我千金帚，逢君万斛船。要知穷有自，未觉懒相先。盆盎三年梦，篇章四海传。怱怱秣归马，离恨满霜天。 
　　○次韵周教授秋怀 
　　一官不办作生涯，几见秋风卷岸沙。宋玉有文悲落木，陶潜无酒对黄花。天机衮衮山新瘦，世事悠悠日自斜。误矣载书三十乘，东门何地不宜瓜。 
　　 
　　●简斋诗集卷第二 
　　○次韵张矩臣迪功见示建除体 
　　建德我故国，归哉遄我驱。除道得欢伯，荆棘无复余。满怀秋月色，未觉饥肠虚。平林过西风，为我起笙竽。定知张公子，能共寂寞娱。执此以赠君，意重貂襜褕。破帽与青鞋，耐久心亦舒。危处要进步，安处勿停车。成亏在道德，不在功利区。收视以为期，问君此何如。开尊且复饮，辞费道已迂。闭口味更长，香断窗棂疏。 
　　○八音歌 
　　金张与许史，不知寒士名。石交少瑕疵，但有一曲生。丝色随染异，择交士所贵。竹林固皆贤，山王以官累。匏酌可延客，藜羹无是非。土思非不深，无屋未能归。革华虽可侯，不敢践危地。木奴会足饱，宽作十年计。 
　　其二 
　　金章笑鹑衣，玉堂陋茅茨。石火不须臾，白驹隙中驰。丝鬓那可避，会当来如期。竹固不如肉，飞觞莫辞速。匏竹且勿喧，听我歌此曲。土花玩四时，未觉有荣辱。革木要一声，好异乖人情。木公不可待，且复举吾觥。 
　　○题牧牛图 
　　千里烟草绿，连山雨新足。老牛抱朝饥，向山影觳觫。犊儿狂走先过浦，却立长鸣待其母。母子为人实仓廪，汝饱不惭人愧汝。牧童生来日日娱，只忧身大当把锄。日斜睡足牛背上，不信人间有广舆。 
　　○题易元吉画麞 
　　纷纷骑马尘及腹，名利之窟争驰逐。眼明见此山中吏，怪底吾庐有林谷。雌雄相对目炯炯，意闲不受荣与辱。掇皮皆真岂自知，坐令猫犬羞奴仆。我不是李卫公，欺尔无魂规尔肉。又不是曹将军，数肋射尔不遗镞。明窗无尘帘有香，与尔共此春日长。戏弄竹枝聊卒岁，不羡晋宫车下羊。 
　　○题唐希雅画寒江图 
　　江头云黄天酝雪，树枝惨惨冻欲折。耐寒野鸭不知归，犹向沙边弄羽衣。黄茅终日不自力，影乱弱藻相因依。惟有苍石如卧虎，不受阴晴与寒暑。舟中过客莫敢侮，闲伴长江了今古。 
　　○江南春 
　　雨后江上绿，客愁随眼新。桃花十里影，摇荡一江春。朝风迎船波浪恶，暮风送船无处泊。江南虽好不如归，老荠遶墙人得肥。 
　　○蜡梅 
　　智琼额黄且勿夸，回眼视此风前葩。家家融蜡作杏蔕，岁岁逢梅是蜡花。世间真伪非两法，映日细看真是蜡。我今嚼蜡已甘腴，况此有味蜡不如。只愁繁香欺定力，熏我欲醉须人扶。不辞花前醉倒卧经月，是酒是香君试别。 
　　○次韵张元方春雪 
　　云黄天为低，窗白雪初作。幽人睡方觉，帘外舞万鹤。斜斜既可人，整整亦不恶。不知来何暮，遂失梅花约。东风桃杏暖，不受珠玑络。聊回万斛润，点点付藜藿。幽人无酒饮，一笑供酬酢。岁晚会复来，相期在丘壑。 
　　○舍弟踰日不知雪势密因再赋 
　　密雪来催诗，似怪子不作。蔽天白漫漫，谁辨鹭与鹤。坐令天回笑，未受风作恶。急飞既繁丽，缓舞尤绰约。稍积草木上，断缟莽联络。终然要白日，印彼葵与藿。满眼丰岁意，空诗信难酢。慎勿辞典衣，已不虑填壑。 
　　○杂书示陈国佐胡元茂四首 
　　一官专为口，俯仰汗我颜。顾将千日饥，换此三岁闲。冥冥云表鴈，时节自往还。不忧稻粱绝，忧在罗网间。绝胜杜拾遗，一饱常间关。晚知儒冠误，犹恋终南山。 
　　其二 
　　杜门十日疾，因得观妄身。勿云千金躯，今视如埃尘。平生老赤脚，每见生怒嗔。挥汗煮我药，见此愧其勤。 
　　其三 
　　巨源邦之栋，急士如拾珍。定知柳下锻，远胜崔史陈。绝交虽已隘，益见叔夜真。士要虽衣食，求仁今得仁。释之与王生，盛美俱绝伦。吾评竹林咏，未可少若人。 
　　其四 
　　昔吾同年友，壮志各南溟。十年风雨过，见此落落星。秀者吾元茂，众器见鼎铏。许身稷契间，不但醉六经。时逢下车揖，慰我两眼青。勿忧事不理，伯始在朝廷。 
　　 
　　●简斋诗集卷第三 
　　○书怀示友十首 
　　俗子令我病，纷然来座隅。贤士费怀思，不受折简呼。城东陈盂公，久阔今何如。[先生自注：陈孟公谓国佐。]明月照天下，此夕与君俱。不难十里勤，畏借东家驴。似闻有老眼，能作荐鹗书。功名勿念我，此心已扫除。 
　　其二 
　　张子霜后鹰，眉骨非凡曹。不肯兄事钱，但欲仆命骚。胡为随我辈，碌碌着青袍。相逢车马边，伎痒不得搔。 
　　其三 
　　平生诗作祟，肠肚困藿食。使我忘隐忧，亦自得诗力。绝知是余蔽，且复永今日。不如付杯酒，一笑万事毕。毛颖仅升堂，曲生真入室。 
　　其四 
　　我梦钟鼎食，或作山林游。当其适意时，略与人间侔。觉来迹便扫，我已不悲忧。人间安可比，梦中无悔尤。 
　　其五 
　　我策三十六，第一当归田。柴门种杂树，婆娑乐余年。是中三益友，不减二仲贤。柏树解说法，桑叶能通禅。 
　　其六 
　　有钱可使鬼，无钱鬼揶揄。百年堂前燕，万事屋上乌。微官不救饥，出处违壮图。相牛岂无经，种树亦有书。如何求二顷，归卧渊明庐。曝背对青山，鸟鸣人意舒。试数门前客，终岁几覆车。 
　　其七 
　　仲舒老一经，策世非所长。瓦鼎荐蔬食，但取充饥肠。伟哉贾生书，开阖有耿光。既珍亦可饱，举俗不见尝。 
　　其八 
　　扬雄平生学，肝肾困雕鑴。晚于玄有得，始悔赋甘泉。使雄早大悟，亦何事于玄。赖有一言善，酒箴真可传。 
　　其九 
　　萧萧十月菊，耿耿照白草。开窗逢一笑，未觉徐娘老。风霜要饱更，独立晚更好。韩公真躁人，顾用扰怀抱。 
　　其十 
　　青青堂西竹，岁寒不缁磷。蓬蒿众小中，拭眼见长身。澹然冬日影，此处极可人。子猷幸见过，一洗声色尘。 
　　○风雨 
　　风雨破秋夕，梧叶窗前惊。不愁黄落近，满意作秋声。客子无定力，梦中波撼城。觉来俱不见，微月照残更。 
　　○曼陁罗花 
　　我圃殊不俗，翠蕤敷玉房。秋风不敢吹，谓是天上香。烟迷金钱梦，露醉木蕖妆。同时不同调，晓月照低昂。 
　　○萤火 
　　翩翩飞蛾掩明烛，见烹膏油罪莫赎。嘉尔萤火不自欺，草间相照光煜煜。却马已録仙人方，映书曾登君子堂。不畏月明见陋质，但畏风雨难为光。 
　　○北风 
　　北风掠野悲岁暮，黄尘涨街人不度。孤鸿抱饥客千里，性命么微不当怒。梅花欲动天作难，蓬飞上天得盘桓。千年卧木枝叶尽，独自人间不受寒。 
　　 
　　●简斋诗集卷第四 
　　○送张仲宗押戟归闽中 
　　翩然鸿鹄本不羣，亦复为口长纷纷。去年弄影河北月，今年迎面江南云。还家不比陶令冷，持节正效相如勤。青天白日映徒御，玄发降旆明江濆。舟前落花慰野老，浦口杜若愁湘君。遥知诗成寄驿使，万里春色当见分。赠人以言予岂敢，不忍负子聊云云。旧山虽好慎勿过，恐有德璋能勒文。 
　　○襄邑道中 
　　飞花两岸照舡红，百里榆堤半日风。卧看满天云不动，不知云与我俱东。 
　　○寄新息家叔 
　　风雨淮西梦，危魂费九升。一官遮日手，两地读书灯。见客深藏舌，吟诗不负丞。竹林虽有约，门户要人兴。 
　　○年华 
　　去国频更岁，为官不救饥。春生残雪外，酒尽落梅时。白日山川映，青天草木宜。年华不负客，一一入吾诗。 
　　○茅屋 
　　茅屋年年破，春风岁岁来。寒从草根退，花值客愁开。时序添诗卷，乾坤进酒杯。片云无思极，日暮却空回。 
　　○酴醿 
　　雨过无桃李，唯余云覆墙。青天映妙质，白日照繁香。影动春微透，花寒韵更长。风流到尊酒，犹足助诗狂。 
　　○雨 
　　潇潇十日雨，稳送祝融归。燕子经年梦，梧桐昨暮非。一凉恩到骨，四壁事多违。衮衮繁华地，西风吹客衣。 
　　○西风 
　　木末西风起，中含万里凉。浮云不愁思，尽日只飞扬。梦断头将白，诗成叶自黄。不关明主弃，本出涸阴乡。 
　　○题许道宁画 
　　满眼长江水，苍然何郡山。向来万里意，今在一窗间。众木俱含晚，孤云遂不还。此中有佳句，吟断不相关。 
　　○和张规臣水墨梅五绝 
　　巧画无盐丑不除，此花风韵更清姝。从教变白能为黑，桃李依然是仆奴。 
　　其二 
</div>
    <div class="pagination">
<span class="current-page">1</span><a href="简斋诗集_page2.html">2</a><a href="简斋诗集_page3.html">3</a><a href="简斋诗集_page4.html">4</a><a href="简斋诗集_page5.html">5</a><a href="简斋诗集_page6.html">6</a><span>...</span><a href="简斋诗集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
