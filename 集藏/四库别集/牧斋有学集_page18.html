<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 18 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 18 页/共 63 页</h1>
    <div class="content">　　一矢花砖没羽新，诸天塔庙正嶙峋。
　　长干昨夜金光诵，手捧香炉拜相轮○
　　江草宫花洒泪新，忍将紫淀谥遗民。
　　旧京车马无今雨，桑海茫茫两角巾○
　　龙子千金不治贫，处方先许别君臣。
　　悬蛇欲疗苍生病，何限刳肠半腐人○
　　五行祥异总无端，九百虞初亦饱看。
　　清晓家人报奇事，小儿指碗索朝餐○
　　寒窗檐挂一条冰，灰陷香炉对病僧。
　　话到无言清不寐，暗风山鬼剔残灯○
　　风掩篱门壁落穿，道人风味故依然。
　　莫拈瓠子冬瓜印，印却俱胝一指禅○
　　荒庵梅老试花艰，酹酒英雄去不还。
　　月落山僧潜掣泪，暗香枝挂返魂幡○
　　子夜乌啼曲半讹，隔江人唱后庭多。
　　篱边兀坐村夫子，端诵尚书五子歌○
　　朴绘杨亭与盛丹，黄经古篆逼商盘。
　　史痴画史徐霖笔，弘德风流尚未阑○
　　旭日城南法鼓鸣，难陀倾听笑瞢腾。
　　有人割取乖龙耳，上座先医薛更生○
　　寇家姊妹总芳菲，十八年来花信违。
　　今日秦淮恐相值，防他红泪一沾衣。
　　【昆仑山人扇子歌】
　　昆仑山人骑鲸去，莫挹遗扇亲身在箱笈。扇面题年标丙申，周冕写生如雨。是岁六十开长筵，诞孙弥月呱呱泣。孙今白首又丙申，甲子周回百又廿。山人壮年濯足长安市，诗酒才名动京邑。禁苑洞箫宫女诵，仙舟翠羽佳人拾。拂袖高卧松江滨，醉后逃禅呼米汁。小弟蓟门顾开府，驿骑邀迎戴箬笠。候人传箭簇弓刀，大帅帕首着摺。渔阳突骑八郡雄，迤北逡巡就维絷。山人手摇折扇阅行营，笑指列帐蜂屯与虫蛰。衔尾不闻马猎猎，崩角但见羊氵戢氵戢。少妇琵琶倚醉听，名王氵重酒供鲸吸。是时九边并保塞，辽海贡车款关入。呼韩昆邪请辞辫，何况挹娄并奚。归来高咏《燕歌行》。铙歌欲嗣平边什。山人仙去后五十，指顾高深变原隰。天倾地昃日月晕，此扇依然保什袭。裂纨残墨犹宝爱，遗弓故剑谁收缉？魏公笏在世所羡，荆人弓失何嗟及。山人之孙寄扇索我题，令我把玩瞪瞢百忧集。荒村四月仍严寒，冒絮蒙头倚柱立。巡檐扶杖哦此诗，放笔沈吟泪沾湿。还君扇子嘱君莫放歌，昨夜江乡满天风雨急。
　　【赠侯商丘若孩四首】
　　残灯顾影见蹉跎，十五年来小劫过。
　　曾捧赤符回日月，遂刑白马誓山河。
　　闲门菜圃英雄少，朝日瓜畴宾客多。
　　挂壁龙渊惭绣涩，为君斫地一哀歌○
　　三十登坛鼓角喧，短衣结束署监门。
　　吹箫伍员求新侣，对酒曹公念旧恩。
　　五岭蒙茸余剩发，九疑绵亘误招魂。
　　与君赢得头颅在，话到惊心手共扪○
　　苍梧云气尚萧森，八桂风霜散羽林。
　　射石草中犹虎伏，戛金壁外有龙吟。
　　梦回芒角生河鼓，醉后旌旗拂井参。
　　莫向夷门寻旧隐，要离千载亦同心○
　　橘社传书近卜邻，龙宫破阵乐章新。
　　苍梧野外三衣衲，广柳车中七尺身。
　　世事但堪图鬼魅，人间只解揎麒麟。
　　相逢未办中山酒，且买黄柑醉冻春。
　　【与姚将军茂之话旧有赠】
　　故国青齐赐履遥，东平遗垒荻萧萧。
　　海云尚起田横岛，漳水仍流豫让桥。
　　剑去冲星黄石在，歌沉漏月白虹骄。
　　知君未忘闻鸡约，髀肉如今消未消？
　　【丙申闰五月十又四日读新修滕王阁诗文集重题十绝句】
　　翼轸星连箕尾雄，飞楼幻出化人宫。
　　夜深南斗龙光起，不为干将在狱中○
　　南戒山河列树眉，雕甍画戟闪朱旗。
　　铙歌竞奏升平乐，莫纪星移物换时○
　　尊俎湖山对坐隅，壶觞燕笑盛文儒。
　　落霞飞鹜真堪画，还似滕王蛱蝶图○
　　隆福东朝出禁钱，龙兴遗事北庭传。
　　柳城亦是文章伯，光岳休论五百年○
　　飞阁行营御仗排，烧灯五夜似秦淮。
　　只今苍顶西山鹿，犹挂天家放免牌○
　　问讯金陵估客航，云帆尽处指滕王。
　　老夫自驾樵风便，不许江神送马当○
　　八百分明著籍仙，樵阳名记石函镌。
　　珠帘正面龙沙树，记取垂垂拂槛前○
　　吴楚风烟接上游，凭栏极目总神州。
　　吴儿爱说韩襄毅，题破江南第一楼○
　　拍肩群瞽说文章，大树蜉蝣可自量。
　　珍重袁州韩刺史，欣将名姓次三王○
　　四韵俱成胜收，江神也为采诗愁。
　　词坛无复临川叟，点笔新裁揽秀楼。
　　【七月朔日含光法师驻锡红豆村谈玄累日石师潘老赋听法诗拈华严玄谈四字为韵依次奉和】
　　伊蒲盛馔只茶瓜，执麈摇松影未斜。
　　片滴味全诸海水，十玄门具一莲华。
　　经函日照分龙鬣，团扇风清起象牙。
　　身在普光明殿里，无容赞叹手频叉○
　　清斋燕处得香严，落落圆音解缚粘。
　　两镜金容光互摄，千珠帝网影交拈。
　　披襟净月常悬座，凭几凉风自卷帘。
　　重向雪山冫食药树，始知食蜜未为甜○
　　鸯伽六术并三玄，穴纸分明见大千。
　　世界莲华咸法尔，手中叶物总茫然。
　　身云坐向千光涌，心月行依百器圆。
　　兰菪花针谁拾得？莫将翳眼说随缘○
　　浮生如听魇人谈，雪顶方依除馑男。
　　身座肉灯思往劫，纸皮墨骨誓新参。
　　日光定处天宫上，烟水行时古庙南。
　　弹指即看楼阁启，宵来弥勒许同龛。
　　【云阳姜氏寿宴诗】
　　团团三竿日，照我衡茅里。
　　老人住鸡窠，频申睡方美。
　　朱衣人扣门，尺书报燕喜。
　　索我一篇诗，登歌侑筵几。
　　遥遥太岳后，华胄布南纪。
　　祭酒鸣凤阿，云孙诞麟趾。
　　论诗殷继，评画董比。
　　玉衡应秋县，牙花奋雷起。
　　齐牢携令妻，佩Δ耳牧子。
　　铜驼已荆棘，金马仍兰。
　　长筵设弧，寿觞荐芳旨。
　　积金术应长，良常酒初酾。
　　童初会高真，易迁集仙姊。
　　跳脱赠犹新，灵箫和相倚。
　　神芝光似月，火枣焰成绮。
</div>
    <div class="pagination">
<a href="牧斋有学集_page17.html">上一页</a><span>...</span><a href="牧斋有学集_page13.html">13</a><a href="牧斋有学集_page14.html">14</a><a href="牧斋有学集_page15.html">15</a><a href="牧斋有学集_page16.html">16</a><a href="牧斋有学集_page17.html">17</a><span class="current-page">18</span><a href="牧斋有学集_page19.html">19</a><a href="牧斋有学集_page20.html">20</a><a href="牧斋有学集_page21.html">21</a><a href="牧斋有学集_page22.html">22</a><a href="牧斋有学集_page23.html">23</a><span>...</span><a href="牧斋有学集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
