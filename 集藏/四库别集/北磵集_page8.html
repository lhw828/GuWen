<!DOCTYPE html>
<html>
<head>
    <meta charset="UTF-8">
    <title>北磵集 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北磵集 - 第 8 页/共 13 页</h1>
    <div class="content">　　跋甜画
　　写生最难形容其难更难题跋亦难不问工拙又难顺情胡写又更难胡写了欲人不笑倍复难于前数难思其所以难而却其请而求免见讶难矣哉
　　跋卧云楼诗
　　晩唐之作武尽美矣李杜韩栁际天涛澜注于五字七字不渗涓滴铿鍧畏佳尽掩众作或曰晚唐日新唐风日不竞莫不哗而咻之淳熙初四明张武子续遗响数十年间相应酬者较竒荐丽眂昔无愧今出新篇逾百客窓夜檠昏花为之落蔕清警特殊絶其尤者吾不得而形容退之招杨之罘云之罘南山来文字得我惊今得新篇不觉毛髪噤防
　　跋朴翁诗【葛天民】
　　朴翁诗偈一十五诗带庄骚偈蜕妙非无妙也如古画工投胶于丹碧求痕于胶空云鸟迹虽离娄子莫得其眹缁时一敛髻后十四缁时非不佳终不若敛髻后衡从恣横弗可加以准绳而不失准绳信手方圆毛发无遗恨好事者徒得其迹于平时其兰亭真迹独吾与乌有生相眂而笑于其泊然之顷当与知者道
　　跋陆放翁帖
　　予束髪就外傅时先生长者言蜀帅范石湖陆放翁賔主笔墨勍敌片言只字人皆珍惜壮而游吴越始克识之因其与吾蜀别峯橘洲诸大老臭味之偶故屡闻謦欬帖中所谓正法龙华皆别峯在蜀开法处与翁蹒跚勃抵掌啸咏之地若季长知几亦蜀之大名胜翁于数公尤寿考晩年使子孙选陶谢警防语于雪壁拄卭州九节竹东西而观之拳拳于蜀虽竹防不相舍贵其有节而重蜀产若与帖中诸老游焉
　　跋陶山帖
　　陶山谓荆公素不好习书不欲踏人脚迹不特书尔至于问学不喜观左丘明肯踏他人迹哉得时行道凡所建明众所不与此其特立独行者如此右一帖笔势掀举而稳重虽不习书吾必谓之习矣陶山东莱书其后吾欲分其一又恐天下竒物不可离其偶属恢防持以传世后见我必出此作供
　　跋甘露灭记韩徐语
　　了翁不喜寂音尊者称甘露灭自是丛林以字称妙喜闻后生称觉范輙斥之曰甘露灭乃真浄嫡嗣奈何以字称了翁妙喜岂相反者耶送僧序惩尸素而傲睨高躅针衲子之膏肓记韩徐语示古宿之绪余所谓雪后见西湖诸峯则不胜踈爽今于西湖踈爽中书其后望烬余雪后诸峯不啻于寂音勤止之思
　　跋四明何道友写华严
　　五十三人一缕穿小儿虽小胆如天百城烟水无重数买得归来不费钱或曰书经佛子何道友请跋手书华严乃赞南询童子何哉则谓之曰八十一巻菩萨説十之七八教主辄出光明以表示之非无説也至于云兴瓶注问答繁作一生事毕童子一人而已尘中消息属之谁与乃知教主放光菩萨问答童子南询三无差别佛子书之不加一防北磵饶舌不入众数
　　跋荆溪教藏记
　　然尊者生荆溪鼓吹佛垅之道譬如为山始一篑而九仞后世登絶顶小天下自四明天竺孤山浄觉后欲觌其趾或跻其麓亦未尝乏求如浄觉孤山未之见往往读四教仪未彻而行舛字讹未见山家一斑辄交口指为山外宗噫安得两公复起与之论山家山外之所同异
　　跋证觉长忏观堂舍田檀越名氏碑
　　辍遗子孙之田作长忏观堂菩萨行人加行之资粮培植祖宗防福于既往与买书教子扫榻延师同出一辙非知夫贤而多财则损其志愚而多财则益其过隳祖宗之业者何以及此其名氏谨刻诸石俾后之饭于斯粥于斯观行圆满于斯者知所自








　　北磵集巻七
　　钦定四库全书
　　北磵集卷八
　　宋　释居简　撰
　　四月初八防
　　优昙一花五浊离垢景纬孤朗八纮无云藐粟散王受命之符恢觉皇子聨芳之应驾紫金毕逋之驭梦兆殊常满白玉蟾蜍之轮相无不足蓂飐风于八叶龙翻水于九渊祥应初分洁表新沐负克长克君之岐嶷岂载生载育之劬劳嗟珍御之梏身弃金轮于脱屣逆旅绛阙故家雪山扬鞭逾城拔剑斩髪苦形四相云泥坚宻之身乐止一生枘凿妙严之福阅六年于弹指集万善而匪躬方掉鞅于三空遂捐躯于半偈非真精进即大阐提与其徐行后长者于慈氏如来逮如实际曷若善价而沽诸于城东老姥忒老婆心叵测叵量是则是效伏愿愍末运迷津者众以尽为期俾未来补处之尊仰成而已
　　臈月初八日疏
　　六年而成所成者何事一日复出既出而无名以星明处为疑则河清时妄冀玉楼春透金鏁通谓有得耶弗授然灯之记以无为也逈超弥勒之先初喻日出则高山先明终知根殊则覆盆迷照不齐物之情也行徤天何言哉惟利钝之参差故偏圆之别异刹说炽然説无说无闻大空胜义空不空不有话头瞥转众目斯张拈花则防笑随之乞乳则深讥至矣设吾权变适宜之巧顺逆兼资狥尔颠倒所欲之私衡从相济半字满字别传正传莫非尘沙法门具有智慧徳相泉蒙始达既三转于法轮雷迅不惊遂一开于蛰户深心奉尘刹诸佛如虚空誓在捐躯式资援手伏愿祗夜澜翻珠璧倘可忘筌浑仪光转璇玑式慙寻剑
　　二月十五日佛湼槃防
　　传灯无白日开长不夜之光明分暝作黄昏见本不常之代谢与其法固应尔曷若身先徇之故于花笑莺啼示以钟残漏尽轮希再转曾闻吾转轮耶道记当成既见子行道矣重摩万字防举辐文审谛观于垂尽之时印后至于忘言之顷紫金岌岌一丈六尺烟灭灰飞明月朣朣八斛四斗珠囘玉转登地以前则婴児失乳预流以徃则逋客迷家含识以还不言而喻据湼槃岸既云始从鹿苑终至跋提河于法华经又曰常在鹫峯及余诸住处拟之则失证而乃知尚堪荐供效野人之芹譬夫存羊告宗庙之朔噬脐可媿揆礼为宜本师释迦如来伏愿愍信相思寿量之弗遐室中宣演眷优填幻旃檀之惟肖天上来归等越僧只长如佛世
　　天台忌辰防
　　古塔开扉半座平分风月灵山在目三周俱付筌蹄摧我慢自高之幢示吾今亲证之地陈隋应运蛮貊同文小根小茎毋望洋向若而叹大枝大叶皆拔茅连茹而征众丘绕司命逊其高寒诸子驾安车鞭其觳觫生民以来未有愈高太山北斗之具瞻此舟过后更无益重浮木盲之难值珠休景智鉴沉光搅龢酥酪之既成收巻波澜而遐举象武方絶尘于无何有郑声将乱雅于侏离淫允赖正音洗空邪说谬记刻舟之迹輙营讳日之斋撷芳于沼沚之毛式资明信展敬于防埃之効允荅洪休法空寳觉智者大禅师伏愿有伴即来招手勿忘于金地如月初上分身岂间于潢流再振猷庻昌厥后
　　逺法师忌辰防
　　无处系心忆江莲之白羽买邻有地飡篱菊之黄金豹闚心镜之九流蠡酌影堂之六事大书特书屡书书之不尽尽则重书惟止能止众止止则旁流流而莫止十七人下风北靣八百年白雪阳春易明未画则直指三圣之同诗授既删则曲尽四家之异示共学则懿扬雄百川学海论不敬则符孟轲莫我敬王山北山南野花啼鸟佛前佛后慧日慈云用则行舍则藏波罗提开遮自若瞻在前忽在后芬陁利孕育芳鲜肯投明月于潢洿必反断航于清泰爰慿海木式荐谿苹白莲社主正觉辩觉圆悟大法师庐山尊者伏愿一刹一尘即五老旧游之风月难兄难弟掲两雄分座之仪刑车不司南品希直上
　　承天造水陆堂榜
　　小峨眉普贤住止界开白银大精舍慧感防持功盖缁籍种德有地设冥无堂岂因仍而不为亦讲明之未至要见圣凡融防必先轮奂庄严袈裟裹草鞋道者非修造手湏弥纳芥子使君结殊胜縁庻补缺文以嘉成绩惟心浄土筌蹄九类之苦源焦靣蓬头绦帽万间之防樾
　　泗州生日防
　　既是泗州却在扬州出现茍非列圣盍为散圣之归蟾规圆印千江羊角清号万窍香花呉蜀自其小者观之雨露尘沙是谓大成者也孰不曰万灵之本岂止于一国之师黙賛盛明显扬湛寂横空三百尺障山既倒之澜踞地十三成藐鹫岭平分之榻矧兹三辅称此独尊氷雪炎熇稻粱饥馑醻大恩于诞庆同咏春沂裒小善于防茫复祈秋稼
　　普照水陆阁成设冥一月榜
　　于一毫端出现庄严藏楼阁超三际外豁开险恶道津梁金山风月平分谷水门庭肇造半空横亘美轮美奂之洋洋万目耸观如冈如陵之岌岌恩兼二利法运四檀后天先祝于大年浄供敢忘于几月机云故宅皷钟礼乐如平时华梵旧章裘褐稻梁于长夜
　　当湖建观音殿念佛道塲榜
　　白衣幻月轮之相在佛左边黄金开车轴之花题名蕚上尽是契经所说又于方册重书欲分海岸风烟来壮湖山栋宇化千二百五十之众施亦如之想十二万九千之余见而后已拟超浊刼合办西资应以此身现此身而説法示诸净土于净土以求生防飞檐横不度之云对悬皷状欲残之日自忆而念同上九莲台从闻而思共入三摩地
　　盐官慧力寺干期懴堂榜【唐张巡许逺宋张九成皆盐官人】
　　过迷真懴处堂亦奚以为中悟假名在我固如是已矧一身之易集嗟四众之难盟须风雨大厦之帡幪作释梵随身之观阙人天交接事法融通长短期安用他图前后佛皆从此出波翻五欲滔滔谁障狂澜尘净寸田薿薿自滋芳稼钧天宻迩金地凄凉盍补缺文庻几具体忠肝义胆格防庙之虎臣诚意正心符百年之龙首
　　庆宁钟楼榜
　　平地一声欲震惊于天表重檐百尺方经画于胸中冀先柱石之求副以栋梁之用未任独力盍扣四檀陈簨簴于重楹着教稳审梦檀萝于五晓唤起懵腾周匝阑干吐吞云月部勒山川气象足成刹土庄严钟到客船半夜何妨得句潮生浦口逺明尤快观澜寿与楼高庆随基壮
　　广照建藏殿榜
　　百万买隣依桐山之正直十三耸级对瑶驭之棱层横陈湖山这邉政在烟雨佳处度经之藏琅函玉笈俱收旋轴之枢福海寿山齐运诸縁易就此殿难成大力量大富贵拈起话头阿练若阿阇黎敢忘恩纪神龙涌出行看八靣玲珑贺燕归来坐待一门超越
　　高丽造华严观堂榜
　　鼎分三观静于幻寂居先根具三期长视下中为次是谓真懴悔处孰非诸胜善人尽大千刹土之提封着百亿弥卢之日月期湏有制观可无堂敢忘经始之勤终冀落成之喜薝卜旃檀晓露侧布黄金桃花流水春风岑开翠玉镜灯十界车轴九莲姓名题在花须福报收归果位
　　道场建千僧行道阁榜
　　幽谷彻青霄云雨沈沈大厦清池照瑶席鸳鸯翼翼层檐四垂横槛危阑两以行空复道象龙蹴踏燕雀栖迟老玉堂仙爱此山看不足昔金园客谢诸侯弗为高是真六和合身心盍住千庄严楼阁泉甘一勺澹寻君子之交德懋寸田愿广善人之施
　　宝梵崇寿建阁榜
　　院是京师旧制内侍相攸额悬武肃新题宗藩请命欲建妙庄严阁以容上尊胜王啓翼防复道之烟霏拓尺土寸金之田地童子敛念睡夣觉莲花开头陁擎拳所作办梵行立自片瓦根椽之始承千秋万嵗之终毂走香尘通八荒之寿域檐栖翠雾渺一亘之仁天既托帡幪敢忘报効
　　育王请云退谷汤榜
　　直前横床示尊事名胜之礼午后需蜜忍死检毗尼之文起泉石之膏肓同芝兰之臭味恭惟某品黒石蜜中邉皆甜祖花木根性特异一防都无菜气百花具有天香苦为谁甜甘分众妙小酬沆瀣是中惟一味醍醐畧讲丛林于斯见三代礼乐
　　超山建慈氏阁下作方丈榜【开山祖师与宏智同行】
　　一锡勌游相攸得云山之胜六传有托筞勲擅兰若之雄根椽片瓦皆愿力中来绣栋蜚甍如画图中出欲借云霄之便须开楼阁之门上以容百城徧厯之方下以辟二士共谈之地重重无尽光寒帝网之珠绰绰有余量广王灯之座作尘刹妙严之事荅乾坤浩荡之春旁通教外之传仰賛域中之大
　　圆明结夏光明经防榜
　　常转如是经尽在筌蹄之外不省遮个意徒胶文字之繁要结千人万人岂但一巻两巻桃花三级防喁喁羽化之鱼金鼓一声笑栩栩梦囘之蝶
　　白莲花寺翻盖法堂榜【寺在风篁岭下肇法师诵经于此莲生陆地夗央亦能诵经】
　　一阐提皆具信根羽禽何与修多罗如标月指龙藏咸诠高原陆地不生莲花水鸟树林皆念佛法境如清防后夜此堂空月明挑似都前度刘郎在何处壁疎屋漏雨震风陵持危扶颠因陋就简菩萨居四依之次姑待重来夗央蜚百尺之檐行防先贺
　　请印铁牛住灵隠茶汤榜
　　玉虎何知先动山中消息云龙早贡首膺天上平章价虽重于连城产独珍于防璧恭惟某宠光五叶一杯分万象之甘弹压羣英数水劣诸方之胜方圆制度清白华滋笑沩源春梦不到池塘眷老圃秋容尤高节操颊牙腾馥四河衮衮无邉襟袖生凉两腋飕飕未已洞庭君子封下邳箕裘不坠洛诵孙父事副墨文采难藏试从师友渊源欲起烟霞沉痼恭惟某搅杂毒海设醴奚为开甘露门饮河而止直指单传其来有自俱收并蓄待用无遗荐醍醐一味之醇撷芝术众芳之助行精进定是上药草起一生成佛于膏肓见善知识如优昙花慰千载得贤于季孟
　　灵隠修前后两殿榜
　　入云表刹化成南度庄严倒景浮图弹压北高巍峭桂子从广寒飘下莲峯自西竺飞来一龛长放光明谁名弥勒孰是弥勒两地平分风月有是文殊即非文殊欲筞勲轮奂之余忍袖手颠危之际扶持得起同享太山磐石之安盖覆将来遂有凌雨震风之托
　　妙湛月岩中茶汤榜
　　枝槁不春此外如何采摘树空无影是中特地婆娑小团破新锡之珍方诸勺初修之月恭惟某圆顿培防山林品题正其味于森严舌湏具眼回余甘于苦酽瓯已翻云要验同盟更无别味肆辩河之衮衮防瀹道腴正之滔滔洗空禅病
　　耆婆死而百草皆泣世岂无医良遂彻而诸人不知禅宁负教不须染指只贵防头恭惟某防猎中笑守株而自苦独渔言外如课蜜以分甘可无一施具有众毒饮者若谙此味瞑膏肓学人未达其源肝胆楚越
　　净光江月阁榜【一宿觉道场】
　　杰阁凌虚颇称松风题榜小轩总胜未舒江月襟懐不湏杜老干间要架元龙百尺隂晴态度看江上数峯青骚雅平章补天邉一鸟下尽除菑翳都着防干歌梦生春草之诗快逺送飞鸿之目造鳯楼之手段秦岂无人视井榦之规橅风斯在下
　　龙井法堂榜
　　二士共谈必説妙法际元丰元祐昌明之时三人同行必有我师驾难弟难兄贤良之选蜀仙去后呉僧寂寞华表归来尘世凄凉要见一堂冷澹千古分明还他百世楷模六种成就法空爲座可无高广之床道直如亦有恢洪之地青眼皆逢北阮未称全提一瓣竟爲南丰休寻别调
　　报恩重修钟楼榜
　　簨簴不虚任大扣大鸣之责檐楹几坠思既安既固之图休论卓地无锥湏信擎天有柱就中独歩更上一层半江月在前峯两帻云横絶顶五鳯造楼手梓人筞相道之勲踈钟到客船衲子合诗人之辙
　　梅屏茶汤榜
　　搀春小摘不孤培防工夫亭午新烹要验平章手段欲破一规璧如珍万选青钱长恐暗投直湏明破恭惟某辘轳汲晓露冷银床杵血筞勲香浮铁磨与万象平分秋色提折铛自煮松声腋凉生可御之风汤老却未佳之客被渠搜搅五千巻何以当之唤尔懵腾二三子何濡滞也
　　鼹防饮河弗信醍醐海阔黄蜂分酿放教姜杏杯深寻他海上同盟咽我山中余沥恭惟某是上药草雨露惟新眂小根茎云泥有异防鼎快升腾而去折肱湏谙链而知笑诸方五味不疗人馋试三昧单传反攻他毒非时不食或送客或拒客法固如斯入手便知能杀人能活人吾无别味
　　西菩寺建五鳯楼榜
　　佛奚爲哉妄自崇楼杰阁法如是故从它善境冥心人间旅泊葺一日之居桑下禅栖遵信宿之戒杂花尊贵宗庙百官之美何以加诸圆觉宻严天地万物之情尽在是矣欲举此役岂图伟观横陈五朶如鳯凰来仪洞开六扉看龙象蹴踏蒲牢吼五更之月留取危层玉函载三藏之文却于平地三千世界徧庄严绰绰有余十二阑干普光明重重无尽
　　乡讲榜
　　火宅只一门出门便了髻珠不两个得个方休居寂乘尤自索车投夜光徒劳按剑于斯三者但说一乘弹偏击小示性具光明显实开权掲山家要奥歌太平于无象物共熙熙嘉丰乐于有年民生皥皥吹去萎花更雨新者荅乾坤浩荡之春安住神通转不退轮结香火团圞之社
　　钱塘江上寂照寺干佛殿藏殿僧堂浴室钟楼两廊榜
　　黄金田地斩新舍卫祗园紫陌尘埃依旧长安古路层云渺虚徐梵放一头低弹压春潮欲观螺髻横秋先办璇题纳月更借琅函出海却防机轴旋风高架宏撞直湏百尺衡眠倒卧各要三椽祖师有意传衣莫书墙壁居士本来无垢谩煑蔷薇咨尔众檀成兹六度挿草梵刹竟挥戈慧日西頽隔岸越山多纵目大江东去
　　韬光庵修造榜
　　唤韬光归旧隠安用草北山之移思白傅咏甘棠尚可明南国之教花偈曾烦招隠白鸥终不寒盟排闼送青来知何日了问春从此去更几时回宜速加鞭未堪勒驾把茆欲坠只力奚为万间倘遂帡幪一盋尽歌藜藿飰援台畔起四三橡栗之翁布地园中湏百万摴蒱之手
　　下竺九品观修造榜
　　持逺与人同学惠不师其迹刘雷不世出睎顔亦圣之徒无初禅天上刼坏三灾有泰华峯头花开十丈云横小岭洞鏁香林悉力同心齐肯室肯堂之可否较竒荐巧嘉美轮美奂之庄严浮图合尖公案便了拟议则疑城在目可容错过了黄靣瞿昙承当则净土唯心终待重来之黒王相国
　　仙林火后建舍那佛阁下作戒坛于中殿榜
　　尧天云静式瞻舜日晶明佛阁门开要见法身充满梵宇雄雄称仙逰林苑奎文烂烂旌律部毗尼刼灰新扫之余天道好还之日横翔百尺巍然复道之登平歩三层凛若斋坛之拜尘刹无非轮奂亰都尽是庄严刀斧不痕衣盂有托曲防衡槛风云防处扶持片瓦根椽仁寿域中成就
　　普照寺修西方佛阁展殿轩榜【真懿大师请作】
　　观无量寿开仁寿以同跻从善师知宗师之可斆矧机云之故宅怀持逺之高风燕唐棣之偏反种芬陁之芳洁霜钟敲月发万家深省之初性海澄秋笑二瓠独醒之晩璇题雾暗欹侧飞甍雪砌苔封凄凉老屋古寺无锥卓地未免求人华亭有柱擎天何妨借力幻层轩之翼翼衬重阁之渠渠荅乾坤浩荡之春听幢树从衡之说
　　超果教寺展墙展岸造桥砌路榜
　　岸趾深移侵鱼鸟忘情之地墙腰缦绕拓象龙御侮之方云垂野渡隂隂路透长安荡荡何妨鉴水荐桥流水不流弗用占乌防人好乌亦好庻几前人无不了公案抑见超果皆可种福田檀度乐然吾事济矣
</div>
    <div class="pagination">
<a href="北磵集_page7.html">上一页</a><span>...</span><a href="北磵集_page3.html">3</a><a href="北磵集_page4.html">4</a><a href="北磵集_page5.html">5</a><a href="北磵集_page6.html">6</a><a href="北磵集_page7.html">7</a><span class="current-page">8</span><a href="北磵集_page9.html">9</a><a href="北磵集_page10.html">10</a><a href="北磵集_page11.html">11</a><a href="北磵集_page12.html">12</a><a href="北磵集_page13.html">13</a><a href="北磵集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
