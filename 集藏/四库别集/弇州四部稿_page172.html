<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 172 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 172 页/共 296 页</h1>
    <div class="content">　　循州窜漳州窜懊恼吴团练不见贾团练芜湖覆临安覆生憎陈都督死为贾都督当时失刑赖虎臣虎臣小臣何足论惜哉宋季终无人
　　顶生王
　　顶生王福德圆三十二相种种全生时七宝俱见前遂冯金轮王四天一天一王二万年帝释之宫须弥颠天防天乐天无边愿分半席长周旋欢娱不足贪念至欲逐桓因夺其位咄咄未絶倐堕地七宝俄然尽捐弃铁围城中火方炽烧君四大能不悔
　　阿脩罗
　　阿脩罗报生大海中金银为阙琉璃宫五欲约畧人间同夀亿万嵗永无终犹恨不及帝释天贪嗔在心吻吐烟耸身直上须弥颠两手欲掩日月圆却敌城头防如霜四天奔波悉勤王法华宝经置中央脩罗万众倐败亡藕丝中细不得藏事已非空倨骂缚汝不杀特汝赦何顔复立须弥下
　　琉璃王
　　疏璃王母为波斯匿王女宫中小婢称翁主不产麒麟产狼虎儿时漫陟狮子座释种小语摩诃祸琉璃王嗔心一起火燎冈十万劔防横清霜倒曳窣堵躏佛场可怜诸释种不蓄四兵抱头死血作阿耨池头水云胡破戒呼婢子琉璃王水中有火如汝嗔火车拥入阿鼻门嗟嗟能仁未为仁死不能救称宿因
　　无忧王
　　无忧王昔作童子戯抟沙奉世尊遂登铁轮位以此夙因皮肉麄宫中为欢不成娱三千娇女并就屠拔将蔑戾车生主阿鼻狱镬汤与火牀碓剉诸业毒但入不得出入者已非一不独祸平人行复赚王入烹烧恶狱主刬平生阿鼻昔作无厌杀今作无厌施发取八万四千佛舍利立造八万四千窣堵波一夜役鬼神为我分置娑婆九十六千亿黄金不如当时一掬沙金器银器及铜瓦不如最后半诃摩勒果摩登伽鸯崛摩一念回向成阿罗福德可似人王多倘不蚤悔将奈何
　　乐府变十章
　　叙曰不佞于嘉靖末盖多浮沈闾里云而以尝备皂衣西省故时时闻北来事意不能自己偶有所纪被之古声以附于寺人漆妇之末其前集取亡害者半留之几欲削去其余既复自念三百篇不废风风人之语其悼乱恶谗不啻若自口出乃犹以依隠善托称之诗亡然后春秋作至直借赏罚之柄而不闻有议其后者秦兴而始禁偶语焚载籍然不久而汉竟洗之以国家寛大显信其必亡虑于它可推已余老矣夫又安能刺刺颊舌之恤乃复收而録诸箧笥不敢希太师之采庶几以备异时信史一二云尔
　　楚愍王
　　楚愍王坐武昌金瓶酒寒夜未央中弦调移角奋扬铁椎交飞血从横可怜玉匣黄金牀不得全颅置中央太子距跃不下堂美人如花列两行含辛饮泪娱新王焉用擗棘茨垣墙御史来鼓彭彭黄纸当头槛车迎长安大人食枭羮食枭羮语枭子而枭之父亦如此
　　黄河来
　　黄河西来昆仑小复前滙玉关自是白羊楼烦汉将所筑城犬牙其间【一解】敌阑入之不休槖駞騊駼牦牛控弦穹庐四周自我失新秦州与敌杂治共繇【二解】出彊者何大夫大夫曽君忧虞人吏买马具车诘朝慷慨就途上请誓劔玺书【三解】咄嗟大夫不覩长安之城武安魏其日夜引绳龂龂千金偏行奚为金吾白发之赫哉天威【四解】咄嗟大夫不见兵出玉关乃见藁街之西不悬郅支乃悬大夫万水东流鱼西上钩谁独为敌人快私讐咄嗟大夫乃为相君快其讐【五解】咄嗟大夫气尽不复讙謡离离山下苗托防山上桃风吹桃根堕苗行代桃焦可怜生无常生死借人骄【六解】
　　商中丞
　　唶女商中丞胡不冠而惠文逍遥坐髙堂谁令六师女张皇髙天下有白日不照将军之门唶女中丞白日又不照未央肘腋之祸私所详欲言未言以彷徨唶女中丞曷不为良臣势迫难为良念欲为忠臣忠臣罹祸殃甲士三十万东西若风云唶女中丞自有君子六千人不愿大将军愿主上察不臣唶女中丞雷霆蔽天来一何殷殷不收脱女惠文之冠三木而囊头朝备席上僚暮列庭下囚唶女中丞养犬吠发宵人之奸后宫乃得脯腊养犬以饔餐唶女中丞编槿衡御防入之暴臣陬者乃得剪撤编槿以为薪诏使驰入壁□归定逺符前庭族将军后庭出赦书肉如崤赐大餔健儿擦血马歕珠还我冠冠中丞争呼四望追锋车唶女中丞覆盆之光独不开饮丝茹纶向泉台日出之日胡为哉
　　石头变
　　百鹙能击鹰百螘能囓虫石头众儿郎晨起各汹汹劲足扶老拳立蹴肥司农可怜肥司农七尺气如虹小如一孤雏引脰悬髙空挦撦大司马蒲伏中山公鹄立羣公卿鼠窜血肉中九日不解甲十日不开营金帛捆载来坊市无人行黄纸诏书下朝鼓何瞳瞳尽赦诸军罪追夺司农名司农孤榇归儿女泣吞声诸军懽呼散大酒肥羊羮杀人不抵偿不追首事踪司马不削官中山不削封扬扬众公卿还复休其官弱者饿欲死强者醉詈天时无贺六浑焉知散财结少年
　　暴公子
　　汉武帝时有一暴公子自称直指使者来治齐鲁黄纸为前驱从史持绣斧使者如雷霆雷霆当头下使者未行来墨吏纷纷解绶去田里手即平淮书口即冠军语使者既行来墨吏不肯去去者乃老博士扶服道傍戚戚仰天大泣涕有何乡老公积镪万千念非氏豪不敢属县官告密一见闻束缚妻子若牛羊东家盗遗骸西家斵古冢来证此老公就死不得控念欲北走边严刑重阑出念欲南走越汉地今为一念欲向天上横天置罗网念欲蹈泉下妻子恐偕徃蓟门使者居中有夜行途金银络绎去但去莫次且乌毕逋赦书驰归来相贺归无家安用主上金鸡为
　　大地变
　　黄河自天浩荡东奔破泾浊渭以趣龙门仙掌失蹠铲其冠莲二室终南划吻窒咽富媪躨跜疻痏遍体函关改途砥柱徙水连城拉然峩甍倒悬千井横流万灶罢烟土欲压人不避豪族何所非髽谁适为服遗火四焚与怜接照人鬼竞号莫辨两曜雍并之黎将靡孑遗粥我衣我惟帝是祈帝坐细旃上相相焉曰古尧汤数莫敢奸灵蓍之囿不产恶草岂伊善良而遘凶天呜呼天乎存不恤亡而亡是讐且吾已矣夫
　　辽阳悼
　　浿水左三千里室县罄地如赭东隣初种禾半嵗不得雨禾苗向下生不复肯出土西隣改种麦一雨六十日麦根萎烂尽何处结颗粒邉马来边马来令女力尽负弓刀那能顾锄与犁我欲食榆榆无皮我欲龁堇堇为泥爷易儿儿行抱爷啼爷当幸饱死儿死终苦饥曷不覩建康城中三万人白刃手血司农臣司农致白粲少府致金钱绫锦出北巷货贝出南防索饭得脯索浆得酒苍鹰击攫靡取不有耿雉防褷棘螫黄口可怜辽阳忠义儿白骨相籍朽
　　直中丞
　　死事易成事难君不见直中丞披龙鳞食马肝万死不死脱狴犴胸中无黒白止有径寸丹中丞未下马安得中丞与白日俱出来照我中丞既按部安得中丞与白日俱向暮中丞囓贵豪不能令贵豪助弱民但纵谗口狺狺中丞寛租税不益田家饘粥但饱吏胥腹小家裹干糇日日冩讼词大家不得寝金钱米帛出参差一分贿吏胥一分与小家一分充锾赎从此转无涯讼师人人富但恨无十腕两腕指节痛吏胥人人富但恐作富人复来小家讼小家人人富作富不得均展转自为閧江南百万户户户泣且诉生不爱冰与雪但爱得雨露中丞自廉亦自直百损不得希一益咄唶哉齐文宣未可忽龙逢比干非俊物
　　太保歌
　　北山虎而翼南溟鲸而爪生世不谐锦衣帅作太保太保入朝门缇骑若云屯进见中贵人人人若弟昆太保从东来一步一风雷行者阑入室居者颔其颏太保赐顔色黄金立四壁一言忤太保中堂生荆棘缇骑走八方方方俱太保太保百亿身所至倐如扫鸡鸣甲舍开争先众公卿御史给事中不惜称门生懽饮丞相邸刻臂为父子生非真骨月子贵父不喜但呼太保名能止小儿啼鬼伯一何戆荷索便相催县官为震动急敕治丧事少府供金钱东园给秘器后帅朱都督特遣护其家起冢像隂山赑屭揷云霞吊客虽以繁不及贺者多可怜堂中哭不胜巷中歌今皇帝时御史白发隂私称诏籍家财金宝尽流离妻子逐归故郡兄弟作长流家人大小鼠窜不窜作俘囚赐冢踏为田松栢摧为薪已无牛羊地可上何云近前太保嗔金鸡鼓两翼万户初帖席土马行不得万人各加额有权勿遽欢无权勿终酸无权保庐井有权不保七尺棺我歌太保歌贵者蹙其颦已令前人后人笑莫令后人笑后人
　　袁江流钤山冈当庐江小妇行
　　汤汤袁江流截嵲钤山冈钤山自言髙袁江自言长不知何星宿独火或贪狼降生小家子为灾复为祥瘦若鹳雀立步则鹤昂藏朱蛇戢其冠光彩烂纵横孔雀虽有毒不能掩文章十五齿邑校二十荐乡书三十拜太史矻矻事编摩五十天官卿藻镜在留都六十登亚辅少保秩三孤七十进师臣独秉密勿谟八十加殊礼内殿敕肩舆任子左司空孽孙执金吾诸儿胜拜跪一一赐银绯甲第连靑云冠盖罗道途儤直不复下中禁起周庐凉堂及便房事事皆相宜文丝织隠囊细锦为牀帷尚方铸精镠胡盌杯苽篱雕盘盛玉膳黄票封大糦五尺凤头尖时时遣问遗黄绒团蟒纱织作自留司匹匹压纱银百两颇有余煎作百和香染为混元衣温凉四时药手自剂刀圭日月报薄蚀朝贺当暑祁但卧不必出称敕撰直词御史噤莫声缇骑勿何谁相公有密啓为复未开封九重不斯须婕妤贴当胸密诏下相公但称严少师或字呼惟中县官与相公两心共一心相公别有心县官不得寻相公与司空两心同一心司空别有心相公不得寻昔逐诸城翟黄冠归田里后诒贵溪夏朝衣向东市戈矛生謦咳虀粉成睚眦朝疏论相公棰榜夕以至宁忤县官生不忤相公死相公犹自可司空立杀尔凌晨直门开九卿前白事不复问诏书但取相公防相公前报言但当语儿子儿子大智慧能识天下体九卿不能答次且出门去不敢归其曹共过城西邸司空令传语偶醉未可起去者归其曹留者当至未九卿面如土九卿足如枳为复且忍饥以次前白事司空有徳色相公直庐喜司空稍嗫嚅相公直庐恚不复问相公但取司空防县官有密诏急取相公对相公不能对急复呼儿子儿子大智慧能识天下体一疏天怒回再疏天顔喜九边十二镇诸王三十国中外美达官大小员数百各各黄金铸一一千金直南海明月珠于阗夜光玉猫精鸦鹘石洒黄祖琭红紫青靺鞨大者如拳蕨蔷薇古刺水伽南及阿瑞脑真龙涎十里为芬馥古法书名画何止千百轴玉躞标金题煌煌照箱簏妖姬回鹘队队队皆殊色银牀金丝帐玉枕象牙席杏衫平头奴丝縢双蹴踘酒阑呼不见潜入它房宿生埋冯子都烂煮秦宫肉生者百丛花殁者一丛棘近即龙牀底逺至隂山后凡我民膏脂无非相公有义儿数百人监司迨卿寺以至大节镇侯家并戚里逶迤洙泗步灿灿西京手老者相公儿少者司空子谓当操钧柄天地俱长久御史上弹章天眼忽一开诏捕少司空究覈诸赃罪三木囊赭衣炎方御魑魅金吾一孙戍余者许归侍意犹念相公续廪存晩计舳舻三十艘满载金珠行相公船头坐谁敢问讥征啸傲郿坞间足夸富家翁司空不之戍还复称司空广征诸山材起第象紫宫募卒为家卫日夜声汹汹从奴蹋邑门子弟郡国雄不论有反状讹言所流腾宗社万不忧黔首或震惊御史再发之天威不为恒御史乗飞置捕司空至京司空辞相公再拜泣且絮今当长相别儿不负阿父相公心自言阿父宁负汝不识一丁字束髪辟三府月请尚书奉冠服亚汝父汝父身不保安能相救取重恳监行客少入别诸姬归者吾而配不归而鬼妻诸姬心自言司空何太痴归者吾而配不归人人妻还抚诸儿郎阿爷生别离金银空饶积髙与钤山齐不得铸爷身及身儿始知儿郎心自言阿爷何太痴有金儿当使无金儿自支监行两指挥各携铁锒铛程程视溲寝步步相扶将有酒强为歌无酒夜徬徨秋官爰书上顷刻飞骑传一依叛臣法矺死大道边有尸不得收纵施羣乌鸢家赀巨千万少府司农钱上宝入尚方中宝发助边不得称相公没入优老田片瓦不盖头一丝不着肩诸孙呼践更夕受亭长鞭僮奴半充成余者他州县夜半一啓门诸姬鸟兽里中轻薄子媒妁在两腕相公逼饥寒时一仰天叹我死不负国奈何坐儿叛傍人为大笑唶汝一何愚汝云不负国国负汝老奴谁令汝生儿谁令汝纵臾谁纳庶僚贿谁朘诸边储谁僇直谏臣谁为开佞谀谁仆国梁柱谁剪国爪牙土木求神仙谁独称先驱六十登亚辅少保秩三孤七十进师臣独秉廊庙谟八十加殊礼内殿敕肩舆任子左司空孽孙执金吾诸儿胜拜跪一一赐银绯甲第连青云冠盖罗道途以此称无负不如一娄猪食君圈中料为君充庖防以此称无负不如一羖防食君田中草为君御霜雪以此称无负不如鞲中鹘虽饱则掣去毛羽前囓决以此称无负不如鼠在厠虽有小损伤所共多汚秽相公寂无言次且复徬徨颊老不能赤泪老不盈眶生当长掩面何以见穹苍死当长掩面何以见髙皇殓用六尺席殡用七尺棺黄肠安在哉珠襦久还官狐兔未称尊一丘不得安为子能负父为臣能负君遗臭汚金石所得皆浮云
　　行台芝有叙
　　余尝读汉史元封二年有灵芝生于甘泉斋房人主异之下乐官采其事被之乐府所谓斋房产草九茎莲叶宫童効异披图按谍是也甘泉往往多淫祀而元封自张汤赵禹后文网猬密酷苛之吏争献其技民至重足而立怪哉之告则有旃何所感而为芝乃今天子圣哲道化隆蔚五时无渎百神受成而侍御某君奉绣斧出按某地四履所临庶狱庶慎平亭伊始雷雨开霁讴謡继之星月垂灿俄有白芝九茎产于行御史院之前荣英英如玉叩之声若句磬三事大夫以至裾绅褐博咸嗟美其异形之咏歌流于吴苑余不佞攷之瑞命纪云王者仁慈则芝生抱朴子曰白云芝白盖二重味甘辛小苦服之体轻意者某君能布上德意牛斗之分其民纎巨无寃气愁思以来兹应耶夫岂唯君一人葆生之饵将国家大庆请缀数言以俟太师之采
　　斗气何辉辉御史乗骢来雷雨维有解赦宥乃得施御史未受牍蒙气鬰不开御史受牍竟星月朗不亏【一解】凛凛栢台霜百卉皆避之何意三秀草韡韡吐葳防亭亭如车盖皎皎涅不缁又似三素云剪为仙人緌【二解】商山一何卑祗用以疗饥句漏何狡狯百种神且奇御史承德意君王霈大慈上等尧除荚下恊舜龄期【三解】
　　古乐府六解夀王夫人
　　夫婿宦东方千骑最上头夫婿归去来素封千户侯【一解】夫婿称邦君夫人君夫人内政肃不嚣外政始如神【二解】夫婿工治经夫人工治生为德于永嘉争先仁义声【三解】有子读父书有妇代姑职有孙复娟娟美于双白璧【四解】有橘大于斗有桃大于升二八更递侍鼓簧复吹笙【五解】三十帔已霞五十鬓未秋主夸百年案客夸万年酬【六解】
　　中丞行当雁门太守【七解】
　　中丞行者吴人为郭公思极作也公善政在三吴非一而以谗解节当徙镇吴人挽留之不得故为乐府歌之
　　陆行疲车马水行费舟航壮男罢耕耒小妇抛蚕筐商贾为废市担者弛其装老父携弱儿踉跄趋且僵一州十七邑倾都以彷徨借问何所之云送我郭公【一解】郭公未下车十室九尚空郭公下车后流徙即其宫朝下赈粟书夕上蠲租章去彼蟊与螟树我稻与桑一檄饱我饥再檄起痍伤三檄潢池内帖帖波不扬【二解】连城千万家家家有郭公百吏当谳案案案有郭公原田锄春雨公若亲劝农横海出楼舩公若亲在行弱者忘其弱强者讳其强日为郭公日霜者郭公霜【三解】初旭映东嵎郭公坐堂皇出则剖盈庭入则理堆牀退食无三簋解劳仅三觞目不覩优施耳不听清商席客唯笾豆实篚鲜黄不发居间书不畏黄门郎【四解】谁妬我郭公嗟嗟彼狡童彼狡亦何知畴能掩帝聪臣某诚无状臣斥分固当贝锦亦有丝薏苡亦有囊浮尘翳明镜磨之当益光重褎襺都梁发之当益芳【五解】德星在女牛一夜徙他方甘霖正霡霂改润隔塍秧蹇驴困康庄骐骥眼大荒伯乐一相顾天路遂腾骧愿公健匕箸愿公夀无疆公以衮衣来竹马满道傍今日悲相别别后莫相忘【六解】
　　三节妇行凡五解
　　两儿奉一父累累三少年数促理则绵欣欣在黄泉【一解】两妇奉一姑皤皤三华颠神往形尚留戚戚繐帷前【二解】死者当不生生者须竟死冥冥剖冰心戚戚报君子【三解】天上亦有星地下亦有山山山粲者何万古同精坚【四解】我歌节妇行采风荐彤史后有曹大家前有刘中垒【五解】















　　弇州续稿巻二
　　钦定四库全书
　　弇州续稿巻三
　　明　王世贞　撰
　　诗部
　　四言古诗
　　瑞禾诗
　　瑞禾美司马屠氏也忠而见绌寛慈靖终爰有嘉禾产自窆封是故美之
　　蜿若防龙矫若归鸿入自巽方钟为幽宫无丛菉薋无蔓迷阳芃芃嘉禾产此髙冈此燥而冈彼湿而秔恶乎宜乎天定发祥在昔圣臣诚不见明皇灵动变郊迎返风同颖之禾唐伯荐王王不自有以归姬公唯子之昔经营四方日笃不懈拱翼世皇角巾东归口不挂功含树惇惠此家邦是故大归上啓帝聪我闻寸田可菑以耕培尔孙枝岂惟子躬是穮是蓘其滋必丰请用荐尝标此荩庸
　　燕燕诗
　　燕燕于庭其掠也遒人以为乐我知其忧惟垒之葺而翼子是谋　鱼鱼在藻其泳也逸我知其忧人以为适惟饵之芳而口腹是迫　人乐其忧我则知之出与利投剧与名偕或蕃子孙或夀考惟祺　我忧其乐人安能度利令智昏名令实削或子孙我役或夀考我缚忧乐之来匪我敢抡我不自天亦不自人澹兮寂兮以葆厥真
　　右燕燕五章章六句
　　帝省礼门颂张母也母寡而贞底孺于成行年七十祝之使养禄也
　　帝省礼门爰毓之祥俾女于宋而妃于张宜尔宗祧宜尔舅嫜　帝宁不勤恤而张是痡有凤九苞殈于天衢琢之劘之试以百罹　莫苦匪荼视汝则荠莫畏匪酖视汝则醴先君之思以朂孺子　伯孺而谷先君所衷夜如何其诵声隆隆惟此诵声若自杼中　战战栗栗以保七袠虽则七袠皎若一日祝之厘之不家食吉
　　右帝省五章章六句
　　朴庵诗为顾生作
　　子有精庐有巢是师结绳为枢剪茅而茨太朴不琢以还吾天虽有输倕巧曷施焉太朴不饰以保吾素虽有五采曷如其故蛾眉自妍混沌畏之身既隠矣安用文为子庵曰朴请对以黙诗不云乎不大声色
　　贞以沈魄荷蒙真师上援圣祖大士慈念拯拔方图旦夕供奉而喜知识殷子以补陀落迦山全像见赠玅好端严种种具足感慰之深聊述四言一章为谢
　　昔我大士无央刼前从音入道超谛妙圆上等佛慈下同众防三十二应一一现全烁迦罗首八万四千清浄宝目母陀罗臂毛孔世界亦复如是普度有情广施无畏爰有巧工陶甓为器补陀落迦色肖咸备如佛世尊説法忉利旃檀表忆妙好无异惟贞小子下土矶臣赖我慈祖赐拔沈沦甫事薫修忽征胜因怳抉沈黳中现金轮始悟寸衷欲仁得仁贻者商京结善识根灵鹫之颠舍妄归真
　　以双玉杯假敬美暂留赵吴兴所书莲花经成此
　　汉有双璜以为双斚其刿若缕晳泽而古侍女于行酌彼清酤吸醇畅龢如觏伯雅汝奉莲经佛所秘语吴兴笔之则羣玉府我幡我诵如奉慈父防女缃缥又似觏女比及三载各复其所由证入悟筌蹄是舍而况兹器视等苴土吾言亦赘一笑首頫
　　世贞旧尝供奉三教圣容朝夕防礼近慕钟吕七真之事方拟募工图写而信阳王太史忽以元人名迹见遗精彩焕发惊感之余聊成短述以谢
　　惟古先生无上法言悯众为卑超万为尊我祖文宣师资元因机现用派别流奔迷者相讐悟则一源我仪图之在三谊存元之秘谁欤抉焉东华震器云房仍孙吕创大还混迹乾坤刘辞贵卿不婴嫁婚是皆入室夫岂窥藩黙开重阳遂探化原匪禅而禅髙研道园法子法从上为喆昆七叶金莲怳涌朝暾畴萃一图如百宝盆悟大防同辟不二门玉局侍臣遥种慧根用彼昭昭啓余昏昏何以酬之至仁无恩
　　应襄王教题木石居
　　逺游不御黼衮不加有桷不刻有阶不华坐倚磐石行倚乔柯其去野人能复几何一闻善言沛若江河慕彼侧微削此巍峩仁逺乎哉欲之即至舜何人哉为之即是
　　应襄王教题观囿榭
　　阳春被天冠此王圻吾王不游民何以怡循览灵囿亦有灵台灌木崇霄祥卉覆阶白云英英黄鸟喈喈育物对时靡悰不谐陋彼田齐周文是仪
　　张伯子五十夀言
　　昔在世皇肃外台纲谁其荩臣乃有二张等彼二荀叔慈慈明慈明内润智以仁藏积厚而钟伯子发祥惟我伯子隽声英英立破万巻躏百氏场吐为艺文陆离洗洋中权所指锋孰敢当薄游贤关如锥处囊天恡抟扶畴适雄飞敛尔壮心杜尔德机不顺以施日胜而肥懐珠川媚蕴玉山辉君曰宁尔容彭所希黄金为饵同类为妃骖虬御鸾翺翔九围人有恒言五十知非君知其非大雄是皈离照中天万燐息煇谁缚谁解何顺何违六辔在御惟汝指麾不慕独觉宁希小乗不贪转轮何况小荣着为微言撇捩纵横荡乎漆园又似浄名其子和之玉振金声独立须弥頫挹太清怒马脂车如袭百蝇封人之祝如一蝇鸣我有半偈乃驻君听四十九年无法可称杜口毘邪息心化城大家团栾共证无生
　　石禅斋诗
　　友人卓徴甫作髙斋曰石禅居士欲辇天目山柴煆此石作灰不若以数语解之
　　以禅呼石石不防头指石为禅禅笑不休禅亦强名况石赘疣石在汝臆滞汝西防曷不椎碎置之东流自在无碍荡荡悠悠汝既坚顽如石水投取指譬月求劔刻舟石言则妖我何哓哓飞霰洪罏才防即消
　　中泠馆诗
　　天一之精滙为天潢播于人间洵广且长九曲曰河九派曰江止水之潘中泠最良武昌王孙凿井其城濯彼心魄导之清澄爰防崇馆爰饰嘉名何必金山始为中泠惟此中泠与阿耨水长安帝城乃有二异时无万回且鲜太尉沈冥其中曷识真味
　　五言古
　　二友篇
　　吾取友于天下李于鳞以文字实伯仲焉杨仲芳之以节义相切劘亦庶几也不幸中道弃我今者頼天之灵元驭防我于雕虫而进之太上刮濯而就之我友也实我兄也敬美匡我保我我弟也实我友也元驭尚矣收敬美于出处之后夫谁能以僣讥我
　　王宗伯锡爵
　　太原吾闬彦弱小负灵植三馆抗清标八座回正色步武鼎铉间弃之如遗迹荣名冠寰宇紟绅所趋翼望望若将凂空空类无识五十孺子慕扳哀变原栢伊余麻中蒲谬充他山石晩途乍折节感此三不惑芰荷良可依薇蕨足充食荆玉竟夕辉恐为世工得
　　吾弟学宪世懋
　　吾弟一世才孝友复天性感慨家难余需徐傲时聘兴文良鬰跂流翰亦彪炳熟复循吏篇所莅必响应人诵关西学家传豫章政一戢秾艳规夷然遂无竞稍阑坟素业颇寄农圃兴所患余有身衰来遂为病起色待尔发肉枯宁天幸窃从毛君教相将访真境
　　重纪五子篇
　　余昔为五子篇则济南李攀龙呉兴徐中行南海梁有誉武昌吴国伦广陵宗臣其人也已而其友稍益则为后五子篇豫章余曰徳歙汪道昆蒲圻魏裳铜梁张佳汝宁张九一其人也盖三十年而同矍圃之观去已半矣今其存者位虽有显塞而名业俱畅志行无变盖然欣然之感一时集焉故为五章以追志之
　　汪司马道昆
</div>
    <div class="pagination">
<a href="弇州四部稿_page171.html">上一页</a><span>...</span><a href="弇州四部稿_page167.html">167</a><a href="弇州四部稿_page168.html">168</a><a href="弇州四部稿_page169.html">169</a><a href="弇州四部稿_page170.html">170</a><a href="弇州四部稿_page171.html">171</a><span class="current-page">172</span><a href="弇州四部稿_page173.html">173</a><a href="弇州四部稿_page174.html">174</a><a href="弇州四部稿_page175.html">175</a><a href="弇州四部稿_page176.html">176</a><a href="弇州四部稿_page177.html">177</a><span>...</span><a href="弇州四部稿_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
