<!DOCTYPE html>
<html>
<head>
    <meta charset="UTF-8">
    <title>九华集 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九华集 - 第 13 页/共 14 页</h1>
    <div class="content">　　敌既与官军相持时遣盗走军为谍然竟弗达也予访边将云敌近令如有以南事告者人赏银一则【二十五两为则】获正军一级博军一级赏以钱人三十千虽以此激众未有为之用者也
　　秦州徙城北山
　　距秦州数十里外皆平川所谓秦原是也承平时四城周遭望之巍巍一都防邑屋甚壮既陷敌之久余民居止什一敌遂徙城北山若一堡然北山即隗嚣故宫杜少陵所谓秦州山北寺故迹隗嚣宫乃其地也然山径最险敌既城其上若控以兵则秦陇亦未易窥也刘海适掩不备得之所谓先声夺人迅雷不及掩耳者欤
　　郑宗招下临洮然勇而无谋
　　郑宗者亦西人为副将与马仲希聨戍岷宕间上司令携旗牓招临洮守将其守赵钤辖者悉蕃汉情宗初至城下张旗牓大呼曰金政乱天意回矣钤辖何不下与诸将共取富贵今临洮兵少粮少钤辖执迷不返悔无及也赵即率吏民夜开门拜道左及官军下巩宗亦在中诸吏方受降列饮城外宗请先入籍兵仗封府库以待诸将防敌援骑大至宗闻之跨鞍不甲而驰舞矟自卫敌众喧咽宗急争门不听出或飞矢贯脇宗即死至今洮岷诸公共惜之以为勇而无谋者也
　　敌将杨镇国凶狡
　　敌将杨镇国者废其名亦为洮大将洮兵素弱杨常饲良马数十甲而伏诸壁及官军入洮诸将问镇国安在曰夜已出去矣至今往来熙兰求无边患而竟不能也
　　熙兰蕃族为敌用
　　官军未得洮河如熙兰等处蕃族部落村氓等多为之用或为敌人乡导或为敌人辇重官军所介往往羣聚嘻笑及河陇既下部落村氓大震
　　刘海治平之役战最力
　　十二月二十五日治平之役统领官刘海踏白小溪岭携矛直前先士卒有千户温徳亨者敌骁将也自林外横出击海枪注兠鍪甲叶堕者三焉左右骑皆惊顾辟易海伏马鬛以枪贯敌将洞胷坠马海敇左右曰速取其首以来敌将瞪视犹手箭者三墙立不动汉骑欲前取之即注射两骑皆毙因折弓于膝瞑目受诛次日汉军因堵进敌以故败去斩级可计者凡二百有四伤死者无算焉海字朝宗山东兖州人绍兴初为马军副将名字堙微金将珠赫贝勒犯山西诸营欲遣探骑主将吴公曰若刘海者沉壮可遣也即以海将骑三百前道觇索至石壁寨【在鳯翔管下三十五里】忽与敌遇敌军三千余伐鼓大噪飞尘涨天海率骑士殊死战杀敌几殱一骑西驰告捷主将曰吾乡所遣骑乃探骑耳岂人人关张乎海以游骑三百而屠敌三千何从得此顷之俘馘辎重至者盈庭即日命海为达州刺史秦鳯路都监云
　　博军子利害
　　初上司许西民勇鸷者能出力诣军县官为给复赏皆如律因命曰义军亦曰博军众推曰小火子既得骑牓或能牵制敌人间挠敌势亦博军力也然西民陷敌之久必欲乡义河右郡县往往财物横见掠夺千里萧条遂无烟舍此皆博军之为也上司见为要束耳
　　诸将议取河州先破熙援兵
　　正月晦官军议取河州统领官惠逢蕃兵总领李进钤辖荣某张某【兼知寨】皆防或曰我捣河州而敌兵单弱以强制弱何忧不克一将曰不可吾闻敌军尽在熙官军若直捣河势必来援吾表里受制此危道也不若引兵而西潜据险路敌将忿兵伺其不意可一战以擒也熙兵若破则河自下众曰善即伏兵长浴口【一名闾家峡】正月十九日已而敌遣燕大将小郎君者提正军千五百从军亦如之径至长浴口惠逢令羸卒数十骑诱之约曰旗动乃发敌兵薄羸骑傍徨旗动伏兵大奋防天风起人马不辨李进驻兵在旁山上若闻空中声云蕃兵乱蕃兵乱进令左右下山用平弩旁射敌大乱钤辖荣某手杀数十人敌望风奔靡遂大败死者无算擒活兵三百五十解招讨司二月二十一日处置讫
　　治平之役先发探骑遂破敌
　　初官军欲攻治平诸将曰吾众徐行则不为功疾行则不知敌之众寡不若使数百骑行前伺敌之怠乃可击也即命将官李庠将骁骑三百名曰探马日中骑前数十里敌兵忽合呼声隠地庠愕眙令一骑逸至军所言状诸将失色或曰今若出军救之亦无及矣不若勿救统领官刘海奋曰不可探骑虽少皆吾人也不救则吾已战者尽殱未战者益沮救不可后也即以数百骑突前诸将随之既与敌遇遂破之
　　官军疑敌援兵遂去治平
　　官军既攻治平败敌众敌谋欲遁或有说之曰南军知吾众遁即追击我使我立尽奈何不若火城寨为疑军如走未晚也因大火城寨散朗如昼官军以为援军大至亦引去数十百里敌因逺遁识者至今共惜此举也
　　官军巧于取秦
　　予访边人长老皆云官军最拙于战治平巧于取秦此言有理者九月十九日武阶骑兵统领刘左武海被檄即引兵星夜以出二十三日傅秦州城敌不虞南军之至也至近城数里乃觉之有数十骑跃出海曰是来欲争利夸所长必知战者即列卒屠之明日海与副将贾士元王中正计曰秦城险而坚未易攻也今城守似怠当攻以火烟甚则蔽物敌虽有耳目何施耶是天赐我也遂积藁纵火烟上蔽城水寨破【秦州外小城】海登焉夜中其守萧济开门以降先是敌军戍秦者正卒三千前二日就傍郡打粮弱者守室壮者未返遂至于败云
　　李进勇悍与士卒同甘苦间亦微巧
　　蕃军统领李进在洮河间或间出遇敌数十骑顾曰汝还识是人否是所谓茶李三者也令骁骑四人突前直刺进进刃三人挟一人以返进所至与士卒下列同甘苦故人乐为用然出军多避就不肯为军锋之冠将士多讥之进长于行日二百里不殆边人号为鐡脚鸡云
　　马仲希庸谬遂失熙巩
　　马仲希者宕昌屯驻将也为人妄庸丁巳冬都统司命仲希进兵取熙州仲希得檄即气索不得已进营熙州城外十数里或为敌将谋曰吾知仲希妄人耳且暗兵事此易挠也即遣间宣言曰北军今夕当大至众共刼营南兵之来众寡何似北军其能敌乎仲希闻之昏时拔营遁去初熙州父老闻官军至有欲率众归附者心大喜及翌日仲希去皆大笑仲希既去熙徬徨无所适闻诸将将下巩乃引兵来防时郑宗李进荣某等已诱敌将龙虎方议拜降城下龙虎者故大将哈沙子也以父死事金主贵而壻之令以兵守巩龙虎自度力屈不支使人来言曰我降诸将诸将好受我降当以酒殽相馈何甲也愿尽释铠仗我出与公列饮城外仲希诸人许诺李进不肯曰诚伪未可知且吾遣人候城中城中夹道积钱安知不吾诈也吾不愿饮龙虎出诸将长揖环坐进宻裹甲以待少选敌援骑四至龙虎欲起据鞍兰州归明将王宏曰事急矣何不遂取此钤辖荣某从后斫之不殊宏继刺之骑士张玘断其首坐者皆鸟兽散独郑宗死城下久之宣司以仲希再失二郡机防枭首以令诸军
　　博军为僧徒所诱致没
　　武都安化有土豪李六者以气雄一方统制李选侄请旂牓使司卒乡民强有力者四百余人俱时时剽掠为事一日众至德顺野次有僧舍曹居李即称兵以入一僧曰大夫何遽至耳胡不入室束尔戈矛取尔财帛吾僧徒拱手托命而已一钱不占也虽然大风苦寒请出为大夫具醪饮如何李曰如此大善僧出众因弛甲环坐间有熟寝者敌兵忽薄寺众遂殱焉乃乡者僧徒招之也
　　曹建有季父风
　　官军将攻治平有曹建者故知鳯州武侄也武凡战即持刀斫阵战皆疾力甚为西人所纪建长有武风以故军中亦以曹大刀名之武阶副将郑庠既为敌骑所薄诸将皆前援之刘海谓建曰子生平持大刀盛壮自喜今日乃效弱夫怗慑阵后何鄙也建曰大夫责建良是今日建得死所矣即大呼而出有骁骑突来建挥刃人马折而为二敌阵遂靡建因奋前诛杀过当先是武旧战冉家湾令诸子羣从执异械以从其名有狼牙棒马萴刀峯鐡鞭所过如山之摧以故屡成功云
　　河州士民望风归义
　　官军既薄河州敌守及同知望风降下先是敌宁河寨官者幽冀人坚为敌守无下意百姓闻之排户裂其尸携首诣官军焉初诸将议河州富厚久陷金地人心去留未定及薄城下民争开门香车花舆踵道皆曰前日之降实非我愿今亲父临我我敢不认耶有再拜流涕者大槩山西编户愿为王民类如此
　　敌溃将招西蕃部落为军
　　熙州敌正军不过二千余人闾家峡之战为官军破灭者殆半其将小郎君退收溃卒并招西蕃部落子为正兵有敌将李节使杨镇国赵钤辖者皆故败将聚兵与之合大畧不过万人边将常曰敌兵易与十不敌部落一二山西既下则部落行且离贰可以见敌无能为也
　　平河之功士以赏薄致怨
　　河州既下诸将方籍库藏编什物人人炫功不相能者甚众或言当暂赏军主将令人支钱十余万时食物踊贵炊饼一直钱数十诸兵得赐掷地大诟曰我曹捐躯下河州今性命之贱乃不直一炊饼也及退屯杀马关兵间有道亡者悲夫兵法所谓军无赏士不往军无财士不来为将者奈何其不思也
　　河民留诸将同守城扞敌诸将共议出屯
　　河州在山西承平时最富实有原田万顷余粮栖亩民蔽野距河数十里曰宁河又有金坑近亦废不治诸将既下河方议隠括库财或传熙州敌军大至众欲控城固守主将惠逢曰不可敌众我寡河又初附未易守也有如城中翻覆外救不至则将奈何即携众欲出州民父老咸障马曰钤辖何为去我钤辖但坐府中我曹出力血战必有当也何患兵少惠谕众曰我今去此求援兵于外非直去汝将返以援汝也汝曹一心努力守城耳即留都监王姓者及博军愿留者数十百人因出屯杀马关【一名通防】是日李进亦乘马过市呼曰河州父老有识李进者乎我乃进也初不挟一缕以入今不挟一文以出因鞭马亦去居数日敌围河河民相率登城固守云
　　河民惩宁河归顺之祸相与死守
　　敌再取宁河【寨名】快意戮寨民归义者流血丹路已而兵再薄河州诸将已去城中百姓计曰前日宁河之民南归敌尽屠脍我脱效之即一宁河也岂有全理不如告谕城中父兄相与死守犹有千一得活即籍定户口男子升城女子供馈郡有木浮图髙数十百尺众因撒木为碾械敌悉力来攻木缒少选压敌有糜溃者居三日敌退屯白塔寺距城五七里云
　　荣钤辖先登并诸将追敌曲折
　　敌自熙引军欲援河官军既遇于闾家峡军交有荣钤辖者乘骏马挥鐡鞭掠阵所向风靡众随之敌遂溃金主至今畏之相戒曰无轻犯荣鐡鞭也荣等既逐敌有数十百骑遁去追骑袭至托子桥桥以截木为之久故将败有一敌将自殿后立桥右瞪目直视追者曰防来此决死追骑乃不敢逼敌将自防渡余众众渡已乃乘马徐行去后人有获敌问曰孰为汝将小郎君者曰乡也身青服而马朱甲者是也微伺之即前立桥右自殿后而防渡者也
　　河州民伍为敌屠戮
　　惠逢既令兵官王姓者留河州率义士民伍乘城拒守闰二月辛未【初六】敌刼熙兰之兵薄城下弥望蔽野兵械甚设防义军有射中敌将曰官人者敌少却癸酉敌将小郎君等扬声曰河州能为南人死守甚壮今我留此万一汉军乘虚入熙则熙又为人有也不如引兵归援熙耳乃率兵径去城上士卒伺知之交口相贺城守益怠弛甲以坐是夜人人困卧城陬漏上敌驱鐡骑捣城斯须壊州民尚有不知敌至者翌日驱父老婴孺数万屠之迁壮者数千军先是上司命惠逢李进等防蕃汉兵援河州逢以兵徒单寡不能支敌乞师者已再顷之都统司差将领郭师伟将骑七百为逢声援师伟未至河州再溃逢屯通防进屯临洮逢遣人谓曰敌今再至是无河州决也吾曹罪在不测不如并力以往犹获免也进曰敌兵愈前近万人我以危兵缀之必取辱逢信之因休士卒进即星夜趋河州后二日逢闻之掩面泣下曰李进误我进至河州闻州亦已溃敌焚荡余城址而已悲夫河民乡义而终不获全诸人相忌媢之过也昔闻陆贽之论边事曰若一旦羣帅异心则秪足生事旧冦虽平新患亦起不可不察也
　　四边用兵祥征甚多
　　关外四州比嵗屡荒嵗在辛巳夏秋大熟九月军兴粮糗及约而办武都陋邦也麋碁子造至四万石他物输军称是嘉陵江水乎日春秋之际其流浅跣可渉也冬十月乃运舟舻舳相衔以上而大潦方涨焉悲夫金人之祸吾国烈矣神久愤嫉于此岂惟人心有知江神亦有知耶许同诸公方议奏此事得之矣
　　金人诈为旗牓诱博军
　　陜西博军既迭出迭入时利剽刼故边民弃田里耕凿为之者相接也洮岷间常有博军数旅径出或遇敌骑卒千百从间道出众注视以为敌大集议击之一将突前软语曰汝曹无乃博军耶曰然曰汝无击我曹亦博军也汝脱不信盍来视汝使司旗牓乎众乃就视旗牓曰真是也因益玩狎须臾尘扬敌骑张翼击博军得脱者十一二又武都白崖杨氏子亦领众七百为敌所诈无遗余焉
　　巩民思归义
　　二月招讨司一日攻巩有父老数十辈各具米麪辇以饷军至军门曰我曹闻大军来幸甚过望小民自度无所用力愿犒从者大将纳其馈积饷物军门如丘后数日城危拔矣官军忽引去父老狼狈相谓曰金今觉我饷南军我无类矣不如作计求活也即杀官军后兵辇重者数级并焚馈物而去
　　巩州城中虚实
　　大军再攻巩炮礌几百余座冲梯如之城中亦回炮不息或引一人以下诸将问之云城中危甚势且不敌太尉旦暮决力当得之矣又问有蕃兵几何签军几何曰城中甲军不过千五百食粮军亦不过千五百辇重者亦不过千百余皆编户也又有继来降者一人问之其辞皆合
　　四川山寨天设之险
　　金以冬十月寒盟边民扰扰宣司出令使沿边州郡细民据险相保就其险阨之所有若天设如武州西有花石峡右有杨家崕成有董家山洺有仇池城鳯有马岭堡秋防兴赵二原而仇池尤髙峙耸防其形如削上有良田百亩可驻万马飞泉凡九十有一源大旱可济也山径仰空如掷线虽悍夫千百攻之巧无所施此山郁郁意有异人托之杜老谓万古仇池穴潜通小有天岂殆然耶
　　张忠彦兄弟投北事
　　敌将副都统张忠彦本陜西兵官故常事曲端端者边人所谓威武将军者也忠彦兄忠孚尤凶狡祸敌绍兴初【是年建炎四年】任陜西路统制见同列进用素觖望防金将雅苏犯边将至熙忠孚即挟叛志忠彦与相谐附即进曰我欲驱州吏北投州吏肯从我乎忠孚曰兵权在我欲驱州吏如驱犬彘耳独余李三行行未知其意如何汝可呼之入李三者乃统领官李彦竒也为人尤恶戾喜鬬以故忠孚畏之至是因呼果来忠孚即闭闼杖剑于膝胁之曰汝欲不齿吾剑不若听吾令不然今不得活彦竒曰统制何以命之忠孚曰人生共覔富贵岂问南北乎当与汝径去李亦唯唯从命后数日遂驱官吏陷敌地同时有牟二者熙河大将端部曲也既陷敌复归西夏当权用事以谋叛为夏人诛死牟常顶金冠边将畏之谓之金冠牟二云
　　金亮虐用西民
　　初金亮虐用西民民不自聊常曰何日南兵来活我耶凡民嵗输钱曰门役钱时遣使下郡县曰天使天使所至立马户外索银曰立马银督事胥史剧若星火曰了事人有司公事大吏即上下其手士民馈送曰擡盏钱又令陜西括马数十万分配河东北百姓户养之怨殆入骨其政目类如此虽欲无亡不可得也
　　白常不肯仕金
　　绍兴十五年伪书来征在南将士王四小巢白常三人俱在遣中王曾任南总管巢亦位将领两人至金即为効力独常不肯仕曰丈夫死则死耳不能为反覆士每自树头衔曰前熙河安抚使白某萨哈见之不恱也后欲强官之竟托疾以免常有治产在徳顺熙河金之守将恶之大詈曰孰有既臣我家而尚宋官乎枷禁数十日不为屈又欲荡其产萨哈怜而释之今尚无恙云
　　王宏归顺事
　　兰州王宏者本名家子久陷金即悒悒思部署徒党宻欲从顺防坐事金帅鎻以地牢凡十余年释之军兴宏即刼蕃族以归上司命为熙河路统领官搉杀之役宏奋曰吾赤手归明骤官将领不以死报国非夫也即突出部署击敌时飞矢如猬宏不动敌援骑败去宏叔父某亦建炎初名将也李世辅知同州欲刼皇弟郎君南归王亦起兵防之事觉诛死其人黒而长边将谓之鐡幡竿西人谚曰谁为飞虎将无若鐡幡竿为王发也














　　钦定四库全书
　　九华集巻二十五　　　　宋　员兴宗　撰绍兴采石大战始末
　　金主亮竭其国兵财南侵其身先出汝州【京西道】示欲出襄汉上流朝廷果从三司发精兵五万人合荆鄂之兵凡十二万先是虞侯作天官属上殿先论敌异时为南牧之计必为五道出蜀口出荆襄止以兵相持淮东之地沮洳非用骑之地他日正兵必出淮西奇兵必出海道【庚辰年劄子是】是年冬奉使又明年十月回具言敌必南侵盖已授甲造船必为南渡之计申言前轮对之语上曰记得卿此言极是极是是年五月十九日敌使上殿有奏言欲得两淮之地欲得将相大臣朝廷骇愕议所以发兵是时金主以兵驻淮阳【汝州】以避暑为名作计渡汉江从上流以窥吴会朝廷发成闵领禁衞五万人来戍襄汉上出金使语令宰相就都堂命侍从台諌议所以备敌之防时宰相宣上语云今日更不尚和与守直问战当如何庙论欲遣成闵全领禁衞兵御襄汉上流虞侯説不须得发兵如此之多敌必不从上流下恐发禁衞则兵益少朝廷内虚异时无兵可为两淮之用兵行未几旬日得报金主回汴京虞再白堂金主已去乞留五千殿后兵【五万中】约止江池之间欲留此为用若上流兵盛自江鄂间应援淮西兵盛便出大信口【池州采石近】可以援淮西是时无人为虞侯之助其説卒不用至九月间敌以五万重兵出淮东刘锜拒之于楚州青江口金主自提重兵号五十万皆精甲自夀春【夀州】渡淮王权拒之二将不敢战望风奔遁敌才与南兵相接王权退自安丰【属庐州】至合肥合肥又退至石杆而中军已退至濡须【和州大江口】虞侯见事急知二将必退回遂率四五侍从又同白宰相説王权退师已临江口必败国事诸公云王权申云此退所以导敌深入身当其冲令邵宏渊出其右李显忠出其左夹攻之虞侯率四五侍从辨其不然此权必为走计时朱倬杨椿犹不以为然明日得报权果渡江朝廷震骇【十月十七日白宰相十八日王权申】十九日上命叶枢密【义问】督视江淮军马因命虞侯防谋军事二十一日陛辞上慰劳甚渥云卿本词臣不当遣以卿谙军事故也二十二日出临安是日得报刘锜兵走自楚州走至瓜州尽弃淮东之地敌追骑至皂角林【瓜淄之前】锜之将员琦小捷锜乃托病过江十一月初四日锜兵大败于瓜州【刘汜之役】江淮之间民皆奔逃是时金主以重兵临采石已数日知建康张焘屡遣官来催督府措置虞侯与叶枢密初六日到建康是夜被防罢王权以李显忠代之督府诈以檄召权来府议事夜遣虞侯持檄走池州唤李显忠分付人马令防于采石盖权兵在采石未走初七日发建康初八日早去采石余路十五里闻鼓声振野问道傍人云是金主临江昨日刑白黒马各一祭天取今日过江虞侯见道傍茶坊酒店官军闲坐虞侯呼之其説与道路之言合虞侯又问云既是金主今日过江因甚却只在这里众兵皆言王节使在淮西毎日只打锣不打鼓未尝得接战我軰皆是马军节使令我弃马徒步过江如今已无马我軰不防步厮杀随行官吏多欲回虞侯云须要江上看兵势盖上遣我来当进不当退有进言者云事败至此舍人与人一担担何也虞侯不听虞侯至采石诸将皆无战意公方会合诸将士诘之曰我闻王节使在淮西毎日打锣不打鼓众曰果如此虞侯慰劳曰权不战教汝軰不成事令汝軰半死半活众皆唯唯虞侯曰虽然王权已罢兵权管汝軰不得我是朝廷官官家差我担银来犒设你懑今有节度观察至副校尉官诰皆担来汝軰食官家禄官养汝軰三十年不审能戮力一战否众曰我懑也要战但无人主此事虞侯与説我今日只办两眼随你懑成得功大与你填大的官诰立得功小填小的官诰若死于此则当同死于此若你懑走我亦随你去你懑道我走去甚处我便去见官家説某人通制已下某人肯厮杀某人不肯诸军大讙曰今日有分付大家去厮杀于是方布阵摆戈船是时江北敌兵甚厚极目望上下流二三十里不絶鼔声震地虞侯即跃马至岸口见北岸一髙台台上有大红绣旗黄旗各二左右立中有大黄葢有一人服金甲据胡床坐其上众云此金主也兵号四十万马数倍之虞侯遂与诸将议统制官张振王琪戴臯时俊盛新列马军步军为阵静以待之分戈船为五以其二傍东西岸行东防岸西裹敌船其一驻中流载精兵以待战其二藏小港中以待不测摆布仅毕或闻敌中发喊金主亲执小红旗麾百舟絶江而来未顷间有数十舟达南岸敌登岸与官军战公往来行间公谓时俊俊先登军皆死鬬斩敌过半岸上之敌皆投拜战于江中死以万数天色晦敌犹未退会官军在淮西有溃散者三百人自光州路转江而至虞侯抚劳之授以旗鼓设为疑兵敌果以为援至鼓声乃已却打梆子声敌引余舟遁去或欲引水军掩其前断其归路虞侯以为不可所谓归师勿遏是也倘或官军一伤我军少何以继之敌万里入冦如此之盛今日必欲战则官军少而明日何以为敌但以强弩袭其后追射之敌兵多伤至夜师旋计岸上之尸二千七百余人射万户一人生获千户五人女真三百余人余皆正军徤者星夜遁去即夜具奏旧将去新将未至决不敢引去是夜椎牛设酒以劳军有説舍人宣赞者及见枢密院人吏在虞侯前甚恭问之云乃中书舍人非武官舍人也将軰乃尽礼致恭至夜半仍令布阵再与将士待敌敌兵已稍希至辰时以来凡再鼓公举旂挥出海船五之二分其半向北岸上流直杨林河口诸将或问公何故遂説与诸将当时只合将船守杨林河口不合放敌船令出命统制盛新引船直杨林河于江心下泊船度敌前所不到处戒之曰若敌船自杨林河出即齐力射之必争与死无令一船得出岸如河口未有船出即以克敌神臂弓射北岸于是盛新受令于江心驻船齐力射敌应而倒以万数敌见船无归路即时从下流放火自焚官军亦于河口上流以火船焚其余舟凡一百八十余只亮陆遁去至午间遣一小舟令张千持书至书意似与王权有约察其策出于用间亟以已发遣王权之事报之以絶其意又遣探马渡江至暮归【初九夜】説金主焚龙鳯舟【宫人所乗】斩船作头二人【责船致败】鞭梁大使一百【名球引亮来采石者】连夜往瓜州与金主书意合虞侯却与李显忠商量令移时俊军于马家渡辍李捧一全军一万六千人又分戈船百艘来防京口于是月二十三日习水战耀兵亮唤万户渡江万户説江口阔如采石三倍不可渡亮遂防剑数万户罪万户涕泣以告释之约十二月初一日离杨门初三日建康早饭金主上马去众议共谋杀之夜即其所居帐中连发三箭射中又挟弓欲射已而问曰你是江南人是自家人万户答曰自家人金主曰我自去年煞做无道理事今日饶我也得由你軰杀我也得由你軰不若早早快脆万户一人直入即其帐中杀之并及其帐中妃侍五人并杀梁大使郭副留药师之子马钦李防政共四人盖皆为金人谋来南者尽焚其尸焉是月初二日虢州签军雷政来告虞侯即日同杨存中成闵渡江至瓜州措置后二日金之大将檄来请和公是日往行在奏事两淮之民自镇江至平江见公船过焚香投拜甚众初六日奏事毕初十日车驾幸建康明年二月十八日还临安










　　钦定四库全书
　　九华集附录
　　大丞相赵公汝愚祭员兴宗文
　　故亡友著作员公显道学博而渊源气洪而刚大力行古道铿然三代之雅音笑诋百家屹若中流之砥柱髙谢九华之旧隠勉从三馆之清游独建谠言不免羣谮方懐去国之恨遽有终天之悲某至矣相亲骇然闻讣念正论之特起自欧阳公而下无斯人叹先见之甚髙恨蘓明允之死不复作何嗟及矣流涕从之尚期九原之灵歆此千里之意尚飨
　　安抚王公伯庠祭员兴宗文
　　维乾道七年岁次辛卯三月壬辰朔二十二日丁酉朝散大夫直秘阁权发遣防州军州主管学事充防路兵马都钤辖兼主管本路安抚司公事王某谨以清酌庶羞之奠致祭于故友大著作员公之灵曰三嵎之英道山之名图史有光簪绅是荣泰茹斯防怒鹏莫程命厄其遭而昌其声念昔清晓同趋广庭一梦恍然别离死生丹旐西归天涯怆情巵酒寓哀尚歆兹诚尚飨
　　府判王公颐祭员兴宗文
　　维乾道七年岁次辛卯五月乙亥朔二十六日庚子右奉议郎奏差通判长宁军主管学事赐绯鱼袋王某谨以清酌庶羞之奠致祭于近故大着员公之灵呜呼公之正性有得于天升沉穷达不苟其迁止而为山流而为川用行舍藏付之自然仰视前哲接武随肩矢志修门操节益坚陛对未几奏防上前论议鲠正有经有权上实叹嘉曰蜀之贤擢登着庭为诸儒先词闱琐闼进步可聮公体上眷有蕴必宣宁我不用耻方为圆属有憸夫懐奸有年鳞甲其腹毒甚戈鋋务极聚敛病吾民编人言不顾其欲自专在廷熟视喑若寒蝉公独击之奋吾老拳暴其险奸阻厥窬穿甘以身屈俾民获痊斯言既陈甚于直弦清议虽允莫救挤颠公曰归欤出处其全问津江吴樯檝翩翩西望故国里犹数千不阻不抑喜如登仙造物叵测末病偶纒一卧不起湮沉九泉天耶人耶夀胡不延公靣未冷彼奸弗悛不义自毙卒底于愆寘之典宪其名则镌公言既验众愤始前惜公已矣不及见焉会有直笔诛其佞便伟公絶识着乎史篇增光三嵎千载永传某也不敏众所弃捐曩客都下辱承知怜揄扬奬荐满于俊躔恨费推挽逆风泝船偶奉宣檄逐食穷边死生契阔再见无缘公防属归我车载牵相望江臯垂泪涟涟呼公不闻杳隔云烟公乎不昧啜此一涓呜呼哀哉伏惟尚飨
　　郡守史松老祭员兴宗文
　　维乾道七年岁次辛卯七月甲戌朔初六日己卯通直郎隆州军州主管学事兼管内劝农事史某谨以清酌庶羞之奠致祭于近故宫使大着国史员公之灵惟公质自天禀材不世出发为文章笔力健倔海岳含贞章彚炳蔚体偹韩马理绍庄屈冠襟蜀都实罕伦匹帆船迅驶入觐天乙得窥秘奥金匮石室发潜振徳独当载笔代演王言行矣朝夕嗟彼桑羊利口斧锧公徳雄刚敢以辞辟一语不契东手甘黜去国未几遽继以卒谗言踵败投畀有北有衔不袪懐愤独郁迂憃亡似辱公湔拂通徳里门许我懐绂輀车来归见者楚恻西首铭旌杳与公隔丽谯琬琰盖代笔墨有来视者识公不没寓哀一觞冀魂髣髴尚飨
　　郡守何公耆仲祭员兴宗文
　　维乾道七年岁次辛卯七月甲戌朔十二日乙酉通义郡假守何某谨以清酌庶羞致祭于亡友大着编修员公显道之灵曰世有多言吁亦可畏病我蜀人其説有二平居无事论説翻澜束以好官噤不肯言庙堂急材虚心而问齿牙不怿靳以余论是虽可病病亦有故责人以难古法弗许言而不当徒触时忌引非其人适为已累古道云逺流风实同独以病蜀论焉未公嗟嗟显道与世背驰抱此二病牢不可医遇事不可指陈利害茹物于中一吐乃快心知若人众乃共抑挽而推之必极我力坐此斥逐竟以防归万里扁舟妇弱儿人咸戚公我则不尔用舍有时功名游戏中苟无憾虽谪犹荣事验身后虽亡实存三嵎之巅双林之间英风飒然公其复还拊棺无从缄词以吊尚鉴我言哆颐一笑呜呼哀哉尚飨
</div>
    <div class="pagination">
<a href="九华集_page12.html">上一页</a><span>...</span><a href="九华集_page8.html">8</a><a href="九华集_page9.html">9</a><a href="九华集_page10.html">10</a><a href="九华集_page11.html">11</a><a href="九华集_page12.html">12</a><span class="current-page">13</span><a href="九华集_page14.html">14</a><a href="九华集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
