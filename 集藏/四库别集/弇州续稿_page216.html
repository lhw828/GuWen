<!DOCTYPE html>
<html>
<head>
    <meta charset="UTF-8">
    <title>弇州续稿 - 第 216 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 216 页/共 228 页</h1>
    <div class="content">　　袁都事
　　
　　仆以前月廿二日入叩尊公髙斋握手剧语而出苐觉其肤色稍萎黄肌体亦渐削以后连得两书伸弇园虎丘之约辞旨遒爽书法苍劲曽未何时而讣音至矣天乎痛哉仆不觉哭失声惘惘忽忽累日夜即拟奔驰修生刍之敬而病脾病目方以身付医药不能出门仅一效薄赙于伯子计兄此时已在苫次矣闻尊公所感微恙无所苦顷即奄然真人之去留固无碍也名徳位禄几无所憾惟以百年为期尚未满愿耳闻两台已上请恤之章固宜尔也谥法当得清简或端简之义正直无邪一徳不懈于尊公称也驰奠之期在中秋后先此奉闻不一
　　
　　穆少春
　　
　　前者刘侍御以令先太公之状来问墓表于弟兹时忽忽为亡弟含辛勉尔塞白并有不腆芗帛就托刘君奉寄后得石东老书知己逹矣而未奉尊兄一帋将无弟文不足以为九京重耶惶愧惶愧尊兄孝思纯笃谈礼之暇他念不杂必有著述之大者以垂后若东老荣位隆崇委寄专笃而能持之以勤守之以黙且遂举雄真足慰吾曹属望仆老矣再疏乞归而不获请两具谠言草而不见庸儿子之幸荐不足以觧亡弟之至痛如何如何已饰容棺之墟于先君子侧得请之后即消揺俟期而已适汪山人沂去附此此老七十九而游不已诗思亦不衰云与尊兄有故契贪一相闻苐不知其能逹迟鸿台否也外二刻专为亡弟者附覧不一
　　
　　弇州续稿巻一百九十六
　　
　　●钦定四库全书
　　
　　弇州续稿巻一百九十七
　　
　　（眀）王世贞 撰
　　
　　○文部
　　
　　△书牍
　　
　　申相公
　　
　　本部材官回蒙台教慰存因及肘腋表里之奸祛除不易而相公之苦心妙用不佞虽在逺外亦窃窥一二矣区区情事荼苦精神衰耗故急欲归守先人之垄治亡弟之葬饰巾以待旦夕非有虚假惟尊慈亮之不使小疏成一虚套则大赐也迩者朝事甫定而后进不经事人遽以不根无渉之事窃其影响兾有动揺主上圣眀隆眷亡毫发之疑而大疏所谓令女捐馆壻寻别娶且天下之爱壻岂有胜于子者子既不令入试于壻寕有夤縁此数语可剖示天下万世人乃者覆试之役甫竣而狂口又复哓哓致触天怒方快物情苐追究唆使不免又成汹汹计相公与荆老必当申救自今以后愿相公一志任宗社苍生之重事固有什百于此者么么妄语何足介懐安庆贼本不多而颇有骁黠者官军以乌合不练之众而挑之始则安庆轻敌死一指挥一千户既而黄州复轻敌伤一守偹执去一州倅又既而安庆之故将黄甲军亦见刼凡三败矣一故参将徃抚之为所留三镇之抚臣号令不齐将庸兵弱醸成贼势如更不已势必调楚顺靖一宣慰浙江一营兵就近如吴司马者暂出督之庶可荡平虽然至此则所损不浅浅矣吴司马所条请贞虽与闻而不敢劝沮盖司马初至见三营之卒弱而骄不堪使又以损军之令重卒有不虞不敢使之出敌故为挑选军舍余丁得五百余人别成一军教练精熟寻常可以弹压狂呶遇警可当衔锋跳荡贞所虑者恐庙廊之议以为有军不用而别起军外之军増饷外之饷或致龃龉至于旗牌之请盖縁欲借以稍詟骄悍之气为缓急调遣之谋耳不知辇毂之下可给旗牌否今参赞之责虽重而号令不能出一城鞭朴不易施一校宜司马之有请也唯相公裁之
　　
　　又
　　
　　长夏赫曦伏惟相公台候万福世贞不肖忝从乡曲之末时逺门墙之外而相公猥推太原公之爱而爱之又察其亡他而録之洗瑕收瑜起骨加肉相公之当国寔在癸未之岁甲申正月即赐补京兆亡何遂有少秋官之迁又矜其情事许之休沐仅踰三载复有少夏卿之起受命以至今月不能二朞遂超躐两官正秋卿矣又怜其骯■〈骨塟〉不任磨勘特与太宰计破例而听其报绩矣虽使世贞之父兄为世贞谋与世贞之自为谋孰有能如相公之委曲不遗者也世贞以月之四日出白门十二日抵淮已促装从陆而道得新命咸谓于例不必复进京祗将南吏部原咨具由送之吏部彼当为题请复职贞得以其间归哭亡者且为先君焚黄于墓道私计诚便矣苐此衔恩酬知一念未得陈之堂下九叩以布区区则更有所不安耳侧传邸报主上涣发温纶隐然省已尊贤至意视朝亲政俱有定期此相公与二三大老挽回感格之功而南都一疏亦不至糜碎于雷霆之下知圣度天聪固不尽委之曲蘖也苐江南累月不雨赤地千里巫尫见殛旱魃愈逞禾苖俱不及种种者及花荳之类又俱萎枯百无一长虽二麦颇秋可以支持目前无衣无食何以卒岁又况加以敲榜之刑剜其已枯之膏而使供繁重之赋乎纵使尽蠲其额而赈其垂命者恐犹未免于戊子之祸也相公吴人也太原相公亦吴人也其知吴之受灾为至真其欲为吴请旦夕之命为甚切但恐人主未必信左右未必喜而大司农未必能出而任之则相公之于调剂亦甚难矣虽然不敢以相公调剂之难而遂絶望于调剂也先君子之隧虚而弗克树石者垂二十年矣向者以相公之曲成而赐赠修冡又承相公之许以雄文冠之朽骨为之若肉草木为之色飞而迄今未有领也虽一日万几倚马之才亦何所难其挥洒哉为此专令豚儿代领伏兾垂赐并有薄效以志区区不宣
　　
　　又
　　
　　昨以九卿会疏去役之便敢附布区区计已取进止矣世贞赖相公大庇已于廿七日履任縁邮繻艰请不便于役者故俟会审疏便与谢恩疏同发迟缓之咎不能辞也世贞少习城旦家言老而不尽忘拮据刀笔或可苟免大戾惟见两台之长与属僚争论纷纭不已山人鸣寃盖失志求进之徒其操术甚竒其措心甚险不免大费相公苦心而衰劣过时之人惟有逡廵作骸骨计耳许相公凡三为汪伯玉司马作书而最后云敝郡称才独一汪司马尝执鞭弭从诸公之后似亦颇承许可附于知交今服阕乆矣竖儒言轻不能推毂使坐老丘园心甚惋惜倘得假一言之重于当事者当事者诚因重眀公以重汪司马则区区之说易入也伏惟留神其辞甚廹切岂以南都散曹返能加于揆地耶不过以世贞辱相公及太原相公太宰公知己之遇谓可以进言耳不佞与伯玉交知不能迯相公神鍳然兹事何敢预也先司马赖相公大恩得葺理墓田丙舍唯是七尺之石垄于隧道乆矣而相公至今尚靳一言诚知一日万几然以倚马之才不过费半夕晷耳贞已衰老倘不能待是无以藉手地下也谳审疏上縁热审者过多今仅得一人耳闻中宫将有大庆不知可免行事否余不敢赘
　　
　　又
　　
　　迩者世贞以乙休之疏奉渎清燕盖衰暮之年薄劣无状自当归骨故里而迩来言路诸君贵少贱老吹毛求疵无所不至南都踈逖供其食噉而被论者如屠羊之在肆噤无一声何颜可以在列何心可以供事今者即不见允眀春自当引疾唯冀怜而舍之闻召珰能自损抑上眷亦不至甚人情稍定众向稍一但中宫已及大朞未见的确中外谓上令秘之恐未有此理而南中台省已请册立九卿复将继之无乃太蚤乎杨司马差能持重不然走未见其可也蒙许以先子神道碑岁底可完不胜踊跃谨録后沐恩典赠官祭葬縁由并子女之详呈覧倘即挥赐贞当躬奉以归树之先垄子子孙孙感徳无极不胜恳切俟命之至
　　
　　申许二相公
　　
　　前者赍谢恩及会审疏人便一通贱名于记室计已彻覧矣贞不才奉职无状以报政一事见齮台臣而傍牵旧谈横加污蔑分合席藁以俟严谴但贞前者因查有前例而后任之事与所支之俸为兵部侍郎故当以升任论与调官者不同故具咨铨部铨部益以后例过垂饰奨俾亟奉行其后叨忝新命以南部咨结送铨部铨部据而题给赠荫非贞所敢擅专亦未尝有毫发欺罔也计旬日来已奉眀旨处分或斥或削已定但区区生平心迹不能自白敢具疏以辨万一见留更布大恩放归免滋多口幸甚幸甚或云有所受之或云别有所为贞俱不敢言苐一归在念倘得奉相公大篇刻石先垄死有余荣矣余情具疏掲中兹不敢赘
　　
　　又
　　
　　谨启世贞行实不孚邉幅鲜素以致见憎谗口仰仗圣主之眀与相公委曲维持调觧得无丽于丹书乞休小疏又辱勉留贞苟非木石寕不思洗涤心志鞭策驽钝以少酬恩造苐于出处之疚心与宦曹之触目一经拈出惭悔无地语云畏首畏尾身其余几顾影而叹不肖之身所余且尽矣况前路几可余日可数若仍冐昧隐忍丛积毁忌更来指摘纵相公怜而欲全之晚矣再疏陈情非敢毫发欺隐惟冀俯念特赐允俞瓦全此身乃相公终始之大徳也先人不朽日夜在心并祈留意万感
　　
　　许相公
　　
　　谨启贞以岩穴长物老不适用虚名见采滥竽留枢自揣衰庸恐贻败羣之诮颇安寂寞不作触藩之想娄冀乞骸兾全晚节而屡厪温慰未寻遂初前后二禄荏苒三岁苐满百擿茫无寸补既辱我相公破例许之赴部行至淮阴忽得邸报则骤脱丞郎之列而遽随令仆之后惊喜过望惭惶继之此固我相公求旧之至仁与怜才之髙谊然使予者不伤眀受者不色耻则非贞所敢当也且岩穴之下惭先登于伯玉休寀之间愧后尘于定之进退维谷展转负刺迩虽苦暑疾尚拟竭蹷登陆叩稽堂下以展惓惓一念苐询之长宿皆云既奉新命不当入京且大谳在九月中而秋省遂无一长官恐于事体有碍不免侧伏金陵傍邑得旨而后履任伏惟髙眀垂詧东南之旱赤地千里禾不及播绵不成茎此祸比之丁亥殆甚即使圣恩蠲免赐之余生无衣无食何以卒岁兴言及此膓为寸折相公社稷苍生之系衷乆矣幸不惜一投手举足之劳为此周余之黎觧倒悬之苦下情无任恳切之至
　　
　　又
　　
　　迩者以咫尺之启申候兴居兼识感忱附布不腆过承奨餙推以如天之贶惭皇局蹐莫知所当世贞仰窃台庇自淮返艗便道过里得治其私旋用谳审期廹星言俶途已于前月廿七日履任矣贞少习城旦家言复亲刀笔之役窃谓可藉手苟免咎戾但蒲栁易零樗栎无用恐终负门墙知己大恩耳兹谂六载考绩丝纶涣颁晋秩宫师复冠天省録后赐金流光揆席凡在朝绅靡不加额称庆而况受知之深如不佞贞者其为欣忭何可言喻敢具一启少伸下私唯是先人辛勤一生南北御圉忠而获罪虽荷上恩昭雪所恃以不朽者独赖相公片言华衮耳既蒙赐允唯得早恵托之坚珉此则贞之所日夜镂心者也所示汪司马伯玉已敬逹之元老及太宰矣相公之命不敢不将巨寮出处岂逺臣所敢预闻也审决疏上闻中宫将有大庆不知可无行否余不敢赘
　　
　　杨太宰
　　
　　前月之廿八日得贵部回咨洗其既徃加以隆褒破例赐容得从考绩已属逾涯之幸而豚儿骐复致尊旨谓且将有后命实出意外即于满日过部又二日离京行至淮阴而司冦之报至矣世贞么么下士潦倒陈人科第虽似小深资望实为甚浅不意遽躐羣寮之上超从八座之列自唯曩者避言里居无复世念翁拔自遯野畀以留京曽未匝月晋佐司冦非常之格施于迁人众所骇羡先君子虽获昭雪而天泽不究寻见壅沮大宗伯过采台议获沾葬祭尚复嚄唶一官而翁朝得小疏夕为题覆使冡中之骨获被常伯之荣世贞今官仅南卿佐耳窃禄未乆而遽有此擢且又少延月日俾得遂家门之私翁之盛徳譬若大造之于物无不蒙其生成而于造物之中有独厚生而曲成者则不肖贞之所独私也旦夕拟叩都门瞻天之后即造堂下九顿以致感激之诚然后小献刍荛庻抒葵藿而问之旧宿皆云既有新命不宜入京且九月当大审而部无一人在者于事体未安以故冐昧辄赍南天部原咨并上而身返真州或以间一视仲氏殡所焚黄先人之垄终始皆恩造也下情无任铭刻尚容专布不宣
　　
　　又
　　
　　前者赍公移官役去有不腆之启少致感忱令豚儿上之未奉教荅寻有兵部官役回则贵部所覆赠先録后二咨俱已到矣我翁生成造就之恩非复常言常辞可以罄述世贞自淮阴闻命以便道得归扫丘垄少致手足之戚寻以会审期廹束装就途前月廿七日已履任矣萧规之后或可苟免罪愆苐未老而衰种种相现加以国是未一伏机渐露若隐忍尸禄恐终负门下知遇耳我翁国之蓍蔡狂澜藉以砥柱善类藉以赤帜者也与一二大老似不可言去岁荒民贫萑苻未已必湏得才抚臣若张九一郭思极者料理之其次许孚逺可用也又其次倪冻可用也是四人者皆不能满于物情然缓急之际在采其所长不必较其所短也新都相公为汪司马三致辞于不佞矣最后所云敝郡称才独一汪司马尝执鞭弭从诸公之后似亦颇承许可附于知交今服阕乆矣竖儒言轻不能推毂使坐老丘园心甚惋惜倘得假一言之重于当事者当事者诚因重眀公以重汪司马则区区之说易入也伏惟留神岂谓不佞踈逖散曹能预大臣之出处意者谓不佞辱翁与二大老之知欲令抒其欝欝耳不佞不敢不以闻终不敢预也别楮聊将积忱仰祈鍳亮
　　
　　又
　　
　　旬日前上到任疏人去有小启奉布区区计已彻覧矣不意到任之时黄侍御之疏已发既奉旨下贵部想已处分不当复赘但贞向者申明后任系升官之俸荐起非听调之人于例似不相合故具咨以请然不敢擅自行止而辱老先生猥加饰奨谓原有无玷公评不拘此例之说回咨既到方敢治行又辱老先生体念覆给诰荫子于荫子疏内眀开曽经被劾縁由未尝有所隐讳也世贞盛年时不自检饬口吻之间多生荆棘笔札之际或树戈矛以来憎毁致成口实虽晚途岩穴稍知慎黙言路借之犹得诪张为幻含沙射影苐以贞为欺罔虽则不情然物忌多取叨忝过分犹所甘心乃至波及长者以寛厚公平之政而诬以扶同党庇之诮至于司属寕有他弊而欲勒之同斥贞虽有胸无心其负芒刺何可言喻此子方挟言路之势两犯台长欲废宪规于贞何有苐年来颇相见昵行时追致赆币索诗为其父母忽反目甚口若此中间所谓习幻化被黄冠者数年矣贪心难断腼颜复出此语傍讥了无忌惮又谓气力足以揺撼该部亦似别有所指盖自斥阉复进山人鸣寃之说行而物情大变矣魑魅魍魉闪倐于青天白日之下攫市于通都大邑之中贞虽苟免不去后祸未已倘得怜悯放之归田则老先生之终恵也下情无任皇悚恳廹之至
　　
　　又
　　
　　贞以素行不孚致来指擿乃辱我眀宰公悯其非罪护其所短两疏覆核不唯九关之浮翳一扫天听竟回而传之士林知不肖之心迹尚得称人于世者皆大造力也邹考功之疏可谓仰体上臣之盛心下表怜才之独念但愧非謭劣所敢当耳比时辩眀小疏实出一时愤懑既发之后良自惭悔后得儿骐信乃知我翁为之删削俾无树敌又戒勿再申前请翁之曲成一物至矣尽矣苐试视不肖之身岂堪复任鞭策不肖之性质岂能过为骫骳脂阿以事言路诸少年者哉况未老而衰目眚齿落筋骨缓弱歩履艰难仅有一弟化为异物从子令淑又复垂命情事若此焉望其复有所展布也乞休小疏非敢有毫发虚罔唯兾曲体俾遂生还苟存晚节不至为门墙之玷则终始大恵也伏覩大疏剀切忠亮贤于王端毅韩忠定逺矣无论绎改未见恱从此则逺臣之所深忧痛惜者也张沧老此推甚惬众情苐贞所始知者清标厚徳耳既而识其尽瘁之节应变之才万万不敢望也台老亦同此懐余不敢赘
　　
　　耿司徒
　　
　　昨使者致带补来谓不欲领区区赆耳后使至乃始启封视之其光烂然即骇鸡夜眀之珍恐不能逺过乃我翁用侨札之谊而不佞虚衔负羁之愧也传杜君疏辞不敢有毫发訾于长者寻其微指乃是欲激翁使鹢首必不北耳恭覩温纶嘉予谆笃上不以恒格待翁翁乃可以恒格自外耶昨北省复有言及新司农矣语云虽无老成人尚有典刑今老成若姜若方若傅龁之几尽而尚复欲灭扫之是并所谓典刑者不欲一二余也寕但老成而已孝宗朝三原洛阳钧州吴兴寿考者至八十少亦七十余黄发在列素丝五紽委蛇从容以予嗣圣而逆瑾軰顷刻而削逐之遂尽翁以为孝庙时治耶武庙时治耶夫使逆瑾为之天下不敢言而尚敢怒今以济济台琐之臣而甘心逆瑾之技俩乃不闻有怒者何也翁入朝幸为三老冡卿台长一言之若但调停两可不一分别天下何时而可望复孝庙耶适江北诸生有梓翁留贞大疏者虽以故不及上然翁缁衣之好则有目之人咸睹记之矣昔人云生我者父母知我者鲍叔仆无敬仲之材与生平之契而翁之知视鲍叔更甚何以为报贞虽隐忍不至有胸无心既为人拈出唯有一归而已再疏稿附请教知尚滞真州不腆肴酒以犒从役唯麾置之为荷
　　
　　石拱辰司空
　　
　　秋来伏惟道履万福兰玉芬茂为慰世贞叨窃大庇以报政行抵淮而拜兹命主爵者不以贞之奉职无状而峻陟之又为之破例以请得贲及先尊慈而録其后人所以滋培不肖者至矣念国恩未报知己难虚故勉而复之官苐恐日深日负终且作乞骸计耳寿陵大功计指期可竣门下又当有非常之典今望实隆鬯纯白无疵孰有如门下者藻镜之地必当仰借苐国是未一物情未安且中枢要地复有登进渠必不能安保富贵万一侵夺外权三事以下当有一畨风波狂澜砥柱窃为门下望之又窃为门下忧之贞近归故里抚亡弟丧对孤嫠妇子累累展奏门下所贻些辞肠寸寸折附去行状一纸可以知其槩也穆敬甫兄何以都不闻问想所草大公墓表不以登石矣赍疏人便附此少布区区不悉
　　
　　詹咫亭
　　
　　昨者承教贶逺及草次奉复嗣后不获频修问讯缘南中虽稍寥简而衰病频仍又遘手足之戚忽忽过日想门下必能见亮也邮书中每覩大奏于国体事几徃徃妙中肯棨累见褒予盖不待骨鲠之节有素也所藴藉宏矣贾傅宣公何人哉唯国是未一言路纵横日胜日负莫知底止而根本肘腋之地大有不可言者门下必有定见定力毋俟喋喋也贞以误恩过深黾勉履任然刀笔之外茫无寸补恐逾久则负国逾重旦夕唯有乞骸归卧而已役便聊此附候起居朔气渐深唯为宗社苍生自爱不宣
　　
　　杨本庵
　　
　　自贞之先君子获从先太傅襄毅公之后尘覆盆之烛则自先襄毅公发之而不肖兄弟亦荷拂拭草莽以至今日仅于大事两陈些辞实不能効万一之报而自废岩穴木石与居于长者遂至沈简擢发何以数罪唯长者御清尘而不肖浊水或兾稍见寛耳迩过故里李兵使以先襄毅公荣哀録见命为序贞虽椎无文敢不藉手以报九京也唯是初至白下百冗猬集稍闲则颛藉觚管以从事矣伏惟我翁入佐元枢督治方中进秩赐金未足上酬正位入坐若陟禽之继尹旦当在朝夕尚容专贺先此附候并布区区不宣
　　
　　潘印川
　　
　　昨者途次附复计已彻覧矣弟已于前月廿七日抵任卒卒人事兼有审録发疏及竿牍之累寝溲无暇念之金陵仅三月而耳目之内风波万状魑魅魍魉纵横于青天白日之间老太见山人鸣寃否乃二三渠党所合成毒药欲以扶鲸而抑诚倾太原而疑吴县不尽一网不已也南垣两疏反堕其计中南床之论吴悟斋而波及二三老若处之则拨一蜂窠矣吾侪虽幸不及身寕复有毫髪宦味耶旦夕计有归耳适家间小僮徃视儿子有小衣装此间已具一马牌之济上倘老太得续与之大恵也病冗草次不一外亡弟志铭附覧并有薄侑照纳为荷
　　
　　温一斋
　　
　　贞自叨佐留枢仅从邮便一通候于长者即辱教札饰奨逾涯荣于华衮重于璚瑶矣恭谂门下晋长中台仍领国储汉之初固有以御史大夫主计者昊天降割三吴之民无岁盖鱼腹者一而魃妖者再矣沟渎之余所存何几今虽圣睠南注霈泽汪濊可以小苏目前而来岁之计固不知所终也向者覩翁寛恤之疏故尼弗克上而仁人之心与经世之畧已识其大幸有以终恵之世贞衰驽待尽一壑不自意出又不自意迁惟是国恩未酬勉尔之任然度终无可以称塞者旦夕唯有乞骸骨耳雅斋公方壮胡以竟不起殊令人短气世途万变物情汹汹门下必有定见定力不佞请得承教焉不备
　　
　　李大司冦
　　
　　自甲戍冬于清源一奉教贶旋有附报嗣后间者阔焉门下峻徳宏猷师表一代贞虽闇不晓事寕无秉彛景行之好同于众人特以岩穴下士于世无所比数不敢唐突尊严昨佐留枢又苦病戚相仍因循迄今门下之记室遂不敢通一帋良切皇悚惟是门下迈徳淑问逺肩咎繇力持巨珰剪其爪翼海内拭目以望风采今其人复用矣砥柱狂澜窃为大贤望之谳疏人便聊此奉候兴居并抒下悃伏惟鍳亮
　　
　　蹇司徒
　　
　　不奉清问者一岁余矣伏审台履健胜令问宣鬯二尊人万福为慰贞岩穴陈人掩关俟尽既不自意出又不自意迁中间以报政行至中途而返既获释车马烦怠之苦又不废先后赠録之典于私计便矣苐碌碌无补转负国恩中夜思之若负芒刺东南水旱之灾极矣周余黎民靡有孑遗主上赐贷赐赈湛恩汪濊目前似可小苏然献岁之忧未已也三吴故翁四履之地也上以翁佐司徒是以翁恵吾三吴之人也惟朝夕为栗庵公一言之其造福不浅贞等之属望亦不浅去役匆匆不克覼缕伏惟照
　　
</div>
    <div class="pagination">
<a href="弇州续稿_page215.html">上一页</a><span>...</span><a href="弇州续稿_page211.html">211</a><a href="弇州续稿_page212.html">212</a><a href="弇州续稿_page213.html">213</a><a href="弇州续稿_page214.html">214</a><a href="弇州续稿_page215.html">215</a><span class="current-page">216</span><a href="弇州续稿_page217.html">217</a><a href="弇州续稿_page218.html">218</a><a href="弇州续稿_page219.html">219</a><a href="弇州续稿_page220.html">220</a><a href="弇州续稿_page221.html">221</a><span>...</span><a href="弇州续稿_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
