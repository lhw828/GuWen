<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 109 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 109 页/共 256 页
  </h1>
  <div class="content">
   文集 
　　
　　门人江都沈珠等校刊 
　　
　　墓表 
　　
　　明琴窗陈先生墓表 
　　
　　甘泉子曰：「呜呼！兹惟乡先生琴窗陈公之墓。余自白沙先师之外，观於乡先生有三人焉！余初举於乡，过龙滩，谒琴窗先生，则见其动止必正，雍容和怡，蔼然文雅君子也。及赴试北都於崇文之馆，见方伯祁致和先生者，容恭而礼下，裒然博雅君子也。礼闱报罢，执业白沙，则又见师之友西溪张司徒先生者，时谢御史家居，谦柔而刚正，又卓然大雅君子也。夫三公者，其襟怀气象大率相类，余尝往来於心，彷若见其人而不可即矣！夫西溪望於朝著，祁公望於方岳，琴窗望於乡邑，所遭不同，其道一也。」或曰：「古之君子，微显阐幽，则吾子於琴窗可无表乎？」甘泉子曰：「吾其表诸！吾其表诸！吾何征矣？」或曰：「子云『公与祁公同道』，则幸有致和先生之传在，文献足征也。是故君子有美在中，蕴之为德行，发之为文学，形之为孝友，推之为乡行，广之为交际，制之为出处。故传曰：公蚤失恃，孝事继母，敬爱於兄，无间母弟，言动不苟，取与惟义。其德行有如此者。」又曰：「公之葩经专门，子史旁通，发为诗文，爰有典则。故蓝溪有咏，琴窗有集，其文学有如此者。」又曰：「待宗族亲戚有恩，接乡党朋旧有礼，捐资为祠，割田为享，倡义率族，以联本支，其孝友有如此者。」又曰：「千室之乡，不信於官而信於公，有争不平，片言乃决。人有不善，恐闻於公，罔畏於官，其乡行有如此者。」又曰：「有文字之交，公未尝以越境而沮，若公室非乡饮之延，虽欲见，而公有不屑，其交际有如此者。」又曰：「有琴一张，有香一炷，使璨也乐於斯，终可以卒岁。常曰：『孔子有云：施於有政，是亦为政。奚必禄仕？』应诏求贤，力辞乃已。季弟哦松援例义官，乃钦恩典，其出处有如此者。」甘泉子曰：「呜呼！先生七十　而六美具臻。向使见用於世，居方岳则可以表率一方，立朝廷则可以表率一朝，治化其有襄哉！惟公不仕，无以自见於世，故善专於一乡。夫古之负才德而不自见於世，岂少也哉！岂少也哉！厥嗣道本、道章，世济其义，具石以请，余故表之为时规。」 
　　
　　明故武昌太守王公墓表 
　　
　　为僧。折妖僧继晓之横，行抚按二司，而奏毁其坊牌诰敕，焚其妖书，卒擒而斩之。革守备太监之以进贡渔民，奏罢襄府之营造，以恤水旱相仍之患。承擒妖术道士李?甘泉子曰：「语云：『太柔则灭，太刚则折。』岂其然乎？盖自孔子叹未见刚者，枨也欲，焉得刚。刚则明，明则断，刚岂易得耶？若宁国泾川中宪大夫武昌太守王君得孚者，古所谓刚者非耶？」公以丙戌进士为户曹，受檄平物价，则中人不敢犯；决凤阳河南之争田千万亩，而军民不敢以混欺；发十三年之盗银於仓地，以称神明；非刚毅而明断者能之乎？守武昌，解督责催租之令，剖狱流行，民教风振，士民敬服。立三等九则之法以均田役，而公私称便。牌县给粥以多活饿殍，发奸僧之杀人以有其妻而孜省於南京，戮於京师。年甫四十九矣，不遇时，则飘然拂衣致之仕而归，不少为不义屈，不可谓非刚者也。然而公直行其志，不少顾藉，敢於任怨，而怨多归之，盖自负其高才，人莫己若。平生惟敬信白沙陈先生诸名公，而世之人不皆白沙诸名公者，皆不得为之敬。故在家在邦，多所不合，而怨尤生焉！此公之高才所以不大用，而或冒蒙以不韪之名也。及其曾孙廷乾始以奇童能文，年十七，取进士第，官大行人，而公之才德遂因以显於邦家，邦家之人遂服公之终善，而食报於后昆也。廷乾父子於余有从游之雅，乞为表公之墓，盖二年矣。乃今廷乾充诏使於南都，恳余成之，君子於言，夫岂苟哉！夫岂苟哉！公号戆陋子，嘉靖九年十月十八日终，距生宣德庚申十月三日，享年九十有一。配吴氏封宜人，生男六：镗、?、钰、铉、□、锐。孙男十五人，曾孙十人，蕃衍矣。而廷乾以大行人显，进进而未艾，斯其德之征欤！癸巳九月二十五日。 
　　
　　明故沁洲太守渐斋王公配宜人侯氏合葬墓表 
　　
　　呜呼！此王大夫、侯宜人合葬之墓。大夫者何？讳某，字某，为沁太守渐斋先生。宜人者何？为厥配侯氏夫人，曰四姐。生而媲德，殁而同藏，始终备矣。有子曰崇庆，为按察副使，为志学士，为名称於时。渐斋公享年若乾，以某年某月某日卒，葬於新原。侯宜人享年八十有二。以嘉靖癸巳八月朔日卒，合葬焉。德征走书金陵，告表於甘泉子。甘泉子曰：「吾尝闻於君子矣！乾坤合一之谓道，刚柔合一之谓德，阴阳合一之谓教。夫父，乾道也。刚道也，阳道也；夫母，坤道也，柔道也，阴道也。故道有乾道坤道，德有刚德柔德，教有阳教阴教，夫此三者，人道之重也，人伦之表表者也。太守宜人其必有之矣乎！吾其表诸！若夫世系存乎家乘，业历存乎志铭，吾又乌乎表诸？」崇庆曰：「其惟状乎！渐斋府君刻励於学，宜人助之，采薪为灯火之供；府君节介操持，宜人则孝慈勤俭。是故木而讷，质而静，柔而刚，顺而立，专而不忘，慎而不忽，婉而不妒，有健顺相成之懿焉！是故拟之於乾道坤道之合一也，不亦可乎！慎王事，戒暴怒，宜人赞之，於常熟、而浮山、而平阴，一也。惠尔民，敬尔事，府君从宜人之赞，於常熟、於浮山、於平阴，一也。判於衢，屈矣，宜人则曰：『足矣哉！』故由判衢而守沁，滞矣。府君亦曰：『足矣哉！』有弛张相须之义焉，是故拟之於刚德柔德之合一也，不亦可乎！庆以言事谪端州，则戚戚；倅登州，闻行杖，则戚戚，曰：『盍省尔刑？』迎养於汴，则惟馆舍俎豆之共，亦曰：『藩臬之养足矣哉！吾复何求？』辞苑卿得致仕，则亦戚戚，曰：『奈何负朝廷哉！而何以老身弃而官哉！』夫府君教之，宜人赞之；府君诏之，宜人成之；是故拟之於阳教阴教之合一也，不亦可乎！夫斯三者，府君宜人有之，是用表之，以警世规俗焉。又因以见王氏之父父、母母、子子，以慈孝相感以相成，推此以往，行王道於天下也乎何有？」癸巳九月二十九日 
　　
　　明故道州知符君伯声墓表 
　　
　　维嘉靖甲午四月二十四日，道州守符君伯声钟年四十有九，以公务卒於衡阳，囊无所於敛。林兵备士元、王巡按衮、邬分巡阅敛之，甘泉子为表其墓。甘泉子之不表人墓久矣！曷表诸？伯声之贤不可不表也。或曰：「伯声窭也，养亲必丰，疾必尝药，惟六兄弟怡怡终始，闺门肃肃，外内斩斩，训子义方，周旋恤睦，是孝谨有余励矣！伯声敢规逆濠包藏之祸心，峻却粮长宽限之金币，是廉介有余操矣！伯声捐财捄堕水之舷夫；明物我之一体，积致其诚意，以感道州十年不雨之雪；先发仓廪，以苏道氓灾疫饿莩之余；免秋耗，断滞狱，济盐食，通水利，叛獠感而来归，是仁惠有余施矣！是亦不足与表诸？」有告之者曰：「子之称伯声则善矣！抑末也，而未闻其本矣！吾独惮伯声之好学，不幸不寿而死也。夫伯声(之)，南昌之忠信人也，父子世美。初携其子治，从甘泉先生於观光之馆，闻随处体认天理之学，得勿忘勿助之规，静思匝月，沛然而悟，翻然而改，弃旧学而学焉！由先生天理之学，而知白沙自然之学；由白沙自然之学，而知明道主一之学；由明道主一之学，而知濂溪无欲之学，由知孔、孟求仁之学，扩充本心之学。必有事焉，忘助两亡，不假人力，是谓之自然，是谓之一，是谓之无欲，是谓之仁，是谓之本心，是谓之天理。其诲之子弟也以是，其讲之道庠也以是，其发之政事，鞠躬尽瘁，毙而不悔也以是。其守道州，其感人也，人皆应之；其存也，人皆仰之；其死也，人皆哀之；亦以是。是其足表也多矣。」甘泉子喟然叹曰：「□□[伯声，天其]无意於斯文矣乎？何以生伯声之好学[也]？□□天其有意於斯文矣乎？何以夺吾伯声之速也？□而伯[声]虽年不跻於下寿，位未几乎下大夫，然而伯□□□□□人之所以感伯声者，伯声何假乎大位高[年也？而世]之冒大位，享高年，多积罪恶而死有遗臭者，[其於]伯声何如也！予是以表而出之。」 
　　
　　明故山东按察司副使双泉罗公墓表 
　　
　　[於乎！]斯惟山东按察副使双泉罗先生之墓乎！斯惟翰林修撰殿元达夫洪先之考乎！洪先谒表於甘泉子，以同志也，甘泉子禁为文久矣，不辞之，以与同志也。据李谷坪之状亦与同志也。状曰：公讳循，字遵善，双泉其[号也。其先]氏世居吉水谷村之黄橙溪，公少颖悟敏达，□励问学，以乙未进士观政刑部，授南曹主事，称善折[狱]，是故能刑事矣。起复，授都水主事，理徐州洪，督东南运，除运艘羡余之税，罢商舶均给之敛，立石堤以防涨囓，筑□陂以射淤蔽，树荫木以息役者，是故能工事矣。副郎□□[寻]正驾以调武选，咸曰称职。逆瑾用事，幸门骤开，□革乳母，传奉三百，怙势求复，尚书下询，公执愈坚，曰：「[纵]不为糜费惜，独不为名器惜乎？必以案阁。」三疏，不恤。军政考核，罢瑾党指挥二十余人，风裁益振，是故能兵事矣。冢宰邃庵贤之，升守镇江，去扇讼以息刁风，节冗蠹以充公费，画官条以革吏弊，恤孤嫠，举废坠，振荒歉，以苏民困。增学舍，月廪饩，以作士风。峙刍粮，简服乘，载辎重，以待总制之命。协诸道之军，尽进讨之策，以大败刘贼於狼山，致受朝廷袭衣之锡，是故能守事矣。於时大官觖望，遂以胜谤，更守淮安。缧系立释，兵甲凋余，静抚休养，生事渐充。是故守事亦精矣。荐升山东副使按察，奉敕兵备徐州，以及淮扬，时训练，严赏罚，密授成筭，多所捕获，凡俘张家村五沟者五百余人，下邳者百十人，是故兵事亦精矣。继母服阕，复除山东，备兵密云。权贵用事，边境骚然，遂有归志。适以冗员裁革，而公浩然而归，独处一室，不妄交接，绝迹公府。周御史鹓荐其严明，复任山东。部檄方至，公笑不起；陈巡抚洪谟荐公安贫守道，善行高风，实可敦俗，固以疾辞，是故退志遂矣！以癸巳年四月三日端坐而逝，是故善全归矣！开诚豁达，庄重严毅，不作机械，不为(摸)[模]棱，闺门之内，凛然如公府。祖考遗产尽给昆弟，严教诸子，动以礼节，冢嗣及第，训如儿时，不假辞色。食无重肉，服无完衣，不妄取与，以是始终，是故伦理辨矣！享年七十。配李氏，封安人，加封宜人。子男三人，长即洪先，次寿先，幼居先。甘泉子曰：「若双泉子者，可与表也已矣！」或曰：「曷为而可与表诸？」曰：「子不闻艺人当如诸艺树矣乎！子欲知表人，盍观诸树矣乎！」「曷谓树？」曰：「子不观诸树木者乎？君子观其树枝之乾焉，而其根可得而考也；观其根与枝乾焉，而其花若实可得而知也。是故吾於双泉子之状而得其枝乾矣！」「何居？」曰：「刑事，尚钦恤也；工事，昭谐若也；兵事，饬德威也，遂退，正志也；辩伦理，著人道也；全归，考终道也。夫君子有此六者，是故政事修而人道尽矣。如彼树木，一乾庶枝，大小具矣。」曰：「然则有本乎？」曰：「有。」「有标乎？」曰：「有。本乌在？根是也。标乌在？华实是也。本根乌在？祖考是也。华实乌在？子孙是也。」「何居？」曰：「吾尝考状而知其世矣。曾祖曰庆同，善植家，家是用饶。好施与，仗义气，遂雄里中，里中人贤之。乃祖曰良，经历府君，著绩广海；厥考曰玉，继著休声，忠厚相承。是故玉本诸良，良本诸庆同，庆同本诸明寿，明寿本诸献，献本诸志大，是为吉水之始。志大本诸几学，几学本诸应炽，应炽本诸思立，思立本诸仲鲁，仲鲁本诸元圭，元圭本诸子文，子文本诸仕迁，仕迁本诸袭，袭本诸逢，逢本诸珣，珣本诸议，议本诸皎，皎本诸达，达本诸崱，是为唐懿僖庐陵之始祖，其本根之植，不亦深矣乎？」「何谓华实？何谓孙子？」曰：「吾尝友於其元嗣达夫洪先甫矣。及第状元，人不胜其侈，嗟嗟达夫，乃忘殿撰之为尊，翰苑之为荣，退然若蓬荜穷困之士，若颛蒙始学之儒，语若不出口，空空若不识知，毅然以学道自任，庶乎以能问於不能，以多问於寡者。观其器量，将尽天下之善，追古圣贤而从之，是之谓硕果者非耶？其华实之成，不亦盛大矣乎！是故有祖考以本之於前，有嗣子以大之於后，夫然后足以征双泉子之贤也。予是以特表而出之。」 
　　
　　明故乡先生万竹君墓表 
　　
　　於乎！其万竹尹先生之墓乎？凤其名，舜仪其字，居增城北郭之外，性好竹，植竹环其居，自称曰万竹轩，人称之曰万竹先生。性孝友，及丧其考绍先，妣姚氏，尽礼哀毁，庐於墓亘六年，不脱腰绖，忌日则闭户斋居，人称之曰尹孝子。县大夫闻其贤，敦请为乡饮宾，人又称之曰尹乡宾。年跻八十有二，曰年高有德矣，乡里正以闻诸县大夫，以例授寿官，人又称之曰尹寿官。方其有志古人之道，道古之言，行古之行，口不取妄言，身不取妄动，物不取妄求，费不取妄与；衣必先王之法服，行必先王之德行，戴玉台巾，衣深衣，行过於市，市人肃之，庸人笑之。先生处之毅然超然，人又称之曰尹道学。游於白沙，白沙先生贤之，故其诗曰：「俗气熏天，竹无一个，此君到处，无俗不破。何期五岭南，造此多竹所？」与甘泉子为布衣交，钓铁江，游江门，居西樵，必与之俱，故西樵之九龙洞有万竹台。甘泉子诗曰：「九龙樵三昧，竹台在九曲，岩与台近邻，相看爱无俗。根根一根同，曷以多为喜？此君正耻独，遶台是君子。」或曰：「古以竹比君子之德，故高而有节，箨而能变，直外而虚中。先生口不妄言，故言之於乡无口过；身无妄动，故行於乡无怨恶，入无妄取，故取不伤廉；出无妄与，故与不伤惠。君子行此四德者，是故无愧於竹也乎！是故能节而知变，中虚而外直也乎！」瀛西伍先生曰：「万竹君少为里正；勾罪人，缧绁不施，而囚自来。到官，官命持数百金理公事，事理而金不用，即以还之。不侮於长，亦不侮於少，与少语如与长者语，无疾言厉色，是难能也已。」先生生三子，长曰旭，次曰昂，次曰昊。旭、昊皆先卒，而昂也独走四千里，乞表其墓。甘泉子曰：「余平生道义交也，若万竹先生者，虽其得於天者，厚然而笃行，所至亦不可诬也。」遂表之，为乡先生之规。 
　　
　　明故埜庄冯先生墓表 
　　
　　南海万善里冯隐君祥埜庄先生，生於万善，长於万善，卒於万善，弘治甲子十二月二十九日，至於今既三十二年矣！甘泉子为之表其墓。或曰：「子之表冯隐君之墓，得非以素知於其二子宝庆，推官教、户曹员外郎徽也乎？」曰：「然。然而未也。冯隐君者，古之志士也。」「何居？」曰：「古有隐居以求其志者，非若人之俦乎？隐君弱冠游邑庠，遂知名於邑庠；为西宾於薛廉宪，遂见重於廉宪；委币使於白沙先生，遂闻江门之学。适秋试，期且逼矣，犹请留而受学焉！遂弃科举之业，求道之志一而靡他，三年而不返。伯氏以未婚来促，促再四亦不动，乃亲操舟迎归，遂以归。白沙先生赠之诗曰：『送君河上舟，河水清且驶，水清渺难淆，水驶舟难系，君能一日乘此舟，台上黄金如土弃。』薛公使强之复学，亦遂不应。自是言笑简寡，静洁精一，焚香正坐，博阅经史，怡然自乐，以此终身。於乎！若埜庄先生者，所谓隐居以求其志者，非耶？向使遭时，行义以达道，其可量耶？即其所自立，未知古之人何如尔！」曰：「有征乎？」曰：「有。予尝夷考其行状矣。其谨孝祀，敬父兄，色言靡厉，让兄粥地，教子能劳。以大义折乡人之纷争，乡人之纷争，不之官府而之先生焉。然则虽太丘不是过矣。吾何以不表之於墓，以为时范。」子四人，长即教，次敏，次启，次即徽。教、徽同举乡进士，皆有贤声，称其家风。女三人，皆适士族。乙未四月二十二日 
　　
　　明故福建布政使致仕进阶资善大夫泽西杭公墓表 
　　
　　於乎！是惟泽西先生之墓，甘泉子表之。泽西先生者，故福建布政使致仕进阶资善大夫杭公济世卿也。都宪双溪公淮之兄，太学生封之考也。始祖曰邦恺，自宜兴东霞埠来徙百渎里，曾祖曰敏，祖曰征，考曰伦，伦以公封稽勋主事。妣曰王氏，赠太安人。厥弟惟五，曰：淮、澜、濂、洵、□。厥生景泰壬申正月八日，厥卒嘉靖甲午闰二月八日，厥寿八十有三。厥配封安人王氏，厥子惟封。厥葬附凤山祖茔之原。厥日惟乙未腊月十六。封学於甘泉子，志行能世其家者也。封以葬事来告表，甘泉子以戒文辞之。再三，诺焉。表之曰：「曷考信哉？信子封以其执友古庵黄门宪之状也。」「其状何如？」曰：「公夙颖异，十岁能诗，塾师惊曰：『他日必大就。』长益超悟，学日渊粹，试必冠於庠生，主试屡嘉焉！壬子，应乡荐；癸丑，登甲科；诸老先生曰：『其达矣！远矣！』」请闻其再。曰：「初筮稽勋主事，裁节部粮，清稽黄务。冢宰屠公曰：『才矣！』进副考功，协恭同寅，考核臧否。堂尊曰：『久矣！』」请闻其三。曰：「甫正稽勋，以亲乞归。暮夜千金，峻拒乡人，曰：『吾宁爱此尤物耶？吾宁忍挠吾素知者之法耶？』君子曰：『廉矣！』」请闻其四，曰：「既迁副使，督学於闽，崇雅黜浮，士习丕变。爰署司篆，情法兼得，庭讯系囚，抚按交荐之。曰：『能矣！贤矣！』当轴御之，抑不以闻。稍转右参，提调秋试，多拔名士。漳贼方兴，督饷进征，往来弥岁，预遏贼谋，以克底平。人曰：『诚哉！贤矣！能矣！』」请闻其五，曰：「分守邵武，民大和会，戴之如父。左参河南，分守南阳，地滨湖襄，流民豪梗，开示礼法，剖断无滞。执法以抗藩王曰：『殿下不宜以谗杀人，参政不能以杀人媚殿下。』曲白释之，寻转右辖，简省徭赋，民以不扰。君子曰：『仁矣！惠矣！』」请闻其六，曰：「坚疏乞休，拂衣而归，两遇推恩，进阶资善大夫。敛迹丘园，罕入城邑。郑御史慕，闽旧知也，觅见不得，馈金不受。尝谕子封曰：『人显达，即声色甲第游佃是好，我宁有是耶？』古庵子曰：『其清德雅操足敦薄俗矣！』」请闻其七，曰：「制行立身，事亲色养。得一甘旨，必进焉而后食。花晨月夕，与弟五人觞咏湖山，即席联句，怡怡如也。宗族敦睦，义塾是训，婚姻丧葬，有助不给。君子曰：『敦孝友矣！』」请闻其八，曰：「卒之前日，偕弟渡头花下，联诗饮酒，尽欢而罢，期游蓼莪。明晓揽衣，抚咏问霁否，嘱治具忽噤而逝。君子以为善正终矣！」甘泉子曰：「吾观於状而知杭氏之德，其盛矣乎！夫达，德之基也；才，德之乾也，允，德之信也；廉，德之辩也；能，德之固也；仁，德之惠也；清，德之操也；孝友，德之顺也；正，德之终也。达以基用，才以乾事，允以信道，廉以辩义，能以固志，仁以惠物，清以操己，孝友以顺亲，正以终命。君子有此九德者；可与为世表矣！」遂表於墓，以告来裔。嘉靖乙未十月初一日 
　　
　　赠监察御史紫山李公配孺人马氏墓表 
　　
　　永兴李御史仲谦从甘泉子游者十年矣，一日，踵门而告曰：「惟不克肖德於我显考若妣也，而中怛焉，以辱夫子之门，则若之何？惟我先显考紫山贻锡府君，生天顺甲申十二月二十一日，卒正德癸酉八月初四日，而葬於灵江株木山之原，则甲戌九月乙巳也。惟我先显妣马氏孺人，生天顺己丑十一月二十一日，卒丁丑十月四日，其葬於龙耳山金华岩之巅，则戊寅十二月己丑也。墓木拱矣，未有表墓之文，将谋托夫子之言，以光二墓於不朽。夫子悯焉！将不以禁文而例拒之。」甘泉子曰：「吾闻子之二亲，克严克慈，克成乃子，其刚柔合德也乎！吾表也，曷征哉？」曰：「也不类，其仰征诸圣明之典命乎！诞惟元嗣，推锡命於我显考，见刚德焉！曰：『尔故李永蕃乃御史之父，登名贤科，作宰钜邑，廉勤自励，膏泽在民，有遗爱焉！用发於贤子，才为宪臣，肇举恤章，用垂芳於不朽。兹特赠尔南京广西道监察御史。尔灵弗昧，朕命其歆。』」曰：「大哉皇言，其刚德之著乎！」「爰锡命於我显妣，见柔德焉！曰：『人子之才，虽由父训，资於母德恒多，故褒锡均焉。尔马氏乃南京广西道监察御史李之母，礼克相夫，训能成子，养虽弗逮，名则永昭。兹特赠为孺人。恤典既隆，孝思良慰。』」曰：「至哉皇言，其柔德之成乎！」甘泉子喟曰：「吾闻之，君锡其大臣，识其小子之严慈之德，必闻其详。夫刚之德，为诚悫，为明敏，为廉能，为仁爱。夫柔之德为贞静，为淑善，为顺，为慈。其有征哉？」李子曰：「也不类，尝求严慈之德而状焉。惟我紫山君沉深有度，孝友是敦，机巧不作，淳朴是居，其亦可以为诚悫乎？」曰：「然也。富於文艺，贤荐湖藩，业成均，友亲而名著矣！宰当涂，三事修而百废举矣！其亦可以为明敏乎？」曰：「然矣。」「崇节俭，远暮金，兴学校，恤民隐。宽逋以资农，单骑以谕贼，水患而民不流，师行而众安堵。其亦可以为廉能乎？」曰：「然哉！」「巡行沟浍，燕及□□□牛犒师，以犊释母。及其殁也，民如失怙，祠於名□□□爱之遗与？」曰：「遗爱哉！」「惟我赠孺人生而聪慧，夙闲姆训，暗涉书史，遂通孝经。言不出捆，动不踰则，其亦贞静矣乎？既归紫(臼)[山]，恪修妇职，肃奉舅姑，中馈宾祭，靡不宜适。宜宗宜亲，宜於媵妾，其亦贤淑乎？内助则学，外善则政，生事听从，死事诚信，其亦顺矣乎？己丑登科，兆梦诞。教秘与，一如己出。脱珥资师，作其发愤，爱而知劳，成廪成官，其亦兹德矣乎？」甘泉子曰：「其然哉！其然哉！其足征哉！允若兹，阴阳合道矣！刚柔合德矣！可以训於家於邦，用表於墓石，以永为来裔之式。」丙申正月 
　　
　　明广东高州府电白县儒学教谕近庵郑公墓表 
　　
　　惟兹广东高州府电白县儒学教谕郑君之墓乎！厥讳曰祥，厥字曰善卿，厥号近庵。厥先莆之南湖人。厥始祖唐太府卿露倡道学於莆，载於郡乘。厥裔世居桃源山中，厥七传有祖曰朝元，儒学提举，避寇於城，居迩府学。厥曾祖贵八，厥祖再一，厥考廷辅，载徙府前，咸晦厥迹。惟善卿之生，九岁而孤，鞠於母蔡，教以成材。精於诗学，由邑庠生，正德庚午登厥省试，甲戌，肇授厥职。厥生成化辛卯九月六日，厥终嘉靖丁亥九月五日，厥葬东厢玉润之山，祔厥先茔。厥配澄渚林氏，唐孝子攒之后。厥嗣三人：厥长洛书，进士，监察御史南畿督学；厥次洛诰，为郡庠生；厥少洛都。厥女子子二：厥长适杜千户世勋，厥次适陈中甫。厥孙男开。惟洛书举进士有名，能文，因省电白，从甘泉子游，涉西樵大科之巅，问圣贤之学，行必步，请必拜，人咸曰：「笃志矣！郑氏无贤父，见曷有若子？惟兹以大事告，必得子之文表於墓。」甘泉子曰：「吾夙昧而考，知而考者以子也。夫生人之理有四焉！一曰孝，二曰慈，三曰介，四曰惠。是故孝所以事亲也，慈所以畜幼也，介以立身也，惠以及人也，君子行此四者，而人道具矣。是故观其子，考其状，而近庵之文献足征矣！其曰：『生无矫饰，谭必如其衷。对妻子言，如其对宾客。严重刚毅，非义不敢犯。闭门却坐，环(者)[堵]萧然。非公勿由，乡宾之致，非其主亦勿赴。』又曰：『取嫉凶人，敛身而退。』非立身以介乎？其曰：『敬爱其母，色养备至，五十而慕，扶柩左右，未尝少离。丧则致毁，婴疾弗怠。』非事亲之孝乎？其曰：『教子义方，不以姑息，寔成厥贤，抚养弱昧，以底成立，以宜厥家。』斯不亦畜幼以慈乎？其曰：『家居教授，择取不过束修，期仅以养母，牟乃家。及其教电，捐俸以新学馆；振铎分茶以警惰；课业修，明乡饮酒之礼，以别淑慝；定冠昏丧祭之仪，以范民俗；举射礼，择贤能，以与丁祭之执事，观以先王教人之法；衣冠必俨，以化鄙夷之习；俾出肄学校，入亲宗党。电士发解，肇破天荒，思德不忘，胥与祠祀焉！』斯不亦及人以惠乎？」甘泉子曰：「嗟乎！近庵有子一夔，文行卓卓，犹足为之表矣。而况身备四善，见报如状，不表之，何以为时规哉！」 
　　
　　明希古处士黄公墓表 
　　
　　江右金溪黄生纶从甘泉子游，因讲其世，因乞表其祖希古先生宪则矩之墓。甘泉子曰：「夫令祖之义行，行实存乎家乘，系状存乎铭，履历存乎省志，焉事乎表？」纶曰：「夫表也者，表墓也，表而扬之，将俾后世因表以知其人，因人以卫其墓，其赖孰大焉！」遂表曰：嗟夫！希古，其善士乎！孟子称一乡之善士，一国之善士，天下之善士，希古先生足迹不踰里闾，而志存天下，自其笃友孝谨，丧纪尽志，养修四礼，赈孤贫，化(嚣)[嚚]讼，治桥路，表孝节，举祀典，盖有为王公大人所不能为者。夫今之王公大人，或碌碌循至显荣，平生未尝有一言一行可概乎道义，而与草木同荣枯者，岂不愧於斯人乎！岂不愧於斯人乎！而希古之行义所感动，被荐於抚巡守令，见友於康斋聘君，遂称谓希古先生，而希古之号以彰，所谓一乡一国之善士耶？其天下之善士耶？及考其陈闽寇机务，辞辟召而不居，玩易读史诸制作，则经济之材，文艺之懿，又隐然见矣！徐尚书琼乃至比之陈太丘，可贤也已。后之人过斯墓，见斯表者，盍亦知希古之名之称情哉！ 
　　
　　敕赠文林郎太常寺博士李君配封太孺人楼氏墓表 
　　
　　呜呼！是惟赠文林郎太常寺博士李君配封太孺人楼氏同藏之墓乎！嘉靖九年二月　日，户科给事中李君鹤鸣九皋将奔其母太孺人之丧，泣而告其友程内翰舜敷曰：「吾有雅於甘泉先生，吾先博士府君不幸以弘治辛亥中夏廿一日，无疾而卒，年四十有八。迄今三十余年而未铭。今吾楼太孺人又不幸於嘉靖己丑中冬十六日，年八十有三，而弃诸孤。不肖孤将归祔而同藏焉！子为我求表墓於甘泉先生。甘泉子曰：「吾於九皋太常博士，友也，及为给事友也。表墓也，吾孰得而辞诸？」问其世，曰：「赠太常君讳昙，字子云。子云之考讳成，妣朱氏。成出於彪，彪出於安，安之上世在元，有河南安抚使禄者，家金华之平桥。平桥之族，从宋南渡，来自汴京，累代传诗礼，三世称长者，若曾祖安之端毅庞厚，若祖彪之谨愿淳实，若考成之敬信静默，若高祖妣何之年一百有六而视不乱，曾祖妣楼之理家有法，妣朱之能道邑钜姓之故。」曰：「可以表世德矣。」问其素履行义，则曰：「先君孝友任睦，沈默多智，刚介峻整。幼避己巳处寇之入城也，为负者弃之涂，偶得家逸牛，骑之渡湖以归。据铜盘以戏，邻贼墨面持刀，将取其盘，曰：『尔识我否？』曰：『否。』则取盘而去，不罹害。人问之，曰：『不佯为不识，则我不为所贼乎？』」曰：「可以表其周身之智矣！」曰：「行年十七，私请代季父解军於浔。身犯瘴乡之毒，以舒祖父少子之忧，用能已其祖疾；同行死病者三人，而己独无恙，以来孝感之誉。弱冠省其姑之夫，与族人构隙，方饭，属曰：『幸与吾儿往讼於府。』则弃箸而起，曰：『岂闻君子助人讼同宗者乎？』遂辞而归。不悦於邪佞者，不忤於不善人，亦不喜谈人之短。闻语诘盗某者，曰：『彼迫於饥寒耳！其心未必安。』盗夜匿於室垣，闻之感，尽裂诸谈者之服，而独公之服无恙。党人有曲直，必取成於公，公以数言决之，咸服其心。」曰：「可以表正直忠信矣！」「杜布政按县，先君以里长供役，见之，曰：『彼棱然皙者乾局，可吏令以谕。』先君谨辞曰：『此非小人之志，不欲也。』令以复杜，杜叹而贤之。」曰：「可以表廉介矣！」曰：「家遭己巳之变，日以衰替，吾先君与吾母楼也，身力勤俭，衣食仅给，孝养三世，视诸叔弟，身任其责，委曲取欢，勿或敢怠。叔父不治生则戒之，忿其不听，见不足则周之，绐曰：『贷汝也。』或札记之，先君詈曰：『吾云贷之者，虑其恃此资费耳！岂望偿耶？』取而焚之。及待他姻族亦如之。」曰：「可以表孝友矣！」「吾母太孺人楼也，讳祥，年十七，归我先君。义帅顺听，内外同德。逮事高王姑，高王姑时年一百有五，常口祖父母曰：『妇楼也，必振吾家，吾其与而寿。』相先君，更丧三世，咸尽其情，内外姻族，共相称道。及先君弃诸孤，子男三，女一，冢子鹤年稍长，吾姊十年，鹤鸣七年，鹤翀四年。吾母楼也，适年四十有二，号恸几绝，三四昼夜水浆不入口。及丧冢妇，抚弱孙，视冢子、祖姑之疾，抱持医祷，必尽其诚信，时节蒸尝，必哭尽其哀。」曰：「可以表孝顺矣！」又曰：「方鹤鸣十三年，而遣就师学举子业，有昏惰，则训曰：『尔父所属念，尔罔知自爱乎？』有所与游，益友则喜，虽典衣脱珥待款之，否则重挞鸣也，使必远焉。教子育妇，爱而能严，每戒诸孤毋辱先人。鸣也得进士，为博士太常，以推封太孺人，即以病归侍者四年，则谓之曰：『尔受恩出身十年矣！而多家食，得无以时而图报乎？』遂遣北上，得给事中，以清八府庄场之地，陈时几宜，以竭吾忠。」曰：「可以表慈爱矣！」夫世德以明其本也，智以昭其才也，正直忠信以著其德也，廉介以考其节也，孝友以其行也，听顺以观妇也，慈爱以观母也，夫君子行是七者於家政，阳德五，阴德二，以应奇偶之数；阳以理外，阴以理内，应天地之象。外内合德，夫夫，妇妇，父父，子子，兄兄，弟弟，而家道理矣。家道理，而门祚昌矣。理问楼公必大见九皋曰：「信乎善人之有后也，其在斯乎！」甘泉子是以表之墓，以告来裔。□□□□ 
　　
　　(缺页) 
　　
　　泉为之表，见於世云。 
　　
　　明故锦衣莫千户配宜人苏氏墓表 
　　
　　斯惟苏宜人之墓，甘泉子表之。苏宜人者，锦衣千户玉泉子莫希颜违仁之配，实为充实京师陕西宁州巨族曰显之女也。「曷表诸？」曰：「稽其状，征其善，则可以表矣！」甘泉子曰：「妇行不外见，吾不知其状，知其夫焉！足征矣！粤稽诸状，宜人赋性纯雅，动不失礼。」曰：「其玉泉子正身之刑於乎！」「其事夫也，庄服如严宾，几谏如忠君，药事必躬亲，祷事必以身。」曰：「其玉泉子义行之刑於乎！」「其治家也，入出必量，常服必布，钱粟罔轻，酒浆必躬执。」曰：「其玉泉子勤俭之刑於乎！」「其祀先也，豆笾手不涤不用，祭品身不恭不献，时物祭不荐不以食。」曰：「其玉泉子孝敬之刑於乎！」「其处夫妯姻，小大必和洽，聚谈必节义，称道不失正，与人不失色。」曰：「其玉泉子友睦之刑於乎！」「育教诸子，钦帅记成；长就外傅，行必淑()[矜]。」曰：「其玉泉子义方之刑於乎！」「严及诸妇，必以身帅；慈及庶孽，必如己出；疹危必痛，如切身；臧获衣食必察，如在己。侄如善少孤，必抚之犹子，领乡荐喜甚，犹己子，如爵之初焉！」曰：「其玉泉子慈爱恻怛之刑於乎！是故表正身之刑，可以教立本矣！表义行之刑，可以教妇顺矣！表勤俭之刑，可以教克家矣！表孝敬之刑，可以教报本矣！表友睦之刑，可以教和顺矣！表义方之刑，可以教养正矣！表慈爱恻怛之刑，可以教正家矣！夫如是，则四方之女子闻者，必来取法，是为女子师也，吾乌得而不表诸！」 
　　
　　明故古塘滕君墓表 
　　
　　古塘滕君者，寿官泰子安之考也。子安游从往来於甘泉子，踵门而告曰：「我故宋人也，国初，江浦始迁之祖，则福十公也。创庐於兹，以耕读为业，不求利禄，而高洁焉！自守以朴，实垂裕子孙，世务稼穑焉！至潮五公，十世矣，是曰友才，纯雅谨守，尚义笃信，置田园以为恒产，卜山水以为墓茔。兹古塘，乡曰怀德，违县六十里，东有龙洞，南有赭乐，西有四马，北有北山(睹)[诸]胜。潮五公元配汤氏生我伯考思泰也，继杨氏生我伯考永谦也，生我考永政也，生我叔考永恭也、永昌也，惟我伯考思泰，兄福成、彦德、彦贵、彦缘、彦经，弟彦春别兆，余皆祔潮五公於古塘焉！我考永政遂号古塘居士。惟我显考古塘府君，积德有稽，宽裕慈良也，节度谦和也，处事详审也，务本勤俭也，周贫恤老也，敬恭党族也，封树先茔也。惟我显妣倪氏生我兄彦宗也，继显妣戴氏，咸媲德内助，生泰也与弟彦宏也。考妣卒，亦祔葬於斯焉！泰妻张也，侧室刘也，彦宏妇邵也，男妇李也卒，亦依序而祔於傍焉！泰也继守先业，知成立之难，而保守之不易，夙夜是惧，又以蒙我祖德，荫佑流远，子孙蕃昌。泰之长男则应表也，为国子生；次则应鹤也，学举子业。表生孙世远也、世道也、世通也。弟彦宏之子应科也，亦以国子生任海宁县簿，生世逵也、世选也。兄彦宗之子应举也，亦克乾蛊，应诏也方为庠生，则皆我考古塘府君之裔也。若夫福成也，侄孙应璟也，则皆伯考思泰之裔也。兄彦德也，侄应?也，侄孙世英也、世华也、世征也、世和也，则皆伯考永谦之裔也。彦贵等六人，侄应珝也、应也，则皆叔考永恭之裔也。彦实也、彦宝也，侄应禄也、应璇也、应珞也，则皆叔考永昌之裔也。泰也暮年衰朽，推追远报本之义，捐资募工，整饰先茔，成其昔之所未备者，廓其昔之所未弘者。宗祖、伯叔、父母诸灵幽宅，未有碑刻，将不可以垂世守，惟明公悼而赐之墓表焉！泰也，他日未尝学问，然亦尝事其大夫之贤者矣。惟公其无鄙夷焉！」甘泉子曰：「於乎！吾闻之，子安之在金陵，庶其所谓富而好礼者乎！所谓事其大夫之贤，无所为而为者乎！无小大，无众寡，无隆寒，无酷暑，无敢慢且替焉！虽曰未学，吾必谓之学矣。今之士失名为学者，平日相与谈道德，夸义气，一遇时之炎凉，仅如瞬息之变耳！平生之交，反眼若不相识然，如昔时翟公所署於门者，亦既见之有若人矣！若子安者，不以炎凉，不以始终，不以昔有势而敬，不以今势去而衰，以二其心，吾於子安重有感焉！然则子安其犹贤也乎！吾不知其祖若考，吾知子安，观子安之勤於礼而不变，可以知其祖考之贤矣！夫乌得而勿表诸！」 
　　
　　明赠中宪大夫南京太常寺少卿朴庵张公配加赠恭人雷氏合葬墓表 
　　
　　维嘉靖丙申，皇帝大沛恩诏，制若曰：「君子未用之志，而庆钟若子，效才扬芬，功亦懋矣！尔赠征仕郎翰林院检讨张文盛，乃南京太常寺少卿星之父。敦复之学，有获古谟；淳厚之行，无愧先哲；皓首章缝，发祥文嗣。特加赠为中宪大夫，官如子。金紫之荣，幽阴良慰。乃载命曰：人子爱亲，生荣而殁命；朝廷褒典，广孝以休情。尔封太孺人雷氏，乃南京太常寺少卿张星之母。坤灵启秀，巽质含贞；考敬宜家，惠勤综内；而义方之训，穷达不贰，有和熊啖肉之风焉！兹特加赠为恭人。国典载优，母仪斯著。」臣若水赞曰：「大哉！皇言，一哉！皇心。惟一厥心乃哲。乾坤父母，刚柔合德哉！曰若稽状，惟乃显考中宪公尚质朴庵，承世积德，曾大父载，大父国镇，乃者彦通约久而发，淑质不凡，孝友信义，乾蛊节费，裕大乃家。奉养母苏，务得欢心，群从昆弟，孔怀天显。交游於乡，始终不怠，郭於我殡，恤及孥嫠，口不道人非，身不校物犯，宗姻敦睦，无有或乖。市价称平，人信不疑，或有遗赀，俟至必返，非所谓淳厚之行乎？非有所谓敦复之学，何以能之乎？课教诸子，以正且笃，非敦复有获者不能也。惟乃显妣恭人，生有至性，柔贞婉娩，待夫如宾，事姑如母，茹辛服勤，女工是亲。睦妯娌，和姊妹，御仆妾如子女，丐者王妪，存俾有归。先人祭祀，必竭心力。脱簪珥以资教，身绩纺以率先。灯火荧荧，光达於旦。季星劳之，曰：「吾心自乐，不觉其罢。汝辈读书，能如是乎？尤乎啖之粥糜饼果，以患其瘁。」故癸酉星捷於乡，母不色喜；甲戌星不第春闱，母亦不色愠，故卒能以星成名，学行卓卓，著於词林，范於太学，南北奉常，而进退未艾，以跻公辅也。斯不谓之孝敬乎！惠勤乎！不谓之义方之训乎！和熊啖肉之风，而母仪之著矣乎！是宜其子之才，非但季星之达，而伯昱、伯旻皆有成立，孙男汝桐、汝楠皆举於乡，而楫、?、栋、梅、椿，称贤滚滚。中宪公享年五十有九，太恭人享年七十有六也。甘泉子载赞之，曰：「於乎！休兹，在古有之。乾称父，坤称母，父以生之，母以成之。克刚克柔，厥德允修，联玉同丘，表於千秋。」 
　　
　　明故大中大夫南京光禄寺卿毅斋刘公墓表 
　　
　　大中大夫南京光禄寺卿刘公乾克柔，生成化戊子，享年六十九，以嘉靖十五年丙申三月卒於正寝。天子遣守臣谕祭葬。其长子太学生甫学，与其仲季太学生甫登、甫政，卜以又明年戊戌七月二十六日，祔於厥考友桂翁墓次，与元配蒋淑人合焉！甫学来请表墓之文，而大司徒桐溪公、钱公促焉！甘泉子曰：「於乎！毅斋！毅斋素知我、敬我，我友也；亦知敬之，盖孝敬人也、勤能人也、惠爱人也、文雅人也，吾其表诸！」或曰：「子曷不表其世系焉？」曰：「有谱。」「子曷不表其履历焉！」曰：「有状。表也者，表表也，吾撮其大者而表之，耀厥美焉，斯已矣！闻之毅斋公尝讲其世曰：『维我高祖讳信之府君始家江阴，曾祖讳公义府君，显祖讳彦皋府君，显考讳僎友桂府君，积德累庆，以传於予，予敢不学以光厥世。』」或曰：「惟时马驮之洲肇建，靖江乃游兹学。少有颖质，甫年十三，已亢文儒，念友桂翁以粮正偿逋破产，於是奋励三年而业成。戊午领乡荐，己未登进士，是破天荒。辄大理观政，谋以归省，遂奉二亲如京便养。二亲既归，母薛讣俄至，哀恸感人，奔考之丧，咸中礼则。鸿胪考满，捐己妻恩典，乞貤二亲，遂赠中宪，恭人是荣。载加三品，太中淑人，斯不亦孝矣乎？筮仕户曹，督饷输边，无怠职思。管仓於淮，奏革军斗，至於二百。提督京厂保涿诸卫，时其收放，积弊乃革。运饷三关，奋虑勾稽，不遑暇食。四方会输，旬月万石，三储以盈。敕总蓟州永山海军储，益励尽瘁。抚臣立传，以章其能。及遭瑾毒，械逮诏狱，罚米六百。或说千金可以自免，公以死守。起补武选，厘正选格，宿弊乃清。爰陟南大鸿胪，奏肃大臣失仪，新其衙寺，及正光禄，志簿正祭，弊端以祛。奏革供应煮酒十万，改造北寺，免十倍之费，除太剧之役。公所谓廉且能者非耶？」或曰：「公性度开豁，气宇闲雅，行己坦率，恬无机心。勤道义，广交际，乐施予。破券以捐重赀，割产而济贫戚。斯不亦惠爱矣乎？博聚书帖，名公词翰，插架充栋，即口成诗，不经苦思，言亦如之。直谅自遂，不面匿怨，不拘新故，必致殷勤。居官三纪，不随家累，自引遂归，喜得(矌)[旷]止。别业邑东，田宅园池，可钓可浴，可咏可诵，散逸适情，优游卒岁。分业诸子，不以婴怀。病革，召继室周曰：『吁！尔无忝於前踪，尔惟终。』召嗣子学、登、政来听吾决：『汝於后事，其无饰於虚器，汝世勿忘予诫。』遂卒。若是者，谓公之文雅非耶？」率是四者，众善具矣。是故甘泉子表之以见於世，俾凡过其墓门者，知公之大都，犹将想见其人而起敬云。戊戌七月二十二日 
　　
　　明南京守备司礼监太监丘公墓表 
　　
　　嘻！此前南京守备司礼监太监丘公之墓乎！甘泉子曰：「古有之：『同声相应，同气相求，同明相照，同类相形。』孔子有教无类，孟子称出乎其类，拔乎其萃，岂特圣人然哉？尺有所短，寸有所长，夫物则亦有然者矣，而况於人乎？而况於君子乎？古之人，吾不可得而见也；今之人，吾不可得而尽知也；若前守备丘公者，其殆出其类而绝长者乎？公讳得，字惟学，别号静斋，又号紫泉。紫泉者，本其所生之地也，世为保定新城人。成化十八年，宪朝录入内府近侍，历升内官监左监丞。孝庙送内书馆读书，受业於翰林王公鏊、刘公忠，为本监书办。及司礼监太监傅公容奉命来守备南京，以公为门下，奏改公南京司礼监书办，历升太监，特赐蟒衣玉带。寻奉敕南京守备，调御马监太监，敕转守备凤阳，兼受胸背蟒衣三袭。嘉靖改元，复南京司礼太监，休致。当公之在内府也，公则不外言内事，人则不知。其在凤阳南京也，公则行乎无事，人则不知，而但乐其德。公既闲居也，闭户扃钥，深居简出，读书好学，老而不倦。公卿大夫士，非知者莫到其门，到则非停车久扣其门，门亦不开，莫见其面。天性朴直，动静简默，言诺不贰，与人不疑。苟非其人，未尝轻与之群。一切声技之事无接於聪明，恂恂如儒者。」甘泉子曰：「嗟夫！天下古今之人，其尽可以类求耶？若紫泉公者，其拨乱反正之功，未知其於郑众何如？其犯颜敢谏之事，未知其於吕强何如？然而其心其行则同之矣。使得若人者十数在人主左右，则所以旦夕承弼以养其德者，岂尽出於士夫荐绅之下乎？其好学不倦，闭门寡交，岂尽出於仕而失守，流荡忘返之士之下乎？其朴直简默，言诺不二，岂尽出於躁妄反复之流之下乎？其服用俭约，岂尽出於食前方丈，声技满前，放侈之儒之下乎？是故予尝观人於天下，不敢复以其类求之矣。夫微显阐幽，盖自古已然也，余特为表而出之。」戊戌十二月十六日 
　　
　　泉翁大全集卷之六十四 
　　
　　文集 
　　
　　门人新安洪垣校刊 
　　
　　墓表 
　　
　　明故封奉直大夫南京刑部浙江清吏司员外郎柯公墓表 
　　
　　　　　　高祖天乙，　曾祖昌容，　祖淑荣，　考璟。 
　　
　　泉州南安县三十九都朴儿?之麓有墓焉，为安平柯氏曰仪尔范之藏。尔范号西田子，人称之曰西岩君。六岁丧父璟，依母林为命。聪慧过人，幼能觉族人之饼毒，以归告，试犬，犬毙。母乃与归，保养於林氏。长乃还，业不能适二百里离母侧。善养母志，事诸舅，无间内族父兄然，匮或为饷，死或为殡，负租或为之偿。母侄察被诬死罪，则为出赀，殚力救免之。令仆者持五百金商，货没於江，归以告，无愠色，曰：「汝遭幸无恙乎！」仲子实卿荐於乡，於春官，捷报，见客无喜色，敝衣姁姁，若素有之。不苟取於佛寺之基，亦不苟与於方外之营，不戚戚贫贱而汲汲於富贵。以子实卿贵，封南京户部主事承德郎，加封南京刑部员外郎奉直大夫，积德之报也。人以为荣，西田子若固有之。西田子生成化甲辰，卒嘉靖丁酉，寿五十四，葬以又明年己亥三月　日。病革，顾其配黄宜人以泣，黄问所欲，曰：「吾得甘泉先生表吾墓焉，足矣！吾目瞑矣！」或曰：「是曷取於甘泉子哉？为其文欤？才辩欤？智能欤？名位欤？世之以文辩智能立取高位者多矣，而西田子不之取，彼甘泉子者，世之君子所睥睨欲摈之者，而才辩智能无以踰人，位旅旅在人后耳！而西田子乃独违众而慕之。将死，真情也，犹愿得其文以表之焉！则其平生人品识趣可知矣。噫！若西田子者；诚使仕而至公相，则其所取所举，以人事其君，以共成正大光明业者，孰不可至哉？如使古之伊、傅、太公之流而不遇，则亦海滨田野耕钓之叟耳矣！古今之人品，其可一一能自表见於世耶？」甘泉子曰：「西田子盖三代之遗直人也，闻之黄子淑清氏，莲峰子之所善也。吾表之哉！吾以自附於圣人微显阐幽之指。」子三人：秀卿、实卿、奇卿。秀卿，散官；奇卿，有奇质；实卿，笃实士也，从甘泉子讲圣贤之学，今为刑部郎中，能其官，以显扬其世云。 
　　
　　明故处士善山程君墓表 
　　
　　婺源善山处士廷用文才者，香山望也。生成化己丑十月七日，卒嘉靖庚寅十二月二十三日，寿六十二，以壬辰九月十五日葬於降仙桥之原。其配俞孺人，为宋高宗附马之裔望也，语其长锐曰：「吾生尔兄弟二人，女姊妹二人，不幸而弟钿早殀。尔从甘泉先生游，虽忝太学，居上游而未第，未能显光於尔先人，尔盍求先生之文以表於墓，存殀有光焉！」甘泉子三辞之，锐三称母命以恳，期必得焉！甘泉子喟曰：「母於是为贤母，子於是为孝子矣。吾其表诸！然亦有所本之也乎？其族子瑚状则有之。孝友乎？」曰：「然。」「行义乎？」曰：「然。」「惠爱乎？」曰：「然。」善山本静庵仁源，笃行好善，勤俭逊让。仁源(笃行好善，勤俭逊让)本绍宗。绍宗本盈大，盈大本文礼，文礼本宗仕，博雅高隐，倾廪赡饥。宗仕本楚翁，楚翁本遁，袭都镇，罢兵仕宋，为户部尚书国子祭酒上柱国。遁本全皋，全皋本湘，与兄澐起兵拒黄巢，为州将，镇婺源。湘本文季，从吴明彻死节於周，赠开府，谥威悼。文季本灵洗，起兵御侯景，仕陈至将军都督，封公食邑，赠开府，谥忠壮。而十三传本晋元谭来为郡守，家斯邑焉。溯厥积德胤庆，遥遥华(胃)[冑]，尚矣！是故明其本矣。嗟惟善山之生，与兄英才外支户役，内理家政，惟怡惟柔，天性笃至。静庵早世，事厥母项，曲尽承顺，轻财乐义，养志好施，桥梁渠路，费金数百，务以悦亲。是故明其孝友矣。岁饥应贷，不问偿否，子母券焚，数贷不悔，故其恒言曰：「天为民生财，非使我独厚也。一葛一裘，一饔飧外，皆众得公共者，吾特时为给藏而已。」县官劝赈，将荣以官，则曰：「赒穷，吾分也，奚以劝为？奚以荣为？」夫尚德不荣官，是故明其行义矣。俗不信医，庸乃杀人，乃语锐也，谙医施药，多活一方之人，咸知爱敬。善山卒，则吊哭之曰：「嗟！仁人也，天胡不留以惠我人？」合族三里彰睦、香田、香山，共存宋祖地，曰降仙桥者，感乐以窆之。善山病亟，俞哭曰：「子孤未孙，为善终无报矣。」许翁梦天神语之曰：「尔婿程锐施药有德，将为乃考得城，城於蛤子上。」蛤子者，所葬地形也。越三载而生四孙，人曰：「为善之报，将在兹乎？」是明其惠爱矣！夫德惠感於神天，诚之致也。君子懋所本，而又有此三者。甘泉子是故表而出之。己亥三月十七日 
　　
　　明故赠监察御史桧亭钱君配孺人徐氏合葬墓表 
　　
　　於戏！是为赠文林郎浙江道监察御史桧亭钱君，孺人徐氏合葬之墓乎！厥子?从甘泉子游，恳表焉！於时壬辰，举进士矣！及授抚州永平二推官矣，而声闻翕然，交荐起取矣！授监察御史矣！推赠二亲矣！而吾表未成。或曰：「迟。」曰：「能事固非逼促，四年何迟焉？」表之。桧亭君，嘉靖甲午夏六月辛酉，没於正寝，丙申冬十一月辛酉，葬於狼山乡仓南之原。或曰：「表何表矣？」曰：「太上表畜德，其次表媲德。以畜德者其世，以修德者其身，以媲德者其室。」曰：「曷征焉？」曰：「征诸状。状称维钱世家扬之通州，粤稽五世，曰福满，曰仲德，曰大宥，皆戢耀笃行。祖曰思祯，敦厚力田，裕其家。父曰叔惠，愿且有为，承大厥世，弗泄厥隆，斯非其畜德之厚之征乎？状称君厉学苦行，优廪上游，母病吁天，身代股疗，丧葬哀诚，是故人谓之孝。推产以救兄，迸力以植弟，纠?以利族，是故人谓之友。厥丞松阳，协尹署政，惧豪右，捕矿贼，塞利穴，散闽寇。是故人谓之能。飘然致政，当道莫留，是故人谓之清。乡饮弗能致，贫乏不能困，施贷而如遗，慕贤如不及，是故人谓之义。闻?之举，不色喜，推归空篚，则喜色，是故人谓之雅量。斯非修德之素之征乎？状又称君之元室徐也，曰福祥，为通世家曰华之女，端静秀慧，纯懿警敏，克配君子，工组刺，洁苹藻，和妯娌，厚姻族，严训饬，惠妾御，左赞右翊，曲尽妇道，是故人谓之贤。绝纷华，谢游观，寡童婢，是故人谓之朴。奁侄女以己床，或娠告忌，与之不顾，是故人谓之达。斯非媲德之良也乎？夫斯三者，诸皆足表尔矣。」甘泉子曰：「众懿联具，微而弗彰，可乎？矧侍御君之贤，折节向学，於予有雅焉！矧夫上观所自，下观所嗣，中观所诣乎！是故表畜德，昭善继也。表修德，昭全归也；表媲德，昭刑於也。故善继而世德作仇矣，全归而人道不匮矣，刑於而家道攸齐矣。是故表之，以昭於其后裔，於其世世。」
  </div>
  <div class="pagination">
   <a href="泉翁大全集_page108.html">
    上一页
   </a>
   <span>
    ...
   </span>
   <a href="泉翁大全集_page104.html">
    104
   </a>
   <a href="泉翁大全集_page105.html">
    105
   </a>
   <a href="泉翁大全集_page106.html">
    106
   </a>
   <a href="泉翁大全集_page107.html">
    107
   </a>
   <a href="泉翁大全集_page108.html">
    108
   </a>
   <span class="current-page">
    109
   </span>
   <a href="泉翁大全集_page110.html">
    110
   </a>
   <a href="泉翁大全集_page111.html">
    111
   </a>
   <a href="泉翁大全集_page112.html">
    112
   </a>
   <a href="泉翁大全集_page113.html">
    113
   </a>
   <a href="泉翁大全集_page114.html">
    114
   </a>
   <span>
    ...
   </span>
   <a href="泉翁大全集_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
