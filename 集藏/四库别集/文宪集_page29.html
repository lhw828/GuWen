<!DOCTYPE html>
<html>
<head>
    <meta charset="UTF-8">
    <title>文宪集 - 第 29 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文宪集 - 第 29 页/共 29 页</h1>
    <div class="content">　　鸳鸯离
　　结髪成昏期白髪谁道鸳鸯中道拆妾身虽作土中泥妾防长与君同栖娶妻只为多似续妾有三儿美如玉愿君勿娶全儿恩一娶亲爷是路人
　　病痁新起
　　歳在彊梧大渊献独蛰衡门悲逝景疟鬼胡为苦见雠使我枯肠益凄哽初疑筋骸稍钳束引臂嘘呵絶驰骋须臾颤掉力弗禁齿牙下上声相并防戎虽有狐裘温冼何殊氷筋冷寒衰热壮惨尤极百束薪蒸燃九鼎煆膏铄髓无不到髙及头颅卑脚胫四支似石下深潜一气如尘寄寥逈自怜性命此日捐孰料平宁在俄顷起来盥濯把明镜冠带临风且重整扶藜忽过百花园无限晴芳到隣杏燕支瓮暖蜡凝春锦绣机翻红晕影谁将生火镕艳阳满树无烟光颎颎更疑神女防宓妃燕罢瑶池酒初醒血色罗裙尚舞风向人却妬晨妆靓对此闲愁尽敛藏有似投簪访箕颍谁知鬒髪緑如云转目霜蓬已埀领多少东华尘土客营营至死无由省韦平荒冡生黍苖褒鄂枯髅宿蛙黾无花必用强追寻有酒何妨长酩酊题诗一笑鬼应闻定引川妃安溟涬
　　阳翟新【声同】朱定甫赋【四首庚辰春作】
　　别苑蘼芜防小花平洲赪蔗开轻牙春风如水极揺荡流入天涯不识家网轩栖尘逺凝纸青鸟不来红树死雄鸾雌鹊此日分惜杀娇防过遥渚隔帘花影望微月鸾桥似度龙绡韈倐无忽有情柰何泪洒杜鹃枝上血碧箫曲歇粉痕灰红脚蛛丝结镜台望极官河斜雨外时时疑是翠车囘
　　黄雀风长雨洗枝丹鱼出水赤光肥遥天寥海絶行迹翠减红销知为谁曲阁香凝龙气暖腻叶蟠花带云浅正是双蛾巧唤愁欲断应凭胡燕剪滴泪和泥封锦书书中一字一行啼莫恨鲤鱼红尾短随波好送到辽西蹙衂鸡头徒若沸绀房莲子光细细折莲寄远被丝牵舞鸾却识莲中薏
　　露渍银牀金索冷明月不言星靥靥御街朝马响缨铃防树梧桐鸦影淡暗拭衰红出绮房无心宫额贴花黄秋裳未结鸳鸯缝交刀裁破一帘霜昔日翠翘今白葆可惜韶容镜中老纵使青天不解愁凉榭芭蕉泣秋晓兰烛啼红愁夜阑江南清怨属哀弹挑鬟斜凭玉栏干报道金笼鹦鹉寒
　　镇帷犀重鲜室温白天碎碎玉花纷开云母不知夜帐结流苏散锦文盈盈小妾被流黄抱瑟升楼发浩倡铜龙漏极曙光动驩絶竟忘寒夜长只恐愁红向春死不死应须探春髓龙刀切纸印氷花贴在九华頳壁里冉冉南光走冷圭梅含春影与云齐青丝玉壶具顦顇井底生尘却解携
　　七言律诗　【凡四章】
　　和王内翰见懐韵【并序】
　　余与王君子充旧同乡逮入国朝同官翰林同总裁元史史成子充出使甘肃又使西南夷久而未还余寻以年髙纳禄归金华独防山水间追数平生故人未尝不深念我子充也去年其子绅以子充徃甘肃时道上寄余诗二章求和久未能成今圣天子敷大惠于四海与斯民更始蛮夷之长庻几感化请罪阙下而子充亦殆将来归耶此余之至愿也次其韵以致斯意以示知子充者洪武十三年七月十一日同郡宋濓
　　帝徳如天覆万邦定期归棹到龙江竒才不换金城百宠命当簪白笔双喜极欲持如意舞醉来应使软舆扛此情纵切何由遂吟对西南月满
　　才名老去惬休官圣泽髙深只自欢侍宴每容亲绣衮从逰偏许近和銮久知琛贽来殊俗渐喜寰区洽治安惟有张骞犹未返玉闗秋早节毛寒
　　王内翰诗附
　　芙蓉峰下是乡邦未许归帆泝浙江天下文章宁有防斗南人物恐无双心期久与三乘契笔力真能九鼎扛投老著书浑不倦颇闻中夜坐灯
　　同门同里复同官心事相同每共欢衮斧并操裁玉牒丝纶分演直金銮名齐伯仲吾何敢义重师资分所安重防定知头更白肯令歳晏旧盟寒
　　和郑博士见赠韵
　　秋霜染得鬓成丝祗为烟霞劳梦思谁料杜陵埀白髪得同郑老合期荷衣荇带烦新制涧草岩花逞故知便欲从君同防检归裁氷茧写成诗
　　走笔送金贤良
　　飘零已觉二毛侵且向西风问苦吟蜃雨蛮烟十年梦龙韬豹略一生心星埀钟阜知天近水入秦淮似海深不是秋帆连夜发典衣呼酒共登临
　　七言长律　【凡四章】
　　思春辞【丙申春作】
　　美人别我城南去几见楼头凉月生南浦沈书寻素鲤东风将恨与新鸎丁香枝上同心结九曲灯前白髪眀花托芳防随鹊梦草移愁色上帘旌物华半老燕脂苑春影轻笼翡翠城歌扇但疑遮月面舞衫犹记倚云筝因弹别鸐心如剪为妬文鸳绣懒成宫烛不啼偏有泪湘桃无语自多情岩南树密晨乌集江北潮囘暮渚平幸有梦中能聚首唤醒恨杀短箫声
　　和郑奉常先生防集诗韵
　　我生空负月临奎【余生辰月直奎宿占者为文学之神】文学何曾遂昔期栁子未成非国语匡衡徒患作人师探珠赤水欣同调结屋青萝得所依泉石要为中世托姓名岂料九重知东西御馔尝分赐出入天门更不疑虎籞秋严威闪闪龙楼日转影祁祁年华自觉随流水造化谁言类小儿别梦屡形分讲席归田一似旧防时常随采药衣霑雾防度寻花屦带泥投老幸知同臭味此生端不慕轻肥芳筵夜秩桮行数绛烛春融客醉迟一代耆英都在坐百年文献欲还谁独怜邺下支离叟莫鬭长安絶妙辞頼有西风吹酒醒搔头向月谩赓诗
　　和苏编修防东明山诗
　　东明胜槩实佳哉图画天然八面开云影入帘纷似絮峦光染袂緑于苔学书犹忆临池写采药曾经带雨栽祗为鱼龙期变化致令鹤互惊猜数茎白髪虽侵镜百链丹心不作灰中使传宣承顾问东朝进讲每低徊月移禁掖藏书署花压瀛洲视草台岂意衰龄霑异渥因兹胜赏得重陪丁宁杉桂无竒句约束溪山属骏才倚杖指林寻故迹赐衣湿雨借新焙名编逓玩丛如笋嘉卉当筵粲若杯松防沿行且偃山禽窥客去仍来但知笑齿时频启何事愁肠日九回寄语山灵休厌我防花莫待作诗催
　　和刘先辈忆山中韵
　　忆昔山中链九阳山头旭日正苍凉凤笙吹暖云中火龙药凝成鼎内霜灵戸启扃森虎籞中房持防混桃康山分秋色侵氅蜗学天书篆败墙五鸟花开呼鹿守千龄桃熟逓仙甞伐毛定欲追神女歌凤谁能笑楚狂种得神如盎大养来瘦鹤似人长楼延虚颢殊庭上树蚀苍霞曲瀬傍劒气尚堪吞鬼伯诗防端合起貛郎但求脱粟三升饭肯负眠云六尺牀洞雪成浆烹日铸海苔为纸写风将举头便觉三山近小大俱防百虑忘
　　七言絶句　【凡八章】
　　题送别图
　　使星一防照闽堧驿舍春浓酒易干官栁似知离别意故将翠缕拂雕鞍
　　题隐居图
　　楼台倒影浸虚嘉树擎寒不尽青何日过桥分半景傍云同筑草亭
　　题长牧溪五燕图
　　谁描乳燕落晴空笔底能廻造化功髣髴谢家池上见栁丝烟暖水溶溶
　　题长白山居图
　　满地云林称隐居燕泥汚我读残书五更风急鸟声散时有隔花来卖鱼
　　题张子璿画林泉幽趣图
　　翩翩公子实仙才【天师之子】笔下云泉泼翠开若是人间逢此景定应呼作小蓬莱
　　宜兴强如心避地而归扁其居曰复初斋来徴余诗【二首】
　　昔日搀抢照五兵今时喜见泰阶平春风緑酒扶残醉斜立官桥听早莺
　　避地归来景物迁白烟凉草思凄然摩挲为问庭前树不见苍髯已十年
　　送叶明府之官郫县
　　文章才子之官去见说郫筒酒正醲饮罢细观循吏传莫縁山色忆芙蓉
　　哀王御史【并序】
　　乡先达监察御史王公余庆字叔善仕元至正间赫赫有声持节广州卒且之矣后为乱兵所发三衢徐焕自韶移守是州而东阳赵侃方知印广东行中书于是合谋改城东悟胜寺之原寔洪武庚戌三月三日也予因从侃请大篆其爵位姓字刻之墓门复为诗哀之哀之所以叹乡学之凋谢而斯文之无系也焕字炳文侃字希贡皆义士云诗曰
　　剪纸难招御史防蛮烟瘴雨但空坟纵然有石题新篆谁守扬雄死后文
　　四五言长短句
　　猗欤诗【有序】
　　猗欤美君子也君子谓奉常呉镇卿镇卿蚤以文显使于金源不辱君命故作是诗也
　　猗欤君子在括之阳餐然其章有玉其相厥声孔扬声之伊何如岩之峩峩不刿不颇屹立而弗阿塞庭逺而其势绵如酣如连如贪噬我中区君子扬扬为天子使诞敷皇灵以詟其类彼何人斯是絷是维不虞其无知彼何人斯是维是絷不恤其无拂我金其躬我赤其我节之崇以迄于终皦尔之行孰能尤之真尔之刚孰能柔之防麟之冲冲兮鸣凤之嗈嗈兮我思君子维邦之容兮　猗欤九章六章四句二章章三句一章五句予谓作诗必本于三百篇自李陵专于五言歴代因之鲜有复于古者晋魏之间虽有作者音节韵趣亦有难于言矣方与刘先生伯温同倡千古之絶学适呉从善以其逺祖墓铭求题欣然援笔赋之从善有文而又能不忘乎先如此其亦贤子孙也哉
　　云寓轩诗【并序】
　　龙虎山錬师张君仲毓嗜学而攻诗尤善鼔琴尝汗漫游于湖江自谓若白云出入空谷杳无定踪遂以云寓名其轩命弟子上官若冲来请余言夫肤寸而起倐然羃乎太虚者云也英英份份资一气之流行固凝而聚矣已而飘忽乎东西敛迹藏形类若不知所之此无他云无心也方外有道之士茹术餐霞捐去尘俗之累翩翩然御风而逰间来无所絷去无所系絶如云之寓乎太空此无他亦无心也仲毓取寓云以名轩不亦宜乎予闻至人不物夫物然后能齐于物仲毓自比于云善矣而未免物于云也物于云则有碍有碍则不虚不虚则灵明不通矣我不为静而动何形焉我不为动而静何容焉是则动静一如也我不为云则夫巻也孰从而舒之舒也孰从而巻之是则巻舒亦一如也仲毓试澄心黙坐存神于郁罗萧台间冲漠无朕而万象森列其中而吾神未尝形也未尝形而云果孰寓乎予当约仲毓逰金庭委羽之墟勺松华泉擘麟脯而食之且请仲毓出琴弹白云之诗琴调清越羣仙或有骖鸾来听者矣寓云与否非所敢知其诗曰
　　云溶溶兮无根倐聚忽散兮不知其门变化罔测兮契乎道真龙虎名区兮列仙之伦剪云制衣兮结云以为神超然高洁兮日与云而相隣步虚九天上兮不沾世氛水火交媾兮日月吐吞云兮云兮予寓尔以终其身
　　五七言长短句　【凡四章】
　　蛟门春晓图歌【并序】
　　句章王君景行嗜学好修之君子也其所居曰蛟门正临大海巨涛舂撞顷刻万变平旦东望霞光烛天红日大如簁【想里切竹器也】冉冉上升诚海东第一伟观也王高士叔明为作蛟门春晓图景行出以示予使人飘飘然有凌三山跨十洲之意故为赋长歌一篇而于神仙之事独多云其辞曰
　　瀛海无垠波涛吐吞涵浴日月叅契鬼神怪山如云自天坠万丈壁立蛟为门南有金鸡之俯啄北有猛虎之雄蹲值狞飚兮奋扬束怒潮兮腾奔掷玉毬兮干霄洒轻雾兮飞尘雪山氷崖之可怖可愕兮帆樯簸荡不可遏恍疑下上于星辰晨鸡一鸣海色白层霞绚彩光如璊纵横闪铄缚不定海神推上黄金盆灵境飘揺在世外髣髴直至扶桑村何人结屋于其间云是甬东才子开琼闗云间吹箫双鹤下坐聆环佩声珊有时共谈三十六洞之秘笈緑文赤字可以镌苍顽猿拾花兮春片鱼泳昼兮晴湾日媚嫣红桃防点风入凉翠松翻翻中襟濯尽万斛之黄埃兮不知声利是何物便思紫府跻真班黄鹤山人列仙儒九霞为冠青绡裾手提五色瑚株幻出一幅真形图令人毛骨动飒爽思乘灏气超清都清都中有十二楼徃来尽入琼姬俦金符玉节锦臂韝白台度曲弹箜篌双成按拍歌莫愁我愁正孤絶我兴欲飞越矫首东望神光发蓬壶春残瑶草殷麟洲芝生翠环结我爱仙人蕚緑华面如莲花双鬓鸦几年相期饭胡麻至今不来云路遐何须龙虎鼎中求丹砂何须天河稳泛牛斗槎但令坎离交媾翻三车气毋不动生黄芽我赋蛟门歌细看铜狄时摩娑长绳孰为覊羲娥白石应泐金还磨不学长生将奈何不学长生将奈何
　　东雒山房诗【并序】
　　东雒山房者上清羽客周君雒之隐居也雒字彦博而能文其先居伊雒之上故彦博以雒为名而又以东雒扁其居不忘乎本也葢彦博之先南迁广信者多歴年所矣虽然彦博学神仙之道者也他日披丹霞乘青鸾北升嵩高之颠而俯瞰旧乡宁不重丁令威之所感乎金华宋濓赋防仙之歌使书山房之素壁云歌曰东雒山人羽为衣腰悬宝剑光陆离超然乘天防旷荡八极随飚驰俯视嵩髙三十六一一秀出紫金翠羽之华芝中有少室八百六十丈颠倒元气涵晨霏毵緑毛仙濯足清泠渊见人不肯折腰拜手掷绿黍散作天花旋天花旋舞连娟玉女从东来头戴云翘足跰试持秋帛捣寒石中夜灵响凄紧如霜弦不知龙穴有石髓太乙月鼎将同煎劳生任飘忽谁复相留连天鸡一鸣天下白齐州九防凝青烟朝防瀍涧之灵泉夕潄伊洛之寒川虽知城郭尚依旧华表鹤泪应千年大江东流浴龙虎丹光掩月夜吞吐故乡何处久不归人间一笑成今古三素云高不可攀仰见羣仙出没于其间勿使明镜凋朱顔顾我魁礧徒无由扣琼闗我不能鼻息吹虹霓顿挫万物归新题我不能白昼兀坐惜居诸时翻枯竹除白鱼但得三寸舌赤如莲花净于雪髙谈蕊珠经旦夕声不絶声不絶造徽芙蓉峯前金虎要人骑山人当相求飞飞腾太微共持瑶华玉管凌云吹
　　赠虎髯生诗【有序】
　　至正壬辰春勾椉张辰谓余曰虎髯生者白凤山中人也呉姓名颊有髯类虎髯人争称为虎髯生生自幼有大志读书不为章句大义通而已作诗出竒语惊人至壮气愈髙岸忽无所惮不事事与世多不合常慕古豪杰为人遇邑中大繇役隂以兵法部勒见髙山大泽便指画为扞御之规乡里小儿众相揶揄之先达士则曰此固狂生可进有为者也然以礼自守为顺子为悌弟悉无惭色尤善近师友道在是不复计其年之崇卑便折节相尊事以故士类稍归之时中原兵动东郡李侯辟为行军司马使者凡再返生送使者曰为予谢李将军方天下多故莫府得十倍才功犹半之我素疎加以闇劣即偕使者去无益万分豪幸勿复来明当入深山矣无几有言生于行丞相府丞相属以徼廵之职且召与语生自度丞相决不用其言乃不受更制竹皮冠服大布衣以自隐暇日窣窣然行松风中遇酒辄饮饮少亦醉醉便击节自歌人莫识其所存何如也辰既为之传生闻先生以文章名欲求一诗以自张幸勿为生靳予笑谓辰曰有是哉虽然辰不妄人也其言良信援毫赋虎髯生诗诗曰
　　虎髯生鐡铸形金铸声双睛闪烁如怒鹰东飞欲尽三韩地西飞要絶康居城刺刺论世事满口吐甲兵于焉栫长图于焉建交营地聨大牙霜月苦天控虎口防云防若笑我言狂我醉勿复醒十万生灵定虀粉夜半鬼燐烧空青南方大诸侯闻之心胆惊便遣使者持弓旌招之至麾下泄此气峥嵘生出谢使者人言慎勿听逃入积翠巢崚嶒身衣鹿皮明首冠竹箨撑窣窣起向松风行虎髯生狂似李麄似彭何不执取红牦丈二鎗【叶】搴旗斩将声谹谹
　　镊白髪【二首】
　　白髪如青草剪已竟还生草青能变白髪白不复青人生须知防有尽紫马防钱沽酒倾
　　昨日花如绣今朝花作尘人身一如花何为长苦辛古今富贵皆黄土唯有青山解笑人







　　文宪集巻三十二
</div>
    <div class="pagination">
<a href="文宪集_page28.html">上一页</a><span>...</span><a href="文宪集_page24.html">24</a><a href="文宪集_page25.html">25</a><a href="文宪集_page26.html">26</a><a href="文宪集_page27.html">27</a><a href="文宪集_page28.html">28</a><span class="current-page">29</span>
    </div>
    <div class="pagination"><a href="index.html">返回目录</a></div>
</body>
</html>
