<!DOCTYPE html>
<html>
<head>
    <meta charset="UTF-8">
    <title>牟氏陵阳集 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牟氏陵阳集 - 第 13 页/共 17 页</h1>
    <div class="content">　　钦定四库全书
　　陵阳集巻十八
　　元　牟巘　撰
　　启
　　通湖南王帅漕启
　　星临一道载瞻帅节之严云戌两冈实教条之近未遑受约束而诣大府乃辄事竿牍而效小夫某官伟望骏隆宏规开济绿竹之歌瑟僩文章由道学而来虹玉之贯孚尹忠信妙精神之蕴自先朝之茂简掲华贯之瑞仪歴上三丞皆第一选史筵屡入夙资殚洽之长省户重来独秉清通之识绣斧益光于七聚油憧旋倚于十连鳌峙仙班使三山其屹若龙収甘霔如四海之望何方自适于考槃之余盍亟还于访洛之后云开衡岳划见祝融石廪之余野濶洞庭好张咸池钧天之奏果驰骊驾来问熊湘福星出虚危间一方幸矣金文聚丁卯嵗多士翕然况兼帅领之崇尤系顾忧之重中权后劲威惠刜劘二矛重弓气势聨络乃跻华于戎萃仍晋直于尧章虽太史之在长沙寜有滞留之意然申伯之式南国宜酬屏翰之功便径陪碧落之从班行遂纉金华之相谱某山樊弱植疾疢余生束带立朝久负空餐之愧止弋为武误叨乗障之行良切凌兢幸依廵管亟禀令于道涂之次尚懽顔于庇厦之间黔之防巫之磻敢鄙夷于逺俗水之汉星之斗第翘企于下风
　　通湖南李仓启【义山】
　　同师文靖之门夙钦先契假守武攸之郡幸使家属涓上日以建台阻顺下风而伏谒亟凭贽椟以闯贺牀窃以慕李元礼以造门自言上世闻苏孺文之行部喜有二天何敢挟故于平生所愿受容于今日幸哉晚陋有此际逢某官诸老渊源奕叶文献永嘉响振复闻正始之音双井味髙指入江西之派践扬中外防蔚西南刃弗顿而硎若新火洞然而玉不烬重来省户笑看元都观之花尝从郾城快写平淮碑之草肤使屡驰原隰之辔番君最得江湖之心宁屑领于钟官乃自怡于珍馆虽英猷之少郁然伟望之益隆野渡方横坐阅秋水落霞之观浮云尽卷划开天柱紫葢之峰乃起郎潜来宣上指乡邦绣错既便观风农扈金穰又开嗣嵗炜星驰于龙节淑春满于熊湘太史公平凖之书伫闻治最真法从甘泉之槖即上禁途某单见冥闻孤根弱植立本朝而甚腆人谓斯何得支垒以焉依天其或者甫问戍楼之役适严轺传之驰十三星之在渭南是为仓廪千万间之庇天下尚记帡幪
　　通交代杨寺正启
　　冠惠文而率属乆傒归期弋止武以名邦猥当补处出入相为于先后交承实托于云仍况忝通家敢稽用贽某官伦魁夙望善类夏盟凖周易作太后世子云之学约春秋作史记平生司马之书盍自编摩径排胶轕士皆咋舌畏汉钩党之累人公独诵言数唐军容之误国天王明圣世道清夷追三代之英方晋陪于议礼防六朝之旧乃屈賛于征谋大夫同升少府出节是宜在论思之列俄特膺临遣而来宣布教条犹是黄龙之诏作新风化一如白鹿之规揉以和平兴其孝秀卖刀相语我始讐由公亲骑竹成羣昔未来时汝弃更歌麦熟共爱棠隂人人传续志之编字字皆最善之实安得结軰数十尽令天下之苏愿借防君二年姑听道旁之请越既懋赐金之典便盍归羣玉之班表用而为公卿葢具存于故实决狱而传经谊顾方重于儒生乃屈仁人俾司邦谳秦尚存其一巳洗深文尧曰宥之三更观定力况近世诸公之大用多自理廷而中兴吾蜀之类元尝跻揆路是姑寄径可但持嚢某誓慕方深污朝良忝周章野鹿雅难着于冠绅歴落饥鸿或自谋于粱稲补外稍谐其本趣瞻前幸有于良规所望旧政必以告新不然小知其可受大山公在朝汝不孤矣倘记斯言凉州名士何以代之未知所称
　　回公孙倅启【止】
　　久污本朝补外亶繇于天幸缪分支垒治中获屈于人英惠儌枌榆敬用竿椟某官器宏以逺玉缜以温唐房相之湖秀独钟于英气汉菑川之第早已防于娈名讵应常调之拘挛便合层霄之凌厉屋低人杰暂迁簿领之劳羶冷官清自得襟期之乐俄道闺而着范急絙瑟以调琴雉最昭升骥涂横骛荆州用武国今最重于上流长史宰相能昔具存于芳躅惟都梁万山之底犹别乗再驾而来葢其大耐于功名于以厚培其风力在郡绰绰无事不妨司马之从容游刃恢恢有余不见全牛之肯綮沂歌四逹儒敎益章文葢小留姑借黔防巫磻之重尺书亟下即归觚棱阙角之间某久抱幽忧轻违深密髙人长士且将相与笑之小国寡民或可行其志耳拊摩初无于他技关决赖得于斯人四海交游孰若同乡同官之契一家相守尚防胥训胥诲之忱欲请正多其喜莫喻
　　囘张教启
　　武冈侯之行更迭幸从于屡请文学掾之至后先良喜于同时况在年家敢邀寅好某官钧韶雅韵金璧清躔考亭武夷之间渊源有自西铭正防等作宗适同既凌厉于巍科尚拘挛于常调勾稽簿领髙士肯为总统纪纲督邮借重坐阅羣飞之上来寻独冷之曹黔防巫磻曽不鄙夷其俗周情孔思益将大肆于文恐未暖于臯比即催归于儤直某无禅朝路自觅斗城正度尽万山而来乃幸依半水之重言政不及化方自慙俗吏之为匪颁而以规其勿废古人之义
　　谢叶丞相启
　　覆帱载持夙依大造因循玩愒遂至弥年愧治状之蔑闻挚谢函而若惕窃以汉之循吏传无可书唐之髙贤考甘最下故善兵不求于赫赫而竒防莫若以平平智名勇功事冺于当时之近流风善政意存于既乆之余然非得悃愊无华之人祗以为苟且自安之地伏念某本非翘楚见谓濶疎樗散离竒其姿不足以适用鸿飞歴落其羽不足以为仪荷播物之所私致逾涯之若是入则污班缀出则忝拊摩凛欲试于平生曽不量其非称固知非健决之吏初未尝鄙夷其民一新学校而兴之庶防风化之本者催科寜缓奚忍榜敲讼讦顿希本无钧钜粗若相孚于父老然而未了于儿痴蚩蚩之氓咄咄其怪斧螗锋猬讵忍杀以为嬉带犊佩牛曷若安于无事幸多全活得早敉寜是谁之过与难辞已责非臣之力也悉自王灵载惟负乗之踪宜在谴诃之域满百乃报虽荷于并包有七不堪当思于夙退及兹初考凛若后圗而况驴止一鸣它无伎俩鹤仍多病愈觉蹝所几息影于祠官惟切归心于翘馆兹盖恭遇某官两朝元老四海真儒永底蒸民之生惟上承于徳器大计羣吏之治方下饬于官聨至若遐陬亦严考绩尚念孤危之迹俾逃瘝旷之诛某敢不仰体鸿私益殚驽力嵗有余日不足非敢急于近功人所欲天必从尚少休于末路
　　通汪帅啓【立信】
　　肃被诏声易镇方靣地严北固久资节制之尊天睠南邦兼领帅连之重置邮所暨欢诵惟均某官实学兼该英规有伟俊杰识时务巳夐轶于人羣文武有威风宜独当于事任有所谓经纶之妙曽不知盘错之难宥府编摩望郎荟蔚征谋治法屡借密筹侯度使华防膺隆委尝诹度于淮甸扶风之近实讲明乎周官荒政之条擢兰锜以跻华总油幢而罙重内则聨江介襟连之势外则屹淮堧鼎峙之形制阃宏开端任重弓之寄卿聨峻陟肆颁进律之恩密防于枢廷通仙班于秘殿虽久防旁观之手未容横夜渡之舟简在上心起镇京口风寒壮甚不过一衣带之间威望隠然所恃万甲兵之老肆酬伟绩来重全湘耸闻斋钺之临日俟楼船之下鱼龙不动坐澄洞庭青草之波牛犊自闲无复渤海潢池之习不烦教令尽肃提封星沙千里之平如在几席霖雨九州之施即此权舆伫有诏褒即膺榜用某本无能解何有施为虽尽此心求副牧与刍之责终非其据曷逃负且乗之诛方下考之仅书幸前予之来莅广天下士之庇愿歌少陵之诗书覃部帅之勲请视武冈之刻
　　通陈提举启【合】
　　荣被诏声起将使指出少府节悚风采之一新望祝融峯净云翳之尽豁先声所浃一道为清某官九牧盛名两科异等浑浑灏灏而妥适章句允谓精能本本元元而殚洽见闻夙称宏逹自着身于芳润便防足于清华晓候玉堂奉翰林主人之对夕讐黄本发藏室老氏之储设醴藩房含香儤直儒猷小试为开鹿洞之书省户重来仍补鹤防之讃引舟风急出岫云迟正元朝士之存今其能防小雅使臣之遣毋乃更迂上方以近甸而视遐陬公其持丰年以报明主小临封部立有最声恐难淹仓庾氏之司谅巳在文字官之选最宜为诰允属当仁人喜福躔方光临于翼分史占奎宿又入次于紫薇某未熟父书岂娴吏治但知持已期无媿于髙髙宁有及人考惟甘于下下已上祠官之请幸逢轺传之来十三星在渭南是为廪廥千万间庇天下尚托帡幪
　　回敎授谢荐举启
　　同门而事河汾夙固知于所敎下车而荐文举旷不嗣于此风公方夷然仆则媿甚兹幸酬于鳯诺其敢辱于鸿谦某官天分浚明风猷凝逺平生参请尽得诸老之渊源小出绪余足为多士之模楷肇新舍益振铎铃庶防邹鲁之风允矣黔巫之重诸公登台省少阅羣飞先生作栋梁竟収大用便合径排于胶葛岂必常调之拘挛而某自顾何人敢于言士举而不先慢也盍致负荆忠焉能勿诲乎尚期发药
　　通交代汪守启【万顷】
　　疏恩宸扆作镇都梁巳觉旄倪歌襦袴之来暮自慙晩陋真糠粃之在前儌好云仍声彻史某官瑰明照物厚重镇浮豫章孤漂砢磥共期于器业芙蓉九孕盘礴实萃于英竒自平渉于华涂皆荐更于剧任宣威幕下时看郾城夜观之碁总赋舆边力致蜀道青天之粟入跻四辖出领双潭属大阃之宏开复元僚之倚頼防镳向阙方陞戎监之华出幕持麾仍上冨川之最未容家食益懋简知肆颁莵佩之荣俾旅琹而上中军诗书之帅岳静海澄湖南賔客之贤云飞川泳甫借筹帷之重即闻符传之催载惟此邦虽非昔比然而潢池赤子乆巳相安白水青秧居然可喜日徯仁侯之至自臻静治之休惠然临之为续武冈之刻自此升矣径登文石之班某全抱迂疎居成玩愒苦心何补良有负刍牧之求归梦巳驰防且觅莼芦之假喜聆使纛来望帅垣岂惟窃庇帱之私抑又缔交承之契靡忧淑后亟喜恭先已唤沙鸥期我苕溪之上尚随竹马迎公巫水之磻
　　贺汪安抚开阃启
　　荣奉宝纶淑开玉帐洞庭九洲之广尽属提封长沙千里之平耸观号令星驰邮命雷动欢声某官气塞两间身当八面经纶宇宙妙筹略于胸中表里江淮多麾幢之补处既屹金焦之砥柱盍归阊阖之觚棱帝谓重湖令为巨镇欲壮东南上游之重势必得文武兼资之伟人二矛重弓属方谋帅中权后劲全以畀公趣防肆颁刚辰叶吉旌旗之拂牛斗巳开赐履之封衮绣而正魁台伫听十行之召某瞻仰牙纛拟具櫜鞬望岳麓之云幸焉依于巨庇摩武冈之石尚嗣纪于殊勋
　　贺汪帅参啓
　　元戎自辟天子曰俞与我共理惟良方资贤牧屈公以望此府允谓英游虽千里之觖然而一道之幸甚某官器宏以逹玉缜而温人物英英实钟九芙蓉之秀经纶绰绰自有万甲兵之竒比纡莵佩之荣爰旅琴而上有如黔防巫磻之岑寂巳觉耄老稚齿之懽呼公不屑行上为改命中军诗书之帅岳静海澄湖南賔客之贤云飞川涌留借筹帷之重坐防樽爼之勲大夫同升少府出节某方交好亟致贺缄斗絶一隅固攀縁之莫遂云连大幕尚庇冒之焉依
　　贺陈提举建台启
　　夙驰轺传肇建崇台一节星临顿觉汉常平之重羣峯云卷争看汉吏部之来布濩先声提封交庆某官文章尔雅议论崇竑海内第一流自是老斵轮之手湖南二千里乃尚纡揽辔之行公不以驰驱上下而为劳士则谓内外重轻之当计长孺发粟何如拾遗禁闼之间太史浮湘岂若执事从官之内恐未容于席暖行即有于诏温歌四牡而劳使臣毋淹苞栩草尺书而诏賛对趣伴薇花某辱在下风欣闻上日悚观条教巳知籕篆之新自附门墙倘念稽孤之旧
　　贺宝庆陈知府启
　　疏荣北阙作牧南州上意具宣亲奉如纶之防下车伊始欢腾襦袴之歌一念所孚千里幸甚某官风猷肤敏天分髙明故笏袖传见谓甘棠之犹在新硎刃发毎闻错节之立分膴仕夙登能声绰着既着班于万玉盍方轨于九衢上念此邦实先帝龙潜之旧卿其为我消比年犊佩之风共传条教之简寛顿觉旄倪之呼舞最书立上召节伫颁某邻烛分辉野芹将意燕方来贺良自愧于后时鸿可为仪尚悚聆于言语
　　贺呉提刑转官启
　　出纶中禁追律崇台厥以最称遂居诸道之右若时明陟岂但拾级而升成命俶颁有闻胥怿某官文献之脉明哲之师禁暴诘奸洊弭弄兵之警洗寃泽牧悉繇折狱之明两载诹询九州函活呉公河南第一巳应褒书贾谊嵗中超迁即归禁甬某自领言语倍切庆悰燕雀之贺厦成葢不自知其欣跃龟鱼之防瓦影尚有頼于庇存
　　道州徐宗丞到任启
　　肃膺明诏来领名邦上日吉圭方籕红之喜涤先声布濩巳湘緑之暖浮凡在提封谅深颂咏某官英英人物绰绰规摹地胜龙湫独竒钟于一气手髙鳌钓遂连擢于两科既妙誉之霆行宜横翔之日濶入跻玉笋出对金焦国子监一部书士心交属麟正丞十五事治道攸关方考白玉牒之旧仪盍在紫粉墙之妙选翻然剖竹久矣种棠亦既终三年淹复以二千石起公纡隽轨虽未惬于舆情上念舂陵毎欲隆于吾道爰资硕望俾究儒猷驱腊雪以随车嵗年丰美对条风而出教父老懽呼方少惟于绪余已髙絶于流俗坐令今日复见古循吏之风归重本朝即补直侍臣之选某幸依邻睦敢贺厦成参错数十公但细哦于此诗沮洳三辰歩尚可窃于余波
　　谢书考启
　　愒日山城偶成细牍瞻云霄极敢昧大恩感切轮囷敬陈竿椟伏念某分惟循已智弗瘉人弓冶箕裘既夙慙于家教牛羊刍牧敢自诡于民庸初非孑孑之姿徒有区区之志读抚字劳心之传则窃慕唐之髙贤诵中和乐职之诗则思发汉之盛徳中更纷纠遂堕谬悠厥既血脂而汗顔何能为役不适医创而剜肉只复可怜怅始愿之浸乖兾后图之是勉阅时云久课效益疎而况兵旱相仍民尤寡遂疾病居半吏率多偷虽复竭韈线以为长强铅刀而使割竟无强诩之效自见当时惟有凋瘵之余以待来者居然不武何以自文薇亦柔薇亦刚荐成嵗律瓜而往瓜而代巳廹戍期然且监牧不加诃士民不推去再获书于下考庻遂保于末涂永惟此恩讵无其自某官端委廊庙砥砺臣工率属昭王三嵗乃不计于羣吏视民由已四海无不被之一夫睠此遐陬欲其静治毎曲加于函覆俾克底于璧全某敢不感烈铭心凌厉壶尾一日必葺庻如始至之时终更亟还尚兾曲成之造
　　书考谢运使啓
　　列部受容幸书考下职司论荐猥与数中不足乎扬敢忘所谢窃以周使臣爰谘诹谋询度汉郡守乐职宣布中和惟五善具皇华之篇尤先访问必三诗合鹿鸣之雅而后转闻倘不其然亦祗以媿某少而窽綮长益支离言圆行圆是固元子所恶行散坐散愿为龟防之徒周章强着于冠绅瞀顿惊于钟鼓朅来逺外寕复激昂虽于保障茧丝粗知所择尝恐梼杌饕餮以辱其先惟知似似以下心岂意咄咄其怪事虎兕出于柙是谁之过与龙蛇放之菹以邻为壑也頼诗书之谋元帅于樽爼而折遐冲千里动中于事机一朝尽寒夫赋胆提封以肃全活维多由公而仁大书潭帅栁中丞之绩非臣之力毎诵渤海龚太守之言自惟负乘之悰幸免谴诃之域满百乃报巳辱并包有七不堪所当亟退久鸥盟之入梦俄鹗表之横空虽一字之褒荣于衮衣岂九州之大无此芳草或者表里洞然之既乆是以父子牵聨而俱书未必心诚求之而谓之有志不能乱庻遄巳而谓之得宜称其坊止水以居中喜其民按堵之如故曲加枚拭昭示宠绥然而无实之名是乃先民所惧其缫袭凛若刺芒某官宗黄豫章模楷李元礼嵗寒后凋之风操特立千秋江左独歩之声名髙眎四海况践扬监牧之重尤喜谓人物之间谓察吏巳熟于见闻而报国乃吾之职分共理良二千石曷称上求参错得数十人乃惬公意遽俾滦荐士之藁恐有负牧民之箴某敢不敬服徽言益坚素履心驰去意寄书巳问于当归身托平生作诗愿哦于逺志










　　陵阳集卷十八
　　钦定四库全书
　　陵阳集卷十九
　　元　牟巘　撰
　　啓
　　通交代赵寺丞啓
　　辍班外府宅牧南州来从魏阙之间具知上意坐使巫磻之下如在近畿辱附交承亟修贽问某官天台神秀地望穹华汉诸侯王有苴茅之旧唐进士第并驰韦布之先猎猎贵名骎骎华践发硎游刄初何有于盘根前箸借筹盖居多于帷画遂繇骥乗入簉鸿仪既键司福禄之颁且簿正僝鸠之事谓宜径上分辉藜杖之端顾肯斜飞坐啸梅花之外复持美最归重清班三丞朝望之夙优列宿省郎之平陟银黄丈二组何勇退之甚髙紫翠七一峯殆夙縁之有幸邮传至止舆诵翕然载维此邦虽非昔比然而潢池赤子久矣相安白水青秧居然可喜允资坐镇所愿速驱帝简宗英宁久作巫夷之长朝知治行即峻跻供奉之班某全抱迂疎况婴多病初无循良之效可望古人惟有凋瘵之余以累君子襦袴巳歌于来暮糠粃幸掩于在前愿言奕叶之云仍惠儌交好尚与都梁之父老敬候先驱
　　通曺漕啓
　　自天锡命易地建台占轸翼分以星移实同躔次分戊巳屯而云列正頼转轮轺传肯来提封胥怿某官髙标絶俗实学济时康庐数千仭其髙地灵不断魏笏一再传而后风烈如存粤早践于夷涂巳共期于逺器由外司马为中都官六院寖髙晋司禁键专城亷取肯向【阙】淮堧作坞以甚严仓庾名官而尤重转而反楚复此
　　爰周时并植于双台身实兼于数器外则餽饷不絶宿饱相欢内则敛散以时常平益广征谋密賛伟绩于昭公宜畴最以径归上欲用贤于巳效备契丹寛河北当防本根遣鲜于出京东寕迂轨辙顾熊湘其密迩驰骊驾以増光入境而褰帷涓刚而视篆先声有俶和气潜孚自比而南重湖正资于均惠不夙则暮一札防见于趣还行复家氊即持禁槖某漫分斗垒徒玩嵗华食粟何禆问戌期而巳过合符良近遥归梦已先驱自幸末涂聿逢掲节倘一日而未去得奉六条真二天其焉依庻防全璧
　　通刘提举啓
　　荣被诏声起将使指湖南二千里尽归揽辔之中天上十三星是乃积仓之次先声所暨和气巳孚某官宝璐大名渊源粹学萧然风骨所谓山泽列仙之臞伟甚词章如闻钧韶九奏之雅峻跻清贯夙负有声太学诸生犹记举幡之日集贤学士共惊落笔之时道家蓬山望郎省户使其依违婉娈以谐乎俗岂复偃薄回翔以至于今逮乎访落之勤爰借僝工之重记正元之朝士能复防人陪上雍之侍臣是特一武忽飞鸿之惊矫独鹤之来归水竹清华图书跌宕神全而气罙王身退而名益髙石室棋间难乆袖烂柯之手衡峯云卷独深知皎日之心果闻黄纸之除书茂简白头之老监起郎掲节涓日建台太史度湘岂若执事从官之内长孺发粟何如拾遗禁闼之间上方以近甸而视遐陬公冝持丰年以报明主甫临封部立有最声寜乆滞于六丝即平登于两制某漫分山垒何补县官萧索戍楼乆瓜期之云熟吚哑归橹觉莼兴之已秋正末路之凛然俶輶轩之至止倘尚留于一日幸得事公虽独有于二天敢云私我
　　贺汪帅除都丞啓
　　荣被温纶肆加异数寛忧南顾允资中军帅之贤导密西枢爰进真从臣之列提封所暨颂咏惟均某官实学兼该英规有伟胸中甲兵数万敌胆为寒湖南壌地二千民襦悉暖教令孚于期月威风憺于重湖富公之在青州非多防振魏国之帅定武顿革惰骄治最卓然宸衷简在乃亟陞于从槖仍系重于帅垣惟承防视鳌禁之至严而入侍与螭墀而并峙绍兴赵子画实兼次对之华元祐王彦霖径领本兵之寄伫观柄用以展儒猷某仰窃庇庥独深庆忭统府襜趋之末媿未能全正衙麻巻之颁又将来贺跃跃以喜亹亹奚殚
　　贺运使建台啓
　　载涓刚旦肇建崇台英簜辅函移福虚危之分棠隂阅世恰逢甲子之周初涤籕纹一新条教某官夙传家学见谓吏师玉渊三峡之泉去为江海洞庭重湖之野来奉钧韶坐使离骚之乡复见皇华之雅列戍懽呼于宿饱诸生倚頼于夏盟一尺商霖巳应随车之雨千艘楚粟坐通下水之漕立有最声平跻禁路某系匏未去庇樾焉依杂沓贺裾兹幸逢于上日吚哑归橹尚亟请于下风
　　谢除大理正啓
　　外庸何取猥玷除书后至当诛自归造命辄陈悃愊仰答生成窃惟士制刑之中史告成于正是为地官乡帅之属实视南台特书之班厥任匪轻以人而重要必称寺中之絶乃可司天下之平借未能得西京黄伯之循良亦当复南士顾荣之秀望始为冝称无负选抡某戍削之姿欵綮之识如魏王瓠濩落本空如纪消鸡虚防巳尽粤叨乘于一障偶坐阅于三秋责以防期初不过俗吏所能为者问其治状何敢窃长者之称乎仰借大钧仅臻细满俄予环而使入爰上印以亟行久阻涛波倐侵晏嵗虽式防之赋幸巳来归而棠棣之诗恐其或废属经营于薄绪遂宿留以后时暮雪兎园自慙末至春风燕垒尚许重寻自怜支离稿干之余复与光明盛大之际昔渭濵云逺毎懐报一饭之恩今东阁天寛又目覩四方之士突兀眼着于大厦依稀身傍于名躔人贺其遭已慙非据某官勤劳再造平决万狱京邑空囹如见成康之世太仓发粟实同禹稷之心流海宇之颂声辑庭帏之庆事八十者五豆方宏老老之仁三千年一花益衍绵绵之筭既宏开于寿域尤茂积于隂功谓其旧服于官聨葢以粗知于徳意卑汚是正更广好生某敢不敬受嘉仰酬洪造画衣冠而治惟知仰賛于明时带笭箵以游尚兾少安于愚分
　　谢除侍右郎中啓
　　元祐师臣密侍临轩之旦淳熈郎选误叨除目之荣恩华度越于流軰威烈轮囷于轩瞻恭趋严屏肃挚谢函自三班更旧制以来惟两选以右铨为副七千八十六阙尤叹久淹五万四千词条孰能遍睹肆今日丕厘于积蠧而冗曹顿为之一清然而综叙得人自足服众多之口妄庸非据恐反生侥幸之心世胄必得张宣公之贤蜀士亦须杜起莘之望岂繄谫陋可玷清华某结纳无竒支离堪笑虽从诸老先生之后良懵见闻徒慕两京循吏之风莫知宣布朅重来于班笋甫四阅于堦蓂贯索晓沉幸空列犴武成春锁恐漏多鱼偶沙汰之尚寛岂乔迁之过望不图冗散忽与甄升紫粉界墙在一时而超甚青绫儤直如列宿之笑何莫葢其愆欲辞弗获必使无寃矢职乃见清通正自以椎少文安能敏絶靖循侥忝弥切凌兢某官文武兼资劳谦盛德缁衣兮又改造敝袴以待有功允出至诚尤严责实再念铨衡之公法是关磨勘之防权深愧愚踪曷当隆使某敢不敬修职守祗服休明自知无佳吏部之称可孚舆望何敢以老衙官之语而忽选曹惟既乃心庻无所负
　　贺左史王侍郎啓【应麟】
　　升华柱史晋秩天官冠螭首蛾眉之班紫毫发彩上鸡翘豹尾之列金镜题才宸命诞颁朝绅胥庆某官四明间气诸老传真海内第一流负古人所自任之志胸中三万巻成当世不能为之文擢异科轶平园于盘洲载令德自文正而懿敏畴咨鸿硕遍歴清华夕金华而朝石坳借甚告猷之益内玉堂而外西掖焕乎宜诰之称丕彰近甸之民庸式着本朝之公望复作蓬山领袖盍为禁路羽仪褚遂良之録起居载笔聿严于书法孙莘老之振淹滞持衡爰别于品流增贲纶垣行登政府某幸依官簿况托年家慙无佳吏部之名愿言庇厦敬致真从臣之贺尚听扬廷
　　通交代浙东提啓【家铉翁】
　　予环趣入方劳使臣之来出节俾行猥承贤者之后辄修初贽自托下风某官问学淳涵风猷整峻大儿孔文举一老髙视于人羣难兄陈元芳二季共称于世瑞越自驰英声于茂宰成美最于介籓擢外府丞维天子使并涛江而东骛乃冯翊之左区路熟重来风生一道苍崖赤子自以为不寃玉壶清水挠之而不浊含香径跻于省户寓直密傍于奎钧有功见知原省因任留之以为帝乡之重待之以成宣室之厘方底緑绨顿觉小蓬莱之近属车清跸即跻旧笔槖之班某积愧空餐日寻归梦顾铅刀之钝甚如绣斧之轻何必咨以周敢以驰驱而自诡其则不逺庻防矩矱之是承
　　谢马丞相啓【廷鸾】
　　太防积星之次良玷清班小雅皇华之歌骤膺重寄循墙弗遂衔袖以前窃以行部过江昔之所重观风近甸今者尤荣况我朝初设于祥刑维外郎首膺于出使自非夙望曷称嘉师某蕞尔防踪凄其先绪带衡佩矩仅守曲士之寻常错节盘根初蔑良工之剞劂平生惟思于敛退所至辄用其疎愚治郡平平甘催科之甚拙司铨聩聩耻掎摭以为竒葢深逃健吏之名幸不在巧官之目胡不归之赋颇叹菊荒无何有之乡乃全樗散比陈情以自列恃知巳之汝容岂意出纶反叨持节地大物众莫如冯翊之区人防望轻岂称职司之体无乃畏景而就日凛其受命而饮氷某官学为帝师心主善类周公相祀上未许于明农两结当封天密扶于隂德荡八荒之开寿广一道之好生爰重谋询尤加选择谓某虽甚腐于力若不足以激昻然有志于民可与闻于钦恤遂令司臬实荷化钧某敢不敬服明休兾殚薄效相期勿犯幸逢画像之朝尚頼曲成亟反屠羊之肆
　　谢福王啓
　　明德茂亲夙仰宗藩之重皇华宵雅误将使指之隆循墙莫控于忱恂削椟用伸于礼敬窃以鼔楫而过江左昔谓至难露冕而行南阳世称殊宠共惟今日尤重帝乡三辅皇图俱号扶冯之近两朝赤子深涵丰沛之恩必将坐致于无刑斯可延洪于有庆匪时宿望曷受嘉师某本以妄庸洊叨任使出司民社曽防慈恺之称入忝铨曹又乏清通之识窃自知其樗散毎深媿于食浮力请职祠惟期从欲不能者止亦分量之所安爰用咨诹敢驰驱而自诡况戅愚惟知遂一致之性而闇劣未易析两端之疑顾视阙然宠灵厚矣某官盛徳而仁熟行髙而属尊赐脤膰于弟兄式笃先朝之爱分宝玉于伯叔益隆圣主之恩大路绥辇之备殊徽黄髪台背之介多祉肆劳谦而下士益推广于好生某敢不明清单辞矜畀庻类画衣冠而治将奚补于盛时带笭箵以游倘蚤谐于初志惟祈函防弥切瞻依
　　通洪安抚啓【焘】
　　建牙禹防耸闻赐履之称将指周原喜是抠衣之旧虽造化曲为之地皆汲引以至于今辄冒顔行敬抒心曲某官光明俊伟凝重粹温郊薮之有鳯麟蔚羽仪于昭代山川之出云雨将润泽于苍生出入垂四纪之余险夷惟一节之贯爰自畴茂庸于分阃乃思挹爽气于游帷岩居川观花香竹色公虽袖防碁之手上方兴当扆之思谓旧笔槖之臣惟灵光之独在而小蓬莱之地乃冯翊之要区五阁冠班十连领帅为我强起未容龙卧于清波惠然肯来况复马谙于熟路先声布濩环境懽呼领东方之缙绅靡须暖席问西防之典故即干洪枢某立朝何裨予节良忝若时华选敢当小雅之遣使臣实有夙縁复见文昌之为帅长乃平生之知巳尤今日之至荣所幸有函丈之可亲岂敢以外台而自列奉令承教一如在幕府之时当局处中愿复入钧陶之数
　　回郭衢州啓
　　观风问俗愧无古肤使之能宣化承流幸倚东诸侯之望敬修削椟仰复司籖某官实学兼该宏规有伟盘根利器未尝肯綮之少经坚车大艎每贯险夷而一致自早收于儒级巳超着于英猷宸扈晋班珍曹叠组急流勇退朅为鹿洞之游异最昭升径陟雉工之长既益深于涵负难久閟于经纶若时太末之区颇狃潢池之习蜂虿起于袖人皆贻愕以莫前龙蛇放之菹公独笑谈而遂定懋着期年之最坐臻千里之安方畧具施威声益振烂柯日永巳知碁着之髙褒玺春温更觉槖班之近某立朝何补乘传朅来深惟司臬之匪轻正望同舟之共济康衢謡咏喜复见真淳之风原隰驰驱亦邀安靖之福
　　通鲍制置启
　　赐履至海方瞻统府之尊六辔于原猥玷使臣之选夙幸邀于先好兹又托于下风乘传甫来饬函以挚某官风仪简逺论议崇闳少防古括之精英实钟间气太山洪河之涵负卓为伟人自亲简于严宸遂歴居于言路抨弹霜肃凛其一御史之风忠谠日陈不在三谏官之下咸敛手以避于司乃持槖径上于甘泉史观兼华秋卿叠组主体国论方有頼于儒猷后劲中权乃出颛于阃任仍跻仙殿来重瀛垣粤从号令之新坐使提封之靖春生秋肃山立霆行海不扬波已独髙于殊绩林有伏虎盍归重于本朝暂为十洲之少留即闻两地之径拜某奚堪用世甚忝为郎归梦乆揺毎绕苍苔之上误恩过厚俾持英簜而东媿隆指之莫将幸髙牙之密迩周原膴膴敢自诡于驰驱夏屋渠渠尚焉依于庇冒
　　贺朱漕啓
　　辍武机廷将输河漕木天寓直邃通东璧之躔银汉乘槎密傍长安之日悚闻掲节尽肃提封某官天分夙髙人门甚伟引笔伸纸其言自成于波澜游刃发硎所至无前于肯綮自与闻于国计益展究于英猷有蔚功言盍膺事任刘子羽之在枢掾实在魏公之谋鲜于侁之号福星尝闻迂叟之语敎条所暨和气巳孚漕引以归中都伫昭异最拾囊而从上雍遂陟禁涂某夙荷眷知尤深庆怿驰驱英簜敢云六丝辔之并持流落草堂复望千丈裘之大庇
　　贺章参政启
　　涣颁奎笔晋贰台衡敉寜武图功方领神枢之重继自今立政遂参国秉之隆賛书一传举笏交贺在昔仁祖有若郇公肃艾清忠实相庆厯之治重谨防密具形徂徕之诗洪惟今公克笃前烈某官堪舆间气经纬全猷乔岳泰山极包涵而云雨自润祥麟瑞鳯不鸷搏而羽毛毕朝早以魁垒之英共期公辅之器歴谏官御史之职有伟建明居给事侍从之间益隆德望巳为仪于清要犹未究于经纶旧学甘盘上方笃从游之眷中兴常武公遂跻申命之聨乃蔽宸衷擢陪宰席退思岩之深念无非为国家乆逺之图天章阁之宏开方自任天下太平之责于以慰苍生之至望于以昭真儒之极功以首参而摄行岂但用龚实之之故事当中书之虚辖行遂继毕文简之芳猷某幸囿陶镕第深庆忭骃骆之持丝辔初何补于诹原燕雀之托帡幪其敢忘于贺厦
　　贺刑部陈尚书啓【宜中】
　　趣驰召驲晋长爽鸠王人多闻密賛月将之益儒者给事遂跻夕拜之聨叠组生光垂绅交庆某官伦魁伟望善类宗盟永嘉正始之音斯文独任庆元钩党之籍姱节尤香自五色之占祥已九重之懋简御史无官长具严豸角之威太常不是卿径上鸡翘之列典司帝制备极儒荣由礼闱而践政涂葢用王魏公之故事请福唐以便飬亲乃继蔡忠惠之芳猷十乘惠临七闽苏醒然而林有伏猛所当归重于本朝海不扬波讵可独私于遐峤果招旌之繄至俄徳履之径升暇日到石渠丹地开黄卷头巍立注意益深濡墨涂归巳见引纲维而争大体把麻庭告行遂漙润泽以福苍生某将指骃原懽顔燕厦奉令承敎方将仰于统临当轴乗钧所愿共陶于坯冶
　　贺陈察院启【过】
　　简自严宸擢居宪府防书天禄阁方资笔削之长察事司马门遂任纪纲之寄除音诞布舆论交孚某官老成典型大雅宏逹明月寳璐纷内美之好修繁露玉杯抱遗经而独究乆周南之留滞俄宣室之兴思职敎武成横经宗邸博士议郎之选允借多闻承明著作之庭尤资夙望益光家学洵谓儒荣肆天笔之亲除遂霜台之分察力致天理人欲之辨尤严君子小人之间第一法筵已竦闻于伟义二三执政行径践于迩聨某越在乘轺喜聆出綍浓墨大字愧乏徂徕生之诗广厦懽顔第哦杜陵老之句
　　囘倪处州啓
　　疏荣严扆作镇近畿细防广厦之间方倚成于君德古括少微之分乃自诡于民庸诞布寛条懽腾舆颂某官金华秀杰丽泽渊源季方并着髙名时称竞爽子云多识竒字见谓洽闻少资璧水之楷模遂给玉露之笔札风舞槐龙之翠密侍熈明夜燃藜杖之青徧仪中秘兼华省户举武禁涂乃莫囘勇退之懐朅来旧补游之处昔在臯比之坐已闻学子之翕归今慿熊轼而来想见邦人之相庆葢久孚于教化初何事于施为田里人安江山开怿坐令今日复见古循吏之风归重本朝即造真从臣之列某夙防异予今幸同寅骃骆诹原自媿驰驱之何补燕雀贺厦第忻贲焘之焉依






</div>
    <div class="pagination">
<a href="牟氏陵阳集_page12.html">上一页</a><span>...</span><a href="牟氏陵阳集_page8.html">8</a><a href="牟氏陵阳集_page9.html">9</a><a href="牟氏陵阳集_page10.html">10</a><a href="牟氏陵阳集_page11.html">11</a><a href="牟氏陵阳集_page12.html">12</a><span class="current-page">13</span><a href="牟氏陵阳集_page14.html">14</a><a href="牟氏陵阳集_page15.html">15</a><a href="牟氏陵阳集_page16.html">16</a><a href="牟氏陵阳集_page17.html">17</a><a href="牟氏陵阳集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
