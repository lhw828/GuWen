<!DOCTYPE html>
<html>
<head>
    <meta charset="UTF-8">
    <title>御制诗集 - 第 849 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 849 页/共 1326 页</h1>
    <div class="content">　　此曽敬业此摛词旧集今翻拟弃遗岂不虑为失故步大都结习合忘之
　　副将军明亮等奏报功克卡卡角山梁诗以志事
　　玉垒蚕丛境跬步皆竒险畨贼所恃兹急切未易掩马尼既夺砦【明亮扵正月初十日进兵即攻克马尼垭口夺碉殱贼军声大振寻进攻卡卡角贼人据守木谿明亮扵十九日子时令将领督兵分勦时有预防峭璧下之空蓝翎兴善保守备田蓝玉乘夜漏未尽率吉林索伦劲卒扵万难容足处驾空絶迹而行比黎明兴善保田蓝玉等已立于山顶官兵皆接踵而上贼见我兵从山峯石空中截出皆惊惧失措而山梁碉内诸贼咸望风溃余皆奔窜统计杀贼五六十余尽得木谿碉寨】我军鼓勇敢层层直逼进木谿亦随防【叶】而何卡卡角当前险倍俨三面设计攻一线穿栈巉【先是攻得木谿令官兵暂为休息明亮等随相度形势于二十四日派兵两路于正面西面仰攻明知贼所防备用以牵缀别派兵一千绕过山后截出东面进攻使贼三面受敌以期得手时东面沟内碉寨栉比我兵拦阻在内复派巴图鲁拉布栋阿等带兵防应合为一处虽将沟内碉寨或焚或夺然进退皆为地势所限而正面西面官兵亦以处险未能寸进相持至两日两夜察西面山麓絶壁中微有攀陟可上之径兴善保田蓝玉即选健兵五百超越先登】岂意贼设伏火器濳来犯火熄技难施狡防惊破胆喙駾窜岩穴追击多擒斩【廿六日黎明兴善保等将陟山顶忽有贼数十于峯下突出排鎗欲犯我兵而鎗药皆不燃贼即惊窜我兵因得直薄其前挥刀驱杀而贼人正面山嘴礟位亦随火炸裂三面官兵闻声相应勇气百倍共杀贼六十余而山寨逸出之贼于山梁相遇我兵又截杀其半尽占卡卡角贼寨此皆頼　　上苍嘉佑神力黙助所致朕惟倍深寅畏并朂将军等益知感敬迅望集勲其奋勉出众之兴善保田蓝玉前既赏以巴图鲁号兹复授兴善保四等侍卫田蓝玉都司即用以示奬励】遂得成竒功览奏额手感斯诚
　　天黙佑何修弥自慊伫待取马邦【由卡卡角而前地名庚额特其西山势壁立正面山脚直挿河流惟山半羊肠一线可通有两石卡阻路后复防以大碉土人云是促浸南路第一要门户明亮等拟用大礟轰击可望计日克防过此则为马邦再进则为噶喇依贼巢惟冀仰邀　　天贶扫荡金川速奏大捷】贼巢近可撼
　　助顺而祸淫
　　昭昭悬上览耆定速戢戈苍生乐恬憺
　　花朝作
　　今嵗花朝名副堪女夷冉冉驻云骖已看次第韶华鬯底借徘徊芳信探緑栁红桃绘春节轻烟淡霭学江南独怜未作东郊雨农事方兴望泽覃
　　赐闽浙总督钟音之任
　　海江保障寄仪刑弗动色声措辑宁述职咨询近前席归辕荏苒别明廷两疆所部连康嵗一路应知是福星朂尔莫渝终始志昭昭原不若惺惺
　　题和阗玉鸠首杖头
　　铸铜及削玉【内府有汉铜及汉玉鸠首杖头】鸠首杖头为养老汉朝制贡珍西域驰因他食葚譬啓我敎民思设曰资扶筞将留待异时【予尝有八十五嵗归政之志彼时或需杖扶持今则无借乎此也】
　　钩填淳化阁法帖成因题以句
　　重镌阁帖事防钩石版既成斯赘旒却命廓填排十册回看初搨胜三筹解书那易工中选【宋芾防颍上兰亭帖谓此本是禇遂良钩填清润有劲秀气转折毫铓备尽与真无异非深知书者所不能到世俗所收或肥或瘦乃是工人所作云云米芾虽有此论然钩摹究系工人之事即书家偶为讲示一二容或有之若必谓字字廓填下亲匠艺所为必无是理假令为之恐巧者转不如习者之得手盖米芾辈好竒创为此説而后人习焉弗察遂为艺林口实耳今此帖命选御书处刻工佳手为之虽未能尽得原本神韵然于轮廓部位颇不失铢黍也】得貎应从神外求惜纸因之惜摹本中郎恍遇步兵俦淳化阁帖重刻既成因以防钩上石之本命工填墨昨夏驻山庄几暇比对临冩较之追摹墨搨更能得其用笔神理昔人所谓防钩廓填下真迹一等也临仿凡三次始能脱其情而契其神而钩填之本亦不可弃也爰命装潢成册题识如右
　　题顾铨摹阮郜女仙图曡题阮画韵
　　行云冉冉步璇空虹带霞衣世鲜同殊彼一时降洛浦致他八斗赋惊鸿
　　黄庭手把静而娟跳脱轻伊恋世縁别有防成翩赴约飞来天外驾胎仙
　　阮学周【昉】王【朏】顾摹阮后生师法视前人不因新旧装池异咄咄怜他欲逼真
　　咏定窰瓷枕
　　头角峥嵘嶷曲肱乐意真已赢珊作枕堪与锦为茵沕若无火噐睟然见古神如因成吉梦良弼定何人
　　题郦道元水经注六韵【有序】
　　郦道元水经注自明至今惟朱谋防校本行世其文与杜佑通典乐史太平寰宇记所引经注往往不合又多意为改窜殊失本来面目近因裒集永乐大典散见之书其中水经注虽多割裂而按目稽核全文具存尚可彚辑与今本相校既有异同且载道元自序一篇亦世所未见盖犹据宋人善本録入兹经馆臣排缀成编凡篇目混淆经注相错者悉加厘订其脱简有自数字至八九十字者亦并为补正以数百年丛残缺佚之书一旦复还旧观若隐有呵防者然亦艺林佳话也因题六韵纪之
　　检书防简萃全珍自序犹存善长真却以残山将剩水竟如合浦与延津笑他割裂审无术【永乐大典所载之书类多散入各韵分晰破碎殊无体例是书亦其一也】际此完成若有神南北少讹因未到【郦道元仕于北魏虽曽出使闗中而足迹未曽一至塞外故水经注中所载边地诸水形势未能尽合即如濡水之源流分合及所经郡县多有讹舛至江淮以南地属齐梁道元亦未亲履其地详为考订只据传闻所及袭谬沿疑无怪其説之多盭也】古今略异究堪循悉心编纂诚宜奬触目研摩信可亲设以春秋素臣例足称中尉继功人
　　雪【二月十七日】
　　迩日频阴风以散徘徊盼泽剧闗情谁知望外霏祥蘤乍似胷中沃翠大片宻丝胜正月【此畨较大于正月十一日之雪】栁烟榆火近清明既欣仍冀速晴暖恐勒东郊麦正萌
　　雪中舟泛四首
　　春水御湖早漾舟雪中佳致益相投浮空漠漠浑无定一棹聊为汗漫逰
　　防数【去声】那能数【上声】首罗横排竖注正毵楼台幻作耆阇崛天雨花纷罩曼陀
　　傍岸山桃已着花亦浮动却亦横斜借将雪影迷离处错认西湖处士家
　　银鳯分明舞迥空入波无迹总消融最欣宿麦都含润春雪由来春雨同
　　晩雪
　　六花停向午傍晩复攒团霈势继前势凴观真惬观増来香土润收去朗霄寛适可原宜止过多恐酿寒
　　喜晴
　　快雪还敎喜快晴一天润景光明西山遥积阴崖素东沼初擎晓日晶碎玉垂珠融气暖新荑弱卉飏风轻披看京兆誊章奏欣共农民利举耕
　　雪后仲春玉泉山即景
　　塔影遥瞻峙两峯到来熟路入门从新题自有韶光供【去声】旧咏忽看隔嵗逢林隩红湔如过雨山阴素积又疑冬凭髙润野真宜望同与吾民乐在农
　　题华滋馆
　　华滋今日信华滋雪后春和晃晓曦毎到传餐率于此遂敎勑政问何其土香带润轻围砌花气含飔近扑帷又见西山隮荟蔚设为甘雨我宁辞
　　翠云堂
　　馆后有书堂翠云防桧苍园中斯最古户外迥含凉引趣自山水怡情足缥缃却惟来便去席不暖其常
　　甄心斋咏竹
　　碧池带其前緑竹屏其后前年竹作花琅玕日萎就昨嵗得医法病祛兹益茂【前嵗竹偶生花林中竹皆枯萎昨因命词臣校録永乐大典取其不甚经见之书按阅有所谓农桑辑要者载治竹花法云竹花结实如稗谓之竹米一竿如此乆则举林皆然惟于初米时择一竿稍大者截去近根三尺许通其节以粪实之则止试之果验】是因翻大典体物竒功售猗猗万叶芃矗矗干竿凑映日鸾鳯舞摇风笙筑奏较向实改观开巻有益究虽然吾转恧施政曽未觏
　　题乐景阁
　　崇楼碧沼中倒影入波红界画羞二李仙居俯八鸿图书消永昼花栁鬯光风春景真堪乐吾民可遍同
　　竹鑪山房戯题二絶句
　　舍舟碕岸步坳窊两驾山房清且嘉早是中涓擎椀至南方进到雨前茶
　　莫笑殷勤差事熟吃茶得句旋【去声】前行设敎火待文武亦误逰山四刻程
　　题圣因综绘阁
　　湖上行宫傍圣因【西湖行宫在圣因寺西】个间肖筑逼如真廿年松栢渐成古【辛末南巡始擕图以来阅嵗落成】昨嵗丹青重【去声】饰新【已逾廿年丹青不无剥落因重饰之】水态峯容学明圣花光树色沐精神绘来亦只综其要那识吾心念在民
　　清襟楼口号
　　望逺临空信洒然襟怀霞举不期仙清乎与否由人耳借此翻成为【去声】境迁
　　冩流轩
　　春水本无定春流若有情东西各随意髙下便传声可悟文章趣谁分泾渭清看他几曲冩适我五言成
　　冠峯亭放歌
　　栖霞纱防峯易名谓玉冠既毎形之吟亦屡对之面尔时同志两三人尹沈钱均赓和徧屈指曽无十年乆一一凋零吁可叹此亭异彼曰冠峯名异而峯实则同江南燕北圆盖内冠峯玉冠奚争雄往古来今只瞬息聨鼎前席何芥胸临风一笑合去矣向之所言皆戯耳
　　云鹤岑口号
　　云非有意东西影鹤自无声嘹唳声听覩由人会清寄髙岑总莫系闲情
　　淡佳斋
　　山腰盘石磴聊问迤西景落斜弗甚髙凡脊堪称岭岭上有书斋南望无他屏溪田尚未耕早北地冷浸塍春涨足兴犂功倍省一枝两枝花半水半山境真淡以为佳意亦与之永
　　戯题栖霞室
　　一年或到或否三间惟朴惟幽笑我构筑何谓对兹忸怩然不
　　仁育宫瞻礼
　　宫观例崇金碧为年深因事鼎新之一忱香炷落成日上帝居髙临照时基命惕干申有恪勑几宵旰奉无私敷天万物资
　　仁育敛锡知艰愿勉兹
　　肩舆回御园四絶句
　　山前山右小遨逰漏下曽无廿刻留略骋目吟十余首春光亦足曰相酬
　　一枝红杏傍溪开讶似寒山别墅梅分付两峯穹塔影暮春待我或重来
　　寓意由来贵弗留更无须下玊河舟【玉泉为水源自玉河至昆明湖乃乘流而下】青龙桥畔麦塍接已见新秧翠欲流
　　驰驿逰山是我常山灵应笑我何忙肩舆往即肩舆返为【去声】切军营问驿章
　　题陈居中画马用文征明韵二首
　　名笔方传名马竒玉题锦贉称装池圉人虽执长缰控卓立还思千里驰
　　吉骝一例此权竒【土尔扈特亲王防伯克多尔济以所得色尔克斯马来进调习经嵗昨秋御以行围性暴驯良因锡名寳吉骝并纪以诗色尔克斯为洪豁尔所属界邻俄罗斯更在哈萨克西北兹以土尔扈特全部归顺始携贡中国前此未曾闻也】洪豁【即洪豁尔急呼之成两字】逺于盐泽池画肉中犹兼画骨肯敎韩干独名驰
　　题傅寅禹贡説断六韵
　　指南向已题毛晃説断兹当属傅寅【前于永乐大典内集得毛晃禹贡指南一书曾为题识六韵兹复校辑传寅禹贡説防四巻其于五服九州三江四海辨论甚精吕祖谦唐仲友皆亟称之其书实可傅布也】五服九州辨贡赋三江四海析涯垠积年累月而穷究继晷防膏亦苦辛代易时陈因失旧定讹补阙为完新【朱□尊经义考载宋传寅禹贡详解二巻通志堂九经解亦尝刋入称原缺四十余简今永乐大典所载则题曰説防并无详解之名且经解所称缺简具在并有多至数倍者又巻前四图经解误入程大昌论中兹亦从乔行简原序校定并为之正讹补缺粹然复为完书矣】只台妄以知徳先【去声】纷彼奚辞注语频更有诸家难着笔流沙今越海西濵【禹贡疆域限于九州其极逺者至流沙而止今自平定准部囘部以来幅员所拓西逾流沙万余里更在九州之外岂依经着説家所能罄乎】
　　古玉环八韵
　　肉好适相等璧非知是环苌宏血弗碧杜甫斗曽殷【曾闪朱旗北斗殷杜甫句也】谁氏佳城出何年瑞府班谒诸直士拒赐处諌臣还离相文明炳月规朒朏删缛纹曡起伏古色蔚斓斒抚手浑无迹照心真自如云受王母景仰在其间
　　沈周蕉石闲吟即用其韵
　　臯比石畔把篇居研义宁同不下渔自觉其中趣可乐非闗欲上太平书
　　题王晋卿九成宫图
　　精工浑是李昭道题识却称王晋卿避暑恰欣纳爽飞泉本自杖防清羲坛禹洞髙低辨月宇云轩掩映呈为问作铭合谁氏不忘规定魏元成
　　启跸恭谒
　　东陵即事
　　禁火卖修阡扫墓天颙心瞻
　　二鼎瞬息阅三年【自庚寅至今凡三年矣】清晓问
　　安别当春啓跸前凭舆颇惬意緑麦茁芊芊
　　过潞河
　　古潞受诸水至兹成巨川春流纵微弱夏节虑防宣平野戒长路浮梁方众船轻车横渡处塔影耸墟烟
　　晓行四首
　　趂晓啓行晓气清緑杨红旭上铜钲肩舆四望心怡者润露蒙蒙麦始萌
　　迤北横山列屏障田盘遥见逺峯尖忽铺轻雾标殊防巻宻放弥一刻兼
　　改火风过暖不凉路傍夏店【村名】面南望少年曽是经行处昔日吟情只合忘
　　烟村水郭动相连老防出迎意颇防总总资衣资食辈无他治法为【去声】祈年
　　见新耕者
　　畿辅民何幸连嵗颇有收秋麦已茁芽春麦复播畴不惟春麦然禾种【上声】堪投是因地气润曽无艰种【去声】忧路傍任叱犊弗令呵前驺仍饬禁蹂躏同民祝瓯窭
　　白涧行宫晩坐
　　寺傍行馆居停便却是莲宫未一临【寺为尼院故弗去】平野润含雪后泽逺峯轻作晩来阴闲花不让清明节古栢遥笼钟磬音坐阅厯年题壁句如伤依旧视民心
　　题隆福寺行宫六景
　　翠云山房
　　三年睫眼此重来云翠依然净絶埃火迫杏花四五朶怜他也识应时开
　　翠微室
</div>
    <div class="pagination">
<a href="御制诗集_page848.html">上一页</a><span>...</span><a href="御制诗集_page844.html">844</a><a href="御制诗集_page845.html">845</a><a href="御制诗集_page846.html">846</a><a href="御制诗集_page847.html">847</a><a href="御制诗集_page848.html">848</a><span class="current-page">849</span><a href="御制诗集_page850.html">850</a><a href="御制诗集_page851.html">851</a><a href="御制诗集_page852.html">852</a><a href="御制诗集_page853.html">853</a><a href="御制诗集_page854.html">854</a><span>...</span><a href="御制诗集_page850.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
