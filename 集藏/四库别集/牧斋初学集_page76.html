<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 76 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 76 页/共 115 页
  </h1>
  <div class="content">
   余为诸生，晤昱公于海虞之破山寺，广颡丰颐，具大人相，私心严事之。及观其诠释相宗诸典，钩贯义学，レ抉遁隐，诸方推服，咸以为今之教魁也。公生于剑外，长于兹山，皆奘师过化之地。断碑泐石，藏已久，而涌现于千载之后。其卒能远绍慈恩之绪，殆非偶然者。出坐道场，则军持漉囊，填咽讲席；归构法宇，则飞楼涌殿，示现人间。是固其行愿使然，而奘师加被之力，下上千载，如屈信臂，盖灼然不诬也。后之住山者，尚有以继昱公之志，精研性相，了达一乘，庶几慈恩翻译之书，金轮铁壁，屹峙来兹。兹寺之炽然建立者，亦比于毗卢楼阁，不随劫而坏成也哉？予故为之述其梗概，而系以铭。铭曰： 
    “广汉之墟舆鬼精，蓬山涪水相带萦。天池合沓列翠屏，池生莲华应圣僧。圣僧往矣垂千龄，石蕖萎绝甘露零。断碑晕蚀苔藓青，光气熊熊夜不扃。有大论师疏遗经，法幢再竖曲女城。神灵现符应征，鬼神呵出青冥。陟冈溯涧宫地形，弹指平麓迁高京。千而万础如云屯，长楣反宇栖列星。右手断取左手檠，下移兜率人天惊。伽蓝如的山如茎，{艹遐}叶骈盖华发荣。琅函宝笈临玉绳，风幡月驾语铎铃。鼓鱼更答时经行，宛如莲华瓣中生。一华一瓣一化身，奘师应现皆圆成。莲华郁郁池水清，奘师授记如亲承。玉华翻译常光明，宝华楼阁无亏盈。我作铭诗唱一音，誓愿历劫续慧灯。南山青石比玉贞，磨以为碑刻斯铭。 

    （龙树庵记） 
    儒者文文起、姚孟长，吾郡之岿然者也。顾好从浮图广传者游。传，太仓州沈氏子，学儒不成，去学贾；又不成，遂好学浮图法，参雪浪、云栖诸大和尚，栖止郡之华山寺。鸠集净侣，翻阅大藏，披攘经营，若庀其家。未几，华山有壤地之讼，僧徒惊怖欲散去，传告哀于佛，去氏削发，誓以死殉。凡三载，讼稍息，乃去而游虎林、天目诸山，饭僧行脚，轨行坚苦。归休于墓田丙舍，结庐以居，因斥之以事佛，齐众所谓龙树庵者也。吾观佛之徒，其为说，以谓山河大地，一切如幻。而其身之所寄，瓦盂锡杖，一饭一宿，即五山十刹，亦比之于逆旅传递而已。然其人往往以塔庙为国土，以伽蓝为金汤，而效死以守之，身可杀而不可夺，若传者何其固也？今之为卿大夫者，身受国家疆圉之寄，而不难以戎索与虏。一旦丧师失地，日蹙国百里，拱手瞪目，彼此相顾视，所谓败则死之，危则亡之者，其于浮图何如也？夫浮图之塔庙被四海，未尝责任于一人，又非有高爵Ο赏劝诱于前，严刑殊死警戒于后也。而浮图之效死以卫塔庙者时有，而卿大夫视疆圉之事若奕棋然。岂佛能以祸福语倾天下，而国家之赏罚，顾不足徇与？抑亦佛之徒弃氏毁服，祝除发毛，无妻子身名之绁羁，故其志桀然得信，而未可以责诸卿大夫与？呜呼！此之不能而彼能焉，而又疾其能焉，而思以盖之，曰彼浮屠也，彼之效死以居者，固忄堇而免于吾之庐者也。一旦有事，上不能谋，士弗能死，委而去之，国家之疆圉，曾不得比于浮图之塔庙，而不以为耻也。 
    文起、孟长，儒者也，不斥浮图而与之游也宜。传治龙树庵既成，文起以书属余曰：“庵未有记，传具石请记，子其勿辞。”余为之记曰：“庵在吴城西白莲泾南，右折半里许，老树拒门，如虬龙攫，因以名庵。构十方堂以养老病，畜池水以放生，立普门塔以厝维四众，而文起书《金刚经》刻于塔上。经始于万历某年，凡若干年，以溃于成。是为记。 

    （瑞光寺兴造记） 
    余十五六时，从吾先君之吴门，则主瑞光寺僧蓝园远公。迄今三十余年，先君停舟解装与远公逄迎笑言之状，显显然在心目间，每过寺门，辄泫然回车，不忍入也。远公居寺之后禅院，每令一小沙弥导余游废寺，殿堂萧然，塔下榛芜，不辨戚，廊庑漏穿，败甓朽木，与像设相撑柱，有声拉拉然。相与顾视促步以反。余每思之，如宿昔之噩梦，尚为心悸。又思此寺久已颓圮，不知今日又何如也？ 
    崇祯辛未，友人张┆度以复寺来告曰：“寺僧竺实主之。”已而过余曰：“公知我乎？即远公院中小沙弥也。公于此寺有宿缘，幸为我记之。”嗟乎！为小沙弥导余游寺时，其长与案上下耳。今乃能夙夜经营，还寺旧观，其所成就不苟如此。余稍长于，束发登朝，值兵兴多垒之日，浮湛罪废，一无以自效，其视为可愧也。虽然，之主斯寺，二十年所矣。二十年之中，相之拜者几人？将之遣者几人？督抚大吏易置者几人？当其筑堤推毂，富贵ピ赫，视夫祝发坏服、麻鞋露肘之徒，不啻一毫毛，然其卒能无愧之者几人也？盖尝论之，浮屠之为其塔庙，犹士大夫之谋人军师国邑也。浮屠以其塔庙为己，而不以其塔庙为己之塔庙。以其塔庙为己，故捍护之不啻头目，而庀治之不惜脑髓；不以其塔庙为己之塔庙，故一钱之入，不私其囊箧，毕世之计，不及其子孙。二者士大夫所远不及也，斯所以愧与？报应因果之说，儒者所不道。然吾观富贵ピ赫者，未几而囊金椟帛，弃掷道路，遗腐骨，狼籍乌鸢，视浮屠之四众瞻仰，粥鱼斋鼓，安隐高闲者，所得孰多？呜呼！士大夫之于浮屠，不独思愧也，岂亦可以知惧矣乎？以之贤，能劳身捐躯以为其塔庙，其有取于余言也，岂徒欲以夸大其能事邪？予故推广其意，以告于世之君子。而予既无用于世，粥鱼斋鼓之间，他日将从而老，姑书是以志余之愧焉。寺建于吴赤乌，其兴废载在郡志。之兴造，经始于万历某年，天启甲子造七佛阁于佛殿之北，崇祯己巳修天宁塔，凡若干级，募饭僧田若干亩。寒灰奇公自楚来驻锡，而昆山王在公孟夙以宰官入道，皆助唱缘，克有终始。崇祯壬申五月，常熟钱某为之记。 

    （杭州黄鹤山重建永庆寺记） 
    杭州府治之东北六十五里，有山曰黄鹤，高百余丈，与皋亭山离立，而俗呼为皋亭之黄鹤峰，以两山皆从天目蜿东来，峄而非属故也。山之阴有佛日寺，宋明教嵩禅师卓锡之所。安隐一濂慎公谋于祭酒冯公梦祯，图兴复之不果，乃得永庆寺故址于山之阳。永庆寺者，唐清泰二年创自吴越，名涌泉院。宋建炎中重建，赐今额。其后以元兵毁，而慎公行求得之，遂以兴复为己任。里人郎、郑鹤买地构禅堂五间，僧如艮、广德、广斌等裒衣盂之羡，建佛殿五间。而真寂院闻谷印公以云栖大弟子激扬别传之指，慎公敦请莅焉，不起于座而道风演迤，缁素坌集。慎公厌世而去，其徒众遵遗命，以院为十方，不用甲乙次相授，请一江湘公主之。而大麓等力为助，于是弥勒前殿，两庑僧寮，次第告成。印公与慧文制公，相与经画，寺之轨范始定。禅堂以栖众缚禅，佛殿以结侣念佛。限以崇墉，缭以修廊。佛声浩浩，则乐邦涌现；禅版肃然，则祖灯辉映。虽五山十刹，号选佛之场者，其清严精进，未有逾此者也。王子宇春，与诸上人共襄斯举，归而述其意，征余文以记之。 
    嗟乎！禅与净土，开遮历然，唯以一事，考诸近代，楚石，禅门尊宿也，而有西斋净土之咏；云栖，念佛导师也，而有阐关策进之编。未尝不水乳相合也。世之学者，妄生分别，或相为斗诤，或曲为调人，伥伥然莫知所适从久矣。印公有忧之，既唱单提之宗，而复显双修之范。以其缔构言之，前殿后堂，规矩重叠，出自一门，示门庭之不可离而二也。周垣夹廊，钟鱼交互，邈不相及，示旅途之不可混而一也。借事以显理，因权而著实，亦可谓深切著明也矣。寺之事甫竣，印公飘然远去，使人想见其高风于属山涌泉之间。而濂公、湘公，宿德岿然，后先担荷，皆末法中所希有者。余故乐为之记，详其兴复之因，庶来者得以考焉。若夫印公辈行愿机缘，默相感召，尽未来际，必有龙泉蹴踏，相继为人天眼目者，固不系于楼阁之成坏，而亦非区区世谛文字可得而记也。寺今名龙居庵，亦曰永庆禅院，予从其旧称永庆寺云。 

    （武林重修报国院记） 
    先是绍觉法师居土桥之莲居庵，四方学徒至，往往担簦裹饭，僦邑屋以居。仁慈慧公听讲之暇，喟然叹曰：“武林故都会之地，方袍圆顶之流，渡涛江，越南海者，军持漉囊，往来如织，顾不得一茅盖头，风餐露宿，憧憧为旅人穷子，岂吾侪出世为人之能事乎？”宋绍兴间，故有报国院，介清泰、庆春两门之间，其遗址去莲居数里而近，遂发愿修复，以为接众之地。湛然禅师为文唱导，诸方响应，净财云涌。逾年，佛殿禅堂告成。又三年，桑园菜畦，饭僧之田，养老之室，无不以次庀治。是役也，不烦鼓，不饰竿牍，僧众助者什九，而善信布施者什一。慧公曰：“吾藉诸佛之力，仗十方之缘，以有斯院也。久之环而自私，长子孙而营利养焉，其可乎？吾闻之，佛法付嘱国王大臣，吾得宰官之外护者，为文证明之，以垂于久远，其可以无患？”于是介严子印持款门以请于余。余方有母之丧，逡巡久之。则使其徒曰圆福者，徒步搏颡，祈必得余文乃去。而严子助之请益力。余乃执笔以记之，而复于慧公曰： 
    呜呼！云栖逝而净业微，绍觉亡而讲席，魔外交作，而盲禅盛行，未有盛于此时者也。子之作是院也，缘起于绍觉，而渊源于云栖，其因地不可谓不正矣。其在今日，盍亦思以扶其衰而稽其敝乎？今之禅，非禅也，公案而已矣，棒喝而已矣。河东之论密公曰：禅者，六度之一耳，何能总诸法哉？本非法，不可以法说；本非教，不可以教传；岂可以轨迹而寻哉？以禅门言之，应微笑而微笑，应面壁而面壁，应棒喝而棒喝，皆所谓非法非教，不可轨迹寻者也。今也随方比拟，逢人演说。上堂示众，譬优人之登场，礼拜印可，类亻辰童之剧戏。贫子数他家之宝，愚人求刻舟之剑。是不可为一笑乎？东山法门，本无棒喝。五花开后，互显机权。老僧无法，藉黄叶以止啼；童子何知，效俱脂而断指。况乎聋瞽交唱，狂易相尊。扬眉瞬目，眨眼宗师；竖拂拈椎，满前大慧。岂独戏论未止，抑亦妄语既成。是可不为之悲愍乎？彼所竞相夸诩者，曰徒党之众也，声闻之广也，利养之厚也。夫日中一餐，桑下一宿，比丘之训也；架大屋，养闲汉，古德之所诃也。以荷泽之显发宗风，弘济国难，知道者犹以固己损法为讥，而况于他乎？彼之所膻，我之所禁，有识者视之如师子虫，如大火聚可也。其又可褰裳而从之乎？然则将如之何？曰：宁守净，无趣禅。宁守云栖之真净，无趋今日之伪禅。宁灰心挫名，种净因于来劫；无吠声逐响，断慧命于多生。吾所谓扶其衰而稽其敝者，其在斯乎？为僧徒者，守正法不染邪法；为宰官者，护正法不护邪法。斯不负如来付嘱之意，而金汤外护之名，亦可以无愧矣乎？余之为末法惧久矣，因慧公之请，而直举以告之。虽然，不独为慧公告而已也。院之创始，在天启元年，其落成则天启三年。又十二年为崇祯七年，予为之记。嘉议大夫礼部右侍郎兼翰林院侍读学士协理詹事府事常熟钱谦益记。 

    （资庆院重修记） 
    武林之塘栖，有僧院曰资庆。创自宋建炎间，至国朝，凡再毁，颓垣断础，仅存菅棘中。沙门圆公居之，六时礼诵，与饥鼠生 穷鼯，啸呼应和。闾右之族，知其有道也，然相之，刳朽翦秽，庀材僦工。万历二十年，茶亭成；又四年，禅堂成。圆公曰：“吾藉净信之力以有此，此之谓多矣，终不能持铃柝，饰竿牍，如市贾之相求，以大吾庐。”庶吉士胡君休复，塘栖里人也，闻其风而说之，为唱导于里中。高门悬薄，欢舞赴功。某年，大雄殿及大士殿成；又某年，放生池、普同塔次第毕举。方伯桐城吴公，揭以资庆院故额，靓深完好，视昔有加焉。塘栖为武林周道，列肆犬牙，牙筹错互。流尘眯目，市嚣聒耳。而兹院独岿然其中，击磬鼓钟，肃清晨而警中夜，见闻随喜，洒然有清凉火宅之思。至于旅人道长，长年水宿，流汗交跖，耶许入梦，而忽焉钟鱼互答，经声梵呗，激扬悲厉于灯月落之时，如沸乍沃，如热得濯，拥ゎ欹枕，欷而烦酲者，固不知其几人也！兹院之建，其视深山空谷，徒为幽栖闲止之地者，其利益不既多乎？然圆公不以荣名利养为事，辛勤四十年，如一弹指，而院卒告成。则其缔构之诚，与休复助之力，均不可诬也。当圆公经始时，一瓶一钵，休复实与被其艰。已而休复现宰官身，奄忽摧谢。入斯院也，粥鼓凄凉，禅灯黯淡，亦必有俯仰今昔，忾然三叹者矣！自今以往，夜壑已移，朝荣频谢。而兹院之火传灯续，久而逾衍。千百年而后，又不有因兹而问其经始，凭吊休复于荒坟宿草之余者乎？由此言之，世间成住坏空，未有不相待而成，而楼阁庄严，幻出于四十年间者，殆亦犹夫荣名利养之不可以为常也。其亦可以感而悟矣！圆公介卓子去病走其徒虞山中，谒余请记。去病盖与休复共兴复兹院者，二子者皆吾友也。余为之书其事，以复去病，使买石刻之，相为感叹焉！时万历丁巳之夏六月也。 

    （径山种树记） 
    径山为天目东北峰，伽蓝在山冢五峰之间，凡有兴作，取材于千里之外。凌大江，冒双溪，历洪流暴涨，然后逆坂而上，缘邪许，十里百折，卒徒颠踣，木石腾藉。是故寺不久辄废，废而难复以兴也。闻谷禅师印公语其徒某曰：“盍买山而树之？树可材也，百年之内，其可以抡材于山矣乎！”于是买山若干亩，树松杉若干株，循直岭以至三门又若干株，刻其券而三之，以为之守禁。而又曰：是不可以不志也，使某书之于石。《诗》有之：“树之榛栗，椅桐梓漆，爰伐琴瑟。”此古之邦君建侯营室者之所有事也。印公，学佛之人也，乃能计久远如是。世之君子，虑及于浃岁者亦寡矣，岂或百年？呜呼！浮图之昌其教宜矣。其训于有官君子，不尤深切哉？夫以印公之愿力，后五百年，兹山之飞楼涌殿，当有如苏子瞻之诗，予之言何足以云也。使世之君子，过而视之，则以予言为厉己而已矣。天启四年八月记。 


初学集卷四十三 
    ○记（三） 

（重修素心堂记） 
    吴江张益之先生，余之先友也。余儿时，闻诸先夫子，益之世居越来溪，其父静孝先生，为堂于溪上，名之曰素心。堂构坚好，乔木翳然。其傍有伪吴张士信厅事。益之家中落，堂已更主。语罢辄为怃然。崇祯六年，余访益之之子孟舒于溪上，登其堂，即所谓素心者，孟舒己复而居之，加涂焉。问士信之厅事，老屋岿然，负犹在。相与缓步絮语，感先夫子之游迹，慨然太息不忍去。越翼日之无锡，过华学士东亭故宅，俗所推甲第者，前堂轩敞壮丽，吞若素心者八九于其胸中，其朴雅闲靓，殆弗如也。飞楼厦，层台砥室，网户刻桷，所在而是。然赤白漫漶，板腐而砖缺，亦间有之，不若越溪之居完且美也。又为之慨然太息，以为奉诚之园，平泉之庄，唐人所俯仰咏叹，不可胜纪。王侯卿相百年之后，裔孙克守旧第，若魏国之永兴坊者，盖亦罕矣。鲁人美僖公之复宇，晋臣颂文子之成室。张氏之有孟舒，岂非诚贤子孙而经史之所亟称也与？间以语异度，异度曰：“噫！吾兄之复是也则难矣。吾兄频年以来，身无兼衣，食不重味，匪朝伊夕，拮据捋荼者，为此堂也。修祖墓，刊家集，收族而洽亲者，为此堂也。修身矫思，刑妻孥，化僮仆，薰乡里而善良，所以居此堂也。吾兄年七十矣，以先人之故，徼惠于吾子，记此堂之复，以代生辰为寿之词，不亦可乎？”余曰善，遂书之。而余方营先墓于拂水，筑丙舍墓之西偏。美是堂之制，命工图以来，视其栋宇而构焉。他日堂成，亦将属异度为之记。崇祯九年正月记。 

    （颐志堂记） 
    河南陆群圭氏家于虞山之下，傍山临池为堂，以读书其中，名之曰颐志，取其家士衡之赋，所谓“伫中区以玄览，颐情志于典坟”也。堂既成，而横经籍书，俯仰诵读者，盖有年矣。今年谒余而请使记其名堂之意。 
    夫斯堂也，以读书而名也。读书之法无他，要以考信古人，箴砭俗学而已。《进学解》，韩退之所读之书也。《答韦中立书》，柳子厚所读之书也。古之学者，自童之始，《十三经》之文，画以岁月，期于默记。又推之于迁、固、范晔之书，基本既立，而后遍观历代之史，参于秦、汉以来之子书，古今撰定之集录，犹舟之有柁，而后可以涉川也，犹称之有衡，而后可以辨物也。今之学者，陈腐于理学，肤陋于应举，汩没锢蔽于近代之汉文唐诗。当古学三变之后，茫然不知经经纬史之学，何处下手。由是而之焉，譬之驾无舵之舟以适大海，挟无衡之称以游五都，求其利涉而称平也，不已难乎？俗学之敝，莫甚于今日。须溪之点定，卓吾之删割，使人佣耳剽目，不见古书之大全，三十年于此矣。至于今闻人霸儒，敢于执丹铅之笔，诋诃圣贤，击排经传，俨然以通经学古自命。学者如中风狂走，靡然而从之。嗟乎！胥天下而不通经不学古，病虽剧，犹可以药石攻也。胥天下而自命通经学古，如今人之为，其病为狂易丧心，和、扁望而却走矣。杨子不云乎：“人各是其所是而非其所非，将谁使正之？”陆子之嗜学，若是其专且勤也，亦思其所以正之而已矣。经经而纬史，繇韩、柳所读之书以进于古人，俾后之学者，涉焉而以为舵，称焉而以为衡。名堂之意，庶有当乎？余虽老而失学，他日犹能负书挟册，登斯堂而问焉。姑书是言以先之。崇祯九年正月记。 

    （蓼庵记） 
    太仓曹子忍生痛其父母之蚤世而不及养也，又自伤其长而不遇，无以慰其亲于地下也，读《诗》至《蓼莪》，辄为废书泣下。文宫洗文起大书蓼庵二字以贻之，曹子颜于其读书之屋，而请余为之记。 
    吾闻诸夫子：孝始于事亲，中于事君，终于立身。此卿大夫与士之孝，而人子之所当有事也。若夫《蓼莪》之孝子，致恨于失养，而以为鲜民之生不如死，此所谓庶人之孝也。曹子宜何居焉？《蓼莪》之诗，说《诗》者以为刺幽王也，其诗盖丽于《谷风》之什，而《北山》之独贤，《小明》之悔仕，怨嗟并作，盖莫甚于此时。今圣天子在上，惟皇建极，阴阳和而万物理，《鹿鸣》以下之诗并兴，而《南陔》《白华》亦皆比笙歌而奏于堂下。居今之世，而悲忧穷蹇，退而称《蓼莪》之诗，吾窃悲曹子之志而惜其不遇也。虽然，曹子则可谓孝矣。古之人戒其君求贤而用吉士，必曰有孝有德，又曰如圭如璋，令闻令望。宣王之在内者，推张仲孝友。而萧望之谓张敞材轻，非师傅之器，亦此志也。曹子志气卓荦，议论天下事，滚滚如贯珠。顾其夙夜刻励，有终身之慕若此。其将进而为璋孝德之士，奋庸于休明之世，以矢来游来歌之盛事乎？吾知其不徒为《蓼莪》之孝子而足也。聊书之以广曹子之意。崇祯四年六月记。 

    （聊且园记） 
    侍御莱芜李君雍时谒余而请曰：“余为园于城之北隅，其中亭之曰可以。槐柏翳如，花竹分列，凿沼矢鱼，蹲石阴松，此余之所茇也。其东亭之曰学稼。植以梨枣，杂以柿杏，亭之后除地筑场，诛茅为屋，沟塍迕错，鸡犬识路，此余之所作劳也。其西亭之曰学圃。树桑成阴，蔬得以避，渫井为池，土得以滋坟，荣木周遭，瓜果狼籍，此余之所食也。折而南，其中有斋曰则喜，夹窗助明，琴书扌耆柱，余之所抱膝而深居也。梅树盘纡，编为虎落，丛生蔓延，香雾杂Ш，树之眉曰梅花深处。东树桃李，西树杏，交亚蔽亏，为梅外藩，以明余之比于梅也。其北则老树攫，茂林ㄙ霭，三径未绝，如深山；又折而西北，地势忽泻，清池呀然，长林覆之，若眉著面，桃李缘堤，莲藕盈池，无时不花，靡夕不月，余之所行吟而觞咏也。合而名之曰聊且园。子其为我记之。” 
    余惟侍御荷橐簪笔，供奉赤墀，今且巡行云中、上谷间，宣威种落，一丘一壑，岂其所有事乎？东夷不靖，浃辰而克我河东，士大夫之辱，不止于四郊之多垒也，又何燕游之足云乎？侍御之名园曰聊且。聊且之为言，苟然而已之辞也。今之苟然者多矣，苟然于庙堂而国论坏，苟然于疆圉而戎索坏。侍御之所谓苟然者，园亭燕游之事而已。其所告诫于世者，不已多乎？若以附于止足之义，如公子荆所云，其于聊且之云，固不相背，要亦所谓同枕而异梦者，何足以发侍御之指哉？侍御﹃力王家，为天子复河东故地，正佟夷之诛，使吾辈得握三寸管，为太平之幸人。他日幅巾杖屦，访侍御东海之滨，坐斯园而访陈迹，以余知言者也，其乐为何如？天启元年四月初五日记。 

    （保砚斋记） 
    保砚斋者，戈子庄乐奉其先人文甫所藏唐式端研以诒其子棠而以名其斋也。戈子携其子过余山中，薰沐肃拜，而请为之记。 
    夫天下之物，人苟爱而玩之，未有不思诒其子孙者也。金谷之池台，平泉之花木，《集古》之金石，悦生之书画彝鼎，非王公大人不能有，非世为王公大人不能守也。若夫砚，则荜门竹屋可以藏┑也，破窗损几可以铺陈也，韦布之儒生、《兔园》之书册可以为伴侣也，匹夫孺子可怀褒而藏也，可提挈而走也。是故天下玩好之物，多不能传之再世，而保砚为易。虽然，砚之为用大矣，九经之文字出焉，天地之情物生焉。佣工记名姓，小儒笺虫鱼，其于砚也，犹无与也。贪夫用以把算子，酷吏用以书狱辞，或媚权而飞章，或乞哀而书表，其为砚之辱，终古不能浣也。必也穷经而好古，澡身而洗心，以磨比德焉，以介石比贞焉，其不为砚辱也，斯为能保砚者乎？是故凡玩好之物易于保有，而保砚为尤难。戈子之以保砚名斋也，其将保其易者乎？抑将保其难者乎？文甫之父子，安贫矫志，不失素风，其能保斯砚以诒后人也，亦必有道矣。吾邑缪侃仲素，尝得述古圆砚，旁刻《西园雅集图》，出米元章、李伯麟之手，遂以述古名其堂，而黄文献公为之记。迄今三百余年，仲素之砚，未知犹在人间否？而其堂之遗址，亦无从问诸荒烟野草之间，独文献之文在耳。繇此言之，保斯砚以诒子孙，固不若求所以保斯砚者之为可久也。戈子以此勖其子可矣，遂书之以为记。崇祯庚辰中秋记。 

    （常熟县教谕武进白君遗爱记） 
    古之学者，必有师承。颛门服习，由经术以达于世务，画丘沟涂，各有所指授而不乱。自汉、唐以降，莫不皆然。胜国之季，浙河东有三大儒，曰黄文献氵晋、柳待制贯、吴山长莱，以其学授于金华宋文献公。以故金华之学，闳中肆外，独盛于国初。金华既没，胜国儒者之学，遂无传焉。嘉靖中，荆川唐先生起于毗陵，旁搜远绍，其书满家。自经史古今，以至于礼乐兵刑阴阳律历勾股测望，无所不贯穿。荆川之指要，虽与金华稍异，其讲求实学，繇经术以达于世务则一也。世之为科举进士之业者，以帖括诵法荆川，为应举之资而已。而钩章棘句之徒，又从而訾之。荆川之集，已束之高阁不观，而况荆川以上者乎？胜国诸君子，且不能举其氏名，又况于师友渊源之际乎？教学相沿，伥伥然徒以苟且尺寸豪末为意，而古圣贤之书，帝王之制度，欲其先著于胸中，如虞文靖之所称于蜀学者，其可几乎？自余里居以来，士友之下问者，未尝不谆复告之。而俗学之蛊晦已久，余之力固不足以表衤暴坠绪，障百川而东之也。 
    万历癸丑，毗陵白君绍光以进士乙榜署常熟学教谕，疏秽订顽，缉文厉行，立五经社分曹课试，四方名士，翕然来从。君与礼部侍郎孙公，皆荆川先生之外孙，流风遗书，浸渍演迤，入学鼓箧，一皆举荆川之学而措之，故其学安而道尊，粲然有文如此也。君既擢兴安县知县，诸弟子员件系其学政，相率踵门，愿刻文于石，以示远久。余惟白君之师道立矣，诸弟子之亲其师也，可谓劳矣。虽然，先王之祭川，先河而后海。称人之善，未有不本其父师者也。乡人士之淑艾于白君者，皆荆川之遗也，其可以无述乎？因白君之教，而推本荆川之学，或源或委，发其遗书而读之，其人犹可作也。自胜国以溯汉、唐，其师承指授，如捧手而相诏也。夫如是，则吾乡之士，必有涤训诂辞声之陋，出而有闻于当世者。而白君之教，衣被于是邦者，岂有既乎！记有之：善歌者使人继其声，善教者使人继其志。夫推本荆川之学以教邑之子弟，白君之志也。余为斯记，陷置壁间。乡人士来游来观，因余之言，开发头角，庶有以继白君之志而衍其教思也哉！己未正月廿八日记。 

    （仪孟刘母铭旌记） 
    万历四十五年六月，刘母王氏夫人卒于其子永基宜兴之官寝。宜兴之民三日哭罢市，其大夫士聚而铭其旌曰：仪孟刘母之柩。按礼，为铭各以其物，书曰某氏某之柩。男子称名，妇人书姓与伯仲。称仪孟刘母者何？别刘母也。明旌之有铭也，以死者为不可别，而以其旗识之。识之者，别之也。称仪孟以别刘母，古之道也。刘母之为仪孟奈何？刘母之为妇也，刘氏家中圮，母女事绝巧，纫箴所出，上奉尊章，外应宾客，下庀二叔，履綦若指廪，纟意纟句暴练，兼屦人染人之能，尝手自氵柬帛，力瘅泽器旁，移时乃苏，犹强起事挥也。宗人乡老咸曰：“精五饭，幂酒浆，缝衣裳，孟母之教也，是善为人妇。”刘母之为母也，告夫子曰：“孺子长矣，盍令负笈出游，践桑弧蓬矢之志乎？”跪高于庭，具羞服而遣之。已遣永基如，已又遣垸如永基。三子者遂皆以尊师取友，有闻望于时。高游燕，母命之曰：“男子堕地有师，女子独无师。女道峄山，为我奠枣修于孟母，所以志也。”高谒孟子庙，见石刻画像，长跪母前，大恸而起，为文以记其事。四方之人咸曰：“学以成名，问则广知，孟母之志也，是善为人母。”永基举进士，常州之宜兴县，母居官寝，告戒亻兼媵，禁呼叹鸣于困中。永基出捕蝗，母宿治菹专，旬日而后反，门阖封识宛然。官舍有二桑，缫丝得十余两，喜谓家人曰：“今岁幸不以授衣累宜兴矣。”卒之日，民巷哭者如丧考妣。而大夫士遂以其旌铭之，君子以为允。盖征诸刘母之为人妇为人母者，而又原本其所以师事孟母之意，没身而已者也。故曰称仪孟刘母者，别刘母也。虽然，有是母，斯有是子矣。孟母之为母师，视公父文伯、田稷子之母加著焉，以孟子为之子也。别刘母者，亦以别刘母之子也。置铭于重于聿，士丧礼之仅存者也，可以观礼焉。妇人无谥，然大夫士群聚而铭，有审谥于朝之义焉。数其铭辞，六言而已。既别其母，又以别其子。志而婉，微而昭，有《春秋》之遗法焉。谦益未第时，与高、永基定交。二子者之与谦益友也，归以告于其母。谦益习知母仪法，闻铭旌之举，考于大夫士之辞，以为其可以传也，遂刻石而为之记。 

    （天台泐法师灵异记） 
    天台泐法师者何？慈月宫陈夫人也。夫人而泐师者何？夫人陈氏之女，殁堕鬼神道，不昧宿因，以台事示现，而冯於卟以告也。卟之言曰：“余吴门饮马里陈氏女也。年十七，从母之横塘桥，上有紫衫纱帽者，执如意以招之，归而病卒，泰昌改元庚申之腊也。其归神之地曰上方，侯曰永宁，宫曰慈月。其职司则总理东南诸路，如古节镇，病则以药，鬼则以符，祈年逐厉，忏罪度冥，则以笺以表。以天启丁卯五月，降于金氏之卟，今九年矣。”问其宿因，则曰：“故天台之弟子智朗堕女人身，生于王宫，以业缘故，转堕神道，以神道故，得通宿命，再受本师记，俾以鬼神身说法也。”问本师记云何？则曰：“大师以宿昔因缘，亲降慈月宫，为诸神设法。吴人尚鬼好杀，故现鬼道救杀业，善巧方便，渐次接引，归于台事而已。”其示现以十二年为期，后四年而大显，时节因缘，皆大师所指授也。卟所冯者金生采，相与信受奉行者戴生、顾生、魏生，皆于台有宿因者也。 
    或问于钱子曰：“慈月之事，子以为信乎？诬乎？”余曰：“信也。如来拳拳付嘱，惟此正法。正法衰熄，魔外盛行，未有甚于此时者也。当此时，阐扬台事，大明如来一期教之扃，譬则破昏夜以月灯，开盲人以眼目，诸佛菩萨所共护念证明，谁得而非之？今之禅病深矣，魔民登师子之坐，厮养踞大慧之席，盲拳瞎棒，欺天罔人，信法门之师子虫也。慈月以人天眼具正知见，汲汲然以教药疗禅病，人知其阐教者所以显教，而不知其疗禅者正所以护禅也。菩萨于疾病世作大医王，慈月示现，亦复如是。我辈生人道中，不能护持末法，而以听于鬼神，将惭愧赞叹之不暇，而矧有后言耶？至其妙达三乘，博通外典。微词奥义，尽般若之笙簧；绮句名章，总伽陀之鼓吹。紫微、右英诸真，与杨、许相酬问者，犹不敢窥其藩落，而况神君、紫姑之流乎？故曰信也。” 
    或曰：“为台事示现，是矣。其兼言祸福，奈何？”曰：“师固言之矣。每见山林冢庙，邪祀鬼神，厌人血肉，心窃痛恨，故多以符方疗疾。冥册之中，杀业第一，故黾勉相劝也。今因病之验，而渐且求财求子求寿求功名，以一神之力，而敢侵朝廷之权，何不理之尤也？夫慈月所急者，台事也，而世人所急者，贪生畏死与荣名富厚也。两相急而两相求，不得不聊且应之，故曰先以欲钩牵，后令入佛智。今慈月急世人之所急，而世人不求慈月之所求，求而不相得，则怨与谤从之矣。众生在五浊世中，三毒竞兴，十缠争发。以慈月之慈而不能供其求也，虽千佛出世其求弥甚；以慈月之慈而不能弭其谤也，虽千佛出世，其谤弥甚。虽慈月其若之何哉？” 
    或曰：“朗为天台高足弟子，末后亲受嘱累，何以堕落乃尔？”曰：“师资云逝，善友沦亡，刹那迁谢，岂能自保。无始以来，恶业缠盖，放逸比丘，堕牛猪狗，猴各五百身。╂梵钵提已得阿罗汉道，反作牛，而何疑于朗耶？自女人身转落鬼道，如离弦之箭，弥去弥远。然在鬼道中得知宿命，展转牵率，不昧宿因，所谓如塞翁失马是也。亦以戒力熏习，善缘纯熟，譬如蹴リ，著地旋起。佛言出家人虽破戒堕罪，罪毕解脱，如优钵罗华。以慈月之事观之，则知多生戒力，如熔金入泥，终不销亡，久而益莹。既可以为退堕鞭后，亦可以为勇猛策进者也。” 
    或曰：“淫昏之鬼，不在祀典。慈月之归神于此奈何？”曰：“鬼神之受报不同，其有威德者，或住山谷，或住空中，各有宫殿，冠华，著天衣，食甘美，形容端正，无异诸天。上方之神，殆所谓有威德者也。其生前必有利益于生人，贪淫著业，受此福报，不知以何因缘，因依慈月，与被法力，此其宿因亦不薄矣。安得以世眼量之？岳神之受戒，阎罗之听讲，归依正法，载在传记。四生六道，皆可修行。天龙夜叉，并护佛法。何独于鬼神而靳之乎？菩萨以愿力故，天龙鬼神等及诸外道邪见，悉生其中，为其导首，广为宣化。慈月之堕鬼道，安知非乘宿昔愿力，生趣异类，调伏众生？即鬼神中，亦岂无以权方便留惑示现者？则鬼神之身为业报，为应化，且未可臆断，而况于慈月乎？” 
    或曰：“智者之入灭久矣，慈月之说法，将使谁证之？”曰：“佛以大衣付大迦叶，以无上法付大阿罗汉，皆不令灭度也。大师灭后，六降山寺，一还佛垄，振锡披衣，有如平日。以往时案行安隐之言，较今日付嘱流通之旨，常寂光中如屈伸臂耳。子能知一心三观之义，则十身佛刹微尘数修多罗，如悬帝网，尚何疑于慈月之今昔与大师之去住哉？” 
    卟告我曰：“明公为我作传以耀于世，亦道人习气未除也。”余曰：“唯！唯！”作《天台泐法师灵异记》。 

（岳忠武王画像记） 
    里中萧生，故观察公之诸孙也。尝梦之武林，拜宋太师鄂国忠武王庙下。王延入坐，而语之曰：“边事旁午，不遑启处。吾比年有事北方，甫归又趣驾去矣。”顾视其左右，介士严装将发，金戈铁马，钅从铮作声。氵典然流汗而觉，崇祯改元之十二月也。越一年，而有遵化之事，生占斯梦，以为信而有征。命画工绘王像，夙夜盥事之，而属余记其事。 
    自昔言梦者，皆本于《周官》之六梦，生之梦何居？曰：是所谓正梦也。宁、锦解围以来，群酋窜伏。举世之人，皆置奴于度外。生何思焉？又何寤焉？筐箧几席之间，噩而梦，喜且惧而梦，于王事乎何有？故曰正梦也。圣朝役使百灵，群神群祀，名山大川靡不为天子守护社稷，诃禁不祥。独王有事焉者何？曰：惟忠武王力中夏，誓灭金虏。佟奴以王杲余孽，冒金源之后，启疆犯顺。忠武有灵，其能贳诸？左云而右宪，阵背嵬而刃麻扎，生不克直捣黄龙饮匈奴之血，没而佐佑圣朝，寸刂群酋为脍脯，俾无遗种，不惟阴敌我王忾，王亦可以逞厥志焉。王之有事于北方者此也。日者芦沟之役，戕我大帅，歼我全师，去都城仅三舍耳。我不发一矢，奴逡巡顾视，衔尾引去。虽圣天子威灵赫，盖亦鬼神相助之力焉。今之游魂余息，出没遵、永间，安知非王阳施阴阖，假之绦镟而制其死命耶？然则斯梦也，何以独告于生？《诗》不云乎：牧人乃梦。曹人之梦众君子谋曹也，非有列于朝者也。《周官》占梦，季冬聘王梦及其献吉梦于王，王拜而受之。生之梦可谓吉矣。盍斋祓走三千里，以斯梦献于天子？天子将讯诸宗伯，举《周官》拜受之典。余亦宗伯之属也，记其事以征焉。 


初学集卷四十四 
    ○记（四） 

（重修维扬书院记） 
    维扬有书院，作为讲堂学舍，延道德博闻之儒，抠衣升堂，昌明孔、孟之道。而乡人子弟，相与群萃州处，以为讲肄之地，其来旧矣。万历中御史中州彭君来视盐政，闵其芜废，修而作之，祀董仲舒以后诸贤于其中。高馆曾楼，宏壮靓深，故御史大夫邹忠介公为之记。久之复废，后盐使者泰和杨君忾然叹曰：“岂可使讲德之堂，夷而为长亭厨传乎？”按其旧而新之，正其名曰维扬书院，以书属余曰：愿有记以继忠介之后。 
    日者讲学之禁尝严矣，盖发作于万历之中，而浸淫于天启之后。迨于今，讲者熄，禁者亦弛，胥天下不复知道学为何事。夫其禁之严也，钩党促数，文网锲急，犹足以耸剔天下精悍之气而作其ㄨ也。是故逆奄之祸，士大夫捐身命以之，而士气卒以胜。及其禁之弛也，天下皆镌夷其廉隅，呓其颊舌，顽钝狂易，懵然于广屯 脂夜之中。于是朝著无水加剑之大臣，疆埸多扣头屈膝之大吏，集诟成风，而刑辟不足以禁御。繇此言之，禁学之效，可见于此矣。自正心诚意之学，陈陈相因，而姚江良知之宗始盛。儒者又或反唇而讥之。良知之言，于孟子。孟子曰：“无恻隐之心，非人也；无羞恶之心，非人也；无辞让之心，非人也；无是非之心，非人也。”分而言之，曰仁、义、礼、智，其实则良知而已矣。夫立乎人之本朝，蝇营狗苟，斯君而卖国者，谋人之军师国邑，偷生事贼，迎降而劝进者，恻隐羞恶辞让是非之心，盖已澌然不可复识矣。其良知之未死者，如月之有魄也，如木之有也。质诸梦寐，告诸妻子，未有不氵典然汗下，烦冤欷者也。故曰：尔而与之，行道之人不受；蹴尔而与之，乞人不屑也。行道乞人之所不受不屑，而公卿大夫交臂而仍之，恬不为怪，彼亦遏抑其良知，抹其廉耻，违心反面，以至此极也。诚使良知之学，讲之有素，知如是而为人，如是而非人也；知如是而为忠臣孝子，如是而乱臣贼子也；知如是而为圣贤，如是而夷狄禽兽也。知汤之必灼也必不赴，知火之必焚也必不蹈，知涂炭之必ㄡ烂也必不坐。如是而士气可立，国耻可振，广屯 脂夜之祥，其可以少解矣乎？稽良知之弊者，曰泰州；之后流而为狂子，为民，所谓狂子民者，颜山农、何心隐，李卓吾之流也。彼其人皆脱屣身世，芥视权幸，其肯蝇营狗苟、欺君而卖国乎？其肯偷生事贼、迎降而劝进乎？讲良知之学者，沿而下之，则为狂子，为民；激而返之，则为忠臣，为义士。视世之公卿大夫，交臂相仍，违心而反面者，其不可同年而语，亦已明矣。呜呼！圣人之言，元气也；孟子之言，药石也；姚江之言，救病之急剂也。南宋之世，以正心诚意药之而不效，故有风Φ不知痛痒之证；今之世，以恻隐羞恶辞让是非药之而不效，故有顽钝狂易之证。舍是而不加诊治，则人心死矣。病在膏盲，不可以复活矣。用良知之学为急剂，号呼惕厉，庶几其有瘳乎？ 
    杨君，今之有志于医国者也。当军兴倥偬，征求旁午之会，舍盐铁之策，而修师儒讲肄之事，其必以为救世之务，莫先于此与！诚先之，则请自姚江之学始。邹忠介公者，余之执友，而杨君之乡先生也。天启之学禁，以忠介为首。忠介之记，盖亟称姚江、泰州，而杨君之所得于忠介者深矣。故乐为记之，使刻石陷诸壁间，亦以告于维扬之士继泰州而兴起者也。崇祯十六年十二月初四日，常熟钱谦益记。 

    （长洲郑氏新复祭田记） 
    惟郑氏远有条序，国初国子监助教士龙，断自有宋，建祠立主，曰状元毅夫公獬、学士忠惠公性之、丞相忠定公清之、提举文台公天锡、高士所南公思肖。割膏腴以供祀，视圭田而三之。三传为处士穗，跻助教于庑，子孙以昭穆，祭田倍助教而三之。自助教下五支分守其祀，郡县有牒，祠有碑，田有图，余百年矣。其割而畀之他族也，自万历十二年始。郑之宗人顾视庐冢，哭而相吊，又余五十年矣。讼而赎之，按碑以崇祀，归余以息争，自崇祯十六年始。于是郑之孝廉敷教以书来请曰：“愿有记。” 
    昔者郑请释泰山之祀以祀周公，《春秋》讳之，书曰：以璧假许田。僖公复许田，《宫》作颂曰：居常与许，复周公之宇。郑氏之举，于是乎近《宫》矣。古者君子虽贫，不粥祭器；虽寒，不衣祭服；为宫室，不斩乎丘木。大夫士去国，祭器不逾竟，其去而止之，大夫曰：奈何去宗庙也？士曰：奈何去坟墓也？知祭器不粥，坟墓不去之义，则天子诸侯以至于公卿大夫，其所当守而勿去者，可知已矣。故曰：国君死社稷，大夫死众，士死制。又曰：谋人之军师，败则死之；谋人之国邑，败则亡之。今也楚、豫之间，寇未至而先溃。名都大邑，弃之如遗迹焉。向令能如郑氏之子孙，所以营祠复田，死守勿替者，其肯弁髦职守，而以都邑与人乎？呜呼！述祖德，崇先祀，可以教孝；严守祧，时飨祀，可以观礼；食旧德，服先畴，可以作忠。使天下士大夫众著于复田之义，视朝廷之军师国邑，咸如祭器之不可粥，坟墓之不可去，则祖宗之土宇版章可复，而流亡溃败之祸其少止乎？田之复，郑氏一家之事，可以无书。而复田于今日，当名都大邑，弃师失守，恬不知戒之时，其亦以有警也。不可以不书，乃为之书。是年崇祯十六年癸未也。 

    （虎丘云岩寺重修大殿记） 
    崇祯二年十一月，虎丘云岩寺灾，大雄宝殿、万佛阁、观音阁，方丈楼观，一夕而毁。山林焦枯，神鬼灼烂，人天よ凄，如闻叹噫。寺僧持簿劝募，垂十年，高门县簿，靡有应者。东阳张公奉天子命，保是邦，慨然叹曰：“噫！是诚在我。”捐俸钱，搜锾金，僚属咸助焉。乃属山僧鸠材庀徒，量工命日，自十一年四月初八日始事，至十三年四月初八日大殿卒功，方丈楼观，以次修葺。邦人士女，来游来观。耋艾咏歌，推美颂考。于是僧以公之命来请曰：“愿有记也。” 
    或曰：“昔称虎丘奠吴西门。西，金方也。阖庐之葬也，Е池六尺，扁诸之剑三千，葬三日而白虎蹲其上，金之精也。寺灾之夕，金昌望齐坊市水银匝地，金气发矣。公于是作斯殿以镇之，有厌胜之道焉。天下盗贼蜂起，兵火弥亘。中吴一隅，宵柝不警。公之为吴人违兵也，此非其征与？”或又曰：“张魏公当绍兴时，记虎丘经藏，以谓夷狄之变，其来有自，欲爱贪忿，是谓无明，展转交攻，激为斗乱。我佛以清净立教，使回心归善，和气自生。公方亲临戎马，鏖剧贼于京江、桐、皖之间，顾汲汲为此举也，表佛力，迎和气，弥三灾，消劫火，其机缘深矣，其愿力伟矣。公固张姓也，宁非魏公再来，现身说法者欤？”呜呼！频年以来，水旱刀兵，杂然交作，疵疠夭扎，民不堪命。方镇大臣，囊金椟帛，邮传拜除，视之蔑如也。自公之来，敷和布德，宣慈训廉，老病癃，燠肌起羸，へ童鳏孤，咸登衽席。今兹之役，一钱寸布，不烦公私。朝齑暮盐，节缩僦工。斯殿之落成也，邦人之欢心颂声，与丹楼绛殿，互相涌现于诸天云物之中，故能化兵气为祥云，转灾土为佛国。然则考公保之绩，著于东南者，莫如是役宜也。公抚吴七年，宣劳治河，入为本兵，以疆事牵连就征。吴之人扶杖负襁，炷香撮土，匍匐佛前，告哀祈宥，若叫阊阖，若投匦函，此尤可书也。余故不辞而为之记，其不特以记其成，亦以使后之有官君子有事于崇佛者，于张公之为，宜有考也。崇祯十六年十二月，常熟钱谦益记。 

    （莱阳姜氏一门忠孝记） 
    崇祯十六年三月，行人司行人臣垓伏阙上疏言：“去年闰十一月，奴酋兵掠莱阳，臣父敕封仪真县知县姜泻里山居闻警，率子弟僮奴入城死守。二月初六日，奴突至，城陷，巷战被执。奴就索金帛，臣父骂曰：吾二十年老书生，二子为清白吏，安得有金帛饱狗奴腹？以马捶捶之，嚼齿大骂，奴攒刃刺之乃死。臣季弟姜坡偕侍郎宋玫守东城，趋抱父尸恸哭，奴缚置寨中，夜举火烧奴帐，奴觉，脔杀之。臣母及长兄圻负重伤，圻妻王氏、臣妻孙氏、坡妻左氏及次姊，先后投缳赴火死。臣兄礼科给事中采，言事迂戆，荷圣明宽宥，颂系西曹，闻讣浃旬，号恸绝食。臣若奔赴故里，则臣兄圜扉一息，立毙草土。臣欲留视橐，则臣父原野暴骨，长饱乌鸢。臣余气僵魂，死生无地。伏望皇上，付臣法司代兄归葬，兄得毕命首丘，臣愿填尸牢户。若臣兄罪必不赦，请勒限就系，伏前日妄言之辜，并案臣今日妄请之罪。天子览其奏，意恻然怜之。未及发，六月，登莱抚臣曾化龙覆奏姜氏一门忠孝，请赐优恤。始得奉明诏，下所司。垓将以甲申九月卜葬，谓谦益旧待罪太史氏，俾书其事。 
    呜呼！忠臣孝子，国家之元气也。忠义之气昌则存，叛逆之气昌则亡，有国家者之大坊也。天宝逆命之臣，以六等定罪。达奚辈，骈斩于独柳树，集百寮往观之。而宋南渡，李纲议僭逆伪命宜仿肃宗时定罪用重典，当时不能从。识者以谓至德之中兴，建炎之不振，其兴亡实繇于此。今国家方全盛，奴杂种小丑，闯蚁贼游魂，中朝士大夫，回面屈膝，委质贼庭者，所在而有。夫岂国无刀锯以至是与！若姜公者，身无一命之寄，家无中人之产，徒手捍贼，横身死义，家人妇子，血肉糜烂。国家元气，旁薄结，而勃发于姜氏之一门，非偶然也。使国家之臣子胥如姜氏，则忠臣孝子，接踵于世，何至如靖康之时，所谓在内惟李若水。在外惟霍安国，使敷天率土，痛北辕而忧左衽哉！比岁奴三入畿辅，一门殉难者，高阳孙氏，顺义成氏，与姜氏而为三。孙氏、成氏之议恤，当国者口噤目眙，若避禁讳，至今寝阁未下，今姜氏之恤，独出宸断，然后知崇奖节义，固圣明之所急，而所司奉行者之罪也。自今以往，忠义之气昌，国家之元气日固。叛臣贼子，当胥伏独树之诛，而奴、闯之悬首藁街也不远矣。余为书其事以俟之，且以谂于国史之传忠义者。崇祯甲申三月记。 

    （韩蕲王墓碑记） 
    宋蕲国韩忠武王世忠墓在吴县灵岩山下，丰碑岿然，屈盘，礼部尚书赵雄奉诏撰也。 
    《宋史》列传援据雄碑，其书杨国夫人事，则碑为详。建炎之复辟也，杨国及二子质苗傅军，防守甚严，王略无顾念。隆太后宣见杨国，杨国诣傅诒曰：“太尉作如许事，公来矣，于太尉何如？”傅乃屈膝拜曰：“愿奉兄嫂礼，谨具鞍马，烦夫人好为言。”是日，入见隆，宣问周悉，执杨国手垂泣曰：“国家艰危至此，太尉首来救驾，速清岩陛。”杨国奉诏，驰出都城，遇傅弟翊于途，告之故。翊色动，手自ㄏ耳。杨国觉翊意非善，愈疾驱，一日夜会王于嘉禾。史云：朱胜非绐傅遣妻子，慰抚世忠，而不及杨国云云，略也。傅正彦献俘行宫，杨国自硕人超封国夫人，制曰：知略之优，无愧前史，给内中俸以示报焉。功臣妻给俸，自杨国始。史称隆召梁氏入，封安国夫人，俾迓世忠，速其勤王，误也。黄天荡之战，杨国在行间，亲执桴鼓。史云：战将十合，梁夫人亲执桴鼓，金兵终不得渡。罗大经《鹤林玉露》载兀凿河遁去，夫人奏疏言世忠失机纵敌，乞加罪责。举朝为之动色。而碑及史皆不载，为蕲王讳也。大经又云：蕲王之夫人，京口娼也。尝五更入府，伺候贺朔。忽于廊柱下见一虎蹲卧，鼻息ぴぴ然，惊骇走出。已而人至者众，复往视之，乃一卒。因蹴之起，问其姓名，密告其母，邀至家，具酒食，资以金帛，结为夫妇。碑云：杨国家楚州，织簿为屋。盖杨国家本楚州，寓京口也。蕲王镇楚州，披草莱，立军府，故夫人亦织簿为屋，与士卒其力役也。蕲王起银州，积功转进武副尉。宣和二年，调西师讨方腊。部勇敢五十人，随王禀以往。遇杨国于京口，当在此时，王为裨将，非小卒也。碑载王娶白氏秦国夫人、梁氏杨国夫人、茆氏秦国夫人、周氏蕲国夫人，四妻皆启国封。盖宋世待功臣彝典如此。杨国起家北里，慷慨择配，识英雄韦之中，遂能定国难，奏肤公。丰碑青史，于今为烈，岂不伟哉！辛巳长至日，余与河东君泊舟京江，指顾金、焦二山，想见兀穷蹙打话，蕲王夫人佩金凤瓶，传酒纵饮，桴鼓之声，殷殷江流沸中，遂赋诗云：“余香坠粉英雄气，剩水残山俯仰间。”相与感概叹息久之。甲申二月，观梅邓尉，还过灵岩山下，埽积叶，剔苍藓，肃拜酒而去。因摭采杨国遗事，记其本末如此。 

初学集卷四十五 
    ○记（五） 

（耦耕堂记） 
    万历丁巳之夏，予有幽忧之疾，负疴拂水山居。孟阳从嘉定来，流连旬月。山翠湿衣，泉流聒枕，相与顾而乐之，遂有栖隐之约。亡何，孟阳有长治之役，卒卒别去。予遂羁绁世冈，跋前后，为山中之逋客者，十有余年矣。天启中，予遭钩党之祸，除名南还，涂中为诗曰：“耦耕旧与高人约，带月相看并荷锄。”盖追思畴昔之约，而悔其践之不蚤也。世故推移，人事牵挽，匹夫之节，不能自固。咎誉错互，构扇旁午，残生眇然，不绝如缕。然自此得以息机摧撞，长为山中之人。而孟阳不我遐弃，惠顾宿诺，移家相就。予深幸夫迷途之未远，而隐居之不孤也，请于孟阳，以耦耕名其堂。孟阳笑而许之。 
    嗟夫！予与孟阳，遭逢圣世，为太平之幸人，其所为耦耕者，盖亦感闲居之多暇，喜一饱之有时，庶几息劳生而税尘鞅。岂与夫沮、溺者流，辍耕太息于蔡、叶之间，叹滔滔以没世，群鸟兽而不返者哉！余与孟阳之似沮、溺，其耦俱之迹而已，而其乐则固有过之者矣。然亦有不能无慨然者。予之得交于孟阳也，实以长蘅。长蘅与予偕上公车，尝叹息谓予：“吾两人才力识趣不同，其好友朋而嗜读书则一也。他日世事粗了，筑室山中，衣食并给，文史互贮，招延通人高士，如孟阳辈流，仿佛渊明《南村》之诗，相与咏歌皇虞，读书终老，是不可以乐而忘死乎？”予曰：“善哉！信若子之言，予愿为都养，给扫除之役。请以斯言为息壤矣。”荏苒二十余年，长安邸舍酒阑灯之语，犹历历在耳，而长蘅已不可作矣。人生岁月，真不可把玩。山林朋友之乐，造物不轻予人，殆有甚于荣名利禄也。予之得从孟阳于此堂也，可不谓厚幸哉！莆田宋比玉，予三人之友也，为作八分书以扁于堂，而予记其语于壁间。世之君子，过而揽焉。其亦有如予之慨然者乎？崇祯三年，钱谦益记。
  </div>
  <div class="pagination">
   <a href="牧斋初学集_page75.html">
    上一页
   </a>
   <span>
    ...
   </span>
   <a href="牧斋初学集_page71.html">
    71
   </a>
   <a href="牧斋初学集_page72.html">
    72
   </a>
   <a href="牧斋初学集_page73.html">
    73
   </a>
   <a href="牧斋初学集_page74.html">
    74
   </a>
   <a href="牧斋初学集_page75.html">
    75
   </a>
   <span class="current-page">
    76
   </span>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <a href="牧斋初学集_page79.html">
    79
   </a>
   <a href="牧斋初学集_page80.html">
    80
   </a>
   <a href="牧斋初学集_page81.html">
    81
   </a>
   <span>
    ...
   </span>
   <a href="牧斋初学集_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
