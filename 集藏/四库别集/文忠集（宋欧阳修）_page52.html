<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 52 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 52 页/共 103 页</h1>
    <div class="content">　　在外五岳四渎四海并诸神庙等处谢祫享礼毕祝文【十月十九日】
　　属者卜吉孟冬致飨清庙圣灵来格福祉沓臻荷神贶之不违俾缛仪之克举敢忘神报逹此明诚
　　泗州塔下并峨嵋山开啓谢祫享礼毕道斋文
　　兹者冬物告成因飨亲而逹孝神厘来贶既均庆之以时惟盛【一作成】礼之弗违荷巨慈之旁祐即灵场而申报冀冥鍳之孔昭荐此诚明期于福应
　　太平兴国寺开先殿开啓孝明皇后忌辰道斋文【十一月一日】
　　伏以柔明之范瞻厚徳而已遐感慕之思托洪慈而申荐载严宝殿恭啓贝函惟净福之是资冀灵游之永祐太平兴国寺开先殿开启孝明皇后忌辰道场功徳防右语
　　右伏以真觉之慈应物溥示于能仁孝思之感以时式临于讳日俾延净侣交奏梵功冀承胜利之因永获冥深之祐
　　赐西南蕃蛮人张光现等勅书【十一月三日】
　　汝世守邉疆逺输忠顺时修职贡附逹欵诚载嘉勤恪之心宜示褒优之锡
　　赐宰臣富弼乞退不允批答
　　省表具之夫知人之明可谓难矣而任贤之术兹岂易哉若乃听之不聪信之不笃施设之方未尽弗极其材迟速之効有时莫能少待则被其任者实亦艰欤卿以纯一忠亮之诚蕴宏深逺大之业朕虚已以听推心仰成至于一二之臣是惟同徳下逮众多之论曽靡间然方将甄叙贤愚修明法度务究本根而更治不求嵗月之近功期于有成兹乃予意奈何中道而将止夫亦奚托以为辞矧上下既交寜有不通之志而君臣相遇岂为易得之时当体余懐勉安厥位所乞宜不允
　　赐外任臣寮进奉助祫享银绢等勅书
　　朕卜吉孟冬合食清庙礼乐交举臣工毕从嘉守土之修官咸以时而来助各以其物粲然在庭载省勤诚良深叹尚
　　赐观文殿学士礼部尚书王举正乞致仕不允诏【十一月十四日】
　　夫朝廷之广大贤俊之众多必有皤然耆寿之臣以当上所优礼之异或事思所访则有老成俾时之式瞻以为人望故礼虽七十犹有不得谢者焉卿懿文髙行有君子之风清节令问为当世所重阅书秘殿日侍清闲进读经筵坐论道徳固非有官司之责筋力之劳宜思少安副我眷待
　　镇潼军华隂县云台观修整真宗皇帝御容等殿今已了当扶请御容入本殿奉安祝文【十一月十四日】
　　屹尔名山斯为福地翼然宝构式奉威灵缮完既新考卜惟吉鉴兹恳至永以妥安
　　镇潼军华隂县云台观修整圣祖及真宗御容等殿今已了当乞请御容入宝殿奉安青词【十一月十四日】
　　伏以灵峰甚峻仙宇载严爰考吉辰奉寜真圣式伸祗告昭鉴乃诚
　　赐相州观察使刘从广进奉乾元节马诏
　　卿蔚有敏材膺于寄任逺瞻寿节効乃诚勤在庭之献肃陈事上之忠可见省阅之际嘉叹不忘
　　赐观文殿大学士尚书戸部侍郎知定州厐籍乞退不允诏
　　勅厐籍省所劄子奏以年齿衰残自去年七月后累奉表及劄子输沥恳诚寻防差知定州亦曽面告秪乞一年许赐请老归第伏望早赐差人承替得遂前恳事具悉夫难进易退虽士节之甚美而尚贤优老亦朝家之所先故礼称引年而有不得谢卿以防徳为时旧臣简于予衷任以方面材猷甚壮视听方彊矧夫邉候无虞民事尤简固可以偃息藩屏养颐精神而逺慕昔贤愿还官政虽止足之意诚可尚于髙懐而眷遇之深难遽从于来请所乞宜不允故兹诏示想宜知悉冬寒卿比平安好遣书指不多及
　　赐河阳三城节度使同中书门下平章事判河南府文彦博辞加恩不允诏【十一月十七日】
　　勅彦博省所上表陈让祫享礼毕加恩事具悉朕属者洁斋精诚荐见宗庙蒙神之贶受福孔多推庆赐以大行均中外而咸及矧我同徳乃时旧臣惟体貌之隆宜加于异数而褒优之意未称于予衷嘉让节之甚勤顾成命之难止所让宜不允故兹诏示想宜知悉冬寒卿比平安好遣书指不多及
　　赐枢宻使检校太尉同中书门下平章事宋庠让恩命第二表不允断来章批答口宣
　　卿陪祀畴劳啓封加命再形恳让深识冲懐顾定志之弗移宜承命而毋忽
　　西太一宫开啓祝圣夀年交金箓道青词【十一月二十三日】
　　伏以万物坚成乐嵗功之斯就四时迭运荷干施之无穷爰即灵载啓科式荐以芬芳之洁通于杳黙之神伏愿威鉴昭临福禧穰集固穹隆之夀厯延緜永之皇图下逮羣生咸均余祐
　　万夀观寜华殿开啓温成皇后忌辰道青词【十一月二十九日】
　　伏以妙道无方推乎善应清真昭格通以明诚追内则之有仪蔼余芳而未逺式临讳日俾按醮科爰即琳宫肃延羽士冀资冥福永助仙游
　　閤门赐许懐徳张茂实告敇口宣
　　卿素称忠勇备着劳能俾更旌节之荣仍董貔貅之旅徃膺宠命其体眷懐
　　赐观文殿学士礼部尚书王举正乞致仕不允诏【十一月二十九日】
　　卿精深之学足以待问清懿之望足以镇浮向从守藩念逺贤之在外来侍经席冀开予于未闻惟道徳之所资非耆旧而谁处虽引年之制礼固有常而爱老之心予寜敢怠所宜勉近医药辅安精神期臻寿康以副虚伫乞宜不允
　　赐马歩军副都指挥使张茂实赴阙生料口宣【十二月六日】
　　卿逺趋召节方届都城惟兹饩品之丰式举彛章之旧徃祗宠锡式体眷懐
　　班荆馆赐契丹贺正旦人使到阙御筵口宣【十二月九日】
　　卿等嵗元兹始隣好时修载驰使传之劳方次都门之近宜伸颁锡式示眷懐
　　正月五日赐贺正旦人使内中酒果口宣
　　卿等夙将信聘来结隣欢方伸宴饫【一作饮】之丰式示眷懐之意芳醪嘉实宜厚宠颁
　　赐侍卫亲军马军副都指挥使张茂实让恩命不允诏【十二月十五日】
　　卿蔚有材武称于周行早罄忠力膺予寄任自分齐钺屡易名邦俾更节制之权入总禁严之旅扞城宿卫皆汝职焉再阅来章虽嘉让节趋祗成命宜体眷懐所让宜不允
　　内中福寜殿开啓天庆节道青词
　　伏以新阳叶律肇正于嵗端嘉节纪时盖遵于国典载严秘殿遐企上真荐兹蠲洁之承杳逹清之应冀承灵贶永祐皇图
　　内中福寜殿罢散天庆节道青词
　　伏以元符肇贶先圣是膺纪为令节之名著乃仙科之式用严禁宻恭荐苾芬冀真驭之昭临贶嘉祥而茂集基图永固动植均休
　　赐新除建雄军节度使依旧殿前都指挥使许懐徳让恩命第二表不允断来章批答【十二月五日】
　　省表具之卿防从行伍之防董我师徒之众嘉尔劳旧优之宠荣乃思功効之未彰能形避让之冲恳已行之命其徃钦承事上之忠无或怠忽所让宜不允仍断来章
　　内中御侍己下贺皇帝年节词语
　　妾等言伏以尧官谨厯万物惟新夏数得天四时以正恭惟尊号皇帝陛下睿明禀哲慈俭保邦正朔颁行极舟车之所至仁恩【一作慈】溥及顺天地以发生妾等沗备掖庭获瞻黼座顺三微之首月祝万夀于无疆
　　赐夏国主进奉贺正旦马駞诏
　　王正首嵗玉厯颁春眷惟继世之忠克効守藩之职勤修时贡来旅明庭言念倾输良深叹奬
　　皇帝回契丹皇帝贺正旦书
　　正月日伯大宋皇帝致书于侄大契丹圣文神武睿孝皇帝阙下嵗端更始顺阳律以布和信聘时修讲隣欢而増固阅书言之勤好加篚币之腆丰感戢所深述宣罔既今懐化军节度使耶律嘏等回专奉书陈谢不宣白
　　皇帝回契丹皇帝逹皇太后贺正旦书
　　正月日伯大宋皇帝致书于侄大契丹圣文神武睿孝皇帝阙下玉歴颁时宝隣交聘兼驰使驿别枉信函载传慈懿之言益固讲修之好颛希侍次逹此悰诚今归徳军节度使耶律思寜等回专奉书陈谢不宣白赐起居舍人知制诰刘敞等奬谕诏【十二月九日】
　　刘敞省所进祫享诗事具悉祫大祭也礼乆阙焉朕因时孟冬躬荐圭鬯永惟祖考之烈格于天地礼乐之盛昭乎【一作于】物容宜有儒学之臣形为颂叹之美卿议论宏博辞章烂然敷训告以代予言是惟其职发揄而称上徳聊见余才省阅己还嘉尚良切故兹奬谕想宜知悉
　　赐刑部郎中充天章阁待制钱象先等奬谕诏【十二月九日】
　　象先省所进祫享诗事具悉祫大祭也礼乆阙焉朕因时孟冬躬荐圭鬯永惟祖考之烈格于天地礼乐之盛昭乎【一作于】物容宜有儒学之臣形为颂叹之美览奏篇之来上庆熈事之有成文采可观叹嘉于再故兹奬谕想宜知悉
　　赐屯田员外郎国子监直讲梅尧臣奬谕书【十二月九日】
　　梅尧臣省所进祫享诗事具悉汝行懿而粹学优而纯以诗自名为众所服况乃咏祖宗之功徳述礼乐之声容宜被朱以荐清庙载披来献深用叹嘉故兹奬谕想宜知悉
　　赐西京作坊使知麟州王庆民奬谕敇书【十二月十七日】
　　王庆民省所奏凖宻院劄子节文以臣撰成麟府二州绢图一面并序目二册诣阙上进事具悉古之用兵者必因地形制方畧然后可以防胜败之筭运竒正之谋尔以材武之资有明敏之识自膺简寄出守邉封而能周知山川险易之形歴览亭障屯防之要列为凡目粲尔【一作可】条陈不惟指掌于披图足以因时而制变遽兹来上深体乃忠省阅以还叹嘉曷已故兹奬谕想宜知悉
　　集英殿告迁宣祖皇帝昭宪皇后御容赴奉先禅院庆基殿奉安祝文
　　伏以祖烈昭宣威神缅邈顾祠庭之夙敞崇宝构以载新冀即妥安永伸【一作申】严奉
　　奉先禅院法堂上告迁宣祖皇帝昭宪皇后御容赴内中奉安祝文
　　伏以早严宝殿以伫神游今奉威灵即安清禁仰惟鉴格歆此精衷
　　景灵宫奉真殿开啓真宗皇帝忌辰道场看佛经都功徳防语
　　伏以琳宫严敞奉真驭以来临宝笈飞华演灵篇而甚秘式届遏音之日载深濡露之懐遐荐福因永资道防景灵宫广孝殿章懿皇后忌辰道看佛经都功徳防语
　　伏以讳日斯临孝心増感永慕至慈之徳载瞻大觉之雄既集善因遐资福果
　　景灵宫广孝殿章懿皇后忌辰道场看道经都功徳防语
　　伏以春露既濡孝思罔极即仙庭之秘邃诵金简之精微仰冀清真永资遐福
　　赐新除建雄军节度使殿前都指挥使许懐徳让恩命第一表不允批答口宣
　　卿以宿卫之勤劳能备着俾移使节式示眷懐宜体优恩勿持坚让
　　赐新除建雄军节度使殿前都指挥使许懐徳让恩命第二表不允断来章批答口宣
　　卿夙推才武乆拥节旄俾易名藩用伸优遇无烦固避徃服新恩
　　赐观文殿学士尚书右丞田况乞致仕不允批答【嘉祐五年正月八日】
　　省表具之卿徳量足以容众材识足以济时蔚然君子之风绰有大臣之体自婴疾恙求解枢机朕心恻然深以为惜乃惟书殿之清职自非耆哲而弗居俾从优游以便頥养所期福善之理当防勿药之休还来辅予以尽贤业遽形引谢良异眷懐所乞宜不允
　　皇第九女封福安公主制【正月二十四日】
　　门下朕稽有国之彛章着皇女之称谓取其主以同姓所以见王体之尊必也锡之美名所以彰礼命之宠载涓吉日敷告在庭皇第九女岐嶷之姿有生知之异禀柔顺之质得天性之自然方严保傅之规以养肃雍之徳俾遵旧典褒以徽章嘉乃妙龄盛哉仪服考佥言而惟允非予意之敢私于戯隆仁恩以厚亲兹惟教爱习图史而循法繄乃夙成祗若训言徃膺涣渥【一作命】可封福安公主仍令所司择日备礼册命主者施行
　　皇第十女封庆夀公主制【同日】
　　门下诗纪王姬之盛车服之制甚严汉优帝女之仪汤沐之封并列盖敦国体匪曰亲私惟始被于宠章常推择于嘉号载稽成宪诞告外庭皇第十女宝婺分晖仙源袭庆天姿异禀温而有仪姆教不烦生而知善方居妙嵗蔚有令猷朕仰承燕翼之谋兹膺【一作膺兹】蕃衍之祉俾新礼命式示褒荣于戯宠秩既崇在乎有徳名称甚美享及多休祗服茂恩勿忘明训可封庆夀公主仍令所司择日备礼册命主者施行
　　内中御侍已下贺皇帝乾元节词语【正月二十六日】
　　妾等言正阳旅月式符诞圣之期令节称觞共献无疆之夀伏惟尊号皇帝陛下法尧聪睿躬禹俭勤厚徳浸于元至仁同于覆载舟车所及声教咸均罄兹率土之濵共効南山之祝妾等欣逢嘉防获侍严宸敢望清光恭陈善颂无任歌时乐圣欢呼激切之至






　　文忠集巻八十八
　　钦定四库全书
　　文忠集巻八十九
　　宋　欧阳修　撰
　　内制集第八
　　乾元节谢内中露香表【嘉祐五年正月二十六日】
　　伏以清穹眷佑皇绪丕隆方阳月之正时属诞辰而着节仰瞻霄极荐此芬馨冀膺敷锡之祥永保延鸿之庆
　　乾元节谢内中真宗皇帝表【同日】
　　伏以佳名著节载诞纪辰永惟凉眇之躬获荷显休之业动遵圣训期保庆基惕之懐孝思罔极
</div>
    <div class="pagination">
<a href="文忠集（宋欧阳修）_page51.html">上一页</a><span>...</span><a href="文忠集（宋欧阳修）_page47.html">47</a><a href="文忠集（宋欧阳修）_page48.html">48</a><a href="文忠集（宋欧阳修）_page49.html">49</a><a href="文忠集（宋欧阳修）_page50.html">50</a><a href="文忠集（宋欧阳修）_page51.html">51</a><span class="current-page">52</span><a href="文忠集（宋欧阳修）_page53.html">53</a><a href="文忠集（宋欧阳修）_page54.html">54</a><a href="文忠集（宋欧阳修）_page55.html">55</a><a href="文忠集（宋欧阳修）_page56.html">56</a><a href="文忠集（宋欧阳修）_page57.html">57</a><span>...</span><a href="文忠集（宋欧阳修）_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
