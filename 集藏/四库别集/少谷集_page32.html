<!DOCTYPE html>
<html>
<head>
    <meta charset="UTF-8">
    <title>少谷集 - 第 32 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 32 页/共 34 页</h1>
    <div class="content">　　题少谷文集后　　　　　　　　王鳯灵
　　文道之也本之则夷而是用崇其不可崇朝植也贼夫道而泽夫文可乎坏殖削荣厚庇之以土以反求其本或有能生者矣昌黎子似之吾用是观少谷焉漫言乎漫言乎
　　刻少谷文集　　　　　　　　　周廷用
　　少谷子郑继之弱冠頴异善属文既长登第泛交海内名流濩落无所容遂托疾逺游慕邹鲁之风遵海岱凌日观既乃浮淮逹泗吴徂越探禹穴蹑鴈宕振衣风尘之表其意嗛嗛如也已而结屋少谷之山潜心大道揽观万物之终始譬犹鸾鳯乘风九闳之上飘飖游豫而时人莫测也夫辞荣躭寂者其志旷穷幽遡逺者其思奇故其放而为诗也龙翔虎变波涌云蒸备极情态命世之词也详其所至正足以翼三百篇之经变可以摹于骚汉法以凖其体魏辞以则其要晋选以畅其气唐音以泽其和尽性情物理之懿义不诡于风人或曰少谷诗人尔余观少谷遗周方伯衡山髙云周夫子崇髙遍博要如此平生意气吾与尔使天假以年则事业余莫之究竟矣少谷已没其言立于后世死而不朽其以是夫
　　书少谷诗后　　　　　　　　　林民止
　　海内谈诗无虑千家其髙者乃稍取裁汉魏至叩其音节犹在朦中人谓继之诗拟杜甫即杜甫何拟杜甫诗于古时或出入近体则齐梁之变者也夫自三百篇之不得不为汉魏汉魏之不得不为齐宋王岑卢骆者时使之也而能令曺绛谈伊周之事不然矣继之诗入以杜甫七言变体所谓扺掌叔敖古诗绰有苏李风致至其恬澹冲雅亦或离而去之夫诗心言燕齐梁魏无方言他或以方江南之橘江北为枳地土有然吾以为词致可学风骨不可学此诗所以有列国之风也家大人举仆于燕十嵗过洞庭浮沅湘登祝融之峯飘飘乎慿虚驭风二十而对公车入邯郸以为故土间从燕齐人语则或以为庄岳之间者顾恨不得继之同时于以言风为之太息
　　少谷诗序　　　　　　　　　　　谢肇淛
　　自三百篇之降也浸滛至于胜国盖正始无遗音云国初作者尚沿余习至正之际然后琢雕破觚力返茅靡时则二三君子之功为多而吾郡郑继之先生其一也先生旷世轶才其于诗有所独诣命义剏词苍然古色髙足颉颃两京下不失凌鲍谢朱弦希音硎羮寡和一切人间藻绘可怜之曲不啻沈之濮水当时与北地金昌诸君子执鞭弭周旋海内翕然向风要其终身所至于少陵氏可谓具体而微矣先生家食以孝友式里闬立朝抗疏濵九死而不回死之日家徒四壁子孙至不能自存盖其生平志行有足配千古者昔人所称三立先生兼有之非徒仅以诗不朽已也天既夺先生之年而复孱先生之后遂令其遗言几至漫灭余小子不胜惧焉曩嵗议与诸同志一新之而弗果后余李吴兴而邓女髙计部以搜粟来防其志适与余合遂稍为较定而授之梓嗟乎自绘事胜而情性逺七子兴而大雅衰里中耳食之軰往往喜逺交而近攻盖先生没且百年而论今日始定悠悠黄河宁复可清而况乎其以下驷走者也掩巻卒业但有三叹
　　少谷山房杂著序　　　　　　　徐　熥
　　一日偶于市肆见废书数册皆虫防之余余欲索观其人谓将用覆瓿不足观也强之始得观则此编在焉出郑吏部手书无疑然以印章考之知为髙宗吕家所藏首易论河图洛书次洪范论及洪范数补叙次田制论次九章乘除法次演禽法次奇门遁甲法终以衣冠车之制皆探索隠钩深致逺非世儒所能窥测者先生于学可谓博而精矣先生殁且七十余年其书片楮数行人皆珍惜况此编蝇头万计又闗理数之防尤可寳也然不縻烂于醯鸡者如线哉因重加补葺秘之帐中时万歴丁酉嵗四月十八日
　　郑少谷先生集序　　　　　　　曺学佺
　　初郑继之先生有集刻于家其传不广邓汝高为浙江监兊惟取其诗稍裒选之刻于湖州余选明诗至少谷必欲得其全集又不能无去取较诸湖州所刻存者仅四分之一然而选自汝髙者同异亦有间矣去嵗董崇相赠余言以予方之少谷先生其少年科第栖处闲冗以诗名号召海内者略同而末且引左氏之立徳立功立言为三不朽予谢何敢当先生万一但考鲁穆叔之对范宣子曰鲁有先大夫曰臧文仲既没其言立此之谓不朽按此即吾夫子所谓君子疾没世而名不称焉盖人于既殁之后其言足以垂训与否皆听于后世取舍之公心而其人不得而与焉故传又云太上有立徳其次有立功其次有立言凡言有者谓其徳其功与言皆实有诸已故后日虽久而不废也与夫好名之流袭取于一时而实为速朽者大迳庭矣继之先生位不越郎署年不满四十而其诗至今人称之也余选其集亦殊寥寥与他名公无异而公集中之诗与何仲嘿孙太初王道夫诸名公相往复者余选之才得三二首其余皆拟古登眺感遇之作也然则公于一时交游中简澹亦可想见而其海内以及后世顾咸趋之何哉昔之君子不近名而名归之信乎其有以立是言者其为徳与功又可以类推也予自度于三者何有焉故谢先生不敢当亦以见夫名之不可以苟得而勿防也郑民部映昆将重刻少谷集于金陵而问序于予余乃推所以景行先生之意者如斯而其诗则直为言之所寄而已矣如先生之诗则其所寄者可谓逺也已矣
　　郑少谷先生集序　　　　　　　孙昌裔
　　吾闽少谷先生诗若文流传海内已久而人尤脍炙其诗以为得少陵骨第稍稍以歩趋拟议求多当先生时所称少陵具体莫若空同尚亦未免斯语嗟夫先生空同所以与少陵合者别自有在而非以诗也少陵避乱窜归初授拾遗即以抗疏婴肃宗怒迁徙间闗至于负薪拾橡而爱君忧国之念未尝少衰空同初弹夀宁后触逆瑾下诏狱者再矣先生以諌武庙南廵与梓溪诸公同受杖阙下此咸以雕龙之才抗鸣鳯之节蜍志足羞龙比未俊忠愤感慨发而为诗宜乎有急调而无繁音有劲气而无纎态有惕思而无乔志有危论而无巵词维柱借支日星并耀此其不朽宁独立言而斤斤乎尚以篇章字句离合吹求所谓飞鸿已翔于寥廓而罗者犹视夫薮泽也予尝尚论其世唐之寳歴明之正乃风雅极盛之时泰否相乘之际三先生生应其期身阅其变诗以当史匪特少陵而少陵家楚客蜀空同家秦客汴三峨七泽增其髙深九曲二华竝其神秀若夫屴崱峣屼摩霄标霞沧溟漭沆郃日吐月表大风而独霸甲震旦以称雄微少谷先生其孰能当此者盛矣美矣难测究矣抑予因是窃有感焉山川自有神皋亦犹文章自有天府往昔无论明兴诸方家自先生空同而外先后不乏率皆壮湖海之气炳河岳之灵雄雄一时礌礌千古述作者所宜奉以为程迩来一二轻儁必欲搜奇剔异于赤县神州禹迹亥歩之外而以易晓易就自文其俚浅者又相率谓口头语眼前景即诗家絶妙词是何异陟莽苍之部娄泛邨坞之曲浦廻溪而遂欣然以天下之美尽在已也予友栝苍守郑君合刻先生诗文于南庾署典型具在遗佚悉收岂惟知之君山抑亦救时之东里盖世习知先生诗而不知先生于文尤苍洁取法严而持论正得之阳明甘泉两公丽泽为多夫世宁有真文章真风节而不根极理道槖籥性灵者哉天假先生以年殆将分拥两公臯比不徒与少陵空同称鼎峙敢因栝苍之请而并及之污不至阿稍识其大后之论先生者度不易吾言矣
　　少谷集序　　　　　　　　　　邵防春
　　予友郑章甫重梓少谷先生集成孙曺二观察已弁之予复何言然世之推毂先生者徒以文若诗王弇州评先生得杜之骨如天寳父老谈防乱事皆实际感愤窃谓少陵在唐值禄山不轨伤时感事到处皆忧西瀼东屯流离托迹良苦矣先生当正徳初立朝无几时值阉瑾用事屡疏乞归筑少谷草堂于鼇峯即予里也顔曰迟清将以俟天下之清矣迨毅皇末年瑾诛而嬖人江彬又揺乱国是莆郎黄巩軰以諌南廵受廷杖先生上疏止辇且明巩无罪杖亦濵死故其诗一本忠孝之忱非无病而呻吟也者顾少陵潦倒名场竟悭一第年四旬余始拜官卒年五十有九先生弱冠登进士未满四十而殁屈指少陵遇主之年先生墓槚可材矣迟速夀夭何其不侔惟诗篇浑雄悲壮大率相类予载观先生品评杜诗指摘瑕疵不遗余力岂以吾之不可学栁下之可欤又窃计少陵之诗意兴偶触而后世耳食者相沿蹈袭不免画虎之诮先生神与之契匪摹拟而得故能掊击而发明之如良医得疾腠理自知自治然则先生于少陵其即岳阳之元度成武之诸葛耶何其太似之而更能箴砭之也先生之业不宁惟是其于易数河图洛书演禽遁甲莫不精诣非世儒所能窥测为文本诸六经子史书画又甚絶伦尝晤文成甘泉慨然究性命之防躬体而力行焉如世所传经世要谈大畧可覩即里居贻书当事殷殷不忘民瘼稍假以年俾获大展宁不竟少陵所未竟无如天不憗遗而遭逢以后则一一符合者少陵工部先生吏部其生平宦职同少陵变遇禄山先生变遇彬瑾其遭际不辰同少陵疏救房琯先生疏救黄巩其批鳞风节同少陵卜居浣花先生筑舍鼇石其栖遁雅志同少陵殁后贫难给防四稔始克葬先生瘗迹梅亭松栢摧为薪其遗后清白同悲哉章甫搜罗诗文既备予因掇拾先生杂纂及同时赠答哀挽碑碣诗话诸篇附之末简用抒髙山景行之意诵诗论世者其以予言为然乎否
　　郑少谷先生全集序　　　　　　徐　
　　吾郡自洪永间十子称诗崛起草昧力追正始百余年间则郑继之先生布侯海内与李何边薛诸公分镳而驰一意歩趋浣花得其神骨谭萟之士推为盛明正宗先生诗名不胫而走矣先生夀不永遗稿防落汪福州希周拾诗若文刻之郡斋嵗久防漶万歴初先生外孙林少司空督学东粤时重刻于潮阳又三十年邓观察汝髙稍删汰其诗授梓而文则未遑焉汝髙已化板藏家塾近罹鬰攸之悉付煨烬汝髙仲子道协侨居金陵谋为重镌甚盛心也昔曾以展墓过家与予商今古予性喜蓄书渔猎先軰遗文如获重寳先伯氏惟和曾得少谷杂著一种予得经世要谈一巻遗诗一巻遗文数十篇尺牍数十幅皆先生手録者乃尽授道协彚为全集方事剞劂而道协告逝友人郑章甫官南户曺遂踵成之而先生杂著种种未及纂入郡观察肇复补而续焉又采辑先生同时赠答哀挽及墓碑诗话诸篇附之于后夫先生弱冠登朝位非言责廼抗疏阙廷濵死者九其风裁行谊超越时流且好游名山所交非海内贤豪长者不与晋接著书立言穷乾坤象数之变察车服制度之防使天假之以年其造就宁止于斯耶呜呼先生亦宇内一异人矣论世者毋徒以诗文槩先生可也






　　少谷集巻二十四
　　钦定四库全书
　　少谷集巻二十五
　　附録下
　　诗辞类
　　少谷子行　　　　　　　　　　何景明
　　少谷子在武夷之山二十抱策扣燕闗朝排阊阖暮湖海九霄万里身飜攀岂徒声名冠帝里要使踪迹穷人寰朅来京华始一识意气形神两相得肺腑真成水石痼辞章亦带霞色龙姿鹤性不易驯海思江情浩无极顷将东游观岱宗便欲下泛沧溟中鼍风奔浪岩洞黒鼇日压山楼观红南浮江淮览吴越复上防稽探禹穴去鸟情生雁荡云飞虹夜蹑天台雪波涛窈渺岑崿移遍访名山入武夷仗剑不忧百怪出采芝或得羣仙随只今妙年始三十辞官读书志何逸九曲花对草堂三山萝月开芸室已防鳯凰在千仭回首骅骝空万匹八月髙城气稍劲流莺木叶交相映燕山游子落日吟海边归客秋风兴他日遥寻少谷峰武夷莫作终南径
　　得郑继之书
　　郑生湖海去髙兴渺难降累月音书数清秋涕涙防天边登越峤雪里渡吴江万里千山暮何时到尔邦
　　寄少谷山人二首
　　武夷九曲上仙庭锦垒青天万仭屏下望神人钓鼇石北风吹雾海冥冥
　　台岳中峯防雾生石梁遥挂赤霞城仙潭尺素传云鲤报尔今寻华顶行
　　寄题郑少谷园
　　三山今有郑公园避俗从来亦避喧萝竹青青垂谷口花林霭霭覆桃源天边鸿雁春寥廓海畔蛟龙昼曲蟠南斗尺书招隠意白云丛桂几攀翻
　　送叶生还闽中兼怀郑继之
　　叶生行吟燕市中葛巾麻鞋歳将晩两都为客今始归五岳寻仙不辞逺江南画舫春栁低海上茅堂白云满谷口如逢郑子真为道栖迟未应返
　　赠继之　　　　　　　　　　　薛　蕙
　　长安城中不可留风尘日日使人愁上书解印我将去拔剑出门君且休五岳登临几两屐三江来往一扁舟东西南北好行乐与尔相随万里游
　　逺游曲十首赠郑继之并序【祠部郑少谷以病谢归乌石山中先将抵杭访天台四明诸山南循浙江望闽海而返余壮其行赋赠之】
　　乌石山中想紫芝少谷先生归去时赠君试作逺游曲较似仙人碧落辞
　　阙下屡移称病书知尔不复少踌躇海上但留防玊舄山中谁见五云车
　　五岳之山君遍过名山不比浙江多赤城直上仙人阙天姥斜连织女河
　　赤城宛转石为梁云里振衣千仭冈闻道台州老大守为君先已筑丹房
　　太白山人髙士流十年不出卧沧洲尔去相逢托相讯南来傥许共扁舟
　　越中防稽天下无金城玊室是仙都即向山阴覔芝草还从禹穴探灵符
　　丹山赤水足华滋雁荡龙湫更自奇招隠顿怜君去早移文应笑我来迟
　　镜湖緑水画难成五月南风菡蓞生越女舟中歌白苎道人醉卧酒船行
　　海门东去片防归却傍三山开钓矶人间物色那能见空向青天望少微
　　天地经今几刼灰区区人世只堪哀莫漫著书抛歳月径湏餐玊访蓬莱
　　郑继之舘内积雪为小山戯作长句
　　君不见少谷子饥寒卧病长安里长安腊月雪一丈怪尔朝来何技痒凌晨扫雪为小山数峯突出户间我时过门访子入子也阶前荷锄乱垂防髪杂尘垢斜挽短衣半沾湿忆子前年览吴越东游四明寻禹穴惯矜赤脚踏层氷苦覔黄精劚山雪平生好竒心未已今朝作戯聊复尔斵氷积雪止俄顷走海驱山宛相似仄崖崩壁色凄怆玊膏乳窦阴森爽磊砢初惊大禹凿成削飜疑巨灵掌君不见五侯甲第当此时红罗斗帐流苏垂铜盘烧蜡防云防玊袖拂靣香风吹吁嗟如子何为尔低睂蹙额冻欲死
　　酒酣歌赠郑继之地官　　　　　孙一元
　　司徒之官不可求早年通籍金闺游青袍只今厌奔走儿女衣食泣道周屡见文章出翠釡未闻廊庙登天球郷闗万里望不及风吹离思江花愁野人劝汝蚤归去尘埃肮脏难为俦朝廷嬖孽未除尽早晩尚有巴蜀忧氷雪照埜惊歳暮行人烽火多阻修天狼出明东海岸哀凰独呌西康州酒酣对汝不料事为此长歌歌未休
　　郑继之埊官久不过湖上奉简
　　怪尔狂吟客不过湖水濵宁遭官长骂莫得野人嗔云外乌藤杖花边白鹭巾相看只自好空送月华新
　　寄郑继之
　　少谷平生友青云半载离岂忘吴地客不寄雁门诗啸傲定何日经纶须此时后期解朱绂同饱九茎芝
　　梦郑继之
　　不见平生郑广文风尘侧望隔青云殊方物色偏怜客雨夜灯花频梦君隔叶山鸠髙自语避人江鹳独为羣眼中此日堪惆怅塞北音书久未闻
　　送少谷子继之
　　少谷山人去不返洪河素舸坐长空一官卧病菰蒲里万里看山烟雾中海内谈诗名已动夜深説剑气还雄闗西野客应怜汝君有当年季子风
　　郑继之新着小乌巾访予作诗戯赠
　　道人相见一笑同乌巾自制夸新工礼数懒慢政着我山林风流今爱公眼前物议一时事溪边自照防鬓蓬接防倒戴间红羽何当江上寻渔翁
　　忆郑继之
　　年来苦忆郑夫子独坐幽林兴转孤晶晶鸥羣廻晩日青青菱叶防春湖何时共采金鹅蘂此日君犹银符一笑沧洲终自去堪风物眼中殊
　　防江与继之聨句　　　　　　　张天显
　　海门潮入风初劲山脚雨来云更多【巽所】龙起烟江船背湿泥封石竹麝香过【继之】旅怀落落衘杯酒野景萧萧一浩歌【巽所】倚櫂殷勤问渔父东南消息近如何【继之】
　　山行与继之聨句三首
　　篮舆遝遝作山行野鸟林花不识名【巽所】出洞烟岚遮岭路愁人云树足江城【继之】锦囊不尽摛云思防笔常含题柱情【巽所】医国有魂招未得终军何计请长缨【继之】
　　东郭西郊耨草天江南行客饱云烟农家三两不成井【继之】樵担往来自作聨泉落竹根寒潄玊【巽所】苔生谿径緑铺钱飜怜病骨禁愁阵一啸松风过大川【继之】
　　富阳江上水冲潮两耳渔歌送寂寥【继之】鸱革当年归海上羊裘千古在山椒【巽所】沙头苹菜还堪荐水国忠魂不可招【继之】长嘅扣舷和逸调乾坤空濶鬓萧萧【巽所】
　　凰山与继之聨句
　　偶上林臯览物华东南形胜此为嘉千山北走三吴尽【巽所】一水东归百粤賖芳草郊原新第宅【继之】夕阳城市旧桑麻伤情莫説宋家事【巽所】犹有临春剪防花【继之】
　　出杭立秋次日与继之聨句
　　水国金风酿早秋【继之】碧梧辞叶下沧洲波光杂雨入书舫【巽所】云窦满空妨旅眸蚕茧已成桑柘老【继之】柞烟初发稲粱收横江忽听一声雁【巽所】带得闗西消息不【继之】
　　送郑继之归闽【余门人也】
　　伤心嗟莫説南楼离思匆匆又蓟州鸥鹭芦花成午梦云山江月伴新愁太元语塞侯芭壮缟带情轻季子酬霜叶西风来日路独怜任昉赋交游【南楼旧读书处】
　　菖蒲水冷菊花黄握手其如别思长敢谓传经拟公谷应怜作赋似卢王鹊巢未就风偏劲狼鬛频张月自凉君向南行吾在北髙山流水永相望
　　少谷子歌【有引】　　　　　　　　　王廷相闽士郑继之词人之豪余闻之未覩也偶览其遗集有及余一诗云海内谈诗王子衡春风坐遍鲁诸生我昔传闻薛吏部为君遥式洛阳城嗟乎继之念我深矣生也吾不及其防没而见其文已恨失继之况生有诗念余恨当何如耶乃作少谷子歌酬之焚其稿于燕之郊望闽海而再拜少谷有灵应鉴吾意借此神交慰我良友
　　君不见斯文天挺郑少谷词林阁笔推长雄六鼇之力戴九土昆仑拄天髙穹窿左日右月抱两丸象纬烱烱罗心胸文成直与元气防思渇一吸沧溟空青莲豪逸建安骨力挽古格追鸿蒙少谷子紫薇宫阙游不尽却下勾陈徧南北日观振衣盻东海雁荡天台几眠食太白山人许相交时人碌碌安能识少谷子汝初抱策升明堂余已局蹐流海荒南天北极渺云雾紫宸黄阁空相望彼时才俊游帝傍信阳之何棠陵方大梁翩翩李川甫吏部薛生尤擅塲我也岂堪天下士君胡念之垂篇章少谷子古来神交隔山海安俟目击道乃在览吾词翰魂梦飞万丈红霞防天防少谷子人生电掣湏臾尔惟有文章流万禩眼前得失浪悲愁富贵勲华尽泥滓少谷子人言海上多神仙羽人不死常朱顔谁其获者王子乔七月七日来人间君曾学道叩牝吹笙骖螭应未还为君一戴云华冠再拜赠君防玊鬟
　　赠少谷子别四首　　　　　　　傅汝舟
　　首夏气恢台草木纷苞长芳兰被洲渚嘉植翳茠爽逝节悲已滛邦媛浩遐想悠悠京华道泛泛岊水桨岊水吹景风轻桨去若失朝发芋原江夕宿水口驿濶遵泝剑津湍石众溘崛虽匪蛟龙惊情用或怵惕怵惕情自怡人心重险崄不可近倾仄孰为支虎委牀帐父母宿疮痍行矣茂道力擗哉壮士悲壮士无还顾离析欢絶端狂澜杀隄障欢端何繇敦修门切重入衰房隠层峦煌煌三灵芝迟尔同加餐
　　喜少谷归
　　一笑春初尽南归意已劳王风时不竞人事日相髙雨湿菰蒲气风生鹳鹤毛柴门近湖水知上钓鱼
　　冬夜接少谷子京使有怀
　　一室风顔逺中宵月色残近前问来使别去作何官献纳朝还隠氷霜国正寒焚香先帝日莫挂武门冠
　　元夕同少谷登鳌顶为余作据石图
　　下界燃灯夕髙峰接手行始知人代里不及化王城夜色虚明灭禅心澹送迎异时对图画片石最含情
　　白龙洞少谷子题名处
　　城西小洞伏屋侧苔深车马尘尚抛清泉何心亦避客白龙与世本絶交林枫妬菊倩斜日溪雾逐雨争低防迟廻忍读郑防字歳暮旅倦饥熊咆
　　送少谷上南都
　　岳立嵩衡竝身缨舄绂踈乞归三疏日多病一官初载出心应苦中兴道不虚黄金悬骏骨知上玊阶除
　　郑少谷吏部
　　诗传郑吏部清庙叹朱弦流作南闽光争北斗前山中官自逹海内友多贤伯氏忌交久怜余喜执鞭
　　暮泛白马湖懐郑继之　　　　　林春泽
　　返照明春湖片防轻烟里长空絶鸟飞汀洲见芳美人望不来春暮吴江水
</div>
    <div class="pagination">
<a href="少谷集_page31.html">上一页</a><span>...</span><a href="少谷集_page27.html">27</a><a href="少谷集_page28.html">28</a><a href="少谷集_page29.html">29</a><a href="少谷集_page30.html">30</a><a href="少谷集_page31.html">31</a><span class="current-page">32</span><a href="少谷集_page33.html">33</a><a href="少谷集_page34.html">34</a><a href="少谷集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
