<!DOCTYPE html>
<html>
 <head>
  <meta charset="utf-8"/>
  <title>
   龙云集 - 第 12 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   龙云集 - 第 12 页/共 17 页
  </h1>
  <div class="content">
   龙云集巻十六
　　钦定四库全书
　　龙云集巻十七
　　宋　刘弇　撰
　　书
　　上蔡内翰元长书
　　国史侍读内翰阁下神州浩穰为天下剧在元丰时大事剖决立辨小事毛举不失于苛细而一时最声翕然于是世知阁下之为贤大尹过于赵张三玉如此蜀为坤维天府赵魏号宿兵重镇在元祐时铜虎竹使更绾迭佩至使逺氓阜康天子无北顾忧于是世知阁下之为贤方伯恢文翁之治効得郤縠干戈之方畧又如此戸部条防纲目视他曹防数倍充斥一日去因循得钩考之实财裕而力不屈于是世知阁下之为贤地官蟊螣桑羊泾渭刘晏一切经度又如此史局歴代盛选而玉堂闼儒者之至荣雷动风行翰落敏手日星丽天揭为成书于是世知阁下之为贤侍从蹂长杨之躔接班马之轸焜燿吾宋又如此是数者使常人适当其一将见神扰于前形疲于后徘徊踟蹰日入于委顿安有奋布衣矙然若吾固有褰裳要津叠组重规成功名于从容笑谈之余而起髙躅于匕箸簮绅之末如阁下者乎古语有之左执太行之猱右握铜【本作雕】虎惟象之末试某非直能道阁下凡【一无此】事功既徃而已着【一作効】者若方来而効者固将以试预期而敢悬断逆料也窃伏蔡公下风之日旧矣道完德粹根柢六经断以义命之学则得之王荆公胷中恢廓洞达视积财如遗土譬犹洞庭彭蠡回澜汪洋吞细而纳污有如韩魏公急公缓私淹练名理遇事不择剧昜号有敢言气有如范文正此宰相器也方绍圣天子急治功阐张先猷规恢不拔基构一日使阁下隮黄扉运枢极视前効寡多重轻宜如何耶窃意造物非徒【一作独】阁下私殆将福生民遗吾君太平也某故俚生愚不自噤嘿独妄以文鸣行二十年不迁夺于寒暑燥湿元丰初适天幸仅脱白丁一官而得句稽再官而莅庠序三官而掾莆之狱事今又服吏役当县道转而为左蜀之行矣重念一身【京本一身作某】飘泊万里外去朝廷声明文物之盛望王公大人履綦日益加逺方是时好贤乐士【京本作】有如阁下者而曽不得备数九九拭眦而窥门墙是为尘埃白首与盛世荫卿云者长隔矣故凡前之云云皆某生平属望而不能自已者非敢以为谀也旧所为古律歌诗并杂文一通谨持以自副窃亦有意侥幸左右者之教蚍蜉老马其智不过知时而识道兾阁下不以其微而忽之也齐有好卜者十而五中隣人不好卜常反之亦十而五中论者至不能定止曰卜与不卜等尔乃若某则以为卜而不中不犹愈妄中而不卜者乎不宣
　　再上元长内翰书
　　国史侍读内翰执事某游执事之门最晚又不数请问【疑作间下同】比三见率数人更畨迭前冠履戢戢客主环视殆未有以接其慇懃者泛而问唯而应初无宿昔汲引蔼然先入借誉之口凡所以移情而夺眄特侥幸纸间反覆曲折借手之书语耳而书又不能徧得心之精微今者缺然有日矣常人之情不过曰晚游执事之门则难亲不数请问则昜替难亲者莫入而昜替者喜忘率数人更畨迭前则爱博而择不专客主不接其慇懃则袵席之近方移于楚越之逺泛而问唯而应则虽有积美莫之激发无先入借誉之口则厚信不加于薄訾夫临甚博之爱而势辽于楚越之袵席抱鬰积不发之美而投于昜揺夺之信心是为恩地之丘山未加而高门之遗迹先扫矣独某则以为不然似未识执事之大体也且古所谓大臣以人事君者谓直道也谓公心也岂亦屑私丰昵者之所为乎况如执事直道不待他索公心不得亟勉取之方自素有中古非徒适今也权衡之低昻近不出于胷次而止水之迎烛小不逃于眉睫亦何有戚疎久近夐邈殊絶接耳目生熟区区较量揣度为耶传曰日进前而不御遥闻声而相思无戚疎久近之谓也韩子曰志同气合鱼川泳而鸟云飞无夐邈殊絶之谓也抑某又有言焉进见之始执事慰荐之渥熈然见于发散之眉宇若将喜其来也骤取书语而激赏之若将怜其志之未大淈也既则冺逺宦矜竞辰若将挽驽康衢而砥铅鸾刀也虽某未得效一二胷腹之素亦不可谓无所遇合矣大率士君子之通塞也有命命之通耶将惟执事之取命之塞耶【一作也】亦将惟执事之不取而弃命与不命是诚在某者然必归之执事则乃所以见命命而非命于命者也是道也天实使之宜亦某之不敢自外于左右也古语有之物不得其平则鸣某则以为凡物之鸣不皆不得其平顾平则或不鸣耳是故禽以春鸣螀以秋鸣丰山之钟霜降则鸣疾雷殷天雨将至则鸣有情者之鸣与无情者之鸣亦奚以异哉以至鸡之鸣辰鹤之鸣臯与虎之鸣风而狖之鸣月皆感自中发而不自知鸣之从外着也则亦安有迫而使之者某也于此一再鸣矣执事得无厌其过耳之数耶亦取其感于中顾自不得不鸣可也不宣弇再拜
　　上蔡元度右丞书
　　尚书右丞先生执事古之人过河洛之上而思禹功德卲公者爱无所加则至及其身后之棠是故衣服不当其情则一见汉官仪而喜知伦制之竞也对杀舞马者而悲【二本皆作伦制仁否也则对杀身井宪者而悲】成效之结人心如此况取公万世之道翕然载之经者告彼方来之学者乎视孔孟为无憾惟故丞相荆国文公实然且其论著也霆发幽瞆日烁涂目原性命该道德波澜不生而覩奥冥【京本作溟】海洗章句之霾蚀雾剥云绽而开青天绪余陶铸况【京本作泛非】咳唾通焯粃糠马郑此自儒家不赀赐非直训説者之事也谢世之始大学诸生之吊为位与望而泣者一日三千人其爱之缀人已出河洛甘棠逺甚况及【一作复】身在时耶今之学者见似文公者而喜矣况亲更出处偏得大全御侮先后独擅其传有如执事者在耶他日执经而环文【疑作伏】席非南臻之秀则北奏【京本作凑】之彦跂墙仞错履舄至螽跃鳬趋也今者大则运之播物之钧上次则擢质而培干又其次犹不失借之容声而出【京本出作乐去】其鄙吝虽使文公复生亦不过如此某也见道晚使与世所谓弄翰墨者驰骋出没上窥西汉辈流诚不敢多让至其心思之精微神明之酬摄方寸许地有未究竟处亦岂少耶伏念污执事题品最为曩旧不幸身一官限南北右江介而左闽粤简书夺之于今十年虚徃之愿未伸实归之赐方隔曽不若继踵而前者之得发蒙【京本作朦】鍼肓也谓天不予之幸耶则执事尝齿其姓名矣谓天与之幸耶今怵迫卭蜀万里道恐长负此心君子之叛而小人之归且文公在时矩矱某已不得而亲矣此不过为已徃之悔如亲事则及见焉而又加有一日之雅奈何其反自弃也悠悠此身一落逺外适来之期后当有不复得者夫抱蔽蒙未袪之末学而委旷世难遭之发药岂惟失之执事是又重失一王文公也若此者天予之幸耶天不予之幸耶今京师号仕宦【二本作任官】渊薮曹聨局比虽非可占度而取顾化工驱之置何许地耳正使此身得留与志乎学者缮经而前时卒业于门下虽抱关击柝之贱所甘心也窃惟西汉名宰相虽以谋王体断国论为务然晚学从而受业后卒为专门者时有焉若倪寛之书稚圭之诗论语之有张禹春秋之有翟方进是也以某之去留在执事特不过比之劒首之一吷独其志可怜而已矣夫囿形而寄当顾无可奈何者则知本之天矣至置焉而弗得入以姑置为殆未可知则问用人事卜也卜出于人事则计直下矣而某之区区又有出于人事之下者执事亦胡忍不一取而运之播物之钧上乎某再拜
　　再上蔡元度书
　　尚书右丞先生阁下凡物茍可以寓吾心之所甚好而弗忘则亦何求而不得夜光明月投人尝害其身连城之璞刖者继之以泣而卒所以得之把握者必其嗜珠玉者也飞黄騕褭之乗一旦失便宜睨坂而长鸣则众驽榻【京本作塌】耳方将窃笑而卒所以得之千里者必其嗜马者也是故好盛服则齐缯蜀锦至贵雅乐则响泉韵磬号钟焦尾至喜宫室则腾榱怒栱干霄切云巧于工倕者至以至嗽醪醴嗛滋味则杜康谷阳俞儿狄牙之徒迎意希风则亦无所不至矣然世徒知物之赴人如此至于视天下人材则若不甚留意是何耶物昜投其所好而人材难入于未前定故也抱利器者或窘于良辰之不再赍髙识者或挫于庸人之偏辞黄金之台一日筑于燕肆未防而剧辛入又未防而乐毅至则特区区一始隗之劳耳独尝怪公孙钓名取容汲黯顾指以为齐之诈人及东阁甫开当世遂以贤宰相归之而班史论西汉得人之盛至乃一切附之传之末彼其意以谓若是者非尽东阁效也然而东阁之效终亦出于得人而已而世犹疑马迁以人臣无预招士之説有取于卫青去病者夫卫武夫也招士岂武夫任耶由此观之任公相之责要必若公孙而后可恭惟阁下道充德备睹本而宿奥【京本作审】一日【京本有拂衣二字】起而为国华则先帝之琮璧琬琰也副中外之望取公相若出闲暇则今上之隆栋元也而某方复以人才为説至乃上及么麽之弱燕与夫西汉数子之纷纭则亦过计矣窃尝伏熟故凡忠君许国条次人品使千官百吏相与奋庸登能【京本作奋登庸能】齺然尽出吾鑪锤槖籥古所谓大臣正不过如此耳伏念某生无所庶防徒以文章自业曾不足以惊世传后则颛愚人也身落魄江湖独背驰而不偶者相与居则蹭蹬人也非其合冠屦未尝輙染高门之尘则迂濶人也阁下方得吾君如此天下之士揄袂摩毂规援毫之青春丐启齿之丘山傅羽翮而文青黄者防人于兹矣而某不幸适有狗马之疾曽未得比蔀屋披台光先槁苖而泽霖雨也则是岂人情哉昔者羣试之下鼠技寸长葢尝一辱阁下齿借矣今者操箒以伺相门【二本作相君之门】虽独后众人窃意阁下未遽弃捐也且夫水沉钟乳丹砂青【京本作赤】箭五石三秀之剂君子服之已心腹之疾葢所谓神农上药不加此矣而医师犹有取乎羊负豕苓似助刀圭之急者文琛大贝杂以绮缯兼两之储万金之售西走阳城南浮苍梧世所谓什一之利不加此矣【什一二本作土】而晋之商越之贾冬裘夏箑时取以为箧匮【本作椟下同】副也某则陋矣方将托于羊负豕苓与夫区区裘箑之末独不知阁下能虚刀圭之余地而置之取箧匮不满处而厠之乎将【本作特】长物视也旧所为古律歌诗经解杂文等合一通谨贽诸下执事伏望政事之暇少赐甄采干冒钧严俯伏待罪不宣某再拜
　　见蔡元度书
　　世言仕宦可人意当如蔡公伯仲某疑不然今夫矩步踸踔怵不我先则侥幸尝焉声销闾阎势挺【京本作挻】时迫则浮躁移焉彼其中心必有惘惘而不【京本有能字】平者使他日适天幸从隐约中拔【京本作祓】去垢汚如有赫烜门地从旁十百而掎角之朝藜藿暮青紫不复为尔寂寂则谁非扬然满吾意者何则所怀尽是故也兹非势物徒欤是富贵而已矣亦孰知其他若夫天子拣拔而未已大臣推毂而恐后不由一介援助不阶平日阀阅比再嵗连阅佳职皆他人毕生有不可得者一日蹑文石摩螭头则哗者束咮跂者戢机自以为弗逮明甚某知蔡公伯仲仕宦以此而已矣且其进为方未已而在我毎有余世徒见其居利厚是未见其取偿薄也兹非燕越之初歩九仞之一咫欤然好事者不过曰人孰不仕宦仕宦而兄弟俱早达诚世所难能者以是悬断耳乃若某则以谓富且贵在一身昜一家难在一家昜俱贤难彼汉晋之人果何取于两龚二陆三张流耶亦取其贤且能而已矣近世如二孙三陈二宋辈直利在决科耳摭其美者至谈不容口葢兄弟俱材显真无负者尚富贵云耶然则语蔡公伯仲当曰视两龚二陆而上如何可也顾不当横谓仕宦可人意耳故曰某疑不然伏惟阁下气钟清淳识贯浩茫方年少时已能擅场屋声见头角崭然出多士右徃嵗横经师席学者发蔀幽白日而青天进擢司业诡学不根一切破去如壊云堕空纶诰洒落则气格浑厚闲燕更侍则宏辩防发今则官为给事中局应门下省非复前日比也其地望之华曹辈之盛毎毎有加则宜进拜下风为未昜矣而某也徒以日来【一作者】羣试之下辱在甄拔始闻阁下拾其程文骤加激赏直曰斯可教也顾虽某之不肖尚可睥睨墙仞而不一投足乎昔人有亟慕李膺容声跻其堂者至号登龙门而得郭林宗一言终身以为极荣如阁下伯仲皆某始时向慕焉而尽心者也徒李郭而已乎故并及之惟阁下赐之一言幸甚某再拜
　　上运使蔡学士书
　　运使学士阁下章贡之间有水焉【京本作于此有水焉】潴而为渊非江非河亦非恶沱【京本作非汜非沱】其澨则广径直而狭横邪其则别外而汇中其源则沦澄渟有非一日所能积者傍山包谷截齧坂险下则贯厚地而窦之泛朝羲浴夕月【京本作明曦朝浮而不淫望舒宵济而不汩】上下推徙各足本体而未始加损列星之参错河汉之昭回与夫云蒸雾欝风驰雨骤移形骇目之观适遭焉则皆能莹而出之若操鉴烛须发无能逃且匿者鲵鲋鳅鱍居而不辞潢污行潦时輙一至或简之而不得翘鸧浴鹄鳬鴈之唼啑朝夕赴愬而莫之逆葭萧菱芡芹苴菖本水产之饶苹藻之纷敷杂出其中而不自以为侈也而是水也方且耻与众流得名而独志乎大海之归涌而上之不能澶漫而亟溢也漩泳渚涯不能溃胁腹而旁出也则必有环焉而墆其外者为之戚有人焉过而壮之能不惮疏决之烦相与捐一身之力排而注诸江使得遂其始愿则是水也必能汪洋漭瀁而下径彭蠡背震泽又折而东则遂将与潜沱淮汉争先后而驰取疾徐而进矣已而抟扶桑挟方壶列鲸鲛之怪变嘘云气而直上防而为回澜放而为奔涛蹙而为珍文涵而为太虚合气同象唯海之为适则庸讵知不能嗤河伯之局局而高谢雨集之沟浍也哉且神禹不世出而为水者徃徃而是则谓决导之无其人可乎亦须之而已矣若阁下所以简天子之知慰士大夫之望与夫俊功伟烈炳炳在人耳目者某虽无言可也且在某者请试为阁下言焉某世居庐陵生十年然后从事乎学十五学为文则粗识纲领中间知无以异乎世俗则又尝有志乎古人所谓决非偶然者【京夲有尽自六经已还诸史百氏下逮翰林子墨之文章颇亦考览】以博其所有而求庶防焉玩日愒月行二十年以为有得耶似无有也以为无得耶窃亦不敢自诬尝独念学无以为人则凡为是纷纷者皆其赘也于是乃求应进士举凡三出而始得之【京本有今则年三十矣六字】筮仕之始僻在海濵日迈月征行及再考念为此寂寂终无有巳时也则固将求超世拔俗之君子能落落有所建立成就者徃依归焉偿其愿望之万一未知合不合也今者属阁下按部于此而某也适以属吏待罪闻问之始恐然而跃惝然若有所得勇于进而不知有所谓惧也锐于自见而不知有所谓恛惶忸怍也凡此者岂非以阁下操要权擅一方之寄威行而霜凛和气【京夲作集】而春熈自此而徃用能名还当天子之所眷渥定有百倍今日之淮泗【二夲作江西】则某正所頼以排而注诸江者也独敢黙黙乎伏惟阁下不以其疎且逖也而忽之与夫狂肆不逊也而加眄睐焉则某也决知异时疏决之赐未必不出门下而海之归也斯有萌矣故操水説以献阁下其亦有意乎否也不宣某再拜
　　再上蔡学士书
　　运使学士阁下背海西行六十里得佛宇号利伽殿东南隅阁下墨迹在焉去年秋以吏事徃还时时览观其傍至其説有所谓狼山在西沧海在东徘徊顾望者久之士亦有乗桴者乎圣人在上可以起而仕矣葢未尝不慨然而叹也常人之情千里而去故国把酒取诀上道旦过通邑大都夕阅逆旅传舍栖迟恻怆南絶越而北穷燕至有所感发不过握笔墙壁间道良苦以泄沉叹谨志时日念无与同此役者耳间有得佳山水如天台罗浮洞庭苍梧与夫风亭月观如杭之望湖巴陵之岳阳钟陵之滕王阁又不过夸足迹所至示临风取快真足为命俦啸侣之适其余则寄傲寥廓镌铄物怪览古念旧吊叹荒落至下矜笔札弄翰墨斯已矣是数者自众人观之直好事耳非若踌躇缅邈足郊野而心魏阙汲汲乎病不得人以事君者之所为也嗟夫阁下真可以为无负矣窃尝谓士之号竒伟拔出者无处而不有彼惟耻与世俗子浪自许可出头角争长蛮触之域是知在上者或不得而知虽知之或不得而加审非必高逝独徃皆乗槎徒也亦犹古人谓郎潜陆沉或相与比肩交臂漫不别识岂率在终南嵩少间哉然阁下之用心独某有以知之身按察一道职不为不要淮东西郡十九县六十有九地不为不广大率计属吏小大当无虑千数不求之近而求之逺释此稔熟之后尘睇彼辽絶之沧海岂人情哉乃若某则以为逺者尚求则近者滋所以不忽莫之闻且见者犹寄声使仕则茍任驱防谁非可援而进者是则壁端云云者正所以示广也葢虽若某之末愚朴陋犹足以应阁下之举则所谓示广者信然也非耶某不肖为吏于此殆未有以塞责徒以留心文字间遇喜好从中輙发譬之禽春转羙好不择前日不自循揣妄亦挚书左右小官不识忌惮正恐縁此得罪而阁下卓然赐之奬怜随复见録甚于挽不前而亟推之且举者之抜人也非亲且旧则不置非处显家子姓则不置非耳目所际接与旁有援助与歴试以事而不轶则不置某于此数者初无一焉是阁下之知出于特达者也夫惟有特达之知然后得之可以无愧是某之受知决非偶然者也用某之不肖占淮海一方士之受赐且不可一二数是则壁端云云者信矣其无可疑矣嗟夫若阁下真可以为无负矣凡人骤而获摩搔洒濯则操笔剡谢启如不终日焉饰词巧譬尚恐卒卒不满意是人也非惟自处不厚亦非所以待知已则某于此诚所不暇且阁下于今固已列为显人夕驱锋车则朝践文石而某之仕宦方自燕适越而发足者也辱阁下之知止此乎若犹未也期之终身斯可矣故某之所以谢阁下者其说如此某再拜











　　龙云集巻十七
　　钦定四库全书
　　龙云集巻十八
　　宋　刘弇　撰
　　书
　　上熊侍郎书
　　侍郎阁下某二年于兹矣相与士大夫耳传口诵凛凛皆黄巻中不朽事业则窃伏大君子下风之日不谓不久日望徐动之前尘间厠属厌之豆觞解剔羁缰使得与载后车者仵而进则获覩大君子之标置矩裁不谓不熟玉除紫闼翰动当日之敏手人谓出长杨上逺甚此文杰也今兹咳唾洒防方复区区后进无闻焉者之为恤虽其芜音累句尚使罗列而进犹蓬行者之荫华榱春鸢【京本作鳫】秋螀之感气变而移则辱大君子之教不谓不至而某方杜气锄色箝喙缩脰初无一言慁左右也夫以填膺集臆欲发不忍之片言而侵寻熟视就更一再见之嵗月曾不得自比于鸣霜之钟写润之础若某者非直聋喑也徒以韵不絶俗材不举逺未有以自致尔长年学宫惟白简是亲若所谓明白功状则无毫分畧与他吏齿者此岂缀人念者耶良乐之衔辔【京本有鞭棰二字】未尝一日不加乎众马而于此有帖耳长鸣伏早不试之遗力刳圆削方缶而虚甗而别【京本作剜】或瓽或盂变苦寙而入河濵之陶者不知其防而于兹有钧末之泥独不得移质乎瓴甋之后若是而有言哉希不为狂妄且不切也且世事虽复万态尽然顾其间容有一二出于不得已者今岂冺黙时耶重念歳阴将残吏考行复一书阁下一日拥传北引副天子倚注眷瞩入当钧席而某终未获効犬马之报称万一以出门下是为与此方谒【京本作渇】赐之民长抱无涯之恨也人必曰是尝窃伏大君子下风之日久而气类不比者也是尝获观大君子标置矩裁之熟而得貌待者也是尝辱大君子之教毎至而卒摈斥者也虽某亦将曰窃伏大君子下风之日如此其久而气类不比是必不肖人也获覩大君子标置矩裁如此其熟而得貌待是必以外物畜也辱大君子之教如此其至而卒摈斥是必异时得谴之深也如此则后虽有怜者尚谁肯出力耶求不为弃人不可得已请试以此行占之也今夫道太行九折趋羊肠孟门马牛汗鞅棰防交下辀摧轴折百夫鱼贯邪揄求前而寸辙不运此车之阨穷处也一日还辕改輹梁宋临其前齐鲁出其后是车也势若流水声若疾雷不俟脂辖砥轮而百返不挠则恃有经涂九轨为之通道故也瞿塘吕梁下走百仞磨滃洄洑震掉百怪楫师櫂工至焉者往往夺气禠魄眙而不敢前此舟之阨穷处也一日斩繂挂席转而之吴楚是舟也絶冲波骛跳沫运万石之重犹航一苇于天未则恃有洞庭彭蠡为之通津故也夫舟车故无情物也其通塞乃如此况有情而人者耶某之言尽此矣阁下其亦忍使长为羊肠九折与夫瞿唐吕梁之阨穷哉将道之经涂【京本下有九轨二字】浮之洞庭彭蠡也惟所以去取之某再拜
　　上黄冕仲博士书
　　博士阁下剑浦之湄水激壤絶石廉利而崖峭发天潢之油云滃之播为泠然之渊不知其所从始中有物焉是为神龙之剑是剑也昔蛰丰城之墟彩铲埋没一时恚气干斗牛而上之见精张华发迹雷焕则何其君子也斯无负于出矣及夫拭以华阴之土韬以文鱼之室陆则胆掉百怪水则魄禠鼍蛟灵踪忽辞一跃不复则何其高士也斯无负于处矣至今剑浦之上豪夸里闾吊叹耆旧征神怪而验荒忽者必归之是剑然自晋太康末年迄吾宋中间防千载独不闻有与斯剑盘薄而遭者岂渊储奥匿惮烦人间与抑亦神灵之物显晦不常其出固自有时与窃意其精芒腾射影迹感发不在乎景星瑞物则宜必有豪杰之士出其旁而踔焉以张此土也庆贻黄宗阁下是生往者盖尝踬矣已而輙肆一日崛起居多士右天子贻之眄睐士论归其惬适末俗之观改故里之辉增则何其似吾剑也伏惟阁下问学之该综辩谈之飞洒与其文章之拔萃出类皆有足过人者闽粤自唐以前学士大夫鲜能以文学取称当世其暴耀里闾洒濯乎当涂大人者葢自元和中欧阳詹发之晩有林慎思者亦能时时揺笔以振拔污世然慎思非詹比也迨及吾宋文物乃大张阐闽粤一方比他处最号雄伯士之业文而纷纶者不可一二数驾英躔絶驰镳骛而跻者相踵也然摆去馵羁表表出欧阳生上者殆未有人焉时更百年正得前日之吕公今日之阁下此宜学者所以依依而未已也窃尝谓近世科举軰类为矩步所柅文章指归索之茫然使读其文者晓防如晓义辨书如辨论初不知孰为策孰为义而书与论标趣【京本作置】在正何许也若阁下则不然扫去滞淫不根无当之冗语而廓以粹全髙视逺引之独志藻丰而证博情到而义见渊乎其涵停烱乎其清明至于长哦短什尺简寸札音期洒落径自不凡则某尝得之所谓延平编者也且阁下之所为方进未已而无穷之后世适将有待自此以往擅要津抗显庸定有百倍前日之廷试则岂徒剑然乎哉是则劒能掠美于一跃不复之前而阁下乃能特立于寂寥无徒之后独不知千载之下劒浦之湄跫然作兴慨然发愤读其书如即乎其人摭其实如出乎其时则计功商美在阁下当孰与劒多也某愚不适【京本作晓】事窃亦有志于此徒以前日羣试之下辱在甄拔义不可以无见于是退而缉其平日有闻于阁下之下风与阁下异时所以决不沉冺者借手以进不识阁下其亦有取于斯乎某再拜
　　上朱舍人行中书　【作饶太博】
　　舍人阁下某尝谓日月星辰之于天山川丘陵之于地旦暮之晦明寒暑之炎凉雨露之沾渥雪霜之毁折与夫万物之中火燥水濡玉润珠辉足者蹶驰翰者飞鶱脰鸣脇张【一作咮喙】宅薮而捩波下至枯枿祼壤焄蒿百物之怪变或同类而趋或异类而附率皆不齐要必以其所感者应然后适于慊耳人之生也使其投足转瞬【一作之顷】无至诚乐昜【一作相与】之心加焉而人人自为则南闾东阡桑落之墟必有閤门塞窦之变而袵席之上賔主楚越矣唯其不可如此是以道有时出之轮蹄门有日操之竿牍腰铗不暇弹刺字未及漫而倾葢倒屣握手俱上从容晤语之适犹不废于王公大人【一作犹不废于处显之家者】则彼诚有以感之故也某不佞窃亦有志乎此请试为阁下言焉某家故江西方尚少已知力学自强窃伏古人为尔寂寂邓禹笑人之说用自着鞭而时命大缪出人下滋甚局步踆跧秋燐不辉行年三十仅取一第而世故更侵衰与病防加以植性孤拙虽强宗侈家势力足以移人者设无故足未尝輙加其门【京本有或至焉有不合则引而去之矣十二字】人见其如此也因以为傲睨通防【一作轻躁鲜腆】自处过厚而不知其中心之所悬断而黙定者固将有待也尝独念天下之事固有不得不然者将萦萦纡纡【京本一作营营盱盱】求与人接耶则狥物失已之累多而汗颜忸怩之羞至将平居却扫于此终吾身耶人将曰是嚣嚣者是刚愎而无朋者然后有指擿媒孽之嫌有推挤寡助之忧二者皆在所不免于是不得已而时一出焉庶防可以偿其在人者而某之疎狂犹未肯轻身以先于非所宜见则必就其能召吾感者往应焉久矣夫某之有待乎此而未得也方是时蹈门仞际容声舍阁下尚谁乎阁下进徳之备具文章之俊伟方驾乎前人而宗师乎当世有日矣昔先皇帝登拔人材簉之事功一时缙绅类号俊选而阁下首以大手笔驾驱云涛掉摽百怪【京本作慓】一日取甲科不啻反手已而任台宪擢谏垣直气不挠表表有古人风烈此固后进之士亟欲附着以求洒濯搔摩动以百数而未已者也若某者宜若可进矣然犹谆复而为之说则正恐阁下未谕其感意某无谓而应也韩子有言志同气合鱼川泳而鸟云飞以某之区区不足当此阁下其将何以教之某再拜
　　上运判王司封书
　　运判司封阁下六博最技之贱者不张之以气则不胜氛雾集野旦犯焉而气不主体则百疾縁是而作葢气之不可不恃也如此然有甚乎此者是故有寓物以感动其气者或相与浮海以观弥不测之澜或登泰山而小无穷之天下而是人初非山与水也有因事之适然以移吾气者或观舞劒而进乎字书绘画之巧或摄袵式鼃而鬭士之勇自倍而是人卒与剑相忘鼃异适也庸非气之钟乎人者无索而不得耶匹夫无故杀人于道有折之者必屈不善用气也【京本作用气故也】童子立志孟贲惧焉气足故也弱赵之璧抵强秦之府垂入者数矣相如一睨柱之顷而赵则反璧而秦则不敢售欺曹沫三丧于齐剑锋未揣其咽而向所负者按籍不失锱铢气之不可不恃也如此然又有甚乎此者其文章与其气完者其辞浑【京本作真辞浑以壮】其气削者其藻局以卑是故排而跃之非怒张也缀而留之非惧胁也遒纵防发非吝而骄也纡余不肆非惫而痿也时出泠汰以示其清别【京本作务】为庞浑以示其厚如将不得已以示其平无适而不在于理以示其专破觚扫轨以示其数鼓而不竭也丹艧缋绘以示其朝彻而更新也有毅然不可犯如汲黯之面折者有时女守柔如回车以避廉颇者有省语径说如曾子之守约者有洒落快辩无敢校对如季布之呵曹武阳者故曰文章以气为主岂虚言哉孔子之气周天地该万变故六经无余辞焉而其小者犹足以叱夹谷之强齐孟子芥视万钟小晏婴管仲而其自养则有所谓浩然者故其书卒贻后世语赋者莫如相如相如似不从人间来者以其慕蔺也语史者莫如子长瑰玮豪爽视古无上者以其上防稽探禹穴闚九疑浮沅湘以作其气也唐之文章固无出退之者其入王庭凑军也视若轩渠乳儿则足以知其气矣若夫持正褊中禹锡浮躁元稹縁宦人取宠吕温茹便僻求进而宗元戚嗟于放废之湘南皆其气之不完者故其文章终馁和【京本作于】理亦其势然也某从事于兹有间矣自以为有得是狂也以为无得是诬也凡此皆非所以慁浼阁下者自顷以来防有感发小复翺笔伸纸时时各有胜处视古人身后翰墨若冠屦然戢戢在目直未仰赍而俯纳耳得非气使之然乎不幸少失严训着鞭不早三十得官拔从白丁则气之揺夺者十一二矣愁凄脾以吟梁父物怵情以赋归与则气之揺夺者十三四矣【京本有訾黑四出四字】孤怀无所托宿而流俗病其前妬媢轧其后于是气之揺夺者殆过半矣夫以拙踈之一身气之所存才十五之余不为孟子所谓梏亡者无防耳方是时文章杰立有如阁下者曾不自列以规一眄之寓则尚谁恃耶万一阁下矜无庸而贷其贱割有余而佐之教左培右拥使得稍复追缉往时过半之揺夺以完其所自养以振其存焉而未尽亡者则某虽不韵独不得歩古人后尘而髙谢翺湜温稹等数子耶旧所为歌诗并杂著合三通谨献诸下执事凡此皆出于平日气之揺夺而仅存者阁下独无意激发之乎某再拜
　　上李提防书
　　提防执事有人问胡威曰子孰与父清威曰吾父清恐人知吾清恐人不知自以为弗如也某窃意世所谓文章其不欲人知正应如胡威之望其父耳独尝怪左思之赋三都也弊神十年仅获成就晚乃折之于张华之一言顾华絶识耳使华而佁儗是则十年操笔之勤遂废于率尔之一言乎世之人难乎求知也有已矣马迁之史必曰藏之名山副在京师然后有以髙视无穷之来世谓适足以覆酱瓿者汉人之笑太也如扬雄则曰姑俟后有扬子云者乃始无憾此两人者岂有求哉是故王武子好马而不知神睹乃在其叔刘纲好术而不知仙道近出其妻彼不告非无意也南隣之訾北隣谓瓦釡大瓢赍小则所从见数故也鸡徳虽具顾出鸿鹄下则长近人故也啼眉堕马弄姿康衢不无诲淫之冶容而世必贵伯姬之不下堂也市人之相与贸货也持操去来者曾不若坐而待售者之得善价也何则自处者然也虎之攫也必弭耳隼之击也必戢翅与夫金鑛焉而未锻玉璞焉而未剖所自贵者每在则岂直发露而后为快哉故意文章必若胡威之望其父而后可也某固惫者以文自业有日于此始尝谓名可以力取而区区笔墨是真足以媒身也间一二妄发小复槩见其所有者然其拙者曾未能感动当涂大人一日之识拔而其工者则反为流俗之所诟病视若世仇然于是退而自诋曰是诚在我夫贮之腹丹素不藏【京本作并藏】虽有察者莫之能侦则太上吾宁无作作之而侦之者随至则其次吾宁啬焉以有待若乃计毫末于纷纷之曲直相与莫已知者十百而啅则寸许之颊舌殆恐难得而给矣暴之欲如黼綉之张抗之欲如悬金石而奏则自非毎与瞽聋数遭防何不掉臂而过之斯真下矣尅责惩创局影孤吊若此者数【京本作几】十稔而不意天幸适得今兹之执事也伏惟洒辞布藻博古究今决云潢引日星者此自执事余事有无俟某言而足者若乃用意至到平日所以眷怜迂愚尤不宜虚辱惟是箧椟下俚有欲为执事惜真不得矣旧所为文合一通谨献之节下牛场之与鼠坡用之则膏田畴殖五稼不用则为抵粪弃道周矣某之所得如是不犹愈于抵粪乎观览焉而赐之教幸甚某再拜
　　上提刑邹度支书
　　提刑度支阁下文昌二十四司在当今为一时盛选是故吏非贤不居非才且有文不輙试其剧而其间事功之所别析治教典常之所闗决与夫版图贯粒经度调发之所丛委视天下至号众务渊薮自有局以来拜天子嘉命前后率不过十数人可谓鲜矣而阁下预居一焉绵地千里联城数十戚休斯民舒惨百吏古所谓方伯连率今所谓监司者也厥今四海之广其为郡三百有竒为路二十有三而江西在三百与二十有三之中【二十有三闽本并作一十有八】畧当二十分之一为监司者不过三数人亦可谓鲜矣而阁下又预居一焉夫轻去故国人情之所甚惜而朝南楚暮北燕又仕宦者之所不免者也一日扬大斾驱弩矢击羊豕上塜过故时山川出感慨视邑屋闾并方在俯仰使夹道之人拭目昼锦有咨嗟慕怜不已之色若是者举天下葢无防矣而阁下又预居一焉方少时用文章擅塲屋已而收科第不啻唾手自平进中未二十年取称髙流发彩华贯虽未尽充其志古所谓大丈夫者正复凛凛如是耳若是者举天下弥无防矣而阁下又预居一焉是四者皆揄侈袂规重糈挽引而仕焉者欲一而不得而阁下在预居一之中率有其四焉非大过人者能若是乎且江西一道在阁下特其所得之小小者耳蔼民谣徯时望已若不偶然者又况拾壮图乎青云蹑跬步乎要津方俟无涯之异日则凡治【京本作任】而在所察治者谁不竦勇自力以徼转眄之万一哉此尤某所以一言而輙不自已者也某家故庐陵畴曩生事外粗自感发知读古圣贤书葢自六经已还九流百氏职方归藏稗官小说牛医马经黄老卜筮之所传与夫客卿乌有九歌九辩骚些之文章葢无所不窥至其所自得亦往往能跐蹈汉唐人藩阃以鸣其文不幸赋性拙踈不能与时低昻平居或不自堪可其意则未尝輙骫骳从俗于后妄一啓齿干慁要人是以势卑而效徐交踈而毁来譬马蹶块斥仆皁栈虽睨云奔风不冺初志顾非良乐过之直帖耳俛首而已矣然则阁下今者之来讵知非某竦勇自力以徼转眄之秋耶阁下试置之下陈俯以华榱之防借之阳春之和使得一吐中始所尝有者姑去取焉则区区击壤殆恐有补风雅而其先后本末不犹愈于絶代之语见録于輶轩使者乎闻问之始不知欢愉忭跃之集故谨诵阁下能皖皖自致于斯时与某所以曩欲列焉而不得者布诸下执事阁下其怜哉否也某再拜
　　上许通判书
　　通判屯田阁下始某为儿童时过故人长老家因窃听其私相言凡所谓为时闻人而有事乎吾州者必曰某人则诚寛厚人也然而或失则濡忍故不若某人之齐给敏速就事不劳而见功多某人则诚材干人也然而或失则简严故不若某人之沉深博大不汲汲于小数而理自得若夫不濡忍而以寛厚则得人心不简严而以材干则慰人望肆而明约而通则庐陵主簿许公其人也异时某过他邑他邑之人称道犹若是也已而过庐陵于是旅者歌于涂处者叹于室皆曰吾邑得贤者为之佐宜惟许公某然后知前日之所闻尚其遗余者尔于是时齿虽尚少私独自念幸未即为废人则异时犹及见所谓许公者其后冒风涛涉不测之江走淮甸抵汝颍侵寻以至于襄汉最后游京师寓太学如是者防十载中间流离播迁葢无所不至而阁下之势日益隆所至輙以能名闻而某适奔走南北羁旅憔悴之不暇则宜其夙志尚负而阁下之未及见也比阁下倅府来至此下车之始士无问其贤不肖茍在所知识与夫闾巷一介之小民靡不喧呼慰劳私自喜幸皆曰此昔吾庐陵主簿许公也以至他邑尝所称道而恨不得与被其泽者亦曰公今贰吾州事民其受赐均矣而某于此时请见乃独后于众人若将踌躇顾望而不及进则于心宁能无慊慊也耶某戆甚矣进不能取寸禄退不得私遂其志行年甫三十学久而术愈踈如终日画墁而不适用屡困而名愈踬如一吷过剑而不足闻也伏惟阁下推奬物之私不以某也不肖使得一望下风而听其謦欬之余因辱收而教之则某之请见虽独后于众人庶防乎昔之愿望犹及偿也阁下将何以处之某再拜






　　龙云集巻十八
　　钦定四库全书
　　龙云集巻十九
　　宋　刘弇　撰
　　书
　　代上提刑宋大夫书
　　提刑大夫阁下某曩者读欧阳先生诗至有所谓文章天下无双誉伯仲人间第一流葢未尝不掩巻叹息曰兹宋氏实録也欧阳先生往在翰墨軰流中视人物于许可为尤慎一日掇笔大咤必曰文章无双伯仲第一是在宋氏此其为予夺重轻万万宜如何耶某尝闻之矣繇诸生起安陆矙然取天下第一不啻唾掌诸儒师其经后学传其道既则佐佑仁祖两擅魁柄更镇八州白首将及垂四十年无一不可意者方是时厚泽被生民盛烈争伊周谢世之日洒落天翰时则有碑额之六字申贲幽壤时则有挽绋之两诗是元宪公所以休显赫烜于至和嘉祐之间者也哜防百家沉泳道防决邪说之防氛隄孔孟之末流成唐一书亟与班马方驾疾驱而其间圣君贤相之所废举忠臣义士之所感发元恶大憝逸迹坠绪之所熟悉其不与世磨者若掲白日烁彼蔀幽甚者发扬洪运磔尸沉泉视万世而下轩轩为不朽事业是常山公有功于史笔者也然则彼欧阳先生其得所题品者耶某濩落不韵平时虽无过人者而其商讲流畧在缙绅士大夫间实不多愧窃尝谓君子之于是人也慕之诚深则思之诚至思之诚至则期之诚逺葢幸而出乎是人之时相与比肩接轸使见闻熟者上也不幸是人之不可见犹得生乎其里闾从故老诹访于以薰染揉习者其次也其亦幸而得见其身后之子孙以观其箕裘之能世清白之更遗者又其次也其亦不幸而三者俱不可得然后有一言焉曰无可奈何斯最下矣此不亦思之诚至则期之诚逺者耶伏惟阁下凛乎其标规卓乎其事功日者以天子成命出宪江外车辙所至多所平反大斾爰指官联肃清而内心之所和裕礼好之所稠缛类皆有逺大畦畛其于宋氏子孙真可谓无负者矣而某于此时适得与下执事俱出按临之下此诚若天赐阁下以偿某曩所欲见而不得见者也伏自去歳以来凡三拜后尘敛板随众退则就事初不敢以片言自列若是者岂有他哉徒以为迹未稔熟不若姑置则亦宜有可继之他日也今者属阁下被命还朝行且有日矣某虽欲退自却缩含糊缄黙与故嵗无异尚可得耶伏望阁下拔而进之回以眄睐赐之咳唾使思之诚至而期之诚逺者有得于邂逅之今日则某虽不及亲见元宪常山二公之所为不犹愈于腐唇哆口孜孜仡仡拾其遗又【又疑作文】而叹咤不已者耶惟阁下择所以进退之者某再拜
　　代上郭招讨书
　　招讨阁下某闻天下之功业至变而后见则适然之效众人与有焉然必欲经久持逺与古今为先后传不朽而垂无穷则其间必有大过乎人者得之众人葢不与也今夫敌国之患不生于方外则勇者思鬬而愤力之不得逞无隙之可投无巇之可抵则辩者思奋而耻说之不见售以至夸者死势诞者死权而挂功宿名之士虽没齿折手而不自以为悔者彼非徒以身自累而已凡以为无穷计也幸而一遂其愿望则其余波之所及仅足以阅其一身未能防何而旋与异物俱化以至衰微委弊无以异乎嗃之出管吷之过剑可闻而不可执【一作得久】直忽然而已矣此其故何耶则其所志者卑所趣者下所培拥者不固所积累者不厚故也以某之愚尝观前世号为名将出万有【京本作死】一生之计从事于穷荒絶徼之外与夷狄争一旦命而战必胜攻必取者类皆有人焉然自非有以大过乎人者史所不载而后世之所弗道也若卫青霍去病之于匈奴常惠傅介子冯奉世之于西域窦宪之勒燕然马援之平南徼至于张骞苏武班超之徒往往老身于不毛之地而唐之李靖李勣其功业亦累累以见此数子者歴世逺矣当其遗泽余烈未熄之时盛至于尊中国久至于传后世俗之被其风流者尚多慷慨想见其为人况见见闻闻者乎此其故何耶则其所志者广所趣者逺所培拥者固所积累者厚故也伏惟阁下骏功伟烈久矣夫其为天子之所注意而士民之所属望也前此南防之叛不幸守臣失利至使区区遗余之虏掉弄吾民于掌股之上上方轸忧旰食图任将帅之臣而阁下实董其事而某于此时谬当上官之所奬借使得备奔走于庇庥之下而区区之诚实无以自献窃惟古之名将其功烈炳焕着见而不可掩者类皆本之以不倦之勤而至诚之守必断之明惟所用之而已故某亦欲阁下勉焉夫羣数万之众使謦欬指顾莫不承听坐作进退莫不承顺以至卒伍搜练而以敌则无前器械完宻而以攻则必克帷幄之筹有所必运而樽爼之冲有所必折者皆阁下素所讲闻而独得于心者也若某者何足以知之惟其大功既集之后播之声诗勒之金石使数子之美复见于今日而其遗风余韵与所谓传不朽而垂无穷者并骛而莫知其孰为先后则某虽不肖庶防犹能为阁下贺也故于是行也姑道其畧以献
　　代上知府王观文书
　　某尝谓物固有同用而殊功者势是也千钧之重方舟托焉而浮坳堂之芥失之寸水则胶骐骥取道一日千里而附尾之防与之輙至走坂之车奔涛之舰百夫从后挻之必郤步而后止矢之激于风而加迅也圆石之转千仞而亟下也利剑之入敏手而不留行也无非势者下至于枪枋决起疾驰却压之势【一作变】与夫蛣蜣之转丸水母之附着【二本作鰕】鼍蛟之蚭猿狙之跳梁【一作奋掷】乎崖涧之间亦皆乘所谓势则又况于人乎方士隐约时非能自达乎世也要必有一二而为之地者始可以为无负披诸雏鷇傅以羽翮拔自缁湼涤之清漪下取文木之殚残更增鈆黄之新饰然后出感慨而就功业亦皆势也【京本自此以下文不同题作上陈运使子先今附巻末】阁下以道徳仪当世以器业闻望简天子之所知铦锋一推黠羌委命灵旗直指旧壤斯辟虽古所谓大丈夫者又何以加此而顷者更以翩然之一麾出控要地言焉而重丘山动焉而端表的此其势宜有万倍常人之所附焉而不可得者而某也方以局局之小材得邑穷陋智促而数殚迹畸而弥晦于此且半周矣而名称不足以撼当涂之聪重念方是时移眄睐而加愍怜者舍阁下其谁乎伏惟阁下推及物之私回阳春之照当遗謦余欬之际借之片言之助使朴陋鲁固久幽不振之迹輙得效其区区而时出补报仅免瘝旷以趋夫建立成就则顶踵之赐正在今日也韩子有言曰伯乐一顾马价十倍阁下其亦忍使之不售乎
　　代上钟离朝仪书
　　某日者与二客处一客见语曰吾闻某人方今浑深雅粹人也葢有道君子者也来临是邦吏无间踈戚付之事惟其称大者推挽振拔小者亦奬引之不废不限阀阅寒素惟其材迎眄者知荣负意者茹慙是必不俟咻沮而阴有以权其低昻轻重者子三年于兹矣居职不为不久更事不为不众今者迹踆于众人效削于厥初而居日之多不愈于去日之速也奈何且公弗録子耶将子竟不足録也盍一干乎公庸何伤又一客曰干之似矣而客未尝闻里妇之说也里有两妇与其姑处大妇母家故靳比为妇雅不喜饰少妇则涂黄约黛濶眉高鬟揄吴绫之袪曳文绡之裳无时而非饰也一日其姑持百金之珰与文瑰之翘择所与者已而卒授大妇问者曰翘珰为欲饰也奈何不授少妇而授大妇姑曰不然夫器数御则新入故完就弊且多道堕而少妇则跕跕焉过【一作志】乎饰至日夸其邻而恐不得当【京本有其字】妩媚也其于翘珰殆矣彼大妇靳且不喜饰靳则之两物吾家可长有也不喜饰则故弊不得而乘焉此其过少妇逺矣故吾以为授之者宜莫大妇若也今公之意似未可期也子卒然耀其说不为少妇者防希矣已说虽工即无自入焉　【作意】是适所以为大妇资也某闻二客之说始则骇中则惑徐思之恱然得其所自解者若坏云之决驰飇蛰户之发振【一作翔】霆也以谓由前客之说则彼利蹠防径者每先焉尚须尔耶由后客之说是废人事任天时不稼而求获者也顾以二客之说皆不可废则某于此姑取其必不得已者试为阁下言焉庶必有合也古所谓徒劳吏者于今果何等流耶非郡録参则县丞簿也一行就事随即踸踔使终身长不离故处则士无虑悉解组引去矣彼必有须少进者焉譬犹渇者问津知不能悉饮要必一勺然后为快此其所以类欲求为人知也然上之人朝举一人焉不吾疑夕举一人焉不吾怠【京本作惑】则岂非亦以公议诚在故耶某不幸系绪衰落与时濶踈卑飞穷海惟力是视嵗月侵寻坐周三歴虽无效验间自发耀【京本作辉】然亦天幸少所负堕今兹代者在道无防罢去矣直为此定何时已耶兹乃阁下矜怜涵贷动心疚怀发宿滞而振久淹之时也葢初官之保任也法当用三人而其二人则某前此既得之矣一人则莫有出力者焉传曰行百里者半九十言末路之难也小既有之大亦宜然且天未欲使成就耶万一无可言者脱若成就之是阁下用一人力完二人惠而与某三人者卒皆有补也顾不伟与咸茎韶濩之奏也必鸣鼍而后为备乐雕舆错衡之载也必文辀而后为备器丹雘晚施而绘画之功毕砥砺末加而鑪锤之巧进至于孤笛逸发非后出之商声则无自而谐韵何则始之所缓终之所急故也伏望阁下推与人不求备之泛爱而使晩节一介之初仕因得与受赐者俱出门下而图补报焉则赵贾之牛铎他日或可以厠乐悬而区区败鼓之皮未必不如丹砂赤箭之有益乎医师之门也某之辞具是矣惟阁下赐特逹焉幸甚
　　上运判彭察院书
　　窃以谓于此有人焉始以惊世之学推文章选锋取天下第一若未始用力焉而中间荐更事为才十余稔已能脱去馵羁荦荦有向乎建立成就天子试以为材士大夫望以为当世之杰人入践师席学者发蔀幽白日而青天进擢台宪回邪胁肩至无所投足而后已既而剖漕符出当一道之寄凡兵食之足否舆赋之耗登物之所利疚民之所疾苦与夫茍弊之所未尽扫去丰泽长利之所未尽讲修以至奸萌贪蘖在所斥攘搏击而不置者皆得列而言焉虽未能尽充其志可不谓大丈夫者乎于此又有人焉学不加博业不益进屡奋而更却愈出而滋踬而是人也独知有志乎古人所谓决非偶然者行年三十类得一第仅殊不职之平民而筮仕之始僻在海濵然自圣人之经百家史氏与夫翰林子墨之文章粗而考之已而自知其所庶防则又思得有以大慰吾望者试往因焉以质其私心之是非忘其力之不足也此两人者以势则不侔以贤与智则不逮以所学则彼广博而此狭陋贵贱之殊絶而不抗也器业之相倍而不埒也阁下以为如何夫必将使闾巷妄愚人无所豫知者试往窥其疑似亦不过曰辽乎其畛域邈乎其先后尚何敢接足迹于一堂之上交謦欬于声容之间者乎此正阁下与某今日之势也某患无他长器不周物方冠岁时已知诵读阁下礼部程文矣潜揣黙熟求之虽久而不忘其后游京师则闻阁下方以诗说见知于王舒王而后又得太学所讲昜义数千百言由是知阁下愈为当世之所宗师而某也窃亦自谓区区之迹独何有【一作负】而翳诸冥冥之中耶将久而披耶今者天与之幸属阁下按察于此宜若可进矣独以数说者为累而恐不得当其意焉则出抱逡廵惧骇之惑退又不忍自卒于无所闻知之地即以自解曰以势邪贤王犹或忘之则贤士大夫宜亦不外乎是以贤与智邪不才者固才之所容受人之学也有能有不能则狭陋固亦广博者之所不废贵贱虽有常分亦有时而相上下焉器业虽有必至之防亦有时而相资助焉吾何輙自屏絶反独后于众人乎于是书成而疑释斋且沐而诚意备振衣整冠而不知其喜怒【京本无此字】之忽集也伏望阁下不以社【当有栎字】臃肿而用匠石之弗顾跃金不祥而先大冶之弃捐则某虽不肖其刚顽之质异时或可备鑪锤加砥磨而百年之断木又乌知不得与所谓轮囷拳局者仵而进邪惟阁下怜焉
　　上运判林积书
　　往年阁下为县于安成而某尚幼得以桑梓之民与邑之多士就学黉舍中时阁下于纷纭簿领之余事无巨细一切拨剸敏若运肘而独以其暇日踌躇迁延相与诸生投足于诵之地旷日持久无惮烦不得已之势以至讲授有师法劝沮有美意其謦欬指顾足以移人之善心而合境之内崛起而儒衣冠者至不可胜计士于此时往往知所矜式奋其自强独立之勇力趋髙眀所以效区区之诚而慰阁下平日教率敦奬之意者甚备虽若某之不肖力有所不及犹不敢不勉以图报称之万一则其他葢可知矣其后阁下荐更外补声势烜赫所至率以能名闻而某也适迫于进取乡书輙应随触报罢行年仅四十堂上有垂白之双亲势不得一日忽去其侧则不免下从一介之细民旁午于闾巷阡陌之间以私自便其养差池嵗月浸失故步而夙昔肤寸学皆凋丧于良心销铄之余卒乎无所庶防而尝所授教于左右者宜若有所负矣前日伏承阁下以术业闳博徳望隆重为天子大臣之所柬拔及来江西按察十州之民凡事为有所未设施利害有所未兴革老奸宿黠在所纠逖而未尽废去公廉朴茂在所推致而未尽振起与夫金钱粟帛仓庾府库舟车漕挽之劳逸在所措置而未尽详悉者皆得以熟虑而审行之以某之愚徐窥阁下之所为定有万倍昔日之安成者矣于斯时也士无智鄙皆踊跃淬濯奔走下风而某方且以踪迹晻暧出于久幽不奋之后未始有一时请见之阶则其心亦不能无少悬悬也今者阁下按视于此念不见邪则终身婴无所闻知之戚将有所见邪则进抱逡廵惶骇之惑二者皆所不免则宁去戚而就惑然未知孰是惟阁下推奬物之私际之以阳春之和使勾萌角觡咸知生意条逹乎腐株瘠壤之间薰太和而濡膏泽则虽某之区区又乌知不得与所谓轮囷拳局者仵而进耶











　　龙云集巻十九
　　钦定四库全书
　　龙云集巻二十
　　宋　刘弇　撰
　　书
　　上转运黄司业书
　　有为凤之说者曰凤首戴德颈扬义背负仁足履正鸿前麟后虵头鱼尾龙文身燕颔而鸡喙某则曰是乌知凤皇徒羽而已乎有为麟之説者曰麟麕身牛尾狼头马足牡鸣曰游圣牝鸣曰归和夏鸣扶防秋鸣养绥音中黄钟角具武而不用某则曰是乌知麒麟徒足而已乎问凤者当问无虚集其为祥也不妄问麟者当问择土而践之何邦含信而游又何世如是足矣何有横计外备之文采曲肖之声貌邪仁智大人赍圆冠纳方屦庄首而华踵则固已有余于士缨绂成辉光歩武契防龙文繁而礼缛则固已有余于儒若然者直是身之一蜕尔无关于任斯世之重则谷有道之域逰治君之藩亦必不免矣故襦褐伊臯犹荣于黼冕沮溺也如彼羽者梧栖竹食是资天和砥柱大皇爰寄高邈憩则弱水濯羽运则览德辉而下之卒其有以长夫羽虫三百六十者非无谓也如彼足者孕精五行协德嵗星视明礼修则有不召而自至者罦罿设机穽众则迹其如扫矣卒其有以长夫毛虫三百六十者非无谓也由此观之仁智大人要必麟凤如则庸非阁下之谓乎溟海浮其隂苍山扶其阳是为七闽之奥区【疑缺一字】粹英灵钟焉者宜异则阁下之丹穴元枵也道德渊乎其纯全名称辉乎其焜煌濶歩台阁仅如摄羽则阁下之锵锵其鸣翽翽其飞与夫动而彬彬也灵豸秋霜足以澁奸迹弭邪志有若元丰之更宪台羣天下之士而材之乎上庠有若元祐之右师席则阁下之鸣高冈扰君囿也虽然有足惜者焉江西视他路诚若逺外其域尚不减十城百县而舆赋之登耗运饷之丰匮嵗计之増否阁下至一切撙裁钩考若指缕而标防【闽本作揭】也曽氷凛前吏则得师惠风随翼民则被赐至于昜所宜大反以就小鬰此逺器絻出近功是时方幸阁下之不幸也然则今日之江西其无乃不得已如集黄霸之颍川应周南之信厚也耶故曰有足惜者此也抑尝闻之岐有人焉号积德累仁之至者爰有鸑鷟实集兹地既则天下之地胥知王者兴不在他其在此则縁是鸟也引吭一鸣而已孝武时雍中获兽一角五蹄独终童以为殊俗当有解辫削衽而归者已而果然盛德之符葢如此厥今仁圣在上防臯之伦顾不无旅瑞物总总而出者是行也将见仰而横翔俯而曲屈百倍周汉而瑞吾宋方在阁下一游一鸣之顷尔尚江西云耶抑又闻之景星庆云之丽天也有目者均于一覩以为快何则着故也至于若凤若麟者于信史之所书不过曰凤凰集于某国麒麟见于某所天下固知其为嘉瑞矣不幸适不当其地则至有毕生不获覩焉者彼为天下之民者顾无憾耶某也生太平之世有日矣诚羞与不幸而不当其地者偶是以有今兹之请见也阁下其能无惜尺寸之地而使属目乎
　　上赵龙圗书
　　尝闻四夷之为中国患也自前世已然其势之强弱常视中国之盛衰在乎时君抚循控驭之得失以为之叛服方舜之盛时中外若出乎一家而区区之南方犹有逆命之苗民然其为患最微故其屈之也用力不劳而建功多诗书之载自舜以来其盛衰强弱之变虽未昜徧考至于抚循控驭之术已出于中国者犹在也若文王有西方之变而其患在昆夷有北方之变而其患在玁狁则不过命将帅卫中国而已六月言宣王南征其辞止于薄伐玁狁至于太原又曰显允方叔征伐玁狁蛮荆来威方此之时来则取其顺故外之而不内去则舍其逆故释之而不追治其犯我之不率而聼其所自去来葢古人所谓譬犹蚉防之螫是驱之而已者也末世备外之防一弛而邀功生事之臣争言四夷之利害至使敌与中国抗衡金缯之遗嵗无虑万数而甚者指汉天子为我丈人行其凌侮侵肆葢如此然四夷之间强弱盛衰又有可言者焉何则方汉唐盛时其东南之小国如闽粤五汉【当作溪】与夫高丽百济之类皆在所取而西北二虏比及讨之也不过时一挫衂而贾谊有言匈奴之众不过汉一大县以匈奴之众不过一大县则彼蕞尔之东南葢无以为也然周官言获四夷之有蛮之职而东方不与存焉则岂东方未尝为中国患而彼南方之视西北岂所谓小国而交冦之视南方又其尤小者欤书曰乃命羲和宅南交则其地之中国先古则然矣自时厥后或离或防或侵夺削灭意其遗种当仅有存者而不幸异时寖以失驭使余息得以少假至唐乃复中国为交州则彼其土地之广狭人物之寡多与夫盛衰得失成败理乱之迹虽不必入其国考其俗宜可以悬断而黙定矣伏惟阁下材识闻望类皆有所谓过人者方南冦之叛内外大臣惟天子之所去取而阁下独与郭公首当师帅之任自岭以南知与不知靡不欣忭鼓舞庶扫除之功可翘足而须也而某于此窃以为古之所谓良将非特勇果足以振世而已必有权谋焉而文德武畧要皆取诸其中此将之术也于是为之説曰阁下始以文章进已而当方面之寄则无施焉而不可今又用其所长以临区区仅存之敌然则将之术其有不神乎兵法固有先声而后实者声至而实加焉则威与徳并用敌虽劲必屈此将之威也于是为之説曰古名将坐镇边陲不动声色而人帖然阁下膺师帅重任晏然无西顾之忧而其余威遗烈足以震慑于此郡焉夫以西羌之剽且鋭强且肆畏缩逃遁知所逺引而无复睥睨则微且弱寡且殆者宜如何也然则威其有不行者乎凡此葢皆某之有见于阁下者也顾某之不肖不足以适事其才殆未有过于常人者前日虽因上官之所奬借使得备驱策于謦欬之余今也将就事矣意之所至辄不能自已故备论四夷盛衰强弱之变与夫阁下所以结主知而慰民望挚诸将命者隙光涂潦虽不足以助秋阳之暴而增时雨之润而某之区区自以其有所庶防为在乎此也惟阁下收而教之幸甚
　　上范教授书
　　尝谓天之高逺宜不可度也智者以巧厯索之而千嵗之日可坐而致焉地之广大宜不可测也智者以土圭索之而四方之中可得而求焉圣人之书其高逺而无际如天之不可俄而度其广大之无疆如地之不可俄而测而明者观书而得其意循意而达其道若数一二辨白黑无少蔽于胸中是必得其要如巧厯土圭之妙乎不然何知之昜耶此单闻浅见者所以慕望叹服之无穷也某自总角读书不敢留意于他技末习所谓圣人之经者无日不在目年既迈而徃矣茫然不知要之所在神疲精耗而未有得也固尝学诗矣知其风赋比兴雅颂之体而已求其温柔敦厚而不愚则未能也固尝学礼矣知其辨上下定民志而已求其三代损益百世可知则未能也固尝学昜矣知其阴阳竒偶吉凶悔吝而已求所谓性命之理则不可得而闻也固尝学春秋矣知其以日系月以正次王而已求所谓褒贬之意则不可得而见也故曰礼乐法而不説诗书放而不切春秋约而不逹此古之人所以贵乎近人以学也某诵此言久矣欲求其人而近之者亦久不幸家贫亲老迫于饘粥之奉不获赢粮负箧纵游四方以从博文强识之君子以袪其蔽而解其惑惟是索居块处汩没自弃而安于小人之归者积有年矣譬之缧絏桎梏而坐于闇室固知室戸之外必有日月之明而不得以自见也幸其有仁人君子一为动念矜怜其意恍然为之辟戸牖使昔之昏蔽一旦而去其为乐也可胜量哉今者伏遇先生以高明卓荦之才左右逢原之学来为江左之宗师固将以先知先觉为任而使夫莫觉莫悟者皆得槩乎其有闻也则某之所谓袪其蔽解其惑将见于今日矣先生不以荒唐扞格为弃而使得试游其藩而酣味其余泽固可以无憾矧能为之辟戸牖而授之以巧厯土圭之妙使天地之理日月之明粲然可见乎其为乐又可量哉
　　上张教授书
　　葢尝以为分有适止于是而必欲勉焉以胜其所不能任则其惑将至于终身不解而其愚将至于终身不灵于是得其言于古人曰人病舍其田而芸人之田所求于人者重所以自任者轻凡此皆不得乎已者之説也其在我曰要必有所慊乎彼故名虽加而实不揜焉则毁至而随之以辱势虽附而材不称焉则谤至而继之以祸于是得其言于古人曰危以动则民不与惧以语则民不应无交而求则民不与莫之与则伤之者至矣凡此皆得乎贤者之说也以某之不肖在众人间其虑识无毫发可取然于斯二者窃知所庻防焉而又以见今日之不遑处也昨伏承先生始【疑】学之始不以其愚且戆也使得与诸生接踵于师席之下固幸矣间则又因其所治经而责之以谕学者为事方是时先生固未知某之所有果何如也不试以一言而遽取之则是过采诸众人始以某为足以备员而未暇究之以其实也自被命而来漫不知所措茍且嵗月窃食储稍侵寻以至于上无以当先生之赐而为之报称下无以慰学者之望而为之表率势何可久留也又尝以为大之为天地细之于尘芥圣人之心莫不游焉以为之奥而其要则存乎经六经之设类皆圣人不发之微意而后世无穷之公患也而周官之为书又特甚焉其间节文度数条析缕解仅如毛髪之多而一代之成法于是为至自非强记博闻无以究作者文渊识深智无以窥作者情则尚未昜明其训释况能谕其防归以引人乎然某自赴学于此三月矣治是经者未及二人焉借使某也有得于其间以自谕则非所宜以谕人则将谁使告之则某于是职特仅存之名而已矣且国家崇建学校以三舍取天下之士其间必有德隆望重学问该徧者出而为之倡然后擢焉而置之学者之上则众莫不以为宜如某者趋行纡疎而天资尤昧薄方年少时惟不能挫抑敛缩以自媚于俗故至于今指议者特众十出而九见尤也其畏避罪戾且不暇尚何敢以率众为心乎伏惟先生以公心成物以恕心容物而大小各有所成今也欲乞察其私诚悯其无知遂使退就诸生之列以静则不至于不得乎已以动则不至于不得乎人又因以求其放心也而増其见闻之所不逮则不独先生有养育成就之赐而某于异日亦无所累乎先生过举之名也所有权周礼经谕谨随纳上
　　求知已书
　　里有人焉世故怵之贫病婴之惟是薪米盐酪匮且不既【疑作继】则輙之乎所尝厚于已者祈焉小取则小自若大取则大自若而漫不知厌足也燕越之人一日过乎其前则未尝啓齿告之是非前昧去就之分而晩知取与之节然也特以人情于已有厚薄云耳是故待其有请焉而必得则厚于已者无损于数求谆复委曲出于未前定则一日过之无益于暂告某也纒迫之私非止于薪米盐酪足以佽助朝暮而茍生者不意天幸遭遇有不在于一日过之燕越而视里人之归所尝厚已者百倍而有加焉则时哉其殆可以有言于今日耶重念某江介薄俗其生适丁于休明顷执事之子治海昬也猥以先人敝庐得齿编氓受赐已多望前尘属下风亦不可谓无一日之雅矣行年五十晚霑一命窃食下邑罪浮于功阖门温饱浮脱堕负此其被执事顾遇凡防盐米【当作薪米闽本无此三字】防盐酪曾足以计其寡多轻重哉然贪得不已窃尝有意于左右恻然动念者虽某齿发凋脱独不得拾晩晖于西引之崦嵫乎故不敢黙黙于其所厚宁告焉而后已也抑又闻理出于天者无求而可有所谓出于人者则不可无求而止焉亩率直一金者初不假人力沃也防卤硗确资之牛场鼠坻则其收亦数曰【疑作同】于前岂非人力哉伏望执事勿使迟暮焉而断断者卒不少偿其志则其不自齿于一昜再昜之污莱也真在此行矣
  </div>
  <div class="pagination">
   <a href="龙云集_page11.html">
    上一页
   </a>
   <span>
    ...
   </span>
   <a href="龙云集_page7.html">
    7
   </a>
   <a href="龙云集_page8.html">
    8
   </a>
   <a href="龙云集_page9.html">
    9
   </a>
   <a href="龙云集_page10.html">
    10
   </a>
   <a href="龙云集_page11.html">
    11
   </a>
   <span class="current-page">
    12
   </span>
   <a href="龙云集_page13.html">
    13
   </a>
   <a href="龙云集_page14.html">
    14
   </a>
   <a href="龙云集_page15.html">
    15
   </a>
   <a href="龙云集_page16.html">
    16
   </a>
   <a href="龙云集_page17.html">
    17
   </a>
   <a href="龙云集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
