<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 32 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 32 页/共 39 页</h1>
    <div class="content">　　白髪尉曹能挽弓【老杜前出塞云挽弓当挽强用箭当用长】着鞭跨马欲生风乃兄本是文章伯【杜诗每韵见许文章伯子范之兄李观字梦符为清江尉尝为太守作祭欧阳公母夫人曰文昔孟轲亚圣母之教也今有子如轲虽死何憾文忠击节故有文章伯之句】此老真成矍铄翁【马援传矍铄哉是翁也】枹鼓诸村宵警报【汉张敞传云枹鼓稀鸣市无偷盗】牛羊几处暮牢空得公万戸开门卧【汉汲黯传上曰吾徒得君重唐魏征传外戸不闭行旅不赍粮】看取三年治最功【魏梁集为并州刺史政治为天下称最】
　　送徐隐父宰余干二首【余干饶州山谷真迹藁本地方百里古诸侯嚬笑阴晴民具瞻寒霜改冰霜又改冷霜皆亷改争廉第五句樽前桃李亲朋友注云改此次篇瑞世改下瑞同生改同兄】
　　地方百里身南面【论语雍也可使南面孟子地方百里而可以王】翻手冷霜覆手炎【汉陆贾谓□佗曰越杀王降汉如反覆手耳老杜诗翻手作云覆手雨】赘壻得牛庭少讼【贾谊传家贫子壮则出赘旧唐书张允济传大业中为武阳令元武县邻接人有以牸牛依其妇家者八九年牛孳生十余头及将异居妇家不与累政不能决其人□武阳质于允济允济令左右缚牛主以衫防其头将至村中云捕盗牛贼召村中牛悉集问所从来妻家不知其故指其所诉牛曰此女壻家牛也非我所知允济发蒙曰此即女壻以牛归之妻家叩头伏罪】长官斋马吏争廉【旧唐书冯元淑传则天时歴浚仪始平二县令未尝以妻子之官所乘马牛后不与刍云令其作斋身及奴仆日一食而已僧道举诗岂无斋马冯元淑】邑中丞掾隂桃李【李白诗举邑梱桃李垂隂亦流芳】案上文书略米盐【米盐见前注】治状要须闻岂弟【诗岂弟君子民之父母】此行端为霁威严【汉魏相传为霁威严】
　　天上麒麟来下瑞【南史徐陵传陵年数嵗释寳志摩其顶曰天上石麒麟也杜牧之诗天上麒麟时一丁韩□董生行生祥下瑞无时期】江南橘柚间生贤【禹贡淮海惟扬州厥包橘柚锡贡楚辞后皇嘉树橘末服兮受命不迁生南国兮王逸注橘柚受命于江南不可移徙种于北地则变而为枳】玉台书在犹骚雅【玉台新咏徐陵所编也】孺子亭荒只草烟【见前注】半世功名初墨绶【后汉志千石六百石墨绶】同兄文字直青钱【唐张廌传祖鷟字文成贠半千称鷟文词犹青铜钱万选万中时号青钱学士】割鸡不合庖丁手【论语割鸡焉用牛刀】家传风流更着鞭【晋祖逖传先我着鞭家传言其家世也诗中皆用徐姓事】













　　山谷外集诗注巻十一
　　钦定四库全书
　　山谷外集诗注巻十二
　　宋　黄庭坚　撰
　　史　容　注
　　次韵君庸寓慈云寺待韶惠钱不至
　　主簿看梅落雪中闺人应赋首飞蓬【诗伯兮自伯之东首如飞蓬】问安儿女音书少【礼记文王世子问内防之御者曰今日安否何如孟郊诗归书但问安】破笑壶觞梦寐同【归去来辞引壶觞以自酌文选刘越石诗序云破涕为笑排终身之积愤求数刻之暂欢】马祖峯前青未了鬰孤台下水如空【马祖峯在太和鬰孤台在防州见和李才甫登快阁发赣州寄余洪范诗杜诗齐鲁青未了】江山信美思归去【文选登楼赋虽信美非吾土兮曾何足以少留】听我劳歌亦欲东【文选谢叔源诗悟彼蟋蟀唱信此劳者歌注引韩诗曰朋友之道缺劳者歌其事汉书高祖曰吾亦欲东耳】
　　次韵奉答存道主簿
　　主簿朝衣如败荷高怀千尺上松萝【小雅茑与女萝施于松柏毛云茑寄生也女萝兎丝松萝也】旅人争席方归去【庄子寓言篇其往也舍者避席其反也舍者与之争席矣】秋水黏天不自多【庄子秋水篇吾未尝以此自多退之祭文洞庭汗漫粘天无璧】学到防时忘粲可【僧粲惠可传灯録皆有传杜诗余亦师粲可身犹防禅寂或谓王粲可朋二人能诗】诗留别后见羊何【羊璿何长瑜与谢灵运荀雍为四友文选谢灵运诗序云登临海峤初发疆中作与惠连见羊何共和之李白诗别后遥传沧海作可见羊何共和之】向来四海习凿齿今日期君不啻过【四海习凿齿弥天释道安见晋书习凿齿传此用主簿事杜诗方驾曹刘不啻过】
　　从时中乞蒲团【纂异蜀本作谢时中送蒲团云织蒲投我最宜寒正欲隂风雪作团方竹火炉跌足稳何如矍铄据征鞍与今本句多不同详诗意是谢送蒲团今本题作从时中乞蒲团疑有误】
　　扑屋隂风雪作团织蒲投我最宜寒君当自致青云上【见前注】快取金狨覆马鞍【国朝侍从皆跨狨鞍】
　　奉送时中摄东曹狱掾【时中盖太和同官入城摄事故有府中夺我同官良之句又云苍崖按辔昨日归怨是代子范为尉】
　　公退蒲团坐后亭【诗自公退食白乐天诗清旦方堆案黄昏始退公传灯録龙牙禅师传师在翠防时问如何是祖师意翠防曰与我过禅板来又问临济如何是祖师意临济曰与我过蒲团来】短曰松风吟万籁【庄子齐物篇汝闻地籁而未闻天籁李白诗一风鼓羣有万籁各自鸣】黄葵紫菊委榛丛雪梅靓妆欲无对【上林赋靓妆刻饰顔延年曲水诗序靓妆藻野祛服缛川世説习凿齿曰乐令无对于晋世】遣骑相呼近酒樽【遣骑见前注】言君晓鼓前征斾苍崖按辔虎豹号【周亚夫传天子乃按辔徐行】野水呼船风雨晦【诗风雨如晦】昨日归来有行色【庄子盗跖篇车马有行色】未曾从容觧冠带府中夺我同官良【老杜送长孙侍御赴武威判官云夺我同官良飘飘按城堡】简书趣行将数辈【诗岂不怀归畏此简书】王事君今困马鞍田园我亦思牛背【牛背见前注又唐陆羽传又使牧牛羽潜以竹画牛背为字】安得归舟载月明【满船空载月明归船子和尚偈也】鸬鹚白鸥为友生【诗虽有兄弟不如友生】一身不是百年物五湖无边万里行欲招簑笠同云水念君未可及吾盟【春秋公及邾仪父盟于蔑孟子凢我同盟之人既盟之后言归于好】富于春秋貌突兀【西汉书帝富春秋又云富于春秋杜诗夜深殿突兀】睥睨满世收功名【睥睨视也左传子产授兵登陴注陴城上睥睨也好功名者睨视一世城上短垣亦于此睨视因以为名】参军虽卑狱司命多由隂徳至公卿【于定国传我治狱多隂徳】顉頣折额秦相国【杨雄觧嘲云蔡泽山东之匹夫顉頣折额注顉曲也晋职官志丞相相国并秦官也】不满三尺齐晏婴【史记晏婴传晏子长不满六尺身相齐国名显诸】丈夫身在形骸外【庄子徳充符篇索我于形骸之外】俗眼那能致重轻
　　奉答茂衡惠纸长句【年谱罗茂衡太和人】
　　阳山老藤截玉肪【山之南曰阳文选魏文帝论玉玦书云白如截肪唐舒元舆吊剡藤文剡溪上多古藤溪中多纸工斩伐无时通俗文曰脂在腰间曰肪王逸正部论曰或问玉符曰白如猪肪】乌田翠竹避寒光【苏易简纸谱今江浙间有以嫩竹为纸者作宻书随手裂乌田地名】罗包赠室生白【庄子虚室生白】明于机上之流黄【乐府诗长安有狭邪行大妇织绮罗中妇织流黄又文选别赋注间色有五绀红缥紫流黄又注流黄素名张载诗佳人赠我筒中布何以报之流黄素】愧无征南虿尾手【法书要録载宋羊欣古来能书人名云炖煌索靖张芝姊之孙晋征南司马亦善草书又截王僧防论书云索氏自谓其书具银钩虿尾晋书不言曽为征南司马又王羲之尝为征南将军】为写黄门急就章【急就章汉黄门令史游撰】罗相见无杂语【陶诗相见无杂言但道桑麻长】苦问沩山有无句春草肥牛脱鼻绳【沩山露地白牛石巩禅师牧牛入草便拽鼻孔来并见覔铜犀注】菰蒲野鸭还飞去【传灯録百丈与马祖游山见野鸭子祖问曰是甚麽丈曰野鸭又曰甚麽处去丈曰飞过去祖遂引手掐百丈鼻百丈作痛声祖曰何曽飞过去丈于是大悟山谷尝草书一偈云野鸭子知何许马祖见来相共语话尽山空水月清依前不防还飞去还飞去郤把住】故将藤面乞伽陀【梵语伽陀此言讽诵楞严经秘宻伽陀微妙章句】愿草惊蛇起风【书法要録王羲之自叙草书势云疾若惊蛇之失道迟若录水之徘徊懐素草书如飞鸟岀林惊蛇入草】长诗脱纸落秋河要知溪工下手处【溪多纸工见前注】却将冰幅展似君震旦花开第一祖【梵语震旦此云汉地第一祖谓迦叶也二十八传而至达磨达磨天竺国人告尊者曰我既得法当往何国而作佛事尊者曰待吾防后当往震旦后寓在嵩山少林寺以法传慧可告之曰昔如来以正法眼付迦叶大士展转嘱付累而至于我我今付汝听吾偈曰吾本来兹土传法救迷情一花开五叶结果自然成证道歌曰第一迦叶者传灯二十八代西天记入此土菩提达磨为初祖】
　　杂言赠罗茂衡
　　嗟来茂衡【庄子嗟来桑户乎】学道如登【孟子道则高矣美矣宜若登天然似不可及也国语云从善如登从恶如崩】欲与天地为友欲与日月并行万物峥嵘本由心生去子之取舍与爱憎【庄子去子之态色与淫志】惟人自防非天黥【传灯録僧璨传有沙弥礼师曰乞与觧脱法门师曰谁防汝又曰律师持律自防庄子天刑之安可觧又曰庸知造物之不息我黥而补我劓】堕子筋骨【庄子堕汝形体吐尔聪明又云忘汝神气堕汝形骸】堂堂法窟九丘四溟【书序曰九州之志谓之九丘丘聚也左传曰楚左史倚相能读三坟五典八索九丘四溟见前注】同一眼精不改五官之用而透声色【荀子天论篇耳目口鼻形能各有接而不相能也夫是之谓天官心居中虚以治五官夫是之谓天君】常为万物之宰而无死生念子坐幽室炉香思青冥是谓蛰虫欲作吾惊之以雷霆【庄子天运篇蛰虫始作吾惊之以雷霆】
　　寄晁元忠十首
　　国工裁白璧【考工记轮人曰可规可万谓之国工】巧冶铸干将【圣主得贤臣颂云巧冶铸干将之璞吴越春秋云干将者吴人也能为劔作二枚一曰干将二曰莫耶莫耶干将之妻也】成为万乘器贯日吐寒光【汉邹阳传云荆轲慕燕丹之义白虹贯日又云蟠木根柢而为万乘器】其谁湔拂汝【文选絶交论剪拂使其长鸣注云与湔祓同】歳月海生桑【神仙传云王逺字方平过蔡经家麻姑亦至麻姑自説接待以来见东海三为桑田】蛛网连成玉【史记蔺相如传赵得和氏璧秦愿以十五城请易璧】苔生百链刚【文选刘越石诗何意百链刚化为绕指柔】
　　子云赋逐贫【扬雄逐贫赋见前注】退之文送穷【退之此文盖拟逐贫而笔力逺过之】二作虽类徘【汉枚乘传其孽子臯诙笑类俳倡又云臯赋词中自言为赋不如相如又言为赋廼俳见视如倡自悔类倡也】颇见壮士胸晁子问行津【论语使子路问津焉】欲济无山穷【左传楚子围萧还无社号申叔展叔展曰有麦面乎曰无有山鞠穷乎曰无何鱼腹疾奈何注云麦麴鞠穷所以御湿欲使无社逃泥水中鞠音穷子虚赋曰穹穷葛蒲】著书蓬蒿底端有古人风【古人风见前注文选杂拟诗顾念张仲蔚蓬蒿满中园注引三辅决录云张仲蔚隐身不仕明天官博物所居蓬蒿没人】
　　沙拥大江水【韩信传龙且与信夹潍水陈信乃夜令人为万余囊盛沙以壅水上流引兵半度击龙且阳不胜还走龙且追度水信使决壅囊水大至龙且军大半不得度即急击杀龙且】泥封函谷关【隗嚣传嚣将王元説嚣曰元请以一丸泥为大王封函谷关此万世一时也】古来世上雄【李白诗长才犹可倚不惭世上雄】宰木风雨寒【公羊春秋秦伯谓蹇叔曰若尔之年者宰上之木拱矣】鲁儒守一经亦有涧谷槃【汉韦贤传遗子黄金满籝不如一经贤号称邹鲁大儒诗考槃在涧】何事穷愁极江南庾子山【史记虞卿传云虞卿非穷愁亦不能著书以自见于后世云庾信字子山作哀江南赋后周书具载其词】
　　河清无人待【左传俟河之清人寿几何】兰芳无人采【退之琴操云兰之猗猗扬扬其香不采而佩于兰何伤】山空露团团【诗零露团兮团作漙】葛蔓石磊磊【楚辞石磊磊兮葛蔓蔓】世有倾国媒一笑珠百琲【西汉李延年歌北方有佳人絶世而独立一顾倾人城再顾倾人国韩诗谁为倾国媒自许连城价吴都赋金溢珠琲注金二十四两为溢珠十贯为一琲】往时祢处士颠倒孔北海【见后汉祢衡传杜诗处士祢衡俊诸生原宪贫】楚宫细腰死长安眉半额【马援传子廖上疏长乐宫云传曰吴王好劔客百姓多创瘢楚王好细腰宫中多饿死长安语曰城中好高髻四方高一尺城中好广眉四方且半额城中好大袖四方全匹帛斯言如戏有切事实】比来翰墨场【文选谢宣远诗粲粲翰墨场】烂漫多此色【扬子法云女有色书亦有色乎曰有】文章本心术万古无辙迹【老子善行章善行无辙迹】吾尝期斯人隐若一敌国【汉剧孟传大将军得之若一敌国云后汉吴汉传帝叹曰吴公差强人意隐若一敌国矣】
　　北书来无期鴈不到梅岭【杜诗短日行梅岭盖谓大庾岭上梅也卫山有回鴈峯桞子厚过衡山诗云正是峯前回鴈时】欲之双鲤鱼【之字误遗我双鲤鱼见前注】枫叶江路永平生中心愿褊短不获骋富贵安可为吾亦有岑鼎【韩非子云齐伐鲁索防鼎鲁以其鴈往齐人曰鴈也鲁人曰真也齐人曰使乐正子春来吾将听子鲁君请乐正子春子春曰胡不以其真往君曰吾爱之答曰臣亦爱臣之信又按新序云齐攻鲁求岑鼎鲁载鼎往齐不信而反之使人告鲁君桞下惠以为是则请受之鲁君请于栁下惠对曰君之欲以为岑鼎也以免国也臣亦有国于此破臣之国以免君之国此臣所难也鲁君乃以真岑鼎往栁下惠可谓守信矣信之于人重矣言不可以富贵而易其素守也】
　　济岱有佳人【北方有佳人见前注】肌肤若冰雪【庄子逍遥篇藐姑射之山有神人焉肌肤若冰雪淖约若处子】我愿从之游补我黥与刖【庄子见前注】了不觧人嗔真成一痴絶【晋顾恺之俗传恺之有三絶才絶画絶痴絶】栎社定頺然聊用神吾拙【见前注】
　　山公怀泾渭濬冲遭鉴赏【晋山涛传涛所奏甄防人物各为题目时称山公启事王戎传戎有人伦鉴识常目山涛如浑金璞玉人皆钦其宝莫知名其器弟敦有高名戎恶之后果逆乱其鉴赏先见如此濬冲戎字也】代岂无若人吹嘘青云上【韩诗青冥送吹嘘强箭射鲁缟李白诗功畧盖天地名飞青云上】念君如济水抱清伏泉壤【文选谢朓诗浊河秽清济注引战国防张仪説秦王曰清济浊河足以为阻尚书注曰济水入河并流十数里而南截河又并流数里溢为荥泽】行潦酌尊彛吾犹恃源往【大雅泂酌彼行潦书作防宗彛注云宗庙彛尊庄子徐无鬼篇请只风与日相与守河而河以为未始其撄也恃源而往者也】
　　蛾眉在蒿莱【卫国风螓首蛾眉以美人比君子也】金玉千里音【诗无金玉尔音】遥思甑生尘【后汉范丹传丹字史云闾里歌之曰甑中生尘范史云釜中生鱼范莱芜】汗漫观古今沉冥惊人句【杨子法言蜀庄沉冥老杜诗句不惊人死不休】摹写咏时禽【陆士衡悲哉行目感随气草耳悲咏时禽】无为愁肝肾君子要刳心【元稹作老杜墓志云摆去拘束摹冩物象退之赠崔立之云劝君韬养待防招不用雕琢愁肝肾庄子天地篇君子不可以不刳心焉】
　　临川往长懐神交可心晤【论语子在川上曰逝者如斯夫不舍昼夜此叚説者不一独景迂讲义云江熙曰人非山立俛仰而过临川兴懐能不慨然山谷意恐或近此】文章不经世【文选应休琏百一诗云文章不经国筐箧无尺书】风期南山雾【见前注】化虫哦四时【退之诗化虫枯揭茎】悲喜各有故吾独无间然【论语禹吾无间然矣】子规劝归去【子规鸣若云不如归去又有次韵晁元忠十诗与此同是元丰间作】
　　次韵晁元忠西归十首
　　我田失耕耘歳暮拾枯萁枯萁不可食日晏抱长饥【汉杨恽传田彼南山芜秽不治种一顷豆落而为萁渊明诗屡空不获年长饥至于老】猛虎依山林眼有百步威【司马迁答任安书猛虎处于山林百兽震恐退之猛虎行正昼当谷眠眼有百步威】一从梁鸯食风月何时归【列子云周宣王之牧正有役人梁鸯能养禽兽虽虎狼无不柔驯者梁鸯曰养虎之法顺之则喜逆之则怒夫食虎者不敢以生物与之为其杀之之怒也虎与人异而媚养已者】
　　圣莫如东家长年困行路公养为淹留岂不以食故【邴原别传曰原游学诣孙崧崧曰君舍郑君所谓以郑君为东家丘也原曰君谓仆以郑为东家丘必以仆为西家愚夫耶孟子云孔子有见行可之仕有际可之仕有公养之仕】林薄鸟迁巢水寒鱼不聚【老杜诗林茂鸟有归水深鱼知聚】孤士似无家【左传心苟无瑕何恤乎无家】转蓬何由往【説苑鲁哀弃国而走齐对齐曰是犹秋蓬恶其本根而美其枝叶秋风一起根且防矣曹子建云转蓬离本根飘飘随长风老杜云飘零似转蓬】
　　前有熊罴咆后有虎豹号【文选刘安隐招士云虎豹鬬兮熊罴咆杜诗空荒咆熊罴乳兽待人肉】巳岀涧谷底更陟山阪高五日一并食【儒行云儒有易衣而出并日而食】十年一缊袍【论语衣敝缊袍庄子载曽子居卫缊袍无表顔色肿哙手足胼胝三日不举火十年不制衣兼用檀弓所云晏子一狐裘三十年之意】未知归宿处岂惮鞍马劳【退之病中赠张籍诗言籍之词云从此识归处东流水淙淙】
　　丽姬封人子弄影爱朝日【文选舞鹤赋叠霜毛而弄影】晋国始得之泣涕甘首疾【诗伯兮甘心首疾】忧危与安乐一生谁能必同牀食刍豢乃悔沾襟失【庄子曰丽之姬艾封人之子也晋国之始得之也涕泣沾襟及其至于王所与王同匡牀食刍豢而后悔其泣也】
　　怨句识之推【史记晋世家文公赏从亡者介子推不言禄禄亦不及隐不复见子推従者悬书宫门曰龙欲上天五蛇为辅龙己升云四蛇各入其宇一蛇独怨终不见处所文公见之曰此介子推也】啇歌知戚【琴操曰戚贩牛车下叩牛角而啇歌曰南山粲白云烂生不逢尧与舜禅短布单衣裁至骭长夜冥冥何时旦齐桓公闻之举以为相】我占晁氏贤乃在赋行役【诗父曰嗟予子役役】同游羿彀中【庄子德充符篇云游于羿之彀中】偿免非尔力【孟子其中非尔力也】滔滔今如此去邦将安适【论语滔滔者天下皆是也兼用陈文子违之至他邦之意退之古风云一邑之水可走而违天下汤汤曷其而归】
　　热避恶木隂渴辞盗泉水【尸子孔子过于盗泉渴而不饮恶其名也管子孔子忍渴于盗泉曽参囘车于胜母文选陆士衡诗渇不饮盗泉水热不息恶木隂恶木岂无枝志士多苦心】曾回胜母车【邹阳书里名胜母曽子不入邑号朝歌墨回车子】不落抱玉泪【邹阳书玉人献宝楚人诛之注曰卞和抱其璞哭于郊太白诗抱玉入楚国】晁氏猛虎行【古有猛虎行饥不徙猛虎食老杜烈士恶苟能俊杰思自致赠子猛虎行出郊载酸鼻】皦皦壮士意人生高唐观【高唐之观见文选宋玉赋】有情何能已【文选顔延年诗有怀谁能巳元注云晁诗云安得龙山潮驾囘实河水水从楼前来中有美人泪】
　　腰垂九井璜【尚书中曰吕尚钓于磻溪得玉璜云云见文选注山谷琴铭云钓鱼而得九井之璜盖兼山海经事经云海内昆仑墟在　西北帝之下都高九仞有九井以玉为槛】耳着明月珰【文选洛神赋赠江南之明珰注云耳珠曰珰】兰荪结襟带【沈休文和谢宣城诗昔贤侔时今守馥兰荪】芰荷制衣裳【离骚经制芰荷以为衣兮集芙蓉以为裳】其人虽甚逺其室大道傍【郑国风其室则迩其人甚逺古语筑室道傍三年不成】当身不着意千载永相望【太白诗遮莫亲姻连帝城不如当身自籫缨当字作去声读】
　　风去家行手龟面黧黒【庄子宋人有善不龟手之药者韩非子晋文公反国及河令笾豆捐之席蓐捐之手足胼胝面目黧黒者后之列子年老力弱面目黧黒杜诗防面嗟黧黑】屠龙非世资【屠龙见前注】学问求自得【孟子君子深造之以道欲其自得之也】我思脊令诗同飞复同息兄弟无相逺急难要羽翼【小雅常棣云脊令在原兄弟急难角弓云兄弟昏姻无胥逺矣唐明皇赐让皇帝兄弟天生之羽翼】
　　人言贫在家殊胜富作客【乐天诗始知为客苦不及在家贫唐戎昱诗逺客归去来在家贫亦好又在家贫亦好殊胜富作客】鸡栖牛羊下【见前注】君子亦安息千里求明师赢粮从事役【庄子胠箧篇延颈举踵曰某所有贤者赢粮而趣之庚桑楚篇南荣麸赢粮七日七夜至老子之所退之南蹊始泛云谁谓非事役】学问非物外室虚生纯白【虚室生白见前注杜诗兴残虚白室前集赠栁展如诗八方去求道困多蹊归来坐虚室夕阳在吾西与此同意盖谓道在迩而求诸逺也】
　　开田望食麦春陇无秀色【王僧达诗麦陇多秀色杨园流好音】深耕不偿勤牛耳徒湿湿【小雅尔牛来思其耳湿湿】豊凶谁主张坐令愁煎廹河清防有时【河清见前注】得酒洒胸臆【集中有答晁元忠书云未识足下之面因昆弟得足下之诗兴托深逺不犯世故之锋永怀善怨鬰然类骚故追韵写意于无能之词又云南来拘窘吏事虽江山映发心不在焉又云十诗仰报盛意又云承去歳不利秋官可见诗中之意矣其言南来拘窘吏事可见在太和作追韵写意即此诗十诗仰报盛意乃前十诗】
　　食笋十韵【前集上子瞻书云闻燕坐东坡心醉六经又云比以职事在山中食笋得小诗輙上寄一笑旁州士大夫和诗时有佳句要自不满人意莫如公待我厚愿为落笔思得申纸疾读如老杜所谓一洗万古凡马空者据东坡集和篇乃将去黄州时作山谷至太和盖元豊四年春庚申歳七年甲子歳春移监徳平镇东坡亦以七年春移汝州此诗当是六年作】
　　洛下斑竹笋花时压鲑菜【庾郎贫食鲑已见前注杜诗云自愧无鲑菜空烦卸马鞍鲑户佳切切韵曰鱼名岀吴志】一束酬千金掉头不肯卖【杜诗巢父掉头不肯住】我来白下聚此族富庖宰【退之鬭鸡聨句义肉耻庖宰】茧栗戴地翻觳觫触墙坏【退之咏笋云见角牛羊没又云穰穰疑翻地天地之牛角茧栗见礼记觳觫见孟子】入中厨【诗尔羊来思其角戢戢】如偿食竹债【楞严经云身为畜生酬其宿债诗意谓牛羊食竹及死为笋为人所食若偿债然又用传灯录死为菌令人食之之意按第十五祖那提婆传尊者既得法后至毗罗国有长者园树生大耳如菌味甚美惟长者与第二子罗睺罗取而食之尽而复生余皆不得见时尊者知其宿因长者问其故尊者曰汝家昔供养一比丘然此比丘道眼未明以虚霑信施故报为木菌惟汝与子得以享之】葅和菌耳【葅谓酢菜也生大耳如菌见上句注】辛膳胹姜芥【左传宣三年使宰夫胹熊蹯】烹鹅杂股掌炮鼈乱帬介【江南别录云僧谦明好诗酒烈祖问其所求曰惟愿鹅生四个腿鼈生两重裙陶岳五代史补亦云诗韩奕云其杀维何炰鼈鲜鱼】小儿哇不美【孟子岀而哇之注岀门而哇吐之】鼠壤有余嘬【庄子鼠壤有余蔬孟子蝇蚋蛄嘬之】可贵生于少古来食共噫【记不敢哕噫】尚想高将军五溪无人采【明皇杂录高力士谪黔州山谷多荠而人不食力士作诗曰两京作斤卖五溪无人采夷夏虽有殊气味都不改】
　　萧巽葛敏修二学子和予食笋诗次韵答之二首【吴氏漫录云山谷南还至南华竹轩令侍史诵诗板戒勿言姓名诵一絶句云不用山僧供帐迎世间无此竹风清独拳一手支颐卧偷眼看云生未生徐视姓名曰果吾学子葛敏修也此篇言二妙各能诗端不滥语】
　　北馔厌羊酪南庖丰笋菜【退之诗我来御魑魅自宜味南烹】自北初落南【退之南海神碑人士之落南不能归者】几为儿所卖【史记越世家陶朱公中男杀人事庄生羞为儿子所卖】习知价亷平【史记吴起传起防平能得士心此摘其字】百态事烹宰盐晞枯腊瘦宻渍真味坏就根煨茁美【茁出也见前春菜诗注】岂念炮烙债【史记周纪西伯请纣去炮烙之刑】咀吞千亩余【退之南食诗咀吞面汗骍史记货殖传渭川千亩竹】胸次不虿芥【子虚赋其于胸中曽不虿芥】二妙各能诗【晋卫瓘索靖供善草书人号为一台二妙】才名动江介【楚辞长江介之遗风魏都赋与江介之湫湄注云韩诗章句曰人界也】诗论多佳句脍炙我嘬【孟子脍炙与羊枣孰美言其诗脍炙人口也曲礼母嘬炙注嘬谓一举尽脔】因君思养竹万籁听秋噫【庄子齐物篇汝开地籁而未闻天籁又云大块噫气其名为风】从此缮藩篱下令禁渔采
　　韭黄照春盘【欧阳行周有春盘赋杜诗春日春盘细生菜】菰白媚秋菜【本草菰根蒋草也江南人呼为茭草图经云又谓之茭白】惟此苍竹苗市上三时卖江南家家竹翦伐谁主宰【诗勿翦勿伐】半以苦见疎不言易坏【表记云君子之接如水小人之接如醴君子淡以成小人以坏庄子山水篇君子之交淡如水小人之交甘若醴君子淡以亲小人以絶】葛陂雕龙睡未索儿孙债【后汉费长房传长房辞归翁与一竹杖曰骑此任所之则自至矣既至可以杖投葛陂中也长房乘杖须臾来归即以杖投陂顾视则龙也庄子千金之珠必在骊龙颔下子能得之必遭其睡也】獭胆能分杯虎魄妙拾芥【本草序例云虎啸风生龙吟云起磁石引针虎魄拾芥漆得蟹四防麻得漆而涌桂得葱而软树得桂而枯戎盐累卵獭胆分杯其气爽有相关感者多如此类三国志虞翻年十二客有过其兄不遇翻追与书曰虎珀不取腐芥磁石不受曲针过而不存不亦宜乎客得书竒之】此物于食殽如客得傧介【汉食货志诏曰夫盐食者之将】思入帝鼎烹忍遭饥涎嘬懒林供翰墨碪杵风号噫每下叹枯株焚如落樵采【懒林疑字误诗意谓其始也思入大烹以享上帝之鼎其次为笔以供翰墨最下枯槁而为樵夫所采颇含箴规之意焚如见易离卦每下愈况见庄子知北游篇】
　　胡朝请见和复次韵
　　人笑庾郎贫满胸饭寒菜【见前注】春盘食指动【左传子公之食指动曰他日我如此必尝异味】笋茁入市卖回首万钱厨不羡廊庙宰【日食万钱见前注文选李陵答苏武书闻子之归无尺土之封而亲戚贪佞之类悉为廊庙宰】民生暂神竒【见前注】胞隽伐性坏【枚叔七发云皓齿蛾眉命曰伐性之斧脆肥醲命曰腐肠之药盖取吕氏春秋靡曼皓齿命曰伐性之斧肥肉厚酒命曰烂肠之食隽永谓肥肉胞当作肥又疑是庖字东方朔传舘陶公主胞人师古曰胞与庖同】忍持芭蕉身【见前注】多负牛羊债【楞严经云以人食羊羊死为人人死为羊死死生生互来相噉汝负我命我还汝债】箨龙不称寃【卢仝寄男抱孙诗云竹林吾最惜新笋好看守万箨包龙儿攒迸溢林薮又云箨龙正称寃莫杀入汝口丁咛嘱托汝汝活箨龙否】易致等拾芥【夏侯胜传如俯拾地芥】萧萧烟雨姿壮士持戈介【杜牧之晚晴赋竹林外里兮十万丈夫甲刃枞枞宻阵环侍】骈头沸鼎鼎【易贯鱼以宫人宠注曰贯鱼谓五隂骈头相次似贯鱼也退之又鱼诗骈头类同条】可口垂涎嘬【庄子云其味相反而皆可于口杜诗道逢麴车口流涎】霜丛负后凋玉食香余噫【书惟辟玉食晋王濬玉食锦服】续诗无全功【列子天地无全功圣人无全能】葑菲傥可采【诗采葑采菲】
　　立春
　　韭苗香煮饼【崔实四民月令曰立秋无食煮饼】野老不知春看镜道如咫倚楼梅照人【杜诗勲业频看镜行藏独倚楼退之春雪间早梅诗寒光助照人赵嘏诗长笛一声人倚楼】
　　寄舒申之户曹【年谱舒申之名巻】
　　吉州司户官虽小防屈诗人杜审言【唐杜审言传恃才高以傲世见疾尝语人曰吾文章当得屈宋作衙官迁洛阳丞坐事贬吉州司戸参军审言生子闲闲生甫字子美】今日宣城读书客还趋手板傍辕门【趋手板见前注项羽传羽见诸将入辕门膝行而前】江山依旧歳时改桃李欲开烟昬公退但呼红袖饮【诗自公退食】剰传歌曲敎新翻【元稹连昌宫词偷得新翻数般曲刘禹锡杨栁枝词听唱新翻杨桞枝】
　　次韵杜仲观二絶
　　鸟啼花动却春寒压青旗巻画干多事今年废诗酒烦君传语问平安【用李衞公报竹平安借取其字】
　　重帘复幕和风雨无奈催沽鸟唤人【鸟名提壶卢见前注】只是樽前欠狂客舞娃冰雪酒磷磷【退之诗黄帘绿幕朱户闭唐贺知章自号四明狂客庄子云肌肤若冰雪诗杨之水白石粼粼注清彻也粼亦作磷】
　　再次韵
　　短舞朱裙惬醉看【陶岳零陵记长沙王发于上前自为短舞人笑其拙】惜公官守隔江干遥怜得句无人赏走马城东觅道安【习凿齿传时有桑门释道安俊辩有高才与凿齿初相见道安曰弥天释道安当谓游寺】
　　诗家二杜【审言及甫】见仍云【仍云见尔雅】佳句风流照映人青眼向来同醉醒白头相望不缁磷【论语磨而不磷湼而不缁杜诗但取不缁磷】
　　社日奉寄君庸主簿【何君庸为太和簿】
　　花发社公雨【社公见前注】隂寒殊未开初闻燕子语似报玉人来【元稹作张君传崔氏诗曰待月西厢下迎风户半开拂墙花影动疑是玉人来】遮眼便书【传灯録僧问药山为什麽看经师曰只图遮眼】挑聋欺酒杯【李氏谈録李相涛小字社公为兵部时文公昉为翰林学士月给内醖兵部因春社寄昉诗云社公今日没心情为乏治聋酒一缾俗云社日酒治聋治音持挑当作治欺当作欠刘萧仲社日招客饮治聋聊复尽余杯】传声习主簿勤为拨春醅【晋习凿齿传为桓温西曹主簿温曰三十年看儒书不如一诣习主簿太白诗恰似蒲萄新拨醅】
　　观王主簿家酴醿
　　肌肤冰雪薰沉水【肌肤冰雪见前注】百草千花莫比芳【白居易诗绿水红莲朶朶间千花百草无顔色杨文公谈苑称郑文宝诗百草千花路斜风细雨天】露湿何郎试汤饼【语林曰何平叔美姿仪而絶白魏文帝疑其着粉夏月与热汤饼既啖大汗出随以朱衣自拭色转皎然平叔何晏也魏初尚主】日烘荀令炷炉香【襄阳记刘季和性爱香常如厠还辄过香炉上主簿张坦曰人名公作俗人不虚也季和曰荀令君至人家坐席三日香与我如何坦曰丑妇效颦见者必走公欲坦遁走耶季和大笑诗人咏花多比羙女山谷赋酴醿独比美大夫见冷斋夜话李义山诗谢郎衣防初翻雪苟令薰炉更换香】风流彻骨成春酒【韩持国诗只恐春归有余恨典刑原在酒杯中】梦寐宜人入枕囊【世説有以茶防花作枕囊前集酴醸诗名字因壶酒风流付枕帏与此句意同】输与能诗王主簿瑶台影里据胡牀【晋王徽之泊舟清溪侧桓伊于岸上过谓伊曰闻君善吹曲为我一奏伊据胡牀为作三调弄】
　　酴醿
　　汉宫娇额半涂黄【后汉马廖传城中好广眉四方且半额幽恠录橘中四老一叟曰君输我智琼额黄十二枚王介甫梅花诗汉宫娇额半涂黄粉色凌寒透薄妆诗句偶同附载于此】入骨浓薰贾女香【晋贾谧传母贾午充少女也吏韩寿与女通家中莫知时西域贡竒香一着人则经月不歇帝以赐充女宻盗以遗寿充寮属与寿燕处闻其芬馥称之于充云云】日色渐迟风力细倚栏偷舞白霓裳【楚辞青云衣兮白霓裳今借使杨太真外传进见日奏霓裳羽衣曲偷字如乐天诗兰偷苟令香之意】
　　元翁坐中见次元寄到和孔四饮王防玉家长韵因次韵率元翁同作寄湓城【防玉名球太和人侍郎王贽之子】
　　罢山泽明日长花柳困【老杜春光嬾困倚微风】游丝上天衢【简文帝春日诗落花随燕入游丝带蝶惊老杜落花游丝白日静】观物得无闷【易遯世无闷酒德颂云俯观万物】时从顾曲人【周瑜传曲有误周郎顾以言周元翁】笋馔酌春酝季子未识面想见眉目俊新诗如鸣快读开鄙吝【后汉黄宪传时月之间不见黄生则鄙吝之萌复存乎心】铜官鲁诸生事道三无愠【见前注】比来工五字句法妙何逊【梁记室兼水部郎何逊字仲言有诗集】枯棊覆呉图【文选博奕论云夫一木之枰孰与方国之封枯棊三百孰与万人之将杜牧送国棊王逢云别后竹窻风雪夜一灯明灭覆呉图齐书曰能棊人琅邪王抗为第一品呉郡禇思庄防稽夏赤松第二品宋文帝世羊保戏因制局图还于帝前覆之】青简玩秦烬【后汉呉祐传杀青简以写书】叶暗黄鸟时【见前注】风号报花信【东臯杂録云江南自初春至初夏有二十四风信梅花风最先楝花风最后唐人诗曰栋花开后风光老梅子黄时雨意浓晏元献诗亦曰二十四番花信风是也】遥仰吟思苦江锦割向尽【南史江淹传梦一人自称张景阳谓曰前以一疋锦相借今可见还探怀中得数尺与之此人大恚曰那得割截都尽顾见丘迟曰余此数尺无所用以遗君自是淹文章踬矣】应烦王公子又破黄封印【宫酒以黄罗怕封之东坡所谓上尊日日冩黄封是也】再次孔四韵寄怀元翁兄弟幷致问毅甫
　　书帙蠧鱼干【退之云岂殊蠧书虫生死文字间】炉香眠鸭困【李义山云舞鸾镜匣收残黛睡鸭香炉换夕薰】佳人来无期【选诗佳人殊未来】诗句且排闷【杜诗排闷强裁诗】遥知乌衣游【刘梦得金陵五题云朱雀桥邉野草花乌衣巷口夕阳斜旧时王谢堂前燕飞入寻常百姓家盖江左诸王多居乌衣巷建康图诗云在上元县东南四里】棊局具肴醖争道嘲不恭【汉呉王劓传呉太子入见得侍皇太子饮博呉太子素骄博争道不恭】鏖兵劳得俊【汉霍去病传合短兵鏖臯兰下师古曰鏖谓苦击而多杀也佐传云得隽曰克】颇寻文献盟【文献见论语】不落市井吝【杨子云市井相与言则以财与利】四月明朱夏南风觧人愠【帝王世纪曰舜弹五琴歌南风曰南风之薰兮可以觧吾民之愠兮】风前懐二陆家法窥抗逊【晋陆机传祖逊吴丞相父抗呉大司马大康末与弟云俱入洛范阳卢志于众中问机曰陆逊陆抗于君近远机曰如君于卢毓卢志默然】身有三尺桐爨下得余烬【蕉尾琴见前注】端可张洞庭【庄子黄帝张乐于洞庭之野谢眺诗洞庭张乐地潇湘帝子游】寥濶世未信为我谢孔君举酒取快尽世故安足存【文选潘正叔诗世故尚未夷】青天飞鸟印【白乐天诗更无寻覔处鸟迹印空中退之聨句云沙篆印廻平盖言鸟迹印沙今言印青天】
　　次韵元翁从王防玉借书
　　为吏三年弄文墨【文选刘公干诗职事相填委文墨纷消散注云汉书功臣皆曰萧何文墨顾居臣上】草莱心径失耕锄【孟子今茅塞子之心矣】常思天下无双祖得读人间未见书【后汉黄香传京师号曰天下无双江夏黄童肃宗诏香诣东观读所未尝见书】公子藏山真富有【言其藏书如老氏藏室道家蓬莱山也易系辞富有之谓大业司马迁与仕安书仆诚已着此书藏之名山】小儒扪腹正空虚【退之诗诗书勤乃有不勤腹空虚】何时管钥入吾手为理签题扑蠧鱼【杜诗书籖映隙曛蠧鱼见前注】
　　学元翁作女儿浦口诗
　　五老峯前万顷江【见前注】女儿浦口鸳鸯双【女儿浦江州徳化】惊飞何处沙上宿夜雨钓船灯照窻
　　去岁和元翁重到双涧寺观余兄弟题诗之篇总忘收录病中记忆成此诗
　　素琴声在时能聴【陶潜传蓄素琴一张】白鸟盟寒乆未防【左传盟可寻也亦可寒也】眼见野僧垂雪髪养亲原不顾朱金【史记聂政传严仲子具酒聂政母前奉黄金百镒为母夀聂政固谢曰家贫养亲亲供养备不敢当仲子之赐烈女传秋胡子之妻曰妾采桑奉二亲不愿人之金法言曰纡朱怀金之乐】开泉浸稻双涧水煨笋充盘春竹林安得一防吾欲老【孟子愿受一防而为氓】君聴庄舄病时吟【史记陈轸传轸至秦惠王曰子去寡人之楚亦思寡人否对曰王闻夫越人庄舄乎庄舄在楚执珪有顷而病楚王曰舄故越之鄙细人也今仕楚执珪贵富矣亦思越不对曰凡人之思故在其病也彼思越则越声不思越则楚声使人往聴之犹越声也今臣虽弃逐之楚岂能无秦声哉李白诗笑吐张仪舌愁为庄舄吟】
　　次韵周法曹游青原山寺【即周元翁】
　　市声故在耳【説苑孔子谓弟子曰违山千里蟪蛄之声尚犹在耳】一原谢尘埃乳窦响钟磬【选诗南邻击钟磬】翠峯丽昭囘【诗倬彼云汉昭囘于天】俯看行磨蚁【磨蚁见前注】车马度城隈水犹曹溪味【传灯録僧问清凉如何是曹溪一滴】山自思公开【传灯録行思禅师传师吉州安城人闻曹溪法席乃往参礼问曰当何所务即不落阶级云云祖深器之师既得法住吉州青原山净居寺有沙弥希迁问曰曹溪大师还识尚和否师曰汝今识吾否曰识又争能识得师曰众角虽多一麟足矣】浮图涌金碧【浮图塔也杜诗润聚金碧气文选陆机连珠曰金碧之嵓必辱鳯举之使】广厦构坏材蝉蜕三百年【史记屈原传蝉蜕于浊秽】至今猿鸟哀祖印平如水【传灯录初祖达磨传师曰内传法印以契证心外付袈裟以定宗防】有句非险崖心花照十方【圆觉经世尊告普觉菩萨云心花发明照十方刹东坡尝作偈云心花发明照十方盖本此】初不落梯阶【不落阶级见此篇注步步踏佛阶梯见传灯录法融禅师传】我行暝托宿夜雨滴华榱【王仲宣诗高防君子堂并坐饮华榱】残僧四五辈【杜诗野寺残僧少】法筵叹尘埋石头麟一角【见前注本传云师付法石头】道价直九垓【祖如封禅书云上畅九垓】庐陵米贵贱传与后人猜【本传云僧问如何是佛法大意师曰庐陵米作麽价】晓跻上方上【上方见前注】秋塍乱萁荄寒藤上老木龙蛇委筋骸【礼记礼运云肌肤之防筋骸之束】鲁公大字石笔势欲崩摧徳人曩来游颇有嘉客陪忆当拥旌旗千骑相排豗且复歌舞随丝竹写烦哇事如飞鸿去【杜牧诗恨如春草多事与孤鸿去】名与南斗偕【狄仁杰传北斗以南一人而已】松竹吟高邱何时更能来【顔鲁公真卿贬吉州司马大字当是纪游也】囘首翠微合【尔雅山未及上翠微】于役王事催【诗君子于役又云王事靡盬】猿鹤一日雅【孔徳璋北山移文云蕙帐空兮夜鹤怨山人去兮晓猿惊诗意谓猿鹤既有一日之雅再来尚可从容也一日之雅见汉书谷永传】重来尚徘徊【碑本荄字韵下有两句云莲子委箭镞葵花仄金杯】
　　次韵曽都曹喜雨【都曹在郡中不应有洁斋蕲得嵗之句又集中有戏题曽处喜尉防即此人亦非都曹所居而集中又有送时中摄东曹诗恐是时中与之对摄】
　　水旱国代有【左传僖十三年天灾流行国家代有】人神理本通偏雩祠小大【周礼春官若国大旱则帅巫而舞雩礼记祭法雩禜祭水旱也春秋书大雩】敢指蜺雌雄【郭璞云雄曰虹雌曰蜺五歴吾结反南史王筠传沈约制郊居赋示筠草筠读雌蜺连蜷约抚掌曰仆常恐人呼为霓】地厌焚惔极【诗如惔如焚】天囘顾盼中蛟龙起乖卧星斗晦澄空云挟雷声走【西京杂记淮安王着鸿烈自言字中皆挟风霜】江翻电脚红宠光归稼穑【老杜江雨诗宠光蕙叶与多碧防注桃花舒小红】滴沥在梧桐【孟浩然诗疎雨滴梧桐】诐讼犹相及时霖恐未丰洁斋蕲得嵗同病托诸公
　　戏题曽处善尉厅二首
　　鸡埘啄鴈如驾鹅【诗鸡栖于埘子虚赋弋白鹄连驾鹅扬雄反骚岂驾鹅之能防】万里天衢且一波宫锦络衫弓石八与人同状不同科【论语为力不同科】
　　右超然台
　　茅茨中安一牀寂【退之送张道士云臣有胆与气不能死茅茨维摩经维摩诘即以神力空其室内唯置一牀以疾而卧】天女原非世间色道人今日八闗斋【南史袁粲传宋孝武即位迁侍中文帝讳曰羣臣并于中兴寺入闗斋中食竟粲别与黄门郎张淹更进鱼肉食何尚之宻以白孝武并免官南史又云呉兴有项羽神太守到必湏祀以轭下牛李安人不与又于厅上设入闗斋俄而牛死道人山谷自谓也按释氏书戒有八一不杀二不偷盗三不邪滛四不妄语五不饮酒六不坐髙广大牀七不着花鬘璎珞不用香油涂身薰衣八不自歌舞不得輙往聼不过中食此八戒名入闗斋戒闗者闭也禁也白乐天诗八闗浄戒斋销日一曲狂歌醉送春】莫散花来染衣裓【天女散花见维摩经祴古得切衣前襟也弥陀经曰西方圣众以衣祴盛花奉诸佛皎然诗天女来相试将花欲染衣禅心定不起还捧旧花归】
　　右不动庵
　　寄上高李令怀道【上髙筠州】
　　李侯湖海士【魏志陈登传元龙湖海之士】葛附婚友【葛婚友见前注】平生各转蓬【转蓬见前注】未曽接樽酒【司马迁报任安书云未曽衔杯酒接殷勤之欢】寄声维劳勤【寄生见前注】江路常永乆节物居然秋【庄子山木篇居然不免于患】蜕虫悲高柳【谓蝉也】传闻辟学舘鼓士荐豚韭【鼓字如李膺鼓动流俗之鼔礼内则豚春用韭秋用蓼】能使珥笔黔【黔谓黔首也史记秦纪更名民曰黔首珥笔见前注】稍知忠信有【论语十室之邑必有忠信】骄虎缩爪距【李翰赞裘旻将军射虎图战羣虎之命使锯牙钩爪戢而莫措】诗礼开户牖事胜感邦人【渊明咏二疏云余荣何足顾事胜感行人】伐山谋不朽【汉地理志以渔猎山伐为业左传襄二十四年春穆叔如晋范萱子逆之问焉曰古人有言曰死而不朽何谓也穆叔曰鲁有先大夫曰臧文仲既没其言立其是之谓乎豹闻之太上有立德其次有立功其次有立言虽乆不废此之谓不朽】武功笔如椽【晋王珉传梦人以大笔如椽与之】文字烂琼玖【国风木报之以琼玖】谓予有书癖【书癖见次韵答张沙河注】摹篆写科斗不珍金石刻【陆士衡文赋被金石而德广叚墨卿平淮西碑刻金石以扬休德】要我一挥肘安知乃儿戏【汉周亚夫传乡者霸上棘门如儿戏耳】敢传万世后摩拂防妇篇【后汉蔡邕题曹娥碑云黄绢防妇外孙虀臼】慙非换鵞手【见王羲之传李白诗山隂道士如相见为写黄庭换白鵞】公其勤劳来【小雅鸿鴈序万民离防而能劳来还定安集之正义曰劳来者来勤也殷勤于民】嘉政民父母不用琢苍崖丰碑在人口【礼公室视豊碑诗意谓姓苏人作碑山谷为书末章言但能劳来安定则民事之如父母所谓道上行人口似碑无用此也】


</div>
    <div class="pagination">
<a href="山谷内集诗注山谷外集诗注山谷别集诗注_page31.html">上一页</a><span>...</span><a href="山谷内集诗注山谷外集诗注山谷别集诗注_page27.html">27</a><a href="山谷内集诗注山谷外集诗注山谷别集诗注_page28.html">28</a><a href="山谷内集诗注山谷外集诗注山谷别集诗注_page29.html">29</a><a href="山谷内集诗注山谷外集诗注山谷别集诗注_page30.html">30</a><a href="山谷内集诗注山谷外集诗注山谷别集诗注_page31.html">31</a><span class="current-page">32</span><a href="山谷内集诗注山谷外集诗注山谷别集诗注_page33.html">33</a><a href="山谷内集诗注山谷外集诗注山谷别集诗注_page34.html">34</a><a href="山谷内集诗注山谷外集诗注山谷别集诗注_page35.html">35</a><a href="山谷内集诗注山谷外集诗注山谷别集诗注_page36.html">36</a><a href="山谷内集诗注山谷外集诗注山谷别集诗注_page37.html">37</a><span>...</span><a href="山谷内集诗注山谷外集诗注山谷别集诗注_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
