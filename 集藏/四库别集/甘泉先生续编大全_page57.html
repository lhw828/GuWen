<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 57 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 57 页/共 101 页</h1>
    <div class="content">
只此一点扬己讦人之心，即不可与入尧舜之道矣，况未必然乎？况未必过乎？君子攻其恶，无攻人之恶，谏可也，扬之於人人，大不可也。

　奇问：夫子之言性与天道，不可得而闻也。性与天道固夫子罕言之，要之亦有未易言者，此在学者默而识之耳。如何？

圣人未易言，学者未易闻。

　奇问：向承示教论语首章讲义，谓学乃学吾之心性，说乐不愠皆性情之正处，真足以发孔门相传之蕴矣。但谓学属知，时习属行，奇未释然。夫学也者，所以学为人也，须兼知行乃可。时习则其功之不息者也，何如？

来谕论讲章云学字之义，谓兼知行，岂偶未见区区之说，其训学为觉，觉学一义也，从见为觉，从子为学，皆主知也。时习者行也，然学习一时齐用，若训亦为知行，即朱考亭之说。然知行之外又有时习，不是一段工夫矣。更思之。

　奇问：仁义忠信，乐善不倦，旧说皆以为天之理。以愚观之，学者固有此三等人也，有由仁义行者也，有忠信者也，有乐善不倦者也，然皆可贵可重，故曰天爵也。如何？

看得亦是。但思从何样人做起，又不中作三个头脑了也。

　奇问：林易斋之学未论其如何，然窃观其守人之所不能守，非有定力定见者不能，则未易以及也。平生为流言所中，坎坷终身，数亦奇矣。乃复遭惨祸，身死之后，妻子沦亡，吊者鲜至。此桂奇之所大惑而抱痛不平者也。(鸣)[呜]呼！岂师翁所谓人之君子而天之小人者乎？

定力定见亦未易许之，但人皆议之，吾独悯其贫耳。贫而不变其步武，议之者岂能及之哉？至於连祸则付之命也。

　奇问：勿忘勿助之间，其功夫至精，道理至妙，有难以言语形容者。昨一友疑问及此，奇未有以答之也。愿赐一言启之。何如？

此明道先生之言，其至妙至妙须自用功乃自知之，难以口说也。

　奇问：何陈二子欲卒业於方山三径，欲请教言紧要者书示，庶几终日如侍函丈云。

吾病倦不欲言，吾何言哉！紧要者莫如心，孟子：「山径之蹊，介然用之则成路，为间不用，则茅塞之矣。今茅塞子之心矣。」夫三心譬如三径，三心本是光明正大之心，所以茅塞之者，在不用耳。为间不用，且已茅塞，况长不用之乎？不用者如不存心，故乃三人去，一人不存心则一径荒矣。二人不存心则二径荒矣，三人不存心则三径皆荒矣。至於心之神尤有甚焉，顷刻不存则顷刻茅塞，顷刻存存则顷刻不茅塞，其捷如神，是三径者，三子之师也。但不知当时蒋元卿与二仲在三径曾及此乎否？何陈二子欲请教言紧要者，书数条，张之三径，朝朝观感佩服云。

　奇问：迩来何陈二子奉师翁之教，时来方山三径与桂奇静坐。奇叩其所，何子云：「初时觉心猿意马，拴缚不得。调习久之，始觉虚明的意思在。」陈子云：「初时此心未免出入，强制之，益觉苦甚，近时稍稍定矣。」二子叩奇所得，奇曰：「全未有得，但觉向时动多妄耳。」奇与二子所见如此，伏乞示教。

只是心要熟，始初只是纯一。赤子之心原是初心，熟之乃可复其初耳。孟子夫仁在乎熟之而已，熟其心即熟仁也。

　奇问：师翁年过孔圣，学实从心，乃交游中有执其迹而妄议之者，即颜子亦不免焉。是虽无损於道德之高厚，而日月之食，人皆见之，更也，人皆仰之。桂奇小子私心，於函丈不无惓惓焉。如何？

昔有人言於伊川曰：「涪州之行乃门弟邢恕、族子程公孙为之也。」伊川应之曰：「故人情厚不敢疑，族子至愚不足责。孟子既知天，安用尤(藏)[臧]氏。」道之将行也与，命也。道之将废也与，命也。人奈之何？

　奇问：君子之学固征於人之见知见信，然必自知自信，乃见实学。若自知自信矣，即人不知不信，可也。若犹未知未信也，即人知我信我，徒自愧耳。屡承示士夫中知奇信奇者，黄泰泉公为最；朋友中知奇信奇者，曾廓斋公为最。夫二公可人也，一人知之不为少矣，况二人乎！然奇自反之，犹未自知自信也，不亦负乎？

求诸人者，其机在人；求诸己者，其机在己。惟有自知自信而不自负最的当。

　奇问：孔子谓子夏曰：「女为君子儒，毋为小人儒。」所谓小人儒者，言必信，行必果，硁硁然之小人也。此是行仁义与义袭之学否？然君子儒，吾不得而见之矣，得见小人儒，斯可矣；集义者，吾不得而见之矣，得见义袭者，斯可矣。如何？

张子曰：「宁学圣人而未至，不可以一善成名於世。」吾固曰：宁为由仁义之学而未至，不可行仁义以取名。宁为集义之学而未至，不可为义袭以取名。宁为君子儒而未至，不可为小人儒以取名。

　奇问：有朋自远方来，固为可乐，然必志同道合之士，乃有相长之益。与其失身於可贱之人，宁孤立无助，与天地为徒可也。此意何如？

宁孤立无助而不可失身於可贱之人，与天为徒，意思甚好。

　奇问：仁义忠信，乐善不倦之说，伏承批示，已了然矣。又承问三者从何处做起，所以责成小子者，意甚至也。幸甚！幸甚！奇之意亦唯以主忠信为本，知善而好之，好之而乐之，不知手之舞之，足之蹈之，而仁义在我矣。是否？

此是三等人，虽所得有浅深，皆天爵也，皆从乐善不倦上起，即孟子可欲之谓善也。由是而进，深造忠信焉，即所谓有诸己之谓信也。由之而积，则仁义成德，充实之美，大而化之之圣，可及矣，贯通只是一事。

　奇问：唐虞之惟精惟一，所以执中也。孔门之博文约礼，所以立中也。孟氏之勿忘勿助，所以养中也。自古圣贤语虽不同，理则一而已矣。然初学之士，质既鲜敏，功亦茫然，精之一之，其要安在？博之约之，其道何从？勿忘勿助，毋太莽荡乎？必有简易之法，为初学入德之基者。窃愿闻之。

唐虞而下，诸圣人所谓中，所谓卓尔，所谓有事，皆是这个天理。其惟精惟一，其博其约，其勿忘勿助，皆所谓存此而已矣，更无别事，更无别法。勿忘勿助之间，何等易简！圣人这些精一博约工夫都被孟子一口说出。

　奇问：今月十一之夜，桂奇梦追趋师翁於白沙先生宅，若在西樵然者。翁侍坐，奇退而立焉，见先生容貌温而厉，然默无语。宅后屋一所甚幽，翁曰：「吾馆也。」奇曰：「何不扁乎？」翁曰：「子为我名之。」奇曰：「名怀沙亭可乎？」翁[曰：]「得我心之同然矣。然何以怀之？」奇曰：「怀其道耳。」翁曰：「浩然之气，至大至刚，直养无害，塞乎天地，所以怀之也。」先生闻之曰：「然。」既而梦觉，因录呈函丈见教。

此梦却是好梦，其精诚之感通乎！与孔子梦周公，高宗梦傅说，同一机也。宇宙间只是一气，只是一理，只是一心，感应之机，捷於影响。何者？以其一也。会此则知道矣，却要涵养。吾今创怀沙亭於隐居山顶矣。

　奇问：昨十五之夜，桂奇复梦待翁於白沙先生之宅。翁语奇曰：「子前梦甚奇，吾即建怀沙亭於馆后矣。复识子来书纪兹梦也。」先生闻之，叹曰：「兹亭之建，宇宙於是乎收拾矣。」因索来书观之。先生观毕，曰：「吾志也。勿忘勿助，其所以直养[也]。」已而燕於尊师堂，诸生咸集，遂梦觉。今日即奉来教，知将有怀沙亭之建，异哉梦也！又奉神胙之赐，知有尊师堂之享，不尤异乎！所批教问目亦同日至，非神之所为乎？顾不肖愚劣，何以答神明之贶也耶？伏乞终教，幸甚！

语云：「思之思之，又重而思之。思之不通，神明将通之。非神明之力，乃精诚之极。」此二梦●●无亦[思诚之]所格乎？神明将通之矣。后梦继续，神明致叮咛於少汾矣。少汾宜一肩担任，毙而后已也。少汾通身紧要只在任重，君子不重则不威，学则不固，其要只在主忠信，谨言慎行，何患古人之难到也！易曰：「默而成之，不言而信存乎德行。」中庸：「聪明圣知达天德。」眼中聪明颖悟，孰有过於少汾者？珍重珍重！

　奇问：动之不以礼，蒋道林以为动容之动，王青萝亦以为然。愚谓既庄以莅之矣，而有动容不以礼者乎？格物之物，道林以为即物有本末之物，且以下文释格物其本乱而末治者否矣证之。昔方西樵亦同此说，其於修身为本之义亦相发明否乎？

此节二子之言又未理会文义。此节正是和顺於道德，畅於四肢，发於事业，学问之极[功也]。知及仁守，道得於心。庄莅，积中发外，畅於四肢也。礼乐政教施於民，发外之盛，发於事业也。岂有庄莅后又要动颜容？动容即庄莅也，又重说了。且以礼动一容，便是色庄不出於自然。

　奇问：致中和之说，朱子谓致中则天地位，致和则万物育，固非，中和岂可分致？又岂有致中能位天地而不能育万物，致和能育万物而不能位天地之理？而蒋道林以为即笃恭而天下平，又非。工夫须从实做去，岂可以文义相比拟，言致中和即不消言笃恭，言笃恭即不消言致中和？须一齐俱致。致者，自我而致之天下也，天地万物一齐位育，然致中和之功，自慎独到了位育，则天地万物我滚作一片，荡荡难名。位育非有加也，全而归之焉耳。故中庸之德，其始也不睹不闻，其终也无声无臭。如何？

读书先须理会文义，致是如何？笃是如何？吾於中庸测言致字已明。诸君中或有好自开户牖，而不知於文义有不通，又岂有天地位而万物不育，万物育而天地不位者？余见中庸测。少汾多见得是，得吾之意者少汾也。

　奇问：秦幼贞承祖母重服，来卜居讲学於樵，我师翁以为大孝矣。而钱绪山有亲之丧，不远四千里来讲学，与秦子事一也，况钱子且为亲求墓铭矣，我师翁则责之以礼，何耶？朋友会问，多致疑於此者。伏乞示教。

先师有云：「三年之丧，在人之情。」秦幼贞承重葬后先来时，想在大小祥之间，其持丧太严，常独静坐密室，不与人言，惟啖荠盐，不食肉。后归迎母来山，又隔一年，其志实欲避地迁居，筑楼奉母。其与钱洪甫之来大不同也，何疑焉？少汾说起此子来，令我伤心饮涕，有志不就，婴疾而归，今不知生死何如也，岂胜叹哉！

　奇问：向会中论及知行，道林谓合一并行，如心欲观书，手即展书可见。奇谓如人行路，心眼足一齐俱到，方是合一。刘素予则谓先知后行，因以格致后复有诚正修工夫明之。二说如何？

少汾与道林之说皆是也，得老拙之意。然展书犹有些先后，不若行路之喻为切近。刘素予笃实之士，尚有此疑乎？先知后行，宋儒言之熟矣，而不思说命「王忱不艰」一语，已有合一并行之意矣。且素予说格物后乃诚意，何不曰格物而后致知诚意，而乃曰物格而后知至，知至而后意诚？意诚而下无工夫，工夫全在格物上，知行都尽，观本文可见。

　奇问：青萝不信白沙先生自然之说，谓与明道明觉自然之说不同，明觉是吾心本体也云云。愚谓圣贤之学皆出於明觉之体，无所为而然。若有所为，则涉安排，非自然矣。此白沙之学所以自然为宗也。奇初亦甚不以为然，今乃信之益笃。如何？

青萝之●非青萝之惑也，宋儒以老庄为自然惑之也。既不信自然，何以谓之天理？理只是理耳，而谓之天者，天然之理，天之所为，无丝毫人力安排也。且先师此二字本出於程子，程子无丝毫人力之说出於孟子勿忘勿助之说。自古圣贤之言必同条共贯，乃见天理之一本也。吾少汾知此，须有下手处矣。珍重！珍重！

　奇问：黄泰泉谓今之学者公为异端以欺人。人或疑此言太甚，愚谓学者自立门户求胜，其说皆自私自利之心，不可与入尧舜之道，[虽]谓之异端可也。如何？

[孟子]言能距杨墨者，圣人之徒也。人或皆唯唯听之，●泰泉公然之辟之，即圣人之徒矣。一有自立门户求胜之心，即不可与入尧舜之道，诚哉是言也。然此胜心虽贤者不能免，观朱陆争辩，累千言而不足，几成党矣，犹有此病也，而况其它乎！又有亲受业於门，倡为异说者，其心又何也？吾尝以一言解二家纷纷之辩曰：「无极以言无穷也，太极以言至理也，无极而太极言至理无穷，即下文云太极本无极也。」但无●●●●●文耳。

　奇问：向承师翁示云：「人多言三礼，礼只是二而已。」且引「礼仪三百，威仪三千」明之，信矣。然经礼三百，曲礼三千，其致一也，则礼一而已矣，亦岂有二乎？

礼二而理一也。何谓一？敬是也。吾已於二礼经传测言之详矣，幸玩之。

　奇问：昨承示学记之作，以八十四翁二月之病，●床草草，而理气视常益胜，吾道之寿可征矣，幸甚！幸甚！中间云：「大上修心，其次修意，其次修事。修事故物不敝，修意故政不敝，修心故道不敝(失)[矣]。」修事之说，桂奇既闻之矣，敢问修意修心之说何以异乎？其修之之要安在也？

此不难知。心本无为，修之在勿忘勿助之●●●●丝毫，自然合道，而意事自举。此意是营[为]●●●●意之意不同，不免营为，则不能无意必之●●●●事耳。修事则去此愈远，然而物物齐整。先师亦有言：「莫巧於心，莫拙於意。」

　刘廷绎问目二十五条

　刘廷绎问：昔独冈书院示下教旨，有曰：「默坐澄心上体认」。既而家居，用静坐功夫，每坐，觉思虑起即截去，如此久之，果见心之本体隐然[呈露]，有平[旦][清明气象]●●●●●●於欲●之间●●●●山斋事物●●●●私●●起此心●●●●私●●起此心生●●●●●然物外意思，可见静养功夫为最●●於[酬]●事物之际，不●不●●●好意思也。然明教又[谓]渐渐熟后，可●随处体认功夫。绎见此处功夫●为甚难。到此[地]位便是天理流行，鸢飞鱼跃，浑然天地万物一[体]矣，不知何以超跃可至？愿明教。

观此足见吾天衢●●处非传不习者矣，可喜！可喜！吾初意每见学者●●以随处体认，未见次第，始知●为心生，一旦骤於随处上用，先为物胜引而去矣。故於独冈语吾子，以且於默坐澄心上体认，令稍●，乃用随处体认功夫，便贴服矣。然必随处乃尽，乃圣人教人大路也。幸加勉之。
</div>
    <div class="pagination">
<a href="甘泉先生续编大全_page56.html">上一页</a><span>...</span><a href="甘泉先生续编大全_page52.html">52</a><a href="甘泉先生续编大全_page53.html">53</a><a href="甘泉先生续编大全_page54.html">54</a><a href="甘泉先生续编大全_page55.html">55</a><a href="甘泉先生续编大全_page56.html">56</a><span class="current-page">57</span><a href="甘泉先生续编大全_page58.html">58</a><a href="甘泉先生续编大全_page59.html">59</a><a href="甘泉先生续编大全_page60.html">60</a><a href="甘泉先生续编大全_page61.html">61</a><a href="甘泉先生续编大全_page62.html">62</a><span>...</span><a href="甘泉先生续编大全_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
