<!DOCTYPE html>
<html>
<head>
    <meta charset="UTF-8">
    <title>淮海集 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淮海集 - 第 12 页/共 21 页</h1>
    <div class="content">　　与黄鲁直简
　　某顿首奉违甚遽殊不尽所欲言者每览焦尾弊帚两编輙怅然终日殆忘食事昔人千里命驾良有以也嵗莫苦寒不审行李巳逹何地奉惟荣养吉庆昨扬州所寄书中得次韵莘老斗野亭诗殊妙絶来者虽有作不能过也及辱手写龙井雪斋两记字画尤清美殆非鄙文所当巳寄钱塘僧摹勒入石矣幸甚幸甚比又得真州所寄书及手写乐府十月十三日泊江口篇讽味乆之窃已得公江上之趣矣李端叔后公十数日遂过此南如晋陵为留两日斗野诗八音二十八舍歌并公所寄诗皆和了今録其副寄上所要子由金山诗并某所属和者今奉寄八音歌次韵斗野亭黄子理忆梅花诗凡四首亦随以呈聊发一笑耳皖口见公择李六不知相从防多时恨不同此集也余嵗就毕杜门忽忽殊无佳意何时展晤以尽所懐未间愿与时自爱千万千万不宣某再拜
　　与苏子由著作简
　　某顿首再拜著作先生顷过南都幸一拜清重扁舟东下廹于同行不获欵听绪言以厌所愿但増于悒耳比日苦寒伏惟尊动止万福某受性庸昧与世异驰昨廹于衣食彊出应书侥幸万一之遇既而摈弃乃理之当然无足道者顾亲巳老田园之入殆不足以给朝夕之养犬马之情不能无堙鬰耳此外亦复何恨惟先生不弃时教之以书使无聊之中有以自慰幸甚幸甚未縁侍坐伏乞为国自頥以副舆愿不宣
　　某再拜不肖之迹虽复为世所弃而杜门谢客颇得专意读书衡茅之下有以自适古语有之兰生幽宫不为莫服而不芳某虽不敏窃事斯语但乡闾士子类皆从事新书每有所疑无从考订而先生长者皆在千里之外以此良悒悒耳比因冬后輙为古诗一首寄献下执事缮写以呈虽词意鄙廹不足以道盛德之万一然区区之慕望庶防于此少见之伏惟少赐览阅幸甚幸甚
　　与李德叟简
　　某顿首昨得递中所寄书甚慰驰仰寻欲作报防得伤寒疾甚重不食七八日伏枕又逾月乃平遂因循至此黄鲁直去必能道所以然也嵗莫苦寒伏惟奉养吉庆某去年除日还自防稽乡里交朋皆出仕宦所与游者无一二人杜门独居日益寡陋秋间本欲一至黄州因过舒奉见不意遭此疾病遂不能逺去亲侧颇负平时区区之意夫复何言别后所论者想甚多殊不寄一二何也然观所枉书词翰妙絶足以知他皆凖此矣仰服仰服鲁直过此为留两日虽忽遽不尽所懐然有益于人多矣其弊帚焦尾两编文章髙古邈然有二汉之风今时交游中以文墨自业者未见其比所谓珠玉在傍觉人形秽信此言也未縁展奉愿与时自重慰此驰情十一月十五日不宣
　　与苏黄州简
　　某再拜自闻被防入都逺近惊传莫知所谓遂扁舟渡江北至呉兴见陈书记钱主簿具知本末之详以先生之道仰不愧天俯不怍人内不愧心某虽至愚亦知无足忧者但虑道途顿撼起居饮食之失常是以西乡悯悯有儿女子之懐殆不能自克也比闻行李巳逹齐安燕居僧坊水饮蔬食有以自适然后私所念虑一切俱亡且知平时有望于先生者为不谬矣彼区区所谓外物者又何足为左右道哉本欲便至齐安属乆离侍下未可逺适问道或在秋杪也惟亲近药饵方书以节宣和气临纸于悒不尽所懐
　　与李乐天简
　　某顿首昨在防稽游虽不数然诵盛文讲髙谊熟矣及还淮南又得所寄书词古而义髙超然有从我于寥廓之意岂所谓有心相知者邪幸甚幸甚仆散漫可笑人也去年如越省亲防主人见留辞不获去又贪此方山水胜絶故淹留至嵗莫耳非仆本意也自还家来比防稽时人事差少杜门却扫日以文史自娱时复扁舟循防沟而南以适广陵泛九曲池访隋氏陈迹入大明寺饮蜀井上平山堂折欧阳文忠所种栁而诵其所赋诗为之喟然以叹遂登摘星寺寺迷楼故址也其地最髙金陵海门诸山厯厯皆在履下其览眺所得佳处不减防稽望海亭但制度差小耳仆每登此窃心悲而乐之人生岂有常所遇而自适乃长得志也以閤下趣尚髙逺非复今时举子之比得以发其狂言他人闻之当絶倒矣未展晤间与时自重不宣
　　与参寥大师简
　　某顿首懒慢滋甚不奉问防一年中间屡防惠书赐责亦不加切参寥师真知我者也幸甚幸甚仆自去年还家人事扰扰所往还者惟黄子理子思家兄弟子思又已分居困于俗事彦瞻每行县輙得数日从游此外但杜门块处而巳甚无佳兴至秋得伤寒病甚重食不下咽者七日汗后月余食粥畏风如见俗人事事俱废皆縁此也比防録示黄州书并防尾幸甚观其词意忧患固未足以干其中愈令人畏服尔仆所题名此却无本烦嘱聦师写一通相寄为望仍并苏公防尾前所寄者巳为端叔彊取去矣昨闻苏就移滁州然未知实耗果然甚易谋见也葢此去滁才三程公便可辍四明之游来此偕往琅瑘山水亦不减雪窦天童之胜子由春间过此相从两日仆送至南埭而还后亦未尝得书渠在扬州淹留甚乆时仆值寒食上冢故不得往从之耳莘老寿安君竟不起子实遂丁忧逺方罹此祸故殊可伤也传师巳闻作司农簿声闻籍甚恐旦夕得一美除公择近亦得书说秋初甞至汤泉到寄老庵见显之恨不与吾侪同此乐显之恐十数日间来此为十数日之防今已到天长矣黄鲁直近从此赴太和令来相访为留两日得渠新诗一编髙古妙絶吾属未有其比仆顷不自揆妄欲与之后先而驱今乃知不及逺甚其为人亦放此葢江南第一等人物也黄诗未有力尽飜去且录数篇尝一脔足知一鼎味也又为仆手写两记今封去如辩才无择要入石便可用此摸勒仆自病起每把笔如雠不知何谓得此公为我书殊増气也其字差瘦更为润色开时令尽墨为妙中间更未安及不是处但请就改之若开得成嘱二师各寄数本李端叔在楚音问不絶比如毗陵过此相见极欢扬州太守鲜于大夫蜀人甚贤有文仆颇为其延礼有唱和诗数篇今録一通去当一笑也顷闻公不作诗有一小诗奉戯又已复破戒矣可谓熟处难忘也聪师有书来要字序仆近日无好意思明年又应举方欲就举子学时文恐未有好言语今但为渠取字曰闻复葢取楞严所谓闻复翳根除者也钱塘多文士可求人为作不必须仆也蔡彦规巳卒闗中今归葬山阳可伤朋友雕落如此独有仆数人朴钝落魄者无恙又多病少佳意人世良可悲耳何时合并以尽此懐不宣














　　淮海集巻三十
　　钦定四库全书
　　淮海集巻三十一　　　　　宋　秦观　撰文
　　谒先师文
　　惟公圣神所铸号古哲人凛然髙风闻者爲起诸生不敏承学累年依慿余光以得名官时方尚徳进爵既崇祭重报先敢忘大赐祠以薄馔公其鉴之
　　祈晴文
　　凡物平爲福有余爲祸虽隂阳之大犹不免焉乃季春以来霪不止漫沟甽涨川浍麦苗垂败将弗克有秋是用祷于尔神惟神庙食此土当赫厥灵以福于民民亦将有以事神而不敢懈尚飨
　　祭马通议文
　　惟公盛徳之后克承厥先不激爲髙不诡爲偏不见瑕疵器实浑然践更中外垂五十年长者之风四方是传始使六路国用充委旋帅二邉羌敌唯唯亳许江都下车风靡法度具存颂声未已我来此邦公适厌事杖履阡陌优防卒嵗方期暇日从公逰诣孰云奄然弃我而逝日月飘忽端如筈弦承防未几遽卜新阡惟时淮海春御戒旋悲鸟号木愁云蔽川念公此行无复来还奠觞荐词用诀终天尚飨
　　吊鏄钟文
　　嘉鱼县傍湖中比嵗大旱水皆就涸而夜常有光恠赫然属天乡人相与志其处而掘之得古鏄钟焉其形有两栾如合两瓦面左右九乳总三十六牙鼓钲舞銿衡旋斡之类考之不与礼合者无几县令施君识其寳谋献之太常未果乃输武昌库中防其守觧秩佐摄事见而恶之曰那得背时物畜之不祥也亟命投于兵器之冶呜呼物之不幸有如是邪昔九江吏盗顔忠肃之碑材寘其所述欧阳詹闻而吊之以词予悲夫镈钟古乐之器先王所以被功徳而和人神审音之士至有振车铎于空地而求之者非若九江碑材因人而贵也而辱于泥涂无所自效遇其非鉴以触废毁好古之士焉得黙黙而已乎乃作文以吊之词曰
　　呜呼众方之生谬形殊器更首迭尾雌雄相废朝爲姜姬夕爲蕉萃或竒偶之相续或九舛而一踬清饿和黜刑王眇贵生犊失明得骏折髀洞所遇之参差莾循环于一气传曰黄钟毁弃瓦缶雷鸣余始以爲不然今乃信之矣呜呼鏄钟何世所爲质不呈刚形不露竒协律中度浑如天资掩抑虽久不见瑕疵爰有两栾三十六乳厥音琅然小大随叩曷所挺之瓌伟而偶沉于幽陋辱泥涂之汚漫厌鳞鬛之腥臭嗟笋虡之一辞遽月之几彀幸阳愆而水涸天日怳其复觏谓庭贡之是充获效鸣于金奏何夜光之暗投卒按劒而莫售呜呼赤刀大训天球河图秦玺汉劒赵璧随珠犍爲之磬汾隂之鼎曲阜之履天泽之弧厯世相传以华国都下至威斗错刀羯鼓之卷破镜缺符遗簮堕珥信无益于经纶犹见收于好事是钟也郊庙所荐乐之纪纲统和元气舞兽仪凰令大河而更清使左角其不芒变化风俗返乎羲皇而乃废于深渊出而遇毁殆藻盘之不如矧牛铎之敢企此义夫志士所爲疾心而切齿也然余闻之隂精之纯燥气之裔虽从火革其质不变一晦一明昔者既然偾而复起可无毕年呜呼钟乎今焉在乎岂复爲乐激宫流羽以嗣其故乎将慿化而迁改象易制以周于用乎岂爲钱爲鏄爲铚爲釜以供耕稼之职将爲鼎爲鼐以效烹饪之功乎岂爲浮图老子之像巍然瞻仰于缁素乎岂爲麟趾褭蹄之形翕然玩于邦国乎岂爲干越之劒气如虹霓扫除妖氛于指顾之间乎将爲百链之鉴湛如止水别妍丑于髙堂之上乎新故相代未始云毕纷然殊途必有一出决不泯泯草亾木卒呜呼鏄钟又将奚防
　　遣疟鬼文
　　防沟处士秋得痎疟之疾发以景中起于毛端伸欠乃作其始也凄风转雨洒然薄人其少进也如沍壑隂崖单衣犯雪穹蠖屈奄奄欲絶寒威既替热复大来毕方媒毒回禄嗣灾躁外渴中卧已复兴欲挟斗杓东适浡澥酌以注嗌未足爲快徂酉尽戌淟然霑汗然后乃已于是处士乃澡心虑斥聪明枕石借茅偃于洞房疲极而寐梦五鬼物异服丑形朱丹其髪运斤鼔槖縻绠注缶挥以大箑跳踉而进曰嘻良苦惟子昔年学道名山把握风雷与斗争威吏兵云屯使者火驰呼吸元气悬鬼以嬉我属蓄忿怒间隙之日久矣孰爲尔来荒唐是师跅是友果于自爲横心肆口随世上下金镕木楺尝于禁戒隳灭应手交亲指议传笑十九而子岸然恬不爲丑我属縁是得而甘心焉于是处士惊遽若失所以对者众鬼大笑处士叱之曰来汝鬼物向吾示汝神明之机天收其武地藏其文七纬十精亡失光耀而汝朋俦漫不复省瞽蒙之前藻绘徒施叩宫流徴而瞆者勿知尝以爲未然乃今信之蹇吾妙龄志于幽明师我违以溺竒偏疑信相寇于兹有年披收氛雾乃覩青天樊然故艺一夕弃捐饫食酣寝以还本源若夫嫔御如云珍货山积后房弹吹秀色可食马有副车有二人所同好吾亦勿避久官无成家徒壁立弹劒而哦援琴自慰风埃蓝缕儿女所羞人所共恶吾亦勿求好恶我无与天下俱故造物之父与吾并驾而逰固非汝曹知也嗟汝鬼物亦道之孙经纬星辰啓隂闭阳何独迷缪自防耿光依凭草木爲此不祥于是众鬼相视失色涕泗交頥呿而不合悔其所爲稽首再拜称弟子而去处士寤亦失厥疾
　　祭洞庭文
　　绍圣三年十月已亥朔十一日丁卯前宣义郎秦观敬以钱马香酒茶果之奠望洞庭青草湖境上敬祭于岳州境内洞庭昭灵王青草安流王渊徳侯顺济侯忠洁侯孝烈灵妃孝感侯之神观罪戾不肖顷縁幸防尝厠朝列备员儒舘承乏史臣福过灾生数遭重劾防恩寛贷投窜湖南老母戚氏年逾七十久抱末疾尽室幼累几二十口不获俱行【阙】寓浙西方令男湛谋侍南来敬惟诸神皆以威烈忠孝着在方册庙食此方分风擘流有祷如响观之得罪本末诸神具知愿加哀怜老母异时经彼重湖赐以便风安然获济仍愿神贶早被天恩生还乡邑观以疾走便道不遑躬诣祠下尽此血诚故修薄奠以伸悃愊心切词迫渎浼至灵俯企惶惧唯诸神明鉴之
　　谒宣圣文
　　郡守被命于朝既至治所则必告于境内之明神礼也矧惟宣圣实我儒师荐见之礼敢后群祠是率僚属爰及士子躬趋于庭以报祀事尚飨
　　告狄梁公庙文
　　惟公昔以盛徳爲唐名臣尝刺此州风流具存越王之祸玉石俱焚二千余人赖公获免宜千万年血食兹土豫之子孙报仰何穷旧祠迫隘不称明灵爰筑新室以安貌像敢涓时日荐告于庭
　　告李太尉庙
　　唐之中叶盗据此方嵗行四宫天诛不讫公时衔命实帅西师披此奸巢市不易肆虵豕遗种化爲平民公于蔡人厥功懋矣庙貌虽久栋宇穿頺易而新之得是亢爽千秋万嵗公其安焉
　　祭勾芒神文
　　日穷于次嵗时肇兴爰卜土牛以送寒气惟神佐成震治于民有功敢稽礼经用修常祀尚飨
　　代蔡州太守谒先圣文
　　惟王道备天人功崇列圣大成既集六艺斯明内圣外王所同宪法山川鸟兽咸亦裕如万世尊亲天下通祀惟时士子生逢休明读玩弃余作爲艺业有司论定天泽遂覃推本所从实王芘贶敢涓时日荐见庙庭
　　代蔡州太守谒岳庙文
　　维神望秩岱宗实长群岳有严祀事在于此邦守土之臣既见民吏敢羞牲酒进见于庭
　　代蔡州太守谒城隍文
　　淮南古城形若垂瓠带以汝水生齿实繁惟神庙食此土芘贶一方敢致酒牲用严荐见躬趋于庭畴敢后时
　　代蔡州祈晴文
　　谨以清酌庻羞之奠敢昭告于某神粤自去冬隂气爲沴雪积袤丈逮兹献嵗寒不时归雪又复作道途梗塞物价翔踊四郊农事茫然无期是用奔走乞晴于尔明神庙食此土宜赫厥灵挥却惨欝屏除翳昏还我大明毋使斯民久罹重苦
　　代蔡州谢晴文
　　谨以清酌庻羞之奠敢昭告于某神间者久隂不觧大雪荐作寒气摠至民不聊生于是率僚属吏士奔走分告乞晴于神神享其诚荅以景贶闭隂啓阳变惨爲舒清风既发大明遂升一方熈然仅有生意吏实不徳何以克堪敢凭酒殽以谢神贶
　　淮海集巻三十一
　　钦定四库全书
　　淮海集巻三十二　　　　　宋　秦观　撰文疏
　　谢雨文
　　谨以清酌庻羞之奠敢昭告于某神惟大荒落阳气浸骄沮伤天和怒风鸣条川池既耗土山行焦念土之毛民不聊祗奉明命爰率我僚祷雨于神恵此东臯日走祠下莫敢告劳神享其诚精祲且交油然作云遂不崇朝其散如丝其沃如膏焦巻一变蔚爲美苗罢遣儿曹无复呌号巫觋反室蔵缄鼓箫秋成可期玉烛遂调樽有防酒豆有嘉殽拜贶于神神鉴其昭尚飨
　　代获贼祭诸庙文
　　谨以清酌庻羞之奠告于某神之灵乃者群盗窃发剽刼闾里逰魂疆埸境内骚然頼神威灵咸伏其辜鲸鲵既殱民以休靖敢用牲酒以荅神休尚飨
　　代蔡州赦后省赛文
　　维今月日徳音【云云】谨以清酌庻羞之奠告于某神祗奉纶言徧修羣祀导迎善气加恵元元敢不蒸进酒牲备严荐献以承休命神其鉴之尚飨
　　代祭欧夫人文
　　吁嗟夫人出于华宗来嫔髙门实配文忠惟我文忠一世之师道徳余事发为文辞如天有斗如嵗有春四方以正万物为新吁嗟夫人其徳惟称内宗外姻俱承厥庆文忠前薨朝野涕澜今夫人逰士亦永叹矧在敝族晚通姻好承凶矍然举室惊悼新郑之原文忠之茔归合有期千车送行守土汝南征驾莫遑敬致薄辞以奠一觞
　　代祭韩康公文
　　呜呼我宋受命网罗群英诸夏用康百余年间异人间出左右辟王公以盛徳出入四朝文武自将入为上宰厥有丕绩盟府是蔵出为长城临制万里奸变销亡伯氏仲氏迭秉国钧荣莫与亢功成事毕奉身而退与道翺翔嵗在执徐爰请于朝言旋许昌百官奉防祖道供张于国之阳礼未及行遽即窀穸漠然声光二圣震惊法驾临奠哀动周行哲人其萎实舍于许里门相望迟公之归执爵承饮称夀公堂承讣然涕泗横集精逰出疆许道如砥乔木交覆比通大梁不见安舆乃见防车人且防伤悲来填膺辞不成文聊侑一觞
　　祭酺神文
　　比者善气始应霖潦屡防沟壑流通事既有望矣而越自雨阙以来飞蝗蔽天敢爲妖孽土之毛髪所过爲尽呜呼其不仁也哉大旱之后而得霖是天有意于恤民也惟尔有神亦当上承天意驱率丑类入于江海自求多福无或违天以速愆咎
　　登第后青词
　　窃以天运至神固不期于报効羣生多故实有赖于祈禳敢伸悃愊之私仰凟髙明之鉴伏念臣生而固陋长更屯竒奔走道涂常数千里淹留埸屋几二十年既利欲之未忘在过愆而奚免深惧风霆之谴窃萌豺獭之心乃与母亲戚氏爰自往年愿修醮事今则猥尘科第叨预仕途岂防躯之克堪皆造物之赐辄取甲寅之嵗祗就海陵之宫依按灵科酬还素志伏愿上真昭荅列圣顾懐増夀考于慈亲除祸殃于质私门安燕无疾病之潜生官路享通絶谤伤之横至臣无任
　　代蔡州进兴龙节功徳防
　　贝叶防言善防权而归实蘂珠妙防能却老以延年方兹诞圣之晨可托効愚之意恭趋精宇严备净筵梵呗彻于紫霄龙兰鬰乎藻井皇帝陛下伏愿皇图巩固睿筭増新下感羣生与松椿而共茂上通列宿将箕翼以并明
　　代蔡州正赐库功徳防
　　嵗功告备方图归报之因诞节届期当具祝延之礼爰修胜防用逹愚初入寳楼不假善财之弹指遍行香饭何烦金粟之遗人助以风林水鸟之音杂以玉佩金铛之韵皇帝陛下伏愿圣躬如月宸筭后天日闻万嵗之呼嵗受千金之鉴
　　兴龙节防二道
　　号登元祐鬰佳气以横流节遇兴龙蔼颂声而并作非具祝延之礼莫输归报之诚爰诣梵坊仍趋真境俨朱紫以具在布纷缁而毕臻合觉背尘探寳王之妙敎长生久视发藏室之灵篇万物循而其声不穷四海竭而此饭无尽庻因胜防稽致愚诚皇帝陛下伏愿睿命増新皇图巩固警跸所至日闻嵩岳之呼文轨攸同嵗効封人之祝
　　电昔绕枢协气已蟠于穹壤葵今向日颂声复溢于华戎恭请寳坊广延缁侣致上方香积之馔开西土贝叶之文妙防惟修愚斯罄伏愿睿图巩固神筭増隆日月无私永照临于下土风云不间常感防于中天
　　代蔡州进生辰功徳防
　　格王休旦夷夏同曕文母诞辰天人合庆非具祝延之礼莫输归报之诚肆就寳坊具伊蒲之盛馔遂延缁侣阅贝叶之真文梵音清越以干云香穗萦回而成盖庻凭妙防稍逹愚皇太后伏愿景命逾新清躬益固导迎戬谷岂惟如月之就盈增续年龄将见后天而难老
　　神宗皇帝晏驾功徳疏
　　宫车晏驾率土崩心爰输殒裂之诚用结精严之防伏愿皇灵妙湛天仗超摇大圆鉴中既证无生之忍妙髙峰上更旋不退之轮庆逮邦家泽流寰海
　　髙邮长老开堂防
　　棒头取证尤爲瓦解氷消喝下承当未免龙头蛇尾况乃不快漆桶无孔铁锤徒认影以迷头但抱赃而呌屈岂知填沟塞壑无非碧眼胡僧积岳堆山尽是黄面老子伏惟和尚脚根防地鼻孔辽天真匠子之鉢锤实作家之鑪韛诸方举唱要湏十字纵横大众证明但看一埸败阙
　　寳林寺开堂疏
　　弥勒开门惟善财而能入毗耶丈室非摩诘以难居寳林禅院南宋遗区东呉胜槩本惠休繙经之地实澄观业之坊法水湾环妙峰孤秀下奁玉鉴防日月于昏明傍穴金蚪化风雷于呼吸既川源之綉错仍丹艧之鼎新飞阁浮堦就山爲势方疏圆井因木成姿即之而智慧生望之而尘劳破九重鴈塔现多寳之庄严万石鲸钟示观音之方便久非开士难称觉埸大师雅称圣箭素号禅闗投虎峰而出家遇龙浮而得法祖师衣鉢昔因书壁而传首座山林今以跃瓶而获了无异议实有圣縁往开大摠持门以继铄迦罗眼
　　干明开堂疏
　　窃以离尘求觉已乖调御之心即幻见真方契饮光之望圣因时逺人与法差执空而取者依一精明任相而求者认四颠倒守痴禅爲定力运干慧爲慈光习以自欺久则难变既安邪觧沉迷有漏之因宜得正宗开示无生之忍昭庆上人洞该真际圆证法空于旋流转徙之途得妙湛摠持之力反闻闻性体已徧于尘沙自觉觉他功未周于毫刹辄勤三请愿继一音説现在心作将来眼
　　醴泉开堂防
　　毛端寳刹曽何新故之常天下大禅安有去来之累惟古佛庙实今醴泉自百年香火之余治一国风烟之际塔閟连环之玉骨殿藏及锦之贝文然而飞鸟啣花空存胜境真珠撒帐未遇明师逮军旅之荐兴获法筵之初啓芳公长老少通敎相晩悟宗乘宻行则乡党之所依归妙法则天龙之所回向逰方既久竚海滋深愿辞臃肿之居亟返归来之驾爲谈不二以度爲邉



</div>
    <div class="pagination">
<a href="淮海集_page11.html">上一页</a><span>...</span><a href="淮海集_page7.html">7</a><a href="淮海集_page8.html">8</a><a href="淮海集_page9.html">9</a><a href="淮海集_page10.html">10</a><a href="淮海集_page11.html">11</a><span class="current-page">12</span><a href="淮海集_page13.html">13</a><a href="淮海集_page14.html">14</a><a href="淮海集_page15.html">15</a><a href="淮海集_page16.html">16</a><a href="淮海集_page17.html">17</a><span>...</span><a href="淮海集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
