<!DOCTYPE html>
<html>
<head>
    <meta charset="UTF-8">
    <title>海桑文集 - 第 4 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海桑文集 - 第 4 页/共 18 页</h1>
    <div class="content">　　上方图任旧人共政凡越在外眼大小文武百司者悯其劳于王师既渡之日优其渥于王化大行之时悉还其人于朝使咸得宣力于家咸得丕享天休而钦承德意不欲外股肱心膂为异体也知扳和县刘候宗启寔雄旧人之通显者既厯尚宝卿监察御史遂出宰百里在官三年庶政备举百废具兴洪武六年三月制以平阳郝侯思议为交代行省则承命趣刘侯朝京郝侯既视篆遣吏来谒文为赠余读啇书所贵乎用旧者盖曰王播告之修不匿厥指言凡所播告则奉承于内而能不隐匿其指意以达于四方也又曰内有逸言民用丕变言宣化于外则无过逸之言以惑众听故民用大变而化服也又甞观诗人羙仲山甫既称其柔嘉维则小心翼翼威仪是力又称其天子是若明命使赋出纳王命王之喉舌凡仲山甫之德业刘侯盖有之似之今其归也其能奉承于内也审矣其能宣化于外也必矣然则用旧以图治啇人岂得专羙于前哉请以是为赠 

　　○刘处士赴京序 

　　处士刘仙客应征而起客贺者曰君仙客也仙者恒遗世亦容有世不我遗出而效用于当年若张良李泌之于汉唐是也不其伟欤又曰公卿交相辟士务举尔所知冀必得其人独举君者非有半面之雅一臂之交然则君之令闻广誉其征不尔远欤客语竟处士若有不怿然者曰吾行安敢负所学诚惧弗堪任耳柰何仆曰穷飬而达施正已以待物将焉惧邪抑客语则然请复有以为祝诗不云乎鹤鸣于九皋声闻于天言隐不能藏也易不云乎中孚豚鱼吉象曰信及豚鱼言信无不达也处士负山东劲气读书青原山下孝友出天性刻苦以飬母终身不娶母八十余殁庐墓以终制焉节操如徐穉非其力不食居止如王凝一物不苟峊所交皆名流所谈皆谠论谓之鹤鸣于九睪者非邪其声清亮闻八九里虽欲不闻于天其可得邪且夫孚信之道可以通神明贯金石子之乎终身如南山不骞不崩行之乎四时如松栢不改柯易节业斯以获上治下无不孚矣彼豚鱼至冥也犹足以感之况至著者乎顽然块然也犹若有知况其有四端万善者乎故隐处之不能藏也出而为用惟诚信无往而不自得固处士所素定者直推而放之耳鸣呼当道审于求贤何待夫先容于人处士深于藏器何有乎独善于已行且朝 
　　奏暮召有见晚之叹彼严徐者乌得专羙于前哉 

　　○王氏近代族谱序 


　　王氏近代族谱并自序者王以诚之所作也凡谱必原极夫得姓受氏之初而今仅仅至于五世者何谱牒亡逸槩得于家训略其所不可知也其自序何庶后来者之犹可征也自序而必本诸相国待制制置节制者何端绪可寻源委之求也始启宗自金陵来为吉州校官因家白下子仲柔举乡贡进士于以诚为高祖仲柔孙荣□曾孙时可则以诚祖若父也荣叔治儒术有理才当有元延裕佑间贑宁都蔡寇之乱州■〈彳畺〉起之抑使就吏给军府贑之俗鬼宁都城外有妖祠像设极魔恠人莫敢侧目土人类缚生口以祭甚神之我军畏缩荣叔独奋议火之三火三灭乃命取妇人亵衣羃神首一火而烬遂平其城归补押录得满不干进飬闲恬处喜读四书间憩东禅寺槐安阁见寒山拾得诗尤酷嗜之时可资质淳厚隐居授徒晚从普觉老绝听受戒律断酒荤日诵法华经以此自终有贤子伯天佑仲以诚皆兼习儒吏季以立嗜古学开家塾皷箧满堂精专训诲不倦鸣呼校官贡士上不辱相国三制之宗荣叔时可下将启八世莫京之祚斯谱也虽不能远稽亦足以垂示无穷矣吾故因以诚自序而复述其祖父可称者如此又以期以诚昆弟之后光远而有耀也 

　　○一篷春雨轩诗序 

　　一篷春雨轩者会稽中常陈先生之所寄也曷为而寄之燕游之所也燕游而曷为以是名之身虽家人一亩兴则江湖千里也夫人不出户庭则不知有舟居之为乐不病暑暍则不知有甘澍之为泽先生营是轩杂莳花卉左右图书风晨日夕茶烟香篆奇古之玩好绝俗之名流日相与嬉娱其间讵蓬窻之可拟风雨之攸宜哉然而处一轩之静飘飘然有麾斥八极之气春雨时至波涛骤惊洒洒乎在三江也泽之间此其兴趣之远视一篷奚择哉先生为前朝逸民交游贵公巨人无不可为是轩留咏者其来庐陵谓予曰吾梦寐轩中珠玉嘻亡之矣间记忆十之一二数数诵以贶予又录以示曰幸为序志之将续有题者嗟夫轩寄也轩之名亦寄也游夫是轩者又寄也轩之珠玉独非寄乎今而其人往其诗存则萹什之寄所系者远宜先生之眷眷不忘也轩其不以是而永存乎 

　　○罗观泰南归安序 

　　罗君观泰当至正间以才膺当道之选辟为南安属县廵徼在聀以能称然非其地也是时四方云扰君既书满即客土小溪为家甚安适焉余甞避地旅韶州又甞校文入广东皆道经小溪凡再物色君隐处然皆觌面九疑莫能得也去年君来展桑梓省松楸始谐言面盖去乡十七八载矣倾写无何觧忧在念严君从礼率朋徒赋诗以赠属余序之古之君子重违其乡人也然而不获其志者宜亦不少伯夷太公之居于海滨岂其心哉后世或以羇旅或以仕宦得其所愿者或不暇归不得所愿者欲归而苶由吾见多矣若余之甘衡门守环堵今吾犹故吾固碌碌无足道如观泰之小溪诚所谓他乡胜故乡邪惜乎曩时不得一造竹所而徒想象其高致也故于其别序以申之 

　　○为欧阳志学谢医序 

　　友人欧易志学别数岁始一会相劳若外察其自始若戚如中乃怿如而终则浩浩如也志学于文忠公为十四世先贤之泽逾远而长固自与人殊昔文忠公为州学记所以愿望于吉士者以为将见皆道德明秀而可为名公卿其后终宋祚三百年终元祚百年为士者诚不负公所期待矣孰谓公十四世时若志学之贤乃壹欝栖屑秪尔邪此其自之戚如宜也乃告予曰今年有以名荐达者州司有星火之迫而老母八十又六吾何行如之巳而婴疾老母亦疾私自念天其以疾全我使终飬乎又自念天疾吾身可也而并疾吾母将焉济乎得世医朱氏德辉为施疗治按脉而证苻投剂而邪却身与母俱宁而公与私两释此吾所以怿如也朱君年不满三十而方术已如此殊可尚已使予不幸而不遇疾予其行乎故予之疾天也使予疾不得朱氏而落于于庸工是天将全之适戕之也故予之遇朱氏亦天也予德朱氏而朱氏慕先生文先生忍能靳一言乎又曰継今以往终吾年齿浩浩乎日有余裕石田苐屋得为幸民啜菽饮水言报春辉訿迪后人志文忠公之志斈文忠之斈以期于垂元穷又将与德辉之世奠与京也余闻志学言诚君子哉因书以谢朱氏 

　　○三友图序 

　　三友图者所以喻君子之交也夫子盖曰岁寒然后知松栢之后凋夫松栢栋梁材也其不及梅竹宜也然而散见于诗书梅以辟相业竹以颂德羙至为不轻后世谓为三友讵不然哉丰城罗伯启以才选为江西都指挥使司从事承檄训练练诸卫士卒之骑射而劝惩之搃制顾侯寔镇青原与君莫逆于心且相期于远大适宜春朱侯尚志过客于兹善游戏翰墨顾侯因求三友图以为伯启寿又赋诗以致颂祷于是郡庠之师宗咸以顾侯之赋而赋焉呜呼 【 明良在上文武并用若三友者皆明堂廊庙之所需也伯启自是而外也必矣君子之交其必岁寒无穷也仆是以乐而序之】 

　　○张子静乐府序 

　　始予得张子静灵宫乐部曲四章而读之爱其兼有丽情团扇花间之趣且辞翰俱羙恨不识其人意非今时耳目所及也暨物色觧后则吾庐陵先辈也仅仅交一辟而去甞恨而不得其全集而读之兹复聚首乃辱以集为况桂隐闻廷二刘先生序基端矣极所推眼予昼帘夜烛把玩不能释手子静复介予题辞鸣呼予也七十又二子静踰八望九矣三影之韵度于湖之侠气尚往来于心不尚可征乎当其壮游武晶我龙洲道人神交物表买桂花上南楼载酒黄鹤矶下少年俊迈盖可想见今具存集中惜无好事者刻梓以传徒使四方见其一二者以为吉人也昔留侯佐汉服其筹策者以为必雄杰伟丈夫也及见则如羙妇人焉读子静词孰不曰此月下秦淮海花前晏小山也抑有知其皤然雪颠歉然窭人癯然列仙者乎吾又以子静盛年不偶于场屋安知其中无留侯之所存哉若留侯者方益敛其华击节于大风之歌彼其荟蔚朝隮婉娈斯饥国风之伤楚骚之怨盖未尝一介怀抱则吾子静独擅之鸣呼世道之感叹欷嘘其不在是哉 

　　○周石初集序 

　　石初周先生负奇气抱硕学卒困踬不偶其穷亦坚而文益壮吾虽不识尝得其著作一二于他许相识已多乃今其门人张彦文编集其乱离诸作汇成巨帙以借予读之且曰石初知先生幸为我序之鸣呼庐陵之文自欧公倡之乃天下之文也名家継作迄未终元皆欧门股肱心膂之臣而或者妄肆胷臆点染雌黄其间君子所不较也近年得欧榘矱而精彩溢出者莫如虞先生自余亦安得瞠若乎庐陵哉石初之文成之刘公序之至矣复奚容赞虽然石初有三幸焉当有元盛时独不利场屋一也至正之季所所在化豺狼虽间道暂时而康庄不失今岿然灵光独存二也江南野史谁复徤笔而集中隐约散见皆可为国三史补也使石初幸乃溷一第不幸逢时不祥必将矫矫今节必不淟涊俔为名教羞然位与埶之相侔志与才之相恊有不可必者固不如昭文之不鼓也白发残年坐筹海屋殆有阴相之福诗不云乎不愸遗一老宰物者其愸遗之矣必将有传于后昔贤称杜诗似史记岂不以天宝以来间事少陵载而传之安能如画此史传所不及也吾于石初之诗亦云 

　　○仲氏斐藁序 

　　洪武六年夏予仲氏以静由贑之兴国寓籍以儒行起取赴　京师偕起者凡若而人既抵　京咸放还乡独留仲氏辞不获且病久之病甚当道者怜而许乏九月归舟抵青原与予再会拜且泣如再世如梦语予饮泣相劳苦御杯酒接殷勤不能数日遄返兴国留诗一帙畀予评之鸣呼自至正壬辰乱起东西辟寇率相违违不久率合并自丙午余旅韶由韶征赴违业参差胡越莫此之甚今幸乃得各还为民然白头相望故园之念深听雨之怀怆矣读集中诸诗皆森削束程度婉娩有思致工巧而不失正大和平而时有讥切至如咏物数处复能于物外赋物不刻画而切事情若一二长篇如鸠巢痴可针末俗花村酒帘等甚可讽诵予皆一一评订之矣何时寻遂初之赋归善和之里相与觞咏赓酬以乐桑榆之景庸非快事计造物亦未必不见许也姑序以志因飬吾邓先生行附以达诸是岁腊月书于青原之寓陈谟一德甫 

　　○流芳集序 

　　胡氏志檝以其流芳集示余曰将入梓以垂后而先生未蒙序识之敢请余受而阅之自其远祖笺笺父谘暨其曹大父士茂父履辉季父履宁履宁子志德代有积庆其擅芳也宜哉夫芳之大者在乎祚胤祚胤贤而声实茂绵历永矣然德其本欤故有蔑德之咎而无背德之祥者此也始笺由太学举进士丞南城当绍熙五年逢国大庆高年者锡爵得封其父谘迪功郎母欧阳氏孺人读尚书谢公谔为谘记其儒林精舍宝谟阁直学士杨公万里为笺记其福荣堂其德可知此流芳之初也士笺一字古涧止一子能均其产畀兄子三而四分之能制尊礼堂以严家训观卿衮信国文公卿先生大传刘公往还手笔墨迹如新其人可知此流芳之盛也履辉一字涧月履宁一字小隐草庐吴文正公麟洲龙先生诸老皆为赋涧月堂太守杨友直马昂夫诸贤皆为赋小隐堂而太史虞公又为序之此流芳之续也志檝承之当草昧之运能紏民障乡邻致世业不隳益崇能拜前江浙提斈李公初乞铭其父前陕西省郎中梁公天与乞铭其母今翰林国史宋公濂乞铭其妻致幽壤不憾有光而志德习隐如其父好文撝谦如其父此流芳之衍也然则胡氏之芳其継継庸有艾乎昔范宣子论死而不朽归诸世禄叔孙豹以世禄不可为不朽盖尚德之论也凡胡氏贤子孙思其高曾而上由绍熙迄今百七八十年敷遗之休贻谋之善若先进之士名公巨人立言之君子寔宠嘉之如是岂易得哉然则树德尚益务滋乎吾□流芳不但一宗一乡而止将叔孙子所谓不朽者可跻矣 

　　○倪贰守之欝林序 

　　化州石城贰令庐陵倪仲威擢升欝林贰守吉郡搃制顾侯之质作为诗章艳其宠荣勉其清修而竚乎其令闻之远扬也郡庠师奔驰交率皆赋赠而仆则序以致祝规焉当洪武三年广东秋闱仆忝校文而君职封灸相与颇习熟然仅仅月余而别别又五年始再会会无几即迫公程不可稽久乌得无赠邪仆闻石城小邑当广东西海南北之冲前朝以岩仄险隘特割置是邑所谓好则人怒则兽不可爬梳者君履之若夷五年如一日自非岂弟施化平易近民何以能之欝林视石城为善地贰守视贰令为优迁志称其好斈者多其民力田务本属县三户五万粮不足二万君端本于上县承风于下其易治岂不十倍于石城哉然则顾侯所以竚乎令闻者可计日而待矣抑化民成俗不在与斈乎深山长谷庸讵知旡赵德其人为君軆貃而礼罗之选弟子员而优异之暇即与为揖让而肄习之民俗有不丕变矣乎所以奉公上而欢集慰民望而来蘓与颂歌而洋溢者举不外是矣序以勖其行 

　　○送杨璟斋序 

　　大传曰龙蛇之蛰以存身也扬子曰士不得则龙蛇夫一屈一信理之常然而亦不能于久屈如扬子所云者则唯清修之士以退为恬者恒处之裕如也故宋参政杨公铸诸孙振瑛少从前进士祝公尧受业长由斈校发身为王府参谋伐既更入闽甞为一师幕宾非所志也所居得信州城北韩伟郎竹坡余基其地有玉溪龟山宝驼峯天津桥陆子泉皆名胜游衍佳处君景行先哲超遥世表其清修何如非扬子所谓龙蛇者耶余与君觧后于岭南君所至虚左前席者不少酒酣气张浩歌激楚有燕赵慷慨之遗风虽不获于时亦不辱其志今兹再聚首于青原将返其故居求一言以壮行夫扬子之云余与君同一嘅也君归益求参政之初服而修之求侍郎之高致而袭之酌陆子之泉香而沃之天之下乐有过此邪若夫锺鼎之膄轩裳之华樵青渔童或咲之矣君字显卿别字曰璟斋 

　　○陈中常归会稽序 

　　若耶仙子谓阳明洞宾曰久不闻樵风清唱不审中常丈人天游何许宾曰闻其度彭蠡访鄱君鼓枻青原白鹭之间五年矣仙子曰宾幸为我致书速其返无久滞也书至丈人即日戒行李有海幸子者赠以言曰书称耆寿俊诗咏老成典刑夫耆寿老成世有能致之者矣而俊为难俊而有典刑可师表尤难大人弘度识超然物表论事常慷慨有贾生太息之意谈咲倾座人有□敖抵掌之风大夫资以问政诸生有所矜式夫是谓之俊谓之典刑孰曰不然奈何翩翩乘天风而弃予如遗哉为我谢仙子曰道済天下可也若耶之风朝南暮北独私于樵者可乎谢洞宾曰深山大泽实多豺狼阳明射的旡遗镞可也岂容一矢之或亡乎丈人幸厚自爱尚当相期汗漫游于八极之表 

　　○秋云先生集叙 

　　秋云先生吴会之英也学贯经史而尤邃于春秋文肆天葩而尤丽于诗苑余不及见其著述而获其诗词读之大槩律诗有廷筠义山之风流宫词得中初文昌之格调变陈言为雅辞发新意于众见诚可嘉尚允为名宗会稽陈中常其高弟子也嘅先生旧藁不存仅仅收拾诗词若干萹手自编次以示予曰所谓千百之十一尔幸序其端余始读中常诗歌乐府敬其卓越非凡而不知其水木之有源本在是也鸣呼安得梓刻而传以与好唫者共之哉 

　　○乡饮酒诗序 

　　洪武八年十月二十有五日我县大夫郝公好谦率厥僚属暨县之士夫民之高年行乡饮酒礼于乡校明德之堂遵国宪也前期集宾佐师生咸习其仪是日大夫肃宾于庠门外揖让升堂以序就位乃命诸生袛奉　大明律而朗读之又参伍讲之环堂阶而听者如织决知禁防之不可犯法意之旡非仁矣既而以法行酒爵有经而饮不乱诸生叔歌自霄雅肄三达于台菜菁莪又赋泮水八章以终洋洋乎沨沨乎沐浴明熙之膏泽皷舞循良之惠化无不醉心焉者惟我大夫下车两朞坚守如铁石至信如汐潮平施谨乎权衡烛隐踰乎水镜用能令出而从化久而孚得人知和致年之丰凡兹嘉兴士民同其休戚其文者孰非岂弟父母之心所形哉翌日王君子与偕善赋者咸发德知什而属其序于予嗟夫读法周礼也所以纳民于旡过之地也有画一之令与断有贤大夫之善用法西昌之邑不其幸欤正宾陈谟序 

　　○永豊教官序 

　　天下有才教官不患无名进士然得进士易得教官难今之教官多出进士而进士之负才名者什一而冣之亦罕矣此才教官难也吾邑郭子昭为永豊教谕垂二年彭君子文亟亟为予称其斈之政能不诿责于训导与之同堂合席口讲指授朝益莫习科分艺别壹遵时制而敏加励焉若夫抗颜乎跃冶之金而盿长于攻玉之石日严乎占毕之讯而时铿乎待问之锺又无不曲尽焉如是而为乡校庶有成哉余惟子文言然固子昭所优为也且夫教人自端本始子昭以衣冠宦族守正葩世学其质温温其言恂恂其动撝谦其谦其文雅驯洪武五年余挍文江西及开榜而子昭以诗经亚魁炳炳蔚蔚可为名进士矣既而上春官得职教永豊能举其职如此可为才教官矣抑永豊欧乡也多世科巨公老成闻家又得子昭乐育其菁莪名进士継此有不彬彬矣乎子文又称子昭采芹外勺水不辱于朋徒毅然自重未尝一失言失色于人人呜呼又奚特为才教官而已邪 

　　○古香室铭并序 

　　晦堂禅师甞因木犀香动示其徒曰闻不闻荅曰闻师云吾旡隐乎尔言下有悟中常先生介予题桂公古香室因书此而为之铭曰道妙不言而闻则介无我有闻旡闻有我如彼桂香无止旡起众莫不闻吾旡隐尔闻知不闻孰翳耳根古井之波太空之云色不如香巍巍煌煌爰礼桂公如依晦堂 

　　○贞固斋文集序 

　　萧尚仁氏飬高三华山下清修苦节积学绩文甘以病废然熏其德而善良者众矣殆古之不显亦世者欤其所著诗文命曰贞固斋藁余把玩不释手爱其体裁正而豊约适中论议卓而波澜洋溢允为成家诸诗小绝多警策檏茂而不鄙刻意而平夷律圆妥不陈五七言古体寂寥者更腴流动者绝蔓盖所谓不以轻心出之者其文如此其斈行可知矣尚仁本居城西柳溪之上有园亭池沼之胜实衣冠科弟之族其先君子方平先生于予为同志同斈易同考业余齿差长一而颍异聦敏余固兄事之当前朝盛时方平壮游岭海间不返余独斈寡陋至今每忆相与童子钓游之嬉文字讲贯之乐何可得也故见尚仁如见方平不惟庆其有子尤庆其有子贤秀而文君子之流风余韵光远有征固如此余日就耄尚仁亦华颠读贞固集良深起予之益敬书此为序 

　　○赠萧季常序 

　　县学生员萧季常将升太学来请言夫脱畧草茅而纵观山河之胜被服韦素而周旋冠冕之间驰逐鸡鹜之场以□遥凤麟之囿人固艳子之荣必子且贵矣抑传有之观于海者难为水游于圣人之门者难为言思其所难为则将舍其故智以培其德基发其令闻如是而巳吾老矣自顾无以补吾子万一然信其必善学也必有立也故序以壮之 

　　○赠聦上人序 

　　了庵聦上人自中兴抵青原又将自青原上南华盖登峰人必造极而观水必于海也以余甞游南华特求赠言噫将何以赠子乎天下皆南华子孙虽愚者亦知之然而真见其面者罕矣抑真得其心者为尤罕不于其心于其面虽游何益余甞获交南山寿公而寿与楚之奇刘公为莫逆友今皆已矣独二公画像且在山中其超然物表者不得而知也况其所造诣者乎上人必将充然有得而归然后知南华当自方寸中求之而信余言之必有以也敢以是为赠并书赏所赋十咏使质诸山之尊宿焉 

　　○赠雷州知事序 

　　昔者契为舜司徒而封于啇颂之者特称其桓拨言契布其文教洋溢中外而实能奋武以致民切也又曰受小国大国是达言其于小大之任旡所不宜也又曰率以履不越遂视既发言其能循礼而民化之速也夫临民所本者惟在于礼所难者惟在于武礼之不至则身之不修固□以表下武之不足则罢软而不胜任亦何以叙下哉如是则爱小任且不宜矧大任乎同里谭侯若骥入新朝扬历中外膺文武之軄累累着能声冣后特授平阳知府夫知府古诸侯也平阳临莅五十余县诚大国也若骥受之赋者均讼者平风采清峻远近翕服非受大任而是达乎上嘉其能屡承顾问　恩意优洽宜也洪武十五年既　命大臣徐侯复初布政于广东又选用才贤施化于列郡十六年授若骥雷州知事三月之官便道还乡余得复倾盖于二十八年之后且自庆其得郡小其聀易称居郡幕其忧易分呜呼受小任而是达宁复过是耶其有得于契之率履不越也审矣其政孚于民而遂视既发也远矣士大夫君居官志在泽民岂恤位之高下哉若赵由为守则尉易而为尉则陵守不能处下僚者也黄霸米塩其政及入相则功名损于治郡时不能胜重任者也是皆有媿于契也抑若骥是行皇上殆使之以六月息乎若骥不惟安之抑又庆之其所抱负所设施诓可量也乎里之贤士五人饯送江浒咸赋歌诗余则为之序 

　　○缙云应仲张西溪诗集序 

　　诗道如花果谓其天葩纷敷必贵乎有实也诗与如江山谓其波涛动荡冈峦起伏毕陈乎吾前然后肆而出之也必贵乎有实则绮丽奢靡者举不足矜必肆而后出之则搜抉肝肠者皆非自然也此诗之至也缙云应仲张氏以其西溪诗集示余不浮不澹有颂有规自其洪武十二年赴吏部试熏风诗清新而韵度及其过鄱阳湖望庐山五老峯游青原七祖禅寺诸篇皆极崭绝且圆羙流輚若夫咏缙云西溪八景声调雅而不尘赋绵山十二景古意古调深得前贤短矱非蹈袭华墨畦径者比其能务于有实而几乎自然也审矣嗟乎君缙云人也宦游江西司征庐陵江西诗泒祖少陵而庐陵有诗人堂则少陵祖父参军杜审言为之宗主也仲张游衍于诗人堂久矣其诗之应轨合辙不亦宜乎 

　　○送江汇源之洪都序 

　　故済宁府郓城县丞江孔殷有子曰汇源年富而清强材良而通敏将游洪都请赠言于予余与孔殷交契厚善及其扬历仕宦又甞觧后于金陵相劳苦叙殷勤冣笃别未几而以疾终郓城任継君而丞郓城都万君从善也轸交代之谊嘉汇源之俊配以女而昏以童于是孔殷妻携夫骨与其子及从善女皆还其乡吁难矣哉汇源既冠既昏哀先人之九原不得见幸外舅之千里犹可亲思见外舅如见其先人焉是以有洪都之行余雅闻从善任郓城满除临清丞一年改真定府易水县知县以忧还家遂老于西山南浦间呜呼任而未老得闲此向子平之盛志也闲而生事益豊此陶朱公之遗法也汇源操凡杖从长者之后日追随东湖烟柳深处遇南州高士徐孺子焉其不曰子可教可教矣乎 

　　○赠程乡县丞刘斯德之官叙 

　　献岁发春甲子开运撨验者谓当上元之期此太平之祥也适刘君斯德归　京师显有羙除贰令于潮州之程乡县且矜况余曰　升辞之际天颜穆温谓尔小大百司欣逢昌运皆将享有皇极之福而泽流生民盖画一之法既定户口租税版籍益明庶民皆惟正之供有司者特举而措之耳抑气数之有开而治道实相符也呜呼士知用世何幸而遇斯时哉呜呼斯德也幸遇斯时又何幸而得程乡之善地哉不朞年而根政吾固有意必之矣且夫穷飬达施士之常也然穷飬弗端则达施者或不能正大或不能明察或昧于经済而流于迂或缠于簿书而玩于法或饵于贪猾而丧其廉若此者败官多矣吾斯德壹无是也始洪武十五年七月以秀才举同举者廿一人赴京除试佥事者七人而斯德与焉授任广西按察司分守梧州府容县怀集县其年十二月到任怀集曰为广东徭蛮流刼官舍煨烬人民死徙者众斯德即具榜招谕复业者凡六伯余户县复成县而税课有不期者皆为设法增益焉呜呼斯德治怀集仅一月耳而争之可书已如此其穷之所飬何如哉次年三月命还以甞食士人鸡酒谪工役六十日役满除今任呜呼得罪抑何微耶已罪而施平又何二耶斯德穷之所飬殊不失大厥施今以治怀集一月之勤为程乡三年之淹以怀集六伯家之感为程乡一同百里之思海邦之地莫不皷舞王化于上元之甲子焉歌颂之兴有不洋洋乎盈耳哉 

</div>
    <div class="pagination">
<a href="海桑文集_page3.html">上一页</a><a href="海桑文集.html">1</a><a href="海桑文集_page2.html">2</a><a href="海桑文集_page3.html">3</a><span class="current-page">4</span><a href="海桑文集_page5.html">5</a><a href="海桑文集_page6.html">6</a><a href="海桑文集_page7.html">7</a><a href="海桑文集_page8.html">8</a><a href="海桑文集_page9.html">9</a><span>...</span><a href="海桑文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
