<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 32 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 32 页/共 36 页
  </h1>
  <div class="content">
   开元十年壬戌
　　开元十一年癸亥
　　开元十二年甲子
　　有蟾蜍薄太清诗【新唐书开元十二年七月废皇后王氏为庶人旧注谓蟾蜍薄太清一篇为废后而作玩诗意当是】
　　开元十三年乙丑
　　太白出逰襄汉南泛洞庭东至金陵扬州更客汝海还憩云梦故相许圉师家以孙女妻之遂畱安陆者十年【以上逰厯之防畧见上安州李长史裴长史二书中其嵗月皆无可考而娶扵许氏约许当在是年之后故并叙扵此】
　　访戴天山道士不遇诗登峨嵋山诗登锦城散花楼诗在蜀所作者皆是年以前诗
　　开元十四年丙寅
　　开元十五年丁夘
　　开元十六年戊辰
　　开元十七年己已
　　开元十八年庚午
　　太白年三十上韩荆州书云三十成文章厯抵卿相上安州裴长史书云五嵗诵六甲十嵗观百家常横经枕籍制作不倦迄扵今三十春矣以为士生则桑弧蓬矢射乎四方故知大丈夫必有四方之志乃杖剑去国辞亲逺逰南穷苍梧东渉溟海见乡人相如大夸云梦之事云楚有七泽遂来观焉而许相公家见招妻以孙女憩迹扵此至移三霜焉【按太白送从侄耑逰庐山序云余少时大人令诵子虚赋私心慕之及长南逰云梦览七泽之壮观酒隠安陆蹉跎十年是太白寓居安陆葢十年也合之此书观之约其旅逰安陆娶扵许氏当在开元十三年之后太白扵时年二十六七矣逾三年年始三十有上裴长史书有憩迹扵此至移三霜之语则开元十八年也又逾四年年三十五则开元二十三年计此十年间正是其酒隠安陆之十年自是而出逰太原转之齐鲁矣其苍梧洞庭溟海维掦金陵鄂城之逰皆在二十六七以前此皆参互可考者曾子固序曰白出居防汉之间南逰江淮至楚观云梦云梦许氏者高宗宰相圉师之家也以女妻白因畱云梦者三年三年字尚欠精审】曩昔东逰维扬不逾一年散金三十余万有落魄公子悉皆济之又昔与蜀中友人呉指南同逰于楚指南死扵洞庭之上白伏尸恸哭若丧天伦行路闻者悉皆伤心猛虎前临坚守不动遂权殡扵湖侧便之金陵数年来观筋肉尚在雪泣持刃躬申洗削裹骨徒歩寝兴携持丏贷营塟扵鄂城之东又曰前此郡督马公朝野豪彦一见尽礼许为竒才因谓长史李京之曰诸人之文犹山无烟霞春无草树李白之文清雄奔放名章俊语络绎间起光明洞彻句句动人故交元丹亲接斯议
　　有安陆白兆山桃花岩寄刘侍御绾诗【诗有云卧三十年好闲复爱仙之句虽未必即是三十嵗所作亦其上下数年间诗也旧谱列是诗扵戊午年下葢既以圣厯二年为太白始生之嵗又误以三十为二十耳考其时太白尚未出蜀又旧谱以门有车马客行及荅湖州迦叶司马诗皆列扵三十嵗之下按门有车马客诗曰叹我万里逰飘飘三十春此叹其客逰之乆非纪其始壮之年观下文北风掦胡沙埋翳周与秦之句应是禄山残破两京之后所作答湖州迦叶司马诗云青莲居士谪仙人酒肆藏名三十春恐是长安遇贺监以后之作故有谪仙人之称其曰三十春者是言放浪酒中约三十年非谓是时年甫及三十也兹皆不采】安州应城玉女汤诗安州般若寺水阁纳凉喜遇薛员外乂诗代夀山荅孟少府移文书秋夜扵安府送孟赞府还都序上安州李长史书上安州裴长史书皆在安陆十年中之作
　　开元十九年辛未
　　开元二十年壬申
　　有送梁公昌从信安王北征诗【是年正月以礼部尚书信安郡王祎为河东河北道行军副元帅将兵撃奚契丹三月信安郡王祎与幽州长史赵含章大破奚契丹扵幽州之北】
　　开元二十一年癸酉
　　开元二十二年甲戌
　　按太白与韩荆州书有三十成文章语此书当是庚午以后甲戌以前四年中之作【唐书韩朝宗传朝宗累迁荆州长史开元二十二年初置十道采访使朝宗以襄州刺史兼山南东道其为荆州长史在是年以前】其忆襄阳旧逰赠济阴马少府诗曰昔为大堤客曽上山公楼高冠佩雄剑长揖韩荆州魏颢作公集序云长揖韩荆州荆州延饮白误拜韩譲之白曰酒以成礼荆州大悦皆是时事
　　开元二十三年乙亥
　　太白逰太原有秋日于太原南栅饯阳曲王赞公贾少公石艾尹少公应举赴上都序【是年太白逰太原因南橱饯饮一序知之旧唐书开元二十三年春正月乙亥亲耕籍田加至九推而止卿以下终其畆大赦天下在京文武官及朝集采访使三品以上加一爵四品以下加一阶外官赐勲一转其才有霸王之畧学究天人之际及堪将帅牧宰者令五品以上清官及刺史各举一人致仕官量与改职依前致仕赐酺三日此文所云今春皇帝有事千畆湛恩八埏大搜羣材以缉邦政王公以令宰见举贾公以王霸声闻正其事也又开元十九年春正月丙子帝亲耕扵兴庆宫龙池此乃帝欲知稼穑之事故习为之虽曰亲耕与籍田大礼不同无恩典逮下与此文所言不合故订其的为是年之作】
　　识郭子仪扵行伍中言扵主帅脱其刑责与谯郡元参军擕妓逰晋祠浮舟弄水【见忆旧逰寄谯郡元参军诗】皆是时事已而去之齐鲁寓家任城与孔巢父韩准裴政张叔明陶沔会徂徕山酣饮纵酒号竹溪六逸【逰齐鲁嵗月不可详考并附扵此】
　　有五月东鲁行荅汶上翁诗曰顾余不及仕学剑来山东举鞭访前途获笑汶上翁是初逰鲁地之作又有送韩准裴政孔巢父还山诗是酣饮竹溪时之作
　　【附考】是年司马子微化形扵天台【刘大彬茅山志司马子微扵开元乙亥嵗六月十八日蜕形扵天台】按太白大鹏赋序云余昔扵江陵见天台司马子微谓余有仙风道骨可与神逰八极之表因着大鹏遇希有鸟赋以自广此赋未详作于何年【旧谱列扵开元十年之下未知何据】
　　开元二十四年丙子
　　开元二十五年丁丑
　　开元二十六年戊寅
　　【附考】是年润州刺史齐澣开伊娄河扵扬州南洲浦太白有题州新河饯族叔舍人贲诗曰齐公凿新河万古流不絶丰功利生人天地同朽灭正指其事乃是年以后之作
　　开元二十七年已夘
　　开元二十八年庚辰
　　太白年四十
　　【附考】是年孟浩然防【王士源孟浩然集序曰开元二十八年王昌龄逰防阳时浩然疾疹发背且愈相得甚欢浪情宴谑食鲜疾动终扵冶城南园年五十有二】太白有赠孟浩然诗黄鹤楼送孟浩然之广陵诗春日归山寄孟浩然诗皆是年以前之作
　　开元二十九年辛已
　　天寳元年壬午
　　时太白逰会稽与道士吴筠共居剡中会筠以召赴阙荐之扵朝元宗乃下诏徴之太白至京师与太子賔客贺知章遇扵紫极宫一见赏之曰此天上谪仙人也因解金龟换酒为乐言于元宗召见金銮殿论当世务草荅蕃书辩若悬河笔不停缀又上宣唐鸿猷一篇帝嘉之以七寳牀赐食御手调羮以饭之谓曰卿是布衣名为朕知非素蓄道义何以得此命供奉翰林专掌宻命　本事诗曰李太白初自蜀至京师【按太白出蜀之后厯逰吴楚齐鲁多渉年所而后入京谓自蜀至京师误也】舍扵逆旅贺监知章闻其名首访之既竒其姿复请所为文出蜀道难以示之读未竟称叹者数四号为谪仙解金龟换酒与倾尽醉期不间日由是称誉光赫贺又见其乌栖曲【或言是乌夜啼】叹赏苦吟曰此诗可以泣鬼神矣摭言曰李太白谒贺知章知章曰公非人世之人
　　可不是太白星精耶　魏颢序曰白乆居峨眉与丹丘因持盈法师达白亦因之入翰林【按李阳冰及乐史序皆言天寳中召入翰林刘全白碣记范传正新墓碑云天寳初太白代宋中丞作自荐表亦曰天寳初五府交辟不求闻达亦由子真谷口名动京师上皇闻而悦之召入禁掖既润色扵鸿业亦间草扵王言雍容揄扬特见褒赏考其时当在天寳元二年间葢太白为知章所荐而知章之辞职在天寳二年之十二月其祖饯出京在三年之正月则太白之因其荐而入朝及为饮中八仙之逰在二年十二月以前不居然可知乎又按太白之召见旧唐书以为呉筠荐之新唐书以为贺知章言之新书盖本之乐史别集序考太白有别内赴徴三首则其西入京师乃应诏而至非浪逰也疑当时吴筠荐之扵先贺知章复言之扵后在元宗扵筠之荐视太白不过与豫荐诸人一例等视而已及得知章之称誉而后以竒才相待异礼有加世但知有贺之荐而不知有吴之荐殆未稽之扵旧史耳至魏颢序谓丹丘因持盈法师达白亦因之入翰林持盈法师谓玊真公主也太白有玉真公主别馆苦雨诗想其才名燿竦动一时公主亦欲识其人而扬声扵人主之前亦理之所有者乎】
　　有逰太山诗【古本题下有注云天寳元年四月从故御史上太山则其时在鲁而不在会稽并未尝入京可知也但未知逰防山之后方入会稽抑入会稽在逰太山之先皆不可考第一首云四月上太山石平御道开第五首云山花异人间五月雪中白想其时在四月五月之交矣】别内赴徴诗
　　【附考】按开元二十九年正月始立崇元学置生徒令习老子庄子列子文子每年准明经例考试天寳元年二月号荘子为南华真人文子为通元真人列子为冲虚真人庚桑子为洞虗真人太白有送于十八应四子举落第还嵩山诗中有炎炎四真人句应为是时以后之作
　　【附考】是年改郓州平陆县为中都县析泾县南陵秋浦三县置青阳县白有别中都明府兄诗詶中都小吏擕斗酒双鱼扵逆旅见赠诗改九子山为九华山与高霁韦权舆聨句诗又有望九华山赠青阳韦仲堪诗皆是时以后所作
　　【附考】是年胡紫阳卒【据紫阳碑文紫阳之卒在天寳元年其葬以十月望后】白有题紫阳先生壁诗冬夜扵随州紫阳先生飡霞楼送烟子元演隠仙城山序皆是年以前之作其汉东紫阳先生碑铭是年以后所作
　　天寳二年癸未
　　公在长安与贺知章汝阳王璡崔宗之裴周南为酒中八仙之逰【李阳冰集序云害能成谤帝用疎之公乃浪迹纵酒以自昏秽与贺知章崔宗之等自为八仙之逰谓公謪仙人朝列赋谪仙之歌凢数百首多言公之不得意防此则八仙之逰乃被谗以后事贺监以天寳三载正月归越时公作诗送之则其酣饮同逰正在元二年间岂供奉无多日即遭谗毁贺监未去之前已不能安其身欤八仙之名李序举其二曰贺知章崔宗之与太白而三范碑举其曰曰贺知章汝阳王崔宗之裴周南与太白而五新唐书本传云白与知章李适之汝阳王璡崔宗之苏晋张旭焦遂为酒中八仙人盖据杜子美饮中八仙歌而记之耳钱牧斋讥其既云天宝初供奉又云与苏晋同逰为自相矛盾盖苏晋以开元二十二年先防见旧唐书而谓扵天寳初与李白同逰恐其误也然子美与太白同时徧举其人自必不妄或者天寳初苏晋尚存旧书二十二年之下防字之上尚有缺文遂致滋误亦未可知其裴周南一人不入杜诗所咏之数意者如今时文酒之会行之日乆一人或亡则以一人补之以致姓名流传参差不一其以此欤】
　　天寳三载甲申【五月改年为载】
　　太白在翰林代草王言然性嗜酒多沉饮有时召令撰述方在醉中不可待左右以水沃靣稍解即令秉笔顷之而成帝甚才之数侍宴饮因沉醉引足令髙力士脱靴力士耻之因摘其诗句以激太真妃帝三欲官白妃辄沮之又为张垍谗谮公自知不为亲近所容恳求还山帝乃赐金放归　本事诗云李白才逸气高与陈拾遗齐名元宗闻之召入翰林以其才藻絶人器识兼茂便以上位处之故未命以官尝因宫人行乐谓髙力士曰对此良辰美景岂可徒以声伎为娱傥时得逸才词人咏出之可以夸耀于后遂命召白时寜王邀白饮酒已醉既至拜舞頽然上知其薄声律谓非所长命为宫中行乐五言律诗十首白顿首曰寜王赐臣酒今已醉傥陛下赐臣无畏始可尽臣薄技上曰可即遣二内臣掖扶之命研墨濡笔以授之又令二人张朱丝栏于其前白取笔抒思畧不停缀十篇立就更无加防笔迹遒利凤跌龙拏律度对属无不精絶出入宫中恩礼殊厚竟以疎纵乞归上亦以非廊庙噐优诏罢遣之　松録云开元中禁中初重木芍药即今牡丹也得四本红紫浅红通白者上移植于兴庆池东沉香亭前会花方繁开上乗照夜白太真妃以歩辇从诏特选梨园子弟中尤者得乐十六部李龟年以歌擅一时之名手捧檀板押众乐前将歌之上曰赏名花对妃子焉用旧乐词为遂命龟年持金花笺宣赐翰林供奉李白立进清平调辞三章白欣然承防犹苦宿酲未解因援笔赋之其辞曰云想衣裳花想容春风拂槛露华浓若非羣玉山头见会向瑶台月下逢一枝红艳露凝香云雨巫山枉断肠借问汉宫谁得似可怜飞燕倚新妆名花倾国两相欢长得君王带笑看解释春风无限恨沈香亭北倚栏杆龟年遽以辞进上命梨园弟子约畧调拂丝竹遂促龟年以歌太真妃持玻瓈七寳盏酌西凉州蒲桃酒笑领歌意甚厚上因调玉笛以倚曲每曲徧将换则迟其声以媚之太真妃饮罢敛绣巾重拜上龟年常语于五王独忆以歌得自胜者无出于此抑亦一时之极致上自是顾李翰林尤异于他学士会髙力士终以脱靴为深耻异日太真妃重吟前词力士戏曰比以妃子怨李白深入骨髓何反拳拳如是太真妃惊曰何翰林学士能辱人如斯力士曰以飞燕指妃子是贱之甚矣太真妃深然之上尝三欲命李白官卒为宫中所捍而止【松録唐韦叡撰今亡此则自太平广记中録出乐史别集序中所载盖本之此书】　摭言云开元【当是天寳之误】中李翰林白应诏草白莲花开序及宫辞十首时方大醉中贵人以冷水沃之稍醒白于御前索笔一挥文不加鮎【今本摭言缺此一则太平广记中引之按所谓草白莲花开序疑即范墓碑所云泛白莲池序也所谓宫词十首疑即本事诗所云宫中行乐词五言律十首也盖皆得之传闻故其説不无少异今宫词仅存八首白莲序已亡　钟防华文苑四史云唐书曰元宗召李白草白莲辞使太真捧砚力士脱靴今唐书无此文恐出自稗官小説钟盖误引耳】　魏颢集序云上皇豫逰召白白时为贵门邀饮比至半醉令制出师诏不草而成许中书舍人【诸书皆言太白以醉中应诏而作诗文宫中行乐词多言中春之景沉香亭赋清平调值牡丹繁开则春暮矣泛白莲池又夏中事出师诏不详何时大抵各举其所闻之一事而言致有不同非传闻之错互也杜子美诗云李白一斗诗百篇长安市上酒家眠天子呼来不上船自称臣是酒中仙想其扶醉而见天子固不止偶然一次矣】　唐国史补云李白在翰林多沉饮元宗令撰乐词醉不可待以水沃之白稍能动索笔一挥十数章文不加点后对御令髙力士脱靴上令小阉排出之【旧唐书白尝沉醉殿上引足令高力士脱靴由是斥矣】　酉阳杂俎云李白名播海内元宗于便殿召见神气髙朗轩轩若霞举上不觉忘万乗之尊因命纳履白遂展足与高力士曰去靴力士失势遽为脱之及出上指白谓力士曰此人固穷相　李阳冰集序云丑正同列害能成谤格言不入帝用疎之公乃浪迹纵酒以自昏秽咏歌之际屡称东山天子知其不可畱乃赐金归之【按李阳冰魏颢皆尝与太白逰处二序所纪出处较之他文定为真确可信阳冰所谓丑正同列害能成谤颢序所谓以张垍谗逐刘全白翰林学士李君碣记亦曰为同列者所谤诏令归山三书大约相同而新旧史皆不载知其疎畧矣野客丛书曰李白事所説不一魏颢作文集序曰上皇豫逰召白白时为贵朋邀饮比至半醉令制出师诏不草而就许中书舍人以张垍谗逐逰海岱间年五十余尚无禄位乐史作别集序则又云上与太真在沉香亭赏木芍药令李龟年持金花笺宣赐李白立进清平调白宿酲未解援笔赋之会高力士挟脱靴之恨谮白于妃由是上三欲官白辄为妃沮刘全白作碣记曰天寳初元宗辟翰林待诏因为和蕃书并上宣唐鸿猷一篇上重之欲以纶诰之任委之为同列者所谤诏令归山遂浪迹天下范传正新墓碑曰天寳初召见于金銮殿论当世务草荅蕃书元宗嘉之遂直翰林专掌宻命将防司言之任他日泛白莲池公不在宴皇欢既洽召公作序时公被酒于翰苑中命高将军扶以登舟优宠如是既而上疏请还旧山元宗甚爱其材或虑乗醉出入省中不能不言温室树恐掇后患惜而遂之其説纷纭不同如此惟乐史所説颇与传文合传曰白供奉翰林犹与饮徒醉于市帝坐沉香亭意有所感欲得白为乐章召入而白已醉左右以水颒面稍解援笔成文婉丽精切无畱思帝爱其材数宴饮白尝侍帝醉使高力士脱靴力士数贵耻之摘其诗以激杨贵妃帝欲官白妃辄沮之白自知不为亲近所容恳求归山帝赐金放还所载如此仆谓李白不容于朝固由高力士之谮然其为人疎旷不宻观传正所谓乗醉出入省中不能不言温室树又观李阳冰草堂集序谓出入翰林中问以国政濳草诏诰人无知者丑正同列害能成谤疑其醉中曽泄漏禁中事机或者云云明皇因是疎之】
　　计太白在长安不过三年所赋诸诗其玉真公主别馆苦雨赠卫尉张卿诗灞陵行送别诗送程刘二侍御独孤判官赴安西幕府诗望终南山寄紫阁隠者诗下终南山过斛斯山人宿置酒诗春归终南山松龙旧隠诗登太白峰诗杜陵絶句夕霁杜陵登楼寄韦繇诗怨歌行【注云长安见内人出嫁友人令予代为之】皆在长安中之作先后不可考其侍从宜春苑奉诏赋龙池栁色初青听新莺百啭歌宫中行乐词清平调词送贺监归四明应制诗送贺賔客归越诗【旧唐书天寳二年十二月乙酉太子賔客贺知章请度为道士还乡三载正月庚子遣左右相以下祖别贺知章于长乐坡上赋诗赠之太白二诗一乃应制一私自送行而作者也其对酒忆贺监二首又重忆一首皆知章没后之作】朝下过卢郎中叙旧逰诗金门荅苏秀才诗侍从逰宿温泉宫诗驾去温泉宫后赠杨山人诗温泉侍从归逢故人诗同王昌龄送族弟襄归桂阳诗【诗曰秦地见碧草楚谣对金樽把酒尔何思鹧鸪啼南园予欲罗浮隐犹懐明主恩踌蹰紫宫恋孤负沧洲言知此诗在翰林时之作其闻王昌龄左迁龙标遥有此寄诗则在是时以后至徳以前】皆供奉翰林时所作
　　翰林读书言懐呈集贤院内诸学士诗送裴十八图南归嵩山诗【诗曰何防可为别长安青绮门临当上马时我独与君言风吹芳兰折日没乌雀喧举手指飞鸿此情难具论同归无早晚颍水有清源应是被谗而去志已决之语】乃遭谗之后所作
　　还山畱别金门知已诗初出金门寻王侍御不遇咏壁上鹦鹉诗将去长安时所作
　　玉壶咏【凤凰初下紫泥诏谒帝称觞登御筵揄扬九重万乗主谑浪赤墀青琐贤朝天数换飞龙马敕赐瑚白玉鞭】走笔赠独孤驸马诗【是时仆在金门里待诏公车谒天子长揖防垂国士恩壮心剖出酬知已一别蹉跎朝市间青云之交不可攀】赠从弟南平太守之遥诗【天门九重谒圣人龙顔一解四海春彤庭左右呼万嵗拜贺明主收沉沦翰林乗笔回英盼麟阁峥嵘谁可见承恩初入银台门著书独在金銮殿龙驹雕镫白玉鞍象牀绮食黄金盘当时笑我微贱者却来请谒为交欢一朝谢病逰江海畴昔相知防人在前门长揖后门闗今日结交明日改】忆旧逰寄谯郡元参军诗【此时行乐难再遇西逰因献长杨赋北阙青云不可期东山白首还归去】寄王屋山人孟大融诗【我昔东海上劳山餐紫霞中年谒汉主不惬还归家】畱别广陵诸公诗【中回日月顾挥翰凌云烟骑虎不敢下攀龙忽坠天】感时留别从兄徐王延年从弟延陵诗【小子谢麟阁雁行忝肩随】别韦少府诗【西出苍龙门南登白鹿原欲寻商山皓犹恋汉皇恩】鲁中送二从弟赴举之西京诗【鲁客向西笑君门若梦中霜凋逐臣髪日忆明光宫】送杨燕之东鲁诗【我固侯门士谬登圣主筵一辞金华殿蹭蹬长江邉】送岑徴君归鸣臯山诗【余亦谢明主今称偃蹇臣】詶张卿夜宿南陵见赠诗【我昔辞林丘云龙忽相见客星动太微朝去洛阳殿】荅高山人兼呈权顾二侯诗【轻尘集嵩岳虚点盛明意谬挥紫泥诏献纳青云际谗惑英主心恩疎佞臣计徬徨庭阙下叹息光隂逝未作仲宣诗先流贾生涕挂帆秋江上不为云罗制】荅杜秀才五松山见赠诗【昔献长杨赋天开云雨欢当时待诏承明里皆道扬雄才可观敕赐飞龙二天马黄金络头白玉鞍浮云蔽日不复返□为秋风摧紫兰角巾东出商山道采秀行歌咏芝草】秋夜独坐懐故山诗【天书访江海云卧起咸京入侍瑶池宴出陪玉辇行夸胡新赋作谏猎短书成拙薄遂疎絶归闲事耦耕】皆去朝以后之作
　　于是就从祖陈畱采访大使彦允请北海髙天师授道録于齐州紫极宫自是浮逰四方北抵赵魏燕晋西渉邠岐厯商于至洛阳南逰淮泗再入会稽而家寓鲁中故时往来齐鲁间前后十年中惟逰梁宋最乆【此自天寳三载以后至十三载以前十年中逰厯乆暂约畧可考者也并録于此太白赠蔡舍人诗曰一朝去京国十载客梁园以此知其逰梁最乆其梁园吟曰我浮黄河去京阙挂席欲进波连山天长水阔厌逺涉访古始及平台间是去长安之后即为梁宋之逰也魏颢詶白诗曰去秋忽乗兴命驾来东土谪仙逰梁园爱子在邹鲁两防不一见拂衣向江东考是诗为天寳十四年所作而言去秋则十三载之秋也自天寳三载至十三载中间十年客逰梁宋之间而家在东鲁往来其地有时北抵赵魏燕晋西涉邠岐厯商于到洛阳皆未尝乆羁而一过再过盘桓税驾多厯嵗时则惟梁地为然故其自言寓逰之地不举其他而数称梁园良有以也】
　　有奉饯髙尊师如贵道士传道箓毕归北海诗留别西河刘少府诗【太白在开元时尝逰晋矣于太原南栅饯饮一序见之天寳改元以后复逰晋地于畱别西河刘少府一诗见之所谓秋髪已种种所为竟无成知非壮年时语又有谓我是方朔人间落嵗星白衣千万乗何事去天庭是不得于朝而去后之作也】单父东楼秋夜送族弟沉之秦诗【有长安宫阙九天上此地曽经为近臣又曰屈平顦顇滞江潭亭伯流离窜辽海知是去朝后复归东鲁之作】送族弟单父主簿凝摄宋城主簿至郭南月桥却回栖霞山畱饮赠诗送族弟凝至晏堌诗送族弟凝之滁求婚崔氏诗数诗之作大抵皆在此十年中
　　【附考】新唐书杜甫传曰甫少与李白齐名时号李杜尝从白及髙适过汴州酒酣登吹台慷慨懐古人莫测也子美遣懐诗云昔与高李辈论交入酒垆两公壮藻思得我色敷腴气酣登吹台懐古视平芜又昔逰诗云昔者与高李晩登单父台寒芜际碣石万里风云来白有鲁郡东石门送杜二甫诗沙丘城下寄杜甫诗皆在是时【按杜子美寄太白二十韵诗云乞归优诏许遇我宿心亲是其结交欢好之日在太白赐金放归之后子美未献三大礼赋以前乃天寳三载至十载间事其与髙达夫诗酒倡和为单父吹台之逰正其时也】
　　【附考】是年三月改天下诸郡元庙为紫极宫白有寻阳紫极宫感秋诗是时以后之作　是年改邠州为新平郡白有豳歌行上新平长史粲诗登新平楼诗赠新平少年诗皆是时以后之作
　　天寳四载乙酉
　　天寳五载丙戌
　　【附考】是年五月以剑南节度使章仇兼琼为户部尚书十月改临淄郡为济南郡白有荅杜秀才五松山见赠诗【闻君往年逰锦城章仇尚书倒屣迎飞牋络绎奏明主天书降问回恩荣】陪从祖济南太守泛鹊山湖诗皆是时以后所作
　　天寳六载丁亥
　　【附考】是年正月杖杀北海太守李邕淄川太守裴敦复白有上李邕诗系少年时作有题江夏修静寺诗葢伤邕也系是时以后之作
　　天寳七载戊子
　　天寳八载己丑
　　有虞城令李公去思碑颂【旧谱列是年于天寳四载下按其文曰天寳四载拜虞城令此纪其受职之年非纪其去官之日其下又云阳无骄僭四载有年则李公在虞四年而后去去思碑颂应作于是年矣其对雪献从兄虞城宰诗亦是此四年中所作】崇明寺佛顶尊胜陀罗尼幢颂【文中言律师道宗以天寳八载五月一日示灭云云详其上下文义颂之作也亦当在是年间】
　　【附考】是年六月陇右节度使哥舒翰攻吐蕃石堡城拔之白有荅王十二寒夜独酌有懐诗云君不能学哥舒横行青海夜带刀西屠石堡取紫袍又云君不见李北海英风豪气今何在君不见裴尚书土坟三尺蒿棘居知为是时以后之作
　　天寳九载庚寅
　　太白年五十
　　天寳十载辛夘
　　有羽檄如流星诗【是年四月剑南节度使鲜于仲通伐云南战于西洱河败绩士卒死者六万人杨国忠大募两京及河南兵以伐云南诗曰借问此何为荅言楚徴兵渡泸及五月将赴云南征云云知此诗为是时之作】比干碑【文曰天寳十载余尉于卫拜首祠堂云云是代卫县尉李翰作者然此文似非白笔】
　　天寳十一载壬辰
　　【附考】是年四月御史大夫王鉷赐死礼部员外郎崔国辅以鉷近亲贬竟陵郡司马白有送崔度还吴度故人礼部员外国辅之子云云乃是年以后之作
　　天寳十二载癸已
　　有书情赠蔡舍人诗【诗曰遭逢明圣主敢进兴亡言白璧竟何辜靑蝇遂成寃一朝去京国十载客梁园是作诗时太白已去朝十年矣故定为是时之作下二首仝】赠崔司户文昆季诗【诗云惟昔不自媒担簦西入秦攀龙九天上忝列嵗星臣布衣侍彤墀宻勿草丝纶才微惠渥重谗巧生缁磷一去已十年今来复盈旬】留别曹南羣官之江南诗【诗曰时来不闗人谈笑逰轩皇献纳少成事归休辞建章十年罢西笑揽镜如秋霜】自梁园至敬亭山见会公谈陵阳山水兼期同逰诗【按独孤及送李白之曹南序曰出车桐门将驾于曹送子何所平防之隅合上一诗观之则公之行踪由梁园而曹南由曹南旋反遂往宣城然后逰厯江南各处尔后往来宣城不止一次而其始逰则自兹时始矣】
　　天寳十三载甲午
　　太白逰广陵与魏万相遇遂同舟入秦淮上金陵与万相别复徃来宣城诸处【按魏颢集序曰解擕明年四海大盗据此推之则相遇之时乃天寳十三载也又序曰命驾江东访白逰天台还广陵见之太白送万诗序曰于广陵相见万詶太白诗曰雪上天台山春逢翰林伯惕然意不尽更逐西南去同舟入秦淮建业龙蟠处故知其相遇于广陵又同舟自秦淮而上金陵也太白诗曰五月造我语知非佁儗人是其相处之乆自春徂夏凡数月皆可考而知也】魏颢序云颢始名万命驾江东访白逰天台还广陵见之眸子炯然哆如饿虎或时束带风流醖借颢平生自负人或为狂白相见冺合有赠之作谓余尔必着大名于天下无忘老夫与明月奴因尽出其文命颢为集
　　有送王屋山人魏万诗赠宣城宇文太守兼呈崔侍御诗宣城九日闻崔四侍御与宇文太守逰敬亭余时登响山不同此赏醉后寄崔侍御诗【玩诗意宇文乃天寳中为宣城太守而非至徳以后始官其地者也据赵公西侯新亭颂天寳十四载赵悦来为宣城守则宇文之守宣城在其前可意度也崔四侍御未详其名太白又有詶崔侍御诗云自是客星辞帝座元非太白醉扬州此是摄监察御史崔成甫未知与此崔四侍御即一人否旧唐书曰侍御史崔宗之谪官金陵与白诗酒唱和尝月夜乗舟自采石达金陵白衣宫锦袍于舟中顾瞻笑傲旁若无人按崔宗之乃崔日用之子唐书但言其袭封齐国公而不纪其官爵崔祐甫作日用集序云嗣子宗之开元中为起居郎再为尚书礼部员外郎迁本司郎中终于右司郎中其为侍御史及谪官金陵莫之载也新唐书削去侍御史及谪官等字而但云白浮逰四方尝乗舟与崔宗之自采石至金陵着宫锦袍坐舟中旁若无人似亦知旧史之误故耳考太白集中有与崔宗之诗三首皆云郎中又叙其同逰南阳之白水过菊潭上遗孔子琴等事而逰金陵采石事不一及焉恐旧唐书所载者是侍御史崔成甫而误以为宗之耳】春日陪杨江寜及诸公宴北湖感古诗宿白鹭洲寄杨江寜诗金陵阻风雪书懐寄杨江寜诗江寕杨利物画赞【太白赠魏万诗曰吾友杨子云歌播清芬虽为江寕宰好与山公羣乗兴但一行且知我爱君盖谓江寕宰杨利物也集中与杨江寕诸诗皆在是时前后之作】书懐赠南陵常赞府诗与南陵常赞府逰五松山诗于五松山赠南陵常赞府诗【按是年六月剑南留后李宓率兵伐云南蛮至西洱河举军陷没又闗中自去秋水旱相继人多乏食诒出太仓米一百万石贱粜以济贫民太白诗所谓云南五月中频防渡泸师毒草杀汉马张兵夺秦旗至今西洱河流血拥僵尸咸阳天下枢累嵗人不足虽有数盘玉不如一斗粟正言是年事下二诗亦其时先后之作】金陵送权十一序【序言四明逸老贺知章呼余为谪仙人又言我君六叶继圣熈乎风三清垂拱穆然紫极是固天寳中既见贺监之后而幽燕未乱以前之作也考其送别之地在金陵当为是年先后间之作无疑】
　　天寳十四载乙未
　　太白在宣城
　　有赠宣城赵太守悦诗为赵宣城与杨右相书赵公西新亭颂【文曰惟十有四年皇帝以嵗之骄阳秋五不稔乃慎择明牧恤南方凋枯四月孟夏自淮阴迁我天水赵公作藩于宛陵又具载一时僚佐长史齐光乂司马武防成録亊参军呉镇宣城令崔钦之名于下知太白与诸公逰处皆在是时】夏日陪司马武公与羣贤宴姑熟亭序宣城呉録事画赞
　　肃宗至徳元载丙申【即天宝十五载也七月肃宗即位于灵武始改元至德】太白自宣城之溧阳又之剡中遂入庐山永王璘为江陵府都督充山南东路及岭南黔中江南西路四道节度使重其才名辟为府僚佐及璘擅引舟师东下胁以偕行【旧唐书元宗幸蜀在途以永王璘为江淮兵马都督扬州节度使白在宣州谒见遂辟从事与太白诗文所自序者不同且永王官爵与其本传所载亦异】
　　有春于姑熟送赵四流炎方序【据文中所谓自吴瞻秦日见喜气上当攫玉弩摧狼狐洗清天地雷雨必作则禄山既反之后元宗未幸蜀以前所作也又有少府以黄绶作尉泥蟠当涂之语集中有当涂赵少府炎粉图山水歌送当涂赵少府赴长芦诗寄当涂赵少府炎诗皆是时以前之作】赠武十七谔诗【序曰门人武谔深于义者也闻中原作难西来访予爱子伯禽在鲁许将冒胡兵以致之酒酣感激援笔而赠诗曰狄犬吠东洛天津成塞垣爱子隔东鲁空悲断肠猿是此诗为东京陷后所作】猛虎行【诗曰旌旗缤纷两河道战鼓惊山欲倾倒秦人半作燕地囚胡马翻衔洛阳草一轮一矢闗下兵朝降夕判幽蓟城巨鼇未斩海水动鱼龙奔走安得寕皆指是时事注见本诗注中又有昨日方为宣城客掣铃交通二千石及溧阳酒楼三月春杨花茫茫愁杀人句是知太白逰宣城之溧阳而是诗之作在三月时】经乱后将避地剡中畱赠崔宣城诗【太白又有江上荅崔宣城诗曰太华三芙蓉明星玉女峰寻仙下西岳陶令忽相逢当是前此之作疑另是一崔宣城】为吴王谢责赴行在迟滞表【通鉴天寳十五载二月以吴王祗为灵昌太守河南都知兵马使三月拜陈畱太守河南节度使表所谓才缺縂戎谬当强冦是也五月徴吴王祗为太仆卿表所谓愍臣不逮赐臣生全是也其曰伏防圣恩追赴行在又曰重整乾纲再清国歩则作表之时当在元宗幸蜀太子即位于灵武之后矣疑呉王是时迂道入吴将由水路上泝荆防转趋商洛以至灵武表中所谓大举天兵扫除戎羯所在邮驿徴发交驰臣逐便水行难于陆进是也太白于时相遇为之代作此表欤集中又有上吴王诗三首同吴王送杜秀才入京诗皆是时以前之作】赠王判官时余归隠居庐山屛风叠诗【诗曰大盗割鸿沟如风扫秋叶吾非济代人且隠屏风叠此正两京陷没之后将避地庐山时之作】与贾少公书【书有中原横溃及王命崇重大縂元戎辟书三至严期逼迫等语拟其作应在是时且疑是应永王辟命时之作】门有车马客行【诗有北风扬胡沙埋翳周与秦大运且如此苍穹寕非仁亦是两京陷后之作】
　　至徳二载丁酉
　　二月永王璘兵败太白亡走彭泽坐繋寻阳狱【按通鉴及新旧唐书永王璘元宗第十六子也天寳十五载六月元宗幸蜀至汉中郡下诏以璘为山南东路岭南黔中江南西路四道节度采访等使江陵郡大都督七月璘至防阳九月至江陵召募士将得数万人以薛镠李防卿韦子春刘巨鳞蔡駉为谋主补署郎官御史时江淮租赋钜亿万所在山委恣情破用肃宗闻之诏璘还觐上皇于蜀璘不从命璘生长深宫未更人事自视富强其子襄成王防勇而有力握兵权为左右惑遂谋狂悖劝璘取金陵以季广琛浑惟明高仙竒冯季康为将甲士五千人十二月擅引舟师东下遣浑惟明向吴郡袭采访使李希言季广琛趋广陵攻采访使李成式璘进至当涂希言遣其将元景曜及丹徒太守阎敬之将兵拒之成式亦遣其将李承庆来拒璘撃斩敬之以徇景曜承庆并降扵璘江淮震动时河南招讨判官李铣在广陵有骑百八十人进屯扬子成式遣判官裴戎以广陵卒三千拒扵伊娄埭广张旗帜大阅士卒扵江津璘与防登埤望之有惧色季广琛知事不集与浑惟明冯季康谋各率众亡走是夜铣阵江北夜然束苇人执二炬以疑之影乱水中觇者以倍告璘军亦举火应之璘疑王师已济携儿女及麾下遁去迟明觉其绐复入城具舟楫使防驱众趋晋陵江北之兵齐进至新丰璘使防与仙竒逆撃之铣张左右翼搏战射防中肩军遂败璘奔鄱阳将南走岭外江西采访使皇甫侁遣兵追及之战大庾岭璘中矢被执濳杀之扵传舍防为乱兵所害薛镠等皆伏诛永王璘弄兵之始末如此太白入其幕中世颇非之然考天寳末年宗室诸王若吴王祗虢王巨皆受命将兵文人才士岂无入其幕者太白之受辟扵永王璘何以异是后之擅领舟师东下命将交兵其始岂遽料其至此乎新唐书载季广琛谓诸将之言曰吾与公等从王岂欲反耶上皇播迁道路不通而诸子无贤扵王者如縂江淮鋭兵长驱雍洛大功可成今乃不然使吾等名挂叛逆如后世何太白初见要亦类此太白本传谓永王璘辟白为府僚佐及璘起兵白逃还彭泽是广琛奔走广陵之日即太白逃亡彭泽之日也乃广琛以拥众归降位至节度太白以只身逃遁不免窜流固遇之幸不幸也夫观其为宋中丞自荐表曰属逆胡暴乱避地庐山遇永王东巡胁行中道奔走却至彭泽其忆旧逰书懐诗云仆卧香炉顶飡霞瑶泉半夜水军来寻阳满旌旃空名适自误迫胁上楼船徒赐五百金弃之若浮烟辞官不受赏翻责夜郎天其自序固甚明也苏东坡谓太白之从永王璘当由迫胁以璘之狂肆寝陋虽庸人知其必败太白能识郭子仪之为人杰而不能知璘之无成此理之必不然者蔡寛夫谓太白岂从人为乱者盖其学本出纵横以气侠自任当中原扰攘之时欲借之以立功名耳大抵才高意广如李北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧頴士察于未萌斯可矣若其志亦可哀矣】宣慰大使崔涣及御史中丞宋若思为之推覆清雪若思率兵赴河南释其囚使参谋军事并上书荐白才可用不报【新唐书本传长流夜郎会赦还寻阳坐事下狱时宋若思将吴兵三千赴河南道寻阳释囚辟为参谋曽南丰集序云永王璘节度东南白时卧庐山璘迫致之璘军败丹阳白奔亡至宿松坐系寻阳狱宣抚大使崔涣与御史中丞宋若思騐治明白以为罪薄宜贳而若思军赴河南遂释白囚使谋其军事上书肃宗荐白才可用不报乾元元年终以汚璘事长流夜郎新书称白流夜郎还寻阳坐事下狱宋若思释之者不合于白之自序盖史误也琦按太白所作为宋中丞自荐表云前后经宣慰大使崔涣及臣推覆清雪寻经奏闻是寻阳下狱而宋若思释之正坐永王璘事也新唐书以一事分为二事殊谬】
　　有永王东巡歌【按旧唐书至徳元载十二月甲辰江陵大都督府永王璘擅领舟师下广陵新唐书元宗本纪亦以璘反为十二月甲辰事肃宗本纪又以璘反为十月事陷鄱阳郡为二载正月事与此诗所谓永王正月东出师者殊异恐正字有误】在水军宴赠幕府诸侍御诗在水军宴韦司马楼船观妓诗奔亡道中诗南奔书懐诗送张秀才谒高中丞诗【序曰余时繋寻阳狱中】寻阳非所寄内诗万愤词投魏郎中上崔相百忧章狱中上崔相涣诗杂言用投丹阳知已兼奉宣慰判官诗【按涣以至徳元载十一月为江南宣慰大使次年八月罢为左散骑常侍余杭太守数诗皆其未罢使以前之作】中丞宋公以吴兵三千赴河南军次寻阳脱余之囚叅谋幕府因赠之诗陪宋中丞武昌夜饮懐古诗为宋中丞祭九江文为宋中丞请都金陵表为宋中丞自荐表【武昌懐古有天河落晓霜句乃暮秋时作是年九月癸夘广平王复西京十月壬子广平王复东京请都金陵表当是未闻西京克复捷音以前之作】赠张相镐诗【通鉴至徳二载八月以张镐为河南节度采访等使都督淮南诸军事二诗之作在是月之后诗曰卧病古松滋苍山空四隣则其时以病暂寓宿松又不在宋中丞幕矣集中又有赠闾丘宿松赠闾丘处士二诗疑皆是时所作】上皇西巡南京歌【上皇以十二月丙午归长安戊午改蜀郡为南京诗有上皇归马若云屯及南京还有散花楼之句葢是上皇既归之后所作】
　　【附考】是年正月乙夘安禄山为其子庆绪所杀酉阳杂俎云禄山反太白制胡无人言太白入月敌可摧及禄山死太白入月按新旧唐书俱无太白入月事其説恐误　旧唐书至徳二年九月改宣州绥安县为广徳县以县界广徳故城为名白有送韩侍御之广徳诗为是年以后之作【太白有至陵阳山登天柱石詶韩侍御见招隠黄山诗云天子昔避狄与君亦乗骢拥兵五陵下长防遏胡戎时泰解绣衣脱身若飞蓬亦是此时所作】　是年以润州之江寕县置升州至上元二年乃废白有赠升州王使君忠臣诗是四年中之作　是年十二月改西京为中京白有峨眉山月歌送蜀僧晏入中京诗乃自后五年中之作【旧谱列扵开元六年误】
　　乾元元年戊戌【即至徳三年也二月改乾元复以载为年】
　　终以永王事长流夜郎遂泛洞庭上三峡至巫山乐史别集序云白有知鉴客并州识汾阳王郭子仪于行伍中为脱其刑责而奬重之及翰林坐永王之事汾阳功成请以官爵赎翰林上许之因而免诛【新唐书本传璘败当诛初白逰并州见郭子仪竒之子仪尝犯法白为救免至是子仪请解官以赎有诏长流夜郎】
　　有流夜郎于乌江畱别宗十六璟诗流夜郎赠辛判官诗赠刘都使诗【有而我谢明主衔哀投夜郎句】赠易秀才诗【有窜逐我因谁句】赠别郑判官诗【有窜逐无复哀惭君问寒灰句】忆秋浦桃花旧逰时窜夜郎诗流夜郎永华寺寄寻阳羣官诗流夜郎至西塞驿寄裴隠诗流夜郎至江夏陪长史叔及薛明府宴兴徳寺南阁诗张相公出镇荆州寻除太子詹事予时流夜郎行至江夏与张公相去千里公因太府丞王昔使车寄罗衣二事及五月五日赠予诗予荅以此诗【按张镐为太子賔客新旧唐书皆不载年月独孤及所作洪州刺史张公镐遗爱颂曰拜公荆州大都督府长史明年元良肇建上曰畴若余乐正父师之职汝作賔客卒调防太子嘉言惟允扵是授太子賔客则似在乾元二年中也考旧唐书云乾元元年五月戊子以河南节度使中书侍郎平章事张镐为荆州大都督府长史本州防御使庚寅立成王俶为皇太子则二事相去不过二日独孤及所云明年元良肇建者误也若云张公之为太子賔客在明年则可然与此题所云寻除者又不合其云詹事或传闻之误或先除詹亊后除賔客亦未可知】鹦鹉洲诗【诗有迁客此时徒极目句是流夜郎至江夏时之作】泛沔州城南郎官湖诗【序云乾元嵗秋八月白迁扵夜郎遇故人尚书郎张谓出使夏口沔州牧杜公汉阳宰王公觞扵江城之南湖乐天下之再平也】寄王汉阳诗【诗云南湖秋月白王宰夜相邀锦帐郎官醉罗衣舞女娇盖泛郎官湖以后之作】醉题王汉阳防诗【诗有我似鹧鸪鸟南迁嬾北飞句谓迁夜郎也三诗实一时之作】放后遇恩不霑诗流夜郎闻酺不与诗题葵叶诗上三峡诗
　　【附考】是年六月京兆尹严武贬巴州刺史时郄昻亦自拾遗贬清化尉二人意气友善时赋诗高会【见羊士谔诗集】公有送郄昻谪巴州诗亦是此时所作
　　乾元二年已亥
　　未至夜郎遇赦得释【按唐书本纪乾元元年二月丁未以改元大赦四月乙夘以有亊南郊大赦十月甲辰以册立太子大赦二年三月丁亥以旱降死罪流以下原之公之遇赦当在此数月中】还憩江夏岳阳复如寻阳
　　有南流夜郎寄内诗【诗有北雁春归看欲尽南来不得豫章书句葢是三月中作】畱别贾舍人至【诗有君为长沙客我独之夜郎句是未遇赦以前之作】流夜郎半道承恩放还兼欣尅复之美书懐示息秀才诗经乱离后天恩流夜郎忆旧逰书懐赠江夏韦太守良宰诗【诗有传闻赦书至却放夜郎回句】天长节鄂州刺史韦公徳政碑【鄂州刺史韦公即江夏韦太守良宰也诗与文俱一时之作】江夏使君叔席上赠史郎中诗【诗有昔放三湘去今还万死余句】与史郎中饮听黄鹤楼上吹笛诗江夏赠韦南陵冰诗赠从弟南平太守之遥诗【赠韦南陵诗有天地再新法令寛夜郎迁客帯寒霜句是遇赦以后之作又曰赖遇南平豁方寸况兼夫子持清论则知与赠从弟南平太守之遥诗皆一时所作】寄韦南陵冰余江上乗兴访之遇寻顔尚书笑有此赠诗【考肃宗时尚书而顔姓者惟鲁公一人则所寻之顔尚书必鲁公也按唐书乾元元年顔真卿由工部尚书出为饶州刺史二年六月由饶州刺史为升州刺史充浙江西道节度使此诗应在是时前后之作】自汉阳病酒归寄王明府诗【有去嵗左迁夜郎道今年勅放巫山阳句】早春寄王汉阳诗望汉阳栁色寄王宰诗陪族叔侍郎及中书贾舍人至逰洞庭诗【李之贬在乾元二年四月则公与逰饮应在是年之秋而与贾至作诗赠答亦在此时矣】陪侍郎叔防洞庭醉后诗巴陵赠贾舍人诗与贾舍人于龙兴寺剪落梧桐枝望防湖诗江夏送倩公归汉东诗【诗序有圣朝巳舍季布当徴贾生语是遇赦以后之作】九日登巴陵置酒望洞庭水军【注云时贼逼华容县通鉴乾元二年八月康楚元张嘉延据襄州作乱楚元自称南楚霸王九月张嘉延袭破荆州有众万余人商州刺史韦伦起兵讨之十一月进军撃之生擒楚元其众溃散荆防皆平此诗与下二首皆是年之作】司马将军歌【有狂风吹古月窃弄章华防句当是荆州陷后之作】荆州贼平临洞庭言懐作
　　唐诗纪事曰韦渠牟韦述之从子也少警悟工为诗李白异之授以古乐府权载之叙其文曰初君年十一尝赋铜雀台絶句右拾遗李白见而大骇因授以古乐府之学【按旧唐书韦渠牟传渠牟以贞元十七年卒时年五十三逆数其十一嵗见太白时在乾元二年中】
　　上元元年庚子
　　太白年六十
　　有江上赠窦长史诗【有万里南迁夜郎国三年归及长风沙句应在是时作】运速天地闭一首【诗有胡风结飞霜六龙頽西荒句谓禄山背畔元宗西狩也有鸳鸯非越鸟何为眷南翔句谓南迁夜郎也有太白出东方彗星扬精光句按唐书乾元三年四月丁巳有彗星见扵东方凡五旬余闰四月辛酉朔有彗星出扵西方至五月乃灭正是时事此诗为是年之作】
　　上元二年辛丑【是年九月制去上元年号但称元年以建子月为嵗首】
　　太白逰金陵又往来宣城厯阳二郡间
　　有饯李副使藏用移军广陵序【通鉴上元二年七月以试少府监李藏用为浙西节度副使十月江淮都统崔圆署李藏用为楚州刺史领二城而居盱眙文有社稷虽定扵刘章封侯未施扵李广移军广陵恭揖后命等语知是十月以前之作】闻李太尉大举秦兵百万出征东南懦夫请缨冀申一割之用半道病还畱别金陵崔侍御诗【通鉴上元二年五月以李光弼为河南副元帅太尉兼侍中都统河南淮南东西山南东荆南江南西浙江东西八道行营节度出镇临淮是其事也诗中有旧国见秋月长江流寒声之句乃是是年秋中之作】宣城送刘副使入秦诗【旧唐书上元二年正月辛夘温州刺史季广琛为宣州刺史充浙江西道节度使诗中所谓秉有季公凛然负英姿正指季广琛也所谓统兵捍吴越豺虎不敢窥指刘展余党张景超孙待封占据苏湖将犯抗州之事所谓大勲竟莫叙已过秋风吹是送饯之时约在冬时矣】
　　寳应元年壬寅【是年四月甲子改元寳应复以正月为嵗首己已代宗即位】
　　时李阳冰为当涂令太白往依之十一月以疾卒年六十二【曽南丰序作六十四以其序之本文考之既以乾元之前一年参谋宋若思军事时谓白年五十有七合之寳应元年病卒之嵗正是六十二耳其曰四者恐是书写之讹】　范传正新墓碑曰晚嵗渡牛渚矶至姑熟悦谢家青山有终焉之志盘桓利居竟卒于此　李华墓志云年六十二不偶赋临终歌而卒【集中作临路歌】刘全白碣记云偶逰至此遂以疾终代宗即位广拔淹滞时君亦拜拾遗闻命之后君亦逝矣
　　【传疑】摭言曰李白着宫锦袍逰采石江中傲然自得旁若无人因醉入水中捉月而死容斋随笔曰世俗多言李太白在当涂采石因醉泛舟于江见月影俯而取之遂溺死故其地有捉月台予按李阳冰作太白草堂集序云阳冰试歌于当涂公疾亟草藁万卷手集未修枕上授简俾予为序又李华作太白墓志亦云赋临终歌而卒乃知俗传良不足信葢与杜子美因食白酒牛炙而死者同也二老堂杂志曰世传太白因醉溺江故有捉月防梅圣俞诗云采石月下逢谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鲸上青天葢信此而为之説也旧唐书本传云白以饮酒过度死于宣城新唐书云李阳冰为当涂令白依之而卒阳冰之序白集亦谓白疾亟枕上授简俾予为集序初无捉月之説岂古不吊溺故史氏为白讳耶抑小説多妄而诗人好竒姑假以发新意耶方舆胜览曰李白初葬采石后迁青山去旧坟九里按李阳冰草堂集序刘全白作墓碣皆谓以疾终五侯鲭録载太白过采石酒狂捉月恐好事者为之【干一録杜子美之没旅殡岳阳四十余年乃克襄事扵首阳元微之之志详矣李太白卒扵当涂以集托族叔邑令阳冰阳冰之序明矣而稗家之説乃云皆以溺死二公生同声而没亦同毁岂相嫉者流言而志竒者不察耶】
　　有献从叔当涂宰阳冰诗【诗云小子别金陵来自白下亭知太白自金陵往当涂也又云弹劒歌苦寒严风起前楹月衔天门晓霜落牛渚清则其时为秋冬之交也是非辛丑即壬寅二年中之作】当涂李宰君画赞【赞有缙云飞声当涂政成之句则所赞者为阳冰无疑集中又有陪族叔当涂宰逰化城寺升公清风亭诗又有化城寺大钟铭诗称升公湖山秀粲然有辩才济人不利巳立俗无嫌猜云云铭序称寺主朝升英骨秀气虚懐忘情洁巳利物云云是朝升升公本一人而诗与铭之作大约相去不逺也铭序称当涂邑宰李公以西逾流沙立功絶域帝畴乎厥庸始学古从政歴宰洁白声闻于天天寳之初鸣琴此邦其时代履厯与阳冰不类则所谓族叔当涂宰者乃另是一人在天寳中来为邑令者非上元后作当涂宰之李阳冰也】
  </div>
  <div class="pagination">
   <a href="李太白集注_page31.html">
    上一页
   </a>
   <span>
    ...
   </span>
   <a href="李太白集注_page27.html">
    27
   </a>
   <a href="李太白集注_page28.html">
    28
   </a>
   <a href="李太白集注_page29.html">
    29
   </a>
   <a href="李太白集注_page30.html">
    30
   </a>
   <a href="李太白集注_page31.html">
    31
   </a>
   <span class="current-page">
    32
   </span>
   <a href="李太白集注_page33.html">
    33
   </a>
   <a href="李太白集注_page34.html">
    34
   </a>
   <a href="李太白集注_page35.html">
    35
   </a>
   <a href="李太白集注_page36.html">
    36
   </a>
   <a href="李太白集注_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
