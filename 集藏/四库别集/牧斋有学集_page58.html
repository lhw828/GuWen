<!DOCTYPE html>
<html>
 <head>
  <meta charset="utf-8"/>
  <title>
   牧斋有学集 - 第 58 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋有学集 - 第 58 页/共 63 页
  </h1>
  <div class="content">
   【答觉浪和尚】
　　蒙以暮年穷子，皈向法门，自分多生，愿力现世根器，惟有埽除戏论、绮语习气，将世间语言文字宣扬正法，庶可俯除宿业，上报佛恩。读《植圣草中》、《刻经著述》二篇，不觉欢喜赞叹，踊跃起舞。每思紫柏大师，谓本朝单传一宗，几乎灭熄。传灯未续，是出世一大负。
　　今世魔外交作，狂瞽横行，宗师如林，付拂如苇。如公所云：较正五家宗派，判定一书。作录以继传灯，作传以续僧宝，使纲宗决定，眼目分明，一切僭窃裨贩、无所忌惮之徒，如坚冰之入沸汤，不日消殒，则永明之教再见于斯世。诸佛正法眼藏不忧沈没，无日月黑穴世界中矣。当今之世，非公其谁？当仁不让，幸为努力。此中关系，直是一藕丝系须弥山，须透出金刚眼睛，猛利用事。是非邪正，阴阳黑白，如定爰书，如照业镜。较景德、景间，其难百倍，其功亦百倍。若谓魔眷众多，娆乱可畏，不知诸佛慧命断续所关定有密迹。力士执那罗延杵侍卫，有欲破坏者，自然头破八分，碎如微尘。古人舍身为法，亦复何忧何疑惧哉？微诚积愿，枨拨涌现，敢以弱毫尺蹄代骨墨皮纸，仰效梵天，殷勤启请，异日当持铅提素供，执简之役于左右，如裴公美所云：不忘圭峰，法乳之恩也。
　　本师《梦游全集》，空隐师顷从岭南寄到，即当较刻流通。承示大序，正是函盖相合，法门中机，应感召良，非偶然也。勿冗奉复，语不伦次，唯座右谅之。
　　【又答觉浪和尚】
　　承示《续灯录》，缘起凡例精详楷当，确然为人天眼目，知妙吉祥，乘狻猊已将自口中出矣。近代紫柏海印之外有密藏开公，具金刚眼睛，能烁破四天下。闻其残编断墨，详论禅、讲二家诸方尚有遗留者，应一访求，以资择法之眼。又本朝宣德间，径山有《增补续传灯》一书，详列大慧以后诸家宗派，此亦宗门要典、诸方未有谈及者，亦应访求。
　　若近日流通诸录，朱紫不别，乌焉二写，不独严统之为讹缪，和尚秉大法矩然，大法灯首当于此处照破尘沙，劫中诸佛诸祖共当灌顶证明，应不惜师子全力也。憨大师《梦游集》仗灵隐栖壑二公，得窥全宝。而书生陈方侯于作字顷感动出家，是因缘尤为奇特，比与广额屠儿，放下屠刀便云：“我是贤劫一佛。”有何异邪？因思屠儿多生用屠刀杀人，我辈多生用笔管杀人，我辈之笔管即屠儿之屠刀也。屠儿瞥眼能放下屠刀，我辈多生不能放下笔管？视彼岭表，诸生岂不可笑可愧？又当知杀活一机，放拈不一，拈起时笔管即是屠刀，放下时屠刀亦成笔管。今欲流通大师全集，广募众缘，仰求老和尚拈起笔管，即以屠刀而为说法，使现在世间屠儿、书生不改各人面孔，人人作贤劫一佛，不亦快乎？扇头佳什，次韵奉和，落句有“燕石题评”一语，亦是老书生把屠刀也。老和尚得无以切泥钝置之乎？挥汗缕，放笔一笑。
　　【寄内衡法师书】
　　恭闻大德继绍新两公之后，树法幢于武林，慈恩一宇，遂如骊珠独耀，桂轮孤朗，益希风望尘，为日已久。顷过湖上，方拟抠衣咨请，而侍者已先期渡江。遥望法筵，如在天外，谨遣一介，焚香再拜，通姓名于左右，且少有启请焉。益以西垂之岁，归心法门，既不能勤修六度，又不能了悟一心，多生结习在声名文句中，只好借此一路回向真乘，庶几就路还家，不断佛种。
　　窃念尔许时世魔强法弱，宗炽教微。台、贤、慈恩三家，不绝如线。而时师之明教者又往往崇今薄古，沿流失源，如清凉所谓胜负气高，是非情厚，上古妙义用而不言，先贤小疵，广申破斥者，昧昧思之，窃心恫焉。良不自揆，思以凡心浅智讨论经论之异同，和会宗门之斗诤，庶几使诸圣玄旨如日中天，大师微言不坠于地。而根器暗劣，学问单疏，屈步失足，水母无眼，如然萤火，以照须弥；如持牛毛，以蘸海水；心诚知其非任，然终不能以但已也。且如《金刚》一经，慈氏以补处菩萨著颂，无著、天亲以地上地前菩萨造论，圭峰纂疏科文则依天亲释义，兼采无著，不独禀承青龙大云诸古师，实佛佛相承之宗旨也。今欲一切抹杀，各竖新义，不但无著牵羊，且使慈氏退舍，可乎？不可乎？又如《首楞》一经，长水远溯玄赞，近师宗镜，旁魄搜罗，实百代心匠之祖。今人沈溺晚近，互相师习，不曰会解云何，则曰正脉云何。谈及古人，师承宗旨，便如理会科斗时事，晋之籍谈，数典忘祖，君子讥之，而况于佛典乎？蒙于二经疏解，僭有钞略。《般若》则以偈论为大宗，《首楞》则以长水为纲要。自兹以往，诸宗异说，皆为其繁{艹仍}，撮其要领。辛勤数年，略具草稿，担囊负笈，愿就正于有道，而惜其不相值也。惟识因明老愿研求，如入暗室，不见手掌。承闻合响之后，更有述义，旧疏新章，咸归智镜，请以暇日，刳心诵习，终当重趼，布发而请谘决也。瑜伽师地论实为惟识之宗，天亲撮其要义，造惟识三十颂。
　　今骤阅瑜伽，文海浩汗，不知天亲所撮以造颂者，何处标文，何处约义？又古来判教，大率以瑜伽属相宗，中论属性宗，相先性后，似有浅深差别。今考《瑜伽论释》曰：“龙猛采集大乘无相空教造中论等，由是众生复著空见。无著菩萨证法，光定事大慈尊，请说此论，理无不穷，事无不尽”云云。则又似中论先而瑜伽后。相未必浅，性未必深也。此皆承学所未了，更有疑义数则，具如别楮望于纸尾，一一批示。如来说法度人，不择聋盲喑哑，定不以为狂为瞽而置记不答也。湖上尚有旬日淹留，翘勤顶礼，伫俟来教，冯楮可胜瞻仰。

　　●有学集卷四十一
　　○疏
　　【大报恩寺修补南藏法宝募缘疏】
　　粤自恒星西鉴，圆音雷布于中天；慧日东临，遗教云垂于震旦。传译一千四百馀部，因果括囊，尊奉一千二百馀年，人天光被。运开鸿朗，会显龙华。皇觉现身，御金轮而说法；蒋山广荐，舍宝筏以渡生。钦注楞伽，精研初祖之心法；阴翊皇度，特标柳子之微言。法界弘开，义天宣朗。日本命金之使，则草鬯风从；雪山搜玉库之经，而多罗云集。紫金山即耆崛，云鹫飞骞；秦淮水作阿耨池，天龙窟宅。龙光象马，佛光绍隆；玉镜珠囊，法轮助转。线花贝叶，慈光翔涌于朔庭；须曼燕支，欲网销降于忍土。五花贡牧，宛马齐来；千里市场，阳关不闭。昭神武于不杀，遐畅皇风摄异类。以逆行冥资，佛力承平暇豫，众生之业果弘多。
　　正法凌夷，邪外之侵氛交作。原其来渐，厥有二端：一者青色邪师、黄头外道建瞿利为天主，抹杀觉皇，诬弥戾为大西，混淆器界；一者五魔末品、四众下流假棒喝为排场，聚聋导瞽，扫经律为戏论，狂走迷头。怪鬼纵横，魔民鼓煽，植邪因于像末。譬诸蠹蚀而蚁缘，启杀运于劫初，遂致木穿而屋覆。用是三精雾塞，九塞飙迥。百丈琼台，漂零骤雨；千寻华观，扫荡沉灰。悲哉！佛日之中沦洵矣。法云之有待岁丁，单阏运属萧辰。旅洎长干，抱鹿苑垂秋之叹；顶礼大藏，鸡鸣问夜之期。爰有友苍庭公应嘱累而至止，昭侍御矢金汤以护持。相与次第，经函拣料藏板，逝将整齐漫漶；拾补阙遗，结构藏┑之房，分济流通之法。务俾三乘四教，再耀摩尼；五部千函。重罗宝网。事方经始，愿属弘深授简虞蒙，申言唱导。
　　呜呼！昔者双林示灭，三藏未兴，诸天唱言，共求法宝，以谓法船欲破，法城欲颓，法海欲竭，法幢欲倒，法灯欲灭。今兹正法凌非其时欤？又谓象王既逝，象子亦去，行道人渐少，恶力人转盛。今兹邪外交作，非其谶欤？以诸天之愁闷，启迦叶礼足之因；以迦叶之犍槌，成王舍结集之果。思诸天心没，忧海不减；阿难我辈，漏染众生，当复如何悲愍？念迦叶清净，选除维艰，建立我等现前承用，当复何如？奉持我佛得法，僧祗演音妙界，大悲愍物，方便利凡。若复逆佛本怀，不思显发，是为灭法，岂独辜恩护法以破邪为宗？破邪以显正为本，如上所说，总属谬因。一则罪重拨无，一则病深狂易，从地倒者还从地起。生灭不坏，一心用药毒者还用药销。对治必资三宝，惟兹法镜有照即空，斯彼邪坛不摧自倒。譬摩祗之片药力治虫豸，而饥蛇之毒螫顿除。若ヤ檀之一枝，香遍由旬，则猗兰之熏臭都屏。注赤帝以点香海，思污尾闾持萤火。以照须弥，谋烧顶踵，岂徒制其邪缪。还当渡彼痴冥，斯今日标本之要机，故当年总持之宗镜矣。
　　谦益多生败种，宿世钝根，幸逢胜因，顿增往愿，心言俱直，敢力折阐提之幢；知见未开，誓先遣阿呕之种。更祈同志并发，深心佛法僧，宝宝皈依经律论，灯灯继续少金刚，吞于府藏，定透肌肤，一滴水入于天池，齐无终始，身经尘刹，偏为床座，三千心学，多闻誓愿，总持十二庶，可获众生之最胜，终当请诸佛之加承。谨疏。
　　【募刻大藏方册圆满疏】
　　大藏之改梵夹为方册，自紫柏尊者上首弟子密藏开公始也。海内巨公长者主议倡导者，则有若陆庄简公光祖、陈庄靖公瓒、东溟先生管公志道、祭酒冯公梦祯。紫柏法眷誓愿助者，尝熟缪布衣希雍金坛于比部玉立，暨丹阳贺氏、吴江周氏、沈氏，刻场初卜，清凉后移双径，既而恢复化城，订约化城。贮板《楞严发经》者，中丞用先也。
　　藏师遁迹，紫柏示化。六十年来，物变错愕，而经藏一灯相传未熄。庚子岁，寿光上人以律行推择住持，寂嘉郡，诸善信翕然倾化，谋襄盛举，于是四方经版若寒山赵氏、平湖马氏、金沙于氏咸辇输辐辏，归于化城。寿光剖心佛前，誓捐躯尽年，为可开二大士，了此弘愿。海印弟子钱谦益乃拜手稽首，而扬言曰：於乎！是举也有四善焉：一曰报佛恩，二曰拯末法，三曰挽劫运，四曰知时节。洪惟明二祖开天，四轮御世，藉鸿休于三宝，颁龙藏于两都。结蔓之文，重来竺国；灌顶之侣，叠至月邦。海宇安，人天助；时当万历，运在日中；妇守职贡于燕支，烽销马市；长乞灵文于贝叶，箭折毡裘。自此鸡彝象尊，皆归佛土；遂使金邻玉岭，共畅皇风。凡我今日之臣民，谁非神祖之佛子？维兹藏荚肇刻，万历之中年，奉此经函，即同祖宗之慧命，文身无量，佛日常新。欲报答慈父之慈，宜宣布法王之法。所谓报佛恩者，此也。
　　昔若法弱而魔强，今若宗强而教弱。魔强法弱，魔在法外；宗强教弱，魔在法中。棒喝交加，豁达莽荡，是为恶醉而洪饮，谁能引镜而识头？诚使性相二宗，灯灯齐焰；经律三藏，镜镜交罗；般若影现于河沙，金刚穿透于骨髓，则慧炬不揭而自耀，邪云不拨而自开矣。昔者楞伽佛语之宗，唯识转智之旨，阐自风幡已后，蔚为义解之师，固已镜悬方来，预钳狂伪。今于斯世，布此遗经，枵腹饥虚，饱以梁黍，寒风凛冽，御彼复陶，固诸佛所证明，亦诸祖所印赞，所谓拯末法者，此也。
　　吾读张魏公《虎丘经藏记》曰：“兵革斗乱起于无明，清净回心，杀气自息。”以现前山河大地本依无明，不觉而生，则一切杀劫苦缘，皆从烦恼增上而结。人我相重，恩仇海深，但谓此人杀彼人，不知自心杀自心。劫末之后，怨对相寻。拈草树为刀兵，指骨肉为仇敌。虫以二口自啮，鸟以两首相残。我佛同体大悲，视如一子，应机说法，为彼众生今乍免剑林铁镢之灾，犹未脱血路刀涂之债，亟宜猛省，回向佛乘。三细六粗，旋灭五阴之重担；六交十习，长超三毒之深坑。福以智严，土由心净。化毒雾为宝雨，转杀气为祥云。所谓挽劫运者，此也。
　　若乃时节因缘，有其多说：一者末流法宝忽玩易生，以是故先甲后庚，纡岁月以课其成要。一者此土众生刚强难化，以是故先号后笑，资丧乱以创其回心。又则执吝多端，欲贪为种，铜山钱埒，留待模金之中郎；白镪朱提，总付借财之车子。睹兹覆辙，破我悭囊，但舍贫女之一钱，即破微尘之千卷。又则劫运促迫，陵谷迁移，当藏师壬午；发愿之年；正贱子庚寅。吾降之候，岁更八十，运已千年。龙象销沉，凤麟遐举，经厂之琅函重闭，长干之蠹简犹新。惟此一丝，独悬九鼎，倘不及时整理，抑或任运凋残，惜矣劫灰，哀哉墨穴。慢舟先灭，良无待于月光；般若重兴，恐难期于南岳。又况经本五千馀卷，似阙二百有零。刻资三万馀金，今估二千以上。功惟一篑，事在合尖，共种善根，无忘嘉会。藏藏师未了之一愿，则四愿齐圆；转紫柏无尽之一轮，则三轮具足。挽法运即以挽世运，报佛恩亦以报国恩，行矣，上人勖哉！夫子听兹苦语，勿厌繁文。
　　【武林湖南净慈寺募建禅堂斋室延请禅师住持宗镜唱导文疏】
　　净慈无生愿公，法筵之伟器也，悼法祖之凌夷，悲山门之颓圮，誓众告佛，以兴复为己任，叙述唐宋以来兴替故事与发愿经营缘起，走其徒数百里，告聚沙居士曰：“兹山实永明智觉禅师结集宗镜之地。现国王身为大护法者，吴越文穆、忠献二王也。居士为佛法金汤，为吴越苗裔，愿于楮墨间放大光明，不独唱导四众，实天人眼目所冯依也。”居士炷香佛前，合掌赞叹曰：“善哉！善哉！五浊世中，三灾劫后，上人乃思扶衰起废，树大法幢，岂非甚难希有者耶？我闻佛法不违时节因缘，谶尚父于戍卒，为佛法作主者，法济也。谶永明于天柱，与元帅有缘者，韶国师也。于时禅学大兴，定慧延，入王宫，受戒义，解明律，龙象歙集，或分席说法，或神通应现。汉南小小国土，华严法界涌现。恒沙盖其君臣主伴，皆乘愿轮受佛敕者，与今日时节因缘，当复云何？石鉴锦楼，谁堪嘱累？赤髭白足，谁司记？”
　　上人之言曰：“沧桑密移，民不识兵革，是寿师无缘大慈所摄受。寿师常寂光中，未知作何证明，东山肉身血泪，开宝智觉尔时，为当破颜微笑，为复悲愍雨泪。上人具有天眼，更当再一勘辨也。宗镜一席谈何容易。汉南奉制，称其居吾国土，代佛宣教，心阔太虚，体包群动，人天善友，非师而谁？洪觉范以谓味其生平，如千江之月，研其说法，如禹之治水。孔子之闻《韶》，法镜岿然，一灯如线，荷担何人？补处何据？”
　　年来魔外交作，盲禅炽盛。吾尝作《武林报国院记》，闻谷塔铭憨大师真赞，不惜张拳努目，饶舌发挥。憨大师往莅三峰，勘别学人，亲侍巾瓶，备闻箴砭。今年七十老矣，虽复齿豁头童，故自眼光如漆，岂肯沓口岐舌，随流唱叹；上堂示众，不异登场；竖拂拈锥，浑如演戏，居然纂承佛印，弘绍祖庭，智觉于常寂光中，为破颜，为雨泪，应亦如前。所云云也，上人勉之哉！
　　悲愿坚固，机缘勃兴，飞楼涌阁，故当一弹指，顷移兜率于人世，智觉诸老亦必乘愿再来。为不请友，为大导师，有为因缘如浮沤，起灭何足道哉！居士身为穷子，财施法施，一切无有，庋册有莲池大师《弥陀疏钞》一部，谨函致土人，作宗镜开堂资本，仍遥寄一语普告四众苍天，苍天老居士唱导竟护法竟也。
　　【永定寺兴造募缘疏】
　　吴城永定寺者，经始于顾太守之舍宅，得名于韦刺史之题诗。至正重新，永昌传九皋之法席；永乐鼎建，备著衍少师之刻文。法无污隆，运有兴替。胡天水改作书院，岂非阐提江桃源，复此招提，又遭坏劫。
　　乃者惟密法师贯花飞锡，插草唱缘，画聚沙，假形像而说法；冰床雪被，罄衣钵以命工。诛锄草茅，粪除瓦砾，树宝殿于栋折榱崩之后，似涌灵山，焕金谷于风饕雪虐之馀。如来兜率，辛勤畚筑，次第经营，行将复五贤之俎豆。炳焕丹青，阐海印之法堂；牢笼缁素，功有同于累土。事必待于布金，清信士三山郑君等以是因缘属余唱导。
　　余惟此郡旧本吴都，三都九逵，伽蓝栉比；长街夹巷，兰若骈罗；道俗杂居，营建接踵，溯其利益，盖可指陈一者。通邑大都，红尘四合，摩肩击毂，白汗交流。族类烦滋，则贪嗔易种；风俗侈泰，则淫杀难除。斯庵蔼之奥区，即业殃之渊薮。于是精庐布列，梵宇参差。刹竿法幢，夹旗亭而拂路；咏歌呗赞，流以飞声。历落钟鱼，辉煌经像，庶使鸣钟鼎食，发深省于朝歌；魁刽市屠，回慈心于夜梦。迩者沧桑变革，运起市朝；兵燹侵凌，厄先都会。数当阳九，劫抵灾三。鬼烂神焦，出出每鸣。于宋庙往歌来哭，朱朱有验；于鲁巢欲挽劫波，须资佛力。惟诸佛菩萨涌现之地，为天龙神鬼拥护之区。风旱可以祓禳，刀兵易于消弭。
　　今殿宇重新之日，值介马甫息之秋，碧血青磷，乍收馀烬；朱门白屋，旋复旧观。金铺绣柱，甲乙更西，第之堂垣，木帐球门，庚癸聚东方之壁垒，茂苑之城如画，阊门之帆欲流。凡兹佛力之普存，岂非人天之加被。仗护世四洲光明之福德，允叶天休；考形家五纬生克之机祥，亦云无咎。愿我善友同耕福田，发欢喜心，施财施法。生不动国，供佛供僧。花云遍覆四郊，共依宝地甘露幢。高临三界，永谢刀涂。福不唐捐，语无虚诳。
　　【普德寺募修禅堂疏】
　　西蜀勖伊法师问公驻金陵城南普德寺，仪范霜肃，辨才云涌，讲《法华》、《楞严》、《楞伽》诸经、《唯识》诸论，如水泻瓶，如肉贯串。黑白四众，围绕倾听，心开首肯，叹未曾有。将开演《华严》宗旨，大转法轮。寺当颓圮后，禅堂数椽，上漏旁穿，军持漉囊，靡所栖止，寺僧自性发愿，劝募修葺，用以安谈筵客，众听请为侣导之文。余老归空门，栖心法藏，始笃信《华严》一经，经中之王，贤首一宗，教中之海，南之天台，北之慈恩，少林之心法，南山之律部，无不从此法界流，无不还归此法界。
　　昔者，康藏初宣，白光涌盖，清凉继演，景云停空圭峰，再讲□新疏，泰恭小师断臂庆法。今于后五百年说此大经，交映千门，融冶万有，岂非乘大愿轮作如来使，帝心以下诸祖从毗卢华藏中分身，冥加助佛宣化者与？如上功德，海墨难书，举要言之，略有其二：一则曰以挽末法也，二则曰以救末劫也。
　　云何为挽末法？大法垂秋，狂瞽交炽，盲禅魔民，弥天障日，不待月光出世，此世界几成墨穴矣。演若多晨朝览镜，迷头狂走欲令知。本头不失非，仍以明镜指之不可。今于中风狂易之时，演说图颂法门三法界、十玄门、大圆镜智，朗然中天，彼迷头狂走之人终不能出大圆镜中，将爽然自失矣。彼如剑叶林下，即伤人我。如舍支鼓，慈愍说法，药王储上药以疗病，海师具慈航以拯溺。佛种不断，非小因缘，故曰挽末法也。
　　云何为救末劫？五蜀众生，业因深重。堕地狱，苦历刀兵劫。马头火狗笼身而耕舌，封狐乳虎啖血而脍肝。四山来合，八苦交煎。历劫烧然，物销报尽，惟此华严，蠲除宿业，一偈能排地狱之苦，而况于人世间丑械枷锁，有不应声解散者乎？升天能止修罗之障，而况于小劫中炮车热铁，有不触手销灭者乎？宁风旱，弥兵火，回血涂，捞毒海，家持夜摩之偈人唱善财之歌，斯世之灰场，鬼国胥涌，现为华严楼阁，恒沙法施，莫大乎是。故曰救末劫也。
　　当知此世界无尽众生，无尽法师，演华严法界，自度度人，功德无尽。四众听者，一字染神，历劫不失，功德亦无尽。有人能施法财庄，严法筵供养清众，是功德与讲者听者永不唐捐等同。无尽居士炷香礼佛，说诚实言，人天八部，所共证明，有如不信，当拔吾舌。
　　【乾元道人祠屋疏】
　　於乎！天倾西北，地折东南。捐采芝服术之身，抱寝苫卧薪之痛。嗟南风之不竞，无救陆沉；抱明月而长终，居然冰解。文履善黄冠柴市，了宿愿于他生；陆君实紫服珠崖，现幻身于异代。骑鲸一往，犹祈帝命于寥阳；跨鹤重来，忍睹人间之杂沓。次上公之班列，终比玉晨；播十赉之宠章，尚纡金薤。修三间之老屋，悬一领之道衣。采首阳薇，媲积金涧之苍术；酌良常酒，侑华阳洞之白云。望美人兮溯洄，思夫君兮太息。
　　【为柳敬亭募葬地疏】
　　太史公《滑稽传》曰：“优孟摇头而歌，负薪者以封。”吾观汉人《孙叔敖碑》文，言楚王置酒召客，优孟前举酒为寿，即为孙叔敖衣冠，抵掌谈笑于其中，楚王欲立为相，归而谋之，其妻为言廉吏不可为。孙叔敖之子贫贱负薪，为之歌词以感动楚王，复封其子。此盖优孟登场扮演，自笑自说，如金元院本，今人弹词之类耳。而太史公叙述则如真有其事，不露首尾，使后世纵观而自得之，此亦太史公之滑稽也。嗟乎！孙叔敖相楚之烈，自若敖冒，荜路蓝缕之后，于荆无两。一旦身死，其子贫贱负薪，楚之列卿大夫，无一人为楚王言者，而寝丘之封，乃出于一人之口，则卿大夫之不足恃赖，而优孟之不当鄙夷也。自古已然矣。虽然，孙叔敖之身后而优孟可以属其子，假令优孟而穷，且无后也，楚国之人，岂复有一优孟为之摇头而歌者乎？士大夫恬不知愧，顾用是訾优孟，以为莫己若也。斯可以一喟已矣。
　　柳生敬亭，今之优孟也。长身疏髯，谈笑风生，齿牙，树颐颊，奋袂以登王侯卿相之座，往往于刀山血路、骨撑肉薄之时，一言导，片语解颐，为人排难解纷，生死肉骨。今老且耄矣，犹然掉三寸舌，糊口四方。负薪之子，溘死逆旅，旅榇萧然，不能返葬，伤哉贫也！优孟之后，更无优孟；敬亭之后，宁有敬亭？此吾所以深为天下士大夫愧也。三山居士，吴门之异人也。独引为己责，谋卜地以葬其子，并为敬亭营兆域焉。延陵嬴博之义，伯鸾高侠之风，庶几兼之。余谓梁氏生赁伯通之庑，死傍要离之墓，今谋其死，而不谋其生，可乎？平陵七尺，玉川数间，故当并营，不应偏举。敬亭曰：“此非三山只手所能办也。士大夫之贤者，吾侍焉游焉。章甫韦之有闻者，吾交焉友焉。闾巷之轻侠，裘马之少年，轻死重义、骨腾肉飞者，吾兄事焉，吾弟畜焉。”生数椽而死一坏，终不令敬亭乌鹊无依而乌鸢得食也。
　　某不愿开口向人，惟明公以一言先之。余笑曰：太史公记孟尝君客鸡鸣狗盗，信陵君从屠狗卖浆，博徒游生之所称引者，冶游则六博蹴鞠之流，豪放则椎埋臂鹰之侣，富厚则驵洗削之类，其人多重然诺好施与，岂龌龊茸，两手据一钱，惟恐失者？要离专诸，春秋时吴门市儿也，岂可与裒衣博带、大冠如箕者比长而较短哉？子姑以吾言号于吴市，吴市之人有能投袂奋臂、感慨而相命者，吾知其人可以愧天下士大夫者也。子当次第记之，他日吾将按籍而稽焉。

　　●有学集卷四十二
　　○赞
　　【观世音菩萨像赞】
　　我闻大士昔因地，从闻思修入三昧。佛劫文殊为证明，选择圆通为第一。拣却人天二乘机，唯取佛音而设应。音闻教体在此方，以是随机普摄受。众生往昔闻妙法，今现声名文句身。随顺世间屈曲声，种种音尘起分别。而今妙音了不闻，如耳聋人听伎乐，无闻无慧人中牛。诵帚多生钝根在，稽首妙音观世音。早以闻熏加被我，令我通达清净教。还于文句而悟人，一音普称十法界。闻修罗琴得解脱，二十五轮并圆通。单复绮互无差别，譬药树王愈偏病。如意珠玉随意与，瑜珈相应十七地，闻思修地具三乘。僧伽夜升睹史天，亲闻慈氏如是说。摄我妙入圆通海，了达殊胜三摩地。毗卢楼阁一时启，稽首观音观自在。
　　【关圣帝君像赞】
　　绝伦逸群，须髯奋张。虎臣赳赳，国士堂堂。勒蜀山之铁铭兮，昭回汉鼎；誓长沙之铜柱兮，离立扶桑。胡刀投而江沸，嗟玺出兮山芒。吁嗟乎！威震华夏，义薄昊苍。人心，天日，遗训煌煌。受佛付嘱，屹为金汤。肩护法之韦将，踵卫世之四王。人之钦公者以谓老瞒，褫魄蚩尤遁藏。龙章，冥锡，为帝为王。不知夫玉泉老衲，片语击扬。云中授记，刀下承当。夫是以断修罗趣，归选佛场。千秋万劫常依如来座，下领八部而齐三光。
　　【纪鄣嫠妇赞】
　　《左传》载：莒有嫠妇，莒子杀其夫，老托纪鄣纺焉，以度而去之。齐师至，则投诸外，齐人夜缒而登。莒共公惧，启西门而出。齐师遂入莒。考杜注，纺以度城者，因纺纟卢连所纺，以度城而藏之，以待外攻也。古者谓去为藏，去即藏也。壮哉！斯嫠以一老妇人敌怨国君，纺纟卢投绳，报仇所天，岂非节侠伟丈夫哉！莒嫠去华周杞、植妻未远，班固《古今人表》载二妇而遗莒嫠，刘子政《列女传》下及于弓人之妻、周郊之妇，而莒妇无闻焉。摩挲颂图名氏，翳然秋窗落叶，飒然感怀，作纪鄣嫠妇赞，赞曰：
　　莒嫠老妇，规报国君。连纺缒敌，莒子夜奔。女娃湮海，自悼其溺。岂若此嫠，殉夫仇国。孟坚失表，子政阙记。自非丘明，孰炳青史？茫茫宇宙，系此长绳，忠臣壮夫，盍缒而登。
　　【汉新城三老董公赞】
　　孔子成《春秋》后二百六十四年，项羽使九江王布杀义帝于郴。汉王兵至洛阳，新城三老董公遮说汉王，王曰：“善。非夫子无所闻。”于是为义帝发丧，袒而大哭，哀临三日，发使告诸侯，愿从诸侯王击楚之杀义帝者。董公之言出，《春秋》大义昭揭于天下，而羽之为乱臣贼子定，而天下之君臣父子定，百千万世之君臣父子亦定。礼曰：“臣弑君，凡在官者杀无赦。子弑父，凡在宫者杀无赦。杀其人，坏其室，污其宫而潴焉。”《公羊传》曰：“《春秋》君弑，贼不讨不书葬，以为无臣子也。君弑，臣不讨贼，非臣也。子不复仇，非子也。君弑，贼不讨不书葬，以为不系乎臣子也。”《春秋》之大法，记于《礼》，传于《传》，沈晦于战国亡秦，而楚汉之际，乃擘坼于董公。彼董公者，扶天枢，立地极，整人纪，其诸尼丘之耳孙，与其诸左丘明卜子夏之宗子欤？汉祖之夫子之宜也。生乎百世之下，遘君父之难不讨贼，不复仇，而复不忍自绝于臣子，虽董公若之何？盍亦祖而哭诸。谨作赞曰：
　　仁兽西至，彗星东布。《春秋》告成，乱贼斯惧。鲁壁自锢，秦灰方然，度周至汉，竹帛未宣。三分地坼，九江天高。羽杀义帝，如燎一毛。董公昌言，名其为贼。重瞳丧明，喑哑褫魄。缟素发丧，天人震惊。轧乾撼坤，肇造汉京。北军灭吕，渐台﹃莽。炎精不沫，四七重朗。陋哉小儒，矫诬录图。水精赤帝，指应汉符。堂堂正正，一言兴邦。为汉制法，实维董公。端门之命，岂不在兹。尼山缥笔，宝式凭之，伟矣斯人，儒者之雄。繁露后贤，敬孙瞽宗。《春秋》不亡，宇宙不圮。君君臣臣，父父子子。
　　【报慈图序赞】
　　壬寅冬，余八十馀生，中寒病足，翻《弘明集》远公与桓灵宝往复书问，至《沙门尽敬论》末简，覆卷，呜咽，既而思陶渊明不应征命，作《天子诸侯卿大夫士庶人五孝传》，实唯其时。远公以忠，渊明以孝，悠悠千载，孰有知两人心事，比而同之者耶？
　　灵岩退翁和尚既为其父母立传，香晨灯夕，有怀不忘，小师越祖，请画工为轮珠小影，曰《报慈图》。而退翁复为之序传称：
　　孝敏先生，奇伟节烈男子，每观《杨忠愍传奇》，罢酒，语子弟以忠臣孝子相劝励。乙丑八月，病卧江村，蚤夜呼愤而卒。庐山之叹，赘旒浔阳之悲，重萃斯人也，殆有旷世而相感者矣。退翁既而截断众流，长揖三界，而拳拳报慈，奉忠孝为正令，岂非以忠孝种性即佛种性，悲ê斯世多不忠不孝，作最后断佛种人，不惜号呼，告报与我。闻天帝与修罗战，观察阎浮提人，忠孝臣子为善多者，即天侣增威而喜，否则天众减少而惧。吾夫子著《孝经》成，曾子抱《河》、《洛书》，夫子簪缥笔，衣绛单衣，罄折向北辰，告备于天，天帝受佛付嘱，助忠孝，唯吾夫子知之，故告备焉。告备于天，即告备于佛也。世之儒者徒谓《孝经》为开宗明义之书，吾夫子告备之深意懵焉不察，崇佛乘者推远公执诤抗礼，树法门之城堑，不复悉其大弘誓愿，所以扶皇极而整人纪者。
　　余览《报慈图序》，奕奕心动，推其本而论之：大慧有言，吾虽学佛出家，忠君忧国，郁然与忠义士大夫等。凡我圆冠方屦之徒可以少知愧矣。谨作赞一章，不徒以讯僧史。赞曰：
　　流俗靡靡，如火消膏。忘君背亲，裨败相效。揭揭斯人，挺生蓬荻。天骨峻擢，荷担忠孝。诞生开士，出廛矢报。传写其真，图写其貌。广场剧戏，杯酒喧闹。尚方天高，西市鬼啸。覆杯击案，泣涕如瀑。病亟捶床，以死自要。岂无孤生，亦有九庙。肃肃素练，整整皂帽。如闻话言，如领谈笑。风生眉间，芒吐毛窍。灵岩法幢，宝网罗帱。千灯交光，十日并照。标榜忠孝，以愿以诏。不断佛种，如来所报。洙泗楼烦，竺坟鲁诰。日月耳环，嗤彼兀。勖哉儒门，逖矣声教。参商二星，终古长曜。
　　【远法师书论序赞】
　　东晋末，远法师在庐山，与桓玄书论往复，具在《弘明集》。暇日披寻，慨然见远公心事于千载之上，乃撰次而序之曰：
　　呜呼！晋室凌迟，凶渠煽虐，拥重兵而胁孤主，藐然视天下无人。顾独严惮远公，屹如元戎重镇，沙汰僧徒则曰：“庐山道德所居，不在搜简之例。”沙门尽敬，诘难八座，始而遗书咨决，未敢辄行。既而首出伪诏，尽寝前议。其为礼于远公也，至矣。公前后抗辞，一无鲠避，诃其劝罢道则曰：“迷而不返，将非波旬。”试娆之言酬其间，抗礼则曰：“南北不杂，恐有异类相涉之象。”危言激词，耿耿如秋霜烈日，玄终莫敢谁何？公羊子曰：“孔文正色而立于朝，则人莫敢过。”而致难于其君者，其远法师之谓乎？作《沙门不敬王者论》五篇，序曰：
　　咸康初，车骑将军庾冰详议沙门尽礼，至元兴中，太尉桓公亦同此义，论末书云：“晋元兴三年，岁次阏逢，于时天子蒙尘，人百其忧。凡吾同志，佥怀赘旒之叹，故因逑斯论云。”元兴三年，桓玄之永始二年也。逾年之间，奄有晋祚。寻阳降处，比迹陈留。乃大书特书曰：“天子蒙尘，人百其忧。”唱义军之先声，望乘舆之反正，何其义之壮、词之直也。书太尉桓公，表晋官，削伪号也。书晋元兴三年，黜永始并黜太亨也。此一字书法也。孟子曰：“孔子成《春秋》，而乱臣贼子惧。”千秋而下，习楼烦之《春秋》，有不骨寒而魄褫者，鲜矣。吾惜夫后之作僧史者，徒知执诤抗礼为撑柱法门盛事，而其深心弘愿整皇纲，扶人极者，未有闻焉，斯可谓痛哭者也。论始于明报应，终于形灭神不灭者何也？古今之乱臣贼子、肆无忌惮者必先有无君父之心，而后动于恶。其敢于无君父者何也？以其无报应也。其所以无报应者何也？以形灭而神灭也。神灭则无报应矣，是故神灭之论，古今乱臣贼子护身之符印，而无父无君衅鼓之毒药也。玄子问遣拨应其篡弑之根芽乎？远公之答区明罪福，其伐炙之株穴乎？凶德不改，罪德贯盈，于是乎奋笔作论，以形灭神不灭者终篇，用以著凶逆之萌条，影响之报以正告于万世。
　　呜呼！公之心亦良苦矣哉！今年壬寅，余年八十有一，实元兴三年甲辰后之千二百五十九年也。回环展读，涕泗横流，谨再拜而作赞词曰：
　　吾闻远公讲《丧服》于雷次宗，授《诗》义于周续之，考夷斯论，笔削在兹。诛僭逆以大义，彰报应于微词。盖经来以后，竺坟鲁诰典要，咸总萃于斯，吾将祀诸瞽宗，奉为儒林之大师，不亦宜乎？
　　【寒松斋词翰卷赞】
　　《寒松斋词翰》一卷，嘉靖中薛君采、陈鲁南、蒋子云诸公为顾英玉先生作也。先生自河南副使中谗归秦淮，居旧庐之东偏沿街小楼，广不逾丈，坐卧其中，训蒙童数人以糊口。客至，从邻家乞火煮茶。有相好者，沽酒对酌，瓶罄辄罢去。尝绝粮，东桥公馈斗粟，不肯受。以寒松名其斋，乞人为诗文而自叙之曰：“寒松斋者，自砺之名也。生平鲠介，颇能自信。年逾四十，沟壑见逼，恐不能自坚，流为小人之归，故自砺曰：今日寒矣，天地冻塞，汝当为寒松之荣，毋为靡草之死。”
　　晚年穷益甚，好痛饮，以病酒死。先生殁后百有馀年，余过其曾孙梦游，循览斯卷，先辈风流，婉约如在。既而读自砺之辞，为之目张骨悚，萧然抠衣起立，而乃再拜而为之赞。赞曰：
　　人生百年，驹隙迢迢。桑榆失得，曾不崇朝。方其矜饰，媛姝修容。春风在面，近前发红。及乎潦倒，踯躅触藩。搔头龋齿，垂白倚门。所以志士高举自砺，亭亭孤松，落落天际，凄神清骨，琢冰积雪。鞭我衰晚，保此明哲。壮谢鸿逵，老师兔园。比玉名栗，知松在寒。士各有志，吾自乐此。如其苟生，宁以醉死。抚卷振衣，清尘ㄙ霭。松风谡谡，其人斯在？
　　【王侍御遗诗赞】
　　先儒有言：诗人所陈者，皆乱状淫形、时政之疾病也。所言者，皆忠规切谏、救世之针药也。文中子评六代之诗，立纤夸鄙诞之目，为狂为狷，有君子之心者数人而已。今天下之诗盛矣，联翩丽藻，皆归于骈花斗草，留连景光，而诗人之针药无闻焉。
　　新城王侍御讳与胤，字百斯，故大司马象乾之从子，方伯象晋之次子也。中崇祯元年进士，选翰林院庶吉士，出为御史，抗疏忤时相，闭门养父，清斋礼佛，禅观如道人。甲申三月，涕泣不食，再拜与父诀，篝灯拒户，与其妻于孺人、子士和，皆自缢死。从子士祺刻其遗诗二十馀卷，皆奉使关陇之作。其词约以则，其志哀以思。悲民穷，悼国蹙，愀愀乎如不终日，何其忧也！巢车跃马，捣阗颜，踏贺兰，又何壮也！呜呼！侍御忠孝逼塞，誓报国恩，不肯借逾河蹈海之名，少自解免，此鄙夫乱世、忘君背国者之针药也。攒眉扌益臂，忧天悯人，肝鬲轮，声泪咽塞。其为诗则夸人纤儿、浮漂嘈者之针药也。忠臣志士，声烈蔽天壤。片言只字，流落人间，人咸以为弘演之肝、苌弘之血，有不肃然改容，泫然零涕者乎？季札见歌郑曰：“美哉，其细已甚，是其先亡乎？”解者曰：“美者，美诗人之情也。先亡者，见其匡谏意微而知其国也。”余读侍御遗诗，感诗人之意，恻恻然捣余心焉，遂捧笔为之赞。赞曰：
　　丰山九钟，是知霜鸣。匪钟则鸣，惟霜之清。公心忧国，冽如秋霜。陇首殷忧，先几告祥。铜山既崩，子母征应。明灯整冠，湛然致命。遗言危苦，孤桐玉律。吟龙戛石，梵猿敫月。浩歌悲笑，雷风交加。虫豸不蛰，象华其牙。榛苦塞路，河汾不作。敬采斯文，以识针药。
　　【小周郎画像赞】
　　碧绡蒙头兮白羽插腰，雄姿英发兮指论交。铜雀春深兮赤壁烟消，谁哉紫髯兮分汝小乔。
　　【雪夜访赵普图赞】
　　六花蔽天，六飞拥户。君臣主宾，夫妇酒脯。杯盘江口，匕箸疆宇。命将出军，削平下土。鼻鼾旋息，帝已腐。蠢尔契丹，谁予敢侮。雪霁日出，万国有主。伟矣书生，韩王赵普。
　　【阁学文文肃公画像赞】
　　麒麟一角，蔚为嘉祥。状元宰相，峨峨。德隅义质，冬日春阳。正色谠言，栗玉严霜。怪鸱谗虎，畏惮角芒。坐不暖席，中书之堂。天不遗，人之云亡。星纪氵存更，天地沧桑。潞公惜，不逮元之休盛；比信国幸，不睹德佑之尽伤。公神上升，将仍抱端门之书；执简以侍帝侧，抑亦流星旄及。雷车属招，摇勾陈而方攘。於乎！顾瞻画像，神彩扬扬。长身山立，修眉剑张。手疑动而拱揖，口欲吐其铿锵。嗟彼世界，觌此冠裳。沾衣举衽，不自知其泪之浪浪也。
　　【大司成开之冯先生画像赞】
　　神净而妙，貌古而泽。萧闲自在，虚室生白。子镏子所谓客气既尽、妙气来宅者耶？寻香欲阑，弄笔告寂。曳杖敞神，放箸遗迹。是芙蓉城，是莲华国。公已游戏一如，而我犹比量离。即是以拜瞻遗像，徨太息。典型依然，杖函胡隔。如无色界天之泪，细如天雨，忽不自知其沾臆也。
　　【阎宁前画像赞】
　　幅巾褒衣，步雅视祥。夷考其垂鱼委，济济跄跄。斯公之雅颂庙廊，厉坊表函文章，佩韦弦而修珩璜者耶？披襟奋袂，立栗趋翔。旋观其法冠豸服，昂昂。斯公之﹃力边疆，教背嵬环武刚，犁肃慎而埽扶桑者耶？全辽金瓯，渝关金汤。谁隳戎索？谁坏堵墙？急杵捣胸，危柱促肠。身虽闲而忧，口已含而视长。瞻公遗像，整容肃揖，不自知其清泪之渍裳也。
　　【王烟客奉常像赞】
　　穆穆文肃，配食清庙，衮衣介圭，即图周召。英英太史，鳌禁继出。麻纸方新，巾香犹郁。奉常世美，有光厥绪。天球河图，恒在东序。惟明有臣，惟王有子。奉璋峨峨，是茂是似。武颂丰芑，成诰梓材。高曾乔木，有人矣哉！铢衣拂石，沉灰填海。幅巾道衣，一床未改。西庄辋川，芍圃兰亭。人之视之，右军右丞。秋槐吟孤，誓墓心苦。顾瞻周道，泣涕如雨。澄怀观水，熏心染香。不起于座，刀齐尺梁。我怀斯人，菰烟霞露。穆如清风，拂此毫素。
　　【吴节母王孺人赞】
　　孺人王氏，世虞山右族，嫁吴文恪公十世孙士杰。崇祯初士杰挽漕，殁于燕，母年二十有三，抚三子皆成立，今年六十有六，官长咸旌其门。少子历能诗，有闻。请余为赞，赞曰：
　　蚩蚩生民，裸虫之长。惟节与义，为纲为纪。五季之乱，有王凝妻，能断一臂，以捍四维。虞山之王，吴寡高行。殉夫截发，育子并命。雨血赭地，风毛白天，海水横飞，冰玉凛然。横目咸嗟，反臂斯喟，拂庐之长，望尘膜拜。鸟给戴胜，鸾歌女床。扶木之交，十日煌煌。菜畦晨汲，兰陔夕采。玄芝晔晔，朱萼蔼蔼。绰楔翼如，天咫匪遥。旧史作赞，敬告清乔。
　　【陈昌箕画像赞】
　　余未识昌箕也，而畴昔之夜忽梦见之。丰颊渥颜，高颧秀眉，席帽欹斜，短褐衤离。相与握手道故，酌酒赋诗云：
　　自北而返棹，嗟逝者之如斯。樊楼之灯火如梦，曲江之蒲柳无遗。既班荆而慷慨，复攀树而迷离。俄而朱旗殷天，白羽纷驰。慨然投笔，挥手告辞。据马鞍而草檄，磨盾鼻以横飞。当斯时也，眉目雹闪，耳后风披。飞扬蹈厉，非复媛姝秀嬴之文儒也。梦将觉，有人告曰：“鸡鸣喈喈，风雨如晦。吁嗟乎！昌箕未见，君子云胡弗思？”越一日，昌箕书来，以画像索赞。余既于梦中识昌箕，遂援笔而书之。
　　【周安期画像赞】
　　呜呼！此吾友安期之遗照也。神情萧爽，笔力兀。才兼数器，中怀孤调。或就肆而阅书，或危读而持钓。或抠衣而徐谈，或掷帽而大叫。伸纸奋笔，飒飒如春蚕之食叶；得意高吟，落落如梵猿之夜啸。惜哉斯人，终老蓬ワ。回心净域，西向而笑。般若因依，薰香染妙。毒鼓必发，灰豆终ㄡ。依紫柏以南询，访启明之东庙。斯人斯愿，我知其尘尘劫劫，不与劫石而俱烧也耶。
  </div>
  <div class="pagination">
   <a href="牧斋有学集_page57.html">
    上一页
   </a>
   <span>
    ...
   </span>
   <a href="牧斋有学集_page53.html">
    53
   </a>
   <a href="牧斋有学集_page54.html">
    54
   </a>
   <a href="牧斋有学集_page55.html">
    55
   </a>
   <a href="牧斋有学集_page56.html">
    56
   </a>
   <a href="牧斋有学集_page57.html">
    57
   </a>
   <span class="current-page">
    58
   </span>
   <a href="牧斋有学集_page59.html">
    59
   </a>
   <a href="牧斋有学集_page60.html">
    60
   </a>
   <a href="牧斋有学集_page61.html">
    61
   </a>
   <a href="牧斋有学集_page62.html">
    62
   </a>
   <a href="牧斋有学集_page63.html">
    63
   </a>
   <a href="牧斋有学集_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
