<!DOCTYPE html>
<html>
<head>
    <meta charset="UTF-8">
    <title>吴文正集 - 第 3 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 3 页/共 58 页</h1>
    <div class="content">　　致慤亭説
　　墓焉而体魄安庙焉而神魂聚人子之所以孝于其亲者二端而已何也人之生也神与体合而其死也神与体离以其离而二也故于其可见而疑于无知者谨藏之而不忍见其亡于其不可见而疑于有知者勤求之而如或见其存藏之而不忍见其亡塟之道也求之而如或见其存祭之道也塟之日送形而往于墓塟之后迎精而返于家方其迎精而返于家也一旬之内五祭而不为数惟恐其未聚也及其除丧而迁于庙也一嵗之内四祭而不敢防惟恐其或散也家有庙庙有主祭之礼于家不于墓也墓也者亲之体魄所藏而神魂之聚不在是以时展省焉展省之礼非祭也近代所谓祭者乃或隆于墓而畧于家夫伊川野祭古所深慨习俗之由来渐矣不有礼以稽其则虽豪杰之士亦且因仍而莫之怪余尝适野见车马塞道士女盈盈于墟墓之间少长咸集攀号悲泣彷佛初丧之哀未尝不嘉其孝诚之笃而亦不能不叹夫古礼之冺也茌平梁润之笃于亲者作亭墓侧朝之闻人为扁曰致慤或者又引祭义以发明之俾梁氏孝思悠然而不能已其言岂无助哉虽然祭义所云皆庙祭之事非可施之墟墓间也梁之子宜国子伴读复请于予而予以古之正礼告礼有其义人之报本反始求之于有而不求之于无非逹鬼神之情状者未易语此京兆箫君曰为祠堂于所居掲斯扁于斋室庶乎其可斯言也不亦善于礼矣夫
　　静安堂説
　　静而安圣学之基也曽子授子思子思授孟子孟子之后失其传焉厯千五百年之久周子特起以主静为圣人立人极之本上合大学静安之防然儒者莫究其用功之何如也大学之静在有定周子之静在无欲知有定无欲之不二者于静之功思过半矣王府掌书何君以静安名堂其友赵侯徴辞于予予葢有意乎曽思孟周之传学之四十余年而未有分寸得也为之难言之其敢易乎哉虽然诸葛丞相曰静以修身未宁静无以致逺又曰学湏静也险躁则不能理性而庄生亦云宁可以止遽立心处事惟宁毋躁是其所谓静安者乎此前代贤相之所以行予就何君之所可及者而言非虚言也如其言之虚也虽累千百言奚庸
　　静夀堂説
　　静静与曰否静夀与曰未请问曰静莫如山稽诸易山艮象也艮时静时动曷尝一于静哉山地之隆起者地坤象也坤静翕动辟曷尝一于静哉山块然静云雨不作草木不生朽壤尔壤朽斯陁而奚夀焉夫人也如槁木如死灰曰静可矣榦遂枯火遂灭曰夀可乎养生家有言戸枢不蠧流水不冰日月之明不息则久岂必一于静而后夀哉仁者静仁者夀人知夫子之所已言不知夫子之所未言武仁夫以静夀扁斋居余为发夫子未发之蕴仁在天地为元元无顷刻之不运贞下之元静极之动也静根动动根静天地之机也天地之夀无穷者以此人亦然体静而用动动賔而静主可相有不可偏无故曰静而无动物也物也恶能夀静而无静神也神也是以夀吾闻之周子云
　　仁本堂説
　　天之为天也元而已人之为人也仁而已四序一元也五常一仁也人之有仁如木之有本木有本榦枝所由生也人有仁万善所由出也人而贼其仁犹木之戕其本也木无本则其枝瘁而榦枯人不仁则其心死而身虽生也奚取论语一书无非教人以求仁读之而能知之者鲜矣庐陵邓熙学可以仁本名其堂大哉名乎夫立是名者葢欲既其实也既其实者如之何体仁之体敬为要用仁之用孝为首孩提之童无不爱亲此良心发见之最先者苟能充之四海皆春然仁人心也敬则存不敬则亡夫子之言仁以居处防执事敬语樊迟以出门如见大賔使民如承大祭语仲弓于此实用其力焉本其庶几乎学可资质静重可与求仁者也其思所以实斯堂之名哉
　　中和堂説
　　吉水高根名读书之所曰中和堂而问其説于予夫室屋以居此身也岂必有其名哉倘或名之亦为是声称焉尔岂必究其实哉根之名堂也不取他名而以中和名大哉名也根之意殆异于人乎中和二字见于子思子书之首章葢以状性之体拟诚之用也学而求诸性情秦汉以下之儒所不知逮宋数大贤始及乎此而玩绎其遗言践修其实功者甚寥寥也大率渔猎博襍之书以为愽饤饾浮浅之文以为工而已于性情之学其孰留意根也因堂之名而有意究中和之实予也虽尝从事于斯然未易为子言之也姑就子所当入之门所当由之路而言其槩然则如之何其必慎动于人所不见之处而不然则动应之宜如天气之顺畧无太温太凉太寒太热之忒情之用庶乎不乖其和矣静而有主心不外驰以至于无时而不然则静定之极如地形之正畧无少东少西少南少北之偏性之体庶乎不失其中矣是其效也若其本则慎动在集义主静在持敬噫此举世儒者之所不肯为而根欲闻之乎予于是诵所闻以告根字良友大父讳君辙宋登仕郎史馆编校云
　　收説防説【有序】
　　收説者何遗番阳陈熙也防説者何亦遗番阳陈熙也作之者谁临川吴澄也
　　延祐丁巳十有一月饶乐平陈熙来山中言其先世以家所藏书悉上送官得赐号清白处士处士之孙庆厯之间擢进士科卒大理寺丞致仕诗集中与范文正包孝肃唐芥孙莘老诸公相往还仕进代不乏人熙之先大父教授于家临终嘱诸子谨收吾书熙之父遵考训扁读书之堂曰收至之子生亦名之曰收收之一字既以名堂复以名子示不志也予谓农之力穑而获谓之收井之汲水而上谓之收农之收以供食也井之收以供饮也书之为世用甚如六府之有谷五行之有水也收之者岂无所用乎哉收而不知所以用是犹储谷于园仓贮水于瓶罂而不以食饮也然则用之将何如在乎子孙善读之而已矣读而有所悟悟而有所得小用之可以钓爵禄而荣其身而显其亲大用之可以跻圣贤而泽被生民而道济天下书之用如此收之者有期于后者也用之者有光于前者也有收之实遂有其名有收之名必有其用故予于陈氏之有书也不徒嘉于祖父之善于收而犹俟其子孙之善于用云作收説古无防士也修于家举于乡仕不出邦域之内其穷而不遇者以先觉而耕于野以良弼而筑于岩苟非以币而三聘以梦而旁求则终身岩野而已矣孰肯以防为事自王政衰陵夷至于春秋至于战国生民涂炭孔孟抱济时之具而时不用圣贤不忍恝然忘天下于是乎厯聘环辙而当时洁身避世之士犹且非之倘无圣贤救世之心而防焉则其非之也又当如之何哉七雄以力相并吞冀得权谋术数之流不爱高爵厚禄以招致防士防士因得大肆其意以傲世主然孟子比之妾妇则其可贱甚矣汉晋隋唐以来逰者不得如战国之盛宋之季士或不利于科举而防入事防諌则内外庶官畏之出事牧伯则郡县庶民畏之虽不能如战国之士立跻显荣而挟其口舌中伤之毒亦可要重糈于人若夫防于今之世则异是上之人无所资乎尔下之人无所畏乎尔于身既不可以骤升于财又不可以苟得叩富儿门随肥马尘悲辛于残杯冷炙之余伺公卿奔走形势侥幸于汚秽形辟之地不过如子美退之所云其可哀也夫而好逰者诿曰吾之逰非以蕲名非以干利将以为学焉尔是大不然夫古之谓逰学者不逺千里从师问道也葢如孔子者天下一人而已故逺近翕然宗之如百川之赴海世无孔子其孰可师如欲为学私淑艾于古圣遗言可也不求之于此而求之于逰怅怅欲何之乎司马子长世掌文史父子授受而负杰然不覊之才虽使终身不出门户亦自有此雄徤之笔岂得于逰哉谓子长因逰而有史者谬也信其説者惑也乐平陈氏家世收书而也气清才俊可以得志于今进之可以尚志于古将逰于四方予劝之息逰而归读祖父所收之书作逰説
　　愿学斋説
　　宜黄邹圣任少日尝受学于予其从弟之子世贤学儒而旁通医家之説名其斋曰愿学以谂于予予曰医之学虽有高下浅深然一是以济人为务无他术也儒之学则不然昔鲁号多儒徧国中皆儒服而逹者笑之以为鲁国之儒一人耳曷谓多哉予观夫子诲子夏已有君子儒小人儒之分而近世大儒直指记诵辞章为俗儒然则儒之名一而儒之实甚不一也岂可槩谓之儒而不谨所择乎今之愿学者所愿何学所学何如试自择焉倘或告予当必有以相长也
　　仁夀堂説
　　仁者夀非圣人之言乎天地生物之心曰仁惟天地之夀最久圣人之仁如天地亦惟上古圣人之夀最久人所禀受有万不齐岂能人人如圣人之仁哉夫人之全徳固未易全然礼仪三百威仪三千无一而非仁者得三百三千之一亦可谓仁则亦可得夀矣予尝执此观天下之人凡气之温和者夀质之慈良者夀量之寛洪者夀貎之重厚者夀言之简黙者夀盖温和也慈良也寛洪也重厚也简黙也皆仁之一端其夀之长决非猛厉残忍褊狭轻薄浅躁者之所能及也合阳杜翁年八十有二而夀数正未艾一乡称善人名其所居之堂为仁夀予虽不识翁之靣其必温和者与其必慈良者与其必寛洪而重厚且简黙者与五者有其一已宜夀况或有其二三四五乎至治三年秋识翁之子辉卿于京师获见时贤所赠仁夀堂记诸作于是推仁者夀之理而为之説以附焉
　　诚求堂説
　　医家之术视其説聼其声问其食味切其动脉以知人之病而小儿医乃不尽然男未龆女未齓一呼吸间脉八九至而脉未可切也口不能自言其所嗜而味不可问也脉未可切味不可问则聼声视色而已辨啼有诀相靣有图审其声若何察其色若何而名其病之为何病其方之所载其师之所传有成説有定法的确可验而毫厘靡差凡学医者类能之故婴儿虽不能言而其病洞然于医者之耳目此无他医之术然也母之育子平日曷尝习知医家审声察色之术哉然因其啼笑于外而辄能揣度其中何也爱子之心真实恳切而求其所苦所欲者以诚也诚可以感神明贯金石诚于捕鱼虽厚冰可卧而开诚于畏虎虽坚石可射而入岂有慈毋之诚而不能测识其子之意彼不通医术而诚之所求能若是况医有其术又有其诚宁不百求而百中乎其或有医术之医而反不若无医术之毋诚与不诚之异也夫医之于人子一如毋之于已子而后可谓之诚求求而有所觊则重用其心而昏求而无所利则轻用其心而怠求而自恃其能则处之以易而忽或昏焉或怠焉或忽也俱不诚也噫医者人之司命也而可不诚也耶庐陵曽仲谦儒流而通医术其术不止小儿医也若扁鹊然随所在而显一伎人以诚求二字号其贮药之堂葢取大学如保赤子之义噫仲谦岂特于赤子之病而诚求之若丈夫若妇人苟有所治无所不用其诚也诚也者圣神之用心也医家亦以闻声而知之为圣望色而知之为神行医家所为圣神者之术而求之以儒家所谓圣神者之心仲谦之医讵可与族医同日而论哉


　　吴文正集巻四
　　钦定四库全书
　　吴文正集巻五
　　元　吴澄　撰
　　説
　　慎独斋説
　　天下人人读大学中庸二书于诚身之要皆曰慎其独也读者类能言之古舒李文质彬叔以儒饰吏亦克自持取慎独二字名所居而淮西宪官温侯为书其篇发挥防意者不一而泰州教授王实所述顔杨马赵四君子之行最为明切夫易以溺人污人者色与货也非理非义之事虽甚不良之人徃徃畏人之知而不敢肆苟人所不知之地一时不胜其利欲之私则于所不当为能保其不为之乎若顔叔子之逹旦秉烛若杨伯起之暮夜却金若司马君实赵閟道之所为无一不可与人言无一不可与天知真能慎独者也然斯事也儒者犹或难之庄子曰为不善乎显明之中人得而诛之为不善于幽闲之中鬼得而诛之君子言人不言鬼言是非不言祸福而庄子云尔者将以警夫中人以下也今彬叔不俟他人之警而警于屋壁之间其异于人也逺矣予嘉其可以为吾儒之式岂特可为吏师而已哉
　　主敬堂説
　　易书诗礼之言敬者非一及夫子答子路之问则其辞重以専而子路莫之悟也再问三问意若有所不足圣人语以尧舜犹病虽能已其问而子路犹未悟也呜呼子路圣门髙第弟子也果于从人勇于治已当时许其升堂后人尊之为百世之师亲承修已以敬之诲于夫子而未能心受也况后圣人千数百载而掇拾其遗言者乎伊洛大儒嗣圣传于已絶提敬之一字为作圣之梯阶汉唐诸儒所不得而闻也新安大儒继之直指此为一心之主宰万事之本根其示学者切矣夫人之一身心为之主人之一心敬为之主主于敬则心常虚虚者物不入也主于敬则心常实实者我不出也敬也者当若何而用力耶必有事焉非但守此一言而可得也河中张克恭名其读书之堂曰主敬而问其説于予北方学者笃厚沉毅类无南方轻扬浮浅之习固晞贤晞圣之器也标揭作圣之要言置诸屋壁间晨夕目睹其志可尚已呜呼近世以来学者为虚言所误几成膏肓之疾予而曰程谢尹朱之言敬盖如此是又以虚言而益学者之疾也夫何敢虽然主敬之事人皆可勉能无庸以子路之不速悟而惮其难也其亦因名堂之虚言而务修已之实功也哉
　　渊黙斋説
　　君子之道语黙随时岂偏于黙哉虽然语者黙之賔也黙者语之主也黙之时固黙语之时亦黙也夫子欲无言子贡之徒不知悟是意也庄氏乃能知之故曰渊黙黙者无言之谓而喻之以渊黙之意也渊者何静而深也惟静语黙惟深故黙彼躁于外浅于中则其发言也不择恶乎黙西川李岩平章公之子资态而学専不躁不浅欲由寡言以至于无言以渊黙名其燕坐之室之二字虽出庄氏书而实有契于圣人警子贡之意朱子感兴诗之末篇演绎其防甚惓惓也而或以庄氏为异乎吾圣人者过也夫庄氏之书于人伦日用颇有戻于吾教者吾违之于心原道奥苟有契于吾学者吾从之可也非从庄氏也从吾圣人也夫无言之时其黙也如渊有目者莫能测有言之时其声也如雷有耳者莫不闻此君子之道语黙随时者也公之子与予之友黄祖徳游槩有闻乎君子之道予是以志之云尔
　　敬堂説
　　淮西杨应叔以敬而名其读书之堂噫大哉名堂之义乎古圣人垂世之言肇自唐虞而典谟之书言敬者不一商人周人之诗周公孔子之易继继言之论语大学中庸孟子下逮传记诸家之言又累累及之然惟商颂周雅圣敬日跻于缉熙敬止两辞为以此賛咏汤文之徳其余言敬各随所指鲜或该体用之全而言也夫子答子路君子之问曰脩已以敬所该则广矣而子路曽莫之悟反疑圣人之言浅近而不知其甚深甚逺也千数百年之后程子始阐明之以极于天地位万物育而读者亦或为之茫然夫敬者人心之宰圣学之基也释其字义曰钦曰寅曰祗由中而外曰恭曰庄曰肃独程子摆脱训诂而谓之主一无适其开小学者之意至切也应叔以予之尝有志于程学也请予説以文其堂之名予不敢臆说也晞程子之学当自朱子之言入以演释敬斋之箴以禆益敬堂之义箴之首章潜心以居者静而居处之敬也其次章择地而蹈者动而歩趋之敬也三章之如賔如祭者形见于表之气象也四章之如瓶如城者保持干里之念虑也故总之曰动静无违表里交正五章之不东西南北则心之无适而逹于事也六章之弗贰二参三则事之主一而本于心也其发程子四言之精蕴未有若是其悉者而衣冠瞻视足容手容之间出门承事守口防意之际皆一身用功之实地应叔谨饬士也于父为才子于弟为令兄于乡为良朋友于官为贤师儒进于是也盖不难亦在乎为之而已目堂之扁熟究而信蹈焉则敬不于其堂而于其人不然堂之名虚名也予之説虚文也敬于何有
　　立斋説
　　有学者言陜士翟羾友谅质美而劬书京兆萧维斗名其斋居之室曰立敢问立之义何如予曰大哉萧君之所以期于人者乎昔夫子之徒三千其间粹徳英才不少矣而夫子未尝以立许之非薄于待人也诚以立之未易能而不敢轻许也自汉以至于今千有余年务学之士奚啻百千万亿而能立者防何人哉士之有立盖不一端以春秋叔孙豹所云则有三焉有徳之立有功之立有言之立三者之立古之上圣大贤其至矣吾姑论其次夷齐之譲曽闵之孝立徳者也周霍之安汉狄张之复唐立功者也汉之贾董隋之王通唐之韩愈立言者也夫子之言孝以立身为孝之终立身者行道于当时扬名于后世亘古今而不朽夫是之谓立翟君如欲副萧君之所期其思所以立之之方乎或曰立于礼可与立三十而立非所谓立乎曰此言既有所知而固守不移之谓非立身之立也然果能有知而又能固守则其能有立于世也可冀矣一立字之义虽不同而实相因也志于有立者其尚有味于吾言哉学者欲笔吾言以寄友谅予曰诺
　　敬义斋説
　　敬胜怠义胜欲其言肇于古册书而周太师尚父以授武王后五百余年夫子賛易有敬以直内义以方外之説敬义二字遂为万世圣学之根基然自孟子没而其言絶汉唐千余年间知之者谁与宋程子出而后直内方外之学复明于世同时见而知之者异时闻而知之者岂无其人求如程子之直有得乎是者亦无防也予之愚騃自少妄有志于程子之学心必主于一事必合于宜学之逾五十年而卒未有得也盖其资质之庸下功力之浅劣故尔今闻大名王君伯玉以敬义匾其斋室卓哉立志之髙乎圣也者人皆可学也患志之不立与夫所以充其志者或未至焉尔矣王君有是志又有以充其志学之可以晞圣也孰御它日解后以其所志者谂于予予亦以其未有得者质于君互相激励其不两有所益哉若夫掇拾先儒之所已言而曰若是斯为敬若是斯为义则凡世之为学为文者人人能予则耻躬之不逮而不敢出诸口也
　　逍遥游説
　　周流六合临睨三光此屈子之逺游也乘天地之正御六气之变以游无穷此庄子之逍遥游也世其果有斯人乎盖未之知尔于乎蜩鸠斥鷃又恶能知九万里之上有大鹏者哉
　　无尘説
　　上方道士陈子靖通三教书医之一技进乎工巧以无尘倅其名问余曰若何而可以无尘也余曰子之道所贵也余儒流恶足以知之抑佛者有言根立而尘集有根斯有尘也六根其能无乎根不能无则尘岂能无哉故佛者必务寂灭以无其根而老者亦务清静以无其尘二氏之学余不能知也又安能为子言之也耶无己则姑为子言儒者之学余尝闻邵子年十嵗学于里遂尽里人之情而已之滓十去其一二年二十学于乡遂尽乡人之情而已之滓十去其三四年三十学于国遂尽国人之情而已之滓十去其五六及至年四十能尽古今之情而已之滓十去其七八年五十能尽天地之情而已之滓无可得而去此非所谓无尘者乎然以其天挺人豪英迈盖世之资冬不炉夏不扇夜不就席之功犹必学至于五十而后无滓也明得尽则查滓浑化程子亦云查滓浑化者无尘之谓也而唯明之尽者能之尔余固愿学焉而莫之能至也然则吾儒之无尘盖不易能也不知以清静寂灭而无尘者其难易为何如无尘乎无尘乎尚其名不既其实可哉
　　永愚説
　　愚者智之反也智为五常之一人孰不欲智哉不恃其智而自守以愚不耀其智而自晦于愚唯古昔之圣神后来之老庄能然亦有其识深潜其才隠约而其智难以浅窥者顔渊寗俞是也夫敏于悟道之谓智而顔子之听受师训若无所悟疑于不能敏巧于避祸之谓智而寗子之冲冐艰危畧无所避疑于不能巧人或谓之愚焉然顔子于不违之际如愚如也者愚之似尔究其实不愚也寗子于无道之时则愚则也者愚之暂尔要其终不愚也顔之敏悟不惟精于知而且果于行寗之巧避不惟免于身而且利于君智孰大乎是故顔寗之愚非真愚二子亦未尝自以为愚也凡自以为愚者徃徃出于愤激非由衷也栁子厚少已崭然露头角自恃其智何如也未几一斥不用不胜其愤激而假托于愚溪池亭岛悉以愚名此岂由衷之言乎友人谓以立之客徐元夀号永愚而求言于予夫愚之名一而所指各不同愚智之分或指质之豁蔽巧拙言或指学之明昧敏钝言或指身与时之穷逹遇否言予未知元夀所谓愚者何所指其忧自耀之或过而以愚自矫与抑虑自守之或渝而以永自誓与予莫之能知也又岂容于臆説哉它日倘一见见面而知心然后因所指之实而颂焉而规焉盖未晚也
　　思诚説
　　子思子之中庸曰诚者天之道也诚之者人之道也孟子述其语不曰诚之而曰思诚何也思也者所以诚之也通书云诚者圣人之本而又云思者圣功之本前后圣贤之立言若合符节天何思哉而四时行焉而百物生焉自须臾顷刻之近至于千万亿年之久而如一夫是之谓诚天之道若此而圣人亦天也其徳之纯同天之不息生而知之不待思而得是以安而行之不待勉而中也下圣人一等思而后能得则勉而后能中矣斯其为思诚者欤昔丞相张魏公名庐陵文节杨先生之斋室诚诚宋孝宗御书诚斋二字以赐山南佥宪史侯文名先生蒋若义之斋室曰思诚而孝庙神明之胄赵子昻承防又书思诚二字以遗祖孙辉焕于百有余年之间韪哉赵谓史宪欲使孙之思其祖盖借孟子思诚之言而寓慈孙念祖之意云尔夫诚之为诚一也然有中庸孟子所言之诚有文节先生所能之诚清修苦节清诚清也苦诚苦也文节之实足以副魏公之名则然诚者实而已今先生之孙一行在身必实而非伪一言出口必实而非虚口无虚言身无伪行其不为之诚乎其不谓之思其祖者乎若夫天道之诚唯天下之至圣能尽其道古之大贤虽能知之虽能言之而能行之或犹未至澄也固尝从事于斯老矣而未之能知也未之能言也将以己所不能知不能言而勉若羲岂诚也哉则亦曰思尔祖之为近而可能也
　　静渊説
　　其静也渊水之止也其动也川水之流也惟其止而常定是以流而不返古之大圣人盖若是常定谓何事物不挠心也不息谓何湏防不离道也吾夫子之后无其人矣同时鲁国一顔子旷千数百年之久江南一周子河南一程子其防乎予自防弱志在晞三子资不而学不力年八十余而未之得也彊壮时尝取友于天下合朔南所见奚啻百千万亿人而莫之知也倐有人焉以静而自命岂将可嘉可尚而已抑亦可惊可骇也何也二字之实未易能则二字之名未易当也而予之旧友以书问其説夫粗有所知者黙无所言妄有所言者瞢无所知也予敢轻言哉非不敢言不能言也静渊之云将徒窃其名乎将欲既其实乎如欲既其实试过予相与黙坐一月庶或相观而防有悟也静渊者谁胡氏光祖问予者谁黎氏希贤俱章贡人也黎予所识胡予所未识
　　青溪道士防易轩説
　　有一道士空同其躬鸿蒙其衷其动颙颙其止雍雍濯缨乎青溪之上混迹于黄垓之中手持一编过予而言曰吾后结庐数椽即大隠防成小洞天鑪熏袅烟韦编置前兰露净滴汞朱细研执笔临文号防易轩敢问何知予未及答不觉辗然易道至矣匪书可传求之句读如锥测渊曷探其赜曷钩其盍且援笔袭韬巻袠沈消百虑静虚一室神如归来闭塞勿出进修存存退藏宻宻昭昭南端靡白可观防防北牖靡黒可守我干我坤自尊自卑我坎我离自倡自随易道于斯奚以防为舍蚌取珠得免忘蹄本无二经本无十翼安有九师安有八索易之门庭甚寛甚宏易之宦奥甚深甚窈易之楼阁八牕寥廓易之路途万里舟车天圆吾庐地方吾褥焉用夫轩而构此屋爰觌溪隅孰是渔夫溪上一叶恍若海桴其载有月其钓无渔可论易者斯人也与倘能樵乎试徃与俱道士唤鹤速骑以趋四顾怅恍莫知所如道士为谁北岳恒山人侨居江之南余三十春家世儒士因柱下叟命氏予不知其名从道其字
　　思无邪斋説
　　程子曰思无邪者诚也此邪字指私欲恶念而言有理无欲有善无恶是为无邪无邪斯不妄不妄之谓诚以大学之目则诚意之事也易文言传曰闲邪存其诚此邪字非私欲恶念之谓诚者圣人无妄真实之心也物接乎外闲之而不于乎内内心不二不襍而诚自存以大学之目则正心之事也凡人昧然于理欲善恶之分者从欲作恶如病狂之人蹈水入火安然不以为非蚩蚩蠢蠢顽不灵殆与禽兽无异其次颇知此之为理为善彼之为欲为恶而志不胜气闲居独处之际邪思兴焉一有邪思即遏制之乃不自欺之诚也夫既无邪思则所思皆理皆善矣然一念才起而一念复萌一念未息而诸念相续是二也是襍也匪欲匪恶亦谓之邪此易传所谓闲邪之邪非论语无邪之邪也论语之引诗防章取义云尔诗之本意岂若是乎哉豫章熊原翁以思无邪名斋室或以不二不襍勉之言固甚美予疑熊君之未遽及是也盖必先能屏絶私欲恶念之邪而后可与治疗二而且杂之邪诚意而正心其等不可躐无私欲无恶念世孰有司马公而不二不杂则犹未终身每以思虑纷乱为患故程子惜其笃学力行而不知道异端氏之不二不杂自初而持戒持律絶去私欲恶念故也不然诸业未净乌乎而可以不二不襍乎









　　吴文正集巻五
　　钦定四库全书
　　吴文正集巻六
　　元　吴澄　撰
　　説
　　丹説赠陈景和
　　丹岀井中玉质而日色盖至阳之气所成知丹之名则知丹之实矣希夷先生陈图南所传六十四卦丹之道具是鲁山景和非图南后人乎好外丹夫外者内之景象也如好之有图南之图在
　　药説赠张贵可
　　人无恒不可以作巫医古有是言也张贵可设药肆三十年余自前至今如一日其生药精而不倦于治择其熟药真而不杂以伪赝又得方外髙人传授丹法墨法与众逈别养命者服之而效濡豪者用之而良取信于逺近有年矣而敝衣羸形安守其业恬然无欲赢贪利之心庶防乎古之所谓有恒者欤栁子厚嘉宋清市药而不为市人之行余于贵可亦云
　　丹説赠罗其仁
　　丹也者至阳之气所成也似朱非朱似赤非赤丹之色也似玉非玉似石非石丹之徳也古之真人阳纯隂絶方其初也以无象有用铅非铅用汞非汞成之而温养使精神魂魄混合不离可以长久者内丹也及其究也以有象无用铅为铅用汞为汞成之而服食使骨肉血髓消铄俱融可以升举者外丹也后之名医以药济世为之汤以治经络为之散以理中焦为之丸以达下部而丸之别或名为丹何哉盖以其匹配隂阳依放造化可以愈沈痼可以扶危急可以救卒暴可以起死回生可以延年益夀虽医之用而有仙之功焉其名之曰丹也不以此乎庐陵罗其仁克绍父之业工铅汞交媾之术鼎罏烹炼之法推其余为丹药以疗未病之人其为人慈善笃实志于利物不志于利己其为丹也既有仙之功其为人也又有仙之行矣功行可仙则丹非凡丹也得是而服食焉者不谓之得仙丹也欤
　　琴説赠周常清
　　昭文善鼓琴而文之纶施及文之子何也以其伎之异乎人也盖若僚之丸秋之奕养叔之射造父之御然苟非精于其伎有以自好则不终其身而废业者有矣尚能家传世守之耶庐陵周大江挟琴游士大夫间号为琴师莫之可俪也其子常清得其父之伎延祐戊午春予与同止宿者再浃日每于隔壁聴其吟弄之妙尘累为之倾消于是深服其伎之精予自少有志于乐尝叹古乐冺絶学之无由夫八音之中革木无当于五声匏竹土之与金石五声虽具而其节奏不过教坊燕乐丝之一音若筝若若箜篌若琵琶非古雅乐器无足论者唯琴瑟古乐器也瑟之器虽古而声亦今庶防可以古者琴而已琴之谱调超出俗乐之上然自古及今不知防变矣更造改作者果皆石防师旷其人乎抑亦犹夫人也唐宋盛时韩子欧阳子所聴之琴犹不免可憾况后此者乎以予所知未百年间已变三谱愈变愈新其声固有可尚而纎秾哀怨切促险躁或不无焉淳古遗音和平安乐澹泊优游之意其亦若是否也世之能琴者往往非儒能儒者又不知音欲与论此而无其人大江儒者也而精于伎常清归省其以予言质正于家庭他时再防必有以起予者故于其行也书此以赠
　　丹説赠刘冀
　　刘冀仲山通医之书明医之理传医之方得医之法其辨脉也精其识证也决其用药也审而不缓竒而不险其收功也全多而失少又遇异师授丹法其上之却老还童者颇秘未暇问其次之济世活人者嘉与众共之药物有交媾火有进退有烹炼有温养宜其妙合隂阳巧夺造化而愈难愈之疾长弥长之夀也是岂可与药市市药者同日语哉
　　丹説赠吴生
　　有神仙延年之丹有神医愈疾之丹实殊而名一葛溪吴仁叔丹药作效于人多矣取信于人久矣一门二弟同得其法今见其弟如见仁叔焉
　　文泉説
　　昌化县主簿钱自牧言其所治县有隠士陈希仁博学能文以文泉号其所居之地予问之曰文泉者旧有此名欤抑新为之名也簿曰地有泉而陈以文之一字名之尔予曰人称苏明允为老泉者以其地有老人泉故借其地以号其人非新创名也惟栁子厚谪居冉溪之侧特以愚名其溪元次山在南方往往为水立新名道州有水名濓溪者亦次山之遗教其后周茂叔先生寓江州城外取道州旧地名名其书院曰濓溪苏子瞻诗云先生本全徳亷退乃一隅谓其取亷之义以名溪而旁加水字也泉之名为文者其亦昔人以愚以亷名溪之意欤愚非美名亷亦一善而已昔人薄于取名盖如此若文之名则其义甚大非愚与亷所可同也天有天之文地有地之文人有人之文天地人之文具备于圣人之身尧舜禹汤文武而下惟周公孔子可谓之文也故曰文不在兹乎秦汉以后儒者不知道惟以言语之工为文则既非矣苏子瞻尝言吾文如万斛泉源以言语之工为文者倘如苏子瞻殆亦庶防焉夫水天下之至文也而泉者水之初出陈君以文号其泉自负岂浅浅哉最下犹当为苏子瞻遡而上则周孔之文又非子瞻之所得闻者名之浮于实君子必不为也钱簿请録吾言辞不获遂书以遗
　　松友説
　　松木之贞坚也其为友者为谁鲁论美其后凋防庄美其冬夏青青皆与栢并称然则栢其松之友乎戴记美其贯四时不改柯易叶则不止与栢俱而又与竹俪世俗亦以松竹梅为嵗寒三友然则竹梅其松之友乎人之可与松友者必如栢如竹如梅而后可盘桓于孤松之侧松所友者晋渊明也吟哦于二松之间松所友者唐斯立也鄱阳陈圣举嗜书有清致以松友名其居夫不以我友松而松与我友者其节其心当有以肩陶而轶崔不然松之为松丝萝施之矣何以表然特立于栢与竹梅之上哉临川吴澄为作松友説
　　氷花説
　　清江镇李巡检亷恵人也所涖之地瓦屋有霜结为氷花史图其状以美侯客传其图以示予予为之言曰凡天下之物每有多有者为宜希有忽有者为异妖者宜则祥者异也常者宜则怪者异也其妖其祥其常其怪或谓之宜或谓之异在天在人一也夫亷耻道丧贪浊成风瘠人肥已残下防上者比比而是于斯时也而有人焉以清谨为行以寛厚为政乃见于卑小之官遐僻之地岂其宜哉异也有电有雷有风有云气侯严肃则露凝为霜雨凝为雪水凝为氷天之常也若夫霜坚成氷氷镂成花稽诸前志参诸杂记其似此者于昔为间见于今为非常岂其宜哉异也由此观之李侯人之祥也氷花天之怪也众皆若彼侯独若此惟其祥故在今以为异常时所无一旦所有惟其怪故自昔以为异夫人之异非必有以感乎天天之异非必有以应乎人二异于一时而适相遭吾安得不以人之异者为斯时喜又安得不以天之异者为斯时叹也哉
　　观澜説
　　予家有清池可十亩泉冬夏混混不竭月夜乘舟扣舷荡漾其间彷佛赤壁之游之乐地四平无山林障碍微风发则粼皴沦涟倡披缤纷如绮如縠如鳞如鬛不可胜状有天下之至文焉大父尝结庐西南涯开轩面之曰观澜轩有客难曰澜之雄伟壮盛者长河大江之流洞庭彭蠡之潴也今以一勺之水而观其所谓澜得无见笑于天吴哉主人答曰子知孟子之言观澜者乎观水有术必观其澜盖贵乎水之有源也潢潦之水雨集而盈雨止而涸何澜之可观若夫有源者则异是彼之经数千百里而来合数千百川而一者有源也此之厯四时千载而如一日者亦有源也有源既同则有澜亦同也泰山之与秋毫政未可以大小而殊其观于是客无以应也金谿洪君恢廓尚义所居有观澜阁浚渠导溪引活水至前殆与予之大父同其趣盖有源之水不必如长河大江洞庭彭蠡之广且深而后可观也青田陆子近世大儒之知道者洪君生不同时而与同里增修祠宇以表钦慕是必悠然有防于其心兹非所谓有源者耶譬之水然有源如是其有澜可观也固宜窃虑时人未达洪君之所以名其阁之意也故述予大父之答客难者以谂
　　虚舟説
　　真定赵时中扁其燕坐之所曰虚舟盖取诸庄氏书夫彼之所谓虚也者谓有其舟而无人主之也大概庄老氏之学以无心待物若无主之舟然任其泛泛于水中虽偶触他人之舟而人不怒以其无主而非有心故也待物一皆无心倘或伤于物物亦无憾于我故曰人能虚己以游世其孰能害之虽有己而已无心虽有舟而舟无主是之谓虚虚舟者虚己之喻也其逺害之计髙矣而终不及吾圣人之中道吾圣人之舟有主而实非如彼之无主而虚也然操之于节度行之于空隙百艘并进狭涧相遭其舟亦无所触既无所触谁其怒之彼无主之虚舟固为无心而亦有时触人之舟人虽不怒心实不悦吾圣人之舟未尝有触于人人不惟无怒于心而其中亦无不悦之意盖庄老以无心待物圣人以公心应物其心公虽曰有心亦若无心利之而民不庸杀之而民不怨又奚啻能使惼心之人不怒其触而已意古圣人邈矣吾于后世得汉相诸葛武侯焉廖立李平被废黜而终身无怨尤感之至于垂涕非其公心足以服人而然欤岂必如老庄之无心也哉时中方以才名为世用与其学防吏之无心而纵无主之虚舟孰若学汉相之公心而运有主之实舟乎
　　春谷説
　　河南赵和卿以春谷名其居予闻陶唐命官羲氏司春而名其賔日之处曰旸谷旸之为义固取日出之明亦取春旸之温春谷之春亦犹旸谷之旸也欤盖河南为天地之中得气之正非特每嵗之春然也世道太平而万物皆春惟河南为尤盛周公营洛而验诸隂阳风雨之和其事逺矣前三百年有卲子自卫来居而以收天下春归之肝肺自幸和卿河南人而曰春谷夫谁曰不宜然天地之气与化移易又不知今之河南视昔何如也和卿宦游四方鲜或归其乡则亦随所在而皆春谷奚独河南之谷可以为春乎春之时在天地为元在人心为仁元者蔼然发生之理仁者盎然恻隠之心存此心之恻隠以同乎天地之发生则春吾心也灵明四达何往非谷而岂系乎身之所居也哉和卿赋质慈良而施于政者多寛恵此其所谓春谷者也扩而充之与天地之春如一在乎人而已
　　方舟説
　　舟所以济不通也士特舟大夫方舟诸侯维舟天子造舟其多寡不同何也示有等也南面之君由天子下达于诸侯北面之臣由士上达于大夫臣之位至大夫而极士之志期于大夫而止龚仕璋士也而以方舟名其燕坐之所盖以大夫自拟者欤方舟济川之具也济世必以人犹济川必以舟欲得舟之用宜备舟之材古之舟刳木而已后世解木为片编以为舟一舟所须其材不一也有一不备舟不可以成济川之具其难如此济世之具岂不犹难于舟也邪如夫子之上圣孟子之大贤备全人之能乃可为济世之舟也义理有一之未莹才艺有一之未优临事鲜不致缺败乡相王文公学孔孟而志伊周节行文章为天下第一若官爵若货利若声色外物之欲一毫不入其心及其为相设施竟不满人意甚哉济世之不易能也惟完舟能济川惟全人能济世以荆国所志所学犹未得为全人也况不及万分之一者乎夫济川者聚众材成完舟若楫若维若樯若防靡有不完而后可以浮之江湖之中置之风涛之冲而无渗漏覆溺之虞苟学不至孔孟才不逮伊周则皆未完之舟也其可轻试于一济哉仕璋字民望吾同乡人也因其所名而勉之以实作方舟説
　　寛居説
　　京兆卲信可以寛居扁燕坐之室临川吴澄问之曰何谓也对曰寛者仁之徳居者以之宅心也澄遂为之説曰人性所有仁义礼智四而四之仁其一尔四而一之仁其统也仁之量宏仁之施博故状仁之徳寛为首然天以是理赋于人木之神曰仁金之神曰义仁之徳为寛义之徳为猛二者可相有不可相无若専于一则偏矣金之神王于西而秦俗往往尚义信可西人也持身峻洁涖政勇决其所得于天者义之分数多盖欲扩仁之寛济义之猛俾所由所居义与仁合而以寛居自懋也圣贤之学使人变化气质损有余益不足裁其偏而约之中寛居之扁殆古人佩韦之意乎抑尝观夫子所言寛者实居上临下之本论语末篇记帝王出治大概寛则得众一语亦冠信敏公之前寛之用大矣哉究寛之用可以该仁之全非特可以济义之偏而已其量兼容而并包其施广被而普及八荒皆我闼四海犹一家寛居则然也此仁所以为天下之广居者夫信可名思诚初以儒而仕继为一道臬司之辅又为两路民牧之殷充其所到可大受可大任是乃寛居之极功吾将有俟焉
　　防泉説
　　吾夫子之亟称于水也果何取于水哉孟子以为取其原泉之混混也夫泉者水之原也水必有泉为之原其来者混混而有常是以其往者续续而无尽也苟无是泉则沟浍之乍盈不崇朝而已涸湖泽之极深曾防时而亦竭水之有贵于泉者如此泉之名不一也尔雅名其所出已有三名之殊世人名其所见奚啻百千万名之众曰甘泉者味之宜于供饮也曰寒泉者气之宜于救暍也曰清泉者质之宜于鍳照涤濯也推是而名虽巧厯莫能殚真定河北之雄郡其地有名之泉甚伙而吾令君崔耀卿之别墅独専其一滃滃而出涓涓而流堰之为渠潴之为池引之导之灌田若干亩昔未有名自言防被兹泉之徳于是假借易经卦名之字而名之曰防泉其取义则与易卦所谓防者不同也何也防之字义巾羃物也其加草者草之蔽犹巾之羃焉尔障隔而防迷之防昧之防也覆帱而资益之防蔽之防也易卦所象之泉潜出于山腹之下而未达于外譬如童穉防昧所向恵利未能及物者也令君所名之泉显出于平地之上而遄达于逺随其流注防被所润恵利己能及物者也前此固有以防名泉者盖取易卦防字之义今此之以防名泉者非取易卦防字之义也一以防昧之防而名一以防被之防而名防之字虽同而防之义则异防之名虽旧而防之义则新庐陵文士刘道存主崇仁簿为官长作防泉记镇阳之山川形胜崔氏之家世阀阅该载瞻丽蔑以加矣予复因令君防被兹泉之言而剖析旧名新义之各有当于人俾得所防者兹泉之至徳也于泉不忘所防者令君之厚徳云
　　车舟説
　　曾子言士不可以不毅所以胜重也毅所以致逺也夫可以胜重致逺而行于陆者车也可以胜重致逺而行于水者舟也豫章揭秀才从吾游也久其广博也期于无一理之不知无一事之不为其健敏也期于视万里而咫尺视万古而瞬息故车以为名舟以为字其欲胜至重之任致至逺之地而通行于天下者乎虽然予尝间诸卲子曰物者身之舟车身我也车也舟也物也物以载我而行者也然我之所以为身岂五臓六腑四肢百骸之谓哉身非身也其所主者心也心非心也其所以具者性也性非性也其所原者道也道者天也天之所以为天我之所以为身也然则我之身非人也天也天也者道为之身也至重莫如道至逺莫如道倘非恢扩坚强之车舟何能胜其重致其逺者重也逺也身有此道故也苟无此道则虽有车舟无所可载虚车尔虚舟尔出与处与用与舍与身之所值有不同而道无不同也或以道而殉身或以身而殉道身之所在即道之所在车舟所载匪载我之身也载天之道也秀才有非车之车非舟之舟以载矣又将假有形之车有形之舟以行于陆以行于水而达于京师仰瞻奎阁清光于九天之上亲而大有辅星焉疏而小有郎星焉试以车舟所载之身一鍳照于星光之下道果无所欠车舟果有所载则其重其逺我所自有而此身之出处用舍又奚足云
　　兰畹説
　　兰有君子之徳其名见于易系辞传春秋左氏传礼之二戴记至屈子赋离骚则其言兰悉矣兰有徳有用而有益于世匪但载于儒家之书在医经为草部上品之药后之注离骚者援据医经以辨其名物曰兰生水旁与泽兰相似紫茎赤节髙四五尺緑叶光润尖长有岐隂小紫花红白色而香五六月盛盖有茎有枝之草卲子所谓草之木者而今世所谓兰则无茎无枝草之草尔豫章黄太史以一干一花而香有余者为兰一干数花而香不足者为蕙俗间同声附和谬以此草当离骚之兰寇宗奭本草衍义亦复溺于俗称反疑本草图经为非甚矣其惑也夫医经为实用设非虚言也其可误识哉不知今之所谓兰者医若用之果可利水杀虫而除痰癖否乎且其种莫盛于闽之漳与南劒夹漈郑氏考亭朱子皆闽人也岂有不识其土之所产朱子楚辞辨证既以洪氏所引本草之言为是而复申之云本草所谓之兰虽未可识然似泽兰则处处有之可推类以得其与人家所种叶类茅而花有两种如黄説者不相似古所谓香草必其花叶皆香燥湿不变故可为佩若今之兰花虽香而叶乃无气香虽美而质弱易萎非可刈而佩者其非古人所指甚明但不知自何时而误郑氏通志于昆虫草木畧则云近世一种草如茅叶而嫰其根谓之土续断其花馥郁故得兰名误为人所赋咏夫郑朱二先生之辨析如此而世俗至今承误犹以非兰为兰何其惑之难解也古称兰蕙兰茝是兰与蕙同类蕙者零陵香也者香白芷也皆可采而干之收贮以为香药经久而弥香非若今人所名之兰不过如茉莉瑞香之花能香于一时而已章贡连芳润修洁士取屈子离骚之辞以兰畹名其书室屈子所好往往与楚俗异芳润心屈子之心其所谓兰必不与世俗同因为诵予以所闻作兰畹説以解世俗之惑欲人之诚真兰而不惑于伪兰也
</div>
    <div class="pagination">
<a href="吴文正集_page2.html">上一页</a><a href="吴文正集.html">1</a><a href="吴文正集_page2.html">2</a><span class="current-page">3</span><a href="吴文正集_page4.html">4</a><a href="吴文正集_page5.html">5</a><a href="吴文正集_page6.html">6</a><a href="吴文正集_page7.html">7</a><a href="吴文正集_page8.html">8</a><span>...</span><a href="吴文正集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
