<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 159 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 159 页/共 296 页</h1>
    <div class="content">　　将离赠芍药芍药亦名可离相招赠文无文无一名当归欲忘人之忧赠丹棘丹棘一名忘忧欲蠲人之忿赠青裳青裳一名合欢后人折桞赠行折梅寄逺【见古今注及董子】又屈轶指佞【见论衡】帝休不愁【见山海经】芍药养性【见愽物志】臯苏释忿【见王粲书】甘枣不惑【见束晢发记】树有长生【见邺中记】木有无患【实可去垢见纂异文】
　　果有隐夫木有女贞又有平仲君迁药有长卿简子树有长生万年灵夀君子女贞端正皆羙名也賔连阔达平露紫脱华平恒春皆祥名也
　　有麫树则南中桄榔也酒树则椰也肉树则端溪猪肉子也大如杯炙而食之味如猪肉而羙椰似酒耳甘而薄亦不堪饮若顿逊国树叶汁取停之数日即为佳酒枸楼国僊浆取之树腹中又青田核以水寘之少顷成酒乃真酒树也有酒山南昌国僊山泉也有酒泉凉州地水也又枳椇子美如饴能令酒味薄若以木为屋柱一屋之酒皆薄
　　相思子有蔓生者与龙脑相宜能令香不耗搜神记云韩朋墓木也霍小玉传有之
　　苹婆当作频婆与末利初不晓其何解后览翻译名义云频婆此云相思也末利此云柰花也盖皆梵音尔栴檀本香名而释曰离垢今之檀香更因之
　　又频婆今北土所珍而古不经见唯楞严诸经有之或云元时通中国始盛耳按洽闻记称唐永徽中魏郡人王方言尝于河中滩上拾得一小树栽之及长乃林檎也实大如小黄瓠色白如玉间以硃防味非常羙进髙宗种于苑中以为朱柰又名五色林檎或谓之联珠果上赐王方言阶文林郎又谓之文林果俗云苹婆果按此乃真频婆果耳广志云林檎似赤柰子一名黑檎亦名来擒今频果止产北地淮以南絶无之广固有林擒岂得有频婆果耶
　　夜合花开香满庭今人以百合为夜合似非也按夜合本似梧桐枝弱叶繁互相交结一曰合昏一曰青裳即合欢也嵇康种之舍前今百合花亦朝开夜合但草本其香殊甚
　　卢橘夏熟注既误杨用脩据呉録地理志云朱光禄为建安郡中庭有橘冬月覆上树裹之至明年春夏色变青黑味尤絶羙谓此即卢橘然非上林所种也按魏王花木志曰卢橘蜀土有给客橙似橘而非若柚而香冬夏华实相继或如弹丸或如拳通嵗食之亦名卢橘蜀土移栽上林固易耳
　　右军帖有日给子不知何物唯杜恕笃论曰日给之华与柰相似也柰结实而日给零落又似不生实者卢循饷宋武益智粽又饷逺公按顾防广州记曰益智叶如襄荷茎如竹箭子从心中出一枝有十子子内白骨四破去之取外度蜜煮为粽子味辛
　　自太史氏谓司马长卿所载草木鸟兽多过其实后人相沿疑之以卢橘夏熟答遝离支等语皆为增饰按西京杂记载梨有太谷细叶缥叶金叶瀚海东王紫条紫李青李芳李各十种枣有弱枝玉门青华赤心西王棠枣梬枣七种栗有榛瑰峄阳四种桃有湘核金城绮叶紫文秦桃榹桃霜桃胡桃樱桃含桃十种李有青绮青房同心车下含枝金枝顔渊紫李緑李朱李黄李羌李燕李蛮李侯李十五种柰有白紫緑三种樝有蛮羌猴三种椑有青乌赤叶三种棠有赤白青沙四种梅有紫叶紫蕚同心丽枝朱梅燕梅猴梅七种杏有蓬莱文杏二种桐有椅桐梧桐荆桐三种林擒十枇杷十橙十安石榴十楟十白银树十黄银树十槐六百四十千年长生树十万年长生树十扶老木十守宫槐十金明树二十揺风树十鸣风树十琉璃树七池离树十离娄树十白俞椈桂蜀漆树各十柟四枞七括十楔四枫四后云从上林令虞渊得羣臣所上草木名二千余种后失其本此其记忆者又茂陵富人袁广汉园有白鹦鹉紫鸳鸯牦牛青兕竒兽恠禽江鸥海鹤悉没入上林太液池中有鸣鹤舟容与舟清旷舟采菱舟越女舟池有洲煔树一株大六十围五柞宫五柞树防覆数十亩三辅黄图髙帝时南粤王献龙眼树武帝于交阯移荔枝百株植上林建扶荔宫中有菖蒲百本山姜十本甘蕉十二本留求子十本桂百本蜜香指甲花百本龙眼槟榔橄榄千嵗子甘橘皆百余本内荔枝一株独茂忽夕萎死守吏死者百余夫草木多至二千余种则长卿所言固未虚也穷措大不复知前代帝王富盛便不复信可发一笑
　　亢仓子曰得时之禾长秱而大穗圜粟而薄糠米而香舂而易白食之强失时之禾深芒而小茎穗鋭多粃而青蘦得时之黍穗不芒以长搏米而寡糠失时之黍大本华茎叶膏短穗得时之稻茎葆长秱穗如马尾失时之稻纎茎而不滋厚糠而菑死得时之麻疎节而色阳坚枲而小本失时之麻蕃柯短茎岸节而叶虫得时之菽长茎而短长其荚二七以为族多枝数节竞叶繁实称之重食之息失时之菽心长而蔓浮叶虚本疎节而小荚得时之麦长秱而颈族二七以为行薄翼而防色食之使人肥且有力失时之麦胕肿多病弱苖而翜穗此是农经第一语也得时失时之説物亦有然者矣羣土之长是为五粟其次为五沃又次为五位又次为五蘟又次为五壤又次为浮凡上土三十物种十二物中土曰五怸其次曰五垆又次曰五壏又次曰五剽又次曰五沙又次曰五塥凡中土三十物种十二物下土曰五犹其次曰五又次曰五殖又次曰五觳又次曰五凫又次曰五桀凡下土三十物种十二物盖因地以为种所以无遗利也
　　儒者言王者之世有脯蓂荚屈轶觟防脯者厨中自生肉脯薄如形揺鼓生风寒凉食物使之不臰事极可笑蓂荚夹阶而生月朔日一荚生至十五日而足十六日一荚落至晦而尽王者不必按歴而知朔宋之问所谓节晦蓂全落是也屈轶即所谓指佞草也觟防者一角之羊也臯陶治狱其罪疑者令触之有罪则触无罪则不触即今所画獬廌也又有仓兕水兽也一身九头善覆舟师尚父渡孟津以号其众令速渉王充皆有辨
　　五芝有石芝有木芝有草芝有肉芝有菌芝石芝赤者如珊瑚白者如肪黑者如漆青如翠羽黄如紫金皆光明洞彻晦夜能照又有玉脂芝七明芝九光芝石芝有石蜜芝石桂芝石硫黄芝木芝有威喜芝飞节芝樊桃芝参成芝木渠芝建木芝木华芝黄蘗檀树芝草芝有独揺芝【无风自动】牛角芝龙僊芝麻母芝白符芝隐晨芝朱草芝五徳芝龙衘芝肉芝则万嵗蟾蜍千嵗蝙蝠千嵗灵风生兽千嵗鷰之类菌芝状如宫室或车马或龙虎或人形或飞鸟五色无常已上五芝服之皆令人长生茅君句曲山有五种龙僊参成燕胎夜光玉芝霍山有五香芝良常山有萤火芝神山有黄龙芝此外有人芝月芝山芝火芝鳯脑芝金兰芝隐晨芝紫朱芝朱草芝赤云芝月精芝黑芝金芝万年芝夜光芝白云芝云母芝华芝鬼芝然则大观政和间王钦若丁谓蔡京軰所进皆鬼目之类耳
　　禽经云风翔则风雨舞则雨霜飞则霜露翥则露风鸢类霜鹔鹴也露鹤也雨则商羊皆禽名四名甚竒又以肫防风以鼍防雨肫江猪也鹊知风螘知雨
　　五采之鸟有冠似鳯名曰狂鸟见山海经鳹鶨俗曰痴鸟见尔雅注
　　破镜恶逆兽也一説云即枭按枭食母破镜食父拥剑一螯偏大之蟹也狸一名不来射貍首谓其不来故射狐疑狼狈兽名甚着犹豫犹之为兽也尸子曰五尺犬为豫説文曰陇西俗谓犬子为犹子尔雅曰犹如麂善登木无恙恙之为虫也无它它之为蛇也流离之为鸟也焉之为鸟也能之为兽也又入才韵之为三足鳖也乙之为燕也又乙之为鸿也琉璃本亦名流离见汉书率然之为蛇也果然之为兽也
　　丝无根而生蛇无足而行鱼无耳而聼蝉无口而鸣龙聼以角牛聼以鼻石脾入水则干出水则湿独活有风不动无风自揺鸺鹠昼暗夜明防昼伏夜动南倭海滩蚌泪着色昼隐夜显沃山石滴水着色昼显夜隐睡莲画开夜缩水底梦草昼缩入地夜即复出
　　蜗牛制即且即且食巨蛇巨蛇食象鹊食猬猬食鵔鸃鵔鸃食豹豹食驳驳食虎他如食蟒飞防断猿狼虱囓鹤青食虎吼伏狮鸨御鸷鸟皆以小制大所谓禽之制在气也
　　獬廌触邪一名神羊穷竒逐妖一名神狗便是的对【见山海经】
　　荀子曰鯈防者浮阳之鱼也疑即所谓阳鱎也
　　金得伯劳之血则昏铁得鸊鹈之膏则莹石得鹊髓则化银得雉粪则枯翡翠粉金蟹败漆人气破犀
　　蚕食而不饮二十二日而化蝉饮而不食三十日而蜕蜉蝣不食不饮三日而死人食礜石而死蚕食之而不饥鱼食巴椒而死防食之而肥
　　诸鸟食之有益人者黄鸟不妬鴢宜子鹃已暍无卧肥遗已疠鸓已痔数斯已瘿嚣已腹痛又已痌鶌鶋不饥已垫槖不畏鵸防不魇当扈不眴【目也】白鵺已嗌痛又已痢防渠已【皮皱起也】佩之鴖与鸓与防鵌俱辟火寓辟兵青耕辟疫
　　兽食之有益者狌狌善走类不妬九尾狐不蛊天狗已瘅耳防不防【腹也】蠪蚳不眯獜不风佩之猼訑不畏讙与天狗俱御防防防辟火羊脂传之已腊【体皱】
　　鱼食之有益者鯥无肿防无蛊又不痴赤鱬已疥文鳐已狂冉遗不眯鱃与滑与防俱已疣何罗已痈脩辟已白癣儵已忧防已狂訾不骄鲋已呕箴不疫蟞不疠茈不防佩之鳛鳛御火
　　东有鱼比目曰鲽南有鸟比翼曰鹣西有兽比肩曰卭卭距虚
　　鲲为细鱼【见内则注】蜚鸿为蠛蠓细虫【见史记髙诱注】
　　霍小玉传有叩头虫按异苑曰有小虫形色如大豆呪令叩头又使吐血皆如所教然后请放稽颍輙七十而有声傅咸有叩头虫赋
　　又有虫名螠好于髪上自经而死故缢傍犹益螠一名缢女物性固有如此者
　　丹铅余録云宋官烛香烟成五彩楼阁龙鳯文者不知何药物窃谓是蜃脂所成详见同昌公主传
　　苏子瞻诗云金赍玉鲙饭炊雪海鳌江柱初脱泉人或问苏以荔枝风格云江瑶柱可敌之郭璞江赋云玉珧海月土肉石华晋安海物异名记曰肉柱肤寸羙如珧玉临海异物志曰玉珧柱厥甲羙如珧玉余甚艳羡其味而不获见问之人或云即瓦垅子稍大者也己巳晤故奉化令徐君献忠始悉之云奉化四月间南风乍起江瑶或一再上可得三四百枚或连嵗不上如蚌而稍大中肉腥而防不中口仅四肉牙佳耳长可寸许圆半之白如珂雪以嫩鸡汁熟过之一沸即起稍久则味尽矣甘鲜脆羙不可名状此所谓柱也今海味不甚重江瑶柱实少故耳闽中西施舌蛎黄寜波酒蚶辽东鳆鱼为最脚蛏吐铁黄螺之类次之然呉中沿海有沙里狗一云沙里勾状类彭越而黄以纯甘酒渍之其味逺出诸海品之上临海异物志称沙狗
　　宋书明帝嗜蜜渍鱁鮧以银鉢盛之一食至数鉢不知鱁鮧为何物览一小説云乌鲗鱼肠也有何好而明帝嗜之若此后得齐民要术作鱁鮧法取石首魦鱼鰡鱼三种肠肚胞齐浄洗空着白盐令小倍醎内器中密封置日中夏二十日春秋五十日冬百日乃好熟时下姜酢等其説则汉武帝逐夷至海濵闻有香气而不见物令人推求乃是渔父造鱼膓于坑中取而食之以为滋味按武帝虽渡江至海未尝逐夷也其名恐亦附防至于造鱁鮧法则详矣乌鲗之説实未尝晓
　　续汉书礼仪志云仲秋之月赐八九十老人杖杖端有玉鸠鸠不咽之鸟盖取其不咽也风俗通乃谓汉髙京索之败遁丛薄中时有鸠鸣其上追者不疑遂得脱即位后作鸠枤赐老人恐未可据
　　象胆按四时在四足熊胆亦在四足鱼胆春近上秋冬近下蚺蛇胆随撃而防
　　兽而鸟名者张平犬曰飞鷰王铎卑脚犬曰花□宋犬曰鹊又周处风土记云犬则青鹯白雀秦皇马曰铜雀晨风汉文马曰紫鷰豫章王萧嶷马曰飞鷰尸子马亦名紫鷰黄子马名黄鹄曹洪马曰白鹄
　　鸟而兽名者鹬曰鱼虎杜宇曰谢豹鵅怪鸱也曰训狐又曰训猴鴗曰天狗又曰鱼狗疑即鱼虎也西域大鸟曰駞齐庭一足鸟曰商羊
　　官以鸟名者少昊时以鸟纪官歴正曰鳯鸟氏司分曰鸟氏司至曰伯赵氏司启曰青鸟氏司闭曰丹鸟氏司徒曰祝鸠氏司马曰雎鸠氏司空曰鸤鸠氏司冦曰爽鸠氏司事曰鹘鸠氏鸠民曰五鸠五工正曰五雉汉有执金吾金吾鸟名魏以诸曹走使曰鳬□官曰白鹭骑将曰飞鸿
　　鸟兽而官名者唐宗封白緑鹦鹉为白衣使者緑衣使者齐髙后主封鹰凌霄郡君隋炀帝封芙蓉鸥碧海舍人司马休之封骓为扬武将军齐萧太祖封赤马龙骧将军北汉刘主封黄骝马自在将军唐宗封骡白骡将军
　　鱼鹰鱼虎蜜蠧蝎虎蝇虎鸿豹以食之也鸿豹鸨也鴈奴虎仆以其为役也由鹿雉媒因以取鹿雉也
　　呉归命侯时以呉平家鬼目菜为芝草拜平侍芝郎然郭璞所注尔雅云江东有鬼目草茎似葛叶圆而毛如耳珰也赤色丛生广志曰鬼目似梅南人以饮酒南方草木状曰鬼目树大者如木子小者如鸭子七月八月熟色黄味酸以蜜煮之滋味柔嘉交趾诸郡有之然则鬼目之状或为草或为木或为果与芝大不类而呉时所生乃菌蕈之类耳不必鬼目也宋天禧宣政间芝至数万本人以为疑余于世宗朝亲见之有五色絶佳者甚多至其末年奸人王金于崇文门外积巨木置隂湿所以药傅之即生芝随药成五色上进得官此则前人所不解也
　　药物而人名者草木则石韦甘遂王明白昌栾华封华黄辨苌楚连翘黄环刘寄奴陈思岌桃朱术又周盈傅延年隂成生【皆菊花】玉女唐【皆丝子】马董【即葳蕤】房慈方盖【皆防葵】随脂【即麦门冬】牛遗马舄【皆车前子】诸薯【即薯蓣】林兰杜兰【皆石斛】马辛【即菥蓂子】孟推【即青唯】王连【即黄连】石鲮石蹉【俱滑石】屈人【即蒺藜子】戴糁【即黄耆】牛勒【即营实】黄徳祖【即淫羊藿】黄文【即黄芩】石能鲁果能【俱石龙芮】长孙【即王孙】黄良【即大黄】丁歴【即葶】房图【即桔梗】盛椹【即旋复花】陈知白【即河首乌】东方宿【即羊蹄草】铫弋【即羊桃】离娄【即防茹】石长生陆英蒲公英【俱蒲公草】檀桓【即蘗根】赵李【即防李】海药则有石决明金石则有曽青阿婆赵荣孔公蘖殷蘖虫药则有单姥菓则有平仲君迁简子药有畨名者婆罗门【即仙茅】那耆悉诃梨勒
　　药有官名者防羌使者胡王使者葛上亭长鬼督邮马通曰马勃药草亦曰马勃【出园中久腐处】鸟有白头翁【见诸葛恪传】药亦曰白头翁【昔人以对苍耳子者】兽曰射干【即狐也】木亦曰射干药草亦曰射干
　　人食钩吻即死而羊食之肥神仙吞巴豆即死而防食之长鱼食莽草即死而人食之羙犬食木鼈子即死而人食之无毒
　　药有防妇蛇婆蛇公
　　本草海南产益智花实作长穟而分为三节其实熟否以嵗之丰歉其为药治气止水而无益于智卢循寄刘裕益智粽即此物也嵇含南方草木状云如笔毫长七八分味辛杂五味中亦可盐曝
　　陈所敏云鸂鶒能勅水故水宿之物莫能害鸩能巫歩禁蛇故食蛇啄木遇蠧穴能以嘴画字成符蠧鱼自出鸦有隐巢故鸷鸟莫能见燕衔泥常避戊已日故巢不倾鹤有长水石能于巢中养鱼而水不涸燕恶艾雀欲夺其巢即衔艾置巢中燕遂避去此皆鸟之有智者也巫歩又曰禹歩盖以禹为百神所畏而行歩蹇跳巫故效之以令百神也
　　叶寘笔衡杨廷秀举河鲀所原起古书未见有载叙者尤延之曰左太冲呉都赋王鲔鯸鲐刘渊林注鯸鲐鱼状如科斗大者长尺余腹下白脰防黄背上青黑有斑文性有毒虽小獭大鱼不敢啖之蒸煮食之肥羙以是攷之河鲀莫明白于此廷秀检视之无殊因叹曰延之真书厨也按本草八种食疗余鯸鮧鱼有毒不可食之其肝毒杀人縁腹中无胆口中无腮故知害人若中此毒及鲈鱼毒皆便剉芦根煮汁饮解之又此鱼行水之次或自触着物即怒胀浮水上为鵶鹞所食然则鯸鮧即鯸鲐鯸鲐即河防矣而二十一巻陈藏器又云河豚味甘温无毒主补虚去湿气理腰脚去痔疾杀虫江河淮皆有今河豚不闻有治疾功効而肝极羙未必杀人其即鯸鮧鯸鲐与否不可知也然河豚之外不闻更有二种古人所传亦影响耳偶与客食此鱼而羙因笔其事
　　陶宗仪载回回地产药有名火失刺把都者类木鼈子而小可治一百二十种证毎证有汤引又西域老人絶食止服蜜月余便溺皆蜜死后以石棺满浸蜜瘗之满百年随成蜜剂以刀七食医损神効彼中名木乃伊华言蜜人也
　　唐诗红荳生南国又荳蔲稍头二月初按柱海虞衡志红荳蔲花丛生叶瘦如碧芦春末发初开花先抽一干有大箨包之箨拆花见一穗数十蕋淡红妍如桃杏花色蕋重则垂如蒲萄又如火齐缨络及剪防鸾枝之状此花无实不与草荳蔲同种毎蕋心有两瓣相并词人托兴如比目连理云亦可以证用脩驳荳蔻花之误贝至径尺则宝也状如赤电墨云谓之紫贝素质红黒谓之朱贝青地緑文谓之绶贝黒文黄画谓之霞贝紫愈疾朱明目绶消气障霞伏蛆虫黒白各半曰伏贝使人寡欲无以近妇人黄唇防齿有赤驳曰濯贝使人善惊无以亲童子赤通脊曰瞬贝使胎消毋以近孕妇赤炽肉慤赤络曰彗贝使人健忘赤鼻青唇曰醟贝使童子愚女人淫脊上有缕句唇曰碧贝使童子盗赤中圆曰委贝使人志强右见相贝经爱月斋丛抄以不见此经为恨故记其数端
　　锦鸡二品服色郧中多此鸟余时翫之因为作赋及攷禽经朱黄曰鷩雉注背毛黄腹毛赤颈毛緑而鲜明今颈毛若金黄则稍异又曰腹有采文曰锦鸡注状如鸠鸽膺前五色如孔雀羽今大小约如雉不类鸠鸽也大抵传注亦多譌
　　鹦鹉喙有红黑二色余初以为种类之异耳按蔡绦铁围山丛谈云西瓯之地鹦鹉雏初丹喙中变而黑嵗余复丹始不变此雄者也名鹦鹉喙常黒而不变此雌者者也名木戾木戾不见经传疑即方言也然以红黑喙辨雌雄良是
　　鲳鱼与众鱼合如娼也鱼鱼之生母也凡诸鱼欲产辄以头冲其腹
　　东坡诗有通印子鱼庄季裕辨其误用以为莆田县通应侯庙前鱼四方误传以为子鱼大可容印者为佳然郭延生述征记城阳县南尧母庆都庙前一池鱼头间有印文谓之印颊鱼非告祠者捕不得则坡所引亦非误
　　抱朴子云不灰之木不热之火则所谓有温泉而无寒火非也又曰无身之头无首之体若无首之体夷坚志等书凡三载之无身之头不知为何物
　　麝香野猪运日鸟蠳蜈蚣俱啖蛇鸩鸟啖蝮蛇一名昙
　　藜牀牀之为杖也桃笙笙之为簟也阿锡锡之为布也藻井井之为言板也玉巵无当当之为言底也
　　天鸡之为莎鸡也蜚鸿之为蠛蠓也蒲芦之为蜾蠃也蛤之为虾蟇也白鱼之为衣虫也王孙之为猴也白鸟之为蚊也赤鸟之为萤也皆以大名小者也蝘防之为牛也以小名大者也
　　贝多树大叶拾遗记云外国有此树叶书长五六寸阔五寸许叶形似琵琶而厚大嵩髙寺中有思惟树即贝多也
　　賔连阔达者祥树也其状连累相承孙氏瑞应图曰王者嫡庶有序男女有别则賔连阔达生于房又京房易传曰君有徳生圣子则木生屋上及朝廷愚谓朝廷屋宇岂可生树其为不祥莫大焉太戊之桑书有明证又宋孝武大明元年嘉禾生清暑殿鸱尾中不十年而帝殂国乱后嗣殄防几尽宋书载之瑞徴寜非诬也余甘子临海异物志云如梭形与橄榄同一果耳陈祚畅异物志云大小如弹丸大视之理如定陶片初入口如苦忽咽中乃更甜盐藏尤羙然则色状少异橄榄味正同耳今天下饶橄榄而絶无余甘
　　周易苋陆夬夬中行无咎注以为今马齿苋感隂气之多者月令云仲冬大雪后五日荔挺出郑注云荔挺马薤也广雅云马薤荔也俗文曰马蔺易统验图云荔挺不出国多火灾蔡邕章句云荔以挺出髙诱云河北平泽生之江东颇有此物种于阶庭但呼为早蒲故不识马薤讲礼者乃以为马苋堪食俗曰马齿江陵一僧面形上广下狭面似马苋其伯父刘縚因呼为荔挺法师然则曰荔曰荔挺其为马薤马齿马苋似未尝有定论也
　　滋兰九畹种蕙百亩十二亩为畹九畹百亩正相等也古人所畵兰皆今之宜兴产者漫被山谷而独漳建兰香色絶人价亦贵今人以兴兰为兰而漳建兰为蕙则又非也楚中絶无兰蕙如漳建者何得言百亩按本草董草亦曰蕙草叶曰蕙根曰董一説即今零陵香零陵香芸香也恐亦未的然
　　古有木兰而无玉兰今则有玉兰而无木兰吾呉中木兰堂其花树最雄陆诗所谓洞庭波浪无津日日征防送逺人几度木兰舟上望不知原是此花身者是也其树至宋末始萎杨备诗则云木兰枝宻树仍髙堂下花光照节旄列鼎重茵歌舞地金章同色使君袍则其花又似惨紫非纯白者今玉兰在呉中多以辛夷接辛夷紫而玉兰白其在南中遍山谷皆满又皆原本而唐宋人诗絶不及之不得比于薝卜素馨之末何也岂木兰玉兰本一物昔紫而今白耶物气变移或有然者姑志以备考
　　前着有桄榔麫树云大者一树出麫百斛又按呉録云交阯望县攘树皮中有如白米屑者干之水淋之似麫可作饼蜀志莎木峰头生叶出麫一树出一石而味似桄榔又广志云梼筛乃如麫不则如磨屑为饭滑软尔雅曰萍蓱其大者苹又曰革藾萧郑樵辨曰蓱者水中浮蓱也江东谓之薸是也苹水菜也叶似车前诗所谓于以采苹是也革蒌蒿也即藾萧诗所谓呦呦鹿鸣食野之苹是也
　　郑又云蒟酱曰浮留刘渊林蜀都赋注縁木而生其子如桑椹熟时正青以蜜藏而食之辛香生巴蜀岭南司马相如使蜀而求之也其状似荜拨故有土荜拨之号今岭南人但取其叶及藤合槟榔食之谓之蓼而不用其实按今人谓窭叶西南夷传南越食唐枸酱晋灼注枸音矩徐广注枸一作蒟音窭木似谷树其叶如桑用叶作酱酢羮刘徳云实长二三寸味酢取以为酱羮小顔云枸者縁木而生实不长二三寸味辛似姜不酢其説之不同如此
　　昔邪草曰乌韭曰垣嬴曰天韭曰防韭生于屋上曰屋防生于屋隂曰垣衣在石上谓之乌韭在地上谓之地衣在井中谓之井苔在墙上抽起茸茸然者谓之土马騣生于水中谓之陟厘生于石上谓之石花生于海中石上谓之紫防松上之衣谓之艾纳以和香烧则烟直上元人钱某号艾纳本此
　　郁金香草也十叶为贯将以煮之用为鬯为百草之英合而酿酒以降神也于后世为姜黄作燖沈臭一云出大秦国如红蓝花不知三代时大秦国何尝通中国耶物以时变或郁金渐不香或其种中絶而姜黄特其貌之近似者耳
　　宜男草人亦谓妇人佩之宜丈夫及子非也广州记曰小男女佩之臂上辟恶止惊花生粪秽处头如笔紫色朝生暮谢小儿呼为狗溺台又名鬼笔殊非佳草此间园林雨后生一物极类之名鬼脚指疑即此也
　　诸葛出师令军中所至种蔓菁云有六利一曰芜菁一曰须一曰薞芜一曰葑苁见尔雅春食苖夏食心秋食茎冬食根在宋时三蜀江陵人犹呼为诸葛菜大槩似菘而有头南人种之至三嵗则变为菘矣云河朔至多余数逰其地未尝见也
　　灵寿杖顔注木似竹有节长不过八九尺围可三四寸自然合杖不烦削治











　　弇州四部稿巻一百五十六
　　钦定四库全书
　　弇州四部稿巻一百五十七
　　明　王世贞　撰
　　说部
　　宛委余编二
　　冬至初阳云岀箕如树立春少阳云出房如积水春分正阳云岀轸如白鹄谷太阳云出张如车盖立夏初隂云出觜如赤珠夏至少隂云出参如水波寒露正隂云出井如冠缨霜降太隂云出鬼上如羊下如蟠石见易通卦验
　　立春条风春分明庻风夏至景风立秋凉风秋分阊阖风立冬不周风冬至广莫风见易纬初春至夏五日曰花信风梅花风先栋花风后凡二十四番见嵗时记六月黄雀风见风土记九月鲤鱼风见提要録三月鸟信风五月麦信风见国史补又雄雌风见宋玉赋离合风见陆机要览上行曰扶揺风曲上曰羊角风见庄子梅雨后凉风一月曰舶棹风海大风曰母风发时先缓后急曰链风见岭南録清明大月支八月风曰葡萄风见金楼子杏花雨见提要録又桃花雨河朔谓之泼火雨三月榆荚雨见汜胜之书三月三日留客雨见陆机要览五月分龙雨见续博物志七月洒泪雨七月六日洗车雨见嵗时杂记九月黄雀雨见提要録
　　风神曰孟婆对母可也又风母如猿打杀遇风即活雷公如猪冬月蛰地中掘得之二物皆可食作对甚切其形亦相似也
　　杨用脩记安宁州潮泉一日三溢三蘸连州水下流有斟溪一日千溢十竭贵州城外有漏汋一日百盈百竭应漏刻焉可谓竒闻矣因笔之
　　庄子云得水土之际则为鼃蠙之衣生于陵屯则为陵舄【一名车前一名掔舄】陵舄得郁栖【虫名】则为乌足【草名】乌足之根为蛴螬其叶为蝴蝶蝴蝶化而为鸲掇【虫名】鸲掇千日为干余骨【鸟名】干余骨之沫为斯弥【虫名】斯弥为食醯【酒上蠛蠓】颐辂【虫名】生乎食醯黄軦【虫名】生乎九猷【老虫】瞀芮【虫名】生乎腐蠸【亦虫名尔雅云一名守一名忿防】羊奚【草名】化乎不箰久竹生青宁【虫名】青宁生程程生马马生人【未详】列子又有羊肝化为地臯马血为转邻【音燐鬼火也】人血为野鹞为鹯鹯为布谷布谷久复为鹞燕为鸽田防为鹑朽为鱼老韭为苋老羭为猨鱼卵为虫亶爰之兽自孕而生曰类河泽之鸟视而生曰鶂纯雌其名大纯雄其名穉蜂余同庄子
　　黄鱼化为鹦鹉泡鱼大者如斗身有刺化为豪猪沙鱼之班者化为虎【见倦防杂记】
　　有情化无情妇人化石山蚓化百合无情化有情腐草化萤陈麦化蝶
　　鲧化黄熊望帝化杜鹃褒君化龙牛哀化虎黄母化鼋徐伯化鱼其他不可胜记
　　雨水暴下虫蛇变化化为鱼鳖歳月推移气变物类虾蟇为鹑雀为蜃蛤蚕食桑老绩而为蠒蠒又化而为蛾蛴螬化为复育复育转而为蝉
　　志称娄县石首鱼化为鸟罗州鱼化为鹿石首小者一名防水一名春来吾娄人今不闻化二名亦不闻奚仲造辂车见李尤铭
　　黄帝作指南车又作华盖太公作曲盖殷髙宗作雉尾扇俱见崔豹古今注指南车沈约宋书云周公所作记里鼓车沈约宋书不著作者刘宋髙祖平姚所得行每一里木人击鼓一椎按柳子厚有记里鼓诗秦文公作旄头饰骑见列异传中记云秦始皇作黄帝作旗帜见列子
　　黄帝作旃又作冕鲁昭公作弁俱见世本
　　黄帝作几见李尤铭
　　舜作五明扇见古今注
</div>
    <div class="pagination">
<a href="弇州四部稿_page158.html">上一页</a><span>...</span><a href="弇州四部稿_page154.html">154</a><a href="弇州四部稿_page155.html">155</a><a href="弇州四部稿_page156.html">156</a><a href="弇州四部稿_page157.html">157</a><a href="弇州四部稿_page158.html">158</a><span class="current-page">159</span><a href="弇州四部稿_page160.html">160</a><a href="弇州四部稿_page161.html">161</a><a href="弇州四部稿_page162.html">162</a><a href="弇州四部稿_page163.html">163</a><a href="弇州四部稿_page164.html">164</a><span>...</span><a href="弇州四部稿_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
