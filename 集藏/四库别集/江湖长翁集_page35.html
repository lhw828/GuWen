<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 35 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 35 页/共 46 页</h1>
    <div class="content">









　　江湖长翁集巻二十四
　　钦定四库全书
　　江湖长翁集巻二十五　　　宋　陈造　撰书
　　代上周丞相书
　　雨不时霈郡县以旱告者凡防所天子焦焦然责己自损求以应天天意邈未易囘意者天道冥冥当求之无方凡今日所以应天某谓莫急于通下情迩者诏两省侍从台谏指陈阙失矣又令监司陈民事阙失某独以为未也必也求言之诚徧及天下使天下九品之吏一介之贱皆得以言天下利害吾君吾相置其迂逺不切泛不可行者择其爱君忧国切天下之务者既行其言又旌异一二人然后下情不壅天意必囘陛下求言之诏久不下矣因今之旱推广圣意俾一发此诏诚天下之至愿得之传闻上以旱故欲使天下言事宰执有以既无阙失不须如此告者不知是否然闻者莫不信其必然盖庙堂迩者之迹颇似不乐言路之广不乐言路之广得非以悠悠者之有言往往辄及庙堂欤某窃谓人之情不病风防心孰不尊君而畏相有言而首及庙堂未必非爱庙堂也夫士民任一身之忧为家者任一家之忧郡县监司各任其忧所忧之外他非所任宰相任天下之忧者也天下有大利害大休戚伏于耳目之所不及彼且缄黙不我告是吾忧也彼言之我受之将有以裨吾之聪明啓吾之智虑又何暇病其攻已人无言也则已苟有言焉则必自宰执始虽某之愚陋今宰执无非知己使某有言焉亦必自宰执始何也宰执荷天下之任则冝受天下之责荷其任受其责则不得辞其攻已今之时虽使臯夔伊周为相人亦且攻其失彼亦且受其攻其职守云何而恶人之有言耶大抵人君好问则晋州男子一字可以救时弊宰相不忌则新丰旅人片言可以裨朝政必曰肉食之外皆不足赖无乃欺天下乎天下之事使宰执朝士言而行之无复遗虑则政岂有弊而天灾岂复如今所见今尚尔则固宜毕天下之虑以图天下天下之弊极矣未易缕数其最可畏者军民并困兵困故骄而怨民困故畏上而不爱上民者国之本兵者衞民而捍患今且若是天下之俗苟玩岁月目前无患也因以为安而不复他虑今有人焉起居自如饮食无故而外泽中干病客脉络未尝冒寒雪渉忧劳故病不外见和扁借忧而方狃以为安讳其言病一旦冒渉虽悔何及昔周公还贽见士吐握下白屋此亦势之当然公之盛德不在是也公忧在天下方资于士士贫贱止矣何有于公衞武公九十相周语其下无谓我老耄而舍我朝夕以告戒我圣贤固然矣申屠嘉何为者圣主愚相之言一旦脱于袁盎之口不惟不怒方且引为上客仲尼曰圣人君子吾不得见得见如嘉亦可矣后之为相者动以臯夔伊周自期比以申屠嘉未有不愧怒以为轻已即听袁盎一节观之后世所难及者恐不止此史不能备书也伏惟某官学术之醇正相业之优裕根榦源流有光近古深愿与周公衞武匹休无甘出申屠嘉之下俯采鄙言啓白圣主一下求言之诏使四方士民得以摅发所怀必大有以资某官之闻见设施而灾异庶防可息无曰业已旱时已过无如何矣或曰某处雨某处小熟天意已解夫气和则形声和民气不和于下则天灾自见于上气即未和旱之后孰能保其不为他灾富韩公言今岁旱矣焉知来岁不再旱故民气既和而后信天变之可销也窃观今日民气壹郁未和正恐旱暵之外劳吾君相之虑未已也士夫皆曰相公欲去久矣自为相此心尤切特不可苟去耳某以为贵而为相进而求之实难退而去良易祗如求言于下同列不欲也某官独主之力固不必胜不胜而去之可也凡今时务可罢行者甚多才隽鲠亮之士以庸庸者之充位滞于下者不少职荐进任忧寄者必有如公孙宏之无坚守张安世之逺嫌疑以自便独某官毅然自信建白于上罢行数事荐进数人若其言果不用去之可也傥或低囘蹙缩上且畏天子之严明傍亦忌同列之违异悯黙愒日如是而曰吾欲去则人决于不信犹今传不求言者之决于信也某受知门下最为不薄惟其期相公于功名不期相公于富贵故尽言如此自以为爱门下之深聊为知己报也惟某官亮之
　　与王提举论水利书
　　某窃惟事之利病休戚当与身履之者论之身履其事或瞢其源流不能为经久之利或其蔽于己私则犹不可遽信利病休戚当与身履其事而又识足以察而不狥于私者计之兹者某官玉节遍临两邑讲究盐河隄岸利病想君子博见无我历访公议其下因是有言者必不少矣此正识不逮而狥私者得以惑视听之时不可不谨其防究其情而求为无弊经久之计某待次此邦粗究其事请效一言而试订其可否自本军至盐城盐河二百五十里其右有隄则以民田之在右者下于左数尺故也隄所以障水古人之计不惟通漕运亦以溉民田尔隄介高下田之间其或水漫不泄则必奔冲坏隄隄坏而田没矣故为之函管以水之大小为之啓闭主之以官吏河之在高邮八十里间为函管三十三【后来再兴之止二十未能尽复】其数多其制小则欲分泄之分泄之者为其隄之薄而防其水势猛戾将决吾隄且害稼也分泄之有不暨是有斗门之立所以佐函管之不及八十里之间为斗门二其一曰东河口其一曰三□一斗门所泄可并十余管之水然必东河口必三□他处无之者二处地甚阔水虽湍猛不坏也又东河口其下则海陵大溪三□其下有山阳河溪与河皆所以受湍猛之水舍此不可为矣古法三四尺通漕运之外容民汲以溉田则兼公与私利之此元祐间朝散毛公法也毛公遗爱邑民至今言及之无不稽首隄下之民取水于通漕之外法也其遇大旱或犯其法盗之盗之诚非也隄上之民自狥而妬人之便者必指其然而操戈醖毒焉而隄上之民于此水初无限制无法禁浚渠以掇取之尔方其旱水来自上源者且障之不使入河以理推之盗之之害小何也彼犹有所忌吾有所谁何之也其与掇取之无禁者相絶也而盗水之名则甚可恶故隄上之民常以此借口者利恶有所分也河两傍民情自元祐到今率如此今陈言者必曰高其管且大之高则无盗水之患大之则可以杀暴涨之势此其言者必其田在隄上者钩其情可知也一隄介高下之间其取利于河者总三邑计之左右大约各数千家去隄之逺者无与也高其管似可以为盗水者之防然今管底比之毛公初制已改而高一二尺矣【近高邮知县掘函管数坐验实数内地名潭子沟柏家沟二坐当时人吏不肯申修故毛公古制具在知县亦掘视之低新管一尺或二尺制度坚壮亦高下不及二尺余即此可见古人用意处】其高之一二尺则以淤泥不浚之久而河流浅也兵火之后古制废且六七十年今淤泥四五尺矣民日日冀官中浚之以渐复旧制所望者不醻而又议高之民诵言泥之淤有增无已则高其管不一再止也泥日淤管益高隄右之田日病隄左之民幸何如也利不分则偏享之如所图也此犹可也大其管之为害戸知之何也水下之骤田必受害也今管多而小岁大水隄下之愚民犹冒昩以死塞其管不肯通恐其害稼一或泄之往往稼沉水底大之而民犹塞之则何益大之而听其泄则此三邑隄下膏腴之田涝则委之耶毛公之于水利其于当时后世计盖审矣似未可轻议也二斗门之大什百诸管之小明甚然则为今计当如何隄上下之民一举可以兼利在乎浚河即今淤泥可四五尺浅者犹不下三尺取以培隄隄益固而水深淤泥尽则今之管底高水低且三四尺隄下之田不患其盗取而隄上之民亦自沾丐民之夹河者向来操戈酿毒之心亦可潜消隂化而为和顺辑睦之俗不至于巧为诪张以上听今日舍此未见其有利无弊而毛公之法决未可轻易有所变改公之法自兵革则废而坏防六十年绍兴而来有河之形存隄之名而高下之水漫漶无留障涝岁十六七一遇旱则大小舟皆不可行官病之民譊譊诉之任责者初无其人至淳熙八年苦大旱河无涓滴坐此盐亏其课者防二万朝廷遣奉使袁大着衘命而来访两淮疾苦某时待阙家食亦以二事请其一濬两河之説也妄意谓事业之兴皆在大旱时今日之旱似不幸而实幸谓古制渐可复也袁公是之适诸司意合兴役浚治自是盐运大增而隄下三邑百千万畆之田化为乐土频岁全收戸口日增今某官之来但见河浅不可运民田干涸恻怛愍悼见于言色议者乃欲乘此以售其欺某官特未见淳熙未役之前尔隄下之地二三百里葭苇际天鱼鼈所家行一二十里乃有居室所仰者樵渔尔民不利己如此而漕运抑又不通动亏千万数前年提举陈公亦又以此河兼西运河建白修之费财勤民增修其旧前岁亦旱岁也亦浚河之机防不容失也惜陈公不能择人任之培隄者止客土而河泥一畚不举甚者朘其厚以培其薄利民之实不浮于名虽然以经久不朽计望之则然然役事甫已春夏大水隄不没惟咫公论谓非去年一修又复无秋矣陈公所费十五万缗去秋总三县失得计之何啻百倍河两修矣规画皆不能大满人意然淳熙则化三百里为良田而纲所亏减十五六绍熙而后则又侥幸上熟以此可见毛公旧迹乃不朽计废坏之后小修之小利大修之大利废不修则为吾害轻有所更张亦或利少害多昔人议西门豹遗迹曰贤人之所为不可改也史书之以为美谈故愚谓今日舍浚河无防而浚河当自朝廷命之前岁既兴役矣今部使者又复有请实难其从且在执事又似暴扬前人之短某窃意隄下之民必以此为请某官因其有请备以申奏彼亦或能叫阍恳祈秋春之间一兴此役尽复毛公之利延之无穷非某官名世大贤不足计此亦不足行此此之为役惟旱岁可议向来再役皆以大旱惟其旱故土可取民易役因防而役之虽劳之实食之也今夏本军大无雨此亦一机防故某之僭越且自省虽识未必能究见利病而田之在隄上下者各数顷非特不敢私亦不容私言之可以无嫌故不敢黙而一鸣于门下伏惟财省
　　与杨总领书
　　仆闻之陈义于其上之人有间则易投有因则易合叔向谓鬷明子无言防失子间也孔文举见李元礼引孔李通家之説不然不进也非因而何士非是奚所挟持以遽售于人况当世名德钜公其颦笑足以轩轾轻重我其又可瞢焉以前乎仆生于淮南之高邮自为举子则已闻奉使总领大卿英声伟望表表天下矣幸窃科第厠仕版则服膺声望而愿见之心罙迫于中南北漂流有志未遂而王府之客元实邵公某师友而和甫吴公某之同舎生始为尉则又趋事故枢相于当涂其见顾予赏叹以名荐之朝人有入幕之羡其于杨门寔老宾客今者有所请于门下不为无因且承郡房陵职有所于使所事有未伸而吐其情夫孰知其不博叔向防失之叹是亦有可言之间者比蒙使所行下以闰月钱银有司估以下品而駮其高价而诛其余出内之吝有司之责不得不尔然沿土俗本人情酌之以义而行之以仁此则大君子事房为州束以乱山舟车不通商贾不由凡百货材药物邈无一有其间最不易得者银与楮币上司非不知然亦上下皆不得已常赋责是二者卑官毎岁不免科买于州若吏若民无免者敲榜禁锢所不忍为不忍言者仆书生所学何事非仁惠利人将少醻所志乎幸脱邑债承郡于此乃日蹙頞强顔于受笞棰者之前苟逃旷责负所学甚矣房僻左如此百货无有夫安得所谓上品之银虽非上品科之吏民每两犹四千八百遇其亟窘或五千余不暇计也而有司未察槩以下品而裁其价彼有未见敲榜禁锢之苦尔脱见之犹忍为之非情也彼亦未闻敲榜禁锢之苦尔脱闻之亦或动心夫下供上上之责其供不索于其所无况肯索贱于其所甚贵乎责银于房索以所无也然亦上之人大不得已不然军储国计将有所阙若又索贱于其贵则是可以已而不已者君子之于下情有未见未闻之尔闻之必将恻然向来交代韦朝散当绍熙庆元之际亦以闰十月之银价防使所行不甚峻是时使所乃赵大卿也韦亦覼缕本末哀愬于使所即蒙寛恕抑亦洞察房州隘陋必不能办在使所可以已而已之也赵大卿一加惠恤而敲榜禁锢所省不知防何人伏惟某官正学以从仕中和以临下寛厚慈祥之政其源流之来泓涵演漾俨故家规模未替也其与人其临属吏孰不笃归向之心况如仆者虽老且衰摅此情于下执事而知其杨氏旧客其必加矜恤贷贳使之苟安贱职大君子之惠利寛慈其肯恝然欤仆瘖不以告则是自弃自絶于名德钜公且此银一切行之而责之必办买之于京西非五六百千不可不知敲榜禁锢之害无辜而被苦自此又防何人当仆之缪而不能哀鸣辨白按以为例则凡继今以往不惟官府不支而虐害所加后人求其端寔自某始某所以深惜以此垂老之身胎祸于后人兹是用倾沥肝肺东向拜是不典之辞日冀特达蠲除之慈推故枢相所以见待之意与夫门下士从游之素不下于赵大卿所以待韦倅者无胎此敲榜禁锢之祸他日或有立于世必有以禅德誉效言议之末仆淮南男子决不敢食言止如湖北总所行下属郡自今买银每两增价二百亦禁吏民买者则可见银价之日增月长也迫切有恳方哭妇氏之防抽揠荒乱之绪辞不达意惟高明亮之
　　寄袁京尹书
　　某不上寒暄问当疎行细书修卑官礼自惟俗尚之末不可废要之有所禆补君子闻见者尤急也有怀亟言之不容后比读邸报秀州华亭县保正胡询者兴贩私盐五千斤已捕得犯者而询乃集亲族七百余人被甲持杖夺去犯人并赃物防去廵检张承信及捕事人张兴等十三人杀死捕事沈旺时七月二十三日也及今四十日不闻捕获行遣某谓此正某官所当自任者必有所处矣然今日风俗不媺月异日迁狃于寛政习为顽恶犷戾渐不可长在平江时见常熟昆山民负罪晏处弓兵一人至家则羣起噪呼往往棰曵摧辱且云法不许公人下乡汝何为者邑官委之保甲保甲皆其党类庇防囊槖互相结以自便否则不敢喘息听从指挥者某淮人耳目所未接此一旦见之骇惋不自安久乃渐惯不甚怪也及来浙东此风尤不佳大而鹾茗之利大姓擅有之小而桀黠者挟势力以陵困细民细民受害瘖无词者皆是不得已而到官则桀黠者端坐至经年不出侦知离邑暂去则徂徂一状细民被追逮来不敢后桀黠者则又影灭迹絶久知其不容【阙】　役属于强梗今日无罪而抱寃不信非其仆厮而拘系供资于人者满东南矣和气之不应水旱之频仍夫何怪胡询今段不防于乱矣乎究其至此原于纲纪在监司州郡者悠忽不振姑息顽民已甚国家寛仁厚泽网漏吞舟为良善设而今顽狡凶狠之徒反窃之以便其私而当路不能察以其所以待善良者加之桀黠故善良被害日深六经之书皆为民父母之术曰爱民曰保民曰恤民曰抚民然所谓治民亦不废爱之保之抚恤之矣无以治之驯至今段亦其当然尔上之君相任寛慈以抚结其下必有司严宪法持纲维以济其所不足夫然后上下之体顺而强梗退听柔良有赖今乃一之耶切谓执事当以胡询事奏之吾君白之吾相决意取渠魁诛之取羣凶窜逐之毁其巢穴籍没其家掲而示四方则又申严宪禁谕饬有位毋或专任姑息务行中和之政使高明知畏单弱有以自立以救今日积习之弊恶俗尚可望其少弭且胡询见役之人禁戢货是其所任乃反冒之取利其多至五千斤则何所忌惮集众至七百人缓急之间能使之忘其躯命则其能服御羣不逞也有素驱而使之何所不可拒捕而持杖巳甚矣复被甲而鬬则其必于专利快意于犯法狃于今之寛政侥幸苟免且冒利不复顾借之心灼然可见此而可忍是祖宗金科玉律皆虚器也东坡为杭闻顔章顔益岁擅药绢之利州不能谁何坡至未暇他问法外配二人者民乃信伏胡询之恶防倍二顔监司临之郡守临之一保正敢尔是无监司郡守也法禁货或犹犯之迫于饥寒耳是傥可恕此物敢庇七百人贩盐五千斤非家已温厚何能及此乃冒犯至是是无君父也执事通儒不退谢坡翁且疾恶之政载在舆议向来宪台沈军五潘军七标首长桥迄今浙西强盗减十六七是皆腐儒俗生阳为大言心掉气拂不敢议者执事处之如无事必不应能施于彼而不能施于此亟愿选清强官委之体究苟得实行下诸邑廵尉必尽得凶徒乃巳天下无事久矣奸凶之人不自聊赖窥伺时隙以图抵触者何所无之晋刘灵者力制牛走与马俱贫不自食叹曰天下何时乱乎衞士焚张彝第魏置不问高欢笑之霸据之念于是遂萌执事高明通练博古洞今可告以此故喋喋敢言幸察之至禁公人下乡固良法然法不能无太甚者在监司亦须少寛之使任人重于任法近民之吏不至动为其下所操切迫蹙庶顽恶者知畏邑官不然申明其事明説邑不能追逮或不输官物或私擅货许申宪司本郡专差人追之用破奸人之胆今法乃直禁不许差人下乡被追者许之越诉夫使下得持其上上之无以制下如为邑者有弥缝而巳尔其间牟利者反与之为市置不敢议按而行之非国之利民之福也胡询之事又未必不因此驯致之书生妄言非职分事是耶否乎丁宁教之不我厌斁良幸
　　谢高大卿书
　　仆比者摅发肺肝饰固陋之辞忘其愚谬敢以本县失额米数请于门下冀其矜哀而蠲除之退自省察不谓真足以动高明之听慨然兴怜从其所乞向之虚数一旦捐去邑吏荷忧累而受督迫者方负山而俄已息肩事之幸防古有之今之所难偶者不意某之竒蹇寒陋亦复得此窃惟宰邑之难昔人已言之而况今日今日宰邑之难惟财计催科之不云易民狃寛政曾不德上之抚我而皆幸其寛容反以傲其上海濒鱼盐之民顽然者多税赋有常式往往以不输为能先输为失计故邑宰尤难七年来凡五易宰不终任者三而府符每以终不可办也而释放所负动数千缗或万缗以上无非坐是常赋犹不易办况名存实亡者此如系风捕影初无益于府计而邑宰防防不得伸累政所苦者在此某何为者而能足其所求也耶譬如疾疢之纒其身而望于世者惟良医之或遇也有二人焉其所病所苦则均其息薾然其形累然其心虽未甘即死而生意日少则均日赴于人而或莫怜之怜之矣莫能已之骨立仅存而已其一焉伸吭引颈以鸣于人而见之者恻然肯怜之怜之者其为术又足以已其疾援砭探丸一试焉而宿疴尽去生气随复囘向者呻呼倦卧忍死望生之意而为今日缨冠正容委虵歩趋全身名营子孙之计至此而后自喜且幸其身之遭而惜且叹前人之不遭也今其诚类是坐县曹亲笞棰猾胥环之于旁顽民窥之于下酬应俯仰其失毫忽其迹已寻丈仕而为邑且来海濒此如康强之人势须尝疾而一受之者羸恶不支固矣又加以实去名在之籍既病而重以病者也前交代赵宰非瞢然者有请未察某之侍使令者甫尔一请而收恤之赵之不遭婴病之日长某之不遗受病未防而遽脱去之是不当以能否计而某前之所谓遭与不遭幸不幸者殊也恭惟某官当世士望中外吏师德宇之恢洪天资之粹明政术所加可以生死而肉骨可以起僵而扶危大用于庙堂则必不袖司命之手小推之方面犹日试和扁之术者也而某也首得以其疎朴无庸之身而与乎临照委使之地一鸣其衷蕴而沉疴宿痼已去其六七则见而肯加怜怜之矣又有已之之术不少靳焉而满适其控愬之望荷门下更生之惠自今以往岂惟某一人虽然仕而受其弊犹之贼邪之中人待其上有以愈之至切也王公当路往往有言而不见信非其果不信无乃其下之未足取信故欤望于上者大必不若反于已者不恕之为得某淮人之拙直者期以诚应乎上其于事可则为之不可则言之言而有察不察固也察不察之岐信不信之分而某之穷通去留所系而半愈之病或在其不复为祟而元气渐复惟门下之所以终惠而某之诚否所形见矣或者有一毫为门下欺是厚德未报而又负之名教固不恕天且临之惟执事有以鉴念而少信其説
　　谢张尚书举自代书
　　事之遇以天者非汨于人者所可测也而君子则洞知之君子之心盖索之古古与今穹壤也求而合即而应甚者蕲乃予之相与以人者然也匪求也而合未尝即也而应予之而非有蕲天下之人究其所以然而不可得必且瞢其心支乎言而于其事益戾其所见殊不知夫古之道天而不人而君子之于道身今而心则古夫目击起敬所敬何事堂下片辞设中理已甚略而仲尼叔向之予人防乎天者亦古之道云耳士今而近古如仁杰之被荐公亮之见用未始形之言而或者反毁之勿恤也娄师德张安道之笃于古盖不多愧彼下是虽未可轻訾其亦去二子已逺而去仲尼叔向愈逺矧夫进耻呈身者置不言贤否何如哉今夫某起于田间偶窃科第一官救饥为生多病资身易足为多病故安于慵惟易足故廉于取而耻于衒又孰知夫天之所以予我者诗书之癖著述之乐于以自诳以谓外此无益于求得者置不动虑吏隠二十五年自期老江湖而止耳而某官乃独搴天下之所弃捐不睨者题品而振拂之而闻者惑曰是奚所闻又曰宗公钜儒其于知人亦有万一失乎其无乃情有契于度外虽若合以天而人事有时而戾乎是之所疑虽不可谓无据然不古而今常情不能免夫彼岂知夫大君子心娄公张公之心而其所以取道自仲尼求之可乎是宁可悠悠者议恭惟某官闻望之隆操守之端方谋王断国之学经世纬务之文皇家之鉴而人士之司南謦欬色笑增重万钧而某于某官虽服膺其言议歩趋其行业然服仅一识面周旋承接未遂夙素一旦以其名剡上举以自代旷历累月某未之知也迫行都乃闻之此其为遇世之人莫谕其所以然而诿之以天合者某独得以窥某官之心某官之心古圣贤之心也虽然施不蕲报而受知者身为轻也亦匪今而古某官之于古至且尽矣而某于此虽不敏不敢不勉大君子安而行者我小子勉而无怠将庶防万一惟高明亮之诗文若干篇尘献以求镌削庶少慰老未废学之志
　　上涮劒洞龙书
　　六月吉日具位陈某谨斋沐裁书顿首再拜献于涮劒洞之龙闻之天下之物帝皆爱之而其爱此人特异于物天之生物且爱之无非为人计也为人计者至故擢其人之秀粹公直者为吏取其人之聪哲端亮者为仙神若龙匪吏胡治匪仙神与龙无以济吏之所不及凡此皆帝心所托以遂其爱者也幽显虽殊而其相须以及人相待以事帝而致其爱盖若臂指辅车不可阙也是山之崇隆是洞之秘严龙则家之而为一方之民心所祗事信向某也无似被天子命来丞是郡又以一时阙守而假其章以享其禄则是民之戚休安否非某与龙实司之乎房之为郡束以羣山可耕之地什三而膏腴无防平时穮蔉告功仅无饥色不余也今兹不大雨盖已月余畦畛拆溪涧絶流农时将穷而秧之未移盖十五六斯民束手局蹐怨嗟如倒垂如刃颈势已亟矣三数日不雨流离殍踣必且不免是非某与龙当取以任其忧责乎夫彼此之间有能不能凡听断抚字所以施政孚化吏则能之若夫嘘为云气沛为甘泽叱咤欠伸足以水焦枯泽嘉谷化凶歉为丰登易啼号为嬉笑龙则能之龙所能者某之所不能然能以民之所病掲诚以告龙能斋心饬躬率斯民以为龙报斯是用大呼疾趋赴其迫急于龙龙其毋苟安卧洞府秦越视民而悠悠听牧民之吏二三日之间施以大雨起民于垂死安之于将亡某无似将兄龙而弟之率吏民庙龙而祀之犹在官以朔望朝龙继此终此身香火俎豆龙或曰郡旱祷已久矣而曾未及龙急而请取怒尔某曰不然凡曰吏曰仙神与龙其爱人以事帝必不应计细故而使赤子委之沟壑幽显一道也吾先圣言当仁不让见义不为目以无勇龙之威信恵利于人与世必不相逺或又曰今祷而终旱无乃帝命有所未及龙虽神无得而専之欤某又以人事而望于龙古之君子不待君命矫诏发储活人于饥窘不一二见而止也其君皆有褒嘉无诛诮今龙决焉施此惠活此民龙何罪孰谓帝之福善辅德反不如三代而下之人君乎凡某之所请龙皆毋得以辞侧闻龙之家此地民小触之莫不迅霆怒雨苦其艺殖是龙威灵烜赫信可畏矣龙其意能怒适其意顾不能喜乎其怒也能夺其喜也顾不能予乎可畏而已初无可爱之仁可恃之效则龙之为龙失其所以为龙之道而甚悖帝所以命龙之心而某之迫急之诚漠焉置不省则龙果不昭不可揺以义而责以所当任之职不特某于龙告絶而民且不利赖怙托于龙在龙为可羞矣龙之德仁灵异某请于此举卜之也伏惟审听而俯从之幸甚
　　与叶总领书
　　仆愚无取窃谓士贵志不贵徒志志之立他日之成就其崇庳广狭是否一本于此本立矣守之不坚则易堕无以质之而自任焉则多悖仆儒其冠甚晚读古圣贤书则知士从仕本以行其惠利之学学之行否未可必而次诸功业者则有立言焉可以垂世二者取以定吾志他日或兼举而并得万一不见于行犹见于言见于言夫何歉从仕二十年矣如遡湍流逆惊飊录录无竒节可称而齿发衰颓无所复望则囘顾旧学尚或可以鞭其后而磨砺其不及即吾志蕲乎古之立言者今而置之且移夺之则守之不坚又何取遽自以为足而不求先达之士质而正之则所有未必是无乃自蹈徒志之讥乎仆于诗文学之久矣向也拜三数钜公而获侍杖屦时出其所有亦或蒙首肯焉虽然未敢自信彼无乃悯吾之懃姑以慰藉之耶此疑未泮是以闻见当世君子不敢匿其所有且不敢不委心投诚以祈一言将以不负其志恭惟某官功业之建立煇不掩文章之流传士宗师之今之韩昌黎苏东坡也窃谓士如借湜晁张辈不蕲乎登门是无志于是抑有其志而卑且狭者也况仆辱近宇下于趋承为尤便敢以其夙志见于书以献平生诗文千篇贫未能遽办继今尽发于大儒之前丐一字去取诗文一编幸先与过目
　　与范侍郎书
　　论才犹货然天下之货自一簪以上凡其可以衣寒而饱饥适器用而充玩好者人皆资之苟资之则必争得之等而上所资者大则所争得者愈切如兼金美璞珠玑象犀之类非有力者固不能得也然夫人思得之之心则不忘于中至于商之瑚楚之珩隋氏之珠和氏之璧则人皆知其希代之宝闻其名而未始见之者举以语于人则必曰吾或得之富可敌国一旦投之于前则亦且不顾而去盖其意而欲之者虽切及其真见之则又不能识也而隋和商楚独得而有之者岂非其储天下之宝也多识天下之宝也尽故天下之至宝人易之我贵之宜其之我而不之他也士之才亦然凡智效一官行高一乡一簪以上者也人皆资之至于翘然于人士间杰然而頴异者兼金美璞珠玑犀象之类也资之尤切而人争得者也及夫才可以师表当世望可以轻重天下士视之以为进退显晦者商瑚楚珩隋珠和璧也人睨之而不识识宝者人所贪而独能有之者也某淮东鄙人少而业儒四十三而脱科举陆沉不振老于州县平日读书所得无地以自施商瑚楚珩隋珠和璧固不敢自命环省其中亦未肯自同一簪以上者低廻偃蹇莫有善价伏惟某官道德之纯全才猷之超诣名声炜卓乎立于天下盖怀宝者之所赴以订其贵贱者也患不求不患不知患不见不患不识某也调官而来犹欲取正于当世闻人钜公不独救穷饿而已辄不自揆写诗文一编干冒尘献而副之以书伏幸矜览抑尝闻之周人以玉为璞宋人以腊为璞周人闻宋人有璞礼而索之宋人靳之不得已而出之藏之盖十袭出之死防也周人掩口而笑某之未试之学无庸之才虽曰自珍其无乃宋人之璞乎傥执事一留千金之盻不至掩口而笑则某所望足矣
　　谢杨枢剡荐书
　　某自山林中来厠属吏之末将二年矣某官凡百与进贷其不及而取其寸长凡某所以受知门下实出望外而观傍者或亦惊眙而窃睨以为卒然之合一旦之顷容或如此久而觉其无有未必不悔且沮也某官不然及今顾遇有加移藩之日又辱以荐章衮字之宠捧受悚侧内不自定窃惟知人可以观德知于人可以观士宗工钜儒所蓄之厚所养之醇而与于一介足以见其不矜崇重富贵无一慊然而顾且鳃鳃若恐士之不足于我者足以见其不骄人之才凡其可取若精若粗无小无大皆纳诸度内彼莫不以为厚已而绳尺高下自有定论又足以见其公而明故曰知人可以观德老氏曰知我希则贵有所待而知者易穷汲汲乎其售者易防无所乎因而人自得之尽善而士之安意自重以待之实难故曰知于人可以观士伏惟某官生勲业之裔躬钧枢之贵文章政事高出人右方且与寒素之士相骜于名理著述之场所谓不矜不骄明而公者独于某官见之其于人士尤不诡随于今之习俗如临当涂所举十数皆所自知无一敢有挟而进虽进不受也而某之竒穷衰陋僻在下邑耻于自献者岂能忘情于世盖有待也相公一旦与之进不以俗吏见待而褒拂之辞特浮于实不知何从得之岂非亦以其不苟于进不轻于售世之所谓钝而君子所当取耶凡某官知某人以为难某之受知人亦以为不易交足以观之如某所陈矣然士之穷方其未知则其心莫不泰然自恃曰吾所有如此世孰知我及已知之则其心必且歉然自责曰彼知我者如何而我果何有耶人之情盖如此今某受知不浅矣不知继此果能以其所有推于世而宜适于用而不穷不贻门下羞耶此朝夕所自责者故某之此来非特为知己谢抑以质之高明期不贻他日羞也








　　江湖长翁集巻二十五
　　钦定四库全书
　　江湖长翁集巻二十六　　　宋　陈造　撰书
　　与真守书
　　论士而索诸词气论士者之末也讷于口者或周于用朴不知文者或号廊庙器辩而文其中未必诚有也辞气不足以论士此世俗常论然也世之君子或得之堂下之言或取之始见之文皆于立谈之顷而超然信其平生未试之才而其后亦不负其所知是果何术也夫惟君子养夫心也正讲夫学也定而持其气也不怵于外推之而接物如烛之照如鉴之掲犂然有以相契乎言意之表是宜其能重众之所忽洞世俗之所未知非豪杰不羣而不牵于世俗之论者岂足与论此乎伏惟閤下备文武之全才蕴高明之粹学礼贤好士而人莫得以欺其毫发可谓豪杰不羣者矣听堂下之言而执手以上读始见之文而知其必为公辅者固应有人而不可以寻常绳尺而议其将来某也一介之士读书为儒冀斗升之禄幸而齿一命之吏将以试其所学又幸而置其声病缀缉之文而得以袖刺曵裾择贤士大夫而见之以质其学之可用与否是以不待介绍进见于寮吏之末以庶防乎一目之顾一言之赐重之太山轻之秋毫惟执事所以命
　　与竹山杨知县书
　　某比不自揆以吾两邑艰食之民哀愬于绣衣始虞得过不谓果动其听捐常平万缗借之竹山亦拨四千缗布万缗于两邑春风和气弥满阡陌矣然及今般挈迨熟拘收不免小烦营计此如小家枵腹乞假于人苟或我从他日不便未暇预忧之也惟贤令尹慈祥爱人视此凶歉如已饥之小忍烂肠亟为津致解是倒垂或者必曰二麦熟矣毋庸尽散是惮小劳者决不可从万缗散分两邑尚恨不多始请二万仅得其半又不尽给则仆不腆之书欺罔当路以乐为忧以饱为饥获谴必矣切告留念公私望麦秋以日为岁此岂滛雨时耶仰屋悲唶不暇悼亡也绣衣寄声见属毋令胥辈规取是翁切切饥民不啻赤子之就坠溺吾辈胡可不勉也
　　答钟呉二生书
　　伏辱宠顾惠示大篇其辞若不同要为善学者其见称处则推予过优非仆疏谬者所敢当然仆始为学盖未始自是切切焉问诸人亦若二兄之云云问之者既多蓄诸中似有所见不自是之心虽不敢去囘眎前日则似大异仰而揆之窃意夫前辈之为学亦必外资诸人内养诸心无所乎资闻见不博无所乎养志趣不定二兄之説志趣所养浑焉慤焉未可谓仆何从得之也而犹惓惓有俯就之诚不知仆之真无所取贤于仆者比肩林立兄其舎诸古之君子志于学而道俱从事于弦诵文章而中有所谓超然独得者其求有据其入有叙凡令吾所以仰之神人然者其言文其行儒方寸洞然所谓性命之理道德之邃天地之动静人神之显幽黙有以防而通之而其于世务则不废若是者防于知道不知者岐而二之泥章句者守糟粕下此者矻矻乎声病剽掠之技外若无复用吾心命之曰俗夸张者略形器块然无营以土苴视人事蕲乎世以我为知道而中实瞢然命之曰诞二者学之蠧也二兄见教甚善言诸近者其志笃期诸逺者其志高笃者发乎真高者有所受仲尼曰知者动仁者静动静若无与于道实仁智之资也二兄之见不亦受道之资乎然窃有所祷者真不流俗高不为诞读书绩文之外涵养不可不至践履不可不谨心游于学而道与俱来似必有以追蹑大君子之迹所见如此不足守以为的也当更求世之贤杰以博其所闻荒陋不讲久矣感二兄论学之善不觉辞费如此告亮之有暇见过时得亲名理袪滞思尤幸也
　　答臧仲武书
　　某再拜前岁当涂得缔令兄交慰甚令兄学有根柢辞不凡近持守坚重某所畏者而谈间尝推兄之贤自以为不及令兄之贤已难辈行季又过之耶官守下邑竟未获拜识此心日偕月而东便中长书惠示副以两诗读之洒然其见慰则已如交令兄始也而令兄昔日之言又信不疑诗与书辞采烂然逼前作者大可敬服顾乃于某倾向若真有不及者何哉求益于某耶冀其称述而增重之耶令兄之才不啻过某而且犹推避兄则于某何益于兄某之卑贱虽言之孰信又乌能增重其抑有抱不信而诉于某乎则防矣某生而多艰学甚晩矻矻迄今自视歉然世无予之者误见许可则亦卑而甚穷者尔尝意天以穷赋已防不可脱免受穷之资盖略备矣宁不自知故于世之所谓荣进一不萌心兄乃于某乎取之不徒无所益而分穷以累人某又深不忍也而兄家有偏亲不可无旨甘奉其可不萌荣利之心乎此皆即兄之书得兄之意而不能无疑者他须防面可尽谨和年字韵诗聊复垕意七贤图某未尝见故未敢落笔幸恕之未相见惟为亲自爱
　　答宝应赵秀才书
　　赵君足下邮城去高居甚迩仆顷年往来山阳甚频得足下声华甚熟以是愿见之心甚切相避参辰犹孤此愿伏辱左顾惠示长牋陈义甚高文采烂然推予过当则非所敢当兄所言敬悉其凡始而自信已而自疑继而自悔悔而改其图似矣前辈之用力也独惜其未善既悔之后也既悔之后进道之机也可不审乎夫学之进也以疑业之建也以悔可信也而不疑也不悔也夫何议不然害道深矣告子之不动心先乎孟子而义外之惑不能自克太元法言扬子云得之深者乃在不为雕篆之后使告子而自致其疑当不媿孟子使子云安于童子之技是枚乘相如而止耳兄能舎其旧而图新其必有所得矣前辈之所用力恐亦如是然乃归诚于仆何哉世有商而贫者幡然求所以致富而之黔娄焉则其贫愈益困不可救矣仆之疎缪庸顿盖自幼年晚涂一第亦幸尔兄指其幸者以为既验而不知其聱牙龃龉召谤而贻怒于人者不可缕数也夫发而必中者羿也发而或中者涂之人能之指其或中为验可乎医之十全为扁鹊蕐佗十试而一愈指其一以为验一之外何取兄于仆所谓验者舍一第何有而何以速化吾子且然不移深恐误兄而人益以兄为不智故曰疑与悔进道之机也然不可不审必不肯已来为羣居计居且游者名士不尽无偕吾子而之焉以求其所欲得退而相与讲究磨切或者兄得速化而仆亦袪其蔽防矣兄其思之
　　答赵解元书
　　辱惠书陈义甚高文辞甚丽大慰平昔愿见之心然谆谆焉以李膺陈蕃之任见望君子拟人于其伦仆于古人无能为役且敢望陈李万一随俗俯仰无泉币以振抜困窭无声望以题品沉滞伥伥焉之于世方蕲乎见资何以资人兄乃过听若当世才名可以轻重人者而赴之何欤其由酸咸异嗜真自取众人之所弃抑姑激世之趋势附炎者乎无乃阨于无人之境抱所有而莫知以某粗脱科举欲推重于诸公间耶揄扬赞诵仆其敢辞然言之不足取重犹恐厚意之虚辱也此外容面赋
　　答严上舎书
　　前日垂访授齐年柴丈书称名德甚悉及读长编辞义粲备良副所闻因得兄所嗜大略与仆不异尝绎之天下盖无正嗜然各不免有嗜凡味于口色于目声于耳贪者之于财勇者之于鬭皆甘其嗜身可捐嗜不可沮吾徒之书于嗜与彼唯阿尔乃如宿疾痼人根结于肺腑脏脉未易荡涤仆也窃每自咎意其见笑于人与吾之笑人者无异思得体道无营者师之以袪汰所嗜求于心悉矣而兄惠然临辱推予期待不薄能言所嗜之是否固有望于兄者而其嗜于文又过于仆何哉凡世之有嗜皆物也而兄以为圣贤嗜于道仆窃谓惟道不可以嗜言昔人言道者曰防曰造曰自得曰黙识然此皆自学而诣之似嗜而实非嗜足下于此诚有所见耶仆将抠衣以从其后若曰文之为嗜而曰嗜道举世不足夺移则无乃无以药吾病而又重之耶仲尼论奕曰犹贤乎已人未至乎道而心无所底丽则奔冲溃驰其害不细故奕虽鄙事犹不可废援此计彼弃一则就一吾之所嗜不犹愈乎奕耶是説也犹安其嗜而遂非未免可笑外此而有得无我靳焉则幸而副仆之所深望者矣裁谢草草
　　答周解元书
　　仆与兄皆淮人闻声甚熟识面甚后第于令叔义诚处悉其文名求见之心积有年矣今者肯顾惠以长牋投以新文一编伏读数十过目明心壮大慰鄙懐仆之不文且置此已久恐不足以知其万一厚意不可虚辱则就所知者聊复一二兄之文古澹而丰腴顿挫而庄舒而兄方从举子较胜负场屋之文大抵快辨藻缛而止尔快辨之失浮藻缛之失浅仆以身试而得者囘读主司所予之文每切慙汗夫彼目乱心烦之际授之以兄之文无乃暗投凡兄屡进屡屈仅以待补进岂非坐此退之四举礼部曾南丰秦少防皆伸于久屈兄所挟持甚伟仆号粗知文者第玩其肤革遗其心髓茫不知畔岸出此以示人宜其防之未已又疾之也君子之学志于古必不谐于今尊已者不徇俗即兄之文得兄之学信笃于古可自尊矣彼或疾之非疾之也忌也或防之非防之也必其有慕心也忌者顿干将而防者绳南威皆不得其正兄益求其无愧于古而尊所闻焉纷纷俗见夫奚暇恤此或以太为覆瓿物子云之书今竟如何退之作应俗文人必以为工自今观之退之之文其表里诰雅陵轹迁董者皆当时所窃笑者也兄亦求诸已而信其可信疾而忌固悠悠慕而防乎于兄未必益也古之君子笃于所树立直要诸后世虽然侯芭之尊太籍湜郊岛辈服膺其师之书不必后世始重也曾秦之文古矣而欧苏亦非借之异代庸庸者不胜其多谓天下皆庸庸则不可兄之文之学渊奥不易知如仆之愚则已下拜敬畏而主司亦尝处以首选况如仆辈者甚多而贤于仆者亦多收竒嗜古之士夫亦不乏取骥于盐车弭耳之余正恐不得辞也勉之而已此外妙意隠义非面不足承教姑草此以酬厚贶
　　答陈梦锡书
　　前日过访遂得披雾大慰平昔未得再聆博约之诲此心歉然伻至辱书责我待长者以常礼仆也岂敢是日家间小故方寸扰扰本不暇倒屣急于识贤者尔责人不同有怒之有爱之兄之厚意仆得之矣爱我故望我望我故责我不然清妙超絶之语何为炯然纷纶堕前略读未暇细绎熟诵则已敬畏慙歉满怀读兄书得兄之学趣操超诣不随俗汨没人能言之或不能副也而兄之造语托意不愧所陈此仆之所以下拜而盥手也兄之尊黄陈确论也人士犹或能言其轻重陈周之论举世恐不见此简斋之诗非不善也学之者不善也为乐天诗为东坡文遂失古意岂二老过周之诗自黄陈者故律法森严不失为工周云吾于后山有得然劣于后山也得其佳处甚多而妙处无见也后山之诗庖丁之刃画史之旁礴赢得之深而忘也一编之诗凡骈丽工竒俗之所谓可喜者无防间有之翁则寘之外集妙意可见周犹未足语此况其余兄之趣操言议何其似周也高眎风烟月露形似之表颉颃淡泊闲雅之境此而不已后山真可跬歩山云予于书贪嗜不厌彼既已淫于书痼于诗鸩视时相粪土挺之死不少屈宜其枵腹就尽于此学之竟何益而兄防造域啜胾穷未可量而高论云尔无乃贻不知者诟怒乎仆也学后山者不但其文且欲俎豆其节顾未有得万一而兄遽辱评品取众人之所捐掷不睨而独欲黼黻金玉之无乃贻世人之笑詈乎兄未必益也而仆所得则将不赀虽然君子相与以情一面焉而遽责我遽规警我仆平生望于人不一二见者兄真可人哉仆有所见亦何忍爱其情于兄夫三百篇之为经后世无以加士以诗名舍是无善学屈氏之骚杜氏之古律三百篇之正黄陈出于是而其才高妙故卓絶不可及如此兄之才不下当世其亦自周而黄陈问涂于杜扬镳于骚而税驾于三百篇不此不止也庶逞兄之才而兄避是是不为也非不能也此仆之望于兄者若仆则齿发可念志虑耗落仲尼所谓不足畏者何能为继此镌其顿防其甚不逮犹有望于兄此外须面以既
　　答叶学谕书
　　辱惠长牋辞意良厚设科待士师道也古人避不肯居而教官亦谓之师儒名则然求之其实则谨避是子乃以洙泗河汾见处非深知仆者名以师儒则课程陞绌职不容免士苟尤颖超乎其徒不得不优之优之未必可以服众议子为场屋之文信尤颖而超其徒且众议无间然仆与子皆小尉既已异子于人必有以信子于人固也似不待谆复者虽然文章士之末也科举之文又文章之末屋多士而之本不止此舍文辞而德行政事云者则才无所试见祗以起伪遽望之以孟荀屈马舒向之徒之文则合有司之目似不必尔果尔彼未必能知之故穷年竟日从事其末士非得已子继是无局于科举之文即古人之所谓文而超然得诸文之外异子而信于人者益大非特仆不敢靳有洙泗河汾设科待士者出将分席待子矣勉之
　　答翁秀才书
　　惠示诲篇陈义粲然何蕃赵德彼丈夫也何必荣古虐今取不自信之疑不肖者之琐琐碌碌何敢当昌黎公之任云云之谕敬悉雅怀事在州而予夺在县始委之县乃可不然今无能为也天下事无使至于哄讼此一是非彼一是非此之説出于此彼之説将出于彼而邑长之于民决然为可否之言不听则治之刑之施于士则不应尔纷拏至此调防之外无余防丐安之
　　答王秀才书
　　蒙惠长牋三复其説凡兄之属我已厚而所以望我者非也为吏与为士不同而待士与待民尤不同民有悖弗率患未知知则刑加之知之矣而未有犯焉犹不当掇取逆意其恶而治之也况士耶凡儒其冠岂容不礼貌之欤或者少有月评之玷又岂可不小忍之以待其定欤故曰待士与民不同若夫率意而行肆口而言为士而然不怪也号曰吏则颦笑举动利害如响兄所指陈率焉言之使仆率焉行之兄则何悔在仆诚病矣何者吏则难士易为也学职之选府命也必曰再试敢以是有请乎家食者之欲进犹夫任学职者之不欲退也必曰某可排屏某可陞躐仆坐席未温客主之势殊絶敢遽任是怨乎丰之恶四子之善自兄言之尔使彼且议兄必又雌黄皂白之不免讵容遽信兄行吏矣且自知其不当为举子之意行也然兄所计抑末矣士为学宜与古圣贤偶不得已而干禄则淬砺才业以动有司听果足以动有司听则纡青紫趣勋名随取随有囘视虀盐短檠处向所较者祗可一笑虽然是犹外也其本在器质器质在涵养敢以是醻厚意
　　答李秀才书
　　仆领教备悉榜所云示兄不鬻酒耳他无一语侵足下复何嫌且此自军大将有请不自邑宰出也邑宰除去恶语为兄计至矣复何道事贵不欺欺心不去天不与人不是也隠之兄心所云云者果未始有此乎以为未始有则天与人均为不可欺者易以无咎为补过之善传以自修止谤仆之渉世得孟子一语中则坦然而推之不可胜用曰反求诸已僭为兄献兄家利源设或者据之分其赢兄能黙然已乎彼且分兄之利矣又恶其名之彰也曰是且扬吾过非势位尊卑之大相轧恐未易得此于人也兄之意似不必戚戚戚戚于此必有左袒惎兄以多方经画谓此莫大之耻不可不雪之者夫左袒者自为计则多为兄计少也兄且入其説诉之邑诉之郡诉之监司军大将诉于此岂不能诉于彼且以兄讳榜为私酤地者彼之辞则顺而易信而邑人负此不韪之名凡数家其来有素而兄不幸亦不免与焉于今但有循谨不欺仰俯求无所歉静重以待之耳榜何足道而旁引曲喻若患在朝夕求脱去者窃为兄患在朝夕然求脱去者不在榜也欲收去姑徐调防之今似未可幸亮之
　　答严学谕书
　　承过顾惠示长牋三复其説甚副所望吾辈讲学所至难者将以求其定学而定止矣然而所谓定者未易言也士当审之于未定之先乃能安之于已定之后未定之先审其可以定而后定则隠之吾心而安推之于世而无议焉乃可为善学未可以定也而遽定其害道不细求之心则将不安然且安之则瞢然于是否取予之际人且排而斥之否则受其误兄所谓告子先孟子不动心而义外之説胶固不移岂特告子凡荀子之性恶北宫黝之养勇杨子之自为墨子之兼爱以至佛之慈忍老之清浄惟其自是故自定自是而且自定啓于其始之不审其所向遽以安之以言之至今识者疾之不恕而悠悠者或没溺其心想彼数子其始亦不知其弊之至此也兄之论学汲汲求其定此仆之所望于朋从而未有所得者春秋十説并以见遗其理有据其文甚畅理当而辞顺足以卜其中之得于经者于以自定夫何议而又拳拳于仆乎仆之求其定久矣迄今未敢自定畏蹈昔人之辙今乃得兄将求友焉以冀其定而兄之学可以定而论定者顾肯下交于仆仆则幸而兄无乃谦防之太过欤拨冗草具谢臆继此时得从容言议以决其定兄其毋多逊
　　答伍解元书
　　识君子余半年矣比者两辱临赐大篇叠来始防我以易之妙得其所以为出处泛应之机继博我以诗之雅惎其所以为比兴持用之趣辞虽甚约理则炳而周君子之于文不当如是耶凡此者皆鄙见之所不逮而辞之云云意之款款若真有求于下走何哉握灵虵之珠而动目周璞染指螯殻之铛顾刍豢于家则厌薄之恐非爱宝知味者之正若曰时为邑学游事科目举子计则仆虽老旧技犹未尽忘敢不有以时发所蕴效之左右听其择取而丞公尤长于此政自有不赀之益然有一説似不容黙是间诸生秀防者不少然皆毕力赑屭于学职至植党衷刃以争掇之视此防为税驾地夫此计其名耶其利耶利固毫忽名何有而勇于校此何也国家科目其涂甚夷得之可以行吾学润吾家泽吾亲友不然行之充学之裕足以有立于世以敌轩朱而傲封君诸生之才有不取之尔孰御者古人所谓不为也非不能也兄冲然澹然静退而诚慤来为吾重庶可勉诸生以当为而挽囘其积习以息譊譊者良幸
　　答李秀才书
　　伏辱过访长牋见属展掩吟诵使人悲惋含辛茹毒备见于辞夫何良士罹遇乃尔而又亲殡未葬贫无以办政宜奔走号诉求当代好义尚气势力足以振人者赴之不然名声炜炜望实孚于众借誉引重亦或可以委曲有遂焉如仆则非其人兄之厚意无乃暗投乎邑长古子男邦有民社有政事不应无财而定海异甚一簪不自有而税与酒他邑当有之者亦不与焉令逃嫌则固幸然何以为当用而用之者计兄之窘迫而有愬于宰非当用者乎此无以应焉良愧苟恕己而望之人人且曰是为大邑而诿他人何欤或乞醯焉乞诸其邻而与之吾夫子亦耻之者恶不以情今瞢不恤而称子于人其无乃贻不情之嗤乎若曰祥琴入御将过从文字间则谨不敢避是幸察
　　答刘秀才书【缺尾】
　　伏承过访惠示长牋敬读数过即言而得其意志于功名而以事业不进为忧以不求为求而抜出流俗之表不知仆之不肖而赴之以其情甚哉兄之好学与仆之向时相似也而不能使仆不疑者盖赴其所不足赴而誉其所不当誉也仆少则为儒而恙患险阻沮之力不副其志自视常赧然顾何足赴应课而试邑办赋输防机穽凛凛汲汲也旧学何事顾今置不讲得罪名教贻讥识者多矣顾何足誉而兄称述皆浮其实非仆所敢当者故疑然言之谆谆意之勤勤其于学问不啻甚渇而蕲饮久饥而欲食未必能已吾饥渇也者亦从而扣之仆之初学盖亦如此以仆之身所履者故信兄之用情也曾子之告人必曰尊所闻行所知兄所闻而知皆卓然伟然非仆所敢议顾乃垂问焉孟子之谂曹交亦谓归求余师夫四明多士之地凡昔之光贲史册今之辉映缙绅标表士林者不知其防兄之敏邵恪诚必皆尚友古今中有超然自得之者矣于此何以进兄不然试诵其所以为学者以告仆二十五岁始知为儒痛其晚也意鋭而气盛视经史文章欲吞取之里有邵薿元实者颇能文而又博洽从之游朝夕凛乎邵之在侧也谓不至焉耻也既又有济南周孚信道者尤精博高妙古文与诗近世少比亦从之游朝夕凛乎周之在侧也谓不至焉耻也如是者十余年虽环省不自足而或且取之且称之以为能文夫以其二子为之表的甚切切也而吾之犹为吾也不然其尤碌碌不足道果也四明之多士若在昔若于今岂无二子比择取其可畏仰者凛乎立士侧朝夕于斯寝饭于斯以不得并立为耻则所








　　江湖长翁集巻二十六
　　钦定四库全书
　　江湖长翁集卷二十七　　　宋　陈造　撰劄子
　　上王参政劄子
　　某疎谬老衰无寸长可言受相公特逹之知日夕惟念古者为知己报或以德或以事其次犹以言言则下矣然万一或有取焉在长者不徒尔也就令无取亦少寓图报之意某于某官所可効区区者惟言况某官与政之始仰受两宫之托俯荅天下之望规模之在我事埶之在天下必已定于胷次而聪明之间或偶未及涓埃之善可以少禆采掇者又可不加意哉加之意所以求处事埶而定吾规模亦一助也故某率意言之不暇究理端绪惟某官择焉今日在某官所先务莫若养重臣之望夫国无重臣如舟无利楫翺翔乎安流而无风涛之险则可以苟安既曰乘舟则凌湍波抵怒风可不有备古者为国当仓卒迫急之际安危之机反掌之间而重臣者独能呼而来麾而去奸雄有所惮而人才有所倚頼附丽以自致其力至此然后知国不可以无重臣而重臣之望当蓄之于素而不可求之于暂当求之德义忠节之间而不专在于才平居无事天下之心系焉一旦之所赖乃平日所系之机也某官以髙明之资辅以正大之学危言鲠论天下传诵凡其与同列竞曲直对天子争是非者中外毕知而又天资挺直亷隅介洁载在士民之口乆矣天下望以辅政果辅政则又曰是且为宰辅某近闻淮浙之人言朝廷不乏直臣吾何忧某谓此可以积累自修而得不可强而致所谓重臣之望端在某官矣窃愿某官益推其徇国爱民之心益谨其正心律下之本动为才贤计毋为亲旧门生故吏计以功名不朽自期毋以富贵安佚自狭非才不荐可荐也不进不已也事悠悠者不以寘怀有闗利害不罢行不止也使其素节上愈益信于两宫下愈益服天下之心夫如是无事可以持守治体有事可以制成败之机天下无意外乆矣若曰必无可虞之事则非逺图长计任此者舍某官将何望其次则欲振整风俗风俗不媺久矣不当治其流而必求其源源所发不能无偏从其偏而治之庶乎有救天下之势上之欲有立则下或必为矫亢苟免上之欲崇寛则下或流为欺谩侥幸有立则必振纪纲崇寛则必施恩惠夫何所议而其俗或流而不媺故不可不为之所国家临民务寛厚捐苛细施惠发徳湛浸涵泳有加无已小人狃于见闻莫不欺罔以自利侥觊以妄为今之临民其迹多近姑息而没其崇寛之实寛非不媺之名而寛之弊则与过于严者同姑息之弊与束湿太察则一弊已乆而渐见上下知厌之矣以其寛政之为媺名不容间也言之有锲薄之嫌士夫不敢及此积之不已其害将难乎为救今未见也一旦不幸有水旱盗贼意外之警则图之后时矣某愿今日政事发施使天下之人杀人者必死负罪者必刑贷贳者必偿持而守之数年则侥幸之心渐息然后有以予之感恩必深无以予之必皆安分自尽无枉抑不辜之怨如是风俗可以渐正而治术易施不然未见其可也又新天子即位首来天下言甚盛举也意悠悠无稽之言必且不少悠悠之言信不可用然于时政未害也容而寘之适以彰吾君与庙堂恢洪之德然谓其间皆无切时可用之言则恐厚诬天下诚愿啓廸圣主采其切时可用三数人加以醲赏或补以初品之官以作敢言之气国家海涵春育霈泽天下騃雏痴儿揖官而去者不知其几而于抱材识而沉隐约者官数人则曰恐其滥何略彼而严此也然言事于今日其大槩所主在除弊不在兴利在酌中通之制不在过为刻害言利者主节省而非生财之谓言兵者主自治而非奇功之谓庙堂去取兹当立为一定之计即合否为用不用可也又僧道之蠧太盛不可不抑其埶禨祥之妖有萌不可不絶其源庵寺之无名可并则并寺观之户绝可继而不继所以救之目前住度牒不鬻自某官与政始能守之二三十年暗销其徒所以救之于持乆都城内外创庵寺以养滛僧不知其几曩李寿翁之尹京也奏乞籍之以居百官防之良无出于此可以寛临安僦赁之费可以絶僧俗杂蹂之弊权贵不便防既不施有识追惜此在今日正可举行亦愿某官识之或侍清光言议之隙可言则言之而祈求襘禳之事经载之以寓为民之意尔不如今日动杂二氏为言而徼求福夀又为它日天堂地府计也某官无谓其事悠悠若无害其费若不甚多不足病政俗也盖闘旗而验不得不文成五利黄龙之见偶中则玉杯之诈逆乱之谋继之近方士服丹药其始亦必有小小收其效者以浸入其心也使今日僧道技术妖幻之徒用之而不验其患犹细其事万一偶如所祈兹不幸之大者某官不可不着之心謦欬言议纠之以正以明言其无益则善矣呜呼安得天下士夫絶口不道老佛絶意不事祈禳祸福之説中外浸假而习孰不萌奇衺之见耶小儒犹知深忧大君子不当防然也又两淮之地国之北门其民皆向来蹂践之余而风俗纯质土物有中原气近者南北杂防防不如旧而士夫不谙土风又不识南北情伪立説以固宠取荣兴为相继淮民愈弊昨徐子寅者于淮东创为屯田其名赡归正之人而急于多其数南北之人渊萃其中乌合不根之徒一旦得聚气埶自合而子寅曲意庇之平民畏如豺虎官吏莫敢谁何稔嵗之时无几而振贷不赀者无虚嵗为患至今尚炽继而议者又请以兵屯淮西不知兵尤不可耕而蠧民尤甚今者淮民之幸天听甚卑淮西之屯已罢吏民如疾而汗刺在肌而捐去也而淮东之害未有言之者亦愿某官着之心乘间可言为上言之断然罢去慰淮东之民或曰屯淮西者兵也罢则归其营淮东之人罢屯则何归此亦不难据其人所种之田捐以予之使为巳业与编户齿于诸县一二年之税又损其输之半或三之二凡官之为屯田设者一切罢之然浮浪不根之徒本借屯田之埶以主张民间一旦失埶其大无良者必且遁去然此徒去畱不足为损益其人居不能耕出不能战但能侵陵编户蔑视县吏取无用之人以骄子奉之又欲聨缀而止之惴惴而恐其去此何为者此在三代时正在诛锄之数又可挽而畱恃而使之乎亦愿某官寘诸心有间则言之请而罢之以为淮东幸又淮南战守计经画者多非其防是以费财而劳人取轻敌国生疑淮人敌犯淮南凡几矣惟淮人谙其情而其有识者可与语至当之数夫不可不虑者彼众我寡之埶不可不达者攻城野战之计敌骑之来或聚为一或分为二而我则无所不备夫一或二而已是以常众无所不备也不得不常寡所备者不少故修筑者多彼未来吾已自弊彼来败吾一其它巳破胆矣而吾前日城筑之费不知纪极随修随坏及其临事夫何可恃扬州之城亦既二十里使其受敌非数万人不支而又创为小堡万一敌恃众以攻我能分兵为两乎我能两守敌独不能两围乎此其儿戯欺君已甚可笑而洲去扬州五十里洲有城扬州之兵肯为必死计乎是盖惩辛巳刘锜之败而借口洗足登舟之説夫人之处事毎惩而毎改图则迄无定筭执古之一言辄据以为法则不胜其泛矣夫彼岂知建炎敌骑度淮未尝以攻围为事而我未尝城守而较胜也彼以气盛冲突而前我以慑怯望风而走自张韩诸将乃始知避其方进待其衰也而乘之敌始大有所忌而和好以成今而修某城创某堡役既罢之民捐无余之财以塡无艺之壑平居无事君相之前聚米借筯眞若可听一旦敌至彼合我分彼众我寡彼勇我怯弃城走尔绍兴而来诸将毎毎出此淮人揶揄不顾也而偃然指以为媚上固位之具何哉某独谓敌之欲动其来之众寡将之如何我必先知之彼或大军侵我在我之防必清野必聚屯屯为二若三坚壁不战以老其师灼然知其可乘然后乘之不然不动也彼未得志而退巳罢矣不然分屯而守如前日议者之计瞢虗实而漫战以侥幸一胜也难矣降是小小侵轶则縁淮亦聚屯三数处吾俟之以静不争小利徐而制之亦不难矣如某之见扬州大城和州合淝之外可且罢其营筑以息人省财一旦有警随敌大小坚脆务为聚屯坚守不可犯之计清野以待不轻逐利如此而敌人不忌犹复其进莫御如前日某不信也传曰耕问奴织问婢某淮人也考古验今似亦熟悉然言于士夫未始动其听久亦自疑其疎然屯田初置亦能防其后必然旣而尽如所料则又自疑所见之不皆迂缪不适用也使万一焉料其未然或如其已然而寘不言焉则亦自惜且耻终无益于世故是以不忍自默献其所见门下愿某官试绎其説或有合焉不然亦欲防警其不逮也或有可取继此犹有为门下献者
　　上赵丞相劄子
　　某比防延之座侧访以淮民休戚利害反覆从容得详禀其説此与周公吐握魏相延问掾史视古不愧复许以再见而归某意有未尽者敢毕其説可否初不敢自必淮南楮币不通穷困甚矣大抵有农无商贾丰嵗则有米麦而无货荒歉则米麦偕货并絶两淮之地北邻彊防东西二千余里南北四百里国家厚墙髙墉不可一日无者是寕可坐视其困悴号怨不为之所耶前谓铁钱不南则官劵必不北防江州县且可通铜钱用或立分数许三分或五分用之此令朝行此病暮损议者曰譬如人左偏已病岂可又病右偏某谓江北铁钱亦国家寳也何至其凶如此目今淮人所病不在用铁钱在无官劵尔铁钱在防江犹在淮南当江南楮轻钱重之时济之以此适为民利又何病议者又曰铁不可蓄非铜比铁钱为用则铜钱尽藏富家某又曰常情之于钱凡有余则蓄之矣初不系铁钱用否也使某居内郡余百千则计蓄百千余千缗则蓄千缗以备缓急以贻子孙况编民而可遏之不蓄而又防其蓄乎今铜钱日少岂以铁钱故而藏之耶议者又曰铁钱过江则盗铸愈多某则曰盗铸与否在郡县奉禁令如何不系铁钱南北也法禁小弛虽不越江犹盗铸也利病显然而议者过计则然然某所深忧者淮民不可使怨愤困悴淮地不可不保爱顾惜此之利害某不敢深言其忧责端在庙堂救之如拯溺复仇乃可事虽明甚而议者往往居利害外故异説如此某人微言轻何能动廊庙万一不可听用若其次防则严已行两总领觧钱交子二分之令防江诸州所发上供亦可放此外此则防江津要置三数务委清亷不扰官发楮劵交子与铁钱所得交子置总所铁钱置提转司交子铁钱在官目今虽无用淮南毎丰年粒米狼戾时当路往往闭籴贱市今荒歉极矣必且丰熟则以此所积铁钱与交子增价收米贮为军储或为水旱备良防之次者庶其在此如此铁钱稍重官劵稍多淮民少苏矣不然束手视之无防也或曰今可傍蜀中例令铁钱二作一用某谓此最不可者今日铁钱果太重则此法或可暂行以救之今铁钱巳轻而又轻之是以水济水之説也而又官若民目下折阅其半民必有无偿自毙如宣政间官所有或一二万或一二十万今坐失其半彼不偿取其肯止耶而民之操官劵者犹计一千五百乃肯换一劵二为一则是铁钱三千得官劵一千立见狼狈今而曰吾禁之以二千易一若二易一可禁而行则今日胡不禁之一易一耶民方急时即其有者擎企哀请恐不我予禁不得而施之也为法制事当察民情情所不乐不便法禁格矣古今皆然不独今日所谓淮地战守计战固不可预言而守则必有定论定论在审敌情如何敌陵暴淮南凡几矣未始攻吾城也而议者纷纷皆曰某防可增筑某处当修培费财劳人凡几年矣一旦有警委之无用某生长淮南闻见敌人熟矣得吾郡县必披城置寨未甞肯安居城中吾所守之城未尝轻攻之惟赵立之守山阳魏胜之守岣山极力而攻然彼仅防于楚而大败于海者盖兵法攻城为下防修楼橹轒輼緜歴嵗月蚁附而攻杀卒三之一而不防孙武之所深戒敌人知之审矣然二城之必攻大不得已也立之守楚是时淮南尽为敌有敌以立故犹未敢渡江且举其全师取一孤垒制数千乌合犹不能克何以使其下是岂容已岣山则旧亦彼有吾取而城之彼亦忿而计必取然敌师毙于楚城下不可胜计岣山之败臭腐者累月此外未闻攻围之举则信乎孙子之忌不可犯而敌不可谓之无人即其不肯舍所长犯所短可以知之矣不知其情而毎自困焉城楚州城六合修天长修髙邮财已竭人已劳议者言可守之地犹纷纷未巳则是猿臂而守吾地然犹可也不知猿臂连屯之势正取败之道古之人以吾所不争者形人而使之疲今取敌所不争者汲汲以自疲可谓知乎兵法少贵合众贵分少而不知合则荆分为三适足以为黥布饵多而不分是新之昆阳苻秦之淝水尔吾兵不为少而较之敌则不为多为吾之计万一疆事有萌吾不可不戒者必无浪战不可不谨者必清野必聚屯扬州合淝若和州吾聚屯所也而兵不可妄分也百人而为二则五十矣三之则又加少彼此顾望气势不合其败十八兵法曰避其鋭气击其惰归用兵之要无出于此听议者之言也掉之即动遇之即战此正敌祷祠而求之者何也野战乃彼所长而攻守有劳逸客主之殊不寕惟是兵自战其地目之散地者谓人有所恃皆有走心兵法所忌也苟不先计而浪战或见小利而轻动必受挫于敌无疑向来三帅制敌可见也其始多败实由浪战其后颇识敌情来则清野聚屯要害兵不妄分清野则敌无所资兵不分则气势合敌有所忌来则小避之去或追击之用能使劲敌厌兵请和今不祖三帅余智信樽爼游谭之论以定攘扰慁乱不可恃之计未见其可或者曰长淮亦吾险也可据之与敌战或曰谢元以八千兵败苻秦百万臧质守孤城魏武不能拔此皆不见事势又不知兵之大计也人见盱眙而东淮流沄沄则以为险不知其上源方冬时防马可渉建炎二年金人临淮甫三月尔已饮马于江绍兴十一年韩侯复濠州战舰泝流而上兵与民不乏俄敌骑至夹淮攻之矢石雨下頼防流而退少迟则敌人车运木枝欲槎淮流已山积于道矣又少东而左岸无敌乃遂得觧而去韩侯猛将其兵壮徤非今日比浪战尚不得逞今之兵视曩者为如何今之将有如韩侯者否此据淮而战不可轻信之説若兵法之常道十围五攻敌则战少则逃尔又曰小敌之坚大敌之擒如谢元以至少之兵取胜劲敌此古今幸胜不可举以为法臧质全盱眙亦古今幸免不可为常负数十斤而趋常人能之乌获轻千钧焉人之异也切脉观色意疾证而投以药常医及之华佗刲割藏府除去宿投之异也兵也者国存亡系焉愚不敢取其变者言之也臧质之守盱眙魏武倦而归尔合淝之役李衞公以为非谢安之善乃苻坚之不善此正古今确论苻秦黩武二十年间无日不用其民又荡然无政民夷杂蹂想其人之思乱乆矣甚矣驱怨愤之人逺絶江淮势甚不顺而朱序寄声谓更迭而来将不可御并兵而进可疾战郤之则其人之不乐为用信苻坚之不善而谢元之防实由天幸非特衞公知之当时老于兵者亦所不敢必也不然桓冲岂瞢然于此耶胡不观蔡谟之议庾亮乎亮北伐之计使之当苻秦未必无功不幸与石虎为对工拙异用也北伐虽正而偏师之进诸将败北邾城不守使石虎之兵南防谢元当之耶其不为毛寳辈者几希平日论兵不计兵家常法輙举侥幸万一者借口过矣不然王君廓十三骑却敌二万赵子龙退魏兵德谓一身是胆者皆可为法矣彼皆大不得已所谓出死入生转败为功者今使诸将一旦临事或恐有以继前人之武特不可为常且借以为谭尔然则某所谓必清野必聚屯必毋浪战城已筑无庸复毁已修者不必增随坏随修而已苟其有人足以支敌两淮疆事大计在此而南渡以来可法可戒亦不外此也若夫淮民抚循则在监司守令而监司守令又在庙堂示以安靖不扰之意害有所除审而后举利有所兴无汲汲于报政无切切于希赏动为不可坏之计昨赵侍郎漕淮东因民之请讲行水利所谓髙邮斗门石防发其一二见其所用材木石础皆蒋发运所造坚良不可动为不穷计叹慨不已谓后世何能及此退储材石规为乆逺谋防以事中止则今人之奏功欲速枉费财力随成輙坏者可戒也某淮人起于畎畆备悉淮民休戚老无望于世但欲庙堂加意淮地亟收民心以厚国之北垣某官万一取其一得以幸淮人某所望也信不信在某无轻重而淮民幸不幸系焉然亦国家之所不容恝者干冒钧严皇恐无地
　　周枢宻劄子【前缺】
　　遂举而不当则骨肉疑间必至相窥相闘两虎闘而未决则吾不寕保境而已河南之地亦可徐议使其举事而无间然则吾忧甫深何则彼恐无以慰其意而使之取地于我取地于我而两淮危向者伪齐甞出此矣资之以兵惊我边鄙彼虽败不耻也而我不可以屡战彼坐视燕京或败于我或能困我皆非系彼之休戚是足寒心故曰天使之弃疾未可知也虽然犹有可言者彼既相忌必不多其兵力兵力不能多而妄举也将刼于民中原必且不堪而将有豪杰乘间而投隙或无谋也而多其兵力则非彼之利未必得逞于我而反噬之计或萌于此此又未可知者也就不可知之三者要之它日之利害吉凶或胎于二雏今者吾必预为不可胜之计则边事宜急计而熟讲请遂言保两淮之大畧前之所言特以意测之尔事之然否不敢必也虽不敢必然淮南被兵乆近不可知要亦不能免保淮南无他防必清野必坚壁必毋浪战凡今言守某城据某地多务分兵以相接援使敌不可入者皆非计也淮东则扬州淮西如和州合淝皆要地也为三大屯俟敌之来按兵不战吾亦蓄鋭伺隙审于使间明其耳目俟其的然可乘与之一战可以痛惩其侮未有必胜之机而侥幸一胜是浪战也是彼之欲于我也或曰彼之来吾连臂守之庶几保吾所有今且委地与之而据其里是资防也某常非笑説者之谬长淮东西凡千余里为城几所一一守之彼常麇聚而前败吾一而他破胆走矣吾之将校狼狈内救朝廷且以保江为忧吾兵不战而道疲矣且连鸡而守不能御其来决矣使彼连鸡守之其能御吾之往乎黥布叛荆军分为三将以相救也而议者知其必败未几败其一而众溃康延孝为晋防梁以谓其兵聚则不少散则不多刘备攻吴连营七百里而魏文知其非兵法寡者备人者也无所不备则无所不寡非特古事然也顷敌之犯淮西也如张侯柘臯之防其犯淮东也如韩侯大仪之战敌骑一甄而来吾兵一甄当之使其分兵而御之何以杀其冲惟大仪之防韩分觧元一军守髙邮是日也元与敌战甚整暇而防韩特以髙邮扼其粮饟尔外此不闻它守也人之言曰臧质守盱眙昌义之守义阳赵立以乌合守楚州犹二年之乆以此借口而计分地而守夫此皆出万死而仅生极危而仅存非可为御戎至计而立亦终至鱼肉又岂得已柰何平时议边计不求万全而踵侥幸或胜之陈迹恃此与强敌对乎吾兵不分足以当其众而又不轻与之战彼客我主劳逸势殊而勇悍猖獗之气将屈吾清吾野则彼蜂屯之众非餽运无所得食将不可以支久其间必将有可乘之隙吾将良而士怒后发先至之技处女脱兎之机其必有以建大功而破敌人之胆兵法曰避其鋭气击其惰归鋭不之避命之曰瞢惰归不击命之曰弱瞢必败不足有为苟弱矣足以啓敌人之侮虽然此犹系主将之巧拙勇怯如何而不可预知者也所可预定其计者吾兵决不可分而已今之议者画地借筯尺寸而守之猿臂连属将以限其来者纷纷皆是也此説未破某恐必至误国也计吾缘淮而列屯其敢越淮而鏖敌耶其不敢必矣彼越吾地而不与之战则连兵何益无所伺而战则败多而胜少法曰诸侯自战其地为散地谓其无必死之志有散走之心也故縁淮分屯非至计明甚辛巳金亮之来官兵控淮而守凡几所内地屯据又几所敌兵侵淮南者二一自淮隂一自淮西亮逾淮王权败刘锜遽弃淮隂保江埶甚仓皇而诸处所宿之兵不能龃龉其间吾亦了无赖焉则敌兵合而众吾兵分而寡一验也甲申防撒之防守山阳守淮隂等处又几所敌并力败淮隂兵杀禆将刘宝弃山阳苍黄为保江计诸所屯兵亦不能龃龉其间则敌兵合而众吾兵分而寡又一验也或者必曰吾兵聚而待敌则延敌入境使彼据其已得之地耕战兼讲与我相持为乆驻之计则柰何某亦料之熟矣彼不尽得淮南则不能有淮南亦犹吾不尽得淮北则亦不能有淮北使彼贵将重兵宿于淮上则非久计更迭而留委之禆校则吾能制之自建炎至今犯淮南凡几彼尝尽得之犹不能畱况不尽得而忧其遂能与我分地犬牙相持乎卽已然而图方来为吾之计似不出此其次则莫急于抚淮民也抚之得其道将以用之也某又请言其用之者两淮民兵之健者犹可十许万议者悠悠未有成説夸者曰民无不可使得良将教督之可与官军同迂者曰民可耕不可战聚而敎以兵徒扰之尔是未有成説也言兵当计彼此敌骑驰突之兵也来如惊飊去如駴兽国家军政纪绪条目截截可守可观从事于兵者攻守击刺之外不治它事如此仅与之技柰何欲驱耒耜袯襫之夫御堂堂之阵乎若曰佐官军之守也缓急而飞挽也得利而据扼也对垒而张声势也则不为无用今所谓挑丁皆强悍能辛苦者也如某之见若边事萌芽预为清野计令两淮之挑丁分屯山水险要处【如淮东兴化县淮西之诸山可屯处】余老稚牛畜农器分泊江中诸沙不徒泊之也挑丁之外取其次丁择诸县之官不迂而腐者摠而制之谕以略置弓枪旗鼓立之长列屯于此为老稚之衞前此听民之散处官无所措画壮者顾忧其家常为走计或相并吞或急则降敌脱而渡江者所在布满往往反为江浙民间之患夫吾国未必能用吾民而为敌用也常力何者彼以长矛利刃驱之为之负挽为之乡道为之攻城何求不得建炎绍兴之初常如此矣今其家与所资旣屯江中则壮者无向来内顾之忧告以为屯实以自衞故不难于听从民户百万口屯于江中亦足张吾埶而重敌人之疑昔魏文长驱临江孙权仓卒縁江列木城而魏人惧诸沙之屯彼见其旗帜闻其钲鼓何遽知其非官兵其不贤于木城矣乎使渡江而南者但城市之人则江浙官府易为之所又免委百万赤子坐视虎狼之噬已或为彼之用民之资力使十存四五敌退而归耕蚕之计自若也闻之建炎绍兴之初两淮为敌窟而沙上之民耕耘不辍一水之隔便为乐土里民户知其便令之则从而又得以按收其壮者之用若曰置不足用而不计则建炎之初敌将龙虎败于兴荘金军殱焉亦张荣所裒棘荆鉏挺之夫金亮之毙淮东所屯之民乃能颇掠其还卒焚其粮战船自洲至淮首尾相接四五百里不然则官军方限江南未及北淮彼安翔而去尔复何忌北中至今能言之据已之便童子非怯反是乌获可侮此之机防无时无之要在藏其用于无用也传曰耕问奴织问婢某于文章学术未必防人至言淮南事则畎畆之见其言似未可全忽也





</div>
    <div class="pagination">
<a href="江湖长翁集_page34.html">上一页</a><span>...</span><a href="江湖长翁集_page30.html">30</a><a href="江湖长翁集_page31.html">31</a><a href="江湖长翁集_page32.html">32</a><a href="江湖长翁集_page33.html">33</a><a href="江湖长翁集_page34.html">34</a><span class="current-page">35</span><a href="江湖长翁集_page36.html">36</a><a href="江湖长翁集_page37.html">37</a><a href="江湖长翁集_page38.html">38</a><a href="江湖长翁集_page39.html">39</a><a href="江湖长翁集_page40.html">40</a><span>...</span><a href="江湖长翁集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
