<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 69 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 69 页/共 81 页</h1>
    <div class="content">王之望集 【一条】 　王之望汉宾集 【一条】 　王之望汉宾先生集 【二条】 
王汉宾先生集 【四十四条】 　汉滨先生集 【一条】 　《播芳大全集》引 【二条】 
以上共五十一条，校《湖北先正遗书》本《汉滨集》十六卷，馆臣漏辑者十四条。
　　再和 【制帅】 
　　　其一
用尽登山力，方知行路难。孤峰宁久驻，半岭敢求安。远目穷千里，危肠搅百酸。川原忽开豁，歧路正平端。
　　　其二
露宿风餐走部封，要询民谟下情通。消磨光景驱驰里，疲弊精神倥偬中。珠玉忽收千里赠，尘埃顿洗一襟空。病余快觉心情爽，愈却头风耳不聋 【(来诗云：「来时梅破萼，忽折枝头酸。」此句形容节物，可见征役之久。其为警策，古作者不足进也)。】 
　　　其三
丘园养浩久怀安，忽侍天威咫尺间。草制方观周诰命，筹边聊重蜀江山。抟风已激三千水，掣电终归十二闲。天遣词人来作牧，勒铭重刻剑门关。
　　　其四
怀感慨少多违，世路迍邅老更迷。松槚十年乖种植，妻孥万里困携提。龙门偶幸余光借，鹰塔曾同伯氏题。拥篲秪今知不晚，曹装犹未去三齐。
　　　其五
武林一别几经秋，谁料同为锦里游。蒹苇已惭瑶树倚，琼琚乃愧木瓜投。小诗勉向忙中和，大白难禁醉里酬。他日东南陪晤语，故应相对话刀州。
　　　其六
圣主不忘远，惠怀尧所难。如何吾所部，疲瘵未全安。诏条少宣布，牒诉多悲酸。抚节夜长叹，忧惭非一端。
 【《永乐大典》卷一万五千一百三十八「帅」字韵，页七上引「王汉滨先生集」。(影印本第一百六十三册)】 
　　贺秦相子登第启
魁擢南宫，鼎升上甲。并桂枝而争秀，持荷橐以跻荣。凡在陶镕，悉同鼓舞。窃以世传素业，从古为难。报至后昆，其天已定。负大实由于积厚，源深必致于流长。惟君择臣而臣择君，茂熙帝载；宜子生孙而孙生子，迭冠贤科。恭惟某官，盛德格天，阴功盖代。跻斯民于仁寿，可谓无前；育天下之英材，固应有后。遂使含饴之爱，争先入彀之雄。袭威凤之羽毛，夺老龙之头角。《中庸》继统，与子思而皆然；《江汉》陈篇，看召公之是似。某远闻盛事，喜倍常伦。三叶貂蝉，方仰传家之庆；一巢燕雀，尤倾贺之诚。
 【《永乐大典》卷一万四千一百三十一「第」字韵，页三十一下引「王汉滨先生集」。(影印本第一百四十八册)】 
　　贺状元及第启
胪传上第，魁冠羣英。下明诏于九天，恩光桂籍；收大名于一日，光映儒林。伏惟驩庆。恭惟某官，英气凌云，宏材耸壑。富以巾箱之学，发为金石之辞。卓尔异人，时推于间出；伟然大器，不俟于晚成。以妙龄秀发之资，奉高谊讲闻之对。诸老谁先于贾传，天子亲擢于平津。喜黉舍之有人，掩辞场之得隽。惟他日公卿之路，当由此而致君；凡一时父母之心，皆向风而祝子。华涂始践，远业难量。某久厌虀盐，更窥珠玉。知洋洋于流水，偶赞文衡；引皓皓于明堂，实由圣鉴。拥长笺而肯顾，溢陋巷以生光。
 【《永乐大典》卷一万四千一百三十一「第」字韵，页三十二上引「播芳大全集》引「王瞻叔」。(影印本第一百四十 八册)】 
　　贺状元及第启
唱第中宸，冠名上甲。虽事从故典，推龙首以居先；而恩出清衷，并桂林而擢秀。伏惟庆慰。恭惟某官，文知体要，学有渊源。望久重于乡闾，声特高于场屋。屡泣荆山之璞，知者其谁；独入丰狱之光，终然莫掩。擅世学以独步，沾皇泽以兼文。有孤黄卷之心，耻试红尘之吏。再鼓作气，一鸣惊人。冕旒凝乙夜之观，轩陛自春雷之震。以贤良三策而为举首，遂继家风；起徒步数年而取封侯，更看晚节。某顷因乏使，忝预攸司。设网于河，偶值灵龟之入；窥 【班】  【斑】 以管，讵穷文豹之奇。方喜得于真才，忽过蒙于盛礼。
 【《永乐大典》卷一万四千一百三十一「第」字韵，页三十二上《播芳大全集》引「王瞻叔」。(影印本第一百四十八册)】 
　　论虏人有侵犯之渐札子
契勘信阳军系两县，信阳去淮近处纔四十里，罗山去淮近处纔二十里。北边淮河，东抵蒋州期思县，西抵随州枣阳县界，通计二百一十九里。南系本军界，北系蔡州界。其二百一十九里间，蔡州建十二寨，每寨十人，马十匹，临淮河无三二十步。缘蔡州系上流，去唐州桐柏山不远。稍无雨半月十日，则浅处止于三五寸，深处亦不过一二尺，并可褰裳往来，略无阻隔。若以边淮州郡计之，如随、蒋、安、丰、濠、泗等州，不下千有余里。所建寨栅，所屯人马，想见不少。而我曾无毫发之备。万一寇盗长驱而来，荡荡然更无亭障。深可虑者，彼盖我之雠也，岂斯须忘于我哉？今其犹离巢穴，而踌躇洛汴。其意决有在，又岂可恃朝夕之安，而不为长久之图乎？兹又非言之所能尽，伏惟枢密相公特赐钧念，以为宗社生灵之福。
 【《永乐大典》卷一万八百七十六「虏」字韵，页二十六上引「王之望汉宾集」。(影印本第一百七册)】 
　　冯奉世陈汤伐虏予夺不同策
愚尝读《春秋》，得孔子之意。其用法为至宽，录功为至悉。褒人之善，惟恐其不及；贬人之恶，惟恐其或过。始诚善矣，或不善于终，则委曲而为之讳；终诚善矣，或不善于始，则阔略而许其变。然后知圣人之至仁，《春秋》之忠厚也。夫《春秋》，天子之事也。孔子尝曰：「天下有道，礼乐征伐自天子出。」宜乎笔削之际，不以假人。然于齐威晋文之事，则予而进之。夫召陵之役，专征之罪也，而《春秋》予之曰：「楚屈完来盟于师。」盟于召陵，首止之会，不臣之诛也，而《春秋》予之曰：「会王世子于首止。」城濮之胜，善战之上刑也，而《春秋》予之曰：「战于城濮，楚师败绩。」河阳之朝，致君之不恭也，而《春秋》予之曰：「天王狩于河阳。」夫齐威晋文，若责之以王者之法，罪不容于诛，孔子非特录其功，又为之讳。其恶灭项不书齐，为威公讳灭国也。重耳不书入，为文公讳本恶也。呜呼，《春秋》之忠厚如此。而后世学《春秋》者，乃侵刻苛细，集小过以加人。予善惟恐其深，贬恶惟恐其浅。孰谓《春秋》之学，流而为申商之刑名乎？公孙弘以《春秋》起海滨为汉相，不大明孔子之意。以举明主于三代之隆，惟闻假其义以绳臣下而已。天下之士，翕然向之。终军引王者无外，以诘徐偃。隽不疑引蒯聩之事，以执方遂。断断焉如老狱吏，喜陷害人，无一毫爱利之心。汉法之所以惨虐者，诸儒与有力焉，岂不哀哉。其后冯奉世诛莎车，陈汤灭郅支，汉欲封此两人。而萧望之、 【康】  【匡】 衡乃以《春秋》之义，「大夫无遂事」，欲以矫诏罪之，二子卒不得侯。虽刘向、谷永，谆谆辩讼，累数百言，终屈于鄙生之议。盖其刻薄之风，有自来矣。且《春秋》书遂有二义焉：「公子遂如京师」、「遂如晋」。公羊曰：「公不得为政也。」此无遂事之说也。「公子结媵陈人之妇于鄄，遂及齐侯宋公盟」。公羊曰：「大夫出疆有可以安国家，利社稷者专之可也。」此许其遂事之说也。望之 【康】  【匡】 街。汉之威德，畅于万里之外，可谓不世之奇功矣。使得幸而列于《春秋》，则其安国家、利社稷，岂特一公子结而已哉？虽齐侯之伐山戎，叔孙之败长狄，不足道也。固当享万户之封，受土茅之锡。卒为拘儒所抑，不得尺寸地，为子孙计，岂不痛哉？后世风俗委靡，无磊落杰特之士，未必非二人之所致也。我国家涵养天下，垂二百年，待士大夫可谓极矣。罪疑惟轻，功疑惟重。下僚小吏，有一节可称，必旌表而录用之，是真得《春秋》忠厚之意矣。然多难而来，无一人能自奋，以附于汉之二子者，承学之士深有耻焉。虽然，《春秋》之法，不责人以所难，故鲁威公薨于齐，归而书葬。不以不讨贼之例，责其臣子，盖齐强而鲁弱，人有所必不能也。今之丑虏，视莎车、郅支盖相万万，岂可以汉之二子，责当世之士哉？孟子所谓论其世者，盖谓是乎？执事其思之。衡专引襄仲之事，至于公子结之会，则没而不言，是犹奸吏之弄法轻重其心，岂知《春秋》者哉？若果知《春秋》，则宣帝之族霍氏也，望之何不以《春秋》「善善及子孙」之义争乎？元帝之用恭显也，衡何不以《春秋》不近刑人之义争乎？且夫《春秋》以天子之宰，通乎四海，故葵丘之会，尊宰周公。而望之乃轻丞相于朝，则是望之固《春秋》之罪人矣，尚何敢正奉世乎？春秋诸侯不得专地，故讥郑伯以璧假许田，而衡乃擅益乐安侯田四百余顷，则是衡固春秋之罪人矣，尚何敢正陈汤乎？愚每读《汉史》，未尝不为二子愤疾而扼腕也。方莎车畔汉，鄯善以西皆绝不通，汉几失西域矣。郅支在五重城，破呼揭坚昆丁令，兼三国而都之，结康居以自固，汉几苦此虏矣。二子忠义奋发，出万有一生之路。不调郡国一兵，不费大农一钱，不失天子一矢，而使历载逋诛之虏，头竿
 【《永乐大典》卷一万八百七十六「虏」字韵，页三十二下引「王之望汉滨先生集」。(影印本第一百七册)】 
　　 【讲义】 
　　　 【诗桃夭】 
「桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。」　　木或华缛而实不甘，或实丰而华不茂。若夫华实兼盛，而又早实者莫如桃，故诗人以兴焉。「夭夭」，少好之貌，兴其早成也。「灼灼其华」，以兴其容之丽。「有蕡其实」，以兴其德之美。「其叶蓁蓁」，以兴其服饰之盛。盖有容而无德，则其合或不以正。合不以正，则其服饰亦不能以备礼。今也容德如桃之华实，服饰如其叶之茂，而于归于夭夭少好之时，此序所谓「男女以正，婚姻以时」者也。叶者所以茂其枝干，犹服之蔽身也。故诗人以其蓁蓁，兴服饰之盛焉。其始归也，男亲迎以下女，所见者妇容而已。故一章言其华，而曰「宜其室家」。室家云者，女上而男下，始归之时也。其既归也，女以正而承夫，则妇德着焉。故二章言其实，而曰「宜其家室」。家室云者，夫先而妇从，既归之后也。惟其合也以正，则服饰足以备礼。服饰足以备礼，则非特夫妇之相宜，其室家之人举将宜之。故三章言其叶，而曰「宜其家人」。盖钻穴踰墙，则父母国人皆贱之，何以得家人之宜乎？此「亲结其缡，九十其宜」。《东山》所以咏「其新之孔嘉」也。
 【《永乐大典》卷五千二百六十八「夭」字韵，页六上引「王之望集」。(影印本第五十八册)】 
　　 【诗汉广】 
　　　其一
李 【白】 曰：「休息，古本或作休思。」今当且作休息。夫木固有可息之道，今不可息者，以其乔故也。女固有可求之道，今不可求者，以其正故也。其言不可求思，程氏谓「不可以思求」，此泥于序，所谓无思犯礼也。夫思者，语辞。如所谓「神之格思，不可度思，矧可斁思」，皆是语辞也。泳者，潜行为泳。郑氏曰：「水底行也。」方，《论语》曰：「乘桴浮于海。」即此是也。孙炎曰：「方，水中为泭筏也。」桴编竹木，大曰，小曰桴。汉水有可潜行之道，而不可泳者，以其广故也。江有可乘桴之道，而不可方者，以其永故也。此亦是「南有乔木，不可休息」之意。夫「汉上游女」至「易动也」，又况游行之地，非在闺门之内，傅姆之侧也。今也能守贞洁之行，而不可求，则当时之女可知。孔氏曰：「《内则》曰：『女子居内。』深居固门，阍寺守之，则贵族之女也。庶人之女，则执筐行馌，不得在室，故有出游之事，此汉上之女也。」其言甚善。惟以女子不可求，以喻汉广之不可泳，江永之不可方。苟惟犯于非礼，则如「匏有苦叶」之诗，「深则厉，浅则揭」。深厉浅揭，惟吾所欲，曾不顾礼义之如何耳。「翘翘」，薪貌错也。楚在杂薪之中，吾欲取其翘翘者而刈之，楚即薪也。蒌，《尔雅》云：「购， 【商】  【蔏】 蒌。」郭璞云：「 【商】  【蔏】 蒌，蒌蒿也。」于杂薪之中，而取其翘翘者，以比众女之中，欲取其贞洁者也。惟其欲取其贞洁者，故我欲得之为室家，我则秣马以聘之矣。又思之而不可得也，故又继之曰：「汉之广矣，不可泳思。江之永矣，不可方思。」观此则知周南之妇人，其贞洁如此。虽当时男子有「翘翘错薪，言刈其楚。之子于归，言秣其马」之意，以其贞洁不可求而止。遥想其贞洁之行，使人望而畏之。而暴慢之心，不可复作。观此诗曰：「汉之广矣，不可泳思。江之永矣，不可方思。」所以想见当时之事也。昔尹翁归为东海太守，过辞廷尉于定国。定国家在东海，欲属托邑子两人。令坐后堂待见，定国与翁归语终日，不敢见其邑子。既去，定国乃谓其邑子曰：「此贤将，汝不任事也，又不可干以私。」严君平治蜀，李强欲辟为从事，终日言而不敢语。是二人者，瞻其容，望其貌，使人无有易慢之心，亦士夫所难能也。今周南之妇人，亦能如此。则当时士大夫，亦皆有尹翁归、严君平之风矣。三代之风，所以直道而行，非后世所可得而髣髴也。
　　　其二
黄曰：「南方之木，高而不可休。非不可休也，见乔木者自无休息之心也。汉上之游女，正而不可求。非不可求也，见游女者，自无犯礼之意。」按《诗》中凡曰「思」者，皆是语辞。然亦不可执辞而求诗，当随其篇意而求之也。序言「无思犯礼」，而诗人反复言之，亦必有说。水可泳也，见汉之广者，自不复有泳之之思。水可方也，见江之永者，自不复有方之之思。释文曰：「潜行谓之泳。泭筏谓之方。」此如游女可以礼求，不可以非礼犯。故复喻之曰众薪错薪也，我欲得其尤翘翘者。如江汉游女，我欲得其尤美者。继之曰：「言秣其驹」，「言秣其马」，谓是子若归于我，当以正礼亲迎之也。于是复陈其不可犯之实。欧氏谓：「秣其驹，秣其马，如所谓虽为执鞭，犹歆慕焉。」如此则是已有淫欲之念矣。夫人惟其顾礼义也，则曰「汉之广矣，不可泳思。江之永矣，不可方思」。至于不顾礼义，则深厉浅揭，惟其所欲，而尚奚所惧哉？文王之时，以汉上之游女犹不可犯，则其风之美可知，故美化行乎江汉之域。噫，政令不足以殴人，而礼义足以感人。王烈之里，有盗牛者，主得之，盗请曰：「刑戮是甘，乞不与王彦方知也。」故节义清修之士，且足以为人之感服。不仁者不敢入其门，不义者不敢至其庐。况文王后妃风化之美，则江汉之域，无思犯礼，岂不宜哉。
 【《永乐大典》卷一万一千九百三「广」字韵，页十八上引「王汉滨先生集」。(影印本第一百十九册)】 
　曾协：《云庄集》五卷
曾协，字同季。南丰(江西)人。宋绍兴中(一一三一──一一六二)举进士不第。以荫仕长兴丞。迁嵊县丞、镇江府通判、临安通判。干道七年知吉州，改抚州、永州。干道癸巳(一一七三)卒。四库馆臣自《永乐大典》辑《云庄集》五卷。
现存《永乐大典》录：
曾协诗 【三条】 
曾协云庄集 【十七条】 
以上共二十条，校《豫章丛书》本《云庄集》五卷，馆臣漏辑者八条。
　　和史志道侍郎 【(正志)】 游朝阳岩
　　　其一
经行荦确看嶙峋，曳履枝笻蹑后尘。自是高怀元落落，向来喜色见津津。宜搜今古风流远，得助江山句法新。好逐秋风上霄汉，却留盛事付州人。
　　　其二
簿书堆案阻寻幽，想象高人物外游。自昔品题多北客，故知物象胜中州。云经乱石余膏润，烟过悬崖自去留。暂俯澄潭倚苍壁，已疑身世在鳌头。
　　　其三
兴来小渡唤方舟，霁色天教足胜游。但觉赏心追昔事，不知飞诏下皇州。班行便觉九天近，登览何辞一日留。悬想他时百僚上，亦思清景几回头。
 【《永乐大典》卷九千七百六十三「岩」字韵，页十四上引「曾协诗」。(影印本第一百册)】 
　　户部赵侍郎启
某官气全刚大，德备中和。内外践扬，独被上心之简在；迩遐向慕，最为人望之依归。既进处于禁涂，遂领司于邦计。钱流地上，聊观刘晏之谋；粟积关中，备见萧何之画。岂止仪刑于公族，盖将尹正于具僚。俯怜云云。
 【《永乐大典》卷七千三百四「郎」字韵，页十三上引「曾协云庄集」。(影印本第七十二册)】 
　　代谢宫祠启
犹新，未觉尘生于图史；赍粮具在，不令囊竭于薪炊。妻子出迎，共戴欣愉之色；交朋相贺，重寻漫浪之游。指衣褐卒岁之期，远簿领穷年之扰。东阡北陌，常逢一笑之欢；左诗右书，不起万锺之慕。岂伊天与，殆过自谋。此盖伏遇某官，衣被多方，权衡当世。炳若三阶之峻，屹然一柱之安。凡四海之有生，毕获其所；虽匹夫之甚贱，不使之穷。肆令一介之微，更冒曲成之赐。某敢不镂膺识感，引脰知归。赋厚禄于私门，未知曷称；咏太平之盛际，徒有私心。敢希于进取，心常幸于退藏。偶际会于亨时，骤激昂于晚节。枣膏昏钝，缪宝熏；蟠木轮囷，谩施利刃。凡兹遇合，尽出哀怜。二千石之荣名，尝班郡绂；十五年之隐吏，久蠹仓储。初无口舌之劳，积有面颜之腼。去弊庐之属耳，辞端阙以归欤。履结绶上都，仰觌光仪之盛；奉祠私室，坐尸稍之优。曾是妄庸，有此侥幸。窃念某材低贱隶，志慕古人。自失足于世科，遂强颜于禄仕。冬裘夏葛，徒知清约以持身；口诵手抄，尚冀衰迟之卒业。
 【《永乐大典》卷一万五百三十九「启」字韵，页八上引「曾协云庄集」。(影印本第一百六册)】 
　　代谢再任宫祠启
饱食居家，久负素餐之责；仍年满秩，特加申命之私。拜赐增惭，拊宫滋幸。窃念某早登仕籍，晚领州麾。荷知遇之甚优，恨绵薄之莫称。自解竹符之职，继求香火之司。岁计有余，愧积糜于稍；年运而往，惊频阅于星霜。揣分则宜，于劳何有。孰谓嵇康之懒，其如靖节之贫。虽志复在于投闲，而势难希于窃禄。固已绝望，敢复自言。度越拘孪，曲蒙陶冶。矜怜穷悴，迥别等夷。获旧物以遄归，语故人而自庆。无衣褐以卒岁，蹙额顿开；不稼穑以取禾，腼颜安寄。夤缘有自，侥冒实深。此 【孟】  【盖】 伏遇某官，谕道经邦，奋庸熙载。柔远能迩，跻一世仁寿之中；聚精会神，千载明良之盛。掩云台之绘画，有天下之勋劳。虽伊周无以加，彼姚宋不足进。悯一夫之失所，欲万物之得宜。有如跃金，亦惧食志。与山川而等量，曾无弃人；同雀鼠以蒙生，将何报德。其为感臆，罔罄名言。
 【《永乐大典》卷一万五百三十九「启」字韵，页八上引「曾协云庄集」。(影印本第一百六册)】 
　　代谢宫祠任满启
，便如素业；整诗书之废忘，足慰平生。唯适之安，不耕而获。阅寒暑之再过，惊岁月之屡迁。得洴澼之金，已盈宿志；受支离之粟，自愧何功。静念叨踰，悉繄造化。此盖伏遇某官，忠诚贯日，勋业格天。覆冒多方，盖悦近而来远；生成庶汇，咸蹈德以咏仁。肆怜一介之微，倍费曲成之力。悯其亲逢于有道，弗使之穷；矜其不给于赴功，俾安厥所。某敢不铭心识感，揣分知优。击壤而歌，徒切康衢之咏；捐躯以报，终酬大使者侍祠，岂妄庸之可借；廪人继粟，饱暖之无从。获此逸居，忽焉满秩。拊寸心而自激，引微脰以知归。窃念某潦倒孤生，栖迟末路。自初年而入仕，尝脱选曹；迨昌运之勃兴，遂叨郡寄。虽驱驰而不息，终疲薾以难胜。解绂言归，省愆自咎。曾匪淹时之久，遽叨真馆之除。坐耗官储，了无吏责。荒园日涉，觭户晏开。问樵牧于比 【治】  【冶】 之恩。
 【《永乐大典》卷一万五千三十九「启」字韵，页八下引「曾协云庄集」。(影印本第一百六册)】 
　　同官祭江总干孺人文
维灵产自望族，嫔于相家。臭味不殊，世德相埒。婉嫕淑慎，着声闺房。云胡不祥，璧玉俄毁。谁啬其寿，而止于斯。念我友朋，失此嘉耦。并致馈奠，尚其燕娱。呜呼哀哉，尚享。
 【《永乐大典》卷一万四千五十「祭」字韵，页十一上引「曾协云庄集」。(影印本第一百四十六册)】 

　林季仲：《竹轩杂着》六卷
林季仲，字懿成，自号竹轩、芦山老人。永嘉(浙江)人。宋宣和(一一一九──一一二五)进士。历官吏部郎、秘书郎、祠部员外郎、直龙图阁、知泉州、知婺州。四库馆臣自《永乐大典》辑《竹轩杂着》六卷。
现存《永乐大典》录：
林季仲竹轩杂着 【二十条】 
以上二十条，校《永嘉丛书》本《竹轩杂着》六卷及《补遗》一卷，馆臣漏辑者一条。
　　路祭平原文安郡二夫人文
嗟嗟夫人，德合事符。同出名族，以佐贤夫。同入兆域，以奉舅姑。乱离以来，谁其或如。祖于道左，窃比乡闾。尚享。
 【《永乐大典》卷一万四千四十九「祭」字韵，页二十一上引「林季仲竹轩杂着」。(影印本第一百四十六册)】 
　喻良能：《香山集》十六卷
喻良能，字叔奇。义乌(浙江)人。宋绍兴二十七年(一一五七)进士。补广德尉，历迁工部郎中、太常寺丞，出知处州。寻以朝请大夫致仕。四库馆臣自《永乐大典》辑《香山集》十六卷。
现存《永乐大典》录：
喻彦良香山集 【一条】 　喻良能诗 【十条】 
喻良能香山集 【五十六条】 
以上共六十七条，校《续金华丛书》本《香山集》十六卷，馆臣漏辑者四条。
　　绿萼梅
白练铢衣翠袂斜，洗妆不着脸边霞。天寒日暮倚修竹，初见仙人萼绿华。
 【《永乐大典》卷二千八百九「梅」字韵，页二十二上引「喻良能香山集」。(影印本第三十五册)】 
　　 【月岩】 
何年玉斧巧修成，半似明生半魄生。易使飞乌来匝绕，难将老蚌较亏盈 【(《吴都赋》：「蚌蛤珠胎，与月亏全」)。】 桂枝不逐秋风老，水影长随夜气清。曾是广寒宫里客，旧游重访更含情 【按：此两首似当作七律一首。】 。
 【《永乐大典》卷九千七百六十三「岩」字韵，页十九上引「喻良能香山集」。(影印本第一百册)】 
　　种水仙酴
酴醿水仙皆玉英，请借汝南言以评。水仙内润叔慈似，酴醿外朗似慈明。
 【《永乐大典》卷一万三千一百九十四「种」字韵，页二十五上引「喻良能诗」。(影印本第一百三十六册)】 
　　读淮海集
五言未数韦应物，八面须还秦少游。花气湖光吟鉴水，雷推雨电赋黄楼。
 【《永乐大典》卷二万二千五百三十七「集」字韵，页二十四上引「喻良能诗」。(影印本第一百八十八册)】 
　崔敦礼：《宫教集》十二卷
=崔敦礼，字仲由。本通州静海(河北)人，居溧阳。宋绍兴三十年(一一六○)进士。历江宁尉、平江府教授、江东安抚司干官、诸王宫大小学教授。官至宣教郎。淳熙八年(一一八一)卒。四库馆臣自《永乐大典》辑《宫教集》十二卷。
</div>
    <div class="pagination">
<a href="四库辑本别集拾遗_page68.html">上一页</a><span>...</span><a href="四库辑本别集拾遗_page64.html">64</a><a href="四库辑本别集拾遗_page65.html">65</a><a href="四库辑本别集拾遗_page66.html">66</a><a href="四库辑本别集拾遗_page67.html">67</a><a href="四库辑本别集拾遗_page68.html">68</a><span class="current-page">69</span><a href="四库辑本别集拾遗_page70.html">70</a><a href="四库辑本别集拾遗_page71.html">71</a><a href="四库辑本别集拾遗_page72.html">72</a><a href="四库辑本别集拾遗_page73.html">73</a><a href="四库辑本别集拾遗_page74.html">74</a><span>...</span><a href="四库辑本别集拾遗_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
