<!DOCTYPE html>
<html>
<head>
    <meta charset="UTF-8">
    <title>鲁斋集 - 第 5 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲁斋集 - 第 5 页/共 18 页</h1>
    <div class="content">　　秋来望月如水犀忽有香风鼻观吹徧寻不得见花面若得见花敢轻贱徐徐步转墙角来草色芊芊一径开俨然嘉树奠南服环佩锵锵万圭緑阳艶多情不敢媒平生偶与西风熟皇天清则土方真耿耿谁如受命独三闾愁兮洞庭波辛荪兰芷方并蓄只有海南招隠句攀援千古资膏馥希夷雅好异于是万斛清香金一粟曜灵西征易侵寻緑鬓朱顔不待人秋花不比春花早开到秋花也是春吟花防叶何时足年少须防成老宿一根生意贵栽培力到自然文郁郁君不见岩花独步秋叶中穿天出月莫敢相过従
　　和易嵒春雪韵
　　腊前雷春半雪颠倒失其时相去逾一月一月不争多燠寒异厥罚垤戸当坚凝阳气乃舒发草木既萌动龙蛇起窟穴万物欣向荣狞风夜狂悖晓鸡噤不鸣但见间白战栗起推戸琼瑶巳防尺陋巷书生釡不闗河甲士氷到骨俯仰天地间芽甲尽摧折万境寂无声群动亦僵裂当其懐煦煦蠢蠢竞懽悦
　　和立斋抱膝吟三章
　　帝腹加顽足上干天象速造膝论当世従容金殿旭人生莫不有行藏谁把行藏较短长要识行藏无所为时哉出处辉光
　　谁卧草庐中能専一壑风当时天地闭豪杰不相容中原河岳应如旧虎豹出没非人有祗今不是卧龙时自是君才掣君肘
　　山泽两癯叟交情防昏晓拥衾风雪夜竒论互倾倒妙处不尽千张纸直到无言忘寤寐如何漏泄此髙吟一洒龙蛇骇尘世
　　和易嵒木樨韵
　　秋光未为老老桂开墙隈谁与春风背依吐心未灰香浮玉宇逺体破金粟防诗翁被花恼深夜灯重吹今朝恰重九更防茱萸巵霜螯未堪把菊蕊青满畦景物自冉冉气犹迟遟对花莫冷淡行乐姑随时清欢既易遇不饮复何为兄弟琴瑟合子侄鸿雁随月明人影散泚笔赓新诗诗力薾天马不可衘勒羁诗坛峻极谢推毂莫学檀公三十六
　　和叔
　　人心乗气机投闲肆驰逐飞天忽沦渊忘生以徇欲大而名节防甚者邦家覆一狂方寸乱一安万事足箪瓢乐陋巷梁肉怕书腹平时工用深举动自絶俗伥伥无所守有为皆碌碌一堕荆榛中终身困踯躅世事岂有常乌可执卷赎学问在我母自弃富贵在天毋自辱
　　和立斋元日韵
　　之子善游逺西征酹欧阳亹亹嵗月换作诗思故乡老我絶世念孤灯耿寒光坐对三古书绎绎搴纯英天地时一泰吾道何时昌莫以一日腴博此千载香茍不新厥徳正亦王春常只今自煮一斗酒待子醉我琴书旁
　　夀立斋
　　思泉种徳懋后皇命淳羙髧髦传正学一念不妄起真固满腔仁兢兢日増累甲子正一周厐眉追甪绮年年三月初南极何炜炜预酌长生尊家庆合庭鲤今嵗南极光一照千余里我有百灵丹逺寄螺江边殷勤为子夀角亢光芒寒一丸当一嵗送以华池泉初进双目清再进华颠三进毛骨换四进还童顔五进志气神六七八进生羽翰进进诚不已俯拍洪厓肩不须驾黄鹄炯炯天地之方圎只恐独立无与侣不如归来嵗寒之下相周旋
　　赠朱道人
　　道人跨鹤徧天涯伟观絶景收拾归防头濡墨茅屋下乗兴吐出胸中竒百尺生绡氷様洁落笔一扫风雨驰逺水柏天穷万折恠石硗确蹲熊罴槎枒古木蛟龙走防云寂寞无心飞淡妆浓抹西子靣天梯石栈猿猱悲野骑残僧小桥险酒帘渔棹摇斜晖生绡有限意难尽兀坐静境窥天机岂知造化无尽藏奔防笔底无盈亏射洪川幅非我有且遣楮君百軰供指麾
　　夜宿赤松梅师房
　　梅师有松度萧散意态真皮冠簮白雪布褐贮阳春房计任简淡了无一虑尘茶一碗酒一尊熈熈天地一闲人名山浮爽秀朝暮瀹尔神餐霞炼日气井灶永遗珍希夷仙境本不逺何用朴终其身
　　汲斋吟
　　我有一水清明如鉴开妍丑自来往曾不留纎埃静而万古动时濡九垓人与我同得是名为灵防胡乃忍芜秽漂沦良可哀当知克已如汲井汲去汚浊清自回洙泗渊源初不息河洛流空争猜为学工夫孰大此莫翻波浪惊儿孩昌黎修绠志徒苦瘦岛辘轳用未请观朱子方塘喻要识源头活水来
　　夀藤杖行
　　君不见竒章咨嗟削方竹老杜作诗夸紫玉又不见东坡惊喜鐡铿然灵夀曽为汉臣辱我有恠藤防千嵗老髯乳节雷斧斸古苔苍藓封防秘风删雨剥枝干秃头角轩昻曲虬势皮毛冷滑鸟蛇腹鹤膝铜环不敢班武夷湘水皆退缩不借山翁荷蓧去未逢太乙然藜读祥光闪闪意有在殷勤来夀徐平叔平叔乐道又姹女婴儿丹久熟两脚蹋在真实地一善满载长生箓采芝覔药扶峻险敲云挑月相追逐有时化作葛陂龙先生骑上蓬莱宿
　　广曽敬仲
　　功名须少年老大意终懒学问本无穷青春嗟有限用处不需多云霄路坦坦贾生正英鋭郎潜自羞赩文字浩如山奏功五寸管逹者未必长穷者未必短人生穷逹各有时脩为在我当自反萤案尚研摩况有五花馆当年骄惰气犹赖世情刬只有学道心歉然不自满庭外槐花任尔黄逹人髙视供一莞
　　和立斋嵗寒歌五章
　　人生之秉贞兮孰无阳秋惟澹而无欲兮斯能无求宜此心之永坚兮凛此风之正遒嵗寒之堂兮足以自修
　　忆昔坚保兮铭着心腑故迹堙芜兮茫茫坠绪瞻翠碧之万竿兮犹有遗矩嵗寒之句兮俨然如覩
　　圣人体物兮万世之训究厥后凋兮基于不竞使与春争妍兮曷保常真嵗寒之知兮寕不谓性
　　有朂我人兮先君之思有陟尔岵兮我心伤悲望松柏之苍苍兮我无令姿嵗寒之操兮炯炯心期
　　车马南归兮恵我五阕一唱三叹兮亦孔之惙盍置诸左右兮观省昭揭嵗寒之歌兮声声激烈
　　和庐山髙韵
　　北山之北防千古兮崷岚层嶂数百叠岿然横枕乎浙江歴潜岳石磴绵延而上是为山桥之絶景兮惊霆喷雪终嵗声击撞风柔日暖花气发綦屦杖防而一游兮跻攀分寸猎荦确如蹑太虚之浑厖峭壁立之万仞兮着亭对峙窥谽谾云中泉石更磊磊玉虹步步鸣淙淙清风满峡振衣袂清湍修竹飞斜矼目极千里倚层槛烟光晻暧兮楼防城垒隠隠呈纷□上有阳精隂魄走飞毂下有蜷松偃柏骖旌安期碁局在何处时有平空特起云车双洞阳有馆足髙卧神融气一澄世痝参横斗转万籁寂夜夜山鬼窥灯缸羡君胸中隘宇宙通明疏畅开八窓手辟书堂揽竒秀芳声闻帝所锡奎画昭回五色雕贞玒涵蓄平生霖雨志不应懐寳迷其邦羞芝糇菊我軰事春猿秋鹤心空降诚欲遂公赤松黄石约更书旂常功业垂朱杠
　　五言絶句
　　题玉涧八景八首
　　画出女墙月老子兴不浅谁识春光中解使平湖敛防屿数行树孤舟一叶横前山风雨暗此岸已天明山外江村晚縦横八九家过桥无路处人思天涯防防飞来雁空中若有音诗翁正牢落识汝别离心梵宇出林杪暝色敛树钟声有无中聼于无聼处落日下大野江边渔事收小舟横防防长笛一声秋惨淡经营中落笔景已换不见片帆归危樯还泊岸独跨蓝闗马茫茫道且长谁知寒彻骨一雪到潇湘
　　题时遁泽画卷十首
　　防岸临江渚风声瑟瑟寒苍髯五君子莫作大夫看浩浩云横坞霏霏雨不收野桥人少度寂寞卧清秋虎啸风生壑龙藏气吐云草庐勿髙卧天地正絪緼礉礉林石立滃滃云壑閟万杉最深中莫有前朝寺江村依宻树目逺送征鸿不尽暮天碧谁续芦花风巨石耸鳌脊飞泉潄雪涛一声何处笛呼雨到江臯一壑云屏展江横万里长渔舟下滩去寂寞舞斜阳一云山万重天地混不分须臾风浪恶舟楫泊江濆精蓝夹江干钟皷时相应两山遮不防楼阁若争胜浩浩乾坤濶防防见防山颇兴浮海意吾道正多艰
　　题泽翁小卷
　　緑隂最深处楼阁出林杪江濶野桥闲目防行人少防岸江波濶迢迢十里寛人藏处宻霁色媚寒滩石护山溪口溪溪自有原若非江海量曷受百川奔寂寞小桥前山人住何处村童沽酒随防杖同归去两水滙长江絶壁上苍翠前头风浪危樯且深避缥云外迢迢江水明数家藏宻树一塔峭孤城野渡人归处縦横八九家晚来寒力健风飐酒帘斜晚得知心友芳樽日日开不辞江路逺依旧琴来名利驰驱急江山自古今舟行水上意人立渡头心防到未为了行行万里途举头岐路惑岩畔遇樵夫
　　题潘氏山水壁
　　垒巘云表茅檐竹树中起予深隠趣笔底有髙风
　　呆官人三絶
　　直道难行久前程岂易裁逊斋姜辣口奄有世间獃冷面无惭色真心不脱空虽然獃在我终是与人忠獃本非嘉徳如何乐此名能于獃外看方见业之精
　　题梅
　　万物正摇落梅花独可人空中三五防天地便精神
　　七言絶句
　　题流觞圗
　　东晋群贤事已荒却于纸上见清狂茂林修竹今何在一段风流付夕阳
　　题浴沂圗
　　一时言志圣师前鼓瑟声中三月天谁识咏归真乐意如何却向画圗传
　　题长江圗三絶
　　一目长江万里长防多兴废要商量时人莫作画圗看説着源头正可伤
　　鱼腹江边八阵圗嶙峋于此岂良谟后来浪道长虵势用势还须烈丈夫
　　洲前水最深防人恃此縦荒淫谁云天意分南北自是人无混一心
　　独坐看海棠二首
　　万翠千红各赋形源源生意到春深谁开锦帐藏妖艶应是东皇有荡心
　　沉香亭下太真妃一哂嫣然国已危当日杜陵深有恨何心更作海棠诗
　　题山桥十首
　　轧轧飞车入翠防人于妙处未深知自従标榜新拈掇碎却山桥一段竒
　　北山之北两山驰一径蜿蜒石作梯脚力倦时山始好芙蓉东畔赤松西
　　石磴斜蹊下水隈玉虹喷雪下崔嵬虽然只是泉三叠滂湃声摇万壑雷
　　危岚铁面太岩岩少憩茅栏石下龛壁立晴空防万仞承天一柱在东南
　　世事难凭转眼空可人泉石在云中此心多少闲丘壑且发防机与众同
　　修竹清湍记永和山隂陈迹已消磨四时佳兴随人寓曲水流觞未足多
　　随流水覔清隂乱石穿林窈窕深涧谷未能忘磊磊何如虚豁一生心
　　吹尽尘襟亦快哉心期千古一时开清风满峡谁收拾即此清风播后来
　　滔滔利欲着人深洒洒襟懐可出尘指日洞阳斤斧息开山一着要当人
　　风云下走若凭虚目极长空千里余每日城中望山色却来倚槛认吾庐
　　题易道传心圗
　　圗书表里用功深此道相传直到今书里有圗圗有句圗中即是圣人心
　　和易嵒木樨韵
　　昨夜西风作意凉吹开粟粟绕枝黄有时月窟闲来往天上人间一様香
　　对花只是月宫游浥彼黄流注玉舟莫被清光虚度了此生更有防中秋
　　和前人韵
　　屡作家书欲寄人姓名愁堕软红尘眼边忽见伤春句屈指别来犹是春
　　庭前日日见兰芽谁把青山特地遮雁影寂寥君又逺归期夜夜卜灯花
　　春雪两絶
　　开嵗晴天亦太悭六花日日舞檐端浑然一色无分别也把梅花作雪看
　　无端雨雪恣痴顽弱甚东君太失权一白但为羣丑幸雪消羣丑只依然
　　和叔两絶
　　道心常要摄人心有徳之人必有隣愧我空虚无一善安能交义契兰金
　　春来风雪无虚日老去光隂如箭急窓外梅花犹未残髙标却被寒留得
　　拜明招二先生墓有感
　　忆昔龙门续防弦荥阳一脉浚家传谁知丽泽收声蚤梦奠于今八十年
　　神臯王气荒烟爵命于今下日边俎豆孔堂新劒佩风晋国旧山川
　　一原英魄一山蔵回首懐忠道路长天意未开南北限要教北学至南方
　　林麓幽幽气象闲三年肄习萃衣冠自従引翼无求地荆棘丛中路顿寛
　　炯炯长空一片心东南鼎立统斯文卷藏万古春归去只有余光在此君
　　研席尝栖一拍堂至今鱼皷诉凄凉溪山不掩中和气发见随时草木香
　　竹轝侵晓出山阿宿露清圎忆旧哦当日解衣磅礴意明明分付一池荷
　　多少门人迹已空后生久矣失遗风圣贤立教无今古时有汚隆道不穷
　　束发家庭识所宗平生心在瓣香中白头始下劵防拜的的精诚自感通
　　仲氏孤忠彻九天青原淡月惨遗编摩挲朱子呜呼字寂寂庭前重怆然
　　和叔崇清明后四絶
　　把酒留春尚肯留防多生意聚诗眸可怜桃李无涵养只有桑麻自进修
　　安期老子肎过従每恨清尊不肎空好句忽来今日雨髙情终是古人风
　　昌黎空作送春诗只道门前栁絮飞岂识一犂江上雨春风于此大知非
　　缓步防吟竹一枝情懐不比少年时少年春思无归宿却是如今老防嬉
　　题立斋天台圗
</div>
    <div class="pagination">
<a href="鲁斋集_page4.html">上一页</a><a href="鲁斋集.html">1</a><a href="鲁斋集_page2.html">2</a><a href="鲁斋集_page3.html">3</a><a href="鲁斋集_page4.html">4</a><span class="current-page">5</span><a href="鲁斋集_page6.html">6</a><a href="鲁斋集_page7.html">7</a><a href="鲁斋集_page8.html">8</a><a href="鲁斋集_page9.html">9</a><a href="鲁斋集_page10.html">10</a><span>...</span><a href="鲁斋集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
