<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 17 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 17 页/共 29 页</h1>
    <div class="content">　　故赠奉训大夫同知中山府事何君墓碣铭 
　　有元赠奉训大夫礼部郎中左君墓碣铭 
　　百夫长贾君寿堂铭 
　　金乡刘氏阡表 
　　彭城郡君耿夫人墓志铭 
　　甄母墓志铭 
　　甄德修墓碣 
　　元故赠长葛县君张氏墓志铭 

　　△元故承德郎寿福院判官林公墓碑铭 

　　世祖皇帝临御方夏，收揽豪杰，布列周行。其大者任以股肱耳目之寄，次则公卿百执事之选，下至宫室、服御、饮食、医药、弓矢、车马，既以大臣世掌其事，至于分官以任其责者，则亦在所撰择，初不以远近亲疏而有间也。此其立制周密，得人众多，至其子孙犹世守之不改其法焉。
　　成宗皇帝元贞之初，钱唐林公坚至自江左，近臣导之入觐，遂得列于宿卫，治饔事焉。公仪貌秀异，言论慷慨，美须髯，见者伟之。出入宫禁，恭慎不懈，稍以能自着。大德初，朝廷乃命以官，授进义副尉、常湖茶园副提举。三年，升同提举。公规画有方，课以时集。茶户岁贡有常，有司又复役之，皆以为苦。公闻于朝，即蠲其役。考满，复归内庭，执事如故。至大初，从行在上都，赐见于水精殿。有旨命掌中宫饔事，寻授征事郎、中政院司议。赞画事宜，不亟不徐，多中肯綮。本院掾曹，官长近幸者多循故习，辟用私人，公请于六曹掾择而用之，庶几得人，众从其议。前后擢用十余辈，果皆清慎有闻，其后多至大官。若内台中丞何公约，亦其一也。
　　久之，公以父年八十乞归养，不许，命赐钞五十定以为旨甘之奉焉。寻升承直郎、中政院断事官，公用刑惟务宽平，或有鞠问，则第以情求之，初不事搒掠也。尝侍上幸奉宸库，偶于暗中得一帛囊，不知为何物也，持至上前发而视之，皆大珠也。上嘉其不欺，赐黄金宝装束带一、帛五十疋、钞二百定。中宫钱谷多出东南，领于江浙财赋府，岁久逋负者伙。公奉命征理，得钞若干万定、粮若干万石。仁皇念公久侍禁中，进公为司农丞，又改都水少监，命未下，以父丧去官。服除，会上以圣寿万安寺 【 「万安寺」原作「万定寺」，各本均同。据元史祭祀志及其它有关记载，世祖神御殿在大圣寿万安寺，故改。】 世皇神御殿所在，当领祠官以奉祀享，有旨立寿福院，擢公判官，阶承德郎。寺有先朝赐田若干顷，主者多为奸利欺隐，公乘传徧走畿甸，按籍求之，尽复其旧。延佑之季，以疾在告，无何，致仕南归。
　　公为人慈祥岂弟，人有急难亟援救之。尝奉使上京之潮河，民有为势家妄占为奴者二百余户，泣诉于公，归言于朝，皆复民之。及官茶司，茶户有与民相仇者，先贿其吏而后以私茶诬民，觊不得解。公察其寃，力与同列争辩，卒明民无佗，抵茶户诬告者罪。又尝奉旨监制茶品于闽，前为使者指以尚食，需索多端，民不胜扰，公以廉自律，复为戢其挠政者，民甚安之，颂其美于石。有士葬其亲茶山之傍，地实民产，而恶少素与士有隙，构词兴讼，公核实直之。呜呼，公存心忠厚若此，是皆因事可见者，特一二焉，惜乎终于禁庭之职掌，而不克尽其所施设也。
　　公字仲实。宋建炎初，由光州徙家钱唐。祖某，合门宣赞舍人；妣王氏，封硕人。父昌，以公贵赠奉议大夫、嘉兴路崇德州知州、骁骑尉、华亭县子，妣黄氏，追封华亭县君。初，岁在丙子，左丞董公从丞相淮王以兵抵杭，官民相继请见。公时犹未成童，从亲偕来，进退安雅，俨若成人，董公见而奇之，留置左右。顷之，董公分兵取闽，载战舰入海，公偕众别乘一舟从之。会风涛大作，其舟将覆，董公亟命人救援得公，其舟竟覆。及班师北还，公请归省，左丞怜其志，许之。道出泗州，遇淮水大涨，登浮图避之，凡三日不得食，水退方归，闻者异焉。及归老于家，日惟故旧相为娱乐，与其兄承事郎、江浙理问所知事垕，弟承务郎、唐州管民提举实，克尽友爱，亲族贫寒者多周给之。教子严甚，虽盛暑亦具衣冠端坐，家庭之间肃如也。
　　公享年七十有二，以元统二年正月六日卒。娶颜氏、陈氏、丁氏、邓氏，丁氏封华亭县君。子男四：镒，将以公荫入官；镛，由国子员补侍仪舍人；铉，尚乘寺奏差；鉴，未仕。女五，兵部尚书贾忽里台、集庆路总管李完泽秃、松江府金山巡检袁珙、王某、杨某，其壻也。孙男九，女二。复号至元之三年四月壬午，葬公嘉兴县柿林乡日新原。镛与天爵有成均同游之好，故请铭公之墓。余不得辞，铭曰：
　　昔在至元，南北一统。羣材斯兴，克致其用。惟时林公，童稚甚奇。应对进趋，温温其仪。入侍禁廷，小心谨敕。日从太官，恭进玉食。春秋扈行，三十余年。进官五品，循序以迁。居之裕如，是亦有命。子孙绳绳，克嗣其庆。柿林之原，实为公藏。表铭贞石，乡井之光。

　　△元故建昌州判官苏君墓碣铭 

　　苏氏居赵郡栾城者，唐宰相味道之裔也。五季之乱，始分处邻邦，故常山之境，讫今苏氏为最盛，稽其世出皆本栾城。君讳恒，字德常，其先由栾城徙高邑，至其祖又徙元氏，今为真定元氏人。曾祖讳彝，金太中大夫、安武军节度使。祖讳顺，不仕。考讳禧，仕县邑为筦库官。君起家建昌路知事，主吉州永丰簿、隆兴路录事判官、建昌州判官，至大间，封赠制行，授奉议大夫、骁骑尉、稾城县子，夫人王氏，封稾城县太君。子男三人：善政，杭州路教授；次允迪；次克恭，广元路学正。孙男十人：祯，奉议大夫、司农丞；祉，进义副尉、左卫率府百户；褆，国学弟子员；佑，祚，祺，禄，祥，裕，礼，未仕。
　　君蚤从翰林李公冶学诗书、孔孟之说，及仕郡县，务以惠爱元元为本。初佐建昌府幕，谨簿书出纳，约束胥吏，俾不敢为奸。及贰永丰，讼至即决遣之，无留者，久之民畏其刚断，不敢犯法。邑接嵠洞，其人时出为梗，民以为病。镇将请调兵歼之，君曰：「彼岂无良心耶！如谕之不从，兵未晚也。」即单骑深入，谕以「国家德泽深厚，法制宽简，降者未始即诛，何为陆梁自取灭亡也。」酋长感泣，帅其党数千人，求为平民。政誉既闻，流户来归者又千余家，悉辟荒田以存活之。满代北归，邑民刻石以颂其美。再调隆兴、建昌，皆辞疾不行。
　　春秋既高，优游里社，日从樵夫野老啸歌息偃于樽席之侧。既受宠命，乡闾益以为荣。延佑五年某月某日卒，享年八十有七，葬元氏县神嵓乡辅村原。诸孙以状来请铭。余先世出亦栾城也，故为之铭。铭曰：
　　世之仕者，官无崇卑。功诚在民，民父母思。矧活千人，必有封赏。彼苍者天，报施不爽。既康而寿，多子多孙。勒铭墓石，悠久长存。

　　△故赠奉训大夫同知中山府事何君墓碣铭 

　　何氏世居河南登封县，葬颍阳川韩家里。国初着籍真定灵寿县，其葬真定县原头村者，自君考全始。妣崔氏。
　　君生贫家，稍长，营什百以养亲，久之资用饶益。亲老，诸弟求分财异居，君不能已，中分之。居无何，诸弟亡其赀，独君完富如初，后召诸弟与居。君治生有法，务俭约，以身先之，凡治屋室必朴固，曰：「是以待风雨也。」饮食服用必淡薄，曰：「是以御寒饥也。」遇凶岁辄出粟以活其亲族邻里之贫者。家人化之，皆率君教无违，而其赀至今不衰。
　　君讳柱，字清甫，享年五十有九，以大德丁未十一月十七日卒。娶陈氏。三子：永道，安道，允道。女适苏某。孙男三人：某、某、佑。孙女四人。安道由章佩监知事、容城县尹擢掾中书，出为河南行中书省左右司都事，调山北京畿道广教总管府判官，迁奉训大夫、知深州事。于是得追荣其父母，先赠君承务郎、大兴县尹，再赠奉训大夫、同知中山府事、飞骑尉、灵寿县男。母恭人。陈氏赠灵寿县君。安道之妻，苏氏天爵之女弟也，从封灵寿县君。故安道以君行事来征铭。铭曰：
　　维何受氏，肇自姬出。万封韩原，冑本唐叔。变韩为何，厥音孔讹。弥汉涉唐，显者实多。君弱而良，独困穷窭。以养以承，靡懈寒暑。爰菲我食，爰萍我衣。匪俭以固，周贫振饥。天相厥德，笃生子孙。仲也服官，克显其亲。宠命有光，官封郡县。刻诗墓门，积善者劝。

　　△有元赠奉训大夫礼部郎中左君墓碣铭 

　　泰定纪元之岁，下诏万方：凡由吏出官者复旧制，内外官封赠其祖考有差。从仕郎、拱卫直都指挥使司经历左焕迁奉训大夫、户部主事，制赠其考居实奉训大夫、礼部郎中、飞骑尉、真定县男，母张氏真定县君。焕述君族世行事，属里人苏天爵叙而铭之。
　　左氏世为河间人，曾祖逸其讳。祖义，仕金官承直郎、同知清州防御使事。四子，季讳信，习进士业，贞佑变扰，寓居原武。金亡，徙真定。当是时，丞相史忠武王开府真定，得承制官人，命参谋苌公罗金遗士。信出入苌公门下，讲说经史，荐其友张君举。举金时中律科，累擢尚书省掾，至是授真定检法官。信终其身不仕。妣楚氏。
　　君字彦实，资谨厚，学律令于张君。张君喜其通敏，以女归焉。戊午岁，补真定府吏，处议皆当于法，郡中称其廉平。中统四年，调河间盐运司管勾。未几，以亲老谢去。亲殁，独养其兄。兄诙谐豪纵，数破其产，君一无间言，事之弥笃，乡闾以此多之。
　　至大二年夏五月廿六日，君以疾卒，年七十三。后七年，张氏卒，年七十八。三子：炳，不仕；焕，由山东宪司书吏至中书掾，以廉能称，今中尚监丞；照，万亿广源库吏。墓在真定县新市乡西阳村。铭曰：
　　在昔汉帝，任吏以治。酷烈为声，或陨其世。孰若循良，蔼如春阳。国用宁壹，民斯乐康。于惟左吾，廉平佐理。天报之丰，贵以其子。爰锡宠命，下贲幽墟。咨尔法家，监此铭书。

　　△百夫长贾君寿堂铭 

　　稾城贾君德成字诚甫，其才器落落不凡。少尝从军枢府，慨然欲树功名于世，遭时承平，不克展布。久之，枢臣惜其才，怜其志，署以文书，辟长百夫。又数年，辞归。予先世田庐坟墓在真定之北，滋水之阳，君恒经纪之，人不敢犯。君一日买石作寿堂于其先人墓侧，乡长老讶之。君曰：「死生亦常理，又何疑哉！」堂成之日，乃至正七年二月九日也。亲戚共持酒食劳之，君大喜，痛饮连日，复属予铭之。君父讳玖，母苏氏，先祖兵部尚书、郡侯之女，先考参知政事、郡公之妹，天爵之姑也。故君于予为兄。贾氏世葬稾城崇福乡牛家里，宗族甚大，君行第十二。妻杨氏。生子昌元、昌善。长女适侍仪舍人苏昌言，次许适杨氏。孙男吾安，余幼。铭曰：
　　惟死与生，犹昼之夜。能知其故，斯为达者。伟哉贾君，负才抱奇。生作玄堂，弃世如遗。堂以石为，是欲不朽。道若可乐，室亦何有。生世役役，殁无所归。视君之志，尚其几希。

　　△金乡刘氏阡表 

　　泰定丙寅秋，金乡刘君以其子官于朝，封从仕郎、金乡县尹。既受命，合其昆弟长幼而告之曰：「昔吾祖考当兵戈流离之中，保有厥绪，积德垂庆，以遗我后人，俾至今日，吾何能有哉。先考尝语吾云：『刘氏自宋、金以来，迁徙靡常，茔域亦莫究其处。可卜阳山吉兆，自汝祖始，俾吾后世皆从葬焉。』大德己亥，始克奉祖考而安厝之，缭以垣墉，树之嘉木。考诸礼制，又得立石表于其阡，于以光昭先德于无穷，开示子孙，俾知其所自，庶几尽吾心焉尔。」乃走书京师，命其子持中奉状，属史官苏天爵笔其事云。
　　谨按，刘氏徐州丰县人也，岁久谱亡，不能远本其世。宋靖康间，始迁金乡杨徐里。金有中夏，务休兵息民，故刘氏族大以蕃，田畴第舍甲里中。至贞佑时，金人徙都汴，河朔俶扰，刘氏之族皆逃难解散。祖府君讳恩，虽偕众避地他所，然桑梓之感心独未尝忘也。国朝既灭金，郡县甫定，疮痍之民稍稍来集。岁庚子，府君始达乡里，而田庐悉为豪家所有，遂徙居邑之阳山里，因占籍焉。后以寿终。配某氏，生子曰义。义早孤贫不能家，及长出赘于张氏。张氏家羡于财而无子，独能谨事妇翁，其后妇翁既有子矣，分与田宅而居之，以孝弟力田称。至元十二年卒。其配张氏，时年方盛，深居独处，能以礼节自持，训其诸孤，使皆有立，家益厚完于前时。三子：长曰信，县尹君也；次曰侃；次曰伟，兴国路学正。
　　县尹君忠厚孝友，不乐进取，喜施与，诸子宦学于外者，悉资给之。筑室延师，以教其邑人子弟。寿考康宁，享有宠命，闾里以为荣。子男三人：持敬，持中，俱补国学弟子员；持恭，濮州教授。侃之子一人：持敏。伟之子三人：某，某，某。诸孙十余人。初，持中肄业国学有声，荐充学录，迁太史院校书郎，擢御史台掾，今儒林郎、江南浙西道肃政廉访司经历，清介有守，棘棘不阿。余闻昔之君子于其亲也，生则致其养焉，殁则卜其宅兆而严事之，盖孝子慈孙所以厚于其先者也。观刘君之行若是，则其子孙之昌大有以也夫。故为之表而铭之。铭曰：
　　阳山之下，有封偃斧。伊谁云藏，刘氏考祖。念昔考祖，洊罹兵凶。颠沛艰阨，克绍其宗。储善在躬，弗耀于世。天厚其门，以昌来裔。祗承宠命，拥笏巍巾。庆流沛沛，弥日而新。畴克致兹，实荷先德。顾瞻丘垄，式表贞刻。子孙至止，视此铭诗。尚其勖哉，祖考是思。

　　△彭城郡君耿夫人墓志铭 

　　彭城郡君耿氏，济宁金乡人。朝列大夫、秘书少监、骑都尉、彭城郡伯刘公之夫人，佥江南湖北道肃政廉访司事持中、大名录事持恭之母也。始年二十，归于刘氏，逮事其姑。姑性严肃，治家有法，夫人能适其意。及主内事，蚕绩烹饪，课责诸妇，一如姑之诲，已而家道益隆。诸子宦学于外者，夫人不以爱弛于教，而皆勖其有立。持中升朝为太史院校书郎，秘监推恩授金乡县尹，夫人从封宜人。持中由浙西宪司经历累拜监察御史，秘监进知单州，夫人封金乡县君。殆持中佥宪淮西，则有郡君之命。至元五年己卯，夫人七十有九，以其年三月某日卒于家。父讳某，母某氏。子男四人：长某，次持中，持恭，幼某。孙男二人：扩，撝，皆补国子员。孙女三人：长适苗勃然，亦国子员，余幼。曾孙男二：曰蒙，曰某。将以是岁六月某日葬夫人于金乡县金山乡阳山里。天爵与持中游雅厚，尝述刘氏先墓碑，习闻其族世旧矣，故为之铭。铭曰：
　　闺门之教，由本于内。维昔君子，式慎其配。猗嗟夫人，阃则无瑕。养姑教子，克善厥家。生享荣封，寿登鲐背。铭此淑德，昭示千载。

　　△甄母墓志铭 

　　无极甄克敏述其母邢夫人之行，来请曰：「吾母生有淑质，稍长，习女功，孝事父母。既笄，适先君子。吾甄氏族大而盛，岁时昏祭皆有礼节，吾母周旋其间，咸中仪度。承上御下，能敬而惠。盖于孝经、论语亦习知其说。克敏之从师学也，苟有所需，吾母悉资给之。尝诫克敏曰：『汝读书学儒，树立于世，勿废坠先业。吾见近世大家妇人爱子，多不知教，往往娇逸以陨其家声，吾不忍使汝至是也。夫力学在汝，穷达有命，汝其勖哉。吾知吾多疾，不克寿考，及见汝之有立于世也。汝能勿忘吾言，吾虽死无憾矣。』吾母自至治二年忽感风疾，绵延十余年而卒。比卒，召克敏至前，犹以读书立身为训。今而后思其言之为可悲也。吾母卒之明年，先君子亦卒。今将以吾母之丧合葬吾父之墓，子其铭之。」天爵与克敏游雅厚，又知其家世之美，故与之铭。
　　夫人讳从正，世居赵之平棘，再徙真定。曾祖彦容，显武将军、元帅、右监军。祖义。父真，母贾氏。外祖大亨，朝散大夫、真定河间等路宣课使。夫人生十有七年归甄氏，是为尚书兵部郎中让之曾孙妇，户部主事用之孙妇，西蜀提刑按察司书史昌祖之妇，河东宪司掌书恒之妻也。既归二十有六年，年五十三，至顺二年三月二十日卒，明年九月某日葬真定县朱俗里。子男三人：长克敏，岁贡儒士，次早夭，次霞童。铭曰：
　　肃肃闺门，夫人来嫔。相其夫君，夙夜惟寅。图史具陈，子也甚文。刻铭幽珉，尚永厥闻。

　　△甄德修墓碣 

　　吾友甄德修之葬也，翰林杨君俊民以书来唁曰：「德修吾乡后进之彦，绩学缵文，欲名立于世，今不幸卒矣。其生也曾无爵禄之荣，其葬也可无文字贲其墓乎？」天爵闻其言而慽焉。
　　德修世为真定儒家，六世祖庆仕宋为武康军节度掌书记，生赠明威将军、骑都尉、中山郡伯公亮，公亮生金嵩州刺史让，让生尚书户部主事用，用生皇故处士昌祖，昌祖生河东宪司掌书恒。恒生德修，讳克敏，少与杨君俱学于郭先生士文。聪敏卓然，不类童子，家庭之内，训诲甚严。时处士退隐于家，声闻四方。一时名公卿官燕南宪府君 【 「君」，各本均同。疑系「者」之误。】 咸交处士，德修侍立左右，闻见日广。处士既卒，奉掌书及其母邢氏益尽孝谨。深居一室，罗列图史，凡先世隐德遗事，采摭构缉，惟恐或遗。当代文词可传者，咸笔录之。部使者以其名荐，当得河南宪司书史，亦不果就。年三十八，至元元年乙亥六月辛亥朔，以疾卒，葬真定县朱俗原。所著述有诗文一编，文林三十卷。娶宋氏，生男曰某。
　　呜呼，甚矣，人材之难也夫！以生赋清明之质，当国家承平之盛，本衣冠世族之懿，习父师诗礼之传，方克有就。德修既有可学之资，遭逢治平，又承家世义方之训，其学行进而未止，意其且寿必能成其材，振乎今而耀乎后，孰谓不幸以死。吁，可悲已夫！可悲已夫！

　　△元故赠长葛县君张氏墓志铭 

　　武德将军镇守池、饶、枣阳万户府管军中千户所达鲁花赤、赠骁骑尉、长葛县子马马其配长葛县君张氏，居黄州黄冈县五峯山之南，年若干来归于公。公哈儿柳温台氏，世家朔漠，父讳哈八秃，国初从兵破汴，始家许州之长葛。公生将家，以多力善射闻。至元甲戌，丞相淮安忠武王总兵伐宋，一时材勇之士悉致麾下，公与其选。于是大兵由襄、汉顺流东下，濒江诸城或战或守，大抵弗能有所为矣。公分将士卒戮力战阵，数着劳效。明年，宋亡，论功行赏，受池州总把。
　　归附之初，新令未洽，豪民潜扰乡邑，公抚治以严，民赖以安。久之，朝廷以日本梗化不庭，出师征之，公又在行。由庆元泛舟入海，凡七昼夜，抵达可岛，去其国七十里。潮汐盈涸不常，舟弗能进，乃缚舰为寨，碇铁灵山下，命公守之。八月一日，夜半飓风大作，波涛如山，震撼击撞，舟坏且尽，军士号呼溺死海中如麻。明日，大帅命公先归。公由躭罗逾高丽渡辽水以趍京师，遂归于池。其后累迁今官，因以池为家焉。至治元年某月某日卒，享年若干。
　　方南征时，诏军将各以其家从行，故公自江上之战，县君获与之俱，持身以严，侍公以谨，而饮食衣服之奉无少阙。虽居军伍之中，悯其夫之劳苦，未尝以惊惧为辞。及征日本，大风之夕，公方以王事为重，奚恤其家，而县君独在舟中，身绾印章，未尝舍去。及舟坏，乃抱析樯得达于岸，是岂寻常者所能及哉。其居家性质直，不妄笑语，安于素约，而华靡奢丽皆无所好，所好者蚕绩之事耳。操持家务，内外斩斩，宗族无间言。至元六年六月日卒，享年八十有五。是月某日，附葬公墓，墓在池州之西湖山堂。
　　公凡五娶，子男四人：彦智杰，武略将军、管军中千户所达鲁花赤；海庐，承事郎、同知许州事；伯颜，万奴，早逝。女三人：长适武德将军、管军千户所达鲁花赤帖木儿，次适不花，次适买住。孙男七人：阿八赤，延平沙县尉；哈睦、那海，治进士业；哈剌台，赐进士出身，儒林郎、汉阳府判官；奥鲁帖木儿，昭信校尉、管军千户所达鲁花赤；那可赤，博洛，亦习进士。女八人：适敦武校尉、管军百户塔海不花，忠显校尉、管军千户张节，奉政大夫、静宁州达鲁花赤塔海帖木儿，承信校尉、乌程县达鲁花赤拜都，将仕郎、江州路录事司达鲁花赤道童，忠翊校尉、管军千户毛荣，二在室。
　　县君之考讳泰鲁，世业诗书为儒家，故县君教子孙严而有法。初皇庆科举诏下，哈剌台甫十余岁，县君呼而教之曰：「我昔居父母家，岁时亲戚小儿来者，吾亲必祝之曰：『长大作状元。』自我为汝家妇，恒在军旅，久不闻是言矣。幸今朝廷开设贡举，汝能读书登高科，吾复何恨。」于是悉资给之，俾从师授业。泰定三年策试进士，哈剌台果中第二甲第一人，授同知徐州事，历监方城县，皆奉县君就养，日以居官清慎为教。既殁之三年，哈剌台传父命，以池人王南寿状来请铭。余读诗小戎篇，盖秦之国人奉命西征，其从役者之家人始则夸其车甲之盛，然后思念及于君子。说者谓：以义兴师，虽妇人亦知勇于赴敌，而无所恐。今观县君之事，其信然欤。故为之铭。铭曰：
　　妇德之懿，本于闺门。无非无仪，中馈是勤。昔在至元，征伐四国。将校之家，勇于赴敌。风涛战阵，曾无震惊。知有其夫，不知有生。养根于心，能保其节。刻铭贞石，永着芳烈。

　　●滋溪文稿卷第二十二 

　　行状一 

　　○行状一 

　　默庵先生安君行状 
　　故昭文馆大学士中奉大夫知太史院侍仪事赵文昭公行状 
　　荣禄大夫枢密副使吴公行状 
　　资善大夫太医院使韩公行状 
　　元故征士赠翰林学士谥文献杜公行状 

　　△默庵先生安君行状 

　　先生讳熙，字敬仲，姓安氏。太原离石人也。五世祖玠，金修武校尉。高祖全广，以赀雄乡闾，买书万余卷。曾祖升，不仕。祖滔，登经童第，金亡徙山东，爱真定风土，家焉。岁戊戌试中选，占儒籍。以郡博士举贰其学事，贵游子弟多出其门。父恕斋先生松，用名臣荐，起家江淮转运司知事，累迁建宁令。中年谢归，教授于家。母刘氏。
　　先生幼颕悟绝人，在襁抱间，已诵孝经。五六岁时侍恕斋膝下。随目所瞩，恕斋出以诗句，皆应口对。甫十岁，终日俨然端坐一室，博考经籍，昼诵夜思，至忘寝食，悉通其大旨。成童慨然有志于求道，闻容城刘公以理学淑多士，欲往从游，以乌君叔备为先容。刘公许之，将行，会刘公卒，往拜其墓，录其遗书而还。又闻南方礼乐斯文所遗，老师宿儒尚有存者，盍往观焉。行及中途，以疾止。始闻刘公之讣也，先生与乌君书曰：「某欲见先生之心无须臾忘，先生欲教之意亦甚厚，岂意天丧斯文。先生没矣，而今而后惟当问学亲贤取友，勉力孳孳，死而后己，庶可不负先生私淑之教，朋友期望之心，及某勉力大业之初志也。」
　　国初有传朱子四书集注至北方者，滹南王公雅以辩博自负，为说非之。赵郡陈公独喜其说，增多至若干言。及来为真定廉访使，出其书以示人。先生惧焉，为书以辩之，其略曰：「道之大原出于天，其传在圣贤。吾夫子既不得君师之位，独以列圣相传者笔于经，曾子传之子思，子思传之孟子，孟子没而其传泯焉。至濂溪夫子，不由师传，默契道体，建图著书。二程夫子扩而大之，然后斯道复明。至朱夫子，以为道之不明由说经者不足以得圣贤之意，于是竭其精力作为传注，以着明之，至于一字未安，一词未备，必沉潜反复，以求至当而后已。故章旨字义，莫不理明词顺，易知易行，所以妙得古人本旨于数千载之上。其关于天命之微，人心之奥，可谓极深研几发其旨趣而无所遗矣。独以世衰道微，俗生鄙儒胶于见闻，安于陋习，于朱子之说多不得其旨意而妄疑之，甚或不能知其句读，于其平生为学始终之致，及所论著，多未之见，故其所说掣肘矛盾，支离浅迫，殊不近圣贤气象。原其本意，盖欲藉是以取名，率然立论，曾不知其为害之甚也。使其年益高，于天下之理玩之益熟，必当苶然悔其平日之为而火之矣。」其后陈公果深悔而焚其书，然后学者始服先生谈经之精，识见之卓，而于朱子之学为有功。
　　古礼废久矣，恕斋之迁居也，先生实左右之。首建祠堂以奉四世神主，冠昏丧祭一遵文公礼书，本之以爱敬，明讲而熟习，合宜而应节，乡人观感而化者居多。先生之教人也，师道卓然，科条纤悉，皆有法度。入学以居敬为本，读书以经术为先，其讲说也毫分缕析，融会贯通，俾学者如亲闻圣贤之言，心开目明，释然无疑。是时弟子去来者常至百人，出入周旋，咸有规矩，望之知其为安氏弟子。其间各以所学分教佗邦、仕为名乡才大夫者，不可胜纪。凡当世名公巨儒经过宦游于真定者，请问无虚日，先生各随所问而告之，莫不虚往实归。苟有馈遗而义不可受者，輙谢却之。故翰林韩山王公以文章名中朝，视先生父行也，凡有制作必见示焉，其为世所推重类此。
　　宪司数以其行荐于朝，卒无所就，先生亦介然不动其心。故宪使中山王公、侍仪赵君以礼币延于家塾，俾教诸子以及乡人愿学者。居无何，不幸以疾卒，至大四年五月十五日也，享年四十有二。先娶张氏，再娶焦氏，皆有妇行。三子：塈，垣，墉。二女：宜宁，顺宁。塈、垣向学有立。宜宁适王氏。墉与顺宁皆夭。越六日，归葬稾城县安仁乡新里先茔之次。真定之士咸哀惜之。韩山以书唁恕斋云：「令嗣物故，不惟安氏不幸，吾道之不幸也。」
　　先生早岁豪迈，中年涵养完粹，气和色温，事亲至孝，与弟煦极友爱，一家父子兄弟自为师友。其学一以圣贤为师，尤深于六经、语、孟，尝病近世治春秋者第知读左氏，不考正经，因节左氏传文议论叙事始末，依仿通鉴纲目，作小字分注经文之下，以类相从，凡左氏浮夸乖戾之语悉去之，秦、汉以来大儒先生之言及诸家之说可取者附注其后，庶观春秋者以考传，读左氏者亦知有经。其大旨一以程、朱为本，以求圣人之意绝笔于庄公之十二年。为文章以理为主，皆有为而作。诗学渊明、晦翁，第以吟咏性情、陶写造化而已。有默庵文集十卷，其佗诗传精要、续皇极经世书、四书精要考异、丁亥诗注，以未脱稿藏于家。
　　呜呼，昔者靖康之变，中原文献悉辇而南，金有国百年，士之为学不过记诵词章而已，其于性命道德之文何有哉，矧贞佑衰乱之余乎！赖一二儒家传其遗业，俾吾道不绝如线，若先生之家是也。先生天质之美，力学之笃，使天假以年，益充其所学，则著书立言开示学者，岂止于是而已耶！姑叙其梗概以授塈、垣，俾求立言君子图不朽焉。谨状。至治二年三月丙子，门生苏天爵状。
</div>
    <div class="pagination">
<a href="滋溪文稿_page16.html">上一页</a><span>...</span><a href="滋溪文稿_page12.html">12</a><a href="滋溪文稿_page13.html">13</a><a href="滋溪文稿_page14.html">14</a><a href="滋溪文稿_page15.html">15</a><a href="滋溪文稿_page16.html">16</a><span class="current-page">17</span><a href="滋溪文稿_page18.html">18</a><a href="滋溪文稿_page19.html">19</a><a href="滋溪文稿_page20.html">20</a><a href="滋溪文稿_page21.html">21</a><a href="滋溪文稿_page22.html">22</a><span>...</span><a href="滋溪文稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
