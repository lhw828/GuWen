<!DOCTYPE html>
<html>
<head>
    <meta charset="UTF-8">
    <title>剡源文集 - 第 21 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剡源文集 - 第 21 页/共 24 页</h1>
    <div class="content">　　剡源文集巻三十　　　　元　戴表元　撰律诗七言
　　送柯以善自杭逰鄂
　　江汉天风日夜清君游何处濯尘缨云从鹦鹉洲前出月在鳯皇山上明已羡经籝吴士艳行防词笔楚人惊残荪賸芷将何用归日分张与后生
　　读福建亷访辅大使弼字正匡遗事
　　臬官难称是闽中遗爱堂堂得比公姓字丹青太史笔岁时笾豆素王宫一生姜桂那时辣百死江湖必向东从古仁贤有家世名郎台阁已生风
　　客京口
　　酒酽花秾皷聒天百年成此好山川黄烟暮接淮南火白米秋攅浙右船碑古犹多埋鹤寺田髙耕遍卧牛阡陈踪兴废何由问只忆风流老米颠
　　金陵赠友
　　虎变龙阡此一时春风得似旧城池宫闲军卖偷来果寺废僧寻断去碑水水鱼肥供白鲊家家蚕熟衣红丝太平尚属穷诗客酒贱如泥醉不知
　　湖山村
　　老去生涯学钓鱼溪山忽忆似湘湖风林四畔动竽瑟烟雨一篙行画图小市篝明沽郭索平园栅树偹于莵偶然得住何妨住是处人间足畏途
　　已卯歳初葺剡居
　　休言声迹转沉沦百折江湖乱后身穷未卖书留教子饥宁食粥省求人坐来齿避樵苏长往处踪迷木石邻翻笑古来逃世者标名先制隐衣巾
　　耕桑
　　耕桑本是闲居事学得耕桑事转多失晒麦丛忧出蝶迟缫蚕茧怕生蛾调停寒暖春移苎侦隂晴夏挿禾衣饭为谁忙不彻醉来乘兴作劳歌
　　秋尽
　　秋尽空山无处寻西风吹入鬓华深十年世事同纨扇一夜交情到楮衾骨警如医知冷热诗多当厯记晴隂无聊最苦梧桐树搅动江湖万里心
　　王丞自鄞城归又许入剡
　　江城醉别太匆匆风雪家园一笑同尽健不妨天予老絶清那许鬼欺穷简书异日关谁事灯火寒乡頼此翁几度丁宁鸡黍约扫关拂榻误儿童
　　壬午清明
　　节序愁中都忘却见人挿桞是清明登陴戍出吹弹乐上塜船归语笑声解事浊醪相料理当权团扇正施行悲欢寒暑君休问花鸟年年管送迎
　　寒食
　　寒食清明却过了故乡风物秖依然穷中有客分青饭乱后谁坟挂白钱落魄暖春为麦地隂沉溽雨近梅天闲情正尔无归宿石鼎新芽手自煎
　　无题
　　板屋骤喧飞白蚁纸窗欲雨暗苍蝇长劳井臼惭妻子近絶音书惜友朋夜半苦吟堪泣鬼日髙甘寝秖输僧意衰俗物何难败才薄天公却未憎
　　奉题孙使君池馆
　　白髪使君经世材尽闲犹解畅池台杂花屏障四时有明月镜奁三靣开各坐山随人意看正吟风逓鸟声来当年时雨堂前梦得似从容此一杯【常州有时雨堂】家西十里外茅洋小山中土塜累然初不封树乡先生舒文靖公墓也
　　莫轻数尺黄泥壤埋却斯人后更无山上自难生毒草树间长见聚慈乌樵耕可免慿乡俗洒埽能来是学徒后有宣尼湏痛惜待将墓额写呜呼
　　戊子岁晚赠应德茂
　　江海悠悠雪欲飞抱书空出又空归沙头人满鸥应笑船上酒香鱼正肥尘土竟成谁计是山林又悔一年非平生万巻应夫子两世知名穷布衣
　　寳山寺寒食次韵和阆翁
　　緑隂啼鸟春将老古寺垂杨日未西客子欲归风满袖桃花无语水流溪有人蔬笋忘饥渇何处松楸杂笑啼凖拟一时僧榻畔诗翁题后更谁题
　　戊子清明前陪王丞度新岭
　　一百五日熟食节七十一曲下山坡寒暄相逢旧人少风雨欲尽新林多青岩不辞挂春霭白鸟何处生沧波途泥同兴不同调我懒且休君更歌
　　同陈养晦兵后过邑
　　搜山马退余春草避世人归起夏蚕破屋烟沙飞飒飒遗民须鬓雪毵毵青山几处杨梅坞白酒谁家榉栁潭休学丁仙返辽左聊同庾老赋江南
　　送人逰霞屿
　　霞屿风烟接溟老仙万锸敞林扃峰前雁起湖云净池面龙来海雨腥阅世僧闲头黒白逰山客爽句丹青何縁飞去清源国雨夜翛翛着翅翎
　　已丑正月六日袁季源家遭燬次韵书闷
　　邺侯家书千架杜老尊前屋万间此事吾堪慰流落迩来天亦妬穷闲反风待祷真虚语噀雨无方自厚顔间挈残家过西坞风流还许几生还
　　正仲今年鄞城之约不就因次韵慰恱之
　　莫怪诗翁不出山诗多那得是山间清溪欲暖莺啼树白日无人犬卧关不惜野花簮素髪时慿春酒转朱顔当年阮籍何曽达直到途穷始哭还
　　送于知州
　　居官难得是全名于守年多政转清身为素王扶坠户手提赤子出饥坑使来公馆文书简吏退私斋几砚横似此雍容好风度天邉看着绣衣行
　　壬午六月八日书懐
　　懐人故国鳞鸿絶避地春园草树长四壁空存医俗具千金难售卖獃方共儿生诵修吴语有客行歌衒楚装昨夜见花频作梦南风吹海白茫茫
　　杖锡寺
　　仙草漫漫路不分钟鱼那许外间闻凉天九月已飞雪晴日西山犹带云火后客夸新屋様兵前僧惜旧碑文藤湖只去招提顶见説滮田可种耘
　　四明山中逢晴
　　一冈一涧一萦隈新岁新晴始此廻莎坂南风寅蛤出茅檐西日一禽来人迷白路羊羣石水卷青天雪里雷犹是深山有寒食棃花无数绕岩开
　　魏文节公墓
　　万骑南来驻不留衣冠客此镇林丘寒岩碎裂从中起乱水喧鸣竟独流故物今惟存寓马当年谁为指眠牛坟傍小寺终村俗画柱纱笼护冕旒
　　辛亥岁七夕醉陪诸公登西湖竹阁
　　画鹢凌风汗漫游雨声飞出万山头江湖望阔边城起吴越音多客思柔野树有枝犹系马官荷无叶不藏鸥十年浪走红尘道今日临城始识秋
　　蔡岙食藕
　　地逢平处亦萦廻不是逃兵底肯来坡上一祠犹姓蔡山前当路尽通台髙岩童去收桐子邻县人过问藕栽忽见深衣老儒者清时不信少遗材
　　辛巳岁六月三日书事
　　急报传来又不真迎门翁稚笑声频情懐经苦思平世顔貎縁愁似老人兵后尚多难料事山中谁是自由身沙瓶酒酽鲑蔬有领取灯花一树春
　　耕休
　　耕休何处散烦劳东埭西梁信所遭溪水清清照鱼影山风细细落松毛无名野草疑皆药有韵村謡例近骚稽古秖堪农圃用莫将车马误儿曹
　　畬斋次韵
　　贫贱知心老弟兄秖疑相得似前生避穷无地犹贪学负谤如天防用名兵后脱身宜共惜书中薄业尚堪耕殷勤预约频频见未见亦须频寄声
　　保福寺
　　漫天萝蔓断追寻犹有人嫌未苦深屋古渗当风雨气僧驯化得虎狼心松花昼暖蜂科蜜梅子春残鸟恋隂不应初来便忘去身闲处处是山林
　　张景忠学正之平江
　　江南最好説苏州傍得闲官也自由市舎酒香春四坐湖田租熟雪千舟歌成烂漫乌丝冩意到萦纡画鹢游我亦少年心性在经从凖拟作遨头
　　鲜于伯机家钓台石
　　人间岩石乱纷纷严子台名最喜闻何术缩渠千里脉有人分得两峰云天边路逺星还动江上潮回日又曛解道泥途等轩冕东西更有范希文
　　辛丑岁十一月二十六日东归舟中示三子
　　节物悠悠不负公江行三日雪花风云侵贺监山亭白日在徐仙海岛红自笑得雏如病鹤也思结伴附归鸿何时办得村田活粝饭鱼羮百指同
　　归自西关有作简余率公钞使
　　白髪微官小祝同也随年少踏春风郷心几夜马生角世味一时脱筒红斾戍楼花整整緑莎溪路水茸茸归来健羡余公子巻帙如山一覧空
　　贵溪董教谕回里
　　八月暄暄似小春鄞江归客楚江濵梦中鲈鲙紫莼菜画里纻袍乌角巾不枉夸张别风土有时吟啸杂仙真年髙官满身轻健聊复婆娑亦可人
　　陈无逸教谕赴攸州
　　白露西风湘水清苍霞南岳晩天明离家休説三千里行道新看第一程橘味熟来思毋遗草名疑处教儿评人生谁是安居者早拾貂蝉映父兄
　　周东乡载酒氷溪上因游岳祠醉作
　　葫芦城下草平沙狼牙峰前溪吐花晴日路尘清野马空林人语乱神鸦馋思火瓮生烧笋渴爱山炉熟煮茶投老逺游何所惜为君欢坐岸乌纱
　　次韵东鲁省游石山
　　一舸悠悠醉又醒溪山无语意分明身何日化苍石鹤背有人游紫清百榼颁空看少俊千金难买是春晴筵端宋玉尤骚絶游戯长歌复短行
　　寄赵子昻
　　溪上轻云去若飞花间宻石静相依迟行自爱欵叚马杂坐谁嗔短后衣江海于人元不薄风流如此欲安归集贤学士吾兄弟近日音书亦较稀
　　亡友内翰赵公晦叔哀诗
　　振鹭庭中饤坐身行藏空寄輭蒲轮上来鬼泣荆山璞猎罢人惊鲁外麟死肯扣阍排贵幸贫犹倾槖施郷亲平生一一明经术隽永依然世泽新
　　次韵荅贵白
　　斗粟千钱不易酬海风吹断寄诗邮谁家盛设蟹黄饼有客翻披狐白裘春树自随冬树老官河长挟野河流隔生兄弟何须説来作城南十日逰
　　清华堂
　　人生随分有清华万竹冈头第一家甃堑水温初荇叶粉墙风细欲棃花衣冠苍皓迎如画缃素朱黄积满车从此儒林添脍炙老夫先借小诗夸
　　陆君采都目入闽
　　趋闽渐近解闽吟公子来时夏欲深卷地翠棚榕树驿漫天红锦荔枝林官庖隽永多脍野语啁嘲有怪禽风物自佳难逗遛浙江归棹待相寻
　　亚尹黄侯虑囚温处婺三州
　　金华瓌秀扺仙都雁宕石门天下无眼见朱幡出云雾手提丹笔洗焦枯海鱼味爽休多食岭马程艰合缓驱定有车前投贽者幅巾麻褐是真儒
　　简汤及翁
　　六十三翁尚美髯今年添尽白毵毵心如晩路思家马身似春筐欲茧蚕无事官曹容岸帻有时书帙当清谈风情最苦汤公子家世衣冠旧汝南
　　舒子俊见过
　　来徃通家不厌频青山心性白云身隂林石溜风传语霜月溪梁水冩真岁险鱼鲑难猝致天寒乌鸟自相亲燎炉薪暖糟床响随分欢留作好春
　　以家事付诸儿惟不得姑苏陆氏女子消息
　　秪怜地僻少过从更许年衰飬惰慵行健有时寻近局起迟甞日到髙舂鹿皮冠野频频戴防顶蔬粗欵欵供儿女团栾俱在眼独怜无信过吴松
　　江海
　　江海三秋古鄮城山林百拙剡溪生归来乡国方为客絶尽交游更畏名白防管宁形态丑黄金季布语言轻荒斋竟日无人事自作长歌寄好声
</div>
    <div class="pagination">
<a href="剡源文集_page20.html">上一页</a><span>...</span><a href="剡源文集_page16.html">16</a><a href="剡源文集_page17.html">17</a><a href="剡源文集_page18.html">18</a><a href="剡源文集_page19.html">19</a><a href="剡源文集_page20.html">20</a><span class="current-page">21</span><a href="剡源文集_page22.html">22</a><a href="剡源文集_page23.html">23</a><a href="剡源文集_page24.html">24</a><a href="剡源文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
