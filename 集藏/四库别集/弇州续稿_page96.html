<!DOCTYPE html>
<html>
<head>
    <meta charset="UTF-8">
    <title>弇州续稿 - 第 96 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 96 页/共 228 页</h1>
    <div class="content">　　
　　其八
　　
　　新诗十巻写初成滴泪和丹字字评唤作家鸡应不分风神多自济南生
　　
　　其九
　　
　　初从六季仿先秦晩节成风妙斵轮若使余年天假后老夫甘作卫夫人
　　
　　其十
　　
　　容易金门四挂冠不言田里起家难前头正是云霄路收拾雄心付葢棺
　　
　　其十一
　　
　　尚忆当年废蓼莪凄然吊影两湘累那知白日回光处已傍崦嵫奈尔何
　　
　　其十二
　　
　　子猷当日痛人琴刚是乾坤死别心若使弹成山水调更应肠断为知音
　　
　　其十三
　　
　　尚书阡栢紫云屯新奉君王表墓门莫较生前供养日九泉先得侍晨昏
　　
　　其十四
　　
　　谈玄未竟又谈禅似净身心未了縁何事又添名理障病中犹着望崖编
　　
　　其十五
　　
　　晨朝煑粥啖饥贫夕向寒林施鬼神岂是好生非帝意不教留却善縁人
　　
　　其十六
　　
　　支分身后析秋毫尔自从容见似劳惭愧老夫临去日一抔黄土听儿曹
　　
　　其十七
　　
　　晨晡一哭泪全枯泪到枯时气稍苏无奈陡然冲念发数声天际鴈行孤
　　
　　其十八
　　
　　一病经年百感侵到头方验道根深银台化佛空劳至不解无生忍处寻
　　
　　其十九
　　
　　长将勇退抑飞腾火色鸢肩未可凭别有数行家国泪宋文皇帝语王弘
　　
　　其二十
　　
　　欲将何物拟传真遗墨纵横妙絶伦不展如何便忘却展来一字一伤神
　　
　　其二十一
　　
　　当时得御李龙门爱尔长呼小陆云今日人间留不得可应相替一修文
　　
　　其二十二
　　
　　闽海诸生雅并奇山摧斗折为君悲那知匹练吴门马髪白颜公在此时
　　
　　其二十三
　　
　　遗书一字不闗情相度须宏士气平纵美兹言谁为达阿兄无意问燕京
　　
　　其二十四
　　
　　四十金绯已叹迟腰章一纪未全移莫言卿少年仍老得老于今也不悲
　　
　　上人将谒补陀过金陵谒诗为别
　　
　　百日都无一日闲暂闲如在补陀山难将面目从师勘且向潮音洞里还
　　
　　其二
　　
　　寳地莲花不动尊如何移足向红尘请公但问金陵客若个能抛火宅身
　　
　　赠闽人姚应诰林谐林故司冦汝雨公子也
　　
　　姚生拥鼻无闽语林子裁篇有父风恠得延津饶紫气赠余双剑有雌雄
　　
　　李宗伯以四絶句慰余请告赋此奉酬且伸后约
　　
　　清狂贺监雪盈颅再乞君王旧镜湖最爱青莲李供奉掌中投赠四骊珠
　　
　　其二
　　
　　一书驰奏请林皋旅病经时骨自髙十月霜浓流潦降怜君空赋广陵涛
　　
　　其三
　　
　　肯向朝贤叹积薪从他籍底日沈沦若教容易居薪上已作君厨爨下尘
　　
　　其四
　　
　　金陵市酒黒于油公肯来寻从事不莫道老夫归思恶比他陶令尚风流（公有玄亭还拟载郫筒语故及之）
　　
　　赠詹常卿与其弟仲发两茂才
　　
　　詹家玉树两分行文酒丹青事事强却有一言应莫笑不知谁得使君狂
</div>
    <div class="pagination">
<a href="弇州续稿_page95.html">上一页</a><span>...</span><a href="弇州续稿_page91.html">91</a><a href="弇州续稿_page92.html">92</a><a href="弇州续稿_page93.html">93</a><a href="弇州续稿_page94.html">94</a><a href="弇州续稿_page95.html">95</a><span class="current-page">96</span><a href="弇州续稿_page97.html">97</a><a href="弇州续稿_page98.html">98</a><a href="弇州续稿_page99.html">99</a><a href="弇州续稿_page100.html">100</a><a href="弇州续稿_page101.html">101</a><span>...</span><a href="弇州续稿_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
