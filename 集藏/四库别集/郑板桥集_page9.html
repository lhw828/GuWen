<!DOCTYPE html>
<html>
<head>
    <meta charset="UTF-8">
    <title>郑板桥集 - 第 9 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑板桥集 - 第 9 页/共 25 页</h1>
    <div class="content">
　　立朝何必无纤过，要在闻而遽改之；千古怙终缘宠恋，问君恋得几多时？

　　二生诗（宋纬、刘连登，范县秀才。）

　　腐《史》湘《骚》问几更，衙斋风雨见高情。也知贫病浑无措，不敢分钱恼二生。


　　怀李三

　　耕田便尔牵牛去，作画依然弄笔来。一领破蓑云外挂，半张陈纸酒中裁。青春在眼童心热，白发盈肩壮志灰。惟有莼鲈堪漫吃，下官亦为啖鱼回。
　　待买田庄然后归，此生无分到荆扉。借君十亩堪栽秫，赁我三间好下帏。柳线软拖波细细，秧针青惹燕飞飞。梦中长与先生会，草阁南津旧钓矶。

　　秋荷

　　秋荷独后时，摇落见风姿；无力争先发，非因后出奇。

　　平阴道上

　　关河夜雨，车马晨征。萧萧日出，荡荡波平。山城树碧，古戍花明。云随马足，风送车声。渔者以渔，耕者以耕。高原妇馌，墟落鸡鸣。帝王之业，野人之情。

　　止足

　　年过五十，得免孩埋；情怡虑淡，岁月方来。弹丸小邑，称是非才。日高犹卧，夜户长开。年丰日永，波淡云回。乌鸢声乐，牛马群谐。讼庭花落，扫积成堆。时时作画，乱石秋苔；时时作字，古与媚皆；时时作诗，写乐鸣哀。闺中少妇，好乐无猜；花下青童，慧黠适怀。图书在屋，芳草盈阶。昼食一肉，夜饮数杯。有后无后，听已焉哉！

　　七夕

　　天上人间尽苦辛，飞桥斜度水粼粼；一年一会多离隔，好把牛郎觑得真。
　　漏尽星飞顷别离，细将长夜说相思；明年又有新愁恨，不得重提旧怨词。

　　孤儿行

　　孤儿踯躅行，低头屏息，不敢扬声。阿叔坐堂上，叔母脸厉秋铮铮。阿叔不念兄，叔母不念嫂。不记瘦嫂病危笃，枕上叩头，孤儿幼小；立唤孤儿跪，床前拜倒。拭泪诺诺，孤儿是保。娇儿坐堂上，孤儿走堂下；娇儿食粱肉，孤儿兢兢捧盘盂，恐倾跌，受笞骂。朝出汲水，暮莝刍养马。刍伤指，血流泻泻。孤儿不敢言痛，阿叔不顾视，但詈死去兄嫂，生此无能者。娇儿著紫裘，孤儿著破衣；娇儿骑马出，孤儿倚门扉。举头望望，掩泪来归。昼食厨下，夜卧薪草房。豪奴丽仆，食余弃骨，孤儿拾啮，并遗剩羹汤。食罢濯盘浴釜，诸奴树下卧凉。老仆不分涕泣，骂诸奴骨轻肉重，乃敢凌幼主，高贱躯。阿叔阿姆闻知，闭房悄坐，气不得苏，终然不念茕茕孤。老仆携纸钱，出哭孤儿父母，头触坟树，泪滴坟土。当初一块肉，罗绮包裹，今日受煎苦。墓树萧萧，夕阳黄瘦，西风夜雨。



　　后孤儿行

　　十岁丧父，十六丧母。孤儿有妇翁，珠玉金钱付其手。蒲苇系盘石，可以卒长久。纵不爱他人儿，宁不为阿女守？丈丈翁，得钱归，鼠心狼肺，侧目吞肥，千谋万算伏危机。姥曰：“不可。”翁曰：“不然。”令孤儿汲水大江边，失足落江水，邻救得活全。丈丈闻知复活，不谢邻舍，中心怅然。朝不与食，暮不与栖止，孤儿荡荡无倚。乞求餐饭，旬日不返；外父外母不问，曷论生死！夜宿野庙，荒苇茫茫。闻人笑语，渐见灯光；绿林君子，勒令把火随行。孤儿不敢不听从强梁。事发贼得，累及孤儿；贼白冤故，官亦廉知。丈丈辣心毒手，悉力买告，令诬涅与贼同归。西日惨惨，群盗就戮。顾此孤儿，肌如莹玉。不恨己死，痛孤冤毒。行刑人泪相续。



　　题陈孟周词后

　　陈孟周，瞽人也。闻予填词，问其调。予为诵太白《菩萨蛮》、《忆秦娥》二首。不数日，即为其友人填二词，亦用《忆秦娥》调。其词曰：“光阴泻，春风记得花开夜。花开夜，明珠双赠，相逢未嫁。　　旧时明月如钩挂，只今提起心还怕。心还怕，漏声初定，玉楼人下。”“何时了，有缘不若无缘好。无缘好，怎生禁得，多情自小。　　重逢那觅回生草，相思未创招魂稿。招魂稿，月虽无恨，天何不老！”予闻而惊叹，逢人便诵。咸曰青莲自不可及，李后主、辛稼轩何多让矣。拙词近数百首，因愧陈作，遂不复存。
　　圆峤仙人海上飞，吸风饮露不曾归。偶然唾墨成涓滴，化作灵云入少微。
　　世间处处可怜情，冷雨凄风作怨声。此调再传黄壤去，痴魂何日出愁城？

　　署中示舍弟墨

　　学诗不成，去而学写。学写不成，去而学画。日卖百钱，以代耕稼；实救困贫，托名风雅。免谒当途，乞求官舍；座有清风，门无车马。四十科名，五十旃旌；小城荒邑，十万编氓。何养何教，通性达情；何兴何废，务实辞名。一行不当，百虑难更。少予失教，躁率易轻。水衰火炽，老更不平。日有悔吝，终夜屏营。妻孥绮豰，僮仆鼎羹；何功何德，以安以荣？若不速去，祸患丛生。李三复堂，笔精墨渺。予为兰竹，家数小小；亦有苦心，卅年探讨。速装我砚，速携我稿；卖画扬州，与李同老。诗学三人，老瞒与焉；少陵为后，姬旦为先。字学汉魏，崔蔡钟繇；古碑断碣，刻意搜求。维兹三事，屋舍田畴。宦贫何畏，宦富可惴；即此言归，有赢不匮。人不疵尤，鬼无瞰祟。吾既不贪，尔亦无恚。需则失时，决乃云智。



　　破屋

　　廨破墙仍缺，邻鸡喔喔来。庭花开扁豆，门子卧秋苔。画鼓斜阳冷，虚廊落叶回。扫阶缘宴客，翻惹燕鸦猜。

　　姑恶

　　古诗云：“姑恶，姑恶，姑不恶，妾命薄。”可谓忠厚之至，得三百篇遗意矣！然为姑者，岂有悛悔哉？因复作一篇，极形其状，以为激劝焉。
　　小妇年十二，辞家事翁姑。未知伉俪情，以哥呼阿夫。两小各羞态，欲言先嗫嚅。翁令处闺阁，织作新流苏。姑令杂作苦，持刀入中厨。切肉不成块，礧磈登盘簠；作羹不成味，酸辣无别殊；析薪纤手破，执热十指枯。翁曰：“是幼小，教导当徐徐。”姑曰：“幼不教，长大谁管拘？恃其桀傲性，将欺颓老躯；恃其骄纵资，吾儿将伏蒲。”今日肆詈辱，明日鞭挞俱。五日无完衣，十日无完肤。吞声向暗壁，啾唧微叹吁。姑云是诅咒，执杖持刀铻：“汝肉尚可切，颇肥未为癯；汝头尚有发，薅尽为秋壶。与汝不同生，汝活吾命殂。”鸠盘老形貌，努目真凶屠。阿夫略顾视，便嗔羞耻无。阿翁略劝慰，便嗔昏老奴。邻舍略探问，便嗔何与渠。嗟嗟贫家女，何不投江湖？江湖饱鱼鳖，免受此毒荼。嗟哉天听卑，岂不闻怨呼？人间为小妇，沉痛结冤诬。饱食偿一刀，愿作牛羊猪。岂无父母来？洗泪饰欢娱。岂无兄弟问？忍痛称姑劬。疤痕掩破襟，秃发云病疏，一言及姑恶，生命无须臾！



　　逃荒行

　　十日卖一儿，五日卖一妇，来日剩一身，茫茫即长路。长路迂以远，关山杂豺虎；天荒虎不饥，肝人伺岩阻。豺狼白昼出，诸村乱击鼓。嗟予皮发焦，骨断折腰膂。见人目先瞪，得食咽反吐。不堪充虎饿，虎亦弃不取。道旁见遗婴，怜拾置担釜；卖尽自家儿，反为他人抚。路妇有同伴，怜而与之乳。咽咽怀中声，咿咿口中语；似欲呼爷娘，言笑令人楚。千里山海关，万里辽阳戍。严城啮夜星，村灯照秋浒；长桥浮水面，风号浪偏怒。欲渡不敢撄，桥滑足无履；前牵复后曳，一跌不复举。过桥歇古庙，聒耳闻乡语。妇人叙亲姻，男儿说门户；欢言夜不眠，似欲忘愁苦。未明复起行，霞光影踽踽。边墙渐以南，黄沙浩无宇。或云薛白衣，征辽从此去；或云隋炀皇，高丽拜雄武。初到若夙经，艰辛更谈古。幸遇新主人，区脱与眠处。长犁开古碛，春田耕细雨；字牧马牛羊，斜阳谷量数。身安心转悲，天南渺何许。万事不可言，临风泪如注。

　　还家行

　　死者葬沙漠，生者还旧乡；遥闻齐鲁郊，谷黍等人长。目营青岱云，足辞辽海霜；拜坟一痛哭，永别无相望。春秋社燕雁，封泪远寄将。归来何所有，兀然空四墙；井蛙跳我灶，狐狸据我床。驱狐窒鼯鼠，扫径开堂皇；湿泥涂旧壁，嫩草覆新黄。桃花知我至，屋角舒红芳；旧燕喜我归，呢喃话空梁；蒲塘春水暖，飞出双鸳鸯。念我故妻子，羁卖东南庄；圣恩许归赎，携钱负橐囊。其妻闻夫至，且喜且彷徨；大义归故夫，新夫非不良。摘去乳下儿，抽刀割我肠。其儿知永绝，抱颈索阿娘；堕地几翻覆，泪面涂泥浆。上堂辞舅姑，舅姑泪浪浪。赠我菱花镜，遗我泥金箱；赐我旧簪珥，包并罗衣裳。“好好作家去，永永无相忘。”后夫年正少，惭惨难禁当；潜身匿邻舍，背树倚斜阳。其妻径以去，绕陇过林塘。后夫携儿归，独夜卧空房；儿啼父不寐，灯短夜何长！

　　思归行

　　山东遇荒岁，牛马先受殃；人食十之三，畜食何可量。杀畜食其肉，畜尽人亦亡。帝心轸念之，布德回穹苍。东转辽海粟，西截湘汉粮；云帆下天津，艨艟竭太仓。金钱数百万，便宜为赈方。何以未赈前，不能为周防？何以既赈后，不能使乐康？何以方赈时，冒滥兼遗忘？臣也实不材，吾君非不良。臣幼读书史，散漫无主张：如收败贯钱，如撑断港航；所以遇烦剧，束手徒周章。臣家江淮间，虾螺鱼藕乡；破书犹在架，破毡犹在床。待罪已十年，素餐何久长。秋云雁为伴，春雨鹤谋粱；去去好藏拙，满湖莼菜香。

　　效李艾山前辈体

　　秋声何处寻，寻入竹梧里；一片竹梧阴，何处秋声起？


　　断句

　　白驹场颜秋水前辈诗云：□□□□□□□，□□□□□□□。又云：偷临画稿奴藏笔，贪看斜阳婢倚楼。满洲常建极有云：奴潜去志神先阻，鹤有饥容羽不修。湖洲潘汝龙《西湖诗》云：秋风雁响钱王塔，暮雨人耕贾相园。淮安程凤衣云：乾坤著意穷吾党，途路难言仗友生。一斑可喜，何必全豹。
　　小小茅斋短短篱，文窗绣案紧封皮；秋风白粉新泥壁，细贴群贤断句诗。

　　署中无纸书状尾数十与佛上人

　　闲书状尾与山僧，乱纸荒麻叠几层。最爱一窗晴日照，老夫衙署冷于冰。

　　窘况为许衡州赋

　　半缺柴门叩不开，石稜砖缝好苍苔；地偏竹径清于水，雨冷诗情瘦似梅。山茗未赊将菊代，学钱无措唤儿回；塾师亦复多情思，破点经书手送来。
　　万里西风雁阵哀，五更霜月起徘徊。薄田累我年年种，秋稼登场事事来。私券官租纷夙欠，女裙儿褐待新裁。老亲八十豪情在，斗米焉能废腊醅！


　　忆湖村

　　数声桄桔隔烟萝，是处西风压稻禾。荻笔半含东墅雨，鹭鸶遥立夕阳波。买鱼人闹桥边市，得酒船归月下歌。拟向湖干筑秋舍，菊篱枫径近如何！
</div>
    <div class="pagination">
<a href="郑板桥集_page8.html">上一页</a><span>...</span><a href="郑板桥集_page4.html">4</a><a href="郑板桥集_page5.html">5</a><a href="郑板桥集_page6.html">6</a><a href="郑板桥集_page7.html">7</a><a href="郑板桥集_page8.html">8</a><span class="current-page">9</span><a href="郑板桥集_page10.html">10</a><a href="郑板桥集_page11.html">11</a><a href="郑板桥集_page12.html">12</a><a href="郑板桥集_page13.html">13</a><a href="郑板桥集_page14.html">14</a><span>...</span><a href="郑板桥集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
