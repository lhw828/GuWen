<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 331 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 331 页/共 361 页</h1>
    <div class="content">陆氏之遗谱曰。汉太中大夫贾，生仕，为豫章都尉，葬于吴胥屏亭，始为吴人。至晋
侍中赠太尉玩，生始。始生万载，万载生子真，子真生惠澈，惠澈生闲，闲生貌，貌生丘
公，丘公生探，探生山仁，山仁生玄之，玄之生元生，元生生景融。景融后四世曰文公希
声，仕唐，为户部侍郎，同中书门下平章事。文公生崇，崇生德迁，犹居吴。遭唐季之乱，
始徙家抚州之金溪。德迁生有程，有程生演，演生处士讳戬，配曰周氏。处士生赠宣教郎
讳贺，配曰孺人饶氏。宣教生从政郎讳九思，配曰孺人赐冠帔彭氏。
从政生山堂先生讳焕之，字伯章，一字伯政，生而颖异端重，五岁入家塾，坐立语默，
悉有常度，读书自能质问，出长者意表。与季父象山先生九渊，生同年，学同时，先生不
敢以年均狎季父，象山则朋友视之，磨砻灌甚至。十三学为进士，即有声。十六诸父开
以。大学。先生一闻，辄穷深造微，极其指趣。而文章机杼，自成一家，宿士见之，多自
贬以为不可及。屡贡礼部，皆不合。学益成，文章益奇，闵世学多沦于异端，尤务自拔出，
以张吾道。意所不可，虽名儒显人为时所宗者，必力斥之，恨力之不足也。诸父虽继以进
士起家，亦不用于时。象山晚为朝士，陆陆百寮底，旋复斥死。先生滋信其道之穷，盖将
退耕于野，著书传世，而未及也，以嘉泰三年十月戊子卒，年六十有四。诸孤以是年十二
月乙酉，葬先生于某乡之福林。
娶陈氏，鄱阳人，有贤行，先十八年卒。子男三。洽。浚。浃。洽笃于养，先生出游，
赖以经理家事，无后忧。浚游太学，有隽才，而器度渊粹可喜。浃方就学。女五。项点。朱
曰迈。邓文子，其婿也，皆良士。余二尚处。

先生葬日迫，幽隧之铭未刻。既葬二年，浚以先生之友晁君百谈之状来请铭，某以既
尝序先生文章所谓山堂集者，而先生多朋游，不应并以铭见属，因辞焉。连三年，请益勤，
乃叙而铭之。铭曰陆姓入汉，祖好畤兮。迨及豫章，始南徙兮。吴晋至唐，世见史兮。断自文公，三百
祀兮。传世八九，皆可纪兮。虽不公卿，世为士兮。后乃大，名实伟兮。培养既久，产
鮧梓兮。维时伯章，继以起兮。白首笃学，未见止兮。攘斥异端，正而不诡兮。天不少留，
使耄齿兮。伯章之志，在其子兮。我铭于隧，亦以诔兮。
监丞周公墓志铭
公讳必正，字子中。曾祖讳，朝奉郎。祖讳诜，左朝散大夫。皆赠太师秦国公。曾
祖妣郭氏，祖妣潘氏。李氏。张氏，俱赠秦国夫人。考讳利见，左朝请郎，赠金紫光禄大
夫。妣尚氏，赠邺郡夫人。世居郑州管城县。祖秦公通判吉州，遇乱，不能北归，因家焉。
光禄与弟秦公讳利建，皆世以进士擢第。公与从父弟丞相益公讳必大，成童俱入家塾，学
行修立，俱以世科自期。已而益公策名，又举博学宏词，如其志。公乃不偶，始以祖遗泽，
补将仕郎，易迪功郎，监潭州南岳庙。亦尝贡至礼部，久之，调袁州司户参军。
适岁旱盗起，分宜尉巡检捕之，皆不能获。安抚龚公茂良闻公至，召问计，公曰。此
皆饥民，群聚贷粟以自活耳。桀黠为之倡者，才一二辈，可以计取，余必自散。龚公乃檄
公往捕，至则谕以祸福，解散其党，而阴募乡豪，授之策，俾擒致盗首。于是盗尽得，坐
诛者二人而已。龚公复委公以荒政。当是时，自郡至属邑，流民坌集。公日夜行视，凡累
月，全活巨万。诸司共荐于朝，孝宗皇帝召对便殿，论奏合上指，谕以将褒用，遂改宣教
郎，知建昌军南丰县。南丰，剧邑也。公遇事明敏，常若有余。
民柏氏夜被盗，并杀守藏奴。贼逸去，公物色求之，果获。面诘犹不承，搜其家，得
白金器一箧。既至，倒奁出之，囚闻其声，即引服。净梵寺有盗，夜斩关入，既获，公察
其非盗，挺出之，立赏捕真盗。僧恨甚，以公为故出，诉之郡。郡方以他事怒公，即逮所
纵囚，系鞫甚峻，囚不能自伸，并邑吏皆重坐。未几，获真盗送郡，拒不肯治。公乃以白
诸司，虽治，犹久不决。御史闻之，奏徙大理，乃得实，如公所言。邑赋色目极繁，以入
偿出，不足者犹四方缗，率苛征预借，苟逭吏责。公至，一切罢之。且以其实言于转运司，
得稍朘，邑赖以苏。乡校久不治，公凡可以补弊起仆者，一切为之。甫满秩，诏赴都堂审
察，除主管官告院，进军器监丞。
会益公参政事，公请外，知舒州。陛辞，所陈又合指，命公血阝民隐，修武备，辟田莱，
并究鼓铸利害。先是同安。宿松两监，岁铸铁钱三十万缗，言者以为扰。既损其半，而监
亦遽废。亟复，会岁荐饥，又命罢铸，故临遣及之。公至郡，乃知地产铁炭，民以不售为
患。而兵工失业，亦或转而为盗。故当饥岁，尤宜鼓铸以聚民。条上便宜，诏命复铸，且
省宿松监入同安。公奉行尤有术，公私皆便。又奏。自昔鼓铸，未始淆以铅，止因议者谓
入铅之钱，不可为兵，始淆铅以铸。臣尝亲视之，铅之精者为飞烟，其滓恶下坠炉底，与
铁初不相为用。亦尝以入铅不入铅钱，较其坚脆，及冶为兵，初无异。徒使处信两州岁岁
挽运。谓宜废夹铅之制。又奏。郡岁输上供缗钱五万八千，旧皆倚办于常赋，不足，则
取征榷之赢以补之。乾道间，守臣偶以羡余为民代输租税一年，而来者因踵为例。会征榷
之赢不能当其半，余三万，趣办于坊渡二十九所。今诸场旧余铁炭及民所贷钱，凡一万五
千缗，若取以为铸本，可岁得三万缗，代舒民上供。悉罢坊渡之征，百世利也。事俱施行。
大修学宫，如在南丰时。又立文翁庙于学，立周将军庙于城南，皆舒人也。
复故堤城北，以御溪涨溢。民田数千亩，复为膏腴，因作四桥于北西东门之外。其
一，公自捐俸为之，州民号周公桥。郡东南有乌石陂，分其流，旁则为石塘陂。乌石之民，
欲专其利，乃壅水使不得行。石塘之田，岁以旱告。公命怀宁令丞视之，得实，图上于州，
公按图自以意定水门高下，甫去壅水未尺余，得古旧迹，与所高下不少差。陂利始均，石
塘民喜至感泣，乃歌曰。乌石陂，石塘陂，流水溅溅有尽时，思公无尽时。徙知赣州。过阙，上谕曰。闻赣兵悍骄，死徙之余，今亦无几，可勿复补。倘尚循故
习，卿当便宜行事。朕将以他郡兵更戍。公对。守臣古号郡将，今结衔云知军州事，苟
有过，臣自当临几应变，不敢劳圣虑。上喜。明日语宰相曰。周必正有器识似其弟。谓
益公也。至郡，江西副总管钱卓，本起行伍，暴人也。入境，下令诸校将，以翼日部肄其
子弟，选补军额，初不以告郡。会卓请见，公诘其率意，力止之，且微谕以上指。钱惊谢，
然意不悦，乃漏公言于诸校将，激使诣郡诉。公徐晓之，如所以告卓，辞指明辩，卒皆帖
服，无敢者。
章贡二水，来自郡南，夹城东西流，皆有浮梁以济，而城南独以舟渡。溪恶，或至覆
溺。公始作南桥，又治道路，以石易甓，最数百丈。兴国县之安陂，溉田六十顷，水势自
上奔突，故难筑而易坏，坏且五十年。公命复之，费不及民。擢提举江东常平茶盐公事。入
奏，还道玉山县。县有徐田陂，其渠濒江，数决。将徙渠，则地主不可。将徙陂而下，则
柘陂居下流，惧为己害，复不可。交讼于公。公谕徐田民买地凿渠，倍雠其直。柘陂民遂
幡然无靳色。不三日，渠成，溉田三百余顷，民大感悦。江自陂而下，避碍析为两支，其
一掠县堧而去。岁久岸溃，民居其滨者，闻公修渠以利民，乃遮道自言。公为相水之冲，为
石堤。民欣赖之，相与绘公像，祠于玉虹桥侧，岁时奉牲酒，抵今不懈。旧法没官之产以
畀民耕，而归其租于常平。及是，议臣请鬻田，以价充籴本。公言。如此，则常平储愈匮，
请除新令。光宗皇帝从之，因并行于诸路。
池州旧试贡士，率寓景德寺，隘不能容，士病之。会阙守，公兼领郡事，始作贡院，植
八桂于门，名其门曰擢桂。是岁，贡士五人而三奏名，士以为公之赐。言者讠术于间言，诬
玉山之役以为扰。罢归，主管建宁府武夷山冲佑观。上章纳禄，不许。再命武夷祠，而公
归志已决，告老益力，乃许致仕。公自江东还，阖门屏外事，读书赋诗者累年。益公少公
一岁，亦谢事归第，相与置酒高会无少间，时人比汉二疏。益公薨，公哭之恸，不复有世
间意。开禧元年十一月旦，感疾不起，享年八十一。
娶向氏，文简公五世孙，封恭人，前公一年卒。男二人。纟延，早夭。纲，今为修职郎，
前潭州醴陵主簿。一女，适进士胡榆。孙男二人，颂。颖，皆将仕郎。孙女一人，尚幼。恭
人之殁也，葬庐陵县膏泽乡金凤山，硋大墓之东。至是，乃以十二月庚申，奉公柩合葬焉。
维公仕自迪功郎，积迁至奉直大夫，爵管城县开国男，服三品。
公孝友最笃，归自龙舒，筑第于永和镇，聚族共爨。弟侄早世，育其孤如己子。伯氏
宜春守出妾之子世修，流落赣境，公访得之，为治产筑室于永丰，盖伯氏志也。其处闺门
率如此。郑人有寓旁近者，皆岁馈之。刚介有守，不以进退累心。方家居时，前后当国数
公，多与公有雅故，数问公安否，公应之泊然。益公屡推恩数以贝也公，亦辞不受。善属文，

尤长于诗，孝宗皇帝尝访当代诗人于胡忠简公铨。忠简首称公，敷文阁直学士程公大昌。亦
称公文学操行之美，晚取庄周息鲸补劓之说。名其堂曰乘成。因以自号，有文集三十卷，书
有古法。四方丰碑巨扁。多出公笔，既葬。纲以朝奉大夫新知真州郭君之状来求铭，某
与益公定交五十年。且尝遇公于临川。适重九日。同集拟岘台。风度话言。尚可想也，而
女孙又归公之从子纪，情好厚矣。铭其敢辞，铭曰仕不为不逢。人不以为通，年不为不究。人不以为寿，有爱在民。百世不泯，有嶪其
丘。利尔后之人，
</div>
    <div class="pagination">
<a href="陆放翁全集剑南诗稿渭南文集_page330.html">上一页</a><span>...</span><a href="陆放翁全集剑南诗稿渭南文集_page326.html">326</a><a href="陆放翁全集剑南诗稿渭南文集_page327.html">327</a><a href="陆放翁全集剑南诗稿渭南文集_page328.html">328</a><a href="陆放翁全集剑南诗稿渭南文集_page329.html">329</a><a href="陆放翁全集剑南诗稿渭南文集_page330.html">330</a><span class="current-page">331</span><a href="陆放翁全集剑南诗稿渭南文集_page332.html">332</a><a href="陆放翁全集剑南诗稿渭南文集_page333.html">333</a><a href="陆放翁全集剑南诗稿渭南文集_page334.html">334</a><a href="陆放翁全集剑南诗稿渭南文集_page335.html">335</a><a href="陆放翁全集剑南诗稿渭南文集_page336.html">336</a><span>...</span><a href="陆放翁全集剑南诗稿渭南文集_page332.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
