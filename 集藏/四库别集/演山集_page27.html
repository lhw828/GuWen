<!DOCTYPE html>
<html>
<head>
    <meta charset="UTF-8">
    <title>演山集 - 第 27 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演山集 - 第 27 页/共 35 页</h1>
    <div class="content">　　昔有王氏务琨由河东来爲长溪令遂不复去六世有文昉诣阙献万言除著作佐郎爲蜀中官以其甚逺弗就爲山林计录书万余巻以示厥后七世有粟承志不仕八世有度得祖所録书而读之天圣中应举天府不第有子讳廕字天休少而叹曰吾祖有志而无命安用有涯之生而困于不可必之狥哉壮而改曰世爲儒家者流以噎而废食可乎遂教其子应中帅族之贤有力者辟斋舍致师友乡人子弟教无师居无舍者皆得以趋焉熙丰中天子鋭意教育两促应中爲太学逰应中请以侍疾在侧乃曰汝以务学而徃固承志也吾死何恨应中之材由是有闻于士大夫间甲子之朔厯年有七十矣聚其族人而告之曰吾生于三月之十七日当复以此月而逰人皆怪其説前期一日诣沐浴具冠带饬防具及寝伺明而化居喜施予多寡随所求或不足继则称贷以应之闾里无医自穷黄帝书列雷公法具药剂不择人而救之则其化也亦其所养之至欤有孙一人南玉防女归进士杨臻有甥二人彦国彦强应进士举乙丑某月葬于山南之北岗使来求铭爲之言曰
　　日之升矣居还于幽物之作矣君休于常前溪悠悠后山嶷嶷孝思不忘是乃懿嗣
　　演山集巻三十三
　　钦定四库全书
　　演山集巻三十四　　　　　宋　黄裳　撰墓志铭
　　夫人王氏墓志铭
　　元丰八年五月某日供备库副使赠朝请大夫王拱安之女武安军节度使持节冀州事冀州刺史检校太师判北京大名府拱辰之孙通直郎知某州某县平甫之妹杭州余杭县尉方烈之妻卒于余杭之官舍前知其变遂爲送死之具及其感疾果不复起方十九嵗归少府君至此二十有二年矣华于容介于性孝于姑顺于夫元丰庚申太师荐赐冠帔男四人曰先知曰先觉曰先见曰先庚一女先夫人而卒某年月日归葬于睦州桐庐县之某山爲之铭曰
　　姑华髪而康夫朱顔而良子勤于庠妇勤于堂命也何徃桐山之上
　　荥阳郑君墓志铭
　　郑氏始有讳元究者自五代时僞补金紫光禄大夫检校太保我宋统有天下遂不复仕乃家于尤溪二世而有瀜三世而有淑皆举进士四世有某五世而有恺字和叔预试礼部不贡行年六十来去以壬戌始娶张氏再娶潘氏终娶江氏长嗣汝霖季嗣汝楫皆读儒书汝霖稍自勤学无好利志长女爲承务郎陈咸妻季女爲处子元丰八年嵗次甲子二月之某日汝霖葬君恩敷之乡以书请曰先君幸有一日之好茍赐一言瘗诸墓使光于泉壤之下则先君闭目而徃矣如是汝霖以爲慰予曰有志于显其亲者岂可辞爲之铭曰
　　乡里一举荣枯之数壬戌一周徃来之序乐事未行夕阳已去堂堂其人黄埃千古
　　夫人叶氏墓志铭
　　熈寜巳酉孟夏之朔日湖州归安少府章君存道莅事之明日入谒郡守夫人叶氏告之以亟归既归夫人曰俟君乆矣闭目而化享年二十有五后二十年存道贻书曰来年之春葬叶氏于故里愿得志铭以瘗焉夫人仙逰人曾祖赠太常少卿祖都官员外郎知耀州事考将仕郎泉州司户叅军防亡其亲蓄于嫂及归念其嫂犹亲也叶爲闽中大姓夫人谨饬无骄气虽出中门必以其妾从与其姊卜邻于钱塘无故不輙造其门时遣人问安否而已夫不在虽族人相过弗敢见也女公事佛蔬食不嫁夫人归而语诸母曰予以不逮事舅姑爲恨幸而有女公可事矣有肉先具斋食以进乃敢食姊有馈兼爲之具然后致之有肉而已寜置而弗食养甥女犹巳子存道喜賔客乏肴樽輙先意爲之具无忌妬之行常饰妾妇以进焉死数年后至侍儿闻风而慕之常恨不及事云爲之铭曰
　　方变即化非愚乃贤子将安归在人在天今二十年乌知其天葬子故山有情有縁縁也不负情也不牵谁其友之晓烟夜蟾
　　夫人黄氏墓志铭
　　长乐君生四女长裳之姊也爲陈氏子之配归十六年而陈氏子亡独以勤俭训诸孤指与爲生之路诸孤各如教遂至于自立裳爲儿时尤见器谓其后必有成相待甚异裳累举不第爱信益笃谓汝旦暮当显于朝知名于天下慎毋以少抑而懈大事乃请于长乐君使爲京师逰及裳得第还里喜且悲曰汝得名虽髙而吾见汝益逺后每得书必以不获相见爲恨裳亦累请郡符不报别十九年元符庚辰仲春之二十一日遣昱图像见裳于京师且贻言曰昱徃犹吾之见之也昱去七日而亡春秋六十有九男三而女一长曰淳娶孙氏次曰昱娶杨氏少曰延娶张氏女爲潘氏子之配孙十有九某年月曰葬于某乡某山之原铭曰
　　樽酒笑言生不及欵箫皷还山死不及送嗟以天伦之悲欢夺于世路之利害感忽一世聸言百载今复何言昔亦安在寻真而归岂縁于爱
　　夫人林氏墓志铭
　　某年月日林夫人有子象葬夫人于州之西郊吉州推官龚原状其行来求铭叙言夫人之祖林某世家福州之福清爲殿中丞父某徙居漳南居士施君时号右姓以儒学世其业夫人归之舅早亡最孝于姑年三十悟生理不足恃诵佛书欲其乡人爲善语因縁感应事以动之不及人短长食不味衣不华如此四十年元丰五年之十月偶有疾语其家曰人生七十二所得多矣势数当徃爲吾具棺衾告亲旧日次辛未遗言其后惟爲善爲能立然后沐浴易衣而化男四人长某应进士举后夫人二年卒次子早卒次某乡贡进士第一再举第四皆黜于礼部方夫人疾笃时象犹客京师其家曰象起吾家者也吾之志何恨焉后数年象得疾梦夫人策杖叩其门曰汝起恩且至矣觉而愈随有经明行修之诏郡守荐象于监司考察而兴之明年爲假承务郎次某里居最谨女四人长归莆田林矩次归温陵陈况皆爲主簿次持斋不嫁次归乡贡进士李耕耕亡再归郑某铭曰
　　有悟而早有修而老其疾不耄不化不堕象于朋逰趋义也果夫人之言岂欺于我未葬而雨象忧弗荷茗盌十一致诚以告六爲甘露得日杲杲事既雨复黙窥洪造岂非夫人作徳之报
　　承事林君墓志铭
　　林氏始有讳逹者在仙逰民籍中逹而上不得其详逹生桀桀生晟晟生辉皆不仕辉字徳夫少好学喜功名晟语之曰茍窃利名而仕焉不能事道不仁也有地数畆足以度生不能自乐徒爲有国者所覊不知也辉遂不复应举有子七人男四而女三飜然而有改曰数畆之地耕且养足矣今子数人不能各使有事何以卒嵗谓长子豫曰若俊爽磊落可以爲士谓次子巽曰若勤俭鄙朴可以爲农谓中孚与解曰可以从豫而学中孚先公七月而卒豫二十四登第三十三陞朝丙寅之秋用明堂恩封君承事郎妻封寿昌县君长女适进士余持次适进士陈环中季未笄元祐丁卯之某日辉卒于其家享年六十有二君爲人不事小节常教豫曰当以六经爲宗诸子百家博杂而无统欲鉴古今之治乱第求其始末然而是非得失须折衷于六经不然则杂家者流耳徒费聪明博记诵岂能爲汝贤行哉其从事也有益于已而害人弗可爲也有益于人而害物弗可爲也其从仕也所守者义所奉者法得防穷通有命存焉茍容曲从求用于世弗可爲也其从政也以公处心以恕接物随时之轻重小大而应之纵喜怒挟私曲刚而猛柔而懦弗可爲也尝教巽曰士农工商先王以处民才虽然贵贱不同而所以爲生一也谨天时饬地利然后有以孝于父母友于兄弟和夫妇信朋友汝之务也故豫之才有闻于仕途巽之智有成于家事余尚有待焉以某年月日葬于某山之原爲之铭曰
　　数子之学或庠或畆孰假以生卓荦者豫行且骧矣有雷有雨髙原一防长松千古
　　河南方君墓志铭
　　君讳寿字祖仁睦州桐庐人唐方干之后曾祖延昌祖辑不仕祖以父载任比部员外郎累赠尚书工部侍郎比部娶缪氏爲长安县君长子烈任越州观察推官君其次也皇祐中宰长江祷于街穹之祠得君风骨清俊才性明敏未冠已能属文治平中试取国子生优等丁父忧居防尽礼服除三预乡贡不第哲宗皇帝视学以献其文甚工执政从官称之还里防朝防举经行乡老士庻以君备举适用数足不行公议以爲恨绍圣三年二月某日以疾卒于家行四十有七年娶朝奉大夫王中敏女男二人长先甲次先意女二人归承议郎发运司句当公事黄瑜爲仙源县君次尚在室元符三年四月某日葬于圆通寺坞君性虽刚而喜奨进后学及其卒类爲之悲有礼解未成书家存其遗藁方外之士有徐神公者能道人平生事时祖父爲泰兴令祖仁从焉见神公公輙拜之祖仁意其必以我贵故拜遽问成名之年公曰令改官君即登第君登第令即改官祖仁以爲登第必与祖文改官同嵗后祖文十荐卒不改官祖仁三贡卒不登第今皆亡常谓世事与人相爲存亡必待盖棺始定志气类爲身事所困区区白首葬于原垅而莫之悟已可悲者呜呼祖仁兄弟首未及白青青之松环列其墓矣此尤可悲者也既葬之十年裳之官过其墓惜其才悼其不幸而哭之故爲之志云
　　法曹俞君墓志
　　延平之有俞氏莫知其所由来始有讳懐志者来居沙阳懐志生守莹守莹生继伦继伦生备字几甫自继伦而上不仕几甫少聪慧七嵗日诵数千言长不事产业逰学交当世名士爲人寛厚有执喜宾客与人交交无贵贱小大皆爲之尽礼犯而不校御僮仆有过以理谕之不輙加怒事继母孝钦益笃善虑事其始若甚迂卒如其说有风鉴徃徃道中人贵贱友爱其弟同居共财二十余年上下无闲言义不可析或者穷困疾苦见輙赒之族党朋旧间尤致其厚意家始雄于财爲仁而乏终不以爲恨皇祐五年爲乡举首下第熈寜中献防数十篇言当世利害不报元丰六年以特奏名爲河南府助教调汀州寜化县主簿其宰喜爲滛刑民不便之君力爲之讽止常頼其徳贫民以赋不输被囚者数百恻然代输而出之嵗余沿檄权监福州车盂场场在深山之中去州县二百余里私铸之民相聚爲盗吏民无敢呵者君爲方略去之商旅坑户稍稍来归寳货发露场用以兴未期汀守荐君明法守正复爲本州司法叅军有强其子之妇者怒而杀之及其前夫之二女法子当縁坐郡吏皆欲按法而刑之君议以谓杀其身不足以偿其罪也及其爱子以累其心此法之所以有縁坐今妇见杀则父之爱何在更以其身縁坐非法之本意于是州以疑奏其子遂免官吏市盐例不之务中而市于仓以务中有常数而仓之数可以过取也君以爲不义于公且虑掇其怒市盐而倍给之皆愧而弗至月余以疾终于官享数五十有七长子括爲宣徳郎通判漳州次子授爲泰州泰兴县尉次振应进士举次舟尚防女归曹格爲承议郎签判兴化军前君数年而卒孙男四人孙女三人余于几甫最知其爲人未得官时常与之逰文酒之间歌笑自若不爲生事所役磊落大度絶无鄙狭流俗之态故其从仕虽未甚乆已稍有可观者代输出囚市盐而给僚吏虽难爲继然而轻物而重仁义使流俗有所激亦可尚也
　　照觉禅师行状
　　师延平尤溪人也施氏子家于庐村爲儿童时礼郡僧文兆爲师名常总及弱冠试经得度牒受具戒遂之江南衡湘间歴叅名山长老及逰黄龙见南禅师乃大悟慧行并至起用有体故其机锋出没万变泛应周给不见其涯岸当时名儒要官与之语世事皆言深知治体旁逹吏方其言落落可听使之入仕徃徃泽加于民大抵论道之归与吾圣人无以异常谓释氏之学或不能自通于孔子儒者或至于弃其师而学之不能以心防佛及其弊也此吾教所以见排于世欤熈寜三年豫章守始得以爲泐潭长老堂殿弊壊废去而新之更十年始大就聚徒数百衣上常有异光众见之輙拜其光不可匿而师且恐惑众乃穴地以瘗之元祐三年神宗诏东林爲禅寺选大士爲之主九江守李君昭逺豫章守王公韶佥言非师不足以度众礼命交至而师遁走五百余里求者相继不得已如其请乃作法施之防开演微宻敷于有众而众言曰念师大悲究竟惟我从师大慈何爲弃我爲言曰一切众生具一切佛性譬如天地无所损益故泐潭我昔住时及吾去东林吾昔未至及吾今徃其地有损益者不日无所损益然则尔性亦无所损益是吾来亦无所从来吾去亦无所从去是一切佛及一切众生亦如是説是时百千众咸发菩提心无所从弃然而师亦岂得不徃哉逺法师有遗记云七百年后当有肉身大士改剏兹地则师之来盖应世耳师至爲之易其基址变其制度垂一纪未始一日休役元丰癸亥神宗诏师住持大相国寺智海禅院师三至而三辞二事之详见于兴隆记中聪明泉得号于逺法师大旱不涸自师闻诏而竭及如其请而溢六月防御李侯端慤奏赐紫衣明年仲夏奏号广恵大师晋植巨杉二本有禁毋伐元祐二年将新神运殿适乏柱材师有意焉一夕大风雷抜二木如将以遗师尤爲徐王所知四年朝廷方设金禁计未有以饰佛俄而太皇太后特防赐金万箔由是大像妙具妆严越秋七月王复上章言师禅学道行出乎其类东南缁侣向慕依归宜有以表之遂赐照觉禅师七年仲夏一日顾爲主事曰虚饰身后无益之事非老僧之志也然而诸子谁肯持吾形骨弃之旷野必劳常住不若吾自爲之遂出囊中物令造龛结塔九月壬子谓侍者曰吾去化三日矣甲寅之旦召主事付院务及午而浴更衣坐方丈命纸笔书偈言授遗书令侍者鸣皷晓众趋方丈而归已端然化矣寿六十七越十月八日厝于石塔在寺之东西北隅素衣而号者千人送者万人泐潭东林语录偈颂已行于世师常告其徒曰行解相应之谓祖自非超悟之士必向三根椽下防已虚心收视返听体究大事俄而有见则如醉者醒寐者觉岂不快哉故其学者不敢有事于空言皆能返求诸已遂见性嗣法弟子百人皆寓名山演法度门弟子二十三人壬申之春侍者祖珰谓裳知师之详来京师求子文刻诸石于是乎书







　　演山集巻三十四
　　钦定四库全书
　　演山集巻三十五　　　　　宋　黄裳　撰杂文
　　三清殿上梁文
　　三天大号训存青简之文九士髙真防在翠珉之刻兴隆道教许自壬辰振发于山言归乙未遗真经扵光智况寳藏以积金固宜人事之攸同实惟天意之所在其丽三官之寓处以严八郡之瞻依相彼仙峰考兹真宇表众材而取正举修梁而建中渐引兴云之龙上征天汉俄埀饮海之蝀下瞰人寰纲纪既张帡幪遂立骇斡旋之雷动将疑华彩之翚飞庶寜天上之莫尊四民有赖愿祝域中之最大万夀无疆潜致其诚显扬以颂抛梁东三天宫殿跨埀虹遥望玉辕来为物混元长是作东风万灵歌舞太和中
　　抛梁南三分为九一分三想见仙峰从此后纷纷鸾鹤去朝叅不知人世与谁谈
　　抛梁西太平君子告成时八景王舆行且到此行惟有九仙知祥光隠显在云霓
　　抛梁北寳藏初成金一积此中无物更何求防言谁是于山客九天新起三天宅
　　抛梁上世间得见虚空相道无逺迩在人心一篆天香谁注想千叶莲花端妙像
　　抛梁下三寳丈人千亿化当须分住九仙峰神龙五色防防驾欲去迎随心已舍
　　抛梁中君王扶教常论功万夀无疆何所自客传真一下三宫仙源流演更无穷
　　伏愿上梁以往眷眷三天之降鉴熙熙四国之防休圣神万年长属百福致力之众助縁之人遂结妙因悉承嘉贶仰冀道念俯从世縁
　　谒谢先圣文
　　有志扵学无志扵仕则其仕也为道先圣之所与有志于仕无志扵学则其仕也为利先圣之所恶戾其所与犯其所恶其谒谢也在所不见其荐享也在所不受而今裳等幸而登科以赴圣王之器使不敢不相与为行义者则今日之礼非敢以为文焉伏惟尚飨
　　谒谢先师文
　　世之学者师公之不迁怒则得情之和师公之不贰过则得性之正师公之无伐则进已之善师公之不校则忘人之恶师公之不改其乐则能不为贫所累坚忍成就弗为小人以至今日见録扵仕版则裳等之来以公之赐不可忘也伏惟尚飨
　　劝农文
　　政和三年予被天子之命来守兹土职在劝农视事乎后四月未之及也今兹秋敛晚种适丁是时出见吾农于郊环立而语之曰夫天有时物资之以生地有利人资之以养必俟吾农出力深耕易耨均秧散谷然后天不爱其时而雷为之震动雨为之滋养地不爱其利有实其积可以贻子孙有飶其香可以畀祖妣然而茍非吾农之効其力天时亦莫能发用地利亦莫能致养夫农之为功如是之大也汝等其勉之乐生于忧逸本扵勤土神有灵祈报不可废礼田主有恩取与不可忘义一时能勤乃得一嵗之逸片善果修遂享终身之报自今而后宜佩吾言以计汝生不忘也
　　传神真赞
　　不可探测心虚之神不可坏灭性空之真不与貌丑好不与形老少彼奚传此奚赞此形与貌所在真与神彼所以得传我所以得赞
　　曹子真赞
　　有徳于隂以遗乃孙有气扵阳以资乃生非隂非阳不枯不荣强名曰神妄传曰真彼乎此乎孝思之仁灵一示予所传之神求予赞文因书神真寓言奉赠
　　恍惚有神杳有真着为貌象发为形声坐者敛容而正色画者舍毫而运思天机寂然而弗动人意渊兮而莫测或向紫元翁曰巻中之人譬犹禅中之士谓之同也可乎紫元曰寂然弗动渊兮莫测盖似之矣正色而敛容含毫而运思谈禅者之初机也向道者之未见也释氏接引学人之逰戯者也谓之同可也灵一从道之士黜聦明堕支体务内逰不务外观固其所知而传神真以为逰戯焉不害其为道若夫恍惚之神杳之真非会而为道乃出而为形面目之间悉为画工所得卒不能忘安得以为同道家之学自夫敛容正色而悟焉由此而入坐忘而还无坐进而归真太冲莫朕徳机不发当使画工之尤季咸无得而相以至自失而走不然吾恐日月之改化春秋之变迁方盛而俄衰方少而遽老方存而忽化巻中之人与尘俱尽其谁尸之哉然则世之人徒写神真不知有反本之説故予縁或者之问辄资以为説亦足以发焉乃书以赠灵一
　　书顔鲁公遗帖后
　　予观顔鲁公乞米及醋二帖知其不以贫为愧故能守道虽犯难不可屈刚正之气发扵诚心与其字体无以异也紫元翁题
　　书墨竹画巻后
　　终日运思章之以五色作妖丽态度易为美好然而过目而意尽焉以单毫饮水墨形见渭川一枝遂能使人知有嵗寒之意不畏霜雪之色洒落之趣此岂俗士贱工所能为哉
　　书子虚诗集后
　　或言陶潜之诗古淡有味必能不为诸家之体然后可及非至论也人固有识髙而才短者其势易为古淡才髙而识短者其势易为豪华夫能用其所长处其所易已足以为智者有才识兼至而学为古今体者趣古淡则为陶潜趣飘逸则为李白杜牧何可以为常哉夫诗之为道要在吟咏情性发于自然乃得至乐有意于是体牵合而后为之不亦有伤于性乎非诗之至也余观子虚之诗徃往走笔立就华淡无常将名其体终疑而置之斯亦善鸣其情性者欤
　　书渤海郡王孙戡传后
　　戡出渤海郡王之七世无王孙态少好学有志节寒惟炙薪明六经耻使就试礼部寜隠阳羡里两造之民不之官即戡以辨皆得其理而去公正为人所尚名利不可易是岂世累之所能留者耶当在真人之列莫之知焉
　　书房龄传后
　　予览房龄传得太宗两事掩巻而叹曰真圣王也两事治体之所资天下是非安危之所系宰相未之喻焉太宗已知之矣龄为仆射乃谓之曰仆射当广朕耳目访贤才闻日阅讼牒数百岂暇求人哉乃勅细务属左右丞大事关仆射正类周官大事则从其长之意天子之务在乎一相有其人则百官万事适所任太宗之论仆射不亦要乎天下初定遽以创业守文之难询之房魏以谓房见创业之难魏见守文之难创业之难既已往矣守文之难当与公等慎之守文之难太宗既知之矣为子孙计不亦逺乎子孙出其后富有天下贵为天子鲜究其所自持防器渉危事出入不顾万有一生之地自以为当然舍我而孰得作又既久持盈已怠逸乐不悟而骄侈之心生奢纵不戒而维持之法坏废弛不修而危乱之事作奸伪之党从而乘之不可救矣若夫持盈不逸之君子莫能肆焉天命之所付畀亦犹创业之主厯数所归战必胜攻必克一举而有天下无难易焉太宗之论人事而已不可以不戒也况得龄之为相任其大者贞观之间有是髙明之主以徳表正而下之长属欲欹其影而应之不可得也想见其时主相一体政令一门义之公不纳私谒仁之静不啓邪好贤不肖两途清浊殊品朝廷清明天地安静考其所自岂偶然哉栁芳论龄不吝权不言功成英卫之能逊王魏之直而史论龄讲法处令务从寛平不欲一物失所闻人善若已有之不以已长望人虽卑贱皆得尽其能取人不求备自非物我两忘而出乎道从真列中来其谁能与乎此哉
　　书长公指要诗后
　　予悟此防久矣不生不死出乎生死之中自古先圣未有舍此而能得道者也逆而入混而成非独而为孤隂非偏而为寡阳颠倒五行浮沉两物隂阳之中者也内以神真会成其体外以精气助致其用及得长公指要而读之岂欺我哉长公方外之有道者也出入明晦来去自若有待而后往莫之知焉惟予之所知茍得其几遂登先圣之列失之必堕扵愚众世之人安得而知之故书其诗后
　　书太原王子命书后
　　宣和巳亥紫阳公与门人王生书为言辛丑壬寅嵗事及生自越至扬累累有应因询紫阳公之所以知者其神知之乎其术知之乎生云其神知之非愚之所及也见其推究斗下众星度数考合人生日时气以言贵贱祸福之故盖常如视此则以术论吾真友者也南京太原仲先作予命书其术亦然出于河图厯数谓其祖昔者往贰成都府政邂逅斗牛先生授以出世未几遂解而去厯数乃其所授故得其传夫数之本自天而下降二十八宿十有二卦布乎周天犹轮然人生于其下皆囿其数中生死贵贱盛衰休戚其孰能违之哉第鲜有得之者得之则出乎其类矣然而紫阳公斗牛先生岂世之人哉或遇之可也世之术者以理而言贵贱以意而竞长短常失者多幸中者少天之数弗与故也岂足怪哉乃书其后以示其术之所自出焉
　　书自然子书后
　　尝谓道家之徒于説气儒家之徒扵説理释氏之徒于説性其徒后世之学三家者也三家之圣所以立道皆出扵一本其徒自其承学浅末应万不同而分之然而儒家者流多自执中以为守经形而上者类不立言稍入髙逺往往相告而诋之谓非圣人之所教是不然也怪力乱神子所不语以其怪且乱也能通三极之道而为之教乃真儒者其孰能至于此哉故予之为书泛观而旁采有可述者皆其是非有理取舍有义本扵自然之道乃出于笔削为之论议庶补后学之万一愚之志也非溺于博者也故明扵自然子书后
　　书李太白对月诗后
　　人惟不足所以有声始求其言尤生扵不足使然而使者也及俄而舞乃出扵不知自然而然者也泯三不足混一不知入乎大徳而为一乐不亦至乎谪仙之歌未尝不继以舞世俗之见以为太白牵于纵逸之才思而已此知谪仙之小者也故明于诗后
　　书乐章集后
　　予观柳氏乐章喜其能道熹祐中太平气象如观杜甫诗典雅文华无所不有是时予方为儿犹想见其风俗欢声和气洋溢道路之间动植咸若令人歌栁词闻其声听其词如丁斯时使人慨然有感呜呼太平气象栁能一写于乐章所谓词人盛世之黼藻岂可废耶
　　书张茂先传后
　　予读茂先传至扵伦秀使来有请于张公共正朝廷以为覇事予云当此之时有是一几而公不悟以云荅之有蔽于博欤为茂先计权往与之议当会诸镇以释其疑诸镇既至宻得以语伦秀自当缩手袖间乌能为邪然则张公非特除去伦秀之恶遂以扶危而免贰心之祸不然惟以忠义不惜一死以示万世臣子之戒姑行其志而已以视留侯之蹑髙祖顿悟韩信之邪心果安汉室亦有间哉





　　演山集巻三十五
　　钦定四库全书
　　演山集巻三十六　　　　宋　黄裳　撰
　　杂文
　　请罗汉赞文
　　窃以诸佛遇縁阐二宗而起用双林入灭摄万变以还无然后理着始终道存体用尤虑神明之相继但期寂灭以同归人孰凭依法将废坠故如来之付嘱惟罗汉之慈悲留不坏之形住无穷之世防持正法饶益有情当有国王大臣长者居士设欢喜之会发恭谨之心则是尊者与诸眷属旁临五施之筵同彼众凡潜运六通之徳方方受供种种现形安得弗致至诚遂陈妙供南赡部州大宋摩诃支郍国某州某坊弟子某登籍尘寰服劳火宅非解脱之力不能援我于苦海非方便之仁不能携我于迷涂今则盛展法筵钦承佛勑四十九载三昧难寻一十六尊五常犹在至诚可感犹虚谷之应声上徳所酬譬澄江之得月想垂哀愍望赐光临大众同声恭行礼请
　　一心奉请第一西瞿耶尼洲賔度罗堕阇尊者大阿罗汉与自眷属千阿罗汉等惟愿应接无类哀愍有情来赴道塲
　　西瞿自悟都无漏中土相迎更有縁神道利物许谁先十六功名当第一
　　一心奉请第二迦毗罗国迦诺迦伐蹉尊者大阿罗汉与自眷属千阿罗汉等惟愿应接无类哀愍有情来赴道场
　　已湛心源归上徳更持佛勑继西瞿遥防天北彩云埀五百圣贤相逐至
　　一心奉请第三东胜神洲防厘堕阇尊者大阿罗汉与自眷属千阿罗汉等惟愿应接无类哀愍有情来赴道场
　　自为随縁通外典谁知得果起东洲福田长与世人修即是防持无上法
　　一心奉请第四北俱卢洲苏频陀尊者大阿罗汉与自眷属千阿罗汉等惟愿应接无类哀愍有情来赴道场
　　恍惚俄闻中土召逍遥寜为北云留花幡扰扰道场深须信众凡中有圣
</div>
    <div class="pagination">
<a href="演山集_page26.html">上一页</a><span>...</span><a href="演山集_page22.html">22</a><a href="演山集_page23.html">23</a><a href="演山集_page24.html">24</a><a href="演山集_page25.html">25</a><a href="演山集_page26.html">26</a><span class="current-page">27</span><a href="演山集_page28.html">28</a><a href="演山集_page29.html">29</a><a href="演山集_page30.html">30</a><a href="演山集_page31.html">31</a><a href="演山集_page32.html">32</a><span>...</span><a href="演山集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
