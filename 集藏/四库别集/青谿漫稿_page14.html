<!DOCTYPE html>
<html>
<head>
    <meta charset="UTF-8">
    <title>青谿漫稿 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青谿漫稿 - 第 14 页/共 18 页</h1>
    <div class="content">　　惟家之兴善述善继父子相承用延于世其承如何惟善是从为善不匮百庆所钟猗惟熊氏在江之右其世既逺厥积亦厚胜国之季来居于徐乐其风土敦我诗书粤纉武功髙爵可待拒而不受为善靡解一徳是承于兹三传天鉴孔昭庆斯笃焉惟庆之遗自我戬谷捐赀贷荒有华章服诸子森森如芝如兰以及孙曽琼玉琅玕庆源深长如水之濬膏腴所溉逺迩交润我则铭之世庆之堂尚防其守百世弗忘














　　青谿漫稿巻十五
　　钦定四库全书
　　青谿漫稿巻十六
　　明　倪岳　撰
　　记
　　文丞相祠重脩记
　　人得天地之正气以生本自浩然失养故馁故必帅之以志养之以直则至大至刚富贵不能淫贫贱不能移威武不能屈充塞乎天地而无间矣观故宋信国文丞相之见危致命大义昭防非其志之正气之直能然乎公以妙年对策剀切时务理宗擢寘第一遂至为相其在官之日正国势陵夷之时慨然自任以兴复之事竭力殚心扶颠持危虽有京口真杨燕狱之困而气不挫被似道梦炎庭芝辈之嫉之疑而气不屈间关海岛间出万死得一生而气愈厉惜乎天不祚宋兴复之志不遂而身已被害矣夫国存而存国亡而亡存亡之大节屹然河岳之髙大炳然日星之昭明轩掲宇宙而不可磨也故公狱中作正气之歌有是气所旁薄凛冽万古存当其贯日月生死安足论之句观公之言迹公之行何莫而非正气之所发哉三百年之宋忠义之士固不为少然处于人所难处之时而能行人所难行之事者惟公一人而已于戯盛哉公卒于燕市乃今顺天府教忠坊之里国朝洪武九年北平按察副使刘崧即其地建公祠至永乐六年诏定祀典始有春秋之祭以府尹主其事今之尹某侯以其久而敝也命工新之征予言以纪其嵗月侯亦仰公之烈而兴起焉者是祠之脩岂惟足以妥公之灵寔足以为天下后世忠义之劝也夫岂小补云哉侯之用心亦勤矣祠为堂凡若干楹地之广袤仍其旧云
　　翠玉楼记
　　昔苏子瞻在宋才髙一世片言只字流落人间咸知寳之三四百年来泰和隐君子尹公勲重者复爱其诗所谓山为翠浪涌水作玉虹流之句以名其楼古之人有神交者使子瞻地下闻之宁不以为知已耶且古之为诗者徃徃苦心以求工他人读之未必知也惟夫境与心悟而后有以见其工乃知古人之诗非茍作者尹氏之楼所以独有取于翠玉者殆以此欤尹氏世居泰和云亭乡之逢原自宋进士天长主簿绛以来世以诗书礼义为邑之望勳重之曽大父存信仕元闽县主簿先君子濂溪处士豪迈豁达为乡耆俊生勳重兄弟七人咸能绍纉先业读书尚义时人称之尝构楼数十楹一夕燬于火成化壬辰嵗复与诸弟谋鼎新其居为防为堂为正寝炳焉焕焉于旧规中为楼余二十楹髙明爽垲诚一伟观也楼之东则为匡峰凤岭龙岩之山南则为三顾西平鹅鼻之山西北则为城头砦应三岭之山浮岚拥黛环列轩楹之外楼之前则为洪溪之水萦带如练浮映几席之间或卷帘而拄笏或凭阑而眺逺则见夫起伏奔驶围斯楼而涌翠者匪江湖而浪也蜿蜒委蛇沿斯楼而流玉者非云霓而虹也而楼之有取于翠玉者盖尽得之山水之间者矣子瞻殆若先我而登览于斯楼者故其形容之玅发于嬉笑怒骂之余者至于如此而又独于勳重之心有夙契焉宜斯楼之名所以为称情也夫以地而观则斯境为胜矣以境而观则斯楼为胜矣然而当夫兄弟具在少长咸集壶觞旅陈埙篪迭和歌斯干之首章赓之以常棣之遗音蔼然手足之情天伦之乐也则斯楼又惟斯人之为胜矣此则子瞻之所未道者而翠玉亦果足以尽之哉勳重尝寓书于其族侄学士正言先生防需言以志嵗月猥以见属遂为记之
　　拟重脩太学记
　　昔我太祖髙皇帝肇造区夏定鼎金陵首建太学鸡鸣山阳偃武功振文德以为天下先迨太宗文皇帝迁鼎于兹即北平府学为北京国子监以居天下之士作兴既久未称上旨英宗睿皇帝临御以来既罢北京之号大撤而新之左庙右学规制以备皇上嗣大厯服之元年将议视学之典谓兹太学嵗久弗葺恐滋敝挠无以妥明灵之居掲诚敬之实而作新天下之士况陟降在庭讲肄在堂有一弗治瞻视曷赖乃诏有司率属从事于是冬官胥勤工师骏奔相度既同脩治靡间抉泐剔腐剜刓防秽欹者以安黯者以明悉置于新弗加其旧旧庙之中为大成之殿其前为大成灵星之门东庑西庑东序西序神厨神库井亭牲亭为乐器祭器之库持敬之门致斋之所皆丽于庙者也学之中为彛伦堂其左右为六堂防愆博士二防为防馔之堂退省之房髙明载道藏用之所广储广居集贤之门号庾湢厠之室皆丽于学者也凡作若干日工以完告不亟不遗百用具兴髙广靓深炳炜崇严而庙学之制益大以成矣乃以春三月丁巳皇上躬释奠于先师退御正堂命祭酒臣恂司业臣业进讲如仪于是卿相大夫与百执事以至防学之彦侍卫之良四夷朝贡之使环拱观聴者动以万计既而有司请纪其成以示后世诏如故事惟昔尧舜禹汤文武皆以圣神之资任君师之责至于孔子其道大成故虽不得其位以君天下而其师表万世者莫之有加焉我朝圣圣相承尊崇表章益久益盛建学立师范围大仪皆所以敦治教之本隆君师之道以丕绍烈圣之统者也夫士之沐浴治教之休涵育文明之化者为日久矣岂必专于庙学之饰仪文之备而后为至哉然而所以举尊崇之旷典正以运感化之微机而继徃开来之功亦于是乎为大也今之有严有翼既完既美圣天子又躬行于上以相之矣则士之防于斯者覩缔构之精而谨夫植立之行仰缮葺之费而勉于克治之功使之德日益以新道日益以修洋洋在上可以质之笾豆对越之时济济在列无所愧乎冠冕周旋之际于以痛革其隘陋頺靡之风而亟趣乎广大髙明之域则夫因观物之学而致其反身之诚者何如哉他日弼成我国家亿万年治教之功者盖亦有赖焉否或昧于振厉造就之指而规规乎进取淹速之计则非所以望于为士者敢以此与多士共勉焉
　　瑞梓记
　　梓以瑞名志孝也夫孝大足以动天地感鬼神小之格鸟兽孚草木古则然矣然究之天地鬼神以其诚鸟兽以其情或可以一致至于草木无知之物于是乎有难言者矣然笋可萌栢可以枯则根着于土生生之理固在也若夫不根之物斧斤斩伐之余其不至于朽腐摈弃者鲜矣而或者发生意于既死续华滋于已絶则古所未有而今仅见之其人之孝之所感何如哉宜兴之荆溪有着姓曰蹇氏其子律以景泰甲戌丧厥妣塟祭一秉用家礼斤斤然称孝于其乡之贤者尝因塟师言削梓木为简防之墓兆之隙盖习于镇安八风以妥其神之说虽不经见而孝子之不忍其亲者恒勉强行之既塟嵗且旱他草木多槁死独二梓者忽焉复生郁然竞荣以交防乎新茔观者骇于声闻者动于情律之孝亦诚矣哉乡之人异之目之为瑞而请记于余因询之其友戸部主事邵文敬者益信不诬遂为之书呜呼无知者可感也况有知者哉已絶者可续也况蕃者哉由是而知蹇氏之世着孝义于一乡延门祚于弗替皆于是梓乎占矣文敬以为如何
　　重脩郑州儒学厯年贡士题名记
　　国朝纪元成化之八年嵗在壬辰新安洪君寛改知河南之郑州厉已以脩职懋志以兴事悉取州废坠之典而举之顾学宫倾圯施教弗称遂以为首务思一新之于是鸠工度材谨饬百费规制焕然役弗及民而明伦有堂肄业有斋门墙嶪足以耸防观馆舍邃严足以乐藏息小大咸称无所茍焉且以学校养士之地嵗尝举其贤能贡于王朝者众矣是不可以无纪爰伐巨石题其氏名以示后之人将使州人士有所劝焉夫兴学造士贤守令之所为重者君克举之亦贤矣哉间走书币京师干予记其上因告之曰人材之成由乎教道明教道之明由乎学校脩故学校不脩则无以为成材之地以教之无从而施也昔周之盛时学校之政徧天下然其所以为教初非寄之言语文字间者故以乡三物教万民惟曰德行道艺而已及兴其贤能亦惟曰攷其德行察其道艺何如耳今之有司以嵗贡其学校成材之士于朝即所谓乡大夫羣吏致贤能于王之意也今之试之而使之卒业太学布列庶位即所谓论定而官之意也盖可以想见古昔养士之制者惟于是乎存焉岂直以进士科为重如后世之所云者乎矧郑为河南名郡汴宋文物之故区而渐被国家文明之化益久以深故士之膺其乡大夫之贡而出者内焉百执事外焉羣有司徃徃以贤能名初不在诸进士之下亦可谓得其人矣然赖以考见其所本者寔系斯石焉继自今为师为弟子者乐有贤太守聿新兹学雍雍渠渠日聚处于斯考德饬行诵诗读书以讲求夫得于心而为德则天理民彛之则在焉体于身而为行则孝友忠信之道存焉见于事而为艺则诗书礼乐之懿具焉于是悉心尽瘁以修以习以求至乎其极以务成乎贤能之材至于其暇又因其所题诸士之名耿耿不可泯如此将举其贤否之实而申其议拟之公盖后先相视同轨一辙耳顾其心有不惕然以动者乎其志有不奋然以勉者乎夫然故他日继是以出者推其所得于学校之教而见之为政其名有不然以传者乎奚翅増重斯石已也则贤太守作兴之素心示劝之盛典盖两得之而兹学得人之盛当不一再书而止也越六年丁酉月日记
　　巻庵记
　　京口有世医曰钱宗甫氏以巻名庵而请记于予予告之曰道无小而不入故巻之方寸而不足然亦无大而不包故舒之六合而有余盖小大之体存乎道而巻舒之用因乎时也故易之进无咎与括囊无咎者犹吾夫子之微服于宋而摄相于鲁之意也是皆因时而处之而巻之义斯得矣夫鼓之以雷霆润之以风雨日月运行一寒一暑天之道舒矣然敛其神功于无声无臭之表者其巻乎经纶天下之大经立天下之大本参天地之化育圣人之道舒矣然敛其妙用于不识不知之地其巻乎中天下而立定四海之民贤者之道亦舒矣然其藏若虚其貌若愚又其巻者乎故知进而不知退知存而不知亡知得而不知丧者舒而不能巻者也沮溺之耕楚狂之歌巻而不能舒者也其于道槩乎未之有得也而况于时乎矧夫退之无可巻则进之亦无可舒者矣故曰用之则行舍之则藏圣贤之学固然也又曰圣希天贤希圣士希贤宗甫亦果有意于斯乎虽然余窃有疑之医之为道起疮痍于药石回夭阏于生全之域天下之人司命于医久矣茍巻其道而不舒则生人之望絶矣其可乎是则宗甫之所以自名者亦左矣呜呼予既已知之矣宗甫承累世之学有声于时而其心盖歉然未敢以为足也故将退而处于金山銕瓮之墟取其所传之书若神农岐伯伊尹及秦越人张仲景之所授受以至近代张元素李明之王好古朱彦修辈之所绍述者探赜索隐旁狩逺猎巻而藏之方寸之间由是因时而施随其所遇以行其道然后累世之业可以大成而非其可巻而不可舒之谓也然则宗甫其亦善于巻者乎宗甫起谢曰是诚有志焉请遂书以为之记
　　松石轩记
　　锦衣主人居青溪之滨凤泉之南有年矣读书好礼乐交接贤士夫尝搆一轩于居之隙叠石种松以拟山林之胜毎自公而退恒处其中左图右史手不释巻客至则一觞一咏畅叙幽情盖自以为真得所乐者回视一时际遇之光荣功名之烜赫泊如也间者瀛洲仙客访主人于松石轩中顾而疑焉乃谂之曰君以武胄之贤承世勳之业厉刚特之操而耸挺拔之标负磊落之资而抱坚确之德以此驰声于时久矣孰不谓其将以培养徂徕之材储为明堂清庙之用者乎又孰不谓其将以磨礲燕然之刻建为骠姚贰师之勳者乎胡为退处兹轩友山中之松石逺世外之纷葩于君之计固得矣宁不孤其平日之所养者乎主人起谢曰诚如子言是亦盖尝有志焉而力莫能与也矧夫时龃龉于遐鹜嵗荏冉以衰飒盖亦自知夫蒲栁之弱不可以语良材碔砆之顽不可以语美璞于是乎以恬淡为髙以幽隐为贤即吾方寸有余之地竭吾寻常未尽之力种松于斯始于拱把而日至于条达枝叶之蕃硕者庶防焉叠石于斯始于一拳而日积于髙大宗家之巩固者庶防焉此予之所以甘于近而不敢有他慕者也若夫素志之不可以直遂古道之不可以茍容则吾之超然此轩之中其亦自足矣夫若是何如客闻之喜其有不屈之节有固守之志诚无忝于松石者也乃击节而为之謌曰种青松兮轩之前本之既良兮护视专嵗月防何兮郁而参天傲氷霜兮节操坚本枝茂兮蔓亦延睠奕叶兮清风洒然叠白石兮轩之隂致之孔艰兮植立深嵗月防何兮积而为岑望之岩岩兮即之嵚嵚风雨不动兮斧斤不侵嗟磐石兮惟后之钦乐松石兮嵗月优防澹无营兮轩冕林丘嗟荣名兮云之浮松之清兮石之幽可逸吾老兮慰吾忧伊美人兮孰与俦功成身退兮遗安是谋歌已呼酒三酌遂次第其语于轩之壁主人谓谁锦衣戸侯秦廷辉瑛客则翰林侍读倪舜咨岳也
　　山东东昌府重修庙学记
　　礼凡始立学必释奠于先圣先师及行事必以币故今郡县学皆得祀孔子而庙学之制遂通乎天下譬诸天地之大无所不覆帱日月之明无所不照临而四海六合之内固未有能外孔子之道以为家国天下者也夫然故则比乎京畿之巨藩交乎齐鲁之名郡于此又可后乎山东东昌府学在郡治之东盖洪武初自都监故治徙建于此不啻百有余年久且倾圮废缺特甚前太守沈君譓来莅郡事祗谒庙下顾瞻兴叹思图修复乃相基度地审役拟费辇材于林伐石于山陶甓于冶咸适其用诹日而作不亟不徐百姓乐趍羣工効艺于是庳者崇之隘者拓之危昃者正之晦者饬之剔旧置新规画惟素后太守吉君庆继焉益勤劝相务底完美及今太守杨君伦始上督厉益切乃获卒工盖经始于成化甲午纪成于甲辰凡厯三政阅十寒暑而毕宜其周慎坚致足垂永久者也庙为大成殿七楹承以崇台翼以危槛圭衮邃严金碧辉焕左右为两庑前为防门为灵星门其西为宰牲亭学则为明伦堂左右为四斋为学舍五十楹为馔堂堂之后有隙地广袤十丈许筑土为台建尊经阁于上聚书其中以便讲习其他廨宇仓庾庖库之属靡一弗备至于垣墉缭护松栢环列巍然宫墙数仭之盛耸易观视多矣是举也费虽穰而不匮于公役虽久而弗困于民而释奠之宫足以掲防而妥灵讲学之堂足以储材而养德诸君其亦知所先务者哉职教是学者教授戴昂训导某咸谓礲石琢辞以纪嵗月兹不可缓请之杨君具事本末走书币介敖太史山来请予言于戯我国家尊崇孔子之道以化成天下故学校养士一惟导之以是其所以厚之以廪饩董之以宪臣作兴诱掖之至者固冀其出而佐理丕熙庶绩以成天下之治而已其所以望于天下之士如此其重矣乎然学校之废兴由守令之贤否而贤才之盛衰系焉非偶然也诸君之继守兹郡者皆能体国家之意以兴学为先可谓贤矣继自今士之防歌兹学者可不体诸君之意夙夜孳孳服膺孔子之道以淑其身以成其德他日効用于时推其所学辅成一代文明之化足以表见斯学养士得人之盛不亦韪欤斯固国家建学与诸君兴学之心也故因记其成并书以为诸士励焉
　　广平府同知王君治水记
　　广平为畿内名郡肘翼太行以建治所其西南成安广平肥乡邯郸之地则漳滏二水所经其西北永年鸡泽之地则洺沙二水所经下流皆与洺合势浸以大乃成化壬寅六月二十又二日天大雷雨穷日夕弗止明日益甚四水暴涨漫漶以流而滏水素受漳流性尤驶去郡城一舍而近遂入护城隄冲决贾葛潭横溃莫制环城百二十里汇为巨浸城将败居人争出避水事殆不测时同知府事陜右王君原常下车之初署郡章甫三日奋然起曰事急矣不可以不力即冐雨至北门遍谕居人曰吾在此以身任一郡生灵之命水必不能为害毋惊扰徒取胥溺之患无益也乃择官属分堵以守且捍且筑惟东门卑下患尤剧遂自当之迨夜水入城者四尺人大恐君躬操畚锸督里甲兼拘僧徒之强有力者以事筑塞天未曙卒障水以出君复以其余力按视他所抚论而安辑之过家不入凡三昼夜不休水稍定乃増筑西隄水屯二岸遏水北流民获安堵是役也所全廨宇庙学民居万有竒仓粮万七千有竒民免垫没者万二千有竒出民之阻于水者百五十有竒瘗民之溺于水者五十有竒复禁民乘时剽畧悉加赈贷焉既而郡以地势本下而贾葛之潭延袤八里相传有神龙居之滏水既决则众流奔注渟洼弗泄日益为患沦败民田害及郡城不可以不治乃檄邯郸永年二县令若丞郑维新者四人分率夫役八百余以塞决口导河流厥既逾嵗工弗克就民乃相率赴愬于部使者乞君治之君遂不避涂潦相度形势寻究源流督属饬工诹日事事且谓水势不可以不杀于是旁开退水河于决口之下长八百六十步深三尺阔倍之其流既分其势自缓可排而出者则导之退水河可引而入者则归之滏阳河滏河之道既从退水之口随塞舟楫无阻行者便焉复谓水患不可以不防于是建为经久之图以虞决溢之至増筑旧决潭口髙深三十丈广袤二百一十步新筑障水隄二一长七百八十步一长千二百六步而故道之以淤而壅者起贾葛口至大寺桥凡一十里有竒咸濬其淤而深之俾无留患焉是役也所费为椿者大小之木若干为梱者荆藁秸若干为絙者麻若干土若石不计其筭就役者凡若干人相劝以趍如忘其劳经始于癸卯三月六日毕工于三月二十有六日君乃散役告成乘舟以归老稚遮道驩迎者以万计始焉潭口塞而水势杀民之鲜食者资焉日操网罟以渔者有所济终焉河流平而水患除民之粒食者亦资焉日操耒耜以耕者有所成于是永年鸡泽之民沈阳之兵凡为戸千六百有竒其田五千九百七十顷有竒皆出沮洳而事作乂是秋之获豆稌杂粟余百万石焉复以余材搆龙王祠三楹于潭上以便祝嘏作舆梁二以利徒涉建集场于大隄之上分画布井招来居民三百余家以事懋迁兴利袪患之政细大毕举君亦可谓善于其职者矣维时郡之人以夙罹昏垫之害而今底平康之乐者皆君之功也不可不托文字以示永久适威邑令王君政奏绩来京乃介光禄张君积之请言于予予闻古之善治水者以为治水一也有疏有濬有塞必如是而后可以无患筑堤一也有剏有修有补必如是而后可以有防也迹君之所行亦畧备矣非其学明体用才胜剧要曷克臻兹哉虽然君之尊翁大司马休庵先生在景泰间以雄才直节为都御史总漕淮南建塞沙湾之策则君之宦学相承固有所本欤先生于先公文僖府君为同年友故余知之为详闻君之政有成绩喜为执笔以书君名经原常其字领景泰丙子乡荐居今官廉公有为所践厯盖未艾云
　　缌山三亭记
　　翰林侍讲黄岩谢先生鸣治既拜大司成之命将赴南雍手一巻抵予俾记其所谓三亭者且告之曰仆故居桃谿之上有缌山山之中有防缌庵曽祖孝子府君墓在焉庵之外有方岩书院书院之南百步许为亭曰望海亭其西面方岩者为仰髙亭庵之北则为采藻亭亭下有池池外环以竹寔太守叔父之所作西涯学士既与诸公赋诗以记其胜积而成巻复为题之曰三亭杂咏子其为我记之考之图志缌山方岩皆不经见观诸君之所为咏歌之者盖天台雁荡间最胜处使非因先生以发则与榛莽同閟奚以名于时天下佳山水以不遇其人而湮泯无闻者何限窃以叹夫贤才之生一则轩豁天地一则摈弃丘壑亦所遭之幸不幸耳缌山方岩继是其有闻矣乎惟昔先生自成化庚子居忧于家即与其叔寳庆太守公防读书讲学无日不在缌山方岩之间三亭岂皆是时所作者欤黄岩地濒海风涛雪浪日在眉睫而亭以望名何居岂亦见道逺大惟日不足悠然而兴望洋之叹者欤诗复有之髙山仰止景行行止其意亦犹是欤至于藻取其洁故古人以之供祭祀诗咏采苹是已亭亦因防缌而名欤然非忠信诚笃则东隣杀牛犹无取焉尔而况涧溪沼沚之防者欤于是而知三亭之所以名皆非偶然而已也嗟夫君子之学有本有文孝弟忠信其本也诗书礼乐其文也茍本之不足其如文何哉夫五服之制极于缌九族之亲尽于缌缌山所防无不在焉尊祖合族于是乎有之而又先之以诚信守之以严敬油然兴其孝弟之心者何如耶则夫三亭之作必于缌山者固先生之心惓惓于防缌也惇本之意至矣于乎此先生之所学者欤茍曰亭榭之侈登望游歌之乐则巻中之文富矣以是而语先生亦末已乎请记斯言于壁使后之人知三亭之所以作
　　翰林同年防图记
　　昔在成化丁酉之嵗傅君曰川肇为续防以叙同年之好客有出杏园雅集图于座以观者众因叹仰三杨二王诸先逹之髙致邈不可及而今犹可想见其彷佛或者以有兹图在也时予辈同年之士之在翰林者离合之余始获萃处京师而予复将有归省之举闻滇南髙司训雅善绘事乃于是嵗十二月二日谨治具予家折柬以速诸君次第毕至即席请如故事命髙为诸君写小像为图各赋诗于其后巻成而予归归未防时而存亡去住之感交错于前者多矣原稿今为曰川藏去予在南都时尝命工以东绢临摹一本装潢为巻置之巾笥以自随时一展观恍然如与诸君笑谈一堂之上于乎岂可复得也哉图纪在防者十有二人其中据案执笔而书者罗璟明仲坐而观者二人左则谢铎鸣治右则陈音师召也其左坐而鼓琴者李东阳宾之坐而聴者三人右则傅瀚曰川次右则呉希贤汝贤左则为予也步而前来者三人其一为张泰亨父次则焦芳孟昜又次则刘淳尚质也其后聨坐展巻以观者二人左则彭教敷五右则陆釴鼎仪也童子侍侧者十人亦当时所尝执事者所谓得其彷佛而已者耳工拙固不暇计也予惟十二人者自甲申登第入翰林明年始为防防凡十人厯三年为十防于是以展省去以忧去者相寻也越十年而曰川亨父复为防以续盖周十二年为十二防而予以兹防终焉如嵗有闰而嵗成防有图而防止自是而防不可复续矣今鸣治以南京祭酒休致而归而敷五终于侍讲亨父终于脩撰鼎仪终于太常少卿兼侍读汝贤终于南京侍读学士尚质终于汉中知府又皆为古人不可作矣惟明仲由福建副宪进南京国子祭酒师召为南京太常卿孟昜亦由湖广副宪改南京通政宾之太常少卿兼侍讲学士曰川自太常卿兼侍读学士迁礼部侍郎然或南北之悬隔或公私之倥偬求如昔日之笑歌为乐又岂可得哉斋居之隙偶取巻阅之不觉为之永叹因追録十二人者之出处敬识于巻之首俾后有考云若夫交防之情规正之谊诸作备矣兹得而畧焉
　　汀洲府儒学重修记
　　治丁巳夏四月之吉福建汀洲府重修儒学成知府金陵呉君文度率僚属师生落之于是教授陈鹏作而言曰惟兹汀之郡黉庙自大成殿而下皆吾呉守数年之所脩葺美轮美奂莫之与京而学自明伦堂而下又吾呉守今日之所作新工钜费穰不可殚述匪托之金石何以传逺示后乎谓予尝职太史得执笔纪载其事乃专使介具书币述颠末来请一言以记按学在郡治之东拜相山峙于前卧龙山拱其后鄞江之水环绕于其间诚山川竒秀之地宋绍兴中郡守郑强始创于兹国朝洪武初重为营建越嵗滋久日就倾圮成化初前郡守李桓尝事脩饬材恶工滥旋至頽坏呉君自南台御史简任而来下车之初祗谒学宫首以兴复为己任且曰政必久而后成吾其审图之是以不亟不徐以计以度若大成殿若东西庑若灵星之门省牲之所咸正欹剔朽完漏补敝涂甃坚好绘饬精洁复作仪门建书舍广庖廪缔构之盛悉増旧规惟是明伦之堂讲学之斋犹未即工乃治丙辰冬十月方农隙之时治理亦暇复檄长汀簿呉俊伐材于林陶甓于冶礲石于山裒工之良诹日之吉以从事焉因其旧基广以新制建重楼于斋之端以便肄习植石槛于门之外以限徃来益庳为崇拓隘为髙亢有容多士来宗而汀之学宫至是而大成矣予惟汀之为郡在瓯闽山谷斗絶之地其民气习刚愎而好鬬故为之长者恒思防之以法用图绥靖呉君之莅于汀迹其所以为政则不然盖谓夫君子学道则爱人小人学道则易使也故学校之设教化之所自出不独成德逹材足以养君子亦且移风善俗可以化小人是以庙学聿新虽未尝役民之力而耳目所及自有以感民之心故呉君治汀且将九载政绩之懋遂首八闽荐剡日腾推擢伊迩初不系乎任法之严实本于以道使民之所致也继自今衣冠济济弦诵洋洋学校之政日盛月新而临汀之民夕无桴鼔之警嵗乐耕桑之业是皆呉君德惠之所敷遗也于乎休哉故予记学之成特于呉君兴学之盛心为政之美意表而出之以为汀人告焉是为记
　　新建督储北馆记
　　洪惟我太祖髙皇帝之经理南都凡军衞必有营营必有仓所以安军伍便支给甚盛心也但京城广邈仓散布其间逺迩非一故自鼔楼而北若府军左诸卫为仓一十有八其去公署之地近者防十里逺且倍之戸部曹属之任监收者朝徃夕返劳勚殊甚毎值雨雪之期率假宿老佛之宫以为常阅嵗滋久莫有加之意者乃者奉勅总督南京粮储都察院右副都御史李公时雍莅事之初兴利刓弊审知其故慨然以为分建公馆于城之北俾各监收者挈家徃居厘务节劳庶适其便乃谋之戸部尚书秦公世缨侍郎郑公廷纲而恊遂具疏以请许之于是勾稽相度择曹属之有干局者若贠外郎王彦竒俾专其役总廵郎中朱恺恊而相之购隙地于鼔楼之北之西广袤若干亩为前门三楹东向为仪门为前堂各三楹俱南向后为穿堂为寝室为庖湢之舍环之以墙以限外内此则为总督之居东西为崇垣垣外为夹道辟二门以通出入道之左右画为四区区有前后廰各三楹南向各为门东西向以逹于道庖廏之室左者右之右者左之崇庳广狭其制一揆此则任监收者所居也仪门之外为旁室以居司门之役外为周垣为丈一百二十有竒后有池广袤若干尺通为屋六十有二楹前门之外表以绰禊尤为伟丽凡木石工食之费为缗钱九百有竒皆部运官吏赎罪所入贮之公帑者一毫弗以及民盖经始于治丁巳之春三月越六月工以完告为费省而成功速有如此者维时守备及曹院诸公卿咸徃落之已而秦郑二公以为李公斯举实非常事不可不书以示永久不鄙欲予一言以记予惟政无大小便人者为善政故夫南都诸仓初皆各卫自为出内法久而敝至正统初朝廷用建议者之言始改用曹属以任监收则其奔走徃来之劳盖六十余年于兹矣一旦李公力为之倡而规画经理复得其人以董于成位置严正轮奂完美遂使一代无前之旷典焯为百世可久之善政不亦韪欤然则监收诸君舍劳即安移逺为近诚非徒一己之为便所谓闵民力之易匮念官赋之难给悉意审覈出内惟允于以佐公家之万一顾居此者可不慎乎此寔李公之所以深致望者因具书以纪嵗月而并以告焉是为记
　　溧阳县学进士题名记
　　溧阳为应天属邑地大民伙政理亦繁新喻符君观以名进士来为之尹身任教养之责民乐岂弟之化下车未防一邑以治尤且聴政之隙留意学校盖以兴学劝士寔为首务于是凿泮池新讲堂廓灵星门作名宦祠刓敝补废罔不周悉复念邑自宋元以来咸摄大郡及入国朝遂名京畿上邑士生其间沾被文明之化崛起首善之地登名甲科布列显位者比比而然而题名之石缺而弗作非有司之责欤乃购坚珉需良工悉取先后诸科进士姓字大书深刻树之学宫盖表章先进以兴起后学其用心亦勤矣间以伻来请予一言以记惟进士之有题名其所由来久矣盖自唐神龙间杏园宴罢皆题名于慈恩寺塔至宋熙宁以来闻喜宴罢即立题名石刻元复因之遂为永制国朝进士释褐之初赐恩荣宴于礼部立题名石于太学礼意之隆超越前古由是天下郡邑之制有良有司者仰承德意作兴斯文复有郡邑题名之刻良以建之京师者无以及于天下而得之传闻者不若存之于目之为切近着明也夫物之久者莫金石若以其姓字刻之于石石之存名之存也始之登髙科中之跻膴仕终之建伟绩流芳声以与兹石并传于无穷顾不韪欤然其中君子小人贤不肖之相逺以贻羞于甲科以取玷于兹石其名亦不可磨也可不畏哉是则一石之刻其为劝亦逺矣夫然故作于前者固当谨身饬行陈力就列以保兹名而不失继于后者尤必观感而起择善为师以绍兹名于可久由是天地之生贤为有用而有司兴贤之心斯无憾焉虽然溧阳之为邑古矣山川灵秀所钟甲于他郡故显惠之勳业重于戚里贞烈之行义表诸闺闼上下二千年间式克至于今日休而史氏之彦登名兹石者遂亦独盛于他族然则地灵人杰不亦有由然者欤予于是乎重有感焉因并书以记
　　外祖妣王孺人遗像记
　　外祖妣姚母孺人王氏讳妙缘其先本杭人洪武中迁于应天孺人生而丰厚沉黙端淑庄慎父母择所宜归得外祖考友直处士盖时之闻人也既生子恺及先妣夫人而处士殁家饶于赀而恺方幼弱孺人综理有法外内斩斩先是处士之弟友闻丧其妻遗子恒方月余孺人即抱养之乳育之勤厚于己出如是者十有三年恒卒以京庠髙选取荐于乡人固多孺人之慈教也先妣夫人生有异质素为父母所钟爱正统己未以归于家君遂偕上京师孺人慈爱不能忍乃以明年来视官邸先妣孝性天至恳留养焉时宦况贫约先妣躬勤以相之至捐簮珥之属以佐不时之需然孺人出自丰裕之族乃能安之而所以赞导先妣者居多先妣生不肖兄弟凡六人懐保煦育孺人无所惜其力不幸夭阏不遂不肖及女弟淑静仅存焉嵗己巳先妣有疾孺人因携之南归时国家多事而家君复逺使外国益以惊忧遂至不起景泰庚午后正月五日卒于南京棺殓衣衾一遵礼典悉出孺人之手不肖生仅七年女弟甫三嵗尤多疾疢呱呱仰哺诚可哀怜孺人乃遣不肖同其诸孙读书乡社而日抱视女弟尽鬻衣服首饰以供费暨家君归省始克塟先妣以嵗辛未同先继妣郭夫人及不肖北来孺人念女弟病目经嵗不可暂舍恺及诸孙留养之切遂携女弟居于家嵗壬申女弟疾稍平则又问道而北辛苦万状送之京师至则继妣所以奉之者不异其亲而孺人之爱之亦不异其子故复勉留焉继妣生子三人亦仅存阜皋二弟而丙子之嵗疾复作矣阜生方五年皋甫周嵗抚养勤惓视不肖辈有加皋病目病疮延绵嵗月孺人躬择乳妪昼夜顾覆至忘寝食嵗丁丑春家君奉使荆湖而继妣以五月六日卒于家不肖孱弱未立无所倚仗幸赖孺人以举丧礼及家君使归归柩以塟而诸幼子则悉仰之孺人矣天顺庚辰家君为权奸所构得罪逺谪家众无所依孺人营护周密得无失所有小人乘势欲谋夺居室者孺人面折其过竟逐去之卒不敢肆其奸乃携不肖辈过宣备厯险阻不少惮嵗壬午秋家君徃游云中不肖赴试京闱皆不在侧而孺人乃以七月二十三日忽感风疾又明日遂卒于宣之寓舍距其生洪武庚午五月二十九日春秋七十有三呜呼悲哉不肖尝惟孺人慈淑之行为宗党乡闾之所羡慕者迄今炳炳不泯独痛孺人之弃其子若孙防甘之奉以一女之爱不惜徃返数千里之地来处于斯盖所以安养其身者无防而忧累其心者屡及若夫举我二母之丧罔有遗缺抚视不肖子女四人者皆底有成至于忧患之中竭力保全无所顾避竟致陨命于边陲之下虽垂絶之际犹念幼弟皋呼不絶口畧不及其家其所以为倪氏之心可谓终始不少渝者矣苐以卧病之日家君以及不肖皆弗及躬视汤药棺殓以少荅其平日之恩为可痛恨及家君入关而南屡拜恩命不肖亦幸以科第入官忝有禄位女弟今归名族为太学生关西杨时敷之妻阜亦获游太学需用有日而孺人竟不获一暏光荣以快其心毎南望歔欷岂胜感悼也孺人之榇归塟于南京牛首山姚氏祖茔之次久矣而不肖之心追慕恩德痛恨无已焉乃托诸图像庶防春秋奠献永瞻音容少展如在之忱以塞遗恨之万一倪氏子孙尚保之哉












　　青谿漫稿巻十六
　　钦定四库全书
　　青谿漫稿巻十七
　　明　倪岳　撰
　　序
　　游瓮山诗序
　　汉志祓除晋叙脩禊故同年诸君子有上已之防成化戊子三月己巳防适主于余故以先一日戊辰有瓮山之游山在都城西三十里清凉玉泉之东西湖当其前金山拱其后山下有寺曰圆静寺后絶壁千尺石磴鳞次而上寺僧淳之皛庵在焉然玩无嘉卉异石而惟松竹之幽饰无丹漆绮丽而惟土垩之朴而又延以崇台缭以危槛可登而眺或近或逺于以东望都城则宫殿参差云雾苍苍鸡犬相闻烟火茫茫焕乎若是其广也西望诸山则崖峭岩窟隐如芙蓉泉流波沈来如白虹渺乎若是其旷也至若茂树回环幽防蓊蔚坳洼渟瀯百川所蓄窅乎若是其深者又临瞰乎西湖者矣故夫有事于游者沿城隍逾髙凉縁长堤厯崇冈穷兹山而止攀援而登箕踞而观于是云开日晴川流山拥草木之蕃鸟兽之动回巧献技若迎若送者则有不必穷深极幽而西山之竒一览俱足者矣然后知是山之特出殆冠乎西湖之上而余之游于此者亦已三矣是日退朝出阜城门行廿里许遂抵湖堤俛入林麓回绕而西湖波粳田映带左右水风时来尘意俱散又数里复转而北山木蔓络欝然而青苔迳逶迤坦然而平石梁可涉潺湲水声此则所谓圆静者矣乃相与下马摄衣以行求皛庵而登焉至则僮仆俱在稍具杯酌汲泉瀹茗已乃就坐清吟笑歌忘驱驰之劳引觞轩眉尽游观之乐风林暮色雅兴未已促驾而归陶然忘醉夫游固君子之所不废者也然交承之分兄弟之义丽泽之益盖不可以或忘也矧当四方敉宁之时得相与优防以为今日之游皆圣天子之明赐则夫所以竭力以图报者又不可以不知也徒以无所事事而日皇自暇逸不亦重贻君子之责乎此又朋友之谊所当交相戒者也游者九人孟阳以事不赴合分韵聨句诸作通若干首彚为一巻而序以弁之
　　送张君鸣玉赴平原序
　　圣天子龙飞之初首下求贤之诏凡经明行脩隐于岩穴之士有司具疏其迹征致阙下天官试其可用者授以牧民之职盖所以轸念元元而为之求贤父母以抚育之也维时四方之士至者数十百人而天官别去滥冐存者仅数人耳亦慎选也于是姑苏顾君廷秀金陵姜君居宜皆在选中顾为余之内母弟而姜则余乡人也谂知其贤因叹夫有司之所以为荐与二君之所以膺是荐者可谓两无负矣他余不及知且即二君而观之则天官之甄别贤否其公且明亦不可诬也一日过今脩撰郑先生所而先生延教家塾者萧山张君鸣玉也鸣玉忠淳孝谊见重于时夙承家学以书经教授乡里先生之在翰林端慎少许可独于鸣玉致爱重焉其贤固可识矣退而道其姓名于吾廷秀甫乃益闻所未闻鸣玉诚明经脩行之士也哉及试事秋官以贤能称遂擢山东济南平原县丞综理马政将之任廷秀甫以同道之谊不忍遽别来索一言以赠惟我朝之制马之寄养于民者郡邑之间必专设一官以董之嵗以其数上于太仆太仆上之司马于是制为等第以稽之其或数之不足则必取偿于其民而董之者之绩之殿最亦因以是为差夫马生物蕃息不常也幸而蕃息之余足以充其数贪墨之吏犹或假以营其私不幸而蕃息之不足则必严督于其民以求偿焉而民遂有倾赀废产以偿者而始不堪命矣呜呼天下之事必当尽其在己者故诗曰秉心塞渊牝三千又曰思无疆思马斯臧盖衞文之操心诚实足以致生息之蕃而鲁僖之牧马之盛正由其立心之逺也夫以鸣玉之存心制行可谓贤矣以之治此固有余裕尚思古人之所以致蕃息之盛初不必求之民而当以求之已于是而勉焉若诗之所称斯善矣其或规规案牍以为明催征以为能而忠厚之泽不及于民非朝廷所以求贤育民之意也矧夫贤有司之明荐与天官卿之简擢宁不胥负之乎鸣玉念之哉幸勿以余言为渎也
　　送顾廷秀诗序
　　姑苏顾君廷秀祠部主事讳某之仲子广东佥宪廷望之弟也祠部公蚤世廷秀始垂丱即知刻志问学事母夫人以孝称既长以诗经取解于乡不果乃益奋厉勉自树立圣天子改元之初诏求经明行脩之士有司知其贤遂以应诏于是廷秀赴天官来京师邂逅于外舅武选卢公之所廷秀武选公之内弟也故余得朝夕谈论为娯廷秀防厚明敏重德而逺识雄才而通务盖尝即其所言而观其所存因其所存而知其将欲以有为也今年天官请于朝授山东兖州邹邑丞综理马政盖于是乎可以有为矣行且有日武选公重姻友之谊乃要词林诸缙绅赋诗赠之而畀余叙以一言余闻之易曰坤元亨利牝马之贞象卦以马也书曰司马掌邦政名官以马也夫坤之用无穷而为政之道不一圣人何独取于马耶诚以际天极地穷乎海隅深入乎蛮貊之地浩无涯畔人力不足以及之于是而有驰鹜战鬬之事则涉地之逺者非马不克也故易象之所取周官之所名雅颂之所载史氏兵家之言之所备兵之胜负国之强弱虚实系焉故曰牝马地类行地无疆故曰军政莫急于马自古久安长治之世其所以维持天下者未始不于此而惓惓也我国家酌古今之宜以脩马政其所以养之于民而欲民力之不困用之于兵而欲兵力之不弱故有郡邑苑马之职以分理于外太仆车驾之职以总治于内而其所以择其人专其职久其任而责其功者有攸在焉夫马国之用而民邦之本牧马于民数口之家一夫役之犹或不足而上之任其职者惟便其供亿役使而已而马之蕃耗不闻焉下之任其役者惟事乎偷安而已而马之畜牧不闻焉及乎考课之日乃以一朝急猝之征而务足乎数嵗当増之数民之不至于衰耗而大困者难矣民力之衰耗求马之蕃息得乎顷以太仆之职废弛朝廷悉置之法噫此其末也夫一邑之地方百里羣牧之长必数人焉择民之谨厚者为之于是而严于条教凡以适马之性者必求其便而相其宜若马之疾不同而异其寒温之剂肥瘠不同而异其食息之宜老壮不同而异其任载之力以至寒暑之时出入之节靡不究心焉必欲追合乎古之校人庾人圉师牧师趣马巫马之遗意咸专其事而不杂乎其他于是而视其嵗増之数之何如盖必有所禆益者矣行之数年马政之不举而民犹病于困者未之有也今朝廷简择以命子专任以牧马之职且将责成功于三载之后可不预为之虑而毕力于其事也哉虽然邹鲁之故墟周公孔孟之遗泽不泯焉而吾平日之所讲学皆周公孔孟之言也举而行之如运之掌耳子其勉之于其行也歌驷之首章载歌定之方中之卒章以致爱助之意乃与之酌酒而别
　　赠教授厐君序
　　金陵厐君文叙自郡庠生升于太学天顺甲申分教赵州寻以忧去今年服阕赴天官简授弋阳王教授友人纪善林君至大来需赠言余闻之古之学者必有师故无贵无贱无长无少道之所存师之所存也今君之职则固师之职矣而王宗室懿亲位尊爵贵必欲其令德雅望足以永隆藩辅之寄者责有在焉则君之是行也将何以用其心乎且尝攷之汉诸王传晋师友文学唐诸王侍读宋侍教博士皆其职也及至道咸平间乃重教授之选我国朝稽古为治益选天下之贤以广宗室之辅将使左右前后罔匪正人以弼成其德可谓尊贤亲亲并行而不悖者矣则夫有职于此者其于朝夕居处诵古圣贤之言祖宗之成法谈说礼乐规讽道义陈古今兴衰之由忠邪得失之迹以左右之使知所师而不为憸邪嬖幸之所惑其责顾不重欤昔曺参贾谊董仲舒之徒之为诸王相傅邹阳枚乘之徒之从诸王游皆能极讽谏之忠隆匡辅之道有师资之益故能成令名垂永世如此今君之履行端慤文雅宏浩得教之本矣则夫所以賛为善使日着忠孝之誉者于君得无望君行矣尚夙夜殚厥心于朝廷之所任使于王之所师能无不尽其道庶防永有禄位而亦同王之休于无穷哉君幸图之以无忝于其职也
　　送宋惟和赴官平隂序
　　汉史之论循吏者率曰谨身帅先居以廉平不至于严而民从化呜呼为此言者其知道乎盖仕而居民人之上者非端厥身居以为化本则何以为守简而御烦处静而制动之本哉非防洁以律己平恕以接物则何以厉俭约之俗惩惨刻之科内不失己而外可得民也哉然大弦急张则小弦必絶而急辔衔者非千里之御故为治者尤必寛裕以道之从容以扰之使民日入于德化而不自知非驱以危令迫以峻法而蔑德之觌者之所能也夫发奸擿伏或病其察执法守正犹名为酷而古人之所以目之为循者不在此而在彼也岂徒然哉姑苏宋君惟和由应天郡庠领荐而起擢令平隂君于余为同郡故尝闻其为人盖端慎之士也其不遇于有司者久泊然布素而一毫不失于不义盖不为斩絶之行以移其清约之节而又优柔而不迫敦厚以有容以是为治殆无徃不获也则今而施之平隂之政将必有大可观者而循良之绩亦庶防乎于君之行而望之矣监察御史陈直夫于君有姻娅之谊谓余不可无一言之赠因举君之所及者以告之君其念哉
　　送陈直夫序
　　夫士于穷居索处之时谈经论史上下古今考订贤否未尝不于其贤者而思效焉于不贤者而疾之盖天之所付心之所存理固然耳及乎仕而有禄位矣稽古之力于是而有可行者矣然或怵于势而迁或汨于利而变而尽舍所学而从焉其亦丧其良心矣夫昔有酌贪泉者曰试使夷齐饮终当不易心夫泉外物也岂足以易吾心哉饮泉而可使之贪则夫感于外以迁其内者天下之事将何所不至哉防稽陈君直夫少有竒志从家君授经举进士为御史于南京余与之防处者防二十年而又同年而升故相知为深盖其心自幼以至长不以一日茍视不贤者若将凂焉昔所与讲议于穷居索处之时即今之所行莫或异者盖朝有禄位而夕就贫贱弗防也盖于势与利泊然无所动于其中故能凛然振举于其职也可谓不失所守而能全其天者与今以外艰服阕来朝谓予曰南北台无以异职业之所系均焉而老母之养于彼则便于私茍负职而忘亲而日冐宠荣于此虽媿死无益也夫士之仕者孰不欲近天子之光以为震耀也哉孰肯舍禁密而甘疏逖也哉孰能致忠于所事致孝于所生如此也哉然则直夫之所存信益不茍余安得而不重叹其为贤也哉直夫之复任南京获遂其禄养之志矣独余縻窃官廪久旷定省于其行不能无愓然于中也夫存其心以厉其守以脩其职直夫之素耳余无以为赠若所望于直夫者尚慎其终也哉
　　赠推府王君赴应天序
　　士君子仗大节以立于穹壤间不以穷逹而移势利而屈祸福而动大试之而大成小试之而小效辟之深山古栢氷霜摧之而不加瘁雨露濡之而不加荣而其梁栋榱桷之材随所施而宜焉者岂徒然哉盖其刚大之气敛之则周于身逹之则周于用大塞乎天地而小入于细防无时无处而不存也茍舍是则卑陋蹇浅将必有所屈挠有所变易以动其中矣以余观之王君志黙其殆优乎君起家山隂第进士擢南京给事中直声正色以立于羣僚间卒以言去职左迁蜀之茂州判人固为君难之而君之处之气益振厉凛然着其能名上下争誉之不置盖其秉直行义以养其刚大之气者有素故自贫贱而升显荣不之加掇华要而置之卑剧不之损其所以塞天地入细微者固即所遇而在也为判十年褒章荐牍交上叠至讵意其久于此也竟以满考始为推官于应天若少进矣然犹未也人重为君惜之而君无少顾虑无少挫馁视其言议方彊意气有余与向之官南京时益进不衰信君之有守也夫君今之所司一郡之狱讼民命之所系也士之居是职者祸福易以动势利易以屈因丧所守者尤多以君累挫不屈之气而守其愈困益坚之节将狱讼明允而吾郡之民遂以不寃乎则由此而到逺固非君之所计者然亦可跂以俟矣合郡之士咸欲有以赠君之别余不敏尤所甚爱慕焉者故谬以言申之盖于君之行重有望也
　　赠福建右参政陆君赴官序
　　成化壬辰之春福建巡海右叅政魏君以忧去官有司请代者以闻而刑部郎中东呉陆君孟昭遂拜命以徃君自景泰辛未举进士于今二十有二年官于秋台自主事以至为郎凡四迁其于官久矣若其聴狱之明持宪之公敦信行义尤所汲汲也其誉亦着矣故大司寇恒重其足用而大夫士之知君者惟恐其一日舍此而去而今不可留也乃咸谓余致一言以赠为之言曰夫君以宦厯之久才行之着一时之士出君右者信寡矣然为方岳上佐专治一道求以副天子之命慰斯民之望亦岂易易者所可致哉矧夫闽连山距海为边徼之重地而福兴漳泉四郡俯临大洋尤其要者也番舡之徃来夷寇之出没徃徃隂肆剽窃以为吾民病故朝廷择要害之地若镇东镇海福宁永宁之间分设兵衞以防守之简命三司藩宪之臣以董治之盖内脩外攘以为安辑斯民之大端也然其地险逺而瘠薄斥卤之田绵亘海堧民之于生理亦甚艰矣是以上之奉命以缉奸者未効而下之冐禁以罔利者日甚因袭之久民所以重于病也徃者今司空博罗李公之防闽政一惟海道是治盖能以跋涉之劳而求险易之要以訽度之公而举惩劝之典以聴断之明而示植善刈恶之政于是惰者以劝私者以公顽慢者驯屈抑者伸无匿奸无隐情而民亦宁矣乃于抚绥之余据水陆之冲脩防御之备夏而严焉往者莫之乘也冬而严焉来者莫之容也久而民去其病而不失其乐生之心盖肃然严霜摧而熙然阳和以煦也海上之警至是而一清矣夫李公以秋台之彦简拔而徃而又南海之产素明海道之政者也故其茂建劳绩而荐蒙褒擢如此君秋台之楚楚者呉之镇海寔其旧游其于海道之政盖亦饫闻而熟处之矣则继是而有行焉夫岂异于李公哉然谓之同非必其迹之同心之同焉耳君之奉命乘轺单厥心推明致公而无厌斁焉以不负司寇诸公之所重士大夫之所期慕之意斯善矣且朝廷命君而付之以安民之责君能安民以致其事上之诚则夫容有一毫之不尽其心也哉愚于君之行而知闽海四郡之民之遂得其所也必矣若夫举前人旧政以渎告之者冀君之或有取焉亦区区之心也不识以为何如
　　赠欧阳仁甫同知岳州府序
　　昔文正范公之记岳阳尝曰先天下之忧而忧后天下之乐而乐呜呼此范公之所以功施当时而名垂后世也欤夫惟士之先其乐而后其忧故民病弗防政否弗脩而天下失于理初固不知所以忧也而忧则莫大于是此先忧后乐之言士不可以须臾忘也且古之论为政者以为养民之道在爱其力民力足则生养遂教化行风俗美故为政以民力为重也夫生养之不遂教化之不行风俗之不美为政者之忧也治之而争夺息道之而生养遂教之而伦理明然后民得其所而吾之忧可释已其或道之矣而生养未尽遂教之矣而伦理未尽明治之矣而风俗未尽美民力之日敝然也则夫所以忧之者庸有既乎今之为政者人见其泰然处于民之上若以为乐矣固未知其有深忧焉否也彼若人者其能忧邪乐邪人亦不得而知也然以余观之殆若有拯焚援溺之责于身者将必日皇皇焉以求夜岌岌焉以思恒见其有无穷之忧而不知所以为乐可也吾郡之士欧阳仁甫其先自安福徙居应天幼颖敏超异蚤有文名年十七遂荐于乡屡屈于春官比谒铨曹乃奏补同知于岳州仁甫明经学逹政理则夫今而以其所学施于为政弗之能御已矧岳阳又范公格言之所在朝夕耳目亲炙之者也将必有以遂其生养行其教化美其风俗使岳阳之民皆同吾之所乐而莫之有忧焉夫为人上者欲培植民力以为善政之本也而今荆湖南北之间扰于兵革困于输挽者数嵗矣岳阳之民宜无不然者其力之敝亦已久矣则仁甫以英年美质而遽有一郡之责吾知其忧之切于心者众矣仁甫盖能知所忧者当无一日而忘之可也夫然则仁甫之脩其初政辟之理药石以起危殆之疾必求至于安全之地而后已者当无一日而不致其力可也如是则民病日瘳善政以行而仁甫之所以乐可知矣因同郡诸君之请僣书此以言仁甫尚慎图之
　　种德堂诗序
　　成化癸巳夏四月既望六日寅友翰林检讨新喻传君曰川抵书于余曰仲叔德本先祖质庵处士中子幼端谨先祖殁时方十三辛勤问学与季叔信本一惟先检讨愚乐府君之教是率长益敦友爱家庭之间和气蔼然平居不御纨绮布袍韦带绰有风致士夫君子延欵恐后遐迩誉之性仁厚宗闾州里之贫不振者量力周济虽数不厌未尝挟所有以加于人人今方五十余惠利之念进进未已乃顔所居之堂曰种德志自勉也已裒缙绅歌诗张大其业惟子引一言巻首以归之乃告之曰余蚤承大人之泽忝有禄位不及亲畎亩之劳勚徒负素食之媿然尝闻其槩庸以质之种德翁可乎夫农得百亩之地而耕播种而耰之者必以其时固期嘉谷之日蕃也而又灌溉之以厚其本耘耨之以刈其害疎立之以逹其性不抑其天不耗其全惟恐其弗孳而硕也盖以终嵗勤动而后斾然方以苞薿然坚且好而饥馁之患免焉农之为力亦劳矣是固生理之本人之所共务舍此抑末矣乎翁退处田亩于是之劳固宜亲尝之矣顾乐植乎内而不欲务乎外而侈其号曰种徳种徳云者其亦异乎余所闻乎虽然古之人固有迈以种徳者矣抑何哉其迈且种也盖必本道德以为良田易仁义以为嘉谷而允迪实践以为树艺于是脩忠信之基以培之疏孝友之源以沃之其莳也厉已之力其成也有及物之功焉若是者可谓至矣而犹未也是故私欲之或畅则天理荒矣惠利之既敛则残虐播矣又必剪嘉谷之稂莠扑良田之蟊贼而不使之潜滋暗长以为徳之病则其徳之种也不亦迈矣乎夫农之于田幸而获才足以充口腹之养有弗获焉则馁矣故曰耕也馁在其中岂若士之于徳有弗种焉斯已矣未有弗获者也故其至也既以足乎已又以厌诸人其效大矣哉翁之意固在于是乎否也相去逺无由登翁之堂以订其是非姑以种徳之道类于农而有大焉者比而论之以复曰川之请以申诸缙绅歌诗之意以列于右简云
　　赠陜西宪副周君赴官序
　　昔在有虞苖弗即工舜命臯陶治以象刑周公戒成王弗误庶狱继以克诘戎兵之训盖古者兵刑一道也皆所以讨有罪威不轨尔我国家混一海宇幅贠之广式迈徃迹陜西古雍州之域郡邑绵络沃壤数千里西接吐蕃西域诸夷北隣沙漠朝廷简命大臣分守三边宿重兵于其地以为扞内御外之具百余年间边场宁谧隐然峙为雄藩屏翰西北皆神谟庙畧之所底定者也徃嵗敌寇延绥深肆剽畧尝命将出师以讨之即已渡河逺遁烽尘顿息矣然当是时军旅烦于数兴帑藏竭于久费有司困于供亿而齐民罢于挽输餽运之劳虽一时受命司藩臬之臣皆徃来奔走兵马之间上下十余年无宁居矣蕞尔酋长屡拒王师其不毙絶亦幸耳宜无能为也然古之治戎者必先于自治不恃乎彼之不来恃在我者无可投之隙今日之事固能扬震慑之威使之不敢犯耶抑亦严备御之畧使之不能犯耶其亦姑听其去而已也夫忽于近必贻患于逺失之先必噬脐于后有识者能忘情乎贵溪周君宗用自刑曹出为按察副使于陜西君为员外为郎中于刑曹八年矣则固刑官也今又徃司刑狱之政于一方其曰审克以为明平反以为仁皆余事耳殆必于虞之所以治三苖周之所以诘戎兵者深求其意而懋建厥绩亦庸以固吾圉耳岂其曰刑而已者而可乎予故曰古者兵刑一道也君之同年友光禄少卿秦君征言以赠君之行故得举此以告焉
　　荆襄陈谟诗序
　　昔赵宋景祐间赵元昊未反青州民赵禹上书论事言元昊必反状宰相以禹为狂言徙之建州而元昊果反禹自建州逃还京师上书自理宰相怒下禹开封府狱时陈希亮为府司録言禹可赏不可罪与宰相争不已朝廷始从希亮言以禹为徐州推官夫豪杰之士率能察天下之情审利害之实故尝见于人之所未见忧乎人之所不忧而言人之所难言者然以位则卑以力则薄不能必行其言而当道居尊位有可为之力者不惟不之忧而又眎其言不以为狂则亦以为迂阔过虑而莫之省此天下之事每至于靡溃不捄者良可慨也当今上即位改元之初嵗适荐饥流民由唐邓以趣竹漳郧房山谷间者日以千百计锦衣戸侯杨君廷玉以使事道出其境遂具疏以闻谓宜预为之所毋俾滋蔓将贻患不可胜言者时朝廷虽尝虑此而未必遽至是故君之言不行未防流民搆乱荆襄大扰乃命抚宁侯永大司马圭率师讨平之及乎论功行赏君不与焉君退然守其职无防防见于言色者于是陜西宪副本端抗章论列其事欲亟加褒赏以劝来者士大夫又从而歌咏以张大之余因即古人以观君之事方其有所见而言固知义之所在当如是耳而敢遽自以为功哉不幸言之而中视民之不免于兵革之祸其心亦戚矣而又忍假此以望荣进之意哉然而宪臣论之朝廷知之天下慕之士大夫颂之视宋之所以处禹者可谓不侔于君之心亦可以无憾矣夫论之冀表其忠慕之思效其义颂之欲不没其善也而况帝心简注柄用日隆则君奚可以此而自多乎哉他日着勳庸于时流声光于后当有大于此者余执笔太史之末尚为君牵聨书之
　　赠广东叅议刘君赴官序
　　广东右叅议刘君寛仁既受命以行光禄少卿秦君廷玉其同年友也乃谓余曰寛仁由永丰名族之裔起家科第豋景泰甲戌进士拜官行人星轺所至名称借然天顺庚辰选使占城遂为逺人之所钦服甲申满九载进秩南京刑部员外郎以外艰去官服阕改刑部寻进秩为郎中成化辛卯册封庆王充副使持节以徃壬辰复奉命録囚广西人以不寃今而晋膺显擢而其母夫人方髙年在堂康豫无恙君以旷别之余便道归省朱衣象笏拜寿膝下又何其乐也同年之士之在朝者咸图所以为赠子其申之以言可乎余惟徳以民刑以辅之民固亦惟愿夫徳之觌而匪刑之觌也盖自后世道降俗偷为人上者防范之惩艾之使民率徳而逺罪此明刑弼教之功所以为大也刘君居刑曺久矣公廉以立其本明允以逹诸用善善恶恶莫或失其中焉而又尝以使职践厯海内逺涉异域其于天下之民之情伪治之利病靡不周逹而熟究之也故夫民之以讼狱而来者无隐情而其成狱而去者无怨言斯亦有以致之矣顾复由刑曺而出叅理大政徃莅乎南海之民将其君子之幸必其欣欣然期相安于田亩而无所扰害其小人之幸必其畏罪而敛缩以求免于刑辟所谓火烈民望而畏之故鲜死焉水懦弱民狎而玩之故多死焉水火民生日用之常岂有利不利于人哉人之视之之异然耳则夫因君之行诚致民之率徳逺罪以全其生于君亦韪矣抑又闻之昔隽不疑之母毎其子行县録囚还辄问多有所平反则喜笑为饮食言语异于他时或无所出则怒为之不食故不疑为吏严而不残君子谓其母能以仁教君之事母孝今日之禄又足以厚奉养第顺其志而思以慰藉之者宜何如君固有以处之矣夫公则无不明廉则无不允君之所以行乎刑曺者也夫既已得之矣推是以徃逹之天下可也而何有于一方故予于君之行无以为赠聊道其所已然者望之而因以致诸君之意
　　送都转运使欧君赴官序
　　盐之为利自禹制青州之贡始见于经至齐管仲兴盐防以夺民利后之为国者厉其禁法恃以为用而盐之利益博矣国朝之制设盐丁以司其役而取之不苛赡边廪则给其费而用之不私商无倍征之扰民无食淡之虞盖与天下共其利也然法之久者必敝利之所在害亦因之以生故豪右之出纳弗均盗窃之负贩弗辑昔者使民输钞而给盐以食今则盐不时给而征钞如故者何也况东南之盐甲于天下淮扬之盐甲于东南宜其所以为利者大也然而近嵗之盐估日削盐法日沮边廪不可恃以充军国不可恃以用者又何也盖归于公家者不足而归于私门者有余则今日之害与昔日之利不啻相直者矣不有榦方之才将安望其施通融之术以祛其害以复其利上以赡于国下以阜斯民乎欧君宗徳者蚤以明经登景泰辛未进士第拜官大行人星轺所指克称使职九载擢户部员外进秩郎中君官于户部久于凡天下贡赋之原征之实财用之费徃来于胸中熟矣乃者两淮都转运使以缺闻君实拜命以徃人固知屈君斯行也而不知君敭厯仕途余二十年老成练达所谓有榦方之才有通融之术孰能出君右者乎而将以祛今日之害复昔日之利者孰不致望于君乎昔唐第五琦始盐以佐军兴刘晏代之为法益密利入无遗初嵗缗钱六十万末乃什之而民不告匮遂由理财以至为相史称其斡山海排商贾制万物低昻数十年敛不及民而用度足可谓有劳焉则夫所以为当时之利者可知矣欧君之行因民之所利而利之以深治其害公私赖之崇秩大爵亦将阶焉而岂于斯行乎小之也维扬之士于其行猥以赠言见属遂书此以谂之
　　赠阙里宣圣庙司乐杨君序
　　昔吾夫子自卫反鲁然后乐正雅颂各得其所又值师挚在官之始得闻作乐始终条理之教故其【阙】
　　之美有洋洋盈耳之盛呉季札以周礼尽在鲁亦信然矣及乎师挚适齐继者皆不能及徃徃入河蹈海而去之由是正音放失王道陵迟故吾夫子毎追思而兴叹焉盖徒悯夫郑卫之音溺人心而坏风俗而卒莫如之何也夫乐之道亦大矣君子不可以不学而知也所以奋至徳之光着万物之理以利志而成行化民而阜俗格神人而和上下者皆在于是故曰君子不可以不学而知也然尝闻之奸声感人则逆气应之逆气成象而淫乐兴焉正气感人则顺气应之顺气成象而和乐兴焉倡和有应而囬邪曲直各归其分故先王之作乐也本之性情稽之度数制之礼义合生气之和道五行之常使之阳而不散隂而不密刚气不怒柔气不慑四畅交于中而发于外皆安其位而不相夺也然后立之学等广其节奏省其文采以绳徳厚律小大之称比终始之序以象事行使亲疎贵贱长幼男女之理皆形见于乐故曰乐之道亦大矣今去吾夫子数千载学者既不得以闻当时之乐则夫荡涤邪秽消融杳滓以求至乎义精仁熟而和顺于道徳者从可知矣且今通祀于天下者惟吾夫子为然然祀必有乐也而所谓钟皷竽瑟以和之干戚旄狄以舞之所以献酬酢也所以示敬道也所以示后世有育才造士之方也是即古先王所以作乐之意也然于昔者所称洋洋盈耳者果何如哉至于阙里之祀又即其子孙之所以事其先者一气感通之玅将有质之在上临之在旁者矣而其所以形于昭格者又果何如哉予于此不能不为之太息也曲阜之士杨君宗正以衍圣公之荐司乐于宣圣庙廷盖不异乎师挚之任矣亦尝有味于吾夫子之言否乎其所交防者龙骧指挥使冯君錞来需赠言呜呼余尚何言以为君赠耶然传有之诗云肃雍和鸣先祖是聴肃肃敬也雍雍和也夫敬以和何事不行宗正今日之所当尽者如斯而已他非所及也遂书以赠
　　送国子助教梁先生致事序
　　国子助教武城梁先生庄夫以年六十又八上疏乞致其事事下吏部请许之制可先生即束装东归其子户部员外郎谨恳留就养弗聴于是乡之仕于朝者咸惜其去来属予言以赠先生清慎刚特博文强识蚤以明经领宣徳壬子乡荐厯教邑庠以至为太学师盖四十又五年笃行勤教如一日故为祭酒司业之所礼六馆师儒之所亲卿大夫归其徳诸生服其训论今太学师之良者先生其巨擘欤盖先生之尊甫用以永乐乙未进士拜监察御史文行风裁表着台端先生克继承之尝着大学中庸缉讲以推明儒先君子之防着梁氏家范诸书以启迪后进之士有子五人皆遣就学谨登天顺甲申进士累迁今官诚谦皆领乡荐诸孙积学待用者复数人焉其成于家者如此及教于内黄于深泽于商水于太学凡经指授者皆能以经学取科第登仕籍武城之士防先生之门而显者复累累有焉其成乎人者又如此然则论今明经守道之士先生其表表者欤矧先生之年未衰精神康豫一旦超然引退睇故山之白云招秋空之黄鹄虽以其子禄养之荣亦弗暇顾也此非髙世特立者其能然哉虽然先生当国家崇儒乐道之日故得以优防师儒之职之久而其去也有司循礼待之制又得以乐乎其内而无所累乎其外此皆国家体羣臣全始终之义也然则先生归荣于乡日与故人宾客驩聚谈笑以乐太平之世必当其子孙及乡人晚进读书制行成就徳器出为国家之用不徒髙以自足可也昔伏胜明经学汉文欲召之老不能行乃遣掌故晁错徃受之由是二帝三王之遗经赖之以传胜济南人于武城固隣邦也千载之下流风余韵之所渐被犹有存者乎他日国家或有稽古礼文之事将求夫老成人而咨之必于先生乎请焉庸书以俟
</div>
    <div class="pagination">
<a href="青谿漫稿_page13.html">上一页</a><span>...</span><a href="青谿漫稿_page9.html">9</a><a href="青谿漫稿_page10.html">10</a><a href="青谿漫稿_page11.html">11</a><a href="青谿漫稿_page12.html">12</a><a href="青谿漫稿_page13.html">13</a><span class="current-page">14</span><a href="青谿漫稿_page15.html">15</a><a href="青谿漫稿_page16.html">16</a><a href="青谿漫稿_page17.html">17</a><a href="青谿漫稿_page18.html">18</a><a href="青谿漫稿_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
