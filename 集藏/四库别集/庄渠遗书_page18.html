<!DOCTYPE html>
<html>
<head>
    <meta charset="UTF-8">
    <title>庄渠遗书 - 第 18 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄渠遗书 - 第 18 页/共 28 页</h1>
    <div class="content">　　一官吏师生俱毋得出郭迎送及跪于道傍城中毋用鼓吹所至提调官遣廵捕一员帅人迓诸境上因以防护卫所亦如之每遇古迹则以告过一乡则言其俗将至一舍许遣其僚若属一员与医偕来教官遣两生来迓因以劳问及郭门遣佐贰一员教官一员诸生四人迓于郊门及近郊出迎候驻马官与诸生皆前相见用两生导以入过城门及旌表门闾各街巷公馆神祠若寺观淫祠则皆转身相告商贾俱勿罢肆惟读书之家父兄子弟听其拱立于门送亦如之庶几礼肃而情亲若加以非礼之礼是悦之不以道也待我为何如人 
　　一知府相见登堂行礼立则于堂之东始终无自屈膝 
　　一所至用礼生四人立于堂之圮各官相见畧仿新官到任仪但自上而下以次立齐吏典而下以次跪齐俟禀某官某人见参拜而退不必跪听发放有不及处礼生相之 
　　一府佐州县正卫指挥及守御千户暨师生有事皆正立相向从容禀说勿行跪礼若有过戒饬听其跪以示耻罚 
　　一长吏相见后各具图志及举政教所当兴革者学之师生采访风俗美恶条上 
　　一民间有孝子节妇山林隐逸有怀材抱德者武家子弟有通兵法者诸生父兄有兴礼俗者庶民之家亦同大家有兴地利务农力穑有功者医家有精通方技者皆具姓名列上 
　　一明伦堂讲书各遵宪纲叙坐毋得谦避坐时常存肃敬毋得因而舒肆有失仪者屏立堂下示罚 
　　一谒文庙前一日儒学开报乡贤名宦祠有未当者师生考定列上 
　　一寺观惟太祖所定归并丛林系是有额其余悉系无额与淫祠一体当毁谒文庙后有司画图具数开报相度以兴社学 
　　一供应出民脂膏务从俭约 
　　一书吏门隶人等当职严加防范如有需求财物师生宜即陈禀重行究治若私以贿交通是与彼同为小人也今日以赃馈人他日必受人赃事发一体究治 
　　一诸生有请托者即是素行不谨不必更考其文艺 
　　一府州县各置门簿诸生每日有入公门者记其姓名与事岁终类缴候案临稽考 
　　一北方称呼甚丑恻然不忍闻士类何忍出口寜无羞恶之心乎宜从此痛絶其弊务期敦励风节养成正大刚方之气 
　　一当职家世业儒并无亲识逺客中州如有在外诈称所在官司即便拿问递回原籍毋得轻纵 
　　一近年文移太繁变成吏胥世界今后务遵国初洪武年间悉从简约 
　　右仰府抄案下所属州县及行附近卫所一体遵行案至具奉过日期缴报 
　　为尊崇圣迹事按上蔡县古有羲皇画卦台地产蓍草神圣遗迹宜莫有灵异于是者矣本职亲往省视遗址尚存周垣颓圮羊牛来牧废为荒墟蓍草亦不生茂杂出于小民墟墓之间絶无丛生者矣旧俗相传白龟祠庙塑有羲皇神农轩辕遗像皆草木被体混处佛像中亵渎神灵莫斯为甚中门今亦闭塞尽塑佛像羲皇至尊下与胡鬼为伍是固司风化者之责也拟合厘正仰汝宁府抄案转行该县提调官亲诣本处因厥遗址缭以周垣守视惟谨前门扁曰羲皇圣迹辟其中门撤出佛像扁曰天生神物祠庙尽撤佛像毁之其三皇遗像钦遵太祖遗训图绘庙壁庙之北壁大画先天图前置香案上立髙大一座牌位表曰太昊宓羲开天圣迹庙之左塑一龙马背上旋毛具河图之数庙旧名白龟以蓍草生处神龟守之也右塑一白龟不必具洛书之数其上画为紫云有司时常葺理毋使废坏每岁春秋二丁后教官一员亲往省视回申提学道毋得迟违及因而有所科扰案至先具奉过日期续具修过缘由缴报 
　　为申明社学事当职钦奉勑谕古者乡闾里巷莫不有学即今社学是也尔凡提督去处令有司每乡里俱设社学择立师范明设教条以教人之子弟年一考较责取勤効仍免为师之人差徭钦此钦遵当职所至询问社学每府州县各设数处然皆卑陋湫隘名存实亡教读姑取备员而已蒙养弗端长益浮靡愓然有伤于心今拟与提调官经画其事原设社学各因其旧而以为小馆各延教读聚附近子弟读书其中可増则増可更则更务从其便别设一社学大馆延请明师专以礼乐为教小馆生徒各量地逺近为节班轮入大馆弦歌揖让其中大馆师与讲说书中大义令其退而服行必择地之寛大闲旷者旁置一射圃若有淫祠及废额寺观则撤而新之事体尤便经画既定然后兴工营建既成当职别有教条颁示小馆教读提调官会乡之父老及在学生员推择其大馆师提调官会同学之师生推举上自乡先生次及山林隐逸次及监生生员务求众所信服者提调官踵门敦请以宾礼待之小馆师父兄自行供给大馆师有司供给之必须置买社学田乃可经久提调官政多弗暇先命教官一员及生员数人规画而后提调官为之措置因是亦可以观其才此系国家化民成俗重事慎勿徒为虚文案至先具奉到日期续具行过事宜缴报为 
　　考正祀典事今画一于后仰抄案回府提调官规画下汝阳县撤滛祠改建施行先具奉到日期续具行过縁由缴报 
　　一古人祭因国之在其地者蔡仲克庸祗德见称于周公实始封兹土今宜举千载之阙典立庙祀之斯固太公祭爽鸠之义也蔡世子有身死社稷特书于春秋英风凛凛至今尚有生气宜祀以附蔡仲 
　　一信阳宰端木公赐蔡人曹公恤漆雕公开秦公冉混而列于名宦乡贤几于渎慢今宜择淫祠髙大间旷者改作书院祀之増司马温公光谢上蔡先生显道以兴后学髙山景行之思 
　　为辨息怪妄事按少林相传胡僧达磨面壁九年影透入石世以为神书册记之本职亲至其处见洞石与影石形类不同已了其妄因命登封知县侯泰召石工微凿其痕验之则其怪诞不待辨说而自破仰河南府抄案转行儒学存照候修志书之日特与改正以破千古之惑免使流传四方愚者起信智者生疑斯实辟邪崇正一大助也案至具奉过日期缴报 
　　为重冠礼以责成人事昔者圣人始制冠礼兹惟人之一初将责之以成人之道是故不可不慎重也自入中州见诸生童稚垂髫者皆偃然复加帽于首是欲自附于成人也亦有年既过时而弗冠者是自废成人之礼也拟合改正仰开封等七府并汝州抄案下所属儒学凡年幼生员教官召而诲之务执童子之礼恭慎谦卑祗许垂髫毋得加帽犯夫子速成之戒年长过时者使人劝其父兄请宾择日加冠以进德修业期之其童生未入学者一体遵依案至具奉过日期缴报 
　　为激励士风事切惟士人读书当先识礼义亷耻斯乃立身大节也自入中州见士人每每陈乞恻然于衷料检故牍则有告乞补廪者有告乞补増者有告乞应试者状内皆有老爹丑声今虽改正称呼而陈乞者尚有只此一念试自判断果出于义乎果出于利乎君子小人从此而别昔吾夫子深恶鄙夫孟子比作墦间乞儿斥骂士人读书至此固当心开目明养成正大刚方之气堂堂天地间为一大丈夫何忍堕落作此軰仰开封府等七府并汝州抄案下所属儒学徧告诸生互相砥砺以古圣贤豪杰自期勿轻陷身卑贱案至具奉过日期缴报 

　　庄渠遗书巻十 

　　●钦定四库全书 

　　庄渠遗书巻十一 

　　（明）魏校 撰 

　　○拾遗（书） 

　　与王纯甫 

　　承寄性与天道二说议论精确理即是气气为天性等语吾兄必自有见得端的处故敢直截担当说出不经人道之语今亦未易以口舌与吾兄争也明道先生有言上天之载无声无臭其体则谓之易其理则谓之道其用则谓之神其命则谓之性率性则谓之道修道则谓之教孟子于其中又发挥出浩然之气可谓至矣此说最为完备浩然章曰其为气也配义与道无是馁也既谓之配还好说理气无别否近与一人论理气因问之曰人当哀痛时满体如割涕泪交流此恻隐之心也当羞愧时面为发赤汗流被体此羞恶之心也今且分别谁是理邪谁是气邪其人唯唯曰未也哀痛羞愧固有发不中节时亦复涕汗流出岂亦理之为邪其人不能自解校曰理非别有一物只就气该得如此便是理理本该得如此然却无为其能如此处皆气为之也然气运不齐有不能尽如此处理气合一则理即是气气即是理昭乎不分孟子所谓配也气与理违则判而二矣夫子所谓回也其心三月不违仁又谓人能弘道非道弘人皆此意也今试就吾心日用间体验有时分明见得理该如此而吾不能如此打成两片若谓气即是理只好说善底一边恶那一邉便说不去矣愿吾兄更精思而黙识之可否幸速旋教乌反哺羝跪乳此是物性禀得来孝至于鹅不复知有母是他性中元无那理世间又自有孝鹅此意恐尽有商量承示伯潜进修动履忧喜相兼伯潜固吾畏友也曩尝大进一畨今别后又复一畨精进校辈惭愧无地矣但其病体则深有可忧者窃惟养徳养身元无二理愿以孔门求仁之旨告之若只恁谨严固亦自好但恐拘迫太过则血气且不得舒畅如何得道理发生鄙见如此不知高明以为何如 

　　其二 

　　吾兄处晦观动其于治乱兴亡大故固已黙会于心传闻主上英姿天挺此大有为之机也乃以典礼扞格党祸将兴天下倒悬谁与之解校尝以天时人事窥之文同既死上必注意渭先气盛而才雄锐然以兴致太平自任此亦有为之机校忧其过也且惧其轻也又恐人言激之则愈甚也愿兄以公天下为心正其学术随事补救其偏慎毋轻与之辨论凝定以镇之从容以诲之顺其机而转移之天下安危将系此人身上兄不可不加之意也 

　　别纸 

　　承谕孔颜所欲勿者非礼也疑校并视听言动亦将勿之信斯言也则与仙家目既不视魂自归肝耳既不聴魄自归肺何异岂校辞不别白与窃谓心放处正是非礼孔颜所欲勿者在此非谓纔视聴言动便是放也大抵人心通窍于耳目口体天君奠位四者守位禀命何待于收惟此是心放出走作则四者皆其透漏之路而目为甚故曰既从此放出却须从此收回此乃孔颜所谓勿也心学渊微吾兄剖析于毫厘正校千里之谬深感惓惓至情但此心往来机窍更愿吾兄黙而察之何如 

　　其三 

　　别后每以吾兄抱病为忧陈知县鲸过武城不识曽使之诊治否窃谓吾兄欲求万全之安非主静不可屈之以尺蠖未也必蛰之以龙蛇夏首连山商首归藏此乃圣学第一义吾兄天资盖世茍能从事于兹凝精完神深造自得其于却疾也何有尝与崇志论此甚详不识曽举似吾兄否元中超迈絶伦而学未精确责善辅仁正友朋责也不识吾兄何以告之 

　　别纸 

　　允荐先生乆闻其名未得面会今亦未敢致书质疑烦兄自以已意徃问一二至恳 
　　周礼春官天产作阴徳地产作阳徳古今注者皆欠了然 
　　大司乐圜钟为宫三叚古今注者皆莫能晓其义愿求笺注数语 
　　律书三分损益隔八相生所从来乆矣筭法甚精然其术易穷故不得已而用半律变律但既曰半曰变则非律之本声矣宋元儒者始为隔八相生乃旋宫之法非定律之法定律自当依周礼六律六同之序阳律皆左旋阴吕皆右旋其法往而可返禅于无穷近世又谓黄锺之管长三寸九分蕤宾九寸乃黄锺之变而非黄锺也其说何如求一折衷之论 
　　古诗三百篇皆可合于弦歌愿求谱数篇见寄近见允荐大成乐谱甚精但以一声协一字今谱古诗须有散声方合天然之妙向见陈元诚歌古诗散声多少皆出天然安排不得必须谱出来然后人可学耳瑟学乆絶乆荐既能之愿谱一二见教孔门甚重瑟千万留意 

　　其四 

　　国家以漕河故河淮济三渎皆拂经汶水东注而障之西乆则将变其它祸皆小惟大河北倾将使千里生灵鱼鳖校深忧之而未有以处之不知高见以为奚若 

　　与邓鲁别纸 

　　圣人说话都是教人切实做工夫如学而首章圣人分付要如此如此假令有一学生只管去念众必惊讶以为病狂丧心呜呼此乃后世记诵之学设有一生只管对人解说学是如何习是如何众必惊讶以为病狂丧心呜呼此后世训诂之学设又有一生要求胜夫子夫子说学他便要说以不学为学夫子说习他便要说以不习为习如此众有不大惊讶者乎此即慈湖是也此正棒喝禅师诃佛骂祖者也鲁生鲁生胡不观鹰乃学习都是实事空言使不得也 

　　与胡永清 

　　校不才一岁之中圣恩荐至有非疎逺小臣所当得者寜不感激思奋嗟乎欲致太平求贤第一若学术不正人才不兴而期得贤万无是理昔我太祖开设学校固先行而后文科举取人亦因文以观行师儒从有司自辟譬如大家延师今科举弊坏已极士不务实学惟务空言师儒多非其人教化所由壅也校昔不自度其不肖强欲更张但俗学溺人已深此官终难行志虽劳何补且抚已内怍亦无颜复临诸生吾兄知我爱我与其使罢精竭神较阅掇拾俳偶之文而实无补于世孰若使之优游林下发明周官经世大法及条春秋拨乱纲要庶几可以助兴太平玉汝于成惟兄是赖叔贤渭先避嫌不敢通问俟得请后奉渎也 

　　其二 

　　传闻元山病故上必注意渭先矣世道之责吾兄不可不自任明主可为忠言但救其末流不若正之于本指陈阙失白发奸弊不若因机而导之其机安在羣臣不得面见无可致力者闻上聪明好读书惟有开陈古圣贤读书之法使上自求之庶几有大开悟但古圣贤读书与后世絶异其差只在毫厘间不可不辨也病倦言不能悉世道可忧处将来何者为甚愿吾兄常筹之庶几转移救正容易着力也 

　　其三 

　　近读吾兄执中一奏不觉心开目明其于君徳国体关系甚大而切经术正所以经世务不我诬矣校尝学春秋颇觉圣人拨乱次第此莫还是第二着且道第一着何先请兄静中洞察天机所向必能中其肯綮也 

　　其四 

　　上祈雪于南郊十七日有事于大社是日祭毕而大雪此吾皇精诚感格也噫以吾皇之英明而导之以圣学明乾坤易简之理体天地交泰之道其于太平何有吾兄精忠体国闻此亦当鼓舞惜乎有君无臣不能不为之浩叹耳 

　　与余子积别纸 

　　尝谓古人读书主于体而行之与后世惟事讲明者异武王曰今民将在祗遹乃文考绍闻衣徳言往敷求于殷先哲王用康保民汝丕逺惟商耉成人宅心知训别求闻由古先哲王用保乂民弘于天若徳裕乃身夫子曰诵诗三百授之以政不达使于四方不能专对虽多亦奚以为此古圣相传读书之大法明戒也圣人之学大以宻校近读周礼见其区处天地万物各得其所建立规模纲中有纪纪中有目徧布至为精宻诚圣人经世大典也而乆鬰弗彰校颇发明其义务求可以推行于今吾兄深思善悟恳恻直言敢録天官冡宰及太宰分职奉上请教愿兄且勿开看先将圣经及诸家注疏阅遍思量圣人包括运用处然后阅此则彼此得失了然便中求摘纰缪匡其不逮更愿兄留意此书于世道大有助也 

　　其二 

　　承谕徐州水灾重大民穷盗起赈济无粮剿捕无术自病书生之学未适时宜此固足以见吾兄忧劳恻怛之盛心矣校不佞敢再以书生之论上渎高明今日事势困穷极矣愿吾兄方寸间常以禹稷之心为心凡可以救民者无所不用其极请命于朝力言百姓饥且死惧散而为盗贼以贻国家忧积诚意以动上安知庙堂不恻然而念之乎否则受人牛羊求牧与刍而不得孟子所以语平陆大夫者可谓无遗策矣録寄春秋繁露二章读之未能深了岂内经所谓知其要一言而终不知其要流散无穷者邪赵氏属辞固有凿处然考订该博功夫精专足备一家之学恐与程氏本义大有不同也高明暇时熟玩当自见之 

　　与夏惇夫 

　　在滁事简望尊坐镇雅俗使善类有所瞻依其益多矣虽然勿以事简而弛防闲也御下不可不严也临事不可不慎也山水虽佳幸毋终日徜徉观之比曰观我生君子无咎汝节天下竒才也而未必能逊志于学吾兄痛相切磋彼此必大有益也学者第一义必也恢恢乎有好善之心不自足已不求胜人乃可以深造也浅陋之见不识高明以为何如 

　　其二 

　　恺悌君子遐不作人想今已有次第恨道逺未获闻其详也承谕今音歌古诗同于俗乐云云深得慎重谨宻之道但校所取者正以其晓音律耳感人天机莫神于乐此乃后世一大阙事校甞小试于岭南颇有效验食芹而美故欲献之吾君也伊川不答温公甚善但在校则可吾兄举似源甫则不可彼正病于不肯尽言今又益其疾矣天气正温充盎宇宙愿兄养徳养身自爱 

</div>
    <div class="pagination">
<a href="庄渠遗书_page17.html">上一页</a><span>...</span><a href="庄渠遗书_page13.html">13</a><a href="庄渠遗书_page14.html">14</a><a href="庄渠遗书_page15.html">15</a><a href="庄渠遗书_page16.html">16</a><a href="庄渠遗书_page17.html">17</a><span class="current-page">18</span><a href="庄渠遗书_page19.html">19</a><a href="庄渠遗书_page20.html">20</a><a href="庄渠遗书_page21.html">21</a><a href="庄渠遗书_page22.html">22</a><a href="庄渠遗书_page23.html">23</a><span>...</span><a href="庄渠遗书_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
