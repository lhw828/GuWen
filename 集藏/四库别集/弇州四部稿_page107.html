<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 107 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 107 页/共 296 页
  </h1>
  <div class="content">
   世之言搢绅介胄士往往不能持衡而相为用今夫四封之裔阳寄命于介胄而隂操权于搢绅者何限也故天下见而形以为有事已则材将重稍见而形以为无事已则材将弗重大司马据考功令行黜陟将见材矣而它重争之则迁将急即见材矣而它无所更重则迁将缓缓可以窥无它重不它重可以窥无事形然而浅虑者乐其形而深思者虞其机谓其末足以摧将志而弛边守若夫材将则不然重而不挟其所为重不重而毋失其所以重缓而时养其所以待乎急急而不骤夺吾之缓不佞世贞家东海上束髪而窥用事臣所以待横海诸将军轻重缓急之态若一乃后先横海诸将军所以自待者末有称也葢晩而始得今叅将呉公云呉公产中州起自百夫长非生而习战阵与挟子侯舍人之素也一旦拥轻骑手防萑符之魁奋身从戈船下瀬出没于粘天浩汗中视以为若防騊駼康荘者数战而数卤首获生以防上当是时县官方外急冦而内重将以故呉公得娄推移至帅阃为温处叅将而乆之冦警渐以弛呉公亦仅移吾地当呉公之移吾地时后先开府大中丞见以为无事形而防使者从防之诸所以议减削士伍者非一状大指不欲使兵胜食而郡邑守令理官负其指睨天而延武吏罄折唯唯惟谨一言不相当刺诃随之公独行意自若也凡所建白上记开府防使者务精详其目不敢以销兵解曰即一旦缓急何以应之吾支梧朝夕易耳吾不欲以难贻后吾者接见郡邑守令理官亦畧如平常曰柰何使我仆仆谬为恭谨少年前乎且也不欲以吾一官易吾体葢呉公之为叅将前后积数年不调当为大帅者再輙报罢公方出夫人簮珥市牛酒飨士也曰使吾推金长安道中毋寜推金帐下士乎哉然公所莅以威爱称其防介之操与恬静之行即开府大中丞防使者不遽悉之徐而得之吏士老稚之口彼见以所建白若逆耳而无以易其防见以无加礼若刺目而无以易其守固未能一一心晓爱之未尝不腾书推呉公第一而大司马按资簿酌以考功令亦竟不能终后公矣今年春淮扬以副大帅缺请天子进呉公秩奉玺书徃公诸部曲某某等不能忘公恩谓不佞世贞实悉公宜有以光显其行不佞谓今副大帅不为重公也耶西北防帝乡有陵寝在稍东扼漕纲天下喉咽之地南据留京之上防而介然一幕府当之即江南称肺腑宜不足比数然谓县官果急副大帅也五单于解辫奉正朔南越授首海不扬波者数年于今矣世固以见无事形于士伍时削而不时益乃至于大帅或罢而或留非真有所急也吾所以谓呉公者前固云重而不挟其所为重不重而毋失其所以重缓而时养其所以待乎急急而不骤夺吾之缓公固饶为之愿毋忘之而已
　　送太仓州学正李君之南寜推官序
　　李子之司敎吾州也实用天官选人第一云居八月所而超拜为南寜郡司理故事选人由乡贡拜司敎者称署司敎某率以秋比之八月聘主省试明年应南宫试取第不第而又乆之序迁为郡邑长佐六馆师即无以八月所迁者而李子之来司敎也御史刘寔檄之俾辖四郡肄业诸生而仅以休沐归延见故弟子攷问学业谈説经义时务恳恳然不能以旬日计李子行而弟子某某軰惘然若失其恃怙也为歌诗颂美之未已人相率而乞言于不佞以为行李重不佞试问愽士弟子昔子夏授经于西河之上趣而受之者即家家焉因而成市阳道州为司业七年迁刺史诸生诣而请留者数百人凡此固其师之美与所称诲不倦者乃以乆故今李子名为司敎者八月所为弟子攷问学业谈説经义时务者仅半八月何以得此声人人也诸愽士弟子曰然欤否否吾师乎吾师乎束脩之贽杜不令面以为它愽士先其有所诲廸也剔肾肠刿肝腑唯恐其有隠识也获片善扬之唯恐其未竟也获不善偲偲焉诲之唯恐其弗革也已匿之唯恐其若伤也不腆之奉不足以共伏腊而诸弟子即不幸而有疾病不讳于我乎资亡问劵也下帷之日指授属文手自行酒浆脯酏取诸其宫中而用之亡问供也诸弟子即不幸而不能以八月留吾师人葢一严父慈母骤得之而骤失之能无惘然悲思哉不佞今而后乃知李子所以得此声人人也县官念荒服之外与我共此民者其郡守倅理官乎迫欲遴真才而治之又廹欲见李子才故八月所而夺我州司敎以去且南寜非古所谓邕州乎哉南逼钦钦隣为交阯北逼羁縻溪峒界至不能名自侬智髙乱蒿棘闾井以勤王师四百年而稍稍蕃其齿育顾声名文物时有所逊焉而错獠獞于四境之外内夫以秦之彊而其申戎约也曰秦犯夷输黄龙一双夷犯秦输清酒一钟葢犹欲以柔道来之而不能禁今县官至治累叶威无所不加要荒万里外奉首三尺恐后此其过秦逺甚李子以愽士髙第奉天子命用理官临莅之寜敢有越厥志者哉乃不佞愿李子母纯用三尺湿束之亦愿毋以羁縻例视之也恻怛惠利诲养之意所以验于州弟子者时损益焉俾其诚流通于法中而恩时出于法之表逺方之氓含齿戴髪不自异孰非弟子哉阳道州日熟二斛粥与饥民共之不勤催科厪厪乳吏耳无足儗也蛮夷猾夏俾咎繇作士明五刑于方迓之间甚或有苖弗格舞干羽于两阶不亦迂濶事情哉然以之格苖而宾蛮夷若取寄李子淑问身临莅其郡郡有咎繇矣愽士弦诵余业亦何谢干羽称舜世也故李子行而不佞承诸弟子意为叙之若此乃其愽识至行卓荦岭表则户部郎黎生礼部郎梁生数数为余称之矣
　　赠兵备副使广平蔡公迁督山西学政序
　　往呉郡守诏即家起前守广平蔡公任之度蔡公已至呉则迁为按察使者下玺书兼督晋陵云间京口凡四郡而度公所治四郡业已效则仍故节易玺书视山西学代君守者呉君某及晋陵守某云间守某京口守某合丞倅司理而下若干人俱称公属吏以不忍舍公故相率而造不佞之庐以请曰唯吾子之幸习公也敢徼惠一言不佞既谢作而曰虽微诸公之请不佞固有言也甚矣蔡公之德吾呉深也再为守一为使者不佞其宇下人也乃又幸习公不佞葢尝闻之师矣夫子适卫既用富之而敎之之防首发于冉有而有弗敢当也其言曰如其礼乐以俟君子即夫子亦知之曰千乘之国可使治其赋也不知其仁也今天下公庾匮私阎竭外不足共九边内不足奉一人大司农日夜讲究至白首而不得其畧冝冉氏之所难而顾易之大宗伯所掌治典礼奉郊社宗庙且又合古大司徒庠序造贡之职而为一虽最钜盛典然循轨奉经一有司足办耳而冉氏胡刺促自愧也岂所谓礼乐者精神心术之运必本于天德而所谓敎化者鼓舞匡直之妙不在于文具耶今夫督学使者固号称外臣其于一方职大宗伯也蔡公始为吾呉守蠲苛赋削冗役聘享迎送事取成礼它公私费一切减省置常平仓待水旱不逾嵗而田价増溢二民之业艾而归农本贵末贱嵗课自集公犹以非急所急者呉俗訾薄好靡哇词丽装竒衺工巧痛抑斥之民强以为俭公犹以非要其要乃在立乡约尊礼让厚风化彬彬师师其良者庻几革心公又创立书院萃衿髦之俊而躬诲之俾以时进其业而日强其志公最后迁使者所任职简士马治戈船脩斥堠转饷海漕糺察墨吏大豪所部治益广绪益繁奏牍讯牒以百千万计迩者缕析逺者纲摄即有所掊摘惴惴以为神而公大指未尝不在尊礼让厚风化也稍间进诸生谈说经义明心学未尝不谆谆乎言之也公固不龌龊治冉氏材得一旦从夫子几希乎闻四代之取节哉统均者若窥得公之微而用公以试公礼乐敎化于晋耳不佞则故尝从事晋诸生守其师説不能如吾呉阛阓诗书然多朴茂木讷任重道逺之器况其地西南为唐虞姒氏故都人文之首近而河汾称能绍明其统脩其业者世世不乏公一振德之其有益于世岂浅浅哉公行矣异日所称大宗伯司徒合而佐理天下者始此亡所事一方矣
　　又
　　蔡公之饬兵吾四郡实用呉郡守最迁云而是时诸武吏虽目公良二千石然以寛平重风教得最声又时时为诸生谈説经义褒愽儒缓意不欲言兵事公至则延见武吏谓使者谬从田间起踞诸公上幸有以敎我己大阅差次赏罚不小爽顾谓某某日作某过某盗某饷某朘某赀頼而帅不时上不者惠文法立弹治汝矣诸武吏惴惴请死退而自疑所作某过即妻子不知何以得此蔡公也已按楼船将军部士若干毋得占虚籍为斥堠若干某最要某次之转饷以时给士不虚廪廪不虚士即部曲数百里外若旦夕周还公而其亷无害者善为伍者勇前者咸各以其长进逺近狙魁盗优咸羣蒲伏袒跣请效麾下顾其为诸生谈説经义益甚而亡何诏下公仍故秩移督山西学政诸武吏乍闻之人人自失也曰公柰何舍我公实我父母而外严师我舍公何以免于辠虽然我固疑公之迁也乃好为诸生谈説经义益甚其稍慧者曰不然公固多暇夫诸吏不习蔡公乎哉其布耳张目手运神觧一讽不再忘立断不再剖且子之敝甲雕戈有重劳公屈指者乎设防布筭有撄公思者乎诸生诵法孔子着为经义根抵理道秋实春葩论议是非凛若霜雪决防得失蓍筮鉴别是固有以当公也公今去而秉铎三晋间即尽龙门河汾之彦衍图书之指下淇园之竹以书之曽不足当公一夜之阅有如天子一旦委公长城系五单于之死命韩甲代马抟防如电戛札霆发繁弱夏服左右宛月公不为之欣然而色怿也哉公又何专好焉王子闻之曰楚则失矣齐亦未为得也夫谓公专好文者非知公好者也谓公兼好文武者非知公无好者也诗不云乎文武吉甫万邦为宪盖孔子尝辞于卫曰爼豆之事则尝闻之矣军旅之事未之学也其它日乃曰我战则克至夹谷之防以好往而具三司马夺莱夷之胆于立谈间而敌自服彼其所敎诸弟子即粗而名之曰艺有不具文武者乎蔡公仁义成性发而经纬为宪万邦夫岂有二道哉且公之师帅而也毋寜异于师帅诸生也恻怛以将之肃括以衡之详其科条而寛其入曲成而不遗巨细乃其渊乎穆乎中心无为以守至正而已夫岂又有二好也诸武吏曰善请授简为公赠
　　又
　　不佞尝承乏晋臬预试事得以纵观晋诸生之文厪厪守章句不悖其师説如西河弟子云尔其评隲前哲决防时务务为剀切中窽不求华于辞以故造士之数视它大省恒不相当云既竣事获以间陟太行西南望中条王屋之胜洪流浡来龙门柱之因以慨想唐虞之际圣哲彚起发为人文炳烺万古迨于兹今蕞尔之郡三四钜公龙虎变化出入将相为世模楷士不在多要之实用辞不在工要之实体而已即令大江而南学士大夫树頥颏决喉吻悬锥之指一挥而竟侧理之纸者数十巨经细纬中宫谐商以与晋之艺角长而疵短诚不可同年而语即异时施之用吾未见其尽合也往者尝以是説质广平蔡公公首肯之葢公尝守呉再迁兵备使者于职无所不统而其大指在上臣之道欲以张呉文而棫朴其人材每得呉诸生文手之不置已条析其可否使人人极意去退而未尝不艳其盛也曰令吾得一日颛师若约之以礼而已无所事愽矣既迁而督视晋学政而不佞喜可知也虽然窃有告于公诗不云乎如琢如磨夫以实则璞而已矣何所事琢磨为所为事琢磨者将以发其光而贵其用也今夫三晋之才犹璞也其幸而荐者重足以当天下半而嵗收不能当天下二十之一则不幸而不获荐者比比即母论巨经细纬中宫谐商以与呉之艺角长而疵短司柄者执皮相而沦其轮囷欝茂之器能无重惜乎哉所以发其光而贵其用者是在公矣蔡公听然而笑曰子向者固言之吾以晋诲呉以呉诲晋可也当公守呉日且报政而意有所不可遂投劾归是时太仓守冯君某称属吏矣天子思公治效从里中起复为守而某守太仓如故公之迁兵备使者治太仓益习于公行念无以报德而属不佞赠言故为叙其所尝论隲云尔公治状天下第一语具他叙中
　　又
　　世宗朝纵出沮格之法严而士大夫以三尺奉意郡国有司争相趣为刻深而不佞尝承乏西曹郎获治京兆都官狱数抱案争尚书前有所覆出不能夺寻奉命北察畿辅囚得以纵观先后成狱不佞时有所谳释因窃自叹异日获备监司一方庻几千古所谓无寃民者而最后迁兵备副使治青州属悍御史按部有所授防而不佞不能尽承守令有所授防而不佞不能无同异以故不佞所伸十恒仅七八而彼见以为十屈其二三几用睚眦中法讁自余罢青州归而伏里中而后愧悔之也夫民命大矣士守志大夫守官吾不获伸其一即奉其一以去而何淟涊至二三为然窃伏覩诸监司即未有不为不佞者也居吾下而有所入吾不以为可一谳驳而问者如故状再移案而它问者如故状三移案而谤随之吾持异而不能胜其同居吾上而吾有所出上者不以为可吾一成狱而见驳再成狱而驳加峻三成狱而怒随之吾求同而不能胜其异则所谓监司者兢兢幸以亡害迁夫安见奉其一不伸而去也吾州有王生尝捕一叛奴弗胜而搆讼奴结族之黠者要生于道而狙撃之又撃一病夫死诬之而防他邑令脩睚眦坐生杀人罪州民巷聚畆狈而相语其寃也荐绅大夫心知之目摄而噤弗出口也他治狱吏则据案施施受画一而已无它逾近上则逾逺而不得其情故也一旦而当兵备使者蔡公立讯而立得其情脱梏拲出之一移案而狱吏胆夺莫敢枝梧州之大夫吏民讙声雷动称蔡公神明朝上狱御史夕报可或谓公获上信下所措置无肘逆者以故其辨王生狱若承蜩然假令公稍自疑或疑人而不能自坚于毁誉之外其又奚能快焉王生既得脱度无以报公而防公迁视山西学政乃来谒不佞请赠言不佞葢三赠公言矣夫以公治吾四郡善状即半嵗所大小亡虑数十百条多用便冝行诸防使唯诺唯谨而今乃毛举其细者以为颂胡谬也是不然易火山之旅曰君子以明慎用刑而不留狱其説曰慎刑如山明而不留如火君子之嫺于刑而犹取法天地之用如此其重也蔡公乃佹及之夫贱臣下狱六月飞霜孝妇磔死三载大旱以匹夫鳏女之防其精诚之感天地为之震动是尚得为细耶蔡公居最上最逺而遽获其情此何称毛举哉且也吾所以重愧蔡公者公先为呉守垂报政稍失御史意輙投劾去留檄及于门单舟在于阊枫之外矣追者塞于浒哭者沸地而公挥手谢弗顾也此所谓奉其一不伸而去者也冝其尔也
　　赠州倅萧侯迁太湖令序
　　萧侯之为吾州倅也或曰是去郡倅而州者乎夫迁客易伉贵耻伍厌剧雅饮待次不则邑邑不聊外为共谨而已而侯独否侯所任催科晨兴坐堂皇进诸乡赋长而语之曰乆劳苦若曹毋所事常例也则曰吾姑为若限限尽而赋举不尽者罪如格则又曰某乡丰丰非吾所急某乡瘠瘠吾所缓某乡在丰瘠间而谬当瘠名时匿赋以累丰者乃丰乡之奸人跳其赋于瘠而互为利吾已悉得其主名若可与偕来受限不者立痛杖若并家破矣乡赋长人人惴恐不知侯何所得之归而语其人则又大惴恐相戒来受限也侯取片语足赋于罢烦之地而亡所事敲朴则以其间召乡三老为谈説孝友忠信事咸叩首称萧使君不欺我转为其子弟称説之不已葢催科而敎化之意蔼如也侯既用治理流闻转署昆山令昆山赋差重于吾州而令责数倍倅诸所取给侯者非一侯不动声色而一切办治邑大夫士暨其吏民大喜念得侯晩且曰侯胡不遂真令我也已又署长洲令长洲赋又重于昆山又最居冲邮使络驿道路两防之榭旁午遇侯輙立解邑大夫士暨其吏民则又大喜曰何乃使昆山先之侯胡不遂真令我也乆之真令至至而吾州大夫士暨吏民喜又可知也趣前迎曰还我萧侯侯吾父母耳葢一州二邑之人争愿有萧侯不得分侯身而三之也亡何而侯迁为太湖令太湖地居僻非有绾毂之道以奔走邮置而为令挠其人戸视吾州六之一租赋九之一巨室猾吏省可十之八词讼十之六七又况其俗夙称尚淳质好俭约率性真直赋商务农故易于吾州邑什百哉夫以侯之才三加剧而三加理其何有于太湖也居吾独恠当事者日为乆任之説以困夫敦实寡援之吏而别为径以待夫巧宦若司马安之流一名为防或衡地不待考而列九卿叅藩臬至使侯一令邑一倅郡一倅州再署岩重而犹不离令然至于及物之德有真当于心而不朽于后者知必不以彼易此也夫以卓褒德之贤而三更令至老矣一旦而人主嘉重之俾位三公之上列云防爵通侯乃元勲若邓呉辈犹不得而先之固国家所以劝励师帅之典要亦屈伸之几哉侯行矣不即遂褒德而有意乎甘棠之乡吾尚能从舍中儿竹马以待
　　送兵备副使咸寜卢公迁四川叅政序
　　始卢公之饬呉兵备也寔起自田野而呉搢绅先生习公者曰公故大人必能安我吏人于踧踖齮攩之中而袵席我则又曰是尝握虎竹控士马冯扶间当开大府数四者或即家迁矣迟之车迹境不及逮迁矣又迟之集军吏聴约束甫受计迁矣公至而吏人始敢有公也公于一切苛烦文法罢去不用曰何所汗我刀锥为而请兴除利害者立却之曰兴利兴除害除美且吾讵贤于前十百君子哉请得以身备耳目者公笑曰吾推腹心人而何耳目也且是孰非我耳目也上好名民得以名中之上好钓竒民故为竒以钓吾钓上好察小猾以察投之大猾故为愚若堕为之察而反避吾察凡此者非其下罪也吾示之窦而彼始求入也公之持论云尔葢卢公称为备兵使者六阅月道路十之七其所提衡鼓舞不必求之名法比详内而四郡大治守令奉职为亷平然不至虞退食曰免于操切毛鸷矣兵帅而下至禆堠长距跃兴曰吾饱妻子之余以饷士不至赂诇卒也讼师次且垂改业民顾其耒而叹曰所得与讼孰安也公果以资重当擢叅省政而防使者疏请得遂治四郡赋防已用临川舒公不可遂进叅蜀省政以行吏人环其搢绅先生而问曰胡夺公速也则又曰公辈固言之是不愈于甫集我曹听约束而受计迁者乎犹得延须防以沾德化之及毋论弱者帖席而黠者革面矣第蜀越在万里外与呉号畿辅孰重大司农嵗入蜀赋一之呉赋九之孰要备兵使者护诸大校督东南余皇组练以遏岛冦与叅省委蛇政旬宣吏孰急县官诚重呉要呉而急呉使者而又才卢公则胡不以汤公例处之也汤公者今抚郧襄大中丞也尝满三载当迁而以防使者言用叅政治兵使者事故云王子独不然曰县官非蜀重而夺卢公非必才公而畀之蜀也当天下安时吏抱簿程资秩而叙其迁者恒也资衡而有所急则望望衡而有所急则实卢公望实精矣有如呉一旦缓急开府之地能无借公而蜀亦安得长有公而已哉于是公之属州冯守者曰不谷以职守奉兵使者四而最后幸在卢公下风夫岂惟无虞于操切毛鸷公实覆露我以出汤火不谷之拜公赐也实先二三子以及吏人也敢借手一言为行李重王子谢不敏不获敬次其所问对如此
　　送太仆寺丞永寜张君迁南地官序
　　余束髪而登朝则知故大司马张襄敏公之数扼敌也敌中人摄公目为张太师云公殁可十余嵗而敌破躏石州时公有孙曰某某甫以公任为郎休沐还里适防敌欲廹之降誓死不屈敌问知状咋指曰是故张太师后耶夜纵之归天子髙其谊为迁丞吾太仆以风示边塞者而张君之丞太仆也葢日夜砥砺攻驹事云甫三嵗迁为南户曹郎以去先是余以间过张君所纵説世事慨谓张君今论天下财力所从出姑画大江而南北之则南困财而北困力夫所谓力者其最重非马也耶今太仆马嵗亡虑十余万匹内以奉衞士而外以奉边戍边戍所得马不能劳苦与冦角驰逐亡所用之而卫士得马以便骑乗而已县官给刍费割以自共分鬻市糟啖马马不能饱而以醉乆之则先其齿而老死矣马所从产则责驹马所寄秣则责肥甚至家破而人继之然岂独马今江淮嵗漕粟四百万石悉以予卫士食而余粟尽令入白金共边戍夫边戍者犹曰能执干戈以为储胥捍而予卫士食譬之抟雪而塞冲何所取功焉然是二者见以为固然而无能有所变也幸而为县官卫士则日刍豢之而彼不任德不幸而为县官民则日鱼肉之而不敢任怨者此何説也张君拱手而谢曰公言大非某所与闻也即某治马不能亡赋赋能不以赋累共赋者而已夫使某为赢取以损偿必不为使某稽故以期累必不为今者获用治马从公后三嵗而不罗道路之咨则窃以一日得治赋亦如是而已余乃叹曰夫卜式有言治天下者亦若牧羊而已今君去而郎者不南户曹也耶凡东南职贡之入所不借而北者即借以南而君又时有寄委讥督摄之类比比焉然病莫大于赢取稽故者君故絶不为之则已思过半矣今马幸稍足诏赋其贾藏太仆太仆有余藏而民不甚困马漕比时至大农告陈陈而嵗亦不至厉民借令尽如君者而丞吾太仆郎户曹又安至如吾向所忧哉君行矣勉之人主察公卿子有材器能任将相者必于君乎取君又当拜矣
　　麻城穆侯均赋颂序
　　天下称岩邑自吾三吴外则莫若黄之麻城而其称羯羠不易均者亦莫麻城若明兴而为其令者亡虑百人其以善徙者可指数而已余守太仆时偶与其邑之人耿中丞刘金吾辈语及之而二君津津称其前令穆侯不容口且曰是以髙第入南曹名为善徙而物意犹未厌也久之穆侯乃复以郎髙第守晋陵而金吾之兄诸生守巽暑行二千里而奉通邑之大夫士父老指以请曰蕞尔敝邑不腆之赋不足以供国家一飨士而乆乃使畊者讼畔输者讼逋强者食不税之田而弱者负无田之税其弱者计以为不徙则死耳以故麻城虽谬托为岩邑而多不毛之地类若一瓯脱即令素负强干者至吾邑则慑惕思用小故觧去而其巧催科者亦至吾邑而拙穆侯之来无几而辄得其故叹曰夫吏负以强干而又巧催科而至此邑辄拙者非真拙也巧尽于催科而不得不拙也夫巧在赋者末也巧在田者本也吾今而知所以用巧矣于是邑之田有称全官者称夹官者侯一切削去之曰是皆王土耳何田非民何民非官乃议均田已而又思之曰是均田者其自经界始乎乃亲行规田所其东北因山西南因水中大溪界之以都分界以号分都都有长有副里有总里小里制夏秋税畆二升六合不为偏重偏轻以启总邑之赋数有奇羡而无损减即强者人不得匿田田不得匿赋弱者赋与田相知而官民不两困矣始不便侯防者曰是未可以嵗月计也筑室道傍三年不成侯岂能为吏长子孙哉乃不淹旬月而报成事相与叹诧以为神而邑亦稍稍复故岩色其士民即不能楚其辞以张大侯功德窃有不腆之诗歌以从故大司马刘公后其幸先生一言以弁之余不敏窃窥嘉隆之际庙堂乃稍稍课责守令吏治今号称极盛而其大指乃以程较国赋用赢缩为最耳未有能深探其所以赢者得其所以赢则下与上交益不得其所以赢则上与下俱病穆侯葢得之矣常固肺腑大郡也赋百于麻城亦称是吾尝恠夫班氏之传循吏皆郡守事仅一召翁卿者有谷阳上蔡称而亦不载其实即地节五凤间人主所最加意不过曰与我共此者良二千石耳岂其时政皆郡守发之令不能自为德耶穆侯一令而能自为德使其人咏歌之不衰如此吾日于常乎有望矣







　　弇州四部稿巻五十九
　　钦定四库全书
　　弇州四部稿巻六十
　　明　王世贞　撰
　　文部
　　序十一首
　　夀马先生序
　　比予始为刑部郎郎之长王杜数君子时时为予言身幸沐天子大恩列曹署诸父幸无他得以其官迎养余奉赐輙治具为诸老人防年各且七八十出则相后先委蛇眉鬓皓白冠劒都雅青紫相暎照都人士望之如神僊云而防最少者为马先生然亦且六十矣状甚丽其言论慷慨纚纚可听诸老人固俱长然独严马先生而内推逊以为不可及予既已竒其事私识之而亡何文学卢生来谋所以为马先生夀问所以夀先生状则尝友其子今太史思叅思叅又余友也葢卢生能言先生少时事云先生湖人徙于杭遂为杭人而少孤家四壁立杭故大都防也其民亡不吹竽走狗鸣瑟跕屣而先生独甘苦不好与浮侠交徃即之忠信斤斤然而时有所负挟不肯轻屈下人诸从昆季俱读书服谊为一时东南名隽其著者称先生然先生数以儒干有司不利遂弃去而恒惄焉抚太史曰嗟夫吾安能竟老校官也吾乃愧诸防侠彼以我为非夫也尔勉之哉于是太史受先生经日夜淬励不辍竟以进士上第选读中秘书日贵矣走使迎先生欣然来就养曰快哉使我身自贵毋若使尔贵我也而王杜之老闻先生至招入会先生亦遂欣然往太史恐无以当先生意者益日夜具买鸡糈脍脯隂饬侍人唯先生所向亡问而诸老人得先生益欢为具相过从不厌也吾少则闻日者言夀星在斗女分以故呉越间多耆俊黄耉而主上仁圣煦育长养之陶陶然无厉札其天年咸跻于上夀然究其所着见与为之后者如先生葢寡哉今年夏六月某日为先生诞诸老人当盛衣冠过先生如吾向所闻同舍郎语而太史侍左右捧觞上为夀能无少余言也先生不闻香山洛中耆英社乎一时荐绅大夫争好谈侈伟其事至传诵而史绘之而五代时王漙柴氏诸父席贵势日纵愽狎饮虽天子亦无敢问以为盛哉其甚者或摧谢病弃之余不能无千里之感姑托于此以逃而席贵势食膏腴又末也则何足为先生辱卢生曰信乎先生与诸老人异是矣
　　赠卢翁序
　　卢翁少读书罗璧秦望诸山既业成廼自顾问曰士冠履践先王之迹龌龊抱虚求进即为吏务选耎滑稽干时好能之乎曰不能能谢弃有生累而衣食草木扰鹿豕乎曰不能于是罢不复应有司辟耕輙饥竟废着捐业而防于杭覩杭之山川土风多贤荐绅大夫其贱者能树惇而又据津要通四方财器伎作嘅然曰士何常之有哉使行贩逐什一余息圣王固抑之吾以避名而蔵身愽出而防敛假饶以通匮亦士道旁施致之尔繇是稍稍持箧资贸无有平直相时而间取赢焉居数嵗赢入羡益饶益为平不二直至闾党困就贷不大责其复而甚困者或竟徒手丐可得乆之翁忠信行谊卓荦信于闾党间行旅若归阛阓若政府得一语若质宗戚视若囷廪若哺母更乆之大信于贤荐绅大夫争纳履委贽希识面幸甚始卢姓于越着也翁迁杭遂为杭着姓云而翁暇不怿属其子济之曰我蓄德未竟而小道为术政不逮宗怿不逮闾孜孜皇皇徒自苦为小子盍以儒进耶济之退感奋湛匿于丹铅之思葢不下帷者三年而尽熟其父书誉赫然起愽士弟子就受易常数十百人济之既以易显领荐浙褒然士林望之而诸子复次授食学官饩嵗时伏腊具衣冠上二亲夀翁逡廵却不怿曰吾幸以末富柰何令诸子复儒衣冠据庶人表乎未几济之偕计吏上南省报罢还又坐他弟子事诖误几弗免又火去积十之八诸荐绅大夫来唁相属翁笑曰吾向固忧之吾且复故奚唁也于是众人人称愧服翁古所谓好行其德者非耶于乎始晦迹履素仁义附焉既愓然早见思抑不怿为盛终又夷然顺拂不忧为穷庶几哉古逸民者流矣济之诬旋白为文章益竒而翁且倦听子孙脩业而息之业当复如故翁殆未可量也翁其率初志用克箴于耄老之戒亦愿济之砥节巽道使天下称贤者亲为翁重焉不亦愉快哉
　　夀长兄藩幕静庵先生偕龚夫人七十序【代家君】
　　静庵先生自山东幕归十有四载为嘉靖庚戌偕龚夫人并七十云先生少壮时则尝以先司马防宦故留应家中外事不复从有司辟晩仕不大显而其中实停蓄愽浃凡天官地志医卜乐章技艺备晓究大要既负竒鲜所寄乃稍稍放山水丝竹间而某幼朴无他长则日取愽士家言读之多辞疾不能预家宴先生既已宴夜分耳属某书声则大喜説曰尔未惫耶吾乃复见吾先司马矣夫有薄田足以具饘粥敝庐足以覆尔可絶内顾而并日夜艺文之力焉予蓬累而尾曵逍遥乎游足矣乆之某遂以易举进士累官御史先生使使书来指若曰先司马废着捐舍而游学晨徒歩学宫足胼胝家乏书书从贷里人手抄习之裂不便能屈信尔然乎偕计吏报上从其兄朝列公更负为防或并日仅举火尔然乎三令邑邑各数年陆沉簿牍期防又间亲兵事山谷间衣面裂髪垂垂白始髙第入南牀尔然乎某受敎自度无有愓然若负刺渐知警于官而先生益暇任适所嗜不复问生产客常满坐坐必竟夜漏去葢某与先生岐迹而并趋仄好以相成如此也日某按山西谢病请急得鴈行过闾党伏腊拊背问暄冷垂二载病良已眷眷不忍出先生正色而督促某曰身尔有耶丈夫幸未衰为官奉职勤力小称亦何必重去其乡若以为予则徤善饭期后尚未爽也龚夫人从旁防甚力某黾而别又三载而某按楚还复按司行部通敌大入犯通幸借天子威灵不下天子以为习之擢佐防事置镇先生已闻大喜又慼然曰得无浮哉又书来示某国恩泽厚洗心冀有以报毋念家及而兄夫妇为于乎某自起家承乏备南北疆圉之役心乃无日不在先生先生其忍弃逺某哉良所见者大也先生为人子易温厚寡他肠虽接见后軰及氓亦谆谆语可听闻人一善事輙喜着眉宇道之朝夕燕见龚夫人衣冠偶坐亡防夫人能以礼佐先生以严一媵竖以勤俭补施费者五十年如一日德亦称是哉先生多丈夫子及诸孙咸脩颀向庸补胄监译书学官弟子彬彬然相望人以为厚德报其所手创搆第舍圃沼胪接鸣笳吹游行其间所手植木乔而卉繁诸奉觞上夀足乐也某独不得与而姑述其所以暌违遥祝之意且谓他日得告率子弟陪杖屦嵗嵗无斁则此实张本云
　　赠乐葵封君七十序
　　为计然白圭者无与于养生家言其术不过攻苦去甘与物低昻而时借其赢墨氏稍精防其说曰尧舜圣者堂堦三尺茅茨不剪采椽不琢啜土硎砺藿之羮夏葛而冬裘太史氏仅称其强本节用家给人足之道尽矣老氏乃极其说曰不足以取余也不大以成大也清浄澹泊与世无渉因循为用其术若过约苦无所当而其资竟以不接天下之用而无匮其防之至能使天地之真气不费而常盈虽后世所述养生家言要无出此者粗迹足以葢计然白圭而下不论也夫铸冶椎贩逐什五竒胜之防者得其谋于家之似也导引经伸剽精而服气者得其谋于身之似也均非所以致要也吾今乃识之乐葵翁翁以其贤其夀望于吾之族第闻其少时则壁立矣尝废着而依其外家受诸生经经明无害已不乐吏治去而业家人耕耕吴之墟瘠三分其入一以归公一者待嵗翁特为筹入而出之毋使浮羡及舆从服食尠鸣瑟跕屣陆愽之嗜然非有铸冶椎贩逐什五竒胜者用稍稍赢初年畆不及顷季年乃过十顷余陆产牸畜水居鱼陂山居千章之材无弗具耳目口体咸节其汰世不吾接嗜欲简少精气完固肤革充盈翁今七十何异少壮比翁之居自稚颁白且三軰矣居不聆翁厉声出肩比狎若倪孺然靡不谓翁恂恂笃行君子也岂非所云契于老氏之精者耶翁诸子咸秀而文伯为岳牧自罢旦夕承志仲繇澂江守迁转运河东道出里转运秩中二千石被金紫望里门下而趋伯率以见孙枝翼庭庑间守相前奉觞为夀甚都翁无乐乎或过忧以盛哉夫造物厚奉翁而翁亷取之翁亷其取而造物益厚之此固恒也夫翁则何盛之有老氏之语曰孰能浊以静之徐清孰能安以久动之徐生保此道者不欲盈夫惟不盈故能蔽不新成亦愿翁长留意焉
　　夀封君凌翁七十序
　　世贞奉使东过里无几谒石林公于是石林公年七十时时严衣冠从社中防社中客已稍狎公乃野服竟日莫返于于然得也石林翁多髯髯尽白而颜颀而握丹里士民目指曰石林公显者耶何以俨然银绯而临之则又疑曰公显无改素覸于公之庐齐民等也少者曰公殆老据上坐髯白矣至耆宿诧曰不然公殆少夫与予軰角坐坐予軰先怠也予饮公公醉独后也石林公迎世贞而笑且谢闾里爱仅称其外矣世贞晩不及亲公之壮时事第闻于人人公起家儒繇孝弟力田业教授诸生恒下帷数十人故陆太宰寔重之延敎宾塾使弟子拜受公诗而弟子汰不能尽受公公抗顔坐上坐无挠时时引古大臣家成败相勉而无何太宰果坐法适太宰之适中奸人起大狱相窘下郡国捕家人传诣京师诸夙称厚善者悉自引晦匿鸟兽散公独为殷勤传视弟子无苦后事白太宰乃谢絶厚善人独益亲公公三子俱以茂才异等补愽士诸生然无为治计然什一之防以故恒旦夕谋饘粥公意殊怿第谓黄巻吾家物无废吾不竟穷谋饘粥也而公二子俱第进士赫然贵矣后世贞乃稍稍习公其驺从率素简易自如公善言笑虽家属旦夕处不闻厉色其好客毋论晩至丰馌珍醖下气而进之率极意去伯子云鹄冝春令髙第入谏垣尝持法忤防逮寻释公怡然谓逮释皆上厚恩即法不堕甘矣冝春大夫士感令贤嵗时裁状问起居得公安则动色喜相贺而季子汝成持浙臬岛防入境汝成冒矢石而行围公书戒之曰若自奋报天子毋念我老人老人恬仲养葢是时仲汝立任服劳之责云吾视公夀考茀禄亚万石君然万石君严脩吏治治家嗃嗃几不内通入公室无论诸从长者虽稚子各相喣沫陶然洽也类于记所称羲皇上人时公恒诧予善彭老术间一行则精气上遡及脑若醉醇酎众亦以公筋力徤敓少年为得之余不佞无窥于术亦信公之无疆哉
　　赠东臯翁序
　　徐生间过世贞谈其尊人东臯翁世贞未尝不心语屈也即古商山之称绮季者流事行无所考见一出而用其余夺天子尊此其素必有大过人者予登呉防南望天目诸峰鬰鬰葱葱多竒气焉慨然念其时岂鲜特逹磊异之士如古所称述哉乃今意翁当之否欤然耶葢徴翁于徐生则少时事类任侠云翁贫故力作颇具一二中人产而属嵗侵诸昆季偻行也翁怜之悉推其赀独身与许夫人耕霅中不给则恒依外家游其外家者素里称善柔也大猾创起狱相中利以破其赀为己翁行刺得大猾隂拟之厄乃持数十金因所厚谢过翁坐上坐徧集里中子弟数大猾蒲伏抟防已徐挥其金使尽为酒竟数十年亡敢迹翁外家者而翁又间过窘若瞷氏豪还袖大锤直徃欲遂碎豪首豪恐阳惊不识曰吾向尔忽之为徐君耶愿得自罚持牛酒请遂交懽徐君乃止然翁业已折节读古人书揣摩成败多中教授诸生下帷恒数十百人邑令课孝弟力田首延礼翁翁缓颊为令计邑田数千顷枕诸山即春水下苕不及受无浸耶分苕二杀之就洼坎为池待涝涸可鱼千石堤可桑万株佐嵗矣令善之未果则人人笑翁为县官防不下计然柰何家四壁立也翁曰吾所谓与计然异者竟不为家而徐生长从有司荐居前列稍无虑饘粥矣翁之一再过乡人饮酣甚已出叵罗酌遂以为夀翁恠之乡人跽属耳曰令方事困我度非翁无为觧者翁连唾拂袖出不顾然翁亦数为令明其无辜不使知也春时防花间肩榼从二鹿酒之咸驯伏若家畜然多手种橘柚为圃而过者即亡论雅俗固田父酬酢竟莫去不复记姓名矣始徐生之与世贞以声通未有识也既众中目相异问知为生乃懽然自恨晩海内能文章家无称及世贞者徐生则已髙有名而一旦慨相谓曰足下固冺冺不可以当吾世而失足下是时济南李攀龙文竒甚吾三人鼎足立矣徐生竟以逺翁上书乞分司就迎养不报夫徐生岂轻于弃吾二人哉此其意乃甚可念而翁遗书輙诮责曰儿骄须乳耶若日食大官廪列郎署不一志媚上而柰何戚戚计其私为也吾年八十蜡屐登天目山饮不人后醉不人先扰鹿无恙木奴指渐繁于计且足耳慎无求分司求分司吾且不食汝于是徐生受书分不得违君亲指矣过世贞内惄如也欲得一言为翁慰心夫翁奚假世贞言哉第于所传翁非仅为侠者用足以周一世而不试彼其丘壑之所敛行日月防云霞时有不能秘以此寄耳而其天竟以不试而自全夫于其所传者非其天也此视向所称绮季者流则何间焉葢徐生少为诗一二篇出翁持视輙私叹风雅当吾后父子间更自为知已若此世贞则又奚无言哉
　　赠玉川周翁序
　　余向则闻学士大夫类多慕説宪孝时云吏不脩刻覈之政民不熟吏闾井阡陌间揖让彬彬焉故中多躬行长者朴茂纯啬亡所仿丽以自就其质而已余所慕説以为长者即比户曷称哉嵗可一甲子上神圣靡损于旧乃今则何寥寥也余既无所及于其时而冀一二其时之人庻有以风焉晩而得周翁固生长二帝者大要称是矣始周翁防业儒不遂去而就南畆谋什一之息以佐耕鬻力而入程口而出犹以为非道而去之教授里中诸生下惟恒数十百人室子防纑代相给周翁之名不出于阛阓之外而内行黙报不在翁而在翁之子济叔既益习翁教取进士翁亦当从贵诸呉中贵人父骤起将声势召号刀氏之徒出则朱丹其毂冠危佩华相争胜侈大以明得意独周翁褐而歩也从一赤足竖过社中父老饮皤皤然竟踉跄归而荐绅先生故雅善济叔或持通家刺谒周翁翁巽谢已匿不复见监司嵗时行部过问不知济叔之有周翁间者知周翁不知周翁何名作何状其党善周翁者更不知周翁之有济叔济叔起书生为进贤令进贤称岩邑善渝而令以翁志务脩防亷而治翁故所受屋一防土百畮家贵贱百指褐而歩自如呉里贫不安骤起贵人父独安周翁也今年秋翁廼如京师来就济叔养俄济叔满比部郎上计太宰以最请具封翁如济叔官翁叩头诣下谢天子大恩还稍出冠而见客云坐未几翁起行酒敬劳客诸君亡恠老人不任冠美取吾旧时帻来吾袭纯绣不若毳绤之适寒燠也鼎烹而养不若藜糗之便饥也驺呵而轮雕不若缓歩之愉逸也与诸君盘辟而折旋不若野人之争席也何者此吾素也周翁则又言宪孝时亡论卑小者即受股肱寄总方岳不则虽二千石以上或其人贫不能具骊驷一弃职杂田野人而耕渔弋牧贩竖子游女狎而忘其敬日乳臭儿入赀与挟下艺待诏以计请急輙车而驰里门袖金紫置介宾位有所谢絶矣矧如诸君矧如长安大贵人王子曰嘻余知之余知之先王之所以树惇于士风者有繇哉汉文景之际朱郭以侠闻辞掞鼂贾程卓末冨条魏穷爵奔足耳目景傅响接而万石君特一椎无能人且与数君子争旦夕之长则何可得乃至劳人主尊显为也于乎此其意宁可与剽轻好进者道哉然其子孙虽日贵渐以不如而流至于舆马之餙以王阳贡公之亷有所不免乃知俗之流而漓也势也老子云大道废有仁义迹周翁所持行少俪见者其时又奚择矣虽然余幸而得接周翁如亲于宪孝时者诸君歌而觞周翁其更觞我
　　赠水亭王公六十序
　　余守刑部尚书郎而太原王君以进士来从事是时王君业逾冠也而动止尺寸有度余固不敢少之亡何王君出守邓数荐以治行髙第为大名郡丞防守丞摄郡而余称使者东行按大名比至则狱无滞囚矣间一二引对者人人称王君明不寃也王君又不当三辅髙第耶是少年胡老于丞乃尔处士卢柟则间为余言使者见王君独不见王君父水亭公其人所谓夷门关尹之流哉葢水亭公当起家为驿令又为安庆贼曹其职世所卑薄不仕也独水亭公亷而勤于职间有所不怿起歌曰山居耕田苦难以得食起而为吏恐受赇枉法贪吏安可为也念而亷吏而楚相之妻子穷困负薪而食不足为也且欲以吾之所可得为者而后尽吾难乎当矣吾乃教吾子尔于是益延诸明经师为王君受经业成举于乡王君以晨举报而公夕挂冠度其槖财二金始公少时好读书而伯氏善行贾贾十輙二三而读书或无嵗忧饘粥乡人窃非笑之人富而仁义附焉子不习范蠡计然耶胡龊龊季次原宪为也然公益读不顾又令王君读其父书既贵而伯氏以贾没公日夜抚其遗孤而食之乡人人乃愧季所得多矣卢又言邓及大名之政之美也数从中跪请公教云余因以知王君之所以老于丞故葢余尝读班氏书纪于公为小吏多隂德髙其门曰吾门度可以驷马者而其后人定国治廷尉民自称不寃竟拜丞相封侯一吏所脱人难暴雪枉滞有几而报若是不知定国之所以无寃民固于公遗教也所谓隂德葢不独其身然然于公与定国不相及而王君今日夜受公成诲袵席吏民而大惠之天所以报公何如哉公长身丰下而髯饮酒至斗慷慨论説可听度如四十许人然已六十矣亦卢柟云
　　夀金令君七十序【代家君】
　　吾少为诸生时读汉史陈太丘仇蒲亭之长尉邑也则慨然抚掌曰士岂其公卿显哉即一旦数百社之寄庶乎尸祝而人颂之足矣既宦逹数迁为天子制万里命而梦寐乃未尝不在呉阊阖间也仲长公理之书所称良甽广舍背山枕流沟池环匝竹木周布易圃筑前果园树后舟车足以代歩使令足以息体弋髙鸿钓防鲤风于舞雩咏归髙堂安神闺闼呼吸精和此诚凌霄汉出宇宙之至贵也而吾徒托之于梦寐之似而已且吾之所愿于进者既不果而吾之所恃于退者又未得则遂意以为造物能偏予人以大而不欲兼予人以细此固然哉然不出阛阓闾党之外而得之者葢东涯金君之始释褐也为乌程尉已稍迁余姚丞则无以异乎陈仇也明法为诸格东下吏而君独奋然越格而自显其所规画操切精神之蕴虽不得尽闻然吾独见其尉之邑吏人不言丞而言尉其丞之邑不言令而言丞士有颂民有謡讫于君之后数十年而不絶耳而君迁为长汀令益尊乃遂弃官归君业饶以官故稍旁落乃任子孙而息之陂池圃泽竹木果莱之入埒素封优游自奉即无以异于公理所称者然君伯子理问仲子蒲圻丞叔季太学生诸孙中外且十余人彬彬砥行自爱滫之共口与左右之娱志足以使君欣然而忘老者公理或未之道也嗟夫士君子之于世进而有以自见退而有以自乐可矣今年秋君七十理问书来要吾文为夀夫君吾所羡而不得为者乃亦羡吾言哉今为君约他日兵事小定天子以骸骨赐老臣鉴湖之曲而君尚徤杖履无恙嵗时伏腊撃鲜酿醇庶乎君之分公理一二而波我也吾为日以待矣
　　奉赠益斋翁赵大夫序
　　王子尝有云江左自晋而后秀始泄矣然其人气徃徃不配事不免强役其所不及而济之以巧庶几苟幸于成以故其气恒先事而竭唯于文章亦然间有二三浑厐而博大者得之未漓之天而出于鲜琢之地其气恒若有余而其巧恒若有所不足天下幸而得之则以其气充而遗险投重运旋转磅礴之业天下不幸而不得之则尚能以其气敛而之身华者言实者行享者为夀考而衍者为贤子弟葢在齐鲁三晋间且或难之是何况江左哉余守尚书刑部郎时益斋赵大夫以南勲部郎考绩至余与大夫俱称为江左人南北曹署相望然大夫实倍余以长班行中见而知其为浑厐愽大者大夫不折节而自恭不为讷而自谨不务讦而自直不厌文而自朴即后进少年好以巧济所不及者意有所轩轾于大夫大夫怡然不屑也独故尚书欧阳文荘公时时口大夫贤曰诸少年柰何以巧少大夫哉葢大夫尝为贑司理破猾吏巨豪有声又佐其御史所平亭疑狱以百数连摄郡郡事斧断理解而其为南选部至司勲一切治办又能发羡槖为公邸四前太宰张文隠公寔器之数称于欧阳公公又贑旁郡人也以故悉大夫而亟称之若此余既持余説以稽欧阳公言而窃窥大夫之后亡何大夫出为广东叅议则自广来者颇能言大夫平徭役寛积逋扫宿盗诸状甚悉然竟以不善骫骳上官自劾去而同时少年沾沾负操切之术先后巧于宦有声虽余亦不能无疑而稍悔其説及余罢青州还乆之谒大夫虞山里第大夫业已八十强项而渥顔白须飘然与之语能聪明于视听时进食饮不减壮夫顾谓余向沾沾少年安在余因获以燕见大夫子进士君其清蔚韶令之度褎然无隤其家声余然后重慨大夫之有余于气而能不尽也彼其所以不尽其巧者乃所以善用余也大夫其专精神辅医药益壮其思虑以跻百年国家将有脩问政之礼以干大夫之余者大夫毋终閟之哉
　　赠张听泉七十序
　　世之人所同欲得者最莫如夀夀之所欲得于人者最莫如四民之不失职而偕其愿以老然士急其愿于名而农工贾急其愿于利小者朝而为暮计大者春而为卒嵗计拘拘乎役役乎濡首于课最程息之间了不知其隙日之去我而非我有也一旦所之既惓稍思息焉而将来之日我不得而竟有之矣况夫失得之念廹则疲思耗神于所非觊之地徃徃隂损其所受之资较失得之机成则挨攩防抌引绳批根之用出而隂损其所待之隲然则其所谓不失职者固自不能尽与夀合也吾友于张君鼎之而因识其尊人听泉先生先生少尝读书脩士业未遂而厌之隠而耕于娄江之野又以不善于耜弃去虽家阛阓间絶不从人匄子母逐什一其于四民之职似若有所未能举者然先生以为遗书苟足读以自愉志而已而不必名遗业苟足饘粥以周身而已而不必利其安静详雅卒然而覩之而知其为君子长者其含容退让卒然而迫之而不能使之怒其萧散冲黙即突烟之欲寒而不能使之忧葢先生之所愿不在四民之不失职而所得之日已实为先生有矣先生今年七十五官之用矍铄如少壮有子既贵而贤其于名利亦稍不期而集固不为疲思耗神以损其资而又不为挨攩防抌引绳批根以损其隲天之所以报先生未可量哉余因鼎之之请而窃喜先生之能实有其夀也不辞而为之序













　　弇州四部稿巻六十
　　钦定四库全书
　　弇州四部稿巻六十一
　　明　王世贞　撰
　　文部
　　序十一首
　　大司冦景山钱公七十序
　　王子曰人熟夫用之用而不熟夫不用之用也今夫五金鞲于鑪而范之得材而为钱镈釜鬲戈盾欣然日以为用也其贵乃为清钟大镛夏敦殷彛五父之鼎庋于明堂之序而嵗不一试之未底试而所欣然日为用者敝矣是器贵也嵗不一试而嵗益以重盖易世更祀而天下翕如也夫呉故钜邦人文贤士大夫称甲天下者也然而自余燥髪时则知有故太宰朱恭靖公迨冠而籍于朝而后知有今大司冦钱公也夫二公者不必以用而用者也余请先言恭靖当世宗初上时有所褒进大臣及吏部臣阙时朱公为南吏部几当得之防少有所不称即上章乞休人或谓朱公不少需为大拜地耶朱公笑不顾曰吾以善拜即不若善归耳天子重于去公而为异其礼以传传之还复廪廪之之朱公之食于家而食于官者三十年一日也朱公阖门谢世事不为章言媺行以易观聴然逾嵗而郡邑之郊内外黙而化之卿大夫不敢以餙见于国士不敢以餙见于庠畯贾不敢以餙见于市其父老相率而戒其子弟曰即衺趋何以闻朱公其子弟亦相戒曰吾衺趋即不愧为吾之老者若愧朱公何盖又逾嵗而天下之士大夫日相与问讯呉中以朱公在否为世轻重而朱公益逡廵务退譲其行自介士匹夫下而至于垂丱之童均与之讲敌而不挟其逹以加又三十年一日也朱公繇状元及第三十年为尚书以归归又三十年及见后甲子之为状元者海内所艳说而竒瑞之然使朱公絜功度材其前称显而用于世者孰与其后不用而用之为大也钱公成进士入铨曹娄迁两都法吏视朱公稍号任繁剧然亦且三十年而乞归归之时属世宗末不能有所备于廪然未逾嵗而天子用大霈恩进一品阶称贵重于朱公公乞身固少晩然健履而冨于聦明之用不减朱公五十时公虽因敡歴外若染于态者而中肫然赤子其渊黙而易亮恭退而质木举无以异于朱公今之士大夫畯贾固不能如朱公时椎朴而易化然亦稍稍知慕向公旦改称而月贵其评二公名徳后先相望于世宗今上之初者即不知其孰重然其重岂独在呉而已也易曰鸿渐于陆其羽可用为仪吉夫服牛乗骥始而效其力于轭终而效其体于革世固不宜少者然其用抑何浅小哉钱公今七十合鄊之大夫士宴而乐之而不佞使致辞曰公为我进匕箸安歩衎衎天子修世宗之典公家食而食于官三十年如一日也则二公之用诚大矣
　　赠大都督玉江杨公五十序
　　烛之武有云臣之少也尚不如人今老矣余未尝不三复而叹其言以为人主坐视天下之才而使之老其过不在才也则又惜夫士之才少而当夫好老之主老而当夫好少之主终其身以穷也夫人主而诚能用其老虽已晩然使夫握筭却顾敛其果执壮往之气而收功于万全要之乎非少年所希者故夫秦一防而明不胜蹇再防而信不胜剪三防而武贤不胜充国何以故其采谋博而计绩悠也吾友都督玉江杨公之少时以列校提一劒从军与岛倭角凡数十百战小战则小胜大战则大胜其积级自十以至万其积位自千户以至佥都督其积职自禆将以至大将盖不出十五年间公既不爱其才以媚人主人主亦不爱其官以雠公而一旦中中山之箧用单辞罢归中外忧社稷而寳干城者求其端而不可得遇有警輙以公名上南劲则借而南北劲则借而北意若不可旦夕少公而人主顾迟徊久之輙上輙报闻而公亦倦于世盖尝取其喑呜叱咤跃马而废千人者弱其窍而为啸歌峩岢之艑驾长风而破巨浪者苇而之乎一沼一屿计倪之书以治生穣苴之书以课臧获恬之书以樊圃而其书或验或不验家亦渐以旁落公今年五十稍称病谢絶他事而其好宾客犹故于是其客若干人争为言以赠其言虽人人殊大要祝公之夀考而念公之尚壮而不见庸也独余以为谚有之函牛之鼎以烹鸡多汁则淡而不可食少汁则熬而不可熟盖器大而小用之则不冝也三秋之郊以见上帝防九宾而享诸侯而后无舍鼎矣去今日公年日益进谋顾日益深有如人主下玺书寄以斧钺之任明信武贤之徒瞠乎譲侯印公肘而不敢望也尚父鹰扬方叔壮犹缓之乎嵗以待哉公谢曰不然子之言信羙矣而非余任也昔李将军之孙与太史公善其叙数逐敌数废数起状歴千百载而若新今吾幸及吾之身而善子又身得子之言而身读之其幸不綦大乎请书而张之壁
　　大学顾君时雍伉俪偕六十叙
　　去余居东数里而近曰小璜泾顾氏其先滁阳人从宋避敌而南徙着可四百年世为海上名族其人率本冨頴者餙以儒而自时雍君上数世皆齐发敦睦时雍于儒又最显故余先从兄引礼公捐其淑归焉是为王孺人君少孤拮据遗产然州业以第上赀充鄊赋长无虚嵗矣君慎善所任而身为参伍钩距出入不少差家益以裕里中人始少君难之而更艳之曰咄嗟顾君晨上赋郡门归治逋防肥轩轩不足豪田舎儿耶君慨然曰是焉足豪也去而所称先人遗糊口庇雨之产不亦有先人遗图籍足守乎乃下惟日夜读不休竟成业补州博士弟子防迁太学上舍太学天下贤俊士大夫所闗一倾盖顾君则无不懽然称顾君长者间谒顾君文习之则又无不肃然称顾君有国士风刺履籍如也顾君前名工治生有孺人则不复问治生孺人脱簪珥谢纨绮之餙而手理丝枲挑织目察工作足履行易圃其蚤晩兴寤身先后其臧获者四十年君得以暇精专其业然数竒九试輙不利而防子应聘已长有声诸生间顾君乃曰吾九试而九不利者岂尽命也耶然安能人人角材付权衡也谓应聘勉旃自爱愚公之徙山至属其子与子之子而山神亦畏之矣孺人之任顾君家应聘之任顾君儒君几无所事事者而颇好行其徳扶颠振贫埋胔粥饥防嫁鳏寡盖至于岛防之变君所获余于盗手者无几而其为徳固自如也今年夏余将有晋阳之役应聘来谒跽请间曰惟先生以文名天下庶几其惠贲吾父母乎余不敏则又曰以母氏之辱为先生从子应聘之辱为甥而徼辞可乎哉余又谢不得则问应聘曰子之父母今六十耶曰未也期在改歳然则子何以迫得余言应聘又跽曰先生不时归而吾以时夀吾父母则惧其不及先生也余笑曰吾且归归犹及觞虽然子姑以吾言语子之父母盖吾尝读东西京事诸吏士负一艺挟一行以待上之知若探契而取责亡弗雠者即恂恂一鄊君子脩耒耜之绩犹有举孝弟力田之说以待之今顾君出而为才于国而九举弗售归而为徳于鄊而乡人漠然亡加誉意者其有藏庆欤为福不近是必在应聘与应聘之所以显其父母而乐其志者亦可以觞矣
　　贺封少司马防塘汪翁胡淑人并夀七十序
　　当不佞世贞成进士而其第一人为前元相兴化李公其少长于不佞者今元相江陵张公少司马歙汪公是三公者迄于今而二尊人健无恙也先隆庆之壬申李公罢自师垣归奉觞称八袠之庆于少师公太夫人而汪公则自楚防入佐枢筦以便道归奉觞称七袠之庆扵防塘翁胡淑人郡国守相冠盖羔鴈填溢两家宾客牢醴之防相望于大江南北为一时盛事而歙中书舍人黄君榜以使事辞儤过其鄊与汪公有连且谓不佞其友也以故事徴夀言不佞时未有以应属明年而新天子改元为万歴元年云万歴者永永勿替几欲与天地相终始鼎革之际嘉乐与公卿大夫共之者也张公方操大匕斟酌元化以夀天下而汪公秉钺行九边为国家谋干城之固即吏士诸父母维汪公是卫亦维汪公是夀而况于其二尊人有不加额愿为效华封人之祝者哉不佞窃因舍人请有感也舍人之言曰汪翁者少儒而侠者也尝贾盐呉越间即豪呉越而未乆輙厌去曰此龌龊非丈夫事防诏开武举翁以强力知兵几得之谓非太夫人所喜亦罢去而汪公则已成进士为县令曹郎有声翁乃谢去诸好隠里中读书自乐也汪公守襄治行最即封翁如守而胡淑人为恭人然翁与胡淑人益相勉谨俭不衰汪公以破岛夷积功至御史中丞督抚闽后先闽中者七阅歳而中流言聴移镇归翁迎司槖而枵然无余奉积也盖皆以养士矣汪公朝翁以侍胡淑人章服外无媮簮羙珥之餙休而按视庐产无毫髪増也其诸季儒衣冠仅蔽肘翁第呼酒劳汪公时时谓中丞禄赐不太薄何以使槖枵然乃尔然借令若问我何以视行贾时庐产益损即我何以应之且冨吾力自能得不欲用是遗儿子軰儿子能贵我我自不知贵耳胡淑人笑而谓翁吾不旦暮洴澼佐酏醑费何能呼白相劳也汪公之侍翁及胡淑人又五载所天子采中外望起公田间再更大镇至少司马翁又进封如少司马恭人为淑人矣舍人又言汪公日幸天子用事翁与胡淑人当日益贵夀考日益进然何冀能令庐舍无毫髪増耶不佞则不谓尔翁第媮快其志意存精神时时加匕间者一渡大江追从李翁觏林壑之乐杖履时胜使汪公无虞于家与张公文武夹辅王室跻天下夀域岂不休哉何况胡淑人健能旦暮洴澼佐酏醑费也公即所谓汪伯玉者其文章妙天下故舍人迫欲得余言为翁与胡淑人夀且因以交驩公云
　　夀封少司马汪翁暨元配胡淑人七袠序
　　嘉靖末汪伯子为襄阳以政最闻制诏襄阳太守嘉乃治状乆矣厥何所自具以对襄阳守谢不敏则曰有父某母胡氏六十矣诸所以诲守防亷爱人非一于是汪翁获封如守官胡视汪翁秩为恭人居乆之为隆庆五年而襄阳守娄迁至御史中丞督八闽师移镇抚郧襄上游复报最诏问中丞勤力益办治前封守夫妇田居无恙耶具以对中丞报如初于是封守汪翁得进御史中丞而恭人以秩同故不复进其明年而今天子有两宫覃庆典中丞入拜少司马与闻枢筦之事天子益嘉重之汪翁复进封如司马官胡恭人为淑人前后三被玺书褒予外内名徳良重其又明年天子改元万歴维祺之夀思与海内共之而汪翁暨胡淑人偕七十矣少司马方拥绣斧廵行九边鞅掌王事不获一称觞堂下谓其友王生嫺于辞属之曰若不能效华封人祝耶不佞则先有以复少司马易不云乎在师中吉王三锡命而象系之曰懐万邦也人主有懐万邦之仁至三锡命于师中可谓隆烜异眷矣然未有锡及父母者今天子不胜其仁谓少司马寔勤王家以保扞外内又不胜其类之孝而三锡我汪翁胡淑人少司马其精纯志虑以从事于疆圉而防内顾则又以少司马指百拜顿首而前为夀曰唯汪翁唯胡淑人盍对扬天子之休命唯汪翁命曰益专精神以辅遐龄惟胡淑人命曰夀冨于赵太君而燕喜何啻鲁也继自今其并杖于朝以观尔子成功天子所以致祝于汪翁胡淑人者未已也夫翁淑人偕七十老矣然不有耄大耋期頥于后耶少司马三品贵矣然不有七命八命九命于后耶天子固期之杖于朝矣行将脩三老五更袒割奉食之礼于汪翁翁与胡淑人其时进匕箸冯几杖以光昭天子之令徳长有我少司马精纯志虑以从事于疆圉而罔内顾宗社永永有頼乃歌黄山之诗而觞之其辞曰黄之山与天友惟尔夀偕以其偶黄之水沛浊漉唯尔福偕以戬谷黄之云出为雨唯尔嗣人甫永以夀天下汪翁胡淑人曰善敬举君之觞
　　赠穆大公序
　　燕赵古称多感慨节侠之士而魏亦其辅国也今其人尚矫矫脩其行不衰然侠者赴士之阨困急于己既已存亾死生矣而不自矜其能然一为义而天下归之百里颂功千里颂声若朱家季次之流彼犹为名使也节者则不然其契颛而事迫如羊角左伯婴杵之徒苟不济则捐吾身而为彼存者事济矣彼又捐其身而报逝者所以为两人足矣彼犹为气使也故夫节者狭而信其志侠者泛而行其意要之非甚其至也有能仁心为质敦谊明信为国惜桢为士惜仪内足于志外挫其名斯进此二端矣则穆大公其人哉穆大公者魏人也有子曰文熈而显文熈之友石给事星上防论天下大计于左右有所指斥忤防当受杖北阙下时左右中贵人挟上怒而脩其郄敕阍吏毋得以给事从吏进文熈闻之曰果尔给事且死矣时当任工部郎未上阑入谒缇骑朱帅曰公以给事抗中贵人耶不佞笔不朽以中贵人死给事耶不佞笔亦不朽唯是公为天下爱直臣为万世自爱朱颔之隂戒主杖者石给事卒物故令我愧见强项郎而给事甫杖毕诸中贵人羣詈之给事亦詈则益怒棰榜交下文熈迫趣前以身蔽掖之而觧带绶防支甚力曰此岂亦上防耶中贵人恚而咻曰若何官非而防入地也文熈叱之曰吾工部郎某也此廷臣廷非而防出地也诸中贵为诎稍稍引去文熈起给事血肉中而嚢之出时给事为编民矣文熈即日僦舍都门外治医药给事数愦絶数为嘘气得蘓当是时文熈尽出其槖装与卖宅直可二百金以治给事归计而度犹不足居旬日有防蹇防防来者则大公也抚给事谓殉而职足称丈夫且身在胡他虞也已谓文熈若倾槖而资给事哉吾有子矣不腆之锾以佐若可与偕归矣时将册东宫大公属当封文熈念弃官易而独难大公封大公觉之怒曰给事父犹布素泉下我何忍独冠带也且若以一冠带足荣我乎趣以给事归吾三人田间足矣给事时时语人北阙下之难穆大公父子实再生我吾身非吾有也居乆之文熈以行谊闻公卿荐绅间得推毂为礼部郎已迁丞尚玺已又改吏部郎大公亦从封礼部郎然嘿嘿不自明里社外毋能名大公者而文熈为吏部时欲以直匡其长于人才数数奨进不匿声迹又其故人某侍御有所弹劾不胜谢病归文熈为从中钩竒冀扼其人而伸侍御防者事觉外迁臬副亦谢病归大公迎谓曰儿病晩矣吾向者业知之汉庭乃肯为而再伸志也夫文熈初自罢以友故而大公安之最后罢复以友故而大公复安之无几防见顔面岂所谓内足于志外挫其名者非耶给事又谓大公习经史尤深于左氏家言或以为学问之力然大公为徳其乡类是者非一特不自明故毋能名之者庶几仁心为质恻怛子爱遇而輙发耳夫大公不以顷刻得官阻文熈弃官其于文熈之进退冝坦坦也盖不佞尝一再遇文熙与谈说古今才术文艺交相器也不佞亦易弃官而触当事者嗾言路齮龁之文熈走见其长画地指天以免不佞而不使不佞知也大公夀不佞稍槩次其事而称之以为胜于古之好行节侠者或给事与文熈意也非大公意也
　　夀封少师张翁七十序
　　当嘉靖初上帝欲为人主宏太平之业计必有名世者出而佐之乃眷南顾而得楚以告成之岳五而楚擅其一至所谓太和者又业然而踞其上则又徘徊下视于楚而得江陵以其地束三峡之水而下承之滙为洞庭以全受万流其气欝礴而无际则又下视江陵而得今张翁其恢愽大度峙二岳而吞洞庭者八九曽不芥蔕深仁厚泽眞足以当帝心而食其报廼始举全楚山川英秀纯至之气畀翁以生今相君相君受帝之命而寄翁当其成进士读中秘书也而翁甫四十四又十年而相君繇宫允侍先皇帝藩邸称师臣相君之大拜预机务也而翁仅六十余娄进封如相君官盖元配某时亦称一品夫人云隆庆万歴之际相君受顾命辅圣冲人主恭已而聴之至尊为先生而不名相君日取谟典训诰而荐之人则相目摄曰此翁敎也相君沈沈运防于沕穆制五单于南粤之命而不居功寝大狱折大奸一转移而成圣人之孝而不见迹人则相耳传曰此翁志也人主尚方非时之鲜衮衣带玉兼金上尊以锡相君者不一意若曰以为而翁夀也天下之讴歌颂謡揄功而宣徳者不敢以闻相君而日闻翁曰防翁谁有我相君也于是张翁年七十矣相君之门下士戚帅某者念无足以报相君而一当翁谓不佞世贞嫺于辞且习相君故冝有祝不佞业楚防矣贤楚之山川人民土风而窃有窥于帝心则莫如前说曰翁之启相君贤也先天者也相君之成翁而翁食报也后天者也兹何以祝翁曰翁第安里相君当自安相君安于国百辟兆庶安逺近而边徼亦安八荒之外夫翁能无意乎加匕箸哉有如一日念相君俨然而造朝天子方脩养老礼袒割而问政毕而与相君交贺于室曰吾不去父归也此所谓君臣父子交相安者也
　　封少师张翁偕元室赵太夫人七十序【代赵中丞】
　　某不佞曩承乏守荆州而是时今相国张公以学士司史事授经储邸张翁得封如公官张翁甫六十余不佞所为封人祝者如一日也而天子由储邸起践大寳张公用浴日功拜相自少宰以至少保毎迁輙封翁封輙如相国官而翁配某亦自冝人为太夫人一品云不佞去楚无几而滥以中丞节复抚楚以间按部荆今年之元日谒张翁则翁复进封少师矣问其年翁则亦进而七十也徴其貌则若退而五十余也者其歩履踸踔夫夫也饮防语笑徤壮夫夫也已乃出酒食劳我太夫人不倦治醲击鲜之事防脩而荐我翁亦不以我滞留故称倦觞相属逹曙也新天子既徳张公能镇重计安社稷弼一人式百揆前后所以褒予非一而又念公荆州无居第非所以安翁与太夫人也而辍玉府金若干镒为陶梓费棹楔榜署咸自天藻海内学士大夫张大其宠灵而艳言之而犹未巳也数下书官相国之子弟为符玺郎紫防舍人张公逡廵未敢应而为公之子若弟亦莫应之者意不欲以相国糜人主惠而身致于经术以报乃楚之乡书出而一子一弟褒然列矣张翁既七十太夫人齿亦嫓之其子若孙之列乡书者谋所以夀翁而郡国守相令长业已羔鴈庭下矣某不佞旣忝为之师帅窃伏自念曩者守荆时嵗一称觞为翁夀翁不鄙而三举余之觞乃今恶可已于言也不佞虽浅勘于学然覩载籍所记大抵唐虞三代往徃多世臣老不任而其子始仕晩贵不相及其及者仅一侧防之妫汭氏而不能得谐志于其始下而若尹若说固未闻也秦汉而后公卿虽间起田间然人主未知推恩其所由始唐宋之际尚犹详于赠而畧于封以故霍大司马之贵盛道河东仅为其父中孺大买田宅奴婢而去最后张太尉黼至三公而其父歳来省视公卿大夫上牛酒为夀而己不闻其拜何职秩也王司空溥所以奉其父者田猎饮博之乐至与天子之生父埒然亦自以其官称耳不闻其遂称司空也今张翁亦竟拜少师殿学如相国相国盭緑佩玉而贵于朝翁盭緑佩玉而贵于乡某夫人亦盭緑佩玉而贵于室以此奓千古何啻霄壤哉相国甚壮未艾天下搢绅先生之耳目不以趣相国而趣翁暨太夫人者何也今夫楩杞之上锐千霄其垂防百亩扶荔之实沃一乡乡人不以防其末而防其根者根固而后所防与沃乆也醴泉之灌输斥卤千顷不以惜其汪洋之浸而惜其若拱把之穴者其所出无恙而后其浸逺也翁与太夫人其亦颛精神彊饮食以寕我相国相国虽不获躬防服膝下天子之大官八珎五齐旦夕至矣不佞某不即受代请得以其期称觞歳如荆故事翁与太夫人亦歳歳而相奉万年酬不亦媮快哉
　　贺光州録顾翁七十序
　　顾翁之罢自光州也数年矣而始从州之荐绅先生游则咸惊曰是何所从得恂恂隠君子者乎已出其冠服磬折而前与谈宦游事的晳中窽则又惊曰顾翁官人也于是顾翁乃游王子小祗园园故有山池延袤数十畆上下曲折可二里许翁摄齐而登趫捷若飞已浮白无筭即以角诸少年诸少年人人弗及也翁髭髪甚鬒而泽已徐察其杪鬒也而本乃有鬖鬖白者居无何而翁之孙大庆以书与币请曰大父业七十矣敢辱子之一言以为夀予乃大惊曰翁遽七十耶夫所谓本有鬖鬖白者其征耶而胡以登予山趫捷若飞浮白无筭角诸少年也吾向者以翁尚壮服官政乃误也虽然顾翁毋乃采金石草木之精华以扶老乎不则亦晓黄老收视返照术乎或从宛若所来耶大庆曰不知也吾大父幼读书不成即去而任家政诸从兄弟凡六矣而悉大父纲纪之以有成立又尝代其二孤侄庸调践更适有天幸更起中人赀以至入太学有官禄凡吾大父所晓孝弟力田勤劳其筋骨而已然至于老而不少衰吾大父所务好行徳不求白于人者亦至老而不衰也岂所以为夀者在是耶盖顾翁之里有坐诬盗者自恨曰吾且死狱吾安能使媍媍他人迫之将自缢翁闻而觧曰若寃死若媍又寃死安所取里长老乎为明于官俱得免其为光州也有株累之狱厄于豪而非翁所案者以瘐死翁饮泣出槖装为调棺殓又尝收遗饥稚二抚养之俟壮而归其父母翁之治光州凡被台檄旌异不迁其为徳又嘿嘿不自明故人无能名之者王子曰顾翁所为徳积纎防耳而不自明意岂斤斤望报哉而顾夀考康适有官起家多贤子孙庶几华封人所称夫亦有能明之者其在造物哉其在造物哉遂书以复大庆为翁称觞致语
　　为孝亷顾道通追夀父母序
　　凡人之情不假餙而发于性贤者恒任其过而不肖者恒任其不及自先王之礼敎行不及者恒苦其勉企而过者恒苦于抑而不得伸然是先王之礼敎虽本于财成而就中而其意若在伸而不在抑故夫人子之事亲生则致其养病则致其治殁则致其哀以为是无以加矣养而不已而至于鬻子治而不已而至于割股哀而不已而至于庐墓先王尤以为近于厚也而旌之鬻子而无后割股而伤生庐墓而终身至犯于生人之大训然先王犹以为过而不以为罪也陈于陵之不食其母许世子之不尝药原壤之歌而宰予之欲短丧彼固幸而免于一时之法然圣贤之所以抉其防而刑之万世者何严也故夫律此而语彼而人子之于亲宁任其过可也友人孝亷顾道通一日冠裳而谒予再拜肃容而有请曰吾二亲之弃不肖也实在壮先子北山笃行君子顾其名施逺不能出里闬母何淑懿令人其教近不能出檐闼而是时不肖方稚不敢以徼钜公长者而为之铭若表盖三十年如一日也计吾父母而在今嵗当七十吾父母而七十不肖诚贫则必谒四方之醴齐醍盎以实吾觞则必谒四方之殽胾羶芗以实吾爼则必谒四方之贤士大夫歌诵叙记以实吾堂而今悉已矣其所致而实觞爼者度无以起吾父而荐之而至于歌诵叙记其文义之儁足以时寄吾思其羙而传足以嘘枯而骨肉而使之不朽即先生其人也不肖愿有请于先生予恠而语之夫所谓夀者黄耉骀背髪儿齿之年而所以夀之者崇冈茂陵川升日至之语今举堂上之祝而致之冢中之陈毋乃非当乎道通拜不已曰先生义正吾无以夺先生虽然其必有以慰吾逝者于地下而寓吾思余固谢不许道通之友曹生从傍说曰吾呉之俗薄者悬弧之宴子輙避亡胃脯酒浆责直以偿易箦而呼去检槖装送之子哭往醉归墓木如拱愽进是资孰与顾君之老而慕其父母乎即厚者多作佛事号为冥施浮屠黄冠是依是师斥其贝玑以驰京师购衔而旋冠其丰碑孰与顾君之知乞先生文以寄其慕者乎曹生之说云尔嗟夫顾君之所为请诚不经而吾之许诚滥顾有感于曹生之说似犹得夫先王之所厚而窃附于鬻子割股而庐墓者因为序而归之
　　徐母郭孺人八十夀序
　　当万歴之甲戌天下之士贡于廷者数千人而嘉定徐子子颙褒然髙列于是徐子待次南宫而不佞犹子骃寔师焉而徐子有子嘉言为邑诸生邑诸生数百人嘉言亦数与角试輙冠而不佞之子骐又寔友焉人谓徐子当得官即游太学以取畿试便而徐子念其母郭孺人且八十谓得请告而归即不能脱菽水庶几一日之养哉而意犹慊慊不自释曰何以为吾母觞也日吾母之专精于妇工者若而年而庶几于吾先君之贵也而仅以章服应诏则专精于母仪者若而年而庶几于吾兄之贵也而不能离诸生皆先吾母而往也而又专精于母仪者若而年以庶几吾之离诸生也吾今离诸生矣而未有以显吾母也何以为吾母觞不然借手贤者之一言乎则以属不佞不佞谢不可得乃谓徐子子姑为子之所得为者可也夫陟屺之章与靡盬之咏其人岂不亦服采食禄者而犹困于行役而不得偕至于祈父而曰胡转予于防有母之尸饔则为其母者更拮据于其子之食而弗获享也子之为徐子者若而年盖尝食诸生廪矣嘉言又食诸生廪矣母纵不获分大官之膳与尚方之祠酒差亦贤于田中负者哉夫为子之前人而称孝者曰元直然以仕刘之故几不能安方寸间闗防履而后得致其养于母孰若为子之前人而称孝若仲车者也余之子骐进而曰徐母之为夀固安于子贤不必禄矣然以开歳为八十而始举觞而徐子与嘉言之试及之寜复用诸生夀哉虽然姑序以识
　　赠程君五十叙
　　自孟氏举为仁不冨之说学士雅言之而太史氏独否曰人冨而仁义附焉此何以称也孟氏见其左而太史氏见其合也夫陶朱公为越相至贵倨也一旦而弃之若敝屣转之乎广莫之乡而不能防情乎贸迁化居之事彼已验之才岂故爱而必再试之彼盖欲有所用其志也治产积居而不责于人智者能之十九年之中三致千金再分散与贫交疎兄弟此非仁者不能也甚矣程君之近之也盖吾友戴子之言曰程君者新安人也新安僻居山谿中土地小狭民人众世不中兵革故其齿日益繁地瘠薄不给于耕故其俗纎俭习事大扺徽俗人十三在邑十七在天下其所蓄聚则十一在内十九在外自程君年甫髫而从其舅江淮间为下贾已进为中贾属有外难脱身归则转赀湘楚稍稍徙业二广珠玑犀象香药果布之凑盖不数年而成大贾门下受计出子者恒数十人君为相度土冝趣物人人授计不爽也数竒则寛之以务究其材饶羡则亷取之而归其赢以故人乐为程君用而自程君成大贾其族之人无不沾濡者盖尝治棺槥封土以给无后之防而为之食其失子之笃老又常推遗托以敎养失父之孤而使之成立徽人固啧啧推程君谓好行其徳者哉夫以陶朱公去越相已又转相齐楚而后之陶计且老十九年而始听子孙息之以至巨万养生者流推称之传于仙籍之列固未可信要其年不百歳不止也冨人居便服食节摄营卫好行徳而天隲之于夀为无难者防之国则计然防之身则列仙所以为陶朱公也君今五十耳善为之而不息若樊君云手种梓漆异日戴子前称觞种种堪器物则于太史氏所称陶朱公何异焉戴子遂以吾言授其姻洪太学云龙使为夀
  </div>
  <div class="pagination">
   <a href="弇州四部稿_page106.html">
    上一页
   </a>
   <span>
    ...
   </span>
   <a href="弇州四部稿_page102.html">
    102
   </a>
   <a href="弇州四部稿_page103.html">
    103
   </a>
   <a href="弇州四部稿_page104.html">
    104
   </a>
   <a href="弇州四部稿_page105.html">
    105
   </a>
   <a href="弇州四部稿_page106.html">
    106
   </a>
   <span class="current-page">
    107
   </span>
   <a href="弇州四部稿_page108.html">
    108
   </a>
   <a href="弇州四部稿_page109.html">
    109
   </a>
   <a href="弇州四部稿_page110.html">
    110
   </a>
   <a href="弇州四部稿_page111.html">
    111
   </a>
   <a href="弇州四部稿_page112.html">
    112
   </a>
   <span>
    ...
   </span>
   <a href="弇州四部稿_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
