<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 39 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 39 页/共 165 页</h1>
    <div class="content">　　形若性皆天与常用汝不为虎非诗苦瘦如许以貎取失子羽













　　文忠集卷四十五
　　钦定四库全书
　　文忠集卷四十六【平园续藁六】
　　宋　周必大　撰
　　题防一【家藏御书　家藏法帖书画碑刻】
　　髙宗御批陈思恭奏劄防
　　建炎己酉七月髙宗幸金陵平防将军范琼防扈伏诛琼为河北制置使时王彦聚兵大行黥其靣曰誓杀金人不负赵王号八字军琼尝统之至是彦为御营使司统制以此军归彦又分琼余兵四千七百人付神武军统制陈思恭思恭夲韩世忠部曲是春苗刘反自平江从世忠勤王有劳既得琼兵遂乞衣甲御批依奏下有御押嵗久敝纸臣偶得之亟加池饰嘉泰甲子正月丙寅前史官周某谨记
　　淳熈戊申国书防
　　淳熈十五年十一月五日丙申遣中书舎人郑侨及武臣张时修充金国贺正使副明年正月二日葛王殂侨等不能成礼而回二月二日壬戌适值光宗受禅九月己巳侨等入见上深患之令将元国书径纳丞相収不必再奏礼物等国信所自令发付所属亦不敢奏将从官尚谓不开陈常例使副转官嘉泰甲子重阳日
　　光宗御书防
　　乾道壬辰春臣佐春官兼直翰林院坐不草新除两签枢荅诏以外祠罢光宗在储极对官僚数惜臣去淳熈乙未召还孝宗简注方厚自兵部侍郎选兼端尹光宗寔賛之陪侍六年凡御制御书或面赐或签名封送真行粲然室蔵多矣逮戊申嵗独在揆路孝宗将内禅屡令防身讨论典礼初仪己酉春北使出门即择日传授偶闻太史局言二月太阳蚀九分臣宻奏云太子听政浃旬不应便讲之礼可少展否孝宗大以为然曰朕亦可以当灾遂定上旬壬戌吉因奏太子生于丁夘是日天地合徳犹陛下生于丁未而壬午嵗受禅也退不敢以语人至正月末春坊姜特立相过云宫中人人知上元后举典礼今悄然何也但逊谢云此非外庭敢与闻特立不悦而退意问言或自此入辅初政之三月内外相睥睨遂请罢政绍熈庚戌起鎭乡部避言官恳免明年三省拟郑侨帅长沙光宗曰周【某】前宰相合先除授乃知天心念旧非我可度甲寅选位后数月臣亦谢事君臣契合固亦偶然比敬裒髙宗孝宗御书一二大者刻石附以光宗翰墨各为之防恭念绍兴庚辰孝宗封真王三皇子共置小学教授一员专差馆职选校书郎王十朋充领之十朋轮对力攻杨存中又在王邸议賔主礼异同十二月壬子选小解兼职徒越之宗丞而去馆职多阙臣任正字为之首宰执不欲自下越进他人特降谕防云今后王府小学教授阙舘职学官通差殆为臣设明日遂用国子博士刘藻丙辰擢藻祠部郎官当解教授而不解新制墨未干也是则光宗就傅臣不得一至讲堂讵知六年居詹省乎敬书以示子孙使知被遇三朝夲末如此为臣不易虽幸已免于大戾归美报上老矣无能为也抑诗有之倬彼云汉为章于天言天子为法于天下也又曰追琢其章金玉其相言万民观而乐之也臣之志愿不在兹乎嘉泰四年二月旦
　　题山谷和郭内翰长篇
　　郭公讳知章字明叔吉州龙泉人事哲宗为台谏从官徽宗朝歴刑部尚书翰林学士帅太原尹开国史有传予少时见友人罗良弼云郭明叔乃薄陶渊明心颇疑之后得公文集见元丰间宰分寜赠黄太史长歌其末云功名时来亦自然跨风絶海非为难肯学陶潜归去来虚名浪得传人寰然后知其壮年志在功名屈临一邑不忍学渊明弃印绶而去庻几善学栁下恵者耶太史此诗即当时和篇亦知其鋭意从事故怂惥之寻果用郑雍顾临荐擢为御史豸冠言路之句騐矣
　　自题写真
　　此淳熈庚子予记顔也时年五十有五观者以为酷似七兄賛之今十五矣髪白面皱殆如他人所谓君顔老可憎特未知常何性依然否如鱼饮水冷暖自知绍熈甲寅十二月十日子先题
　　题薛元亮老杜醉归图诗后
　　薛元亮名士宋临川佳士绍兴间从许子礼李西美诸公逰此诗乃其乡人梁世昌名光逺录以示予庆元丙辰六月八日某题
　　题六一先生手书后
　　右熈寜间文忠公与赵彦若先考帖江端友防云先祖非戯言盖往时风法华至人家见笔便书初无伦理公友江隣几舍人亦以公见笔輙书戯比风僧此説载公文集试笔门端友即隣几孙也庆元五年二月癸未周某题
　　题蔡君谟草帖
　　庆元己未仲冬余干徐君未赴安福宰擕此相示谓是君谟真迹参以后帖又似他人作不能定也因命笔临本寘秀岩平园老叟周某记
　　题唐人临王子敬帖
　　王子敬异文帖杜氏所藏云其祖正献公并萧楚公华阳帖得于萧氏之裔孙相传唐人临夲或者楚公所临耶
　　题吴説书
　　此书乃吴説傅朋书而刘季髙用名字及抒山三印意其爱而畜之尔嘉泰二年八月二十四日平园老叟周某题
　　题萧楚公帖
　　萧楚公自负竒节未尝以书名而字画亦甚可观盖唐世风俗其雅尚如此呜呼士大夫风俗根夲其所当勉者何独此一艺哉
　　防王献之保母圹志
　　右嘉泰癸亥越人掘地得古碑乃晋兴寜三年乙丑嵗王献之保母李意如圹志也云善为文能草书王谢奴婢定小异耳又有小碑背刻王献之永和五字二者以致行都别镌此夲四明楼尚书钥摹以相示字画固妙其辞则有望于八百余年后守官之人自兴寜距今八百三十余年预知如此盖当时卜地如此斯时之郭璞軰固不乏也五月二十八日【某】记
　　题米礼部参星赋真迹
　　右米礼部参星赋筠州集夲以为首篇其间意同词异者多具列如上今秘阁有石刻字画稍大此卷收敛豪逸秀杰痛快尤可爱重纸背题诗一聨不敢慢也嘉泰癸亥秋池州故人文思提辖叶楠之子之真自所居鉄圈山附逓夀予其意厚矣乃标轴而识之七月望日平园老叟周某题
　　题孙氏四皓图
　　嘉泰癸亥池州故人子叶之真既以米元章参星赋真迹为予夀又寄四皓像绢仅盈尺前有印文云孙汝节笔而之真以为孙显节不知何时人盖名畵也上有苏文忠賛元祐三年二月杨次公书东坡诸集皆无之因记乾道庚寅二月过京口逰金山妙髙台壁间有东坡族伯成都中和院僧表祥绘公像公自賛云目若新生之犊心如不系之舟要问平生功业黄州恵州崖州其为暮年所作无疑诸集亦不收乃知平生防戏翰墨散落何限如去黄日戯赠李琪诗偶见于李防诗春渚纪闻之类是也八月壬戌平园老叟周某书
　　题祖妣秦国潘夫人书
　　右靖国元年辛巳祖妣秦国潘夫人从祖父初任圻州司法时与郑州叔母姚氏书冨文忠公弥生其云奉文乃运使金紫及奉使太师小字后批三管散一行金紫年十四代写常记祖母张秦国道祖父之言旧小史事上官极恭太守礼上法曹与他掾窄裹捧按此书亦云起五更每日两衙极边小垒事体尚尔况藩府乎今仪门外虽有州县官于此下马牌然背肩舆直造客位初到畧展衙礼逺不过三日近则是日亟免并记此以示后人嘉泰三年十月旦立石
　　题乐毅论
　　右夏侯泰初乐毅论以世传两石夲校正与史记夲注时时异同欧阳引文选所载今无之不可晓也嘉泰甲子三月乙亥周某记
　　杂题防
　　题新安吏部朱公乔年稿
　　右吏部郎新安朱公乔年家藏王荆公进邺侯遗事奏稿一通与集中所载增损不同未知孰是定夲公之子元晦为【某】言先君子少喜学荆公书多储真迹唯此纸有跨越古今开阖宇宙之气将属江西常平使者汪季路刻石临川仍抄日录奏对家传夲语附其后幸为我知之某亦切怪宇公黒獭苏绰能以区区西魏置府兵强其国及熈寜全盛之时欲创上番义勇则反以为疑独何欤盖东西魏之分孝文立都关中仅有陇右河西之地风俗尚武兵农未判用新造之偏方行一切之号令故为力也易今以百年无万里之中国一旦将复古制兵重于括事而欲询谋佥同革习俗之已安故为力也难昔者尧舜三代虽曰明道制众然美成在久立政造事亦非一时所能备彼西魏享国不长降周迄隋济以唐太宗之英明方觌成效荆公因圣语而谓其施有渐盖知此矣厥后谢昭文表复云茍贪歳月趣就涓埃是又知时难得而易失耶故详论之使后之君子得以考焉绍熈五年二月
　　防汪圣锡与武义宰赵醇手书
　　王山汪公名重天下人得尺牍荣之今观此帖则于旧僚赵令倾倒至矣其人亦可推也公中年尝苦目疾颇惮亲染虞丞相雅善公公帅蜀时因占吏得书遂稍相失公为予言如此其后数与予通问皆季路代作当时翰墨已难得况今日乎况后世乎绍熈五年四月旦周【某】题
　　题东坡桂酒颂
　　东坡自海南归文章翰墨所谓毫髪无遗憾波澜独老成者桂酒颂其一也今闽浙川夲皆以心服为心腹御瘴为御瘴辅安五藏为五神殆随手有所防定耶绍熈五年五月五日故人徐思叔赴曲江幕官擕以相示敬题其后他日或呈似韩使君刻石置九成台铭之侧亦竒事也周某予充甫
　　防徳化县陈氏义门碑
　　胡周父史笔文华着声三朝义门碑甚有古风中经兵火得贤宰吕仁甫表而出之又可传逺予恐石夲颇艰为刻板付陈氏裔孙兼善使擕以归凡族人皆当遗之一夲惟其有之是以似之尚其勉旃髙山仰止景行行止予亦庻几焉铭以居官为若官疑后来碑误绍熈五年十七日
　　题吉州司户赵彦法所藏山谷帖
　　绍圣元年甲戌夏山谷得郡武昌未赴坐蔡卞奏乞疏问前修神录诋诬事改授亳祠即开封府界七月至陈留寓东寺之净土院院有深明阁书此二诗赠表侄李绳武翰墨焕然照人时年五十是腊贬黔州后一百年绍熈五年甲寅八月旦周某敬观
　　题汪季路所藏书画四轴
　　右汪季路所藏欧阳文忠公在政府与蔡忠恵公两帖其一蔡公亲题十事盖嘉祐八年八月自翰林学士右谏议擢三司转给事中正除三司时也其一称端明侍郎则后二年当治平乙巳三月解三司除端明殿学士转礼部侍郎出守杭州时也李剔乃尚书都省令史见文忠公祭石曼卿文殆亦忠恵故吏耶后人但谓二帖有遗剔往复之语后又适题二十六二十九日遂以为后先之序宜正之绍熈五年九月旦周某书
　　右髙学士家乐毅论欧阳文忠公集古录防云碑石燬于囬禄而尤延之谓无锡徐氏蓄此碑残缺已甚得非后人摹刻者耶乾道己丑同年杨志道又以文忠所蔵刻之金陵其失愈多兹乃天锡杨氏旧物近世士大夫家无而仅有也绍熈五年九月旦周某书
　　蔡忠恵公大字端重沉着宜为本朝法书第一绍熈五年九月十二日
　　吴畵在唐已有妙絶动宫墙之称况数百年后乎哉或谓缣帛久则飞扬湏良匠乃能补葺今赫蹏如新何也然沧浪东坡翰墨在前后来名胜防语可盈轴
　　防刘賔之浩然集
　　故人李盛祖文力学能文辞然狷介少许可甞着章贡志郡有大家事寔当书而丐婉其词者正色拒之坐是获谤怨弗恤也独为门人刘君昕作沈刻极道其孝于事亲与人交重气槩不幸啬于夀一子江童非嶷然期有以立已而遂与计偕念君之不及见也裒平生所为古律诗五十篇求工部尚书谢公昌国序而传之观此可以知吾祖文非谀墓者矣绍熈甲寅十月甲辰
　　防何居仁自作墓志
　　故修职郎平江吴何安宅字居仁长予十六嵗绍兴辛未同上南宫是春朝廷待陈公景明使还知举试期特缓四方举子知秦丞相以言语罪人防于逆旅不敢及时事独居仁学广文多泛语古今听者惟恐后如司马长卿之倾吐也已而髙谈濶论颇为乡校之议其去者亦惟恐后又如列侯陈遵之惊座也今四十有四年追思如昨日事适其子乡贡进士挺出示居仁自作墓文太息书其后绍熈甲寅闰十月
　　题宜春李椿诗巻
　　始予自湖南归江西以绍熈甲寅正月三日过宜春得郡人李椿永年诗书各一通知其种学积文非一日也属客众且予亟行不及欵冬十一月十有三日李君复尽写咏古诗三百篇擕以相访盖平时玩味经史遇古人穷逹利害成败得失有防于心者各为数韵以纪之议论折往往出人意表彼胡曽絶句未足道也求予识其后老誖荒废莫能措辞回思少年间有是作姑录一二为荅夫投我以骊珠报君以鱼目贵贱固殊矣捆载而往垂槖而归得无为乡人所笑乎
　　题曽伯震所得子中兄二絶
　　子中兄自数嵗已能诗稍长凡古人篇章无不穷极根源采撷菁华中年以后深味禅悦虽遇兴间有赋咏要非所好也三十年前曽以一二寄予今诗人陆务观一见谓句法入律无愧古人识者以为名言曽君伯震得此二絶句可以自信不疑坐进此道矣庆元乙夘二月十二日
　　题李玠叔诗文
　　李公讳孝先玠叔元祐元年贺范忠宣入西府启草如右又尝有诗题余干县干越亭云吴越犹干地要冲树亭危岸势凭空春潭倒影黄昏月古木喧声白昼风鸥鹭惯来窥防席烟云无着防帘栊凄凉故国多迁变独有溪山在望中诵此诗观此啓则公文行宜为忠宣所知惜乎忠宣大用之明年公遽谢世又明年而忠宣遂相不及引类当时惜之虽然丰积啬取后世将昌岂必在其身耶虞部乃丰以前官称至元祐则当易朝奉郎因孙奉新宰兼逺示遗墨为详记之庆元乙夘二月五日周某子充
　　题陈诚之逺明楼记
　　陈君诚之示逺明楼记而请曰宜秋宜春山谷诚斋已各言之起居饮食与四时之景接贤兄之论则然丐公补其説予曰夏宜急雨有瀑布声冬宜密雪有碎玉声如此则四时偹矣诚之曰楼覆以瓦似非所宜予曰六月卷帘森映山之银竹同云垂野从玉带以万妃凭防送目宜乎不宜诚之谢曰宜哉庆元乙夘三月十二日
　　跋百醉夫赵士瞮诗卷
　　味百醉之名诵三百之诗公盖师友陶靖节者晁景迂乃谓得句法于江西殆由禁锢初开诗社勃兴人以著录为宠故一时之言如此若李云龛陈蕳斋汪龙溪防语则不易之论也庆元乙夘四月十六日
　　题刘昌诗母墓志
　　唐人欲铭其先世必得韩云卿之文李阳冰之篆择木八分书乃称三絶今刘君昌诗有贤母之没也乡人徐思叔为志谢昌国题而赵从善书之盖庻防焉庆元乙夘六月八日周某书
　　题谢昌国与朱陛书
　　尚书谢昌国称严陵朱君陛公亷勤敏元枢黄徳润从而寔之盖尝任左藏西库监官上戊申大礼防计册知诸路郊祀之贡区处得宜入可支出且有赢焉其居官不茍类此秩满格当擢用以未脱选阶一转而为杭州宜广宰尚有可诿曰大邑也今再展乃为英之含光是特瘴乡三家村耳何其愈下耶君曰某歴十二考为王官者为壮县尚阙职司之事良由中朝近地英俊所聚无有取知于人故欲求诸逺尔予曰锥处囊则锋必露鹤群鸡则洁易知通籍审官其在此行乎充子之公防勤敏可也庆元乙夘六月十日周某题
　　防萧唐叟时庵记
　　萧君唐叟尝示予以易説矣今以时名庵而求宜春欧阳永年为之记谢公昌国杨公廷秀为之跋而丐予一言夫艮止也其彖乃曰时止则止时行则行君既有得于此予固无以伸其喙虽然刚柔者立夲者也所以况卦搃主一时之事也变通者趣时者也所以况文就一时之中而趣其所宜之时焉是道也岂特艮而已自干至未济诸卦皆然夫惟君子而时中然后动静不失其时其道光明君其勉之庆元乙夘六月十八日周某题
　　题顔鲁公书撰杜济神道碑
　　右顔鲁公书撰杜济神道碑沉着端重真可入木八分友人曽三异无疑宝藏之按六一先生集古防谓残阙不能成文今乃粲然可读得无摹拓有先后耶济盖鲁公友壻故又志其墓云六一先生亦有跋云顔撰而不云书笔法非鲁公不能为世颇以为非顔书更俟识者辨之今攷鲁公文集大抵碑详而志畧亦微有异同如碑以济祖仕明堂丞志则云令碑以济为恵第二子志作第三又碑与志并歴渭南宰而文集于碑中乃以为尉皆传冩之误当以此碑为正庆元乙夘六月二十日周某书
　　防金给事彦亨文集
　　某幼学之年已闻黟歙金公彦亨为名御史论击权强无所避绍兴戊午春以母忧去朝服阕秦丞相抑而弗用凡二十年当己夘嵗髙宗以宗正少卿召还歴礼部侍郎给事中壬午六月夀皇初即位眷待良厚是秋某以起居郎兼中书舎人同在后省见公直谅多闻年髙而徳劭每与从官叹其不可及吏部徐侍郎度因为某言政和宣和后生少读史一日沈状元晦以博学至京师东南士子翕然从之来者满门闻举古事莫不竦听惟公在下坐数摇其首乡人问故则云其事非也退而考按信然盖公于史传皆能黙记叩之往往成诵迄今不以史书自随其学问可知矣此某闻而知之者也若夫事上不欺闻义则徙某所亲见又有可纪者宜表而出之九月己未某兼西掖之二日有防婉容翟氏进封夲位官吏并合推恩内碍正法人特与转行即夀成皇太后也时给舎例同衔缴进某密语公妃嫔位非中官即医流皆碍正法前徳夀推江上扈从赏今上覃恩并不转行止令囬授似当论奏公叹曰君言是也近夏贤妃位推恩某寔未晓已书牍行下今恐相戾君自缴奏可也某曰若尔尚可商量庚申讲筵公与某皆以职事留身初不知公奏何事某侍班廷下望见公再拜殿下公退而某升甫至榻前上迎劳云朕初止谓卿能文适金按节説卿欲论婉容位转行碍正法事不谓卿刚方如此可便进文字来方悟公自引前事以为失也章既上御批十三字云依奏夏妃位官吏亦依条回授后三十四年公之孙承直郎铸钱司检踏官箎持公文稿二篇求予一言因题其后非独着公盛徳补家传之阙亦以彰夀皇从谏如流转圜他日史氏或有考焉至于文辞典雅如其为人识者自知何待賛也庆元元年九月日具位臣周某谨书
　　跋范丞相觉民谢罢政表稿
　　庚戌夏五月髙宗行在防稽髙平公自参知政事拜右相年三十有一明年改元绍兴秋七月坐讨论事罢政奉祠故谢章中有惜名器裁茍得之语汪翰林草制犹引敬王如孟子选众举臯陶可知其无他矣本朝唯王溥初相时年三十二然其除拜乃在周朝非公比也未强而薨不及再用迄展经纶之蕴惜哉庆元元年十月二十八日前进士周某题
　　又题范觉民与诸人唱和诗
　　耿伯顺韩子苍范元长李西美李得升谢任伯宣和以来文人才士也髙平公或同侍从于靖康之朝尝引类于南渡之后观此诗轴唱妍酬丽三叹而有遗音矣庆元元年十月二十八日前进士周某题
　　跋张忠献公荅宋待制手书
　　右张忠献公绍兴九年秋起鎭长乐荅徽猷阁待制宋公景晋手书一轴不过数十字而公私故旧情意备焉宋公曾孙文成谋刻之石初李伯季为靖康执事景晋以侍从充发运使徽宗南幸时皆有调防归京阙之劳其后伯纪帅洪宋为寓公此其所以眷眷也庆元乙夘十一月三日周某题
　　题张右丞如莹奏防
　　澹岩张公以文章才畧被遇髙宗越即位之三年自蜀拜尚书右丞适值苗刘反逆豫政两月而去平生奏议号为通逹国体当绍熈五年春敌兵初遁髙宗用赵忠简公奏诏宰执条具善后之计公上疏五六千言援古证今事事皆有规画向使久在政地尽行其言何患不为名宰惜哉庆元乙夘十一月二十一日前进士周某题
　　防六一先生防杜济神道碑
</div>
    <div class="pagination">
<a href="文忠集（宋周必大）_page38.html">上一页</a><span>...</span><a href="文忠集（宋周必大）_page34.html">34</a><a href="文忠集（宋周必大）_page35.html">35</a><a href="文忠集（宋周必大）_page36.html">36</a><a href="文忠集（宋周必大）_page37.html">37</a><a href="文忠集（宋周必大）_page38.html">38</a><span class="current-page">39</span><a href="文忠集（宋周必大）_page40.html">40</a><a href="文忠集（宋周必大）_page41.html">41</a><a href="文忠集（宋周必大）_page42.html">42</a><a href="文忠集（宋周必大）_page43.html">43</a><a href="文忠集（宋周必大）_page44.html">44</a><span>...</span><a href="文忠集（宋周必大）_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
