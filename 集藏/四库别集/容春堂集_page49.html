<!DOCTYPE html>
<html>
 <head>
  <meta charset="utf-8"/>
  <title>
   容春堂集 - 第 49 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   容春堂集 - 第 49 页/共 59 页
  </h1>
  <div class="content">
   请太淑人贞节碑文于少傅守溪王公状
　　封太淑人吾母过氏无锡黄藻里人宋宗室徐王郡马孟玊若干世孙隠德相承至于我外祖时明翁娶于周泾周氏而生吾母于女行为季慈惠温良共俭详雅年十九归我先考赠奉直大夫许州知州加通议大夫都察院右副都御史纯和府君讳溥字惟渊明年生寳又三年先君不幸病卒时吾母年二十二寳方三岁母保防惟谨旣除丧诸父有利吾产者百方震凌将夺之节母不为变旣而分产争取金帛竒玩母独取先曾祖存一府君手校先世遗书千余巻昌言曰吾妇也此书当与吾儿读之袭而庋之牀顶于是寳六岁母告吾祖母杨淑人礼聘吾妻今淑人顾然以爱故尚未令就外傅寳九岁始延里师七十三翁王先生俾授句读继遣从陈俞二先生受经学寻防邑庠比寳二十一中应天鄕试试春官不利卒业太学凡数年间母鬻旧产曁诸服饰共给殆尽寳二十五得进士明年授许州知州迎母就养封太宜人歴陞户部贠外郞郞中江西提学按察副使浙江按察使右布政使湖广左布政使都察院右副都御史总督漕运领镇淮安母自四十六至七十凡二十五年皆就养时寳以逆瑾属劾平江不听矫诏勒致仕家居越数月起廵抚贵州勉奉母以行至长沙有户部侍郞之召而还于是母年七十一病衰不能就养矣再防请终养未许寳至京师数月又再请终养诏许省视抵家三月又请诏许侍养于是以诏例诰进今号又八年寳进南京礼部尚书防辤逾年未报吏部以请得先帝俞防越三月今上即祚复诏起用防辤许之且命有司以礼存问于是母年八十有一惟吾母太淑人贞心保孤壮老安节如一日例以先封未被旌典先是封太淑人之诰有矧予风纪之臣上有贞节之母之语大哉皇言所以旌吾母宜无大于是者盖尝作奉诏侍养之堂于家称诰词而记之兹者仰荷殊典荣宠至极于诰词有光焉拟请于有道君子作贞节母之碑刻之贞珉奉扬我圣天子之德意于家于邦永永无疆惟先生鄕邦先逹道德文章海内宗师如斯碑者不于公请而于谁哉某也朝夕母侧不敢远离而病艰起居只尺之书不腆之币谨属诸姻友华邦特诣山中旧第私于下执事者寳不敏误辱执事与进久矣于是请也或者其无距乎敢布腹心谨状不宣
　　再请先考赠都御史府君神道碑铭于少师石斋杨公事状
　　先考讳溥字惟渊吾先祖三益府君之子也于吾曽祖存一府君为孙母杨氏生二十年而娶吾母今封太淑人过氏越三年以疾卒年二十三而已先君孝友谦慎从里师诵习孝经小学论孟诸书皆能通其大意以父祖在凡百家事未敢自遂观其志者知为端人也其卒也乡先生李舜明题其铭旌曰纯和生今祠堂主用之时寳才三岁越十八年成化庚子寳举于鄕又越三年甲辰寳得进士官许州知州先君诰赠如寳官阶奉直大夫旣寳累擢户部员外郞郞中江西提学按察副使浙江按察使右布政使湖广左布政使都察院右副都御史总督漕运致仕再起为户部侍郞先君以诏恩赠右副都御史阶通议大夫及寳进今官旣病而愈始得焚黄于庙惟生我之德昊天罔极童子无知音容笑语虽得之老母亦不能详且切矣呜呼痛哉昔在壬申某请养东归尝具事行以墓表之文请于下执事比防不弃赐之允诺继以国事方殷不敢私渎近托秦亚卿乗间申请承犹记忆用是敢致下忱倘防终念惠以神道碑铭永为泉壤之光不胜感幸之至其家世大畧具太师李文正公容春精舍记及今大学士熊峰石公所撰先祖碑文今节录别楮惟并览而少采焉存一府君尝受学于周正言士衡先生得春秋之指诸经子史多所淹贯称鄕先生故特举之临书无任悚息谨状
　　叙庐山景画
　　予八九岁时从诸伯叔父谒墓听松庵輙访王中书所寓别室见所谓庐山画壁者习闻叹羡之言而未见其妙比弱冠领鄕荐始知赏识而壁燬于火矣会试东归有莫能再见之恨越二十年提学江西往来庐山下追忆画壁如在梦中益重畴昔之感又十年以户侍请告归卧病冉泾客以是图见贻予披玩之画壁宛然不忍释手乌乎中书之笔不可复见矣得见是图亦可矣抑是图作者不知何人意其在中书之前乎中书画品妙一时见而爱之且欲求胜焉兴致所到经营摸拟有不能己者耳不然何其峰峦林麓亭台人物洪纎曲折无一不似也昔之人作事必有所本观乎小可以知其大矣予于是重有感焉遂志于下方或曰此盛子昭氏笔也
　　叙竹茶罏
　　洪武壬午春友石公以病目寓惠山听松庵目愈图庐山于秋涛轩壁其友潘克诚氏往观之于是有竹工自湖州至庵僧性海与友石以古制命为茶罏友石有诗咏之一时诸名公继作成巻永乐初性海住虎丘留以为克诚别盖在潘氏者六十余年成化间杨谟孟贤见而爱之抚玩不已潘之孙某者慨然曰此岂珎于昌黎之画而吾独不能归诸好者乎乃以畀孟贤孟贤卒之三年秦方伯廷韶以郡守报政还自武昌遂为僧撰防语白诸孟贤之兄孟敬取而归焉吾闻诸吾母姨之夫东畊翁云
　　形叙
　　是山也为九龙第三峯昔人谓之绣岭其发原盖逺就其近而观之首垂武而委脉于坤是谓金水行龙耸如流如凡三数起伏迤逦至丁北转下行又三数起伏乃穴是谓丁山癸向左盻龙翔右顾虎伏两峯夹涧流界左右然以金微且浅法宜即窝之而兆焉其堂则防敷席展众山斯止诸水来防蓄潴廻抱其案则数峯丽秀若拱若献近逺前列是非所谓内闭五行外藏八风者乎于斯焉兆唯世德君子乎宜山人熊鳌云
　　筮述
　　正德辛巳月建己酉日在癸亥某以王山长宗元筮太夫人寿藏于绣岭之冈于是诸山人杂相者一年矣中冈有栀一树爰以为凖筮其右若干歩所遇旣济宗元曰不吉某曰墓欲久逺而以乱终可乎筮其左若干歩所遇观宗元曰是差胜某曰四隂逼阳几于剥矣其愈几何筮其左若干歩所遇睽宗元曰睽离不可用也某曰此大事小事之吉其何可当之乃筮其右稍下若干歩所遇需其辞曰有孚光亨贞吉利渉大川某曰止兆其在斯乎此吾先世之祉也太夫人之德也吾舍是何之焉且四占皆静合于坤德需有俟之道焉于寿藏为称神告我矣宗元曰然某遂再拜以奉筮辞
　　叙筮
　　己卯六月江西变起警及于江之南史以周易筮之遇观之坤曰无咎客诘之对曰风行地上虚而有声或将靡焉然巽木也坤土也时云秋矣木克于金实落材亡同复于土且有黄裳之象焉虽野战皆血而土无分裂观之坤亦坤之观五君位也君位在德德曰好生一念动天而况于人乎故曰君子旡咎君子有不在位者上是也事无与焉咎将焉生故又曰君子旡咎
　　叙萱萎事
　　予得告而归植萱于容春轩前岁輙滋长至百余本五六月间其花最盛观者称焉癸未春予居太淑人忧见萱之初茁也戚然有人亡之叹欲防去之未果至四月之閠则枯死过半其未死者亦萎黄憔瘁不茎不蕋乌乎异哉其知予心哉或曰久亢故耳数年间亢亦屡矣而未尝死也且并植者不止此此以亢死他卉则谓之何有知无知重伤予心欲歌而不能成音故笔之简
　　叙陈长史事
　　天台陈完以鄕举任泾县教谕尝与同寮及诸生分膳夫银内一人多银一钱已去矣旣而少者来告完曰多在此遂封一钱与之其人曰多者在某人皆知之先生本不多今以与某某安敢受完曰吾实偶多汝若不受盍弃诸水乎遂弃诸泾县官送百金来修学完询其所由来知为賍罚遂却之其辞曰吾圣人有灵决不欲以此物修其宫况庙学亦不大坏不修可也卒返之于时士论咸服凡诸生家有讼不之有司但至明伦堂一白得完一言皆服而退后以风宪召擢国子博士终河南某府长史
　　叙内承运库进银事
　　治己未予为户部广西司郎中尚书太原周文端公以内库缺珍珠请行广东镇廵官采取免差内臣仍拟于太仓库进银二十万备买办上从之予以初主是议率主事六人送入左顺门内库人设木防秤阅太监龙寿视库人从事焉事毕库人出皆搜检于栏口寿出亦如之至予等六人出则不搜检予问诸库人对曰此旧制也凡文官不搜检予退而语诸同官曰朝廷待文官至矣我辈而诬上行私黩于货利者不亦自负以负朝廷哉
　　帝王官家天下论
　　古也有志二帝官天下三王家天下曷为谓之官也传诸贤而不传诸子也曷为谓之家也传诸子而不传诸贤也曷不谓之子天下乎有子则世焉无子则及焉要之不出乎家而已矣不必必归诸子故也官天下者公于一世而不必于一家家天下者公于一家而不必于一身此二帝三王之道所以为盛也父没子继亲受之命此事之常无庸论者乃若兄终弟及以兄道命之乎以君道命之也君道即父道也以君道命之则弟以臣道承之以父道命之则弟以子道承之而弟道固在其中矣以一身具三道焉曷为为之后而不遂为之子也昭昭穆穆有定分焉故也况为之后而子焉者为其嗣之絶也今也有万世之庙则有万世之祀其宗也固时享之其祧也亦岁祫之其为有后孰大于是而必为之子乎且君之及也必以嫡宗之继也必以支以支而及非及也以嫡而继非继也是以宗法自诸侯别子始有之然则礼传所谓诸侯及其太祖天子及其始祖之所自出者何也明其统之尊也故宗虽不及于天子诸侯而统不能不系之也夫是谓之正统夫旣后正统矣则于所生何以不得顾也夫旣后正统矣则正统在我以正綂而复承小宗可乎然则名何为而不可易也孔子曰必也正名乎名不正则言不顺言不顺则事不成事不成则礼乐不兴礼乐不兴则民无所措手足是故名虽不可易而正綂之尊固不可干也是故正綂之祭之庙不敢与也正綂之荐之祠不敢入也无已而为之别室侧焉而不敢并也孟子曰诸侯之礼吾未学也况天子之礼乎是故名当称则称之道当隆则隆之分当严则严之礼也然则名之当称固知之矣所谓道当隆则隆之者何居以伯父而有祖之道者也所谓分当严则严之者何居以伯父而有君之道者也然则何以隆之何以严之亦曰别嫌明微于庙庭飨祀之时敦孝起敬于宫闱省谒之际无所不用其诚而已矣
　　论古今书劄
　　古人书劄必自手出今之世始有代写者非官冗则病不能执笔耳然因此二者遂因循以为常葢恶劳好逸人之大情不甚相远故也仆自为藩臬入台省东归而病不亲翰墨者余十年或以为俗或以为简皆未得吾情独以为懒者得之若吾同年徐兴之每作一柬必用官印连作三数纸择一纸用之计人得之必装潢为巻为册以传不朽此其意与吾意又大相反吾老矣俗与简岂可令人常加我哉丧毕之日亦将亲防笔墨如古人故事但荒词拙翰重识者之笑是又不能不自顾也溽暑坐斋中聊试此与知己商之
　　珠玑两弟字说
　　珠照十二乗者魏人夸之君子以为弗四臣若也臣以亮治珠可无臣不可无谓臣为珠其天下之真珠矣是故珠字曰臣唐虞设玑以象天天之有政与人无异而恒垂以示人观玑以恊天玑之所在政之所在也是故玑字曰政于乎充为臣之节以叙群伦是亦为臣端为政之本以酬庻物是亦为政是故臣曰国臣政曰国政夫岂逺哉
　　乐易说
　　夫易何为者也夫易以言乎地则险之对也出乎易则入于险矣以言乎事则难之反也出乎易则入乎难矣吾闻君子务远且大者而先难后获夫易则何乐之有易曰干以易知易知则可久可久则贤人之德中庸尚居易俟命孟子恶在易求难舍易不居而惟难之求吾恐日行乎险途非顺受之正矣进退狼狈天下之远且大者将曷从而求之哉况一意先难探从危用力于不可为之地而无从容自得之益如后获何是故夫易君子居之然非知之则莫之能焉知而不乐犹未知也是故夫易君子乐之故曰知之者不如好之者好之者不如乐之者惟其乐之至是以居之安惟其居之安是以有所不存存之必专有所不行行之必果故曰亲其亲长其长而天下平此所谓逺且大者也所谓后获者也吾姻弟秦君国和自号乐易其知此道矣或谓国和之先大父诰封武昌公自号修敬君子称其得持身之道其先君诏旌孝子公自号养恬君子称其得治心之道国和乃不是之务乎国和通经学古旣有所得矣其于儒先所谓入道莫如敬养心莫善于寡欲者亦旣闻且佩之矣其意必以为易虽非敬而易者敬之基易虽非恬而易者恬之地茍舎此不务而入乎险难则憧憧往来儳焉如不终日夫敬也虽欲修之乌得而脩之左右维谷冰履渊渉忧虞且至夫恬也虽欲养之乌得而养之惟易也故静静则敬可脩惟易也故安安则恬可养以是持身以是治心圣贤之典祖父之训于是乎在是乐也以国和观之葢天下之至乐也故择不处仁君子以为不智不居易者其谓之何或谓国和举于鄕歌鹿鸣而贡于天子防天下士试于春官将登廷而奉大对以其所学被诸四海一举不利至于再礼也再举不利至于三礼也三举不利至于不一举而期必得焉亦礼也今自丁丑越庚辰癸未至今丙戌皆辤劝驾而不行何居前是问之则称曰吾父耋矣今也问之则称曰吾母之年犹吾父也而病且久矣彼天下之就试者夫独无亲乎故有谓之固者亦有谓之异者乐易者固如是乎虽然予于是乎知国和之真能乐夫易矣夫有亲而受子之养天下之逹道也矧乎耋老衰病如国和之父母者而可逺逰乎国和一身致用虽急而于亲也朝不虞夕固不能须防离也若是而违众独留于家其迹似矫其行似勉而其道则出于易矣不然忍心强出万冀一得而以荣亲为辤纵得之冒险犯难不亦甚乎而况未必得乎而孰谓夫乐易者为之哉葢予尝论国和者如此而未以语人今岁在乙酉国和初生丙戌之辰屇矣其子四人曰淮曰漳曰瀚曰涵者并逰庠序而学有声焉者也兹欲称觞以庆焉而问辞于予予谓之曰辞莫大于颂颂莫大于德德莫大于实实莫大于义义莫大乎辨请以吾所论者致之何如四子者再拜曰先生之言足以寿吾亲矣又再拜奉简请书以归
　　二雨辩【邵子闵雨斋居偶闻王生言叹知之晩也作二雨辩】
　　云兴于山勃然满盈旣蕴而隆以雨者山云之雨也谓之河雨云兴于海倐然弥漫旣翕而盛以雨者海云之雨也谓之潮雨海云之雨乗风以行雷鸣则止山云之雨挟雷以动风吹则散此其大凡也海雨夏少而秋多山雨夏多而秋少亦各宜之易是为变而无雷大矣天台王子春云
　　避客对
　　正德己卯寳幸及始生甲子有庆客至将避之客曰何哉子所以避者寳拜手曰寳所以避者有三太淑人在堂寳不敢言老不敢言老则不敢言庆一也凡庆始于子孙寳未有子太淑人方忧之举觞之际能无动心乎且夫客皆爱寳者也庆毕而出必继之以叹叹以终庆则如勿庆二也礼尚往来寳病躯不能与庆吊者七年矣受而不答可乎三也子以为何如客曰然客退遂书之简以告他客
　　对问建塔者
　　锡山建塔或问邵子曰建塔可乎曰可或曰不建塔可乎曰可或曰子邑之望也塔建不建子皆曰可何居曰今之为建塔之説者曰大拜也曰大魁也以大拜则吾官近焉吾而曰建人将谓吾有大拜之望尔也以大魁则吾无子焉吾而曰不建人将谓吾无大魁之望吾是以皆无与焉或曰昔范文正公舍其南园以益学宫曰説者谓兹地当世出宰相与其私于一家不若公于一郡子独无是心乎何见之小也曰范公何人也其心胸德量何如也其言固由也吾视范公殆不能为之执鞭独于建塔则曰吾效范公得无自欺而欺人乎是以不敢也问者退遂书于册
　　对客语
　　某居太淑人之丧有劝乞葬或乞祭不自乞请于郡县抚廵可也者对曰何敢某居官无状不必言言劳则副都御史左右侍郞两任三品仅十有七月耳不应着令非令而乞若吾亲何且某病不能起拜计阕服后即有任使必辤今岁乞恩明岁辞官在朋友且不可况君上乎此某所以不敢也劝者退輙书之
　　对客闲谈
　　汴城相国寺宋故刹也今岿然灵光者惟佛殿九间甚钜且工有无木不雕无石不刻之称故老传闻宋以京师无他形胜特为此以观逺人僧每对客輙言之予在许时三有事于场屋皆寓寺中尝戯谓同年许昌言曰此寺寂寥久矣惟以一殿骄人耳昌言笑谓此语甚奇又转语客以资谈谑吾惠山之泉本以清冽名天下今或欲邀贵客輙以饮泉为辞留连终日以长声势如谓吾邑徒以一泉媚人不亦可乎予语山僧屡矣惜不能如昌言之领解耳虽然亦无使佳客闻之以重吾泉之累也
　　对唁者
　　某衰病且老矣而乃罹此灾变是天以警我抑以进吾德也德莫大于义利之辨辨莫先于辤受之际茍辞受以义而不以利视平生无改焉则吾德之进于是乎在若曰吾无室矣无衣服矣无器用矣不问可否至则受之不亦愧吾平生乎是天以成吾而吾自败之也某虽衰病且老矣敢不自励哉敢不自励哉三月前吾无上事因暇而叙吾平生辤受之节作辤馈志是殆若有谶焉其藁尚存今录于左与爱我君子者观之
　　慕阙里言
　　嗟乎阙里之不得谒也岂非平生之缺典哉初防试再北上以力弗赡固不必论抑有他日之望焉及举进士领许州东归省太淑人急未能往也比自户部出提学江西奉太淑人同行至济上水溢坏舟又未能往及为都御史督漕朝京师当逆瑾用事时致仕东归又未能往再起请归养防满齐鲁之间又未能往瞻望防峄万古之思于是乎切至今数年梦寐犹不忘也偶见黄岩钟生言近与陈中丞文鸣谒阙里而还有余感焉然老矣虽甚慊其可追乎
　　观泉杂言
　　予初得泉于海天亭后石壁之下略加浚焉视其洼日长一寸予喜焉为长渠深池复窍其坎湍以节宣之意其源源不已也不知寸寸积之数日而满满而泻之数刻遂尽渠絶池涸无所于继旣乃即其洼之上石稍平处凿为圆穴径三寸围九寸深五寸于是其穴常盈如水精之在盘也乌乎昔之规近乎大受今之规近乎小知小而局则漏大而虚则荒舍小而图大未有能副者也虽然盍亦求其源乎故曰涓涓不絶将成江河惩漏而戒荒吾于一物得二义焉
　　拟命使存问仪注
　　先期二日戒洒扫薰芗告于家庙戒司賔【以寳一人祗承君命敬不在宾恐有踈慢故】先期一日设香案于侍养之堂中设臣寳候立位于东阶下拜位于中庭听存问位于香案前设燕命使席于容春精舍本日早臣寳公服执笏候于门外命使将至出迓于里门东臣寳随命物入敬视陈设毕退立于堦位西向引賛导使者入从中堦升堂立于香案东北西南向賛者从之通賛唱行存问礼引賛唱诣拜位导臣寳至通賛唱四拜引賛唱诣听存问位导臣寳升自东堦至引賛唱跪使者致词曰圣天子以太淑人病体未安先生累乞终养孝诚恳切有诏着有司以礼存问某等敬致兹休命臣寳敬对曰臣母老病臣乞终养何敢希天之宠今者钦防圣恩诏赐礼问臣母子不胜感戴之至引賛唱叩头三叩头毕引赞唱复位导臣寳自西堦降至引赞唱诣拜位通赞唱四拜唱礼毕引赞导使者出臣寳随送至门外拜叩头使者不顾司宾邀入精舍臣寳入敬收礼物告于太淑人毕乃至精舍陪燕越明日熟其腥荐于家庙辛巳十一月二十日知府臣王教来致命用之二十一日知县臣畅华来致命同
　　三世傅母塜碣
　　三世傅母孰谓谓先祖妣赠淑人杨氏之媵俞也何以称乎三世也杨淑人旣生吾先考赠都宪府君吾祖考赠都宪府君乃命俞傅之及先考娶吾先妣过太淑人寳生三年而孤太淑人请于杨淑人又以傅命俞及某冠有室顾淑人生二男三女以傅请于太淑人太淑人属俞如杨淑人之故二男不幸继殇三女有家皆方懋妇事俞盖有功焉凡歴三世寿八十有四贞肃慈良一德终始无媿古所谓傅母者云是之称尔母病于淮安漕府比某致仕奉而东归卒于小寝逾月以葬于斯适当今卜太淑人寿藏隧道之左位置惟允俞葬正德庚午四月十二日某为之志越十有四年太淑人葬于是乎碣凡志所书者不书
　　五世守僧庐碑
　　永乐初我高伯祖伯完曁我高祖叔安二府君卜葬我五世祖试知州府君配马宜人于惠山听松庵之北原也庵僧普真及其徒怀祖实以地归之旣葬遂属之守高祖而下昭穆叙葬至于今凡四世百三十余年矣乃今卜我先妣太淑人之兆于庵益迩僧宗惠灯惠文归地且守如先世故事惟昔以士今以大夫式廓益増岁事益殷乃以赙布之余买田十畆归之申劝勤事三人者于性海为七传继之者圆金方益圆觉其徒也田为直白金三十两契皆有副与僧自今至于世世我后人无敢言取僧亦无敢言鬻其胥顾兹碑
　　防云山别意图巻
　　右吾邑诸先軰为郡推姚景衡初贡时赠也盖一时名胜皆在焉其诸孙希逺偶因莫如山言得于呉鹰扬所遂装如故而请观于予时如山与潘继芳皆在坐继芳人言其字若别号以及履歴盖不知者无几相与仰叹者久之乌乎一鄕之士作于先者盛矣其间有天下士乎是在尚论者寳晩进也仰止之余輙书其末








　　容春堂续集巻九
　　钦定四库全书
　　容春堂续集巻十　　　　　明　邵寳　撰记【二十三首】
　　记
　　新修劒州城记
　　劒门之西南八十里爲劒州自梁越唐迄于我皇明数更建置而无改治昔人称劒门爲两川要害谓之金城夫州固与有守焉然其城北负汉阳山乃以逺故不惟其麓是即而前临于溪溪之南逼鸣鹤山山左右合而城当其洼其爲势甚卑且于古城址仅有其半其爲制又甚隘卒然有寇一攻什守难易倍百盖俯仰顺逆舒迫劳逸之理有固然者正德乙亥武縁李矦璧来知州事见而危之又稽诸志牍得宋及近歳弃且陷之故亟与诸职事周览焉而叹曰嘻世有若城而可以爲守者哉虽然拓而西隘可广矣辟而北且跻焉卑可髙矣若其南东縁溪爲阻则固城之宜也吾舍是何之哉众皆曰然越三年戊寅既咨既绎既卜既画乃献状及图于巡抚右副都御史马公昊于巡按监察御史卢君雍于镇守都督佥事呉公坤于藩于臬于守若巡罔弗矦从七月某日矦躬率兴事判官赵思仁以义民六人者相之越明年巳卯四月某日告成初矦念寇余民瘵亦重兹役既而防籍分庸人才得尺有奇民闻而驩趋之故其成若是亟也城西北皆新作南东修焉其崇爲丈者二其奇四尺厚减于崇六之一周袤爲丈七百其奇二十凡益其旧爲丈四百三十旧有门四益其二爲六楼如其门濠埤闉堞视旧加伟中爲衢井序属区分乡之氓愿受而居焉者若干室于是士民胥庆请颂矦绩矦曰吾职也何颂之敢闻顾不可无以告吾后之人俾勿壊者则不逺数千里伻来以书请记予尝观易称天地之险而继以王公设守之义盖城之攸系大矣劒门于天下寔惟地险之最论者至拟诸天今四海一家兹险也固若无所事者其在一方则外控诸夷内聨列郡所谓要害者固于是乎在焉而城乃弗地诲寇延敌惩亦屡矣近监逺稽不能不勤有识之虑而况民社于兹者哉然非知防能豫上信其共下忘其劳如矦者欲谋而成焉不亦难乎矦字白夫以进士乙科厯敎永兴兰谿仁和三邑选擢今官学尚古义盖予自按察两浙时知之矣矦尝建诸葛武矦祠兼山书院又申表诸死节者知方之敎实于城先因并书之
　　无锡县修城隍庙记
　　今天下郡邑歳春秋坛于南郊而祭焉者其神有三曰风云雷雨曰境内山川曰城隍城隍既坛矣乃复庙焉何居风云雷雨天之神也其祀取诸雩山川地之神也其祀取诸望坛而不庙礼也若夫城隍则筑焉凿焉成于人者也故其神虽无方必于人焉依临川呉氏谓宜有古忠烈正直之士爲之配若勾龙之于土弃之于谷者于是焉庙于城之中以爲羣萃之主不亦可乎前代不经之典我圣祖既厘正之而隂阳表里之説尤勤播告吏长贰初至若三厉祭皆于神要盟焉禳祈必先又不惟朝夕出入儆守是赖庙固不嫌于渎也壊而修之非有司而奚存哉吾锡之爲庙者称弊乆矣今年春二月吾郡贰守范侯泽来摄县事于是民饥且疫侯屡造而祷焉亟图修之越三月告成或者谓君子先成民而后致力于神夫城隍爲邑保障人修之而神相之守盖理之宜今吾城且复隍过者莫不兴叹有吏责者不是焉图而汲汲于神是崇是饰不亦末乎乌乎东南民力竭矣在一郡一邑尤难爲言兹役之大若之何其可以遽兴也况自壬申之秋至于今兹抚按诸公屡议未协侯一人独且奈何哉而庙之修则侯之所能爲也以其不能而并辍其所能爲者是可忽也孰不可忽也抑侯之举其殆若爲之兆也夫庙之东序皆新作其堂若门若西序则因而治之栋隆桷宻瓦甓完壮素壁丹楹错映旁丽允与新称凡费爲白金若干两皆措画自侯往来宣勤者县丞云君升杜君世昻王君震主簿林君汉典史髙凌霄而道防华清真有专责焉间以侯意请记其事于是乎书
　　月华记
　　已卯中秋之夜月逾午矣有言其光之异者开户视之则见夫月之外有黄赤二晕晕之外祥云绚烂五防五色纷披轮囷互映旁射千奇万丽不可名状月在晕之中清虚相涵丸如其圜如悬如其丽如浴如其旋如铄如其煇如濯如其洁如其轮廓若加而大焉凡一围许少焉有朶云来掩之渐曀而散月乃复故盖吾华氏女言如此予尝闻言月华者人人殊今于是独有得焉月水之精也秋之气于行爲金秋中则金盛金盛则水因以滋故于望也受日之光于他月之朢爲尤重月之华日爲之也是故其望也倐其华也忽不然水隂物也金亦隂物也乌能动荡腾跃如是也哉是日乆雨初霁酉刻复大雨震电亥尽稍霁寻复雨至是乃大霁
　　燕夀记
　　正德庚辰之歳吾母太防人夀登耋老先一歳巳卯冬十一月二十日爲始生之辰于是称觞以祝焉礼也时某亦耆年矣诸姻友君子将以正月一日爲某庆某以母在辞不敢当越九月防有南京礼部之命某疏辞未报太防人夀期及矣先十日辛丑贺客有至者太防人居中堂诸客以分入拜太防人起立受之当答拜者某代之答礼毕乃燕是日爲本宗若干人六世祖姑之族一人居尊席祭酒焉从弟珠玑属吾友浦文玉爲序从子勲作庆客对十二日壬寅爲太防人之族黄藻过氏合河南北若干人其入拜如本宗族舅傒爲序舅侄栋继爲之十三日癸卯爲吾祖母杨防人之族若干人吾姨弟槩楷与焉其入拜如初属序于冯佥宪廷伯廷伯爲吾从曽祖姑之外孙叙吾世德爲详十四日甲辰爲吾室顾防人之族若干人十五日乙已爲吾季女壻秦汶之族若干人其燕也居尊席者其表叔殷翁时泰其年亦七十九汶自爲序天台王生宗元又爲汶序之汶之父国英赋诗十六日丙午爲吾庚子乡举甲辰进士同年之子十五人席南北列坐中尚某东坐西向吕太仆仲仁爲序莫铅利卿吕亨夫叔通皆赋诗十七日丁未诸乡大夫士之内子若干人来燕于中堂居尊席者谈莱州之室钱太恭人其年八十有二十八日戊申吾内外姻族诸女賔来燕之如诸内子居尊席者吾祖母之从弟妇张其年八十一十九日巳酉爲乡贡进士若干人席南北列坐西上凡吾门人皆降齿陪席新喻训导赵勲立之爲序盖诸君请之顾成美华企説皆赋诗燕毕县大夫畅侯暨郑邑博以鼓吹导辞障仪物至遂留燕焉时日将夕矣陪席者茹参议世和二十日庚戌某率三壻及女及诸外孙男女称觞于侍飬之堂礼毕莆田进士陈应之及诸姻友子弟先后至者皆入拜退而小燕先是某尝请诸表舅都运张公元之爲序至是悬之二十一日辛亥爲邑庠生若干人莫如山爲序张琇元充继爲之陈筹廷猷莫锐蕴卿而下赋诗者若干人二十二日壬子爲里儒若干人罗建宁文徽爲序盖诸君请之潘继芳而下赋诗者若干人二十三日癸丑爲泰伯邹氏若干人德豫吾门人也自爲序秉伦舄及其诸子承皆赋诗二十四日甲寅爲吾仲女壻闾江呉汝宪之族若干人汝宪自爲序居尊席者其尊姑之夫邹翁允明年七十二二十五日丙辰爲郷大夫士仕而归者若干人呉宪使逊之爲序赵挥使广渊与焉冯佥宪廷伯顾少参与成皆赋诗二十六日丁巳爲吾从祖姑之族塼桥钱氏凡若干人表弟谏讽爲序其叔枋赋诗二十七日戊午爲鵞湖华氏若干人呉门都太仆敬爲序盖文逺翁请之瓉宗玊琢成玊皆赋诗二十八日已未爲太学生陆德以昭軰若干人南京户部郎中陆节之爲序节之以昭从兄也初以昭请序于靳阁老戒庵公诺而未成故请于节之陈穉有实自绘萱草赋诗其上二十九日庚申爲吾长女壻华珉之族若干人居尊席者其姻呉东湖氏年七十乡贡进士朱象贤世承爲序珉请之也三十日辛酉爲县属诸司官暨郷里诸耆旧若干人马经天常实倡之而请诸顾少参与成爲序四明二儒生与焉十二月壬戌朔爲望亭髙桥二廵检暨六房诸掾若干人二日癸亥爲南塘及冉泾里社诸隣若干人龚翁世安居尊席时年七十九三日甲子爲方外交者若干人燕于别室四日乙丑以后至者留之不日不旅论者谓是举也积雨而霁盖若得天道焉羣分而萃盖若得人情焉况有命自天乆废而举式当夀期非荷吾君遐遗之念抑何以得此此皆吾母贞心慈节上通旁浃以臻斯盛寳也不孝其何以当之欣幸之余敢笔以识必日者不敢不谨也
　　毘陵驿迁建记
　　毘陵驿旧在郡城朝京门外去郡治若干里自洪武元年始建越若干年天顺某甲子前知府王侯慥以賔饯之弗便也改建于朝京门内时城乆壊水无键栅使舟之往来罔昼夜阻不知城之爲间也成化以来城再修而益严水门有啓闭之令舟或夜至时入则啓谋于奸不时入则方令于遽盖议者多及之而莫能爲计正德巳卯秋属有江警监察御史天台叶君忠奉诏廵按见而深虞之乃属今知府宜賔王侯敎而告之利害曰是尚可缓乎侯曰某不敏亦虞之乆矣敢不亟图爰暨同知范侯某通判某侯某推官某侯某检郡志而得其故则率武进知县某君某等相旧驿旁近地而议迁焉以旧基予民得其直而易新基盖畧相当撤故材外所益亦无几召匠稽防众议惟允用书请于今廵抚都御史内江李公某公议如廵按廵按具以疏闻事下司马如其议以请诏从之侯乗农隙择日兴事越明年二月告成伻来属记于寳惟事之在天下不能无所因革君子于因革之际利不倍蓰则不敢轻举害不倍蓰则不敢轻废盖重轻急缓之宜存乎其迹者易见而势若几有出乎其外者非执两端而明以照之欲得其实难矣然郡有守县有令而监司者临焉虽同心事国而体分各殊茍人持所见而惟意之遂则有迁驿以图便而妨于城守如前日之爲者且夫驿以传设城以守筑二者固不相与焉而是驿也于是城也一因革不审其利害固有较然者矣况天下之政始于朝廷而达于郡县其因革之故势有倚伏几有显藏尤非一二之可尽是故君子无钜细迩遐必于其防而同心以图焉不然何是驿之议一倡于廵按而王侯承之惟共而廵抚而司马亦罔弗协如是哉君子于是举也可以观政可以观人矣寳不佞于是乎记廵按君有古宪臣风裁所至究诸利害罢行惟时盖尤有大于是者以非是之系也不书
　　王氏横麓新阡记
　　阡于横山之麓故昭勇将军镇江衞指挥使王侯希程壮而逰焉老而营焉其卒也其子太学生文炳承其命而治焉者也初侯之祖兵部公欲卜居焉未果其子冢宰文肃公其孙都宪公皆有政于国未暇以卜盖至于侯三世矣侯始作别墅于山之阳既又即其隂爲山居晩于居之左相得善地曰吾死其葬于斯乎盖屡以语文炳文炳心识之不忘至是乃克成之山繇艮是来厯震而巽渐起益崇凡若干丈由阳冈以登度防而即于其隂下上惟半侯之兆实于斯在左顾别墅若爲我负右掖山居作我股肱水旋流左右再汇再折北迤东若干里入于溪又东北若干里入于江堪舆家曰法卜筮曰吉盖自麓及兆凡若干丈道树以松者什九以栢者什一凡再逾涧石池如之池皆有梁其一且屋焉门四重初若二皆石初曰云闗二曰神道其三爲屋其四爲栅背三曲涧当栅之前形如玊环命之曰环玊阡之观于是爲胜又上爲祭享之堂六楹左爲土神祠右爲庐以宿斋者石垣于兆之周其门以山之名所谓芳茂者顔之不忘故也是阡也侯既授大凡文炳陈修惟勤经画惟悉树艺惟懋成于侯卒之二年巳卯明年庚辰某月某日乃葬先数月文炳介其姑兄户部主事叚君子辛以图及书来请记惟庆之称余尚矣是岂独天道然哉人固若有遗之要之归于天焉故以言乎时则若有待以言乎数则若有定无小大一也晋陵王氏以端雅立家我皇朝以来惟兵部公继其父延平公以儒业起从仕皆德浮于位文肃公显矣盛矣而未及入相人犹缺望焉故富贵福泽遗其子若孙者譬之寓物于人巳取之不尽若约夫后之人必取之者不然横山之地知则乆矣乃三世蓄志不遂用之而必待于侯之宅之也哉君子观乎其小可以知其大矣侯讳洛希程其字别号斋虽阶武以显而行业不媿其世其详具铭表若碑兹不着
　　蒋氏槐防记
　　出全州南门之外若干歩爲今太子太傅礼部尚书武英殿大学士蒋公之第自公以上凡若干世皆居于斯至公之世而家指益繁乃于第之右圃作新第焉礼也中爲堂有巨槐一株度方定位适当其前堂成君子过而叹焉曰此古人所谓嘉树也又曰征之近代其公卿之兆乎乃题其堂之楣曰槐防于是公自少宰入参机务遂进今官赠三代皆如之伯兄诚之公亦自都御史进南京户部左侍郎诸子若孙继起未巳君子以爲德之符也爲诗歌赋颂而美之者自少传防庵公而下凡若干人公乃用书属某记之天下之物莫大于无心之防是盖有天者存乎其间而人之力不与焉故夫物征于人爲休于家于国爲祯爲瑞不可诬也蒋氏之有斯树也不知几百年矣昔也在圃今也在庭昔之植也盖曰惟圃之宜而岂逆知其爲庭之防且观哉故君子以爲在德德之贵乎积也乆矣孰能累世相承惟曰我分固尔合于易不耕获菑畬之义如公之先者由今观之蒋氏之世德其亦犹斯树也夫树不期庭庭不期树无心之防非天其孰爲之乌乎盛哉某辱公知且三十年公位少宰某承乏司徒又数朝夕今归且病矣心亦未敢忘也于是乎记若夫公之德在朝廷而望重天下天下之人固有称述以禆国史者兹不着
　　水石簋记
　　邵子壮游中原得铜簋二以归丹翠相错古色可爱中嵗病居每夏苦热輙挹惠山泉注其中防有自汉之澨拾石子遗我者或圆或嶞黑者如漆白者如玉邵子曰吾缺典也簋贮数个焉手揶勺而弄之昼日忘暑客有过而见焉者曰异哉古人之清玩多矣而独未有此也东坡恠石乃辱于僧无足论者虽然安得起云林子而赏之
　　常州府迁建忠义祠记
　　昔在宋徳祐乙亥元人入江南常州既降而寻复于统制刘公师勇也于是西蜀姚公訔以朝命起知州事郡人陈公炤起为通判与师勇及兵马副都监王公安节栅堑共守余四旬不下巴延怒防兵破城姚陈王三公皆拒战死之师勇突围趋临安卒从王事以死时信国文公方驻师平江尹宪将玉麻廵检士龙皆以其命将兵来援士龙战死虞桥玉战死五牧胡进士应炎起署节度通判计画守御与其父兄皆死知武进包圭被执不屈死方其在围招诱胁廹继以屠戮势极惨烈自吏士至于民无一人言降者事闻行在有诏为诸公立庙未克立而国亡我皇明成化间诸生有以祀典为言者有司仅即他庙嵗时私举正徳初诸生叶夔又以为言廵按监察御史谢君琛请着于典诏从之前知府李侯嵩尝建祠于郡学左狭陋弗称岁丁丑今知府王侯教方图迁建防监察御史张君鳌山视学至郡斥毁尼寺乃议以所谓妙胜寺者易正觉寺于僧改而成之中祠信国者节制所在有帅道焉故上附功宗之义诸公咸秩凡九人先是战死无锡曰阮知县应得者与焉乃若僧起兵死者二人道士不屈死者一人又稽诸前后死事者二人方允武刘溶皆从享于序乌乎元人南下临安廹逐衰宋至于徳祐极矣长江天堑不足为险而况于城乎城无人焉犹无城也无城则无郡无邑是尚为有臣子乎国歩之蹙其何日之有况常之为城至是孤危特甚乃独抗于其间既坚且乆盖惟数君子是赖数君子者亦惟忠义是秉是矢传所谓国有与毙者不其信哉故论者谓常爲忠义之城拟诸唐之睢阳至于今称之乌乎睢阳虽败保障之功实在唐室而吾常于宋乃弗吊如是哉援兵隔絶而恢复无期人邪天邪谓之何哉夫大忠三人死而存国忠义数人死而存城城亡矣国亦亡矣而其义固存也盖君子之论如此今去宋且数百年矣惟兹祠事议兴于庠校疏上于廵按命制于朝廷基定于提学而功成于郡守春秋肇祀继继无穷盖必如是而君臣之道立必如是而封疆之守严必如是而春秋之法着忘身以殉国居常以虞变树声以广敎一举而数善具皆可书也祠爲堂若干楹前门若干楹中门若干楹左右序若干楹皆即其故而新之其功不减于作又作斋宿牲杀省涤馂燕之屋凡若干楹祠制斯备堂之左右有池汪如各一亩所祠成之三年巳卯廵按监察御史叶君忠临观而有感焉作浩然之亭其上而爲之诗侯赓载歌巳而叹曰神其如此水夫寳郡人也闻而乐道之侯先以记属至是来再告谓郡之故于斯爲大虽不敏敢不执笔以书
　　淮海秦先生祠堂记
　　淮海秦先生祠堂者先生之十九世孙锐之所建也先生在宋建中靖国间以国史编修坐党籍谪外寻遭忌者所中四徙而卒于藤州归葬髙邮政和间其子湛倅常州遂迁葬于璨山其孙南翁因家无锡传十余世至鋭之祖封武昌知府公景旸暨其子方伯公廷韶其诸子封都宪公润孚谓先生生长宦逰之地皆有崇奉而锡爲葬所顾独缺焉盖有志于祠未果而继卒鋭欲择善地以承先志乆而未得尝以告予继之以叹正德丁丑监察御史安成张君汝立以提学至县尽毁尼女冠之居而及于凤光桥东所谓善智寺者鋭见其近且垲爽乃请于提学君君亟称善而从之爰谋于其诸子今乡贡进士泮归直于官请其地而建焉始事于戊寅之秋越明年巳夘春厥功告成予往谒之退而叹曰美哉祠也秦族盛矣宜其有此哉盖吾尝观于前宋周程之道学尚矣其次则德行如司马其次则功业如韩范其次则文章如欧苏亦皆古所称不朽者先生文丽思深而风致清逸与黄陈数子并游于苏文忠公亟见许与既入史院而不幸死于迁谪至于今诵其言想望其丰采者犹色然起敬谓夫不朽亦庶几无媿焉尔矣锡之祠坟芜茀巳甚而数十世后乃有继图崇奉如鋭之祖孙父子者君子虽欲弗予其将能乎秦之在锡自国朝以来起家乡贡者九人登进士者二人而学行政绩莫显于方伯公与今都宪公国声嗣而兴者其人尤众初鋭既得地而经始也亟用书告都宪于湖南都宪曰此吾族之缺典不可不图及将落而告其二叔永孚仲孚又皆曰此吾父吾兄之志也不可不力祠因故材葺而爲堂中奉先生之像前爲门堂之后新作燕室四楹室之后爲楼题曰淮海其下爲夹室常州公暨处士物初先生暨武昌暨封都宪暨方伯五公之像县焉左右有序凡若干楹歳举私祀于堂鋭也祼献唯谨馂于室则诸昆弟咸在夹室五像以有家庙故荐而不祀乃若二子濓汶及其羣从延师讲肄亦皆于斯盖尊贤于先而因以风其后人鋭之继述于是乎大矣某辱交于秦氏三世至鋭始爲姻连盖于是与有庆焉顷鋭以记请再辞不获既爲书其事复作迎送神辞俾于享焉歌之物初都宪之曾祖也于武昌爲诸父鋭字国英太学生其辞曰有藤纠兮若虬与古木兮相缭公何爲兮此邱昔有梦兮彼州梦维水兮我泉清流公舍此兮焉留矧有箕兮有裘世复世兮千秋公之坟兮既荒邑有构兮曰公之堂蕙肴烝兮奠桂浆肃登降兮有冠有裳公之来兮如水斯洋公之去兮如风斯翔祝有册兮歌有章惠诸孙兮不忘
　　浙江清军察院题名记
　　古者兵农出于一而治之者二后世兵农出于二而治之者三何谓二在国曰治赋在军曰治兵何谓三二者之外有清理之政焉二专其一三兼其二是故治以清理爲难难存乎人不存乎政今朝廷遣御史方行天下廵按之外惟清军爲重顷着令一年一代与廵按等严之至也厥亦惟重故之以哉上之十五年正德己卯监察御史某以清军奉勑莅浙越明年庚辰当代爰考其前政氏名叙而书之以刻于石伻来用书请记惟题名以清议爲激扬尚矣而所以爲议者则随所司而异今之莅清军者或威如以爲严其究也野不胜寃或豫如以爲寛其究也伍不胜缺今之所书若其人宜皆有之来者不可闻吾闻其语矣然指而议之曰某也豫如而无缺某也威如而无寃其不然者某若某皆是也言若是而谓不可闻乎既而又曰虽然某也亷以正某也忠以直若某则肆若某则回虽饰于政不足尚也或寃且缺政又若是其劣盖守道与官相胜而不相掩言若是而谓不可闻乎今夫鉴衡权度后之视今犹今之视昔也是非之极出乎近而应乎逺荣辱之端发乎微而成乎著名之爲激扬于是乎大矣题可不慎乎或谓人品本于初生而习以成之此其力固有素定焉者故成仁取义不顾死生惟其人患得患失鄙夫是甘亦惟其人夫岂一题名间所能转移哉君子推思齐自省之心而以忠告于人文献信于传闻风声防于号令事非典法所丽而彰瘅行焉古之人用之今之人何独不然昔者吾友徐子谦之题名于南京福建道也吾尝爲之记之君时同官盖至于今犹未忘也立朝奉使所至懋于声实此固君素所蓄积而相观之助要亦不可诬也继自今闻君之举者安知不有兴起如君者乎乃若记云则吾爲君诵司马公谏院之言足矣
　　修松风阁记
　　寳初卜太夫人夀藏于绣防之下其兆当听松庵松风阁左人谓阁也右胜非宜盍徙诸寳不可既而徙其兆于上当阁之后人谓阁也前塞盍徙诸寳又不可越数日説者不巳乃择日斋戒以周易筮之遇萃之渐史曰吉兆其宜矣阁亦无庸徙矣于是尽谢诸説者而定议焉或曰僧之阁故方伯秦公所建也徙而弗废何不可之有寳曰阁吾有不欲徙者四卜兆将以安吾亲亲安则福生吾其可毁人以自成哉且筮得吉占不从何爲矧庵之先僧交于吾髙祖以下凡五世矣寳何忍涣而弃之方伯公吾壻汶之祖也若吾徙其所建虽勿废亦乌乎可于是説者皆止然念阁不修且壊壊则其势必至于毁吾虽不欲其能遂诸于是告于姻友之有行义者数人胥助工力易其栋梁之挠腐者榱桷之朽折者益其瓦若甓之圮败者中爲虚櫺而徙其佛像以从秦公之旧又爲髹涂采绘侈彼旧规作我新观始事于正德庚辰冬十一月明年辛巳二月告成庵之长僧宗曰昔秦公之建斯阁也有记焉实刻在壁今兹之修其功不减于作而记乃无述敢以爲请寳曰而弗闻乎维我邵氏胜国时世墓在张山国初我五世祖考妣始葬于而听松而庵僧以懐德故实与薫芗之事有守道焉今也不他之卜而眷眷于是岂惟壤土之择亦惟世德是思是继而是地也蜿蜒一脉上由绣防是来左右二涧夹冈下行滙而爲池池之西北有泉出焉淙淙金石声冬夏不息双松并峙门右皆数百年物其左配以石床有唐人篆刻者人谓之称阁之有亡盖不与焉惟我先祖容春府君以来积德数百年而始至于寳寳虽不肖敢不仰承遗泽以图似续阁之修其犹吾祖之志也夫曰此公之德也此固邵氏之祉也吾先僧有知实闻公言记其能外于斯敢以刻请寳曰诺遂刻之
　　石记
　　邵子作防易台基既定矣偶行于其崖之上有石突出其髙数尺其广半之其西有如级者可升其上有如榻者可坐其右有如几者可倚可枕右之前有如案者诵可摊书书可伸纸饮可置蔬一盂酒一壶其东若北皆崭焉壁立有岩岩之象或坐而东北望则武进之横山江隂之定山吾东野之胶山髙山芙蓉山鸿山山嵩山石窒诸山厯厯可指近瞰蓉湖如沼在圃通波柱渚错襟互带而竒松一株适当其前观者以爲此真台也邵子喜遂以所书防易台三字刻于石上
　　泉记
　　台之始卜也邵子作诗志焉有安得泉分一道来之句既而台之右石壁下忽传有泉出焉始涓涓流继凿渠而引之则源源如注渊然成池邵子喜名之曰滴露
　　昔贤祠记
　　昭勇王公既葬之一月其子太学生尚防即其墓之侧而爲庐焉礼也何爲有昔贤之祠也于是某掘地筑垣得断碑之半焉盖宋李常州昌宗之志郡志称其文出王荆公公之集固载其全某读而叹曰此昔之贤人也葬于是者盖五六百年其兆既不可识不可以复封吾则何以爲心哉于是乎有祠之图既又慨然以思曰兹山故号芳茂今名曰横实以晋曹将军横者葬于是之故横于史传无考其在当时非有重望何至以其名名山乆而不易今也祠李而能遗曹乎地官主事叚子辛闻而赞焉曰夫祠也固以义起也合之其可也遂成之祠爲二主左曰晋将军曹公右曰宋朝奉郎守国子博士知常州李公春秋有墓事祀土神后则具爼豆以享某既自爲序复介其友钱景旻来请记于予予顷尝爲王氏记斯阡也于兹山也悉矣使兹石也先是而出予固当牵聨书之况义以起祠有如今之举者君子谓某于是乎厚虽欲勿书乌得而勿书石得于正德庚辰十二月越明年辛已二月祠成上于庐若干歩石刻嵌于祠壁又别用石刻其全文以伺谒而尚论焉者
　　浙江巡按御史察院题名记
　　题名其以风劝乎易有之动万物者莫疾乎风风之能动物也亦惟无心焉耳夫人之有心固不能如风也惟有心而不与焉褒之而无作褒也贬之而无作贬也是谓有心而无爲虽谓之无心也亦宜孔子之春秋是也下此则不然而谓夫题名为风劝者何居题其名不着其事行褒乎贬乎一付诸天下后世而巳不与焉盖庶防所谓无心者非能无心也有心而无所容也故曰题名其以风劝乎此之谓也是举也自唐以来盖巳有之而人之脍炙莫盛于司马公谏院之作重其言也非重其言重其人也夫以斯人为斯言而施诸无心之举虽欲不传其将能乎监察御史寳庆唐君应韶奉诏廵按浙江及期将代乃合前政氏名凡二碑所载及考而续焉者通叙而书焉以之石乃用书属诸生某等来请记盖予尝观诸歴代之史矣凡传有所谓道学者儒林者文苑者循吏者忠义者孝友者隐逸独行者皆先目后人标榜科级不少假借宜若无余论矣茍其人之未称乎其情则此方阁笔而彼议巳起如公论何或者乃谓不如总之列传然所谓传者必叙其事行而抑扬轻重或有媿于鉴衡卒亦不能逃乎君子之论今夫树片石以当公署凡有事于是者大书其名下注其字若邑里歴官而于事行不缀一词故虽孝子不能加于其父友弟不能加于其兄极而至于积恩宿怨皆行道之人也物之无心莫大于是矧御史以风宪名官其出廵也视古观风之体凡事得风闻以言盖皆有取于无心而唐君清修刚毅尤于是有余力焉吾尝于其前此暨今所按而知之矣故于是举輙以一言赞之以成其风劝之美乃若记云某固非其人也则何言之敢哉
　　乌木几记
　　是几也予为戸部郎中时折俸乌木所制也正徳巳巳予以都御史总漕事朝京师实始得之越明年庚午致仕归几成又六年丙子作奉诏侍养之堂堂成置于其中于是乎记
　　东堂新第兴建记
　　东堂新第者翰林严先生惟中之所建也严氏为分宜望族世居介溪自先生之髙祖方伯公某以下子姓日繁隘至不可容先生以兹地宻迩学宫故择而居之其先止有其东之半作堂东向号曰东堂乡之人乆而习称焉説者往往谓夫南有铃冈背而不向于物理若有非宜者正德辛未予以贵州之节过之盖亦谓然越八年巳卯先生奉使还自桂林乃作堂以面铃题曰铃山之堂掖以两斋右曰邻頖左曰迎晖其南当出入之途建太史坊其北即前所建东堂也又北爲燕居亭曰谨思又西折而北作楼以藏书曰遵训东堂之东旧逼易氏园近贸得若干歩所建先祠焉题曰方伯之祠方伯于世得祠而以是名者以爵以德爲他日不祧之地今年春先生北上过锡爲某道山堂之槩谓凡钟山仙台诸峯逺近环列而铃独苍然秀出端若屏障岚霏空翠近落轩几风松烟竹洒如沐如而夏雨方云冬雪初日满盈光洁荡胸耀日朝夕万状而堂得专之堂之前潴水爲池环以嘉树城市山林不惟其趣亦惟其景先生于是盖有以得夫胜观焉予再至铃一登其顶今闻先生言尤不胜跃然者惟先生以竒伟之才博雅之学膺台阁妙选爲国太史储飬延登屹然爲天下之望一乡之士宜不屑居然自乡之人论之亦固不能不以爲冠冕也铃也一邑之胜也先生之居适与之对昔人所谓天设地藏以遗其人者非此之谓乎且营室而庙焉是先礼也庙而特尊方伯公义也燕居而思谨敬也藏书而遵训博而能正识之明也树而务滋崇德也沼而涵清澄心也礼以经之义以纬之敬以持之识以广之澄心崇德以终择邻之意先生之啓渥经纶于是乎在观乎其小可以知其大矣予昔视学分宜以兹地故爲僧寺不宜居学之左祛其徒而虚之所存佛堂改题曰视学之堂至是乃有贤人如先生者入直于官辟其东之隙居焉而堂固岿然不尤愈乎先生闻之曰重哉邵子之言吾居成矣请书以爲兴建记
  </div>
  <div class="pagination">
   <a href="容春堂集_page48.html">
    上一页
   </a>
   <span>
    ...
   </span>
   <a href="容春堂集_page44.html">
    44
   </a>
   <a href="容春堂集_page45.html">
    45
   </a>
   <a href="容春堂集_page46.html">
    46
   </a>
   <a href="容春堂集_page47.html">
    47
   </a>
   <a href="容春堂集_page48.html">
    48
   </a>
   <span class="current-page">
    49
   </span>
   <a href="容春堂集_page50.html">
    50
   </a>
   <a href="容春堂集_page51.html">
    51
   </a>
   <a href="容春堂集_page52.html">
    52
   </a>
   <a href="容春堂集_page53.html">
    53
   </a>
   <a href="容春堂集_page54.html">
    54
   </a>
   <span>
    ...
   </span>
   <a href="容春堂集_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
