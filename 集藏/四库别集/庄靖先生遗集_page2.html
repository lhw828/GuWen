<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 2 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 2 页/共 28 页</h1>
    <div class="content">○复和
驱驰戎马闲太平不复见往往谈隽永寍许齐士辩有田宜早归夺恐遭窦宪再三欲买邻愧我无千万难倩沽酒奴待立便了券筹堂天下士风度迈羲献别后曳裾人造门恨无便握手再相逢虚左待益善平生身口累老大折腰倦莫讶陶先生自作五柳传
○镇山堂
峥嵘屋下城突兀城上屋初看颇惊眼再见堪捧腹能无鬼神笑可柰疮痍俗不哀梁闲叟欲竭南山木
○嵇康淬剑石
寻常论养生未得养生说拟从林下游一书交尽绝既无当世志安用三尺铁频频石上磨神光浸秋月可怜麄疏甚自谋何太拙危弦发哀弹幽愤终莫泄死留身后名有愧侍中血
○樊哙戏石
丈夫气慷慨隐迹在东巿或逢逐鹿人乃弃屠狗事壮哉鼓刀勇旁若舞剑地遂摧拔山力自叹时不利至今空山石传是将军戏能兴卯金运颇与黄石类不期两都后复有三国志过客对春风徒洒山阳泪
○寄筹堂
老为人所怜贫恨友独寡等闲门外车尽入宰肉社欲随射虎将争柰无匹马安得化为云四方逐东野大庇天下士拟作万闲厦顾我葢头茅宁肯助一把非无问舍心或恐卧床下纵有愿留人有馆不能假还因索居久往往罪商也须待舍馆定然后见长者
○毛晋卿肖山堂
悠然林下客世事颇能料闲中意自适身外名肯钓卜居山之阳初为识者笑势将陵岱华气欲吞嵩少方寻愿谷归稍近孙台啸微茫数烟岫巉绝对云峤为我增双明未必在远眺始虽如直友久乃得心照恐随有力去或被移文诮己见成膏肓百计莫可疗一时烟霞语慎勿骇廊庙咄哉肖山堂所以警不肖
○庙学落成
斯文天末器吾道有时厄方嗟凤兮衰遽叹麟也获继遭秦焚书又被鲁坏宅迩来天下事多自马上得不修下车礼不献在泮馘不授羽林经不讲博士席旁若没字碑肯见一逢掖偶因长乐老尽挟兔园册及见中选人始知为学益学者如牛毛自古数濩泽连年取青紫易于地芥拾争将逸驾攀遂向塞路辟挥之无倚门从者皆入室肃肃俎豆风洋洋弦歌邑几时复论秀四海望偃伯术能向者谁世无秋风客
○德老栽花成竹 【 芍药花】
物性随所移岁晚气自变失却本来身还于身外见寻参玉版禅如对菩萨面丛林一花祖派入香严传
○刘汉臣堂甫北归
哀哉同队鱼尽在枯池里纵免鼎中烹将见渴欲死造物何不仁岂独困二子我虽江湖心恨无斗升水
○母应之饷黍
忆昔周室衰周人咏黍离君今饷我黍为赋黍离诗厥初蓺黍时饭牛使牛肥八月黍未获胡儿驱牛归胡儿不满欲我民还买犊今秋犊未大又被胡儿逐胡儿皆饱肉我民食不足食不足尚可鬻子输官粟
○游碧落
壬寅重午日陪郡侯段正卿暨王用亨刘汉臣济之君祥仲宽姚子昂张唐臣禄卿平阳赵君玉王润之同行　　浮云翳炎景长夏惬幽事相陪林下友共造金碧地清流潄寒玉老树耸苍翠何人开山祖妙处发天秘悠悠岁月深剥落磨崖字遨头兴不浅有酒留客醉幽鸟背人飞不惯闻鼓吹抵暮出山门溪风送归骑
○史遂良索诗
立身有道邦谁似直哉史流传百世后各各异行止许史有何厚在汉势如彼安史有何薄在唐乱如此人之贤与愚皆为类所使近从侪辈中偶得一狂士未能通一经谓可拾青紫时时出俚句技痒不自己只恐落调歌难入知音耳纵横言世事不顾剌舌耻焉知阮嗣宗口不挂臧否年高鬓如雪乡曲所不齿试与阿戎谈咄哉犂之子 【 男牛儿】
○留别李巽之 【 癸卯三月十七日癸巳】
嗟嗟平生交所恨不耐久几年戎马间太半正丘首忆初识君面同门皆小友倏忽五十春相见成老叟淹淹泉下人树拱骨已朽崎岖见在身何幸得此寿感慨岁云晚哀泪迸林薮古今均一梦万事付杯酒
◆七言古诗
司谏许道真征复图
郭显道美人图
宣差射虎
羣鼠为耗而猫不捕
埽晴妇
雨雹
鼎斋
姚子昂画马
苴履
儿辈剡木作匙
闻蔡州破
筹堂寻梅
和秦彦容韵
暴雨
彩楼
上九里谷与济之君祥仲宽李德方朱寿之姚子昂
剥莲蓬
辽漆水郡王降虎
遗善堂
赠出家张翔卿
筹堂燕
赵倅司马山谢雨
四舍人生日
赠儒医卜养正
游济源
樊氏昆仲懒窠
壬申岁旱官为设食以济饥民
男扬洗儿
儿归来
赠郭显道医
和荅董用之
再和秦彦容韵
○司谏许道真征复图
君不见退休绿野平淮相灵台不许丹青状又不见五湖归去鸱夷桨越人争铸黄金像功成身退天之道道直天怜去官早盐梅须借筑岩人羽翼重来采芝老袖中谏草力回天害除利兴车载悬何忧不识荆州面图画如今处处传
○郭显道美人图
君不见昭阳殿里蓬莱人终惹渔阳胡马尘又不见吴宫夜夜乌栖曲竟使姑苏走麋鹿移人大抵物之尤器乱未免天公愁虽然丹青不解语冷眼指作乡温柔试问人闲何处有画师恐是倾国手却怜当日毛延寿故写巫山女麄丑　　杜诗谁道巫山女麄丑何得此有昭君村
○宣差射虎 【 十二月初九日】
北原风劲霜草枯草闲出没藏于菟耽耽来此被谁驱不防邂逅冯妇车将军胆气勇有余手中笑捻金仆姑等闲如射兔与狐两眼错莫精光无深山大泽失所居或撩汝头编汝须可怜肉食无远图伎俩不及黔之驴
○羣鼠为耗而猫不捕
欺人鼠辈争出头夜行如巿昼不休渴时欲竭满河饮饥后共觅太仓偷有时凭社窃所贵亦为忌器不忍投某氏终贻子神祸佑甫恨不猫职修受畜于人要除害祭有八蜡礼颇优近怜衔蝉在我侧何故肉食无远谋耽耽雄相猛于虎不肯捕捉分人忧纵令同乳不同气一旦反目恩为雠君不见唐家拔宅鸡犬上升去彼鼠独堕天不收　　注仙传唐公昉师李八百得其神丹遂举家升天鸡犬皆去唯鼠空中自堕肠出一月三易其肠今山下有拖肠鼠束广微所谓唐鼠
○埽晴妇
世俗为埽晴妇者葢假爕理之手导阴阳之和使民闲免干溢之患也感其事而赋之　　卷袖褰裳手持帚挂向阴空便摇手前推后却不辞劳欲动不动谁掣肘偶人相对木与土神女但夸朝复暮龙公不作本分事中闲多少闲云雨见说周人忧旱母宁知东海无冤妇殷懃更倩封家姨一时断送龙回首
○雨雹
庚子年四月二十八日壬戌大雨雹五月七日八日又雹按左传昭公四年鲁大夫申丰日圣人在上无雹虽有不为灾以古者藏冰为御雹之道祭寒而藏之献羔而启之今弃而不用雹之为灾谁能御之由是言之御灾其在人乎感而赋诗伤今之不如古也　　按月令仲夏行冬令则雹冻伤谷注子之气乘之也阳为雨阴起胁之凝为雹　　云龙失守元气乖隐隐愁听狂车雷须臾飘骤不成雨一天风雹从何来交横散落星石陨纷霍迸击冰山摧坳平忽讶坑谷满垤起俄作丘陵堆惊忙飞走残殀夭斵器枝叶枯根荄穿窗入户弹相射填街溢巷把莫推恢恢难补天网漏凛凛欲压坤轴颓一方生理遭殄瘁造物不恤空自哀是时仲夏行冬令谁把四序颠倒催虽有舜弦愠不解孰谓邹律春能回阳虽位降干道在一阴纔进力可排履霜之渐此其始司寒挟党结祸胎春秋大小百余国独向鲁地三为灾 【 左传僖公二十九年昭三年昭四年大雨雹】 世间万事岂不见那用区区书观台我思天变岂徒尔以象告人当自裁　　注五行　占雹有眼天罚戒民过也
○鼎斋
司马景仁因病疟而得腹疾鼎斋疗之而愈因索诗为赋　　茂陵千载文园客流传耳孙犹病渴引饮自嫌江海窄家无曲藭柰腹疾水帝之魂成水厄女丁妇壬不相得始图一溉滋汤旱卒见九河归禹画尝闻秋夫曾疗鬼大胜扁鹊能起虢君不见上医可医国异哉鼎斋堪鼎食
○姚子昂画马
雄姿卓立开天骨腾踏万里如神速可怜不遇九方皋空使时人指为鹿自从大奴守天育无由更骋追风足中原一战收乾坤白发将军髀生肉
○苴履
待诏门前东郭趾蓝关路上仙人迹雪花纷披葢地白东家不借借不得虽然近巿屦亦无以故为新即有余同行留我木上座铺过仰渠金十奴一生能着屐几两用心犹在阮孚上不须更觅下邳侯山林此计成长往 【 时守下邳】
○儿辈剡木作匙
一震之威乃如此坐闲或失将军匕不能便染公子指有意欲割昆奴耳小儿造物穷物理斗柄之揭如其尾虽然剑头有炊米有愁遇着捩手鬼
○闻蔡州破 【 甲午年正月十日己酉】
不周力摧天柱折阴山怨彻青冢骨方将一掷赌乾坤谁谓四面无日月石马汗滴昭陵血铜人泪泣秋风客君不见周家美化八百年遗恨黍离诗一篇
○筹堂寻梅
萧疏篱落谁家圃寻芳信逐游蜂去眼前荆棘少人行马蹏直到香来处怕愁贪睡独开迟瘦损春寒鹤膝枝可是东君苦留客斜风细雨不堪诗
○和秦彦容韵 【 五】
彦容寄诗有先生高见真吾师速营菟裘犹恨迟窗明炕暖十笏地松风萧萧和陶诗山野已寻云外路直入天坛最深处踏开李愿旧游踪请君自草盘谷序之句故依韵和　　养贤列鼎手自烹爕调元化和如羹马蹏一蹙燕地裂毡裘尚拂阴山雪将军表请愿出师壮士挥戈惟恐迟武成纔试二三策黍离已见闵周诗纵横门外豺狼路我老此身无着处君不见平淮十万兵犹向襄阳守朱序 【 见征淮汉】
君不见子幼自劳羔日烹何如命驾季鹰吴中煮莼羹又不见姜侯设鲙凿氷裂何如徒步拾遗长镵黄独雪幸遇南来董炼师说似壶天日月迟谪仙之游乃非谪长安巿上斗酒百篇诗蒲轮休指商山路得到白云采芝处诸生待揖隆准翁马上未遑事庠序
又
猎犬已为兔死烹犹向汉俎分杯羹脚靴手板冻欲裂尚立唐阶没膝雪三寸舌为帝者师终比赤松见事迟相看一笑在目击何用左思招隐诗出门便是天坛路云闲指点巢仙处不辞杖屦从子游王者之后养老在西序 【 时寄王子荣西斋】
谷因辟后厌鼎烹那在丘嫂轑釜羹冠未挂前已先裂一簪却上山头雪我虽无师心我师速修何恨下手迟论中自得养生理笔底尽是游仙诗休向回车问前路终须有个安排处晴窗点检白云篇不知谁为作者序　　不嫌瓠叶日犹烹不羡公子染指争鼋羹不把荷衣等闲裂不羡曹人共服麻如雪爱身肯似贱场师凡骨只愁轻举迟北山未出移休勒东老虽贫乐有诗望中云海蓬莱路谁道乐天无归处一千年鹤再来时行鴈难将弟兄序
○暴雨
秋夜暴雨上漏下湿终夕不寐因得鄙句奉呈　　疾雷破山云暗天雨脚不断如麻悬淋浪一室无干处何异露坐乘漏船鼠牙便是溃堤蚁墙有百道飞来泉狂客岂因狂药使眼花如落井底眠采石江头弄明月一夕去作骑鲸仙我虽忘我亦可怜但恐不免蛟龙涎苦无根源笑潢潦可能朝宗东注觅海道君不见耒阳禹力所不到至今难寻杜陵老
○彩楼
高平县彩楼闻之旧矣今始亲见议者犹谓高下侈丽不及向者三分之一因感而赋之　　层层华构高且崇万彩纠结填青红何人下手夺天巧都入意匠经营中书契以来未省见异事惊倒百岁翁郢斤般斧莫敢近却立屏息惭无功寒窗戛戛鸣机妇积年杼柚一日空山川谓可锦绣裹尘土尽皆罗绮封前者攀辕后者挽奔车径欲趋灵宫三年送迎礼虽旧人事不与天时同方当炎属行夏令权势大扺归祝融神之与人无厚薄葢以至诚能感通豚蹏豆酒道傍祝所获神赐亦已丰闾阎疾苦还知否我为大夫歌大东 【 享炎帝闰年】
○上九里谷与济之君祥仲宽李德方朱寿之姚子昂
太行巍巍形势尊造物设险雄中原巨灵一朝擘石裂连峯忽断开山门侵云直上几千尺挂壁一径愁攀援十步回头五步坐栗栗汗出如浆飜清风掖至最高顶下视寰海尘埃昏天坛咫尺若有待顾我不往惭食言世间好处岂不爱脚力虽尽心常存为君试写远游兴夜半月出清吟魂 【 与祈定之约游天坛不果】
○剥莲蓬
相将去采秋江莲青房戢戢实且圆倒靫收菂亦可喜春笋未剥空流涎玉井有花开十丈至今依旧藕如船试索绿茎不寻藕与谁共此从巢仙
○辽漆水郡王降虎 【 陈仲和之远祖】
秋风渐高秋草衰空山校猎千骑围突然有物势□猛万里侯相食肉肥横行妥尾不畏逐挟□似有百步威当时扈从懦于鼠虽欲下车人其非将军一奋跃身出气雄志勇捷若飞攘臂搏虎虎负去须臾□皮擒虎归北方锐儿皆好武无愧疋马及短衣声名赫赫耀前古却笑冯妇胆力微胙田命氏报恩异至今漆水生光辉君不见射石李广一箭亦可喜死不封侯知者希
○遗善堂
</div>
    <div class="pagination">
<a href="庄靖先生遗集.html">上一页</a><a href="庄靖先生遗集.html">1</a><span class="current-page">2</span><a href="庄靖先生遗集_page3.html">3</a><a href="庄靖先生遗集_page4.html">4</a><a href="庄靖先生遗集_page5.html">5</a><a href="庄靖先生遗集_page6.html">6</a><a href="庄靖先生遗集_page7.html">7</a><span>...</span><a href="庄靖先生遗集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
