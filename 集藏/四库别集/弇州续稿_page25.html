<!DOCTYPE html>
<html>
<head>
    <meta charset="UTF-8">
    <title>弇州续稿 - 第 25 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 25 页/共 228 页</h1>
    <div class="content">　　其五
　　
　　我所惜在容城弱弧奋欲除欃枪词组触天天怒惊狴犴血肉纷纵横为君轻身破不平君言汝身未可轻呜呼五歌兮昼吞声气塞万古长如生彼竖父子五鼎烹
　　
　　赠管将军守备杨舎
　　
　　将军自称三百斤跃马跳荡风前云曽探虎穴得其子未许麟阁像素勲千金买名呼国士百战捐身报知已腰间若若未银黄麾下纷纷半朱紫玺书迭下明光宫别部戈船始属公古人不怕鸡林险翻谓天将贵此翁
　　
　　第二犹子士騄十八应试与余省捷岁同诗以壮之
　　
　　世皇二十有二载弱冠留京忝材杰折花卷尽朱雀帘骑马醉踏长干月垂晩犹尘六卿佐中年已谢三镇节吾家琅玕幸不乏汝今行年亦十八即看蒜髪乳尚腥试展霜蹄汗如血故家毋但足箕裘徃事吾将付衣钵汝生已是气凌云汝伯何妨髪如雪长安卿相多少年此意虽卑聊为说
　　
　　金坛王叟六十寿之
　　
　　同是缑山裔况同花甲周唯偏金坛隠独领瑶池秋瑶池碧桃若鸡卵更有交梨大于盌君如欲勒弇岭名共策踰轮追穆满
　　
　　题画海棠双白头为王大叅旸徳七十寿
　　
　　召伯蔽芾余甘棠咏歌千载流芬芳今之王翁古召伯三吴有棠仅十霜其荫已足笼丘冈上有一双白头鸟相与宛转啼春阳问谁者图吴周昉拟借诗史献寿昌此物虽微感星气不与凡鸟同摧藏百舌能见谗要自非我匹鳯皇故自尊竹实非我食安期东海枣已丹王母西池桃更碧白头鸟不足招召伯之棠不足栽王翁兮王翁且偕樊夫人共登旸湖之上超然拍手呼鸾叩月窟是时金粟丛丛开桂浆吸罢不饥渇揽辔下仪娄江隈娄江父老俱白头依依棠树傍跪称万年杯王翁不乐胡为哉
　　
　　闫希言先生道成而游戏人间任真自适闻之久矣今年来访弇园谈笑无间忽语余欲返武当故馆一叩元帝先生有故人不二头陀范丫髻亦余旧识也因歌以赠先生并寄声焉
　　
　　足下不履头不巾一衲寒暑长随身有酒时过犊鼻子得钱即散鹑衣人马藏阴相任儿戏熊经外道胡足论是口那曽挂臧否无心何处容贪嗔访余东海近旬日云徃天柱朝元真左珰之栁夙好事为尔筑馆襄江濵夜斗低徊挂檐栋朝暾晃耀开金银虎岩不二范丫髻岁寒且共栖嶙峋道余鼯鼠技已尽薄有雕虫名亦沦闲披缁衲礼禅客或戴黄冠称道民三尸上天鲜可诉何苦役役防庚申蓬莱宁复闭贤路桃花亦自通迷津祗愁鹤背太清瘦可载笨伯凌青旻（先生体过肥故戏之）
　　
　　偶成自戏
　　
　　愚公自笑昔日愚日对黄巻声伊吾那知愚公今更愚问着胸中一字无贫子自笑昔日贫但有载籍无金银那知贫子今更贫一丝不挂悲田身贫子之贫犹未误更有愚公堪笑处蹒跚两足钝于鸭便欲髙飞向天去
　　
　　又
　　
　　向来学痴儿痴儿只了公家事晩岁学愚公愚公日作移山计有官不作山不居自言可免愚与痴何当更有愚痴处说与聪明人不知
　　
　　故将军曽侯子澄见访长歌赠之
　　
　　曽侯意气髙天云少小弯弓三百斤抗表那愁中执法入门长揖大将军尺书立扫无诸烬一箭能收下濑勲名大中山饶谤箧家贫太史絓深文脱骖始释越石父买丝肯绣平原君归来自种南山豆有饭仍夸菜三九春秋癖喜元凯先月旦评甘子将后亭午方餐法喜食六时不醉声闻酒林间豹蔚长迷雾匣里龙渊空犯斗偶闻时事忽抚膺及语功名但摇首扁舟过我娄江城紫气煜煜如拖旌主人病聋复病哑枉汝谈佛仍谈兵初疑藕孔修罗出稍觉莲花般若生天下总需公辈在人间岂数王郎名何如抖擞无明尽携手金鳌顶上行
　　
　　谢吴断事恵茶笋歌一章
　　
　　雨前茗芽细胜粟雨后笋萌碧于玉道人嗜茗以代酒且复为笋将断肉吴郎昔佐郧中阃拂袖髙眠白驹谷生不恋山阴八月莼亦不夸江陵千头木为余雀舌损数筐更脯龙鳞逾百束初开鼻观已芬爽久苦肠肥荷汤沐新诗报汝汝不俗净洗荒伧酪奴辱但愿清渭溪头竹信安紫花濑口茶租熟慧山水递更一家道人湖田没尽饥亦足
　　
　　屠田叔弃秋官幕归侍司马公公殁乞余志墓且求一歌为赠
　　
　　屠郎读书破万巻不及区区三语掾以兹耻共侏儒粟归侍髯翁寿清宴菽水一勺轻千锺况有今古蟠其胷朝看明海欱日月夕爱赤堇摅烟虹天贻玉棺唤髯去肯向东园借官具娄江忽有孝亷船问我求题君子墓谀墓古来人所嗤髯翁遗爱吾何疑始知吴札千金剑奚若中郎七尺碑念余年来倦笔研欲焚弃之心更愞乞汝相携老文苑人间一官味诚短
　　
　　张山人平叔五岳歌
　　
　　人间再见张平叔能否长将悟真读四明狂客偶见许五岳山人生不辱三花近扑二室粉雪山逺接峨眉玉所恨恒阳寓公石仅捧太华莲花足归来贫惫游兴孤卢敖之杖不可呼少文画壁毋乃迂胡不乞写真形图侑以廓落流金符自称紫阳游玉都君不见王郎手创团焦不盈丈跬武以还皆草莽偓佺安期却来徃何但区区五岳观千亿须弥托吾掌
　　
　　昙阳子性命三十六体仙篆歌
　　
　　地衣味媺身无光欲凿不凿混沌忙结绳诸繁忽已忘河马洛龟亦披猖平林夜鬼愁羲苍鸟迹而下至岐阳彼籀之徒始滥觞斯髙小竖澜遂狂吾师八法初未详冶炼至阴成干刚悟性立命寿无疆遂谒金母朝紫皇授以三元明光章悯余溷浊同秕穅示以性命俾不忘字字心画纮天纲三十六炁枢雷罡七十二字拱素王星回汉流雨露香龙跳虎卧鸾鸿翔魄夺秦汉超黄唐十二小刦追赤明邺架夜色何煌煌检之白玉尺锦囊五色流苏束牙箱山卿俗书点良常王烈不识怜嵇康紫点未肯传杨郎我生何幸依大方此书此躯偕未央蕋珠人鸟长彷徉
　　
　　吴明卿雪山氷井歌
　　
　　饶州磁缸莹不瑕将乐块石霜■〈石含〉砑无烦世尊诵贝叶何必玉女擥莲花左安雪山右氷井凉思习习穿帷纱殷红冽齿房陵李沈緑沁腑青门瓜中间别有清凉宅在君四大君不识赤脚髙凌一万层辘轳直下三千尺中池之外无它润太古以还唯一色长安炙手殊可怜骄日欲夺天公权须臾火尽灰欲冷惟有寸心犹自燃与君共饱氷雪意髙枕鼓跌庄生眠
　　
　　蕲州李先生见访之夕即僊师上升时也寻出所校定本草求叙戏赠之
　　
　　李叟维稍直塘树便覩僊真跨龙去却出青囊肘后书似求元晏先生序华阳真逸临欲僊误注本草迟十年何如但附贤郎舄羊角横抟上九天（君有子为蜀中名令故云）
　　
　　孙荣祖氏所降僊笔贻我金书阴符经跋尾云文阳真人得道时所说白玉蟾翁始表见于世又以长歌四百九十字见赠颇及前生事勉以修持且劝檀施聊此奉酬并效薄见于奉行仙童宜真子
　　
　　坛烟袅空笼曙星翔阳鼓籁调流铃尔时班管正驰骤为我写就阴符经行间隠隠金玉润势表郁郁蛟龙腾三仓以前鲜此迹八会之后不可征此经黄帝疲警跸上感玄女停辎軿天真皇人为解说一帚净扫乾坤兵鼎湖琱弓坠霄汉宛委丹检函精灵贞观小隶付欧褚李荃而下训故兴蚕丝刿缕转成赘貂尾媟渎那堪凭玉蟾散吏最晩出真取捷要披榛荆三十六天不可问四千余年劳证明僊翁一一为指说敢以抵牾忘服膺更诵长歌五百言如啖火枣通三生子瞻梦悟五祖戒次律赖遇真人邢惜哉二子不自振晩途岭蜀长飘零即令来路未明晓忍恋浊世甘膻腥陶君已拜都水监胜力菩萨为前盟白叟愿生兠率界海山丈室留居停乃知大道絶町畛两者同出而异名鲰生掉头出苦海眷属聚散如漂萍把茅盖头足舒缩一瓢以外无经营晨吸清和入玄牝夕敛沆瀣归黄庭檀施小果敢云倦人天有漏吾何矜更烦转示宜真子返照面目思前程任是逍遥鲜罣碍未免流转趋沈冥权竒狡狯亦细事麻姑见哂王方平上真重闗挂玉钥西竺觉路悬金绳精心九渊骊颔易失足一堕鸿毛轻百年倐忽若流电我为后继谁先登功成帝命有时下拍手呼鸾游太清
　　
　　为胡进士孟弢作匡山读书处歌
　　
　　大块下坠成匡山秀作中天五青莲十二万纪搏云烟元气小漏长庚颠秀作人间一青莲绡霞酿露六十年两雄相得非偶然所以匡庐李白庐白也匡庐白念欲宫锦幄屏风背拥九迭碧念欲宫锦袍瀑布髙悬八千尺朝诵宛委编暮歌大洞经化为三籁透紫冥下杂栖贤三峡之雷霆细则鸾鳯喈麤乃虬龙鸣香炉袅篆五色明坐使万境神魂清咄嗟匡山不负白白也顿负匡山色功名善愚人一旦调乃公采撷晻霭擘削巃嵸尽收绣鞶囊卖之华清宫连城一出玉环妬天子欲偿价力士老奴从旁代唶嚄从此重瞳意回互浔阳雨夜郎雾采石捉月月不顾不能携得匡山去后千余年好事者仍榜匡山读书处咄嗟哉咄嗟哉李白居杜甫诗诗耶人耶与山并斗宇宙竒胡郎有竒急吐之君不见六经万古长赫曦如悬九嵕烛四垂不然草大还直借鹏背家须弥安能龊龊苦恋五言七字长吾伊如此读书读奚为
　　
　　寿南昌龙沙王孙七十
　　
　　主人贤而好道其自号龙沙盖取旌阳石函谶也有子曰用晦能发枕中秘故以期之
　　
　　龙沙沙髙压女墙石函字字生辉光龙沙主人七十强酡颜宣髪双瞳方主人自爱衣萝薜不爱君王赐束帛主人徤走仍徤饷不爱君王赐鸠杖有书肯学淮南安朝宗捧日心长丹有儿肯学刘中垒养得丹砂胜榴子东海狂生学面壁手种蟠桃仅三尺他年结核萍实如要益千秋豫章色
　　
　　答赠张大允文
　　
　　允文者友人张将军子予子也再以长篇投赠其一志不朽之业其一希不死之道而余皆贸贸焉久而征其意乃欲得余赠言证明耳笔研芜废漫尔塞白竟不知作何语也
　　
　　老夫自解金陵棘不贷头颅镜中白五言长城拉攞壊千尺糟丘干欲坼卖身但拟作佛奴拄口何曽问欢伯汝父差贪子云字世人任学廷尉客偪侧何偪侧蜗庐斗大聊自适春风骀荡啼■〈票鸟〉鹠门前剥啄劳诗邮商声嘹亮动金石尺素错落蟠银钩自云于世无所求但愿一识韩荆州闻之白香山何人得似张公子两首诗轻万户侯我意或不然汝家故事须封留然后归从松子游我歌不再汝勿酬男儿堕地各努力出世入世俱千秋
　　
　　走笔题雪泉图赠彼上人者不知能酬对否
　　
　　仲冬十一月三峨岭头百丈雪春风二月天三峨峡中百道泉山僧住山不论岁手爇松枝令江沸未解泉能雪如白且夸雪与泉同味是雪为泉人尽知煑泉煑雪从汝为第探此雪真面目记取髙秋未结时
　　
　　寿封君吴姊丈七十歌
　　
　　阿翁七十鬂尚玄渥丹将酡染双颧金粟欲压乌纱偏呼卢卷白神翛然膝前众绮何翩翩中有一绣去朝天鳯毛五色天书鲜何必身到鳯池边（翁先以侍御君满考封中书舎人）海东绛桃日并圆海人捧致珊瑚筵一颗一饱三千年
　　
　　重九日为庚辰岁昙阳僊师化辰敬成长歌一章志感
　　
　　万厯之岁庚在辰我师拍手谢世尘西竺西池总西蜀阳月阳日归阳神晴霞两片衬腮玉夕宿数点搏眉颦凝然金刚不壊身独立寳座凌秋旻是时弟子皆伏泣手剑忽挺光鳞鳞老生舍身侍香火自甘佛奴或道民谈无说有世不一学士见挽传师真少将灵迹托彤史敢以巵言夸素臣下士闻道只大笑何意众口成狺狺吾师可虞日月毁大教岂逐云雷屯所怜内境有罗刹不妨外土来波旬银环再贶许消息金箆未引犹沈沦朝披夕诵了何益如博日胜还日贫回头转盻已陈迹中天圆月十二新瓣香一缕断复续风伯为我传峨岷玉京斟酌沆瀣酒浊世消渇支离人云君倘为下阊阖霞■〈罒干〉倐见扶颷轮老生行脚粗已备芒鞵布衲青纶巾不辞蹑景渡彼岸眼底一众俱迷津更祈僊伴有邹子大吹黍律回阳春
　　
　　赵君自练川广文迁宰石埭石埭汉陵阳也窦先生子明以循吏仙去君素好道请于乩而得僊篆金丹四百字故以拟之
　　
　　陵阳山头黄鹤池夜半呼鹤僊人骑僊人拍手上天去丹台朱实时累累汝乡麟脯那用擘吾家玉棺不得竒窦令不来赵令至古今亦是须臾事案头黄老五千言囊底素书四百字双鳬肯似孤鹤孤劝君且赴尚书会
　　
　　吾师宁斋先生南园牡丹之盛冠絶吴中而皆师之长郎君手植中有白牡丹一株曰尺素者尤竒丽因作长歌纪之并赠长君
　　
　　三月一出逰季园千竒万丽攅雕栏纷纷红紫尽辟易中有一株白牡丹初疑龙池宴罢舞双成盘又似洗头盆暂卸天女冠姑射寒生雪肤粟郁仪风细霓裳单河宗攻玉乍成斗鲛室泪珠丛作团优钵昙名亦浪语璚花么么何足观太真霞脸大醉色覩此亦学江妃酸举觞酬季郎化工在手汝不难得非扬州观头逢七七又何必善和坊里延端端即使宋人琢此瓣百岁那得兹花看老夫久寂寞为尔暂为欢再进金叵罗属客莫留残日落不落天阑干欲去不去心盘桓皎然秀色转可餐他年倘许蕋珠会别跨长离胜紫鸾
　　
</div>
    <div class="pagination">
<a href="弇州续稿_page24.html">上一页</a><span>...</span><a href="弇州续稿_page20.html">20</a><a href="弇州续稿_page21.html">21</a><a href="弇州续稿_page22.html">22</a><a href="弇州续稿_page23.html">23</a><a href="弇州续稿_page24.html">24</a><span class="current-page">25</span><a href="弇州续稿_page26.html">26</a><a href="弇州续稿_page27.html">27</a><a href="弇州续稿_page28.html">28</a><a href="弇州续稿_page29.html">29</a><a href="弇州续稿_page30.html">30</a><span>...</span><a href="弇州续稿_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
