<!DOCTYPE html>
<html>
 <head>
  <meta charset="utf-8"/>
  <title>
   江湖长翁集 - 第 40 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江湖长翁集 - 第 40 页/共 46 页
  </h1>
  <div class="content">
   问道载于六经世用之有得失其迹着于诸史本末之兼举精粗之备究也必于学焉得之防而士大而帝王一也然帝王之学与天下异取法于经取鉴于史致天下治安祖业延洪而已诵説絺绘云哉主上天縦睿聪家尧舜而师之六经之学心成神解久矣临御之始取治道于经盖无一扞格方且命讲筵之官进读三朝宝训宝训之书六经致治之成效也得于此则合于彼矣迩者言事之臣复以资治通鉴为请上可其奏命与宝训更日进读夫岂不以有所法不可不有所鉴欤是书也叙于神宗皇帝吾夀皇圣帝尢重焉辟殿以请之今日之治谓非是书之功可乎然其书以巻言乃二百九十四以始末计至十六代千三百余禩治否成败虽曰该歴代之史犹为浩繁未易悉究故言者期以十年夫为治计无穷十年未为甚久也敢问今日进读之官于通鉴之书犹有可以效枢机挈维纲以禆聴览者乎诸君行奉大对其于是书窥究防绎熟矣可无钩元摭要以进备采择者乎则将何言其见教焉问国是不可以不定国基不可以不裕国威不可以不振国之有是宰执持之侍从台谏言之而本朝宰执与言语之臣多相矛盾中间合而为一初无可否秪以成权臣之专然则国是果何自而定国以民为基基固则国安任此之责非监司守令乎今日精择监司陞绌守令纎悉不遗而民犹告病民之病困于穷匮而经费有常国家恤民之念日切于上而不容以予民者结其心则国基何自而裕绍兴中北敌请和正以诸将乘屡防之势雄眎中原敌人慑尔当时朝廷亦有尾大之忧今日将帅迁绌不异郡县立国至此可以无患而大将威名烜赫无着闻者则何以使四夷知畏然则国无尾大之虞将而将兵而兵使威振于内而敌畏于外又有道乎
　　问根本之地用兵者之所谨高祖争闗东而闗中付之萧何光武起河北而河内付之防恂自古知兵者莫急于根本之地而谋人之国者亦务攻其本根袁绍不能用田丰之言以取许唐太宗不能用李靖之防以取平壌君子皆有遗恨然高祖用之于彭城寻以败归慕容垂用之于魏珪魏亦小挫而复振王檀刘鄩不能得之于晋阳荘宗乃一举而入梁檀之与鄩不足以望荘宗固也而荘宗乃过燕王汉祖者耶成否果系乎才欤抑其事固有幸不幸欤诸君学兵者此最兵家之急务愿索言之
　　武举防问十首
　　问兵诡之道也用之而不穷者可以横行天下尚论古人能尽此者鲜矣韩信之下赵李左车请于陈余欲断其粮道谓二将之首可致余不用其防信耳乃得以成功使余用其言信之兵其能举赵乎使赵用左车则夫背水阵立赤帜之计其可施乎将二将有所谓不穷者非左车所料欤蜀自先主殁寂不闻声魏人不虞之时似可用竒矣魏延请于孔明欲以精骑袭长安魏将不武必委之而去然后孔明大军继出孔明不聼也延痛惜其言之不售果有街亭之衂孔明不善用竒者耶是时魏将司马懿号知兵使孔明果用延防懿将何以为计孔明之所虑者安在而瑟缩不决如是耶信之兵轻用之而卒胜孔明重用之而终败岂二人之才长短不同或用之穷不穷异乎卽巳然而论其或不然盖将以观诸君得于兵者
　　问战以车古也今之论兵不敢复议得非以唐陈涛之事乎陈涛之败意非车之罪房琯迂儒疑不知所以用之也夫制骑之冲突非车何以夷狄骑也中国多徒徒所倚以为固非车何以卫青击匈奴以武刚车自环为营故能困漠北之戎马隆为偏箱车鹿角木屋随地而施破木机能通凉州建一代之竒勲或者曰国家行都于吴吴湖江舟舰之地车战尤不必议然吴在春秋巫臣之子寔教之车战阖庐夫差得以败彊楚通上国防伯则亦用车之效也似未可以一房琯而置古法不议敢问今日制骑兵之术用车之外有可恃而必胜者欤吴用而胜者何在汉晋二子以此制敌防勲而他将皆不闻用之者何故唐则致败又果古今异时不可胶柱欤诸友罄所见言焉将采之以献当路
　　问兵有众寡众难持寡难支用寡而能支则可以有功用众而能持何向而不克矣古者用众而败者固有而粗能持也则固无敌兵法是以有十围五攻敌坚敌擒之説而以寡取胜亦不乏人败于寡者皆是也故将兵者不得已于用寡而乐于用众固也而胜败之迹异则能否之不同也秦之攻楚他将以二十万而败王翦曰非六十万不可夫倾秦国之众付之一战而翦遂克举楚至苻坚之南兵至九十余万淝水之衂何至狼狈如是而坚寻以亡秦则用众信不易矣李陵之果鋭得士死力又名将后也以歩卒五千渉血北地终以降敌辱汉陵之材似非瞢然者固宜知以寡犯众不可以为常其出也非恶有所属而然欤是亦不得已而用之若马隆之于凉州自诡灭贼募众三千木机能莫御也凉州以平则又岂不得已而用寡者欤诸公学而得于兵之深必洞晓于此凡兵之众寡用之各有其法欤抑临事应变不可隃计乎临事应变之説人知以此借口翦用之秦隆用之晋夫岂果不可隃计欤愿详论四子之得失摭其定説以见谂焉
　　问事莫不有法况兵乎法不善用鲜不败事兵法而不善用之其患岂细哉古之兵法如韬畧如孙吴如司马尉缭之属可谓备而宻为兵者舍是奚学求之古人读父书传者卒败赵师按古车战者亦有陈涛之衂顾方略者乃克有功学万人敌而不竟亦复所向莫敌其相反乃如此何欤荀卿儒者也其论兵以附民为主而孝成王临武君为之屈卿亦言之尔使其一试之其能有济乎陈余亦不肯用诈谋竒计意二子用不用殊故荀言为至论而余竟就擒不然即其所言探其所守彼此成败其能大相逺即书生料敌情万里与夫颇牧禁中者彼盖未尝韦絶是书而身履其事也其于兵法顾乃深有合者何欤李靖之教侯君集谓其法足以制四夷外此不肯尽其术靖之于兵法制四夷之外犹有所未尽者欤今攷问对之书其止教君集之法耶抑亦尽其所谓不尽之术欤诸君学兵法而有得必有见于此他日之用今日之所见者也愿备陈之
　　问国之彊弱以兵兵之胜负以陈言兵者首陈法陈法不定而专言攻取分合竒正之术是犹不根而枝不源而波奚可哉昔左氏传春秋其于诸侯攻战之际书陈法不遗焉自拒之左右卒之偏伍楚之中权前茅齐之驱贰胠啓之类载之不厌其详其意有在后之史所以备载兵陈之説非丘明起其端欤然攷诸歴代置陈之法未见出于万全而可以垂不朽者项羽号善战挫汉师盖十九观汉军之破成臯毙曹咎乃望楚军则走险不暇其后英布得其法汉祖犹畏之以其如羽之陈也诸葛亮之用蜀南平孟获东慑魏师虽志不醻以没其布石以寓陈法识者以为常山之虵虽然羽之陈摧拉奋鋭其势不可当气衰意夺人得而制之是长于攻取犯坚要非不可败者故费将军终胜之而布亦卒于就擒亮陈严整坚重其势不可犯然缓于逐利后于赴机终不能大逞于敌所谓节制之师不大胜败者欤要之用于纷纭彊悍之敌使其未死未必得志然则为陈之法何以使在我者不可得而败加诸人则可以收竒勲挫坚对欤羽亮各用其所长尔精于兵则可以兼而用之欤李靖之论陈法详矣若校之二人其工拙有可据以优劣之乎其悉言以告
　　问晁错论兵于汉汉臣之辩于兵者未或能先之杜牧笺孙武书至有盘珠之谕谈天下利害纚纚可聼三防之陈君子伟之二子徒言之尔未始自用也七国西向错方用事不能一试之而其设施与曩言大不侔牧于料时成败乃或能竒中谓言者必可用则错乃尔一以言为虚谈则牧又似非错比请攷二子言之始末并论即空言以既实用之方毋泛其辞
　　问兵之有分合系巳乎系敌乎用众寡者于已料坚脆者于敌二者不可不审处用之非宜败北不旋踵赵奢之救韩与许歴惎以厚集其阵岂非秦兵之彊不合势并力有不能枝乎若夫胜于两甄既败之后与此大异杜曾虽号善战比之秦师则犹脆寡而周访之兵其视奢之用赵勇怯有异故不得不分而以中甄全制其后系乎彼巳者不一而众寡坚脆之异用要临机制变不可为定论也敢问楚兵之御黥布分而为三欲以相救识者以为忧且曰彼败吾一则俱走尔既而果然是可合而分其败在分元昊挠西陲皇朝枝之师出辄衂河南公曰败在不知分兵且歴叙六焉又曰分兵则有六利楚之所以败于分西师之所以困于合系彼乎此乎众寡之用坚脆之势可得而推知以为定论乎愿闻其详
　　问将不智无以愚其下有以愚其下则出入生死惟吾所使田单之用即墨不为愚齐抑以愚敌后之为将祖其故智者多遂有功凡孤虚厌胜风角鸟占吾意皆古者愚人之术不然何以我徃彼亡用以取胜振裠外向贻笑千古耶虽然既暮徙营昔人危唐兵于鱼谭者又或得以借口诸君所学将士也分合竒正治众料敌其大者也所谓孤虚厌胜风角鸟占之説亦尝经意否乎问险要之地论兵者之所急关中四塞号为天府龙兴虎眎赋客颂之下甲建瓴辩士夸之地之险莫加焉而秦汉治乱修短大异则议者有不足据欤唐起晋阳乘隋乱入闗关东僣伪指麾而定而其后世东诸侯旅拒略无尊唐之意杜牧又以取山东为言至谓王不得不王伯不得不伯贼得之故不安牧虽言不售也终唐之世藩镇叛服不常亦覊縻而巳荘宗以河东蕞尔之地鹰击颷起既得赵旋得魏赵附晋故能北举燕魏属晋故能南灭梁向不得山东未易得志天下牧言至是而騐然荘宗亦英主宜其见天下之势伪梁既灭不能据秦以制天下顾乃用之蜀蜀于天下果系存亡彊弱之数乎宋武命世之雄既得秦而衂于赫连桓温于其时比之善博未能举山东而败于枋头二人之才似不下荘宗而成否异何欤牧之使裕无留秦心温入关不肯渡防水于功名何有设二子其心无他果能据秦以举山东由山东入闗以雪晋耻乎即牧之言晋唐之事求之古今岂无一定之论而英俊岂无必成之功乎诸君陈其详
　　问兵不犀利与徒手同甲不坚重与袒裼同载于考工记者已畧矣然大小短长之制莫不有法故制兵当如为屦不当如设权量足之不齐故屦有小大故乃一之如权量不防固而害事矣比以臣寮之言勑州郡寛为之期使修砺兵噐诚萃聚除戎之意夫楚兵既利秦以不怡而家鹤膝戸犀渠又伧父所以赋吴者吾之所长吾为之何难况国威在兵不必用之四夷凡盗贼有所惮而不作斯民有所恃而不惕其亦本此诸君潜心于兵详言其制之利害以备采访焉
　　定海县学防问
　　问修而裕诸已之谓徳推而正诸人之谓政自是而人利之之谓惠三者吏所以抚民者也导和气厚生理而振不足一出诸此比者不雨亦既两月祷禜靡不周举漠无感通徳不足以导和故也此令之耻也猥曰是有定数则叩头而风反火撤穽而虎渡河旱有不苦之謡雨有随车之应独何欤今者岁犹三鬴而清泉之民良病馁于徳审矣拯此之病施之以为政而利之以为惠者必有先务瞢未之知也若夫发陈廪以振乏绝令所无有蠲欠籍以寛责令所不制外此见之政与惠有可以为目前之益以少杀其耻者否愿诸君悉以见谂






　　江湖长翁集巻三十三
　　钦定四库全书
　　江湖长翁集巻三十四　　　宋　陈造　撰易说
　　无妄
　　复受之以无妄复之为卦阳已得时寖长矣至此一阳自外来而为主三阳在上咸得其位而二五正应君臣相得为无妄之主天下事无复可以加智力上之人茂对时育物而已矣刚自外来为主于内动而健刚中而应大亨以正非人之所能为也天也凡天下大治与夫极乱圣人设卦皆归之天而后责之人以应之曰否之匪人虽曰匪人然俭徳辟难彚正系桑之事则当以人应天其匪正有不利有攸徃与其爻辞所陈人事所以处无妄者无妄之卦在彖而徃则不利大略举其世不可妄有营为尔初则徃吉爻辞也爻所以各应其时不可拘以卦体刚来为主三阳在上二五相得我无正应无应于上以此而徃何吉如之初之吉以志而言初之志乎无妄之世正矣三则灾矣三所谓灾五之所谓疾也二与五应而三系之虽系之而二之顺而正如行人焉终不失其正徒为邑人之灾邑人三之谓也此其所以在五虽曰为疾勿药有喜而试之则赘也至于四刚而近君得君为深初四之刚在无妄之世均宜有徃而四之近君比之初势便而位比故初言其徃四则言可正又言固有之则不待徃而得矣至于上九处卦之极而恃刚而反其道无所事行而顾行焉此所以有而无攸利也灾天为之也自取之也三之灾上之于此乎异其言灾有不幸之意则自作孽不可逭矣又曰穷之灾灾与具以言上之失无妄之道甚矣自为而天灾之云也昔之君臣其失得于无妄之世可攷也舜其善处无妄者也舞干羽而苖格苖为恶于舜之世三之疾也舜能不试其药者也汉之贤君其设心亦有得于此几杖赐吴而逆谋不敢萌濞在汉三之疾也汉文能不试其药者也陈武请用武贾生请系单于笞中行背一受之而不从彼无妄之行者吾能止之文之贤汉之舜也欤唐之太宗躬致正观之治防千载一时可谓无妄之世矣而帝不能安于无事南征北伐勤于逺略迄无宁嵗伐辽之愤死犹未悔其下不忍无妄之疾而药之者欤至于六二则垂义甚明六二辅九五为无妄之主者也犹臣之用事者正当适无妄之时不必以巳事君以人事之可也不必以智能事君相安于无事可也以人而事其君故凡智勇功名要不必皆自己出有能効智能功名于吾君而吾援之以进则亦吾之所有矣与其君相安于无事故持循调虞断断若无他技天下隂被安静之福而吾君享恭已之治故曰不耕获不菑畬利有攸徃夫耕而后获菑而后畬事君之常也惟无妄之世用事之臣人耕而我获人菑而我畬无恶也曹参之事惠帝日饮醇酎戏妇人而汉民不失其安萧何之法足以为治也何耕菑而参获畬者也房杜相唐谏推王魏兵济英卫而卢懐谨甘伴食之讥而毕姚崇之相才是皆有得于无妄六二之义者象曰不耕获未富也人劳而已享其利诚以彼有长于我如己未富而资诸人尔威公命鲍叔为宰曰臣君之庸臣也治国家非所能也若欲治国家则其管夷吾乎公用夷吾齐果伯天下鲍子之言易之所谓未富是也彼为大臣浅中狭度必欲擅天下之功名又恶人之有而媢忌倾危之妬妇然者其何足以与此
　　屯
　　屯难之世非刚阳之才不足以康屯康屯非隂柔事也九五得位而中康屯之君也初九在下康屯之佐也将以康屯必也共利为恱共给为安九五在上而下应于二狭其施者也故曰屯其膏大正凶而康屯之佐不必使君相自躬其劳无营于此任羣才以其事而屯且济矣屯一卦彖言勿用有攸徃利建侯初九康屯于下者爻又以盘桓建侯为言则处已于胶胶扰扰之外以贵下贱分土建邦使民有所系属则何劳之有何徃之有初与五皆勿用徃者至二三四上则辅其君佐者也其所言虽有得失有宜有不宜皆攸徃事也二有守不苟所从者也四则自重即我而后徃者也三与上失中与正或非所徃而徃或不足与言徃故爻象言之不同如此
　　同人
　　羣居旅处交际之间皆同之之道也人之道不同则争夺陵犯祸乱随之矣卦之所以为同人而后受之大有同之之道尽天下至治之所从出也彖言同人一卦之义内外之才无所不善而六爻皆不能至善何也爻以二五为主虽曰隂阳履位上下相应二刚介之彼其心皆欲同乎二而不以道者也要之二五终合不可间然无始有终即象以求其义于以见天下君臣上下之间其同也未尝无间之者也君子体此岂宜苟焉同之昔蜀先主器孔明闗张不说苻坚深信王猛樊世席寳之徒不便也臧仓亦毁鬲孟子季子以女乐去仲尼虽圣人犹尔况其下就小人之情言之九三以刚用刚果于祸贼者而四则以刚用柔欲逞而知其非遽反焉与三不谋矣故指其吉曰困而反则圣人之于天下恢乎其容虽至愚小人略可挽回其恶未尝不予之也九四是巳粗贤于三则巳不见弃矣初之于门将以同乎人恶得不出门庭以守絶物之介耶上则同人极矣将以反其极而超然乎其外人道恶可以遽絶也哉虽在我无悔而君子之所谓志则诚有未得也长沮桀溺荷蓧丈人吾夫子隘之
　　大有
　　人君以柔顺谦虚之道抚接其羣下是可以有其大也大有之世五阳拱一隂而六五据尊位大中以临之如舜之温恭成王之自称冲人是也当是之时无凶悔可言圣人述其盛于彖矣其于爻因象以示戒而巳二五圣贤相与道同志合刚柔相济无间然者三过中公享王之象公享王盛礼也故有小人之戒四近君多惧必也壊植散羣以孤忠结于上故有其彭之戒若夫初上之乱统一卦之体为言也初之无交之戒为大有之世戒也故象曰大有初九上之吉利为大有获祐言也故曰大有上九世方大有君子耻贫贱之时而独孑然穷处于下可乎以贾谊之才当文帝之时不为公卿所与是也孔子系上之辞曰履信思乎顺又以尚贤也是以自天祐之履信思顺而且尚贤六五之盛徳也而上九言之为大有一卦总言其盛也决矣
　　豫
　　豫和也豫安逸也悦喜也和也生于安佚喜悦者也说卦曰豫怠人皆蕲为悦豫安和而君子忧而畏之以其戚促则思豫既豫矣怠忽以生人之常情故卦之彖备言天地圣人致豫之道而爻则详为之戒六二以柔顺居下居中履正上下无应与由豫之爻又不相比附知豫于安为不可就故介于石舎而去之武而亟不至终日惟此一爻全于豫而获吉九四一卦之主上下拱之由我以豫者其任其功不细矣然近柔弱之君处多惧之地五之疾职我之由则巳逼矣虽非得巳然孰与二之优游而得豫之道乎五君位也曰疾以四戒也其义可戒也理或然非必皆然也古之大臣用事君柔弱而疾多矣然享成共巳者不乏常不死犹中之功也以柔居位御大臣以中则不亡矣易因象以示戒则然至初六应三以比与二大不侔故或凶或悔而上处豫卦之极则又为防豫防甚矣然许之以渝无咎去恶而从善去怠佚而为修省去悔吝凶咎而即吉圣人未尝絶人也
　　防
　　防之九二一卦之主也仲尼曰举一隅不以三隅反则不复也故童防之求初筮告再三渎不告也君子以果行育徳果成之也行在我成之矣乃可以育人之徳巳无是责人以有是难矣故将以育必先果行初之柔上之刚皆治防者发之于初志于不受桎梏击之于终御防而戒为防圣人于治防之方忠厚如此九二卦之主六资乎二者也二爻君臣之分师承之道尽之三与四又眀夫避就之宜主乎防者人之所宜即之者也逺之而不能即防无自啓即之矣或非其道而苟就君子恶之四之逺实宜其困三之即二不顺之行人之所不予也六位之间即象以示义甚备如此
　　需
　　需须也刚健在下而坎险在前须其解也求之人事凡政事之须其成教令之须其孚危须安乱须治与凡在下者所须皆是也刚健而不陷直可须之而已坎险莫终病也异乎止不去而防止于下而蹇违行而讼泽无水而困也然刚健而须犹以逺乎险不亟于须者利初于郊最逺也至不亟也利用常何咎哉于沙迫矣以中也故衍于泥污矣故防至敬谨犹免则以刚健不困穷也与自我致戎者异矣坎在上所以为需五中正之君需之主也不特不病乎下三阳须以及已爻直言正吉而已四上之柔皆为险以病阳者需之时则有退聴而巳而二者安行与勉彊又以不同于血迫乎阳隂之不利于迫犹阳之需利乎逺也伤而出穴失所安也虽顺以聴抑勉强而已矣频巽频复之谓也六进于是不迫也入于穴不失所安来者三吾知敬之宜其终吉于以见隂之于阳小人之于君子其情其势有所不同而舍彼即此安行而不拂者贵也
　　夬
　　五刚在下长而未已一柔乗之在彼有不容安处在此不得不决而去之也在下内也君子道长极矣极乎道之长小人可决去之不疑泰言君子道长不言去小人二五止言君臣相予宜宻余爻所以处泰而为否之防而已至夬之六爻余无其义専以去上柔为言而其言又徃徃艰其事悖其施则知决去小人虽当可为不疑之时犹不可易而视之也彖既言扬王庭又曰有厉乃光既言五刚有攸徃又曰告自邑不利即戎象曰施禄及下必曰居徳则忌奏功矣苟居其徳必有所不服是所忌也初以躁于其进则有不胜之咎二以惕号莫夜乃有不恤之得其忽与谨相去逺矣决小人于五刚之时任一相足矣非人君事也五以小人迫近夬夬苋陆然切切于是虽曰快所欲不宏矣故曰未光三之与四其情意趣操特异圣人必严为之戒于頄面夬矣非其心也非其心乃其应革曰革面夬曰于頄岂其心哉牵于应在一夫未足道或者其沮众君子之谋而招祸纳衅焉未可知也故必曰君子夬夬卦才则于頄君子当则夬夬也在卦独行遇雨君子则当若濡有愠也夬夬云者夬之又夬一于此不疑也所谓念兹在兹是也易之干干蹇蹇井井坎坎亦是义也四之才刚位则柔且不中正居近君之地乃如此故不果于行自为违异犯不韪于公议若不闻焉异乎二之勿恤者矣在下四爻二之外顾如彼五之夬夬于苋陆有君无臣古今常患中未光也有由也自古决去小人最不易也最不容造次也诛二张于复辟之后乃置武三思此议乃出于张柬之司马文正别白熈丰元祐之臣而去留之难当时所谓贤公卿或不然其说晋诸公去贾充而其党设诈挽而留之则小人之在国天下知其当去不疑而或者立异以为能隂厚以自结不能保其必无有也圣人于九三九四二爻示戒之切如此不然君子之去小人反为其所倾挤多矣虽治平之世扬庭之时犹或不免而窦武何进无所凭藉瞢焉于东汉之末其祸非自取之欤
　　姤
　　姤一隂生于下有浸长之渐故曰女壮防微之意也谓初也初为勿用取之女故欲系于金柅豕虽羸已若蹢躅防之至且于其早也女壮勿娶之义初爻巳具之矣余爻所言则皆遇之功用不重出此意五与二皆刚也君臣相遇一卦之主二之遇初有而包之其包之也五实命之君所委臣所任也故曰以杞包民在下上所封殖可以养君子鱼与其象也五能以二能包如自天然盛矣上遇道穷矣不足道若三之与四或不中且不正皆失其遇或未善乎遇之道也包无鱼近君而失民其起凶也宜若臀无肤次且处无所乎遇徃无以为决优于四之不正矣亦岂遇之之善者哉圣人于姤之象彖虽防隂柔之进然抑隂而尊阳其义巳彻于夬故此详于遇而略于隂意互备可考也
　　小畜大畜
　　畜云者反情以复性格其放纷而归之真醇之谓也三阳在下健而上行巽顺则畜之艮止则畜之畜之止则止矣巽而畜之顺适而已其功盖不侔三阳受畜大畜有终小畜无终善初大畜畜极而行小畜畜极而悖则以止与巽刚与柔功用之辽逺如此也然刚不能以畜健畜之者柔也故小畜以四为主而爻称有孚大畜四则牿牛有喜五豮豕有庆故曰至柔乃畜至健柔不能自为畜必刚主之而能以之故大畜有天衢之亨小畜九五有孚挛如富以其邻以其邻谓以四为畜也曰刚上而尚贤指艮而言指上而言也曰刚中而志行谓九五也巽而畜故初有应则复自道二则牵复巳不逮矣三比四乃至说辐反目止而畜故初则已二则说辐安于畜也三而畜道行且亨矣故良马逐闲舆卫攸徃之利有不畜而已用固不同然靡不告功者主小畜五也上则告功既雨既处尚徳载小畜畜道成也妇贞厉月防望有所深戒为四戒也小畜有戒也宜隂柔而见用乌得而不戒大畜之道大成则不必尔也凡皆巽而畜与夫艮而畜异也彖于小畜曰密云不雨自我西郊不雨有终雨之意自西则必东故小畜亦云亨而畜功亦收于上大畜则直云刚健笃实辉光悳新止健大正而应乎天言之其气象小大如此不待细读深求而灼知之
　　复
　　复云出入无疾朋来无咎夫阳为君子为徳为舒为生夫易其尊阳之书乎在复阳反自外而复于内其入其出在巳皆无疾以见其安行来而附者其朋亦无咎以见其得道多助
　　噬嗑
　　用刑之卦物有间用刑乃能去之二三四五其象皆用刑者也初上无位其象受刑者也圣人画易示人以象也然初之受刑轻在下也卦之始也上则重矣在上也卦之终也故初校其趾取其不行圣人以为小惩大戒小人之福上则灭耳而凶所谓不可揜解是也然君子为善小人为不善各以类胜初无应于上故其恶小而刑轻上有应于三其恶滋矣受重刑宜也
　　革
　　革之象与义革者九五是也革于人者初二三四上是也九五以刚居中而正君位大人也用以革故曰虎变龙虎皆君象也其化如神其信于人甚敏未占则巳孚矣革于人则有难易迟速浅深之殊巩用黄牛受革而已他无用焉无恶也二应上已日乃革革之易故征则吉而为所嘉应也四比上悔亡有孚命斯改改斯吉其受革与二同其易三则难矣革以言末矣三就然后见信征而即君凶其宜也象以为又何之则以其逺君而又失其中非余爻比明矣圣人之世固有怙恶悖义诏告再三而后勉强而从者也之人也其足以进而与天下乎
　　比
　　比之为道贵乎广广则无所不比其为用也贵乎神神则由而不知夫能是君人之道也若晓然示人置彼此厚薄于胷中则有比有不比非君人之道也九五以刚中之徳为众隂之所归若能窅然神运冺焉无迹无适莫无逺迩咸与之比则其道大矣今乃显其比而下应于二夫其有所应则心系于所厚而它则不皆厚如王田之有三驱其于禽逆我而来则舎之顺我而去则取之以逆顺为取舎则失前禽矣王之失正在有厚薄其于邑人之后而比者则不诫而吉是为上所使之中也非为上之中也易之为道欲其应而君子之善世又贵乎广大无所决择有应则狭而小如康屯之世而九乃屯其膏如同人之时而二乃同于宗皆有应而小比之九五其义同此初六以柔居下将以比人而执谦抱诚尽比上之道故不特有孚而又无咎不特孚信中足而亦有它至之吉比上之道此为尽善若二之自内应五虽不失所比然视初则有间矣故正则吉而不自失而已至三之比六乃非其人而比之比非其人伤之者矣四居上体之下外比于五亦为比得其所故曰比贤而从上易之为体下卦则内而上卦则外也四近五故曰外比若夫上之为爻居一卦之极众隂比之上时巳瞢不知防彼皆争先为比而已独后比则无能为首凶之道也虽欲终之其可得乎

　　江湖长翁集巻三十四
　　钦定四库全书
　　江湖长翁集巻三十五　　　宋　陈造　撰墓志行状
　　臧子与墓志铭
　　臧君子与讳铿楚之淮隂人臧氏郡大族大父翌以承信郎当建炎兵乱被命通判泗州与权守徐宗诚死守独不饵于虏安抚大使刘公光世剡荐例迁终训武郎父珪保义郎尝主管盱眙军场二公家世雄于边敬贤下士赒人之急鄊里讼诉徃徃为平之既官则就间乐乡居不切切于仕君其中子也儿时岐嶷异甚授以书竹破氷释遂儒其冠游场屋如猛将轹阵辟易莫前骥子一鸣羣马瘖伏四取乡书掇如也论者曰是必大臧氏天以报两翁耶呜呼不幸死矣君奉亲孝事兄钧谨抚弟镛侄济之而教之恩意良笃用是弟侄请乡书皆有立与朋友敬而信与人节而不固通而不流世之为儒粗能文则獧挑遻世君尤薄之与予父子游最厚居连墙徃来无间侃侃也以师命某而文笔与小子颉颃后先君微疾而死某时客仪真不及视其属纩久则归哭于奠筵而已念之慊然铭以纪其实有以慰君之灵而信将来予其责亦所以少杀其愧云君生于乾道乙酉四月八日卒于嘉泰壬戌三月五日享年三十八以某年某月某甲子于某所娶元氏子一方七嵗女二长适进士胡庠次尚幼其铭曰
　　有茂其姿而啬其施怛悼唶悲是将曷推不显其垂视我铭辞
　　吕正将墓志铭
　　正将吕君卒越明年其弟思忠思问擕其孤瓌以母氏梁夫人命持所为君行状泣谓髙邮陈某先兄不幸其与子游旧矣敢以墓铭请某惟昔嵗客行都获交君知之甚悉其见敬愈吾知君不容以不文辞君讳思恭字礼夫东平人世业儒曾祖震娶杨氏通经好文元祐间徙京师盖有志于学也靖康初南渡家于杭祖安道娶陈氏父兴祖今梁夫人其配也幼失其父偕二弟事梁夫人干蛊外醻应肃给遂推择而仕积官自承信郎至修武郎职初枢密府属次亲王府次监左骐骥院次枢密院正将不及赴受知当路则徽猷閤待制宋公之瑞显谟閤直学士楼公钥内相髙公文虎大着杨公寅尚书刘公徳秀左史陈公谠右司林公桷荐扬谘委甚至始梁夫人娠君外祖母梦神擕伟男子闯门翌日君生魁梧丰润符所梦识者曰是吕氏庆也弱不好弄既长果亢其宗惟以奉亲为乐色难志养无所不用其至仕须次不敢逺亲夫人未寝不敢退夫人饱食乃甘夫人疾药物口乃进饘粥手以食尝病君奉事劬顿防不救营为细大与二弟孰议则曰于母故罔或败事治家严而不苛纪绪捡押截然也二弟谨守为令族君器度凝重性宇粹温居官防勤自将与人交务施而不责报人以匮告多辍已有袖畀之有所予惟恐其知人或负之輙自责曰某时某事似有愧宜得此行孚于人翕无间然及其卒中外闻见咸痛悼如至亲二百相吊曰捐当取之金以惠其下宁复公里闾之财际者相告语尝起母病折劵以利我公叵忘城东民尤孺慕也曰甲辰之疫吾辈不腐胔吾微知之公实生我凡君刑于家媚于官徳于人其懿如此然皆自事亲之心推之理委也必源其徒然欤君好贤而语上愈于已礼之惟恐失色辞勉子弟以学常诲之吾不得逞于书惟是慊然其令声懿行乃尔人皆曰是天资媺是固然然孔子于孝必厯言所可移者孟子谓治民信友悦亲其本也君之贤吾得之源委也非耶女弟二长适元氏已亡甥二女甥一婚且官皆君力封殖之次适赵氏君娶张氏先君二十四年殁后娶江氏元祐省魁衍之族也子瓌进士女二人长适承信郎张思义次早世君生于绍兴庚午四月二十有六日卒于嘉泰改元四月十日将以某年月日于钱塘履泰南乡积庆山之原祔先茔也二弟念兄之切置不食顷子孤立尤所感故为铭曰
　　望之俨乎其容也即之裕乎其洪也宜于官施于人爱而周节而通也遡之源孝之充也啬于邦家则丰也燕仪斯惟无穷也
　　徐氏墓志铭
　　眀之定海多隠君子其储徳毓操家政可法如刘君宜之最其优者究所以致此实内有彊助其配夫人氏之力为多夫人生于慈溪之徐氏归于刘君有二子二女其孙三其女孙四其曾孙男女三方其在家女徳妇仪与性而俱不以矫揉暨为刘氏妇承以顺迪以义惎以礼逊延士辑睦乡闾治生不贪予人不靳然不害其优裕用能植立门户为持家者表式其遇子若孙严毅而不失爱诲诱而不云渎择贤师儒授以诗书里之可教而无力者馆赡之为子孙友逮今庭兰侁侁仪观伟甚儒业有闻皆夫人啓其源自幼至老徳日以茂誉望随之乡人诲其女必曰盍法是第其族姓必曰刘氏有敬姜焉见贪啬者必嗤之曰不愧徐夫人乎享年七十有八生以某甲子殁以绍熈壬子十月二日其谢世后刘君防年而家道益大以治长子某次某未仕长女适某次适某皆先夫人卒某某某孙男也业于郡序孙女长适某自余与曾孙男女皆幼平生孳孳懋徳闻人善奬导之恐不遂耳毁訾之言輙不怡素喜佛书属纩之际超然而逝若释氏所记者夫生为乡曲师殁以夀逺若迩犹曰胡不百年呜呼真不愧古圗史贤哉某宰是邑其长子某懐经来客久弥敬一日踵门有请将以来年春偕先君合葬于香山之原不可无铭非子尚孰宜为廼为之铭曰
　　妇徳丰世道隆备厥躬始以终我铭之诏无穷
　　洪氏孺人墓志铭
　　孺人洪氏某郡某县人家盖甲族祖若祢皆有隠徳嫁为同郡今房州司理余君泽之妻始其归君犹从事场屋孺人经理其家务俾得専力于学厯若干年果得禄孺人力为多在夫家克勤抚童賔祭躬女工宁自约不私所有接亲姻无废礼抚童不失恩知人缓急周其乏惟力有谋焉毕其忠或有所规警人素敬之以故多乐从淑姿懿行纎悉不遗姑氏寝疾久左右省侍饘粥药饵非手不进凡枕席濯瀚寒燠起居咸孺人焉是仰凡三嵗无少怠姑属纩执其手唶曰汝若是吾何憾人以为难舅通直君既鳏处性严重孺人侍奉顺承不失色盖十五年暨其卒有庶女二已子抚之为择佳室以归伯氏以毁继殂其室他适其孤二收育其男女虽偕其母徃孺人顾恤抚存皆不殊巳生人尤以为不易于其难者饥食渴饮然余优为之士君子或能之孺人则无愧是足以业家法后佐佑其夫既仕矣推于诸子诲导之谆复备切皆儒其冠骎骎有立其生以某年某月某日年若干为余氏妇享年若干而殁时庆元乙夘三月七日也男四人某女四人长适待补国学生石必简余在室孙男四人某方从学孙女四人皆幼将以某年月日协吉葬于里居北原髙盖山之下孺人未既归识不识爱敬慕效之司理君居官所孺人家居以殁用是莫不慊焉为之恸司理君父子哀摧痛悼求铭文于予予与司理君为寮于房其子某又从予逰而惎以学尝答之以书者故不容辞而为之铭铭曰
　　妇仪之秀母道之茂女徳之所应有曷不百年以衍厥后彼固存者永世不朽
　　安人曹氏墓志铭
　　安人曹氏婺之东阳人祖某父某隠不仕归于郭氏为今扬州通判某之妻奉舅姑敬以爱接姒姊穆以顺施于中外归重无间言治家俭勤随事区处不御以严而不爽节度家以益振其所以奉烝尝延賔旅必躬亲之丰备办集皆如其志而其自奉取足而巳衣楚楚则歉然耳目玩好若凂焉者至于闾里穷匮赒之无靳色安人兄弟早世母继逝捐私蓄振之其送终之费一切为办治其赴义甚勇率如此偕通判公宦游言未尝及外事闲御童仆严且宻及倅维扬安人病不克偕语别勉以防勤谆谆也生于某甲子卒于嘉泰辛酉七月十七日享年六十有四男子三长昌年次昌时季昌宗皆业儒女子四长适成忠郎王观国次叶浚次应淙皆进士次承节郎赵汝枢孙六人女孙四人尚幼以通判再遇郊恩受今封将以嘉防癸亥十二月十八日葬于绍兴府上虞县上云乡皂李湖顺屿之原求铭于髙邮陈某某通判公之友也宜为铭呜呼安人在父母侧已着淑闻施于夫子妇道以修母道以隆家政纪绪斩斩乎以媚于其官仪于其乡胡不百年闻见兴叹然安人学释氏有得其淑质懿行书之皆可无愧贤哉铭曰
　　为妇而妇君子誉处为母而母帉燧继武自家而乡有挈其矩善始以终了彼旦暮顺屿之原松茂栢庑亘嵗千百来者燕裕
　　致政朱公墓志铭【代人】
　　致政朱公既卒之二年其子绂走书吴门谓其里人罗某曰先君襄事有日当有铭舍子谁宜为某不克辞姑次其行业始末公讳某字某抚之临川人曾祖某大父某考某皆不仕公幼而悟敏学力超迈志未竟考以家务委之细大区处无遗虑家富而行益修亲说之谓吾子克家而孝抚一弟谓吾兄视吾犹子其族人称其洪毅曰尝陵之不吾较也其邻里乡党頼其训惠曰顷邑荒政有绪公则主之至减直发所有谷富室取则价为平建东西塾于家受业者赴之待之与其子均盖其资质淑茂进善累徳得之自然继以不怠古所谓笃行君子者欤淳熈丙申甲辰庆夀之恩霈再授修职郎夫人陈氏赐冠帔以其子士与乡荐故有此拜乙巳八月十有六日以微疾卒于正寝享年八十有三子男六人绂绶绮绩士纮女一人适进士侯賔王先公五年卒孙男十二人损复之丰之涣之震之谦之渐之兊之益之履之革之升之损早卒丰之亦尝与乡书余方就学孙女十三人长适进士吴廷秀余未嫁曾孙男二人将以丁未某月某日葬于新丰乡之奥原某与其子士偕游场屋故得公为详呜呼士抱所有不克时施有渊渟无雨施古今所叹然其裕于躬刑于家孚于乡足以示规检无穷使凡为子弟为家景其风将曰九原可作则亦可以自慰铭曰
　　内之充甚粹而醇啬厥施积诸其身家而乡罔底于君羡以储利其后人
　　丁君墓志铭
　　士生世以才若徳既其穷达则命存焉君子知人且知天阅古今无怨尤即丁君之初终益信不疑君信之懐玉人乐鄂渚土风因家焉储徳植操辈行古特立士其事亲孝其行身谨其持家和而节其知识闾里推其贤服其化颇被其振拯凡士所当有者君优之求所以然盖由学问出君幼则嗜诗礼工著述奉亲应物之暇书不去目从师友四方不惮也如戴公防先官仪真苖公昌言在秣陵率诸弟从之游其文新竒浑厚落笔数千言一举于鄂与弟之炜聫镳忌者以土著借口讼而闻罢君怡然不沮而志加励自淳熈甲午三举于漕闱皆与计偕则以助边补授而试然皆屈于春官人为君愤唶不平君若不闻益懋于业为古学计其逺大者家有室旧榜延桂盘薄其中焚香盥沐课未见书诗与气益昌名与业日隆谕子侄以不倦不息谆谆焉盖其学有裕其徳义不馁益知士之行由问学乎出尽善无议也而不得齿一命以卒惜哉夫积诸身者可及诸物行诸家淑诸乡闾者可施诸君推诸官而事与理违君子天人之说至此犹置之欤君之卒绍熈二年十一月壬子也享年若干曾祖某祖某父某皆不仕而儒其家收书教子汲汲至君父子而盛四弟某某早世某不仕某见官襄阳娶章氏生三男曰某某某克嗣其业长女适进士江某次适成忠郎赵某将以某年月日祔葬于先君之兆以某与君厚且知之审来求铭铭曰
　　骥也不使驰于千里玉也不使器于璵璠能其人不能其天理则云然其不容没者世所谓方贤也
　　太孺人王氏墓志铭【代人】
　　孺人王氏其先有名宰讳肇者起其家继是登甲乙科蝉聨有人孺人羣从兄弟也占籍抚之崇仁髙祖徙宜黄家焉曾祖及祖日章父徽之孺人早孤随母饶氏适崇仁之王氏暨笄归于居士缪公昭字公着孺人在家为淑女既嫁为贤妇训子持家为令母为庆门中外懐服闾里师仰岂苟然是有徳焉而其资质之纯诣识趣之髙逺足以行之故也始嫁也继姑李氏严甚不假子妇以辞色孺人独能得其驩心居士简淡事不婴虑孺人区处分画井井不紊居士既下世则以兴起门戸自任治生外延名儒课子孙以书其后荐名礼部相属也而赀产眎昔亦三倍增其处骨肉之间特厚聚居千指穆如也无间然者娣姒有寡居者幼稚林立夫人抚爱逾己所生家法整整而待下有恩意凡臧获一人服役则全家仰食环其庐不自炊者盖数十室性不啬于财振贫窭恐不力女之不能嫁丧不葬倚夫人而办自内之使令外而乡社不知其防惠于逺近之人及门无不售之物负劵无必得之诛平生蒸尝家庙而巳老佛之徒祷祠福报之说一不能入至有所丐请则亦不拒施予自其天性岂宁惟是舎东乐陂溉田余二十顷岸善頽业田者病之夫人嵗任修筑有田之家坐享全利不与其劳费赒恤之博且果于及人如此性刚明人不敢犯有触其怒寻亦置之不念也凡簿书出纳一过不忘隂阳五行百家之说皆能知其义生于政和之辛夘至绍熈辛亥以终享年八十有一少疾疹耳聪目明生啖寒茹壮者不逮也嵗时为夀子孙后前济济侁侁人欣慕之当淳熈甲辰我夀皇上文母夀以其孙尝与乡荐封太孺人嵗丙午髙宗皇帝庆八袠加赐冠帔是皆天所以为厚徳报非耶夫以富夀康宁加以好徳与国庆泽者再寓世可无憾然殁之日不惟子孙戚属摧毁攀慕而乡邻挥涕咸兴胡不百年之悲是何从致徳之所感而人懐慕有不能忘自然也徳伟矣亹亹焉曾未始有其有不防老氏所谓不徳有徳者欤男三人渐先夫人三十三年卒次涣洪女三人长适某官罗次进士曾参裔次修职郎前福州闽清主簿罗卫男孙六人长进士骥次谦康仲骙皆乡贡进士女孙七人长适某官李次进士曾汇越七年卒次进士罗黙次进士罗余次国学生罗勲余尚幼曾孙五人女四人夫人得疾即自谓不起预言其期既革呼子孙前人为之诲皆可佩服言毕逝矣乃其所期日十二月之丙子也夫人有得于中者超卓如此推之于世有本者固如是哉将以某年某月某甲子葬于所居之水北曾潭之先茔而以铭文见属某方縻朝绂母氏且老不克归营襄奉以为大慼谓某舍汝复谁宜为铭夫人于外孙惟某为独厚不以常儿蓄之某今者谬缀班聫不失其身者思所以报期待也恭惟此恩深重叵醻又其得夫人行实之详莫吾母若然其所述亦槩举有不容详尽者铭曰
　　持之有常无为为之徳之盛也望之士君子其犹病也允矣夫人得之安行取之性也刑之乡本之家侈其庆也曾潭之原松楸郁然尚百祀之敬也
　　安人张氏埋铭
　　安人髙邮新安里张氏女也归于同郡陈某里不喜士人始嫁莫不以壻儒为嗤防安人独隂自喜某贫嗜书安人捐所有佐费且干家政某得以登乙未乙科尉繁昌职吴门教宰明之定海通守房陵安人同食其禄凡二十有四年乃卒始某免白丁安人澹如不改常日问之曰此自吾命何喜陈氏泰于旧安人犹初度也其临子弟其处室接物妇人应无者不屑为之于俦辈不一小异其佚乐报享亦倍其类生二男子师文师是皆乡贡进士孙尿扆皆进士封孺人再封安人以某官及格故其生以绍兴壬子十一月十一日其殁以庆元戊午三月十四日嵗庚申葬于华村之西原盖近其父母家云将塟夫陈某廼为之铭于墓之左偏
　　熊氏墓志铭【代人】
　　夫人熊氏世为抚之乐安县天夀乡人既笄归崇仁吴君某时吴君已授室慕其名徳故乐从之吴君有声于为儒既壮请舎贡数屈于有司唶曰吾自揆可施于国无路以进施诸家可乎夫人譬解且赞之曰翁才徳如此顾不遇命也淑诸子可也佐其营理不遗力家遂以饶吴君卒生防男其三夫人出也继而异其居所得产薄甚然不以介懐其后家道日益给足享年七十一而终其生以宣和之癸夘其卒以绍兴之某甲子其持家乡人敬慕既殁咸取法焉夫人卓有髙识思遵吴君志笃意教子余不甚经意每立三子诲以励业曰汝无以立于世孤先人望非吾子也始其别居仅有米一囷属亲旧择师果吾即予是粟外此吾无有得师严甚三子小遻怒之徃徃过当夫人喜曰自今吾可无忧用是三子为举子著名而长子某被某年恩廷试名在第四夫人不靳于财宗族有不给凡老病若吉凶随多寡赒之已之衣食取不饥寒而已性严毅不喜饮酒时召诸妇戒以异姓共处当遵义忍事闻者凛然服行之幼长雍肃尝嗤世人徼福懴过一诿之佛书所行则多愧胡为耶其言与行率不悖于道法可不谓贤哉陈氏吴君配也生一女适邑人进士缪兴时再娶王氏生一男曰某一女适乐安进士周镡夫人所生长曰某次某某今廸功郎新吉州万安尉孙男十人某某曾孙三人孙女五人皆幼将以冬十月二十七日归塟于浮原天寳山下走书行都求铭于里人罗某惟夫人资禀髙迈守之彊行之果其笃于教子古敬姜孟母固应如是而起家应时无一可议不书之无以励俗且信后故为之铭铭曰
　　炳识以为之原蓄徳以培之根以大其门以泽其子孙以善其乡载之公言孰吾取规敬瞻此天寳之原
　　李公行状
　　论士以贤古也后世去取以贵若势果贵势乎取则渊宪窭人子而季孟师尊至今绌千驷之齐而贤西山饿夫仲尼其私且矫乎士抱负伟然局不少施以殁其庸没诸吾所以直书李君之行于古或无愧君讳知柔字望之家仪真之珠金沙居郡庠为进士工文辞众推之晚年定迁城东隅居面江曰児从学无便于此弟知刚今廸功郎新和州乌江县主簿花君知彰亦兴君同其母二弟与君幼同居长同学怡怡切切始末无间言后异居推其财于二弟为多君笃孝壮且老念亲不衰有柴地嵗贮所收専为追逺费一簪不他用孝友之行着矣人以匮乏告视其力赒之咸曰是宜掇危科享上夀为有徳报疾作竟不起夀六十八学充矣不得为一命吏闻见者唶惜之既病谂诸子汝曹植立未副吾望贫无以为学士公患汝幸也田足以自业居足以自庇置书愒日吾目不瞑汝不愧名教乎无一语及荣利事结缨易箦于以见先哲所学君之识过人逺甚危惙所言不失其正贤矣哉曾大父某朝奉郎大父某朝散郎父某隠不仕皆塟于仪真之东山母孺人周氏妻杨氏洪都龙圗公之孙女四子长大亨干蛊为优次大节大鉴皆乡贡进士幼大异出后弟知刚女三娘四子兄也适马尧佐孙男六孙女七君生于绍兴甲寅嵗之二月五日卒以嘉泰元年正月二十七日塟于杨子县呜呼才则见用有则见知士宜然也亦孰知夫用而知之有不尽其燕裕未既也手植三槐者待诸其子李固一代名徳其先世岂果抱闗君之不尽者未胜计而其二子取贤书如掇视经史饥餔俛取然其大李氏之门而侈君之泽倚而需可也予得而并书之






　　江湖长翁集巻三十五
　　钦定四库全书
　　江湖长翁集巻三十六　　　宋　陈造　撰表牋
　　太上皇帝夀七十加尊号贺皇帝表
　　圣孝有格慈闱晏享于遐龄皇文焕陈寳册诞扬于大号观防通而行礼尽爱敬以事亲诚罄九重驩均万防窃惟元圣体道人而之天大君显亲名賔其实天与徒故享夀祺而有永实既浮则播徳美于无疆载籍以来其事可考髙辛着在位之载曾号荣之靡闻唐帝上应干之名揭亲徳而粗备肇观盛际不讲靡文蜚英腾茂之罔逾亘古穷今之创见恭惟尽舜之养继周以文方璇穹保佑于严君必玉检铺张于伟绩展采错事三辰交驩扬辉奋炎万世彰信臣叨居外服幸际昌期玉巵方举于汉仪瑶墄莫陪于虎拜隘千二百嵗授防于万斯年追五三六经大书不一而足
　　立春日贺太上皇帝庆七十表
　　頥神间燕揭舜徳以系民介夀永延齐尧年之在位建天序肇发生之日宜皇家疏寛大之恩凡在见闻咸均鼓舞窃惟仁沾夷夏本乎为天下得人世享治安孰不祝圣人使夀况乎躬抚中兴之运茂凝退养之休緜寳防神授之祥受圣子日严之事从心不逾矩道承宣父之传修身未尝衰嵗过有熊之永在希有濶逢之令典见重熈累洽之昌期恭惟道大莫名功成不有广运而奄四海措俗妥安难老而雕三光自天保佑将八千春秋之未艾适五百甲子之甫周嘉与函生同瞻盛礼臣适拘守土徒切望云奉汉殿之觞莫陪百执偕华封之祝倍激寸心
　　贺髙宗皇帝庆八十表
  </div>
  <div class="pagination">
   <a href="江湖长翁集_page39.html">
    上一页
   </a>
   <span>
    ...
   </span>
   <a href="江湖长翁集_page35.html">
    35
   </a>
   <a href="江湖长翁集_page36.html">
    36
   </a>
   <a href="江湖长翁集_page37.html">
    37
   </a>
   <a href="江湖长翁集_page38.html">
    38
   </a>
   <a href="江湖长翁集_page39.html">
    39
   </a>
   <span class="current-page">
    40
   </span>
   <a href="江湖长翁集_page41.html">
    41
   </a>
   <a href="江湖长翁集_page42.html">
    42
   </a>
   <a href="江湖长翁集_page43.html">
    43
   </a>
   <a href="江湖长翁集_page44.html">
    44
   </a>
   <a href="江湖长翁集_page45.html">
    45
   </a>
   <span>
    ...
   </span>
   <a href="江湖长翁集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
