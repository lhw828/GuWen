<!DOCTYPE html>
<html>
<head>
    <meta charset="UTF-8">
    <title>少室山房集 - 第 43 页/共 89 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少室山房集 - 第 43 页/共 89 页</h1>
    <div class="content">　　树树桃花防緑苔万山金碧挂崔嵬筵开五马春风驻座合双龙暮雨来汉殿才名饶贾董梁园词笔愧邹枚无论借寇当年事突兀黄金拥蓟台
　　夜过汪士能家看灯同肇元太学奕戏赠并呈司马公
　　万炬烟销夜色潜一尊明月吐朱檐游同太傅偏能奕貌学参军未有髯画阁盛开云母帐雕盘时荐水晶盐扬州肯挟刘晨去十万红妆尽巻帘【叅军肇元父也王长公尝赠以闻道叅军颇有髯之句】
　　憇啸园有感【时汪公在小普陀】
　　油壁香车在处逢嵬然飞阁架巃嵸争传西竺留司马谁向南阳识卧龙古磴千盘藏桧柏芳池十畆漾芙蓉亦知杖锡三天上布帽何因曳屫从
　　十九日为大士诞辰司马公施像庵中适余为友人邀游别墅奉寄四章
　　方丈庄严辟草莱天龙八部俨徘徊函闗是日真人过竺国当年大士来千室笙铙临寳地十方璎珞施瑶台骑羊莫咲初平拙恍忽前身是善财
　　苍茫云气百花潭总为灵光下郁蓝般若向来传自在圆通浑欲问瞿昙须弥界似移金竺兠率天疑近太函漫向弥陀论法嗣只今龙象在江南【司马所居山名金竺在肇林西】阎浮提界蹔徜徉海上曽闻一苇航绀殿乍传金粟影红楼初放白毫光慈云迥结三天外慧日高悬八水傍千亿化身何日遇漫将词笔问空王
　　玉树金襴百寳陈低睂睊目坐阳春蹔来东土依檀越谁道西方得美人净妙总因圆觉相庄严元是法华身君看一传琅琊后大觉从教万古论【自宋世譌大士为妇人王长公始辟其妄余有考详庄岳委谈】
　　夀汪防军六秩
　　紫气遥占白岳傍青鸾长驻白云乡张筵邺下三千客照坐扬州十万妆观里琼花初破萼庭前珠树欲成行他时倘问防军句一笑掀髯向画堂
　　赠汪元清肇元二太学
　　寳镫银鞍白马调乌衣羣从尽兰苕同携賔客探璚树并载婵娟防玉箫别墅风流安石共中林才思阿咸饶秋风骑鹤能相过定约扬州第几桥
　　士能屡迟所懽不至仲淹怒使家众数辈促之来座中戏作
　　寒雨萧萧闭緑苔乍闻环佩下阳台不因枚叔观涛至已作王郎挂雪回国色名花双烂漫【是日初见牡丹】高山流水共徘徊腰肢沈约偏能瘦狂倚东风唱落梅
　　方景真邀游幔亭同司马公赋【有序】
　　山本名乌石突主人张绣幄为幔笙歌粉黛周列其傍观者属路余因谓司马公昔李白张谓泛湖郎官之名迄今不朽兹山胜絶而不佞幸从公后傍观者阗讶咸以为武夷君请遂以幔亭名之司马击节曰善同集者谢少连汪士能潘南仲吴太寜诸子详司马公记中
　　窈窕肩舆度白云幔亭霞色转氤氲千山夕照罗峰外一线春流练水濆冠葢尽携文苑客笙歌如下武夷君名花满座天孙外何忝光百代闻【武夷山道书称白马光之天】
　　方于鲁以墨谱乞诗卒业赋赠
　　粲烂双螺出魏台奚潘遗法俨重裁云蔽月非烟下【武公业妾名非烟】紫雾寥天太乙来九锡漫夸龙献兆七香宁假麝为媒何因饱咽金茎露一吐王郎万斛才【非烟寥天一七香金茎露方氏墨名王勃作文磨墨水数斗饮之万言一挥见唐小说】

　　少室山房集巻五十五
　　钦定四库全书
　　少室山房集巻五十六
　　明　胡应麟　撰
　　七言律诗七十四首
　　夀贞吉王孙太夫人七秩并寄芾斯孔旸
　　婺女寒芒接豫章天孙云锦落持觞金芝百本来西极玉树三株耀北堂紫鳯夜含灵笈舞苍虬晨逐素书翔窥帘敢作偷桃客愿借天厨一脔尝
　　题希夷髙卧图奉夀郭泰和封翁大参知相奎尊人也时年七秩
　　蹑蹻罡风度十洲一笻长啸华山头神游欲尽三千界梦断俄惊八百秋绛阙徴书回紫鳯【图南表文】丹台灵笈驻青牛【函谷华山宻迩】龙光忽照匡庐下重遣蒲轮出帝州
　　夀舒封翁七秩二首
　　夀域晴开傍海隅安期双舄渐凌虚秋明南极三天上夜燕西池万里余鹤定知同绮皓扁舟寜假问陶朱虚疑卓氏临邛盛次第黄封照里闾
　　青雀西来瑞气浓方塘秋色照芙蓉华阳是处传丹箓渭水何人敌素封桂树堦庭巢六鹤棣华天阙近双龙翩翩叔寳今华发尚记东床卧日容
　　题赵汝元白云荘
　　岧嶤飞磴入林丘天际遥看瀫水流青壁秪疑人世断白云何羡帝乡游茆檐上月千花瞑草阁吟风万树秋闻道生徒多受业蓼莪篇废定谁酬
　　顔廷愉过访有赠时廷愉将之都下因寄诸友
　　片帆风雨泊孤城一刺龙门曳履迎阀阅平原推世德诗篇光禄擅才名风期乍拥衰顔壮雪色频扶病眼明多谢酒人燕市上竹林吾已负生平
　　赠宋化卿
　　廿载钱塘怅独游风尘何意片言酬严城画角双鸿下客舍清灯驷马留赋就几人春雪和篇成何处夜珠投明朝烂漫湖头约十里桃花照画楼
　　送苏君禹观察之岭右八首
　　握手衡门思欲狂相逢如夣在河梁三年素札咸阳断十日青尊瀫水长絶塞风云悬马首大荒岐路出羊肠因君一问龙标尉明月梅花遍夜郎【青莲诗我寄愁心与明月随风直到夜郎西岭右与接壤故云】
　　极目遐荒共黯然苍梧何处问楼舩天穷象郡千峰外地隐龙城六洞前飞诏金门频计日传书铜柱易经年无劳更阅河东记海色黄溪昼夜悬【桂林隠山有六洞见吴武陵记黄溪详子厚文】
　　万里襜帷渉瘴氛炎州风物向来闻罗池翠羽多充赋林邑鲛珠竞购文荳蔲飞花园似雪桄榔垂叶路如云伏波祠庙经行处一奠椒浆桂水濵
　　腰下双悬玉鹿卢拂天雄劒倚昆吾褰帷雾洗三苗窟露冕霜飞百粤途荔子尚祠迁客否蕉花能忆美人无七星岩畔题诗过羡杀朱旛在画图【韩诗茘子丹兮蕉黄见罗池庙碑闽中有美人蕉故颈聨云】
　　锦席孤飞散曙鸦如椽双笔气凌霞遐荒词赋传中国絶徼文章配大家漓水瘴云行驻节欝林竒石坐当衙红潮醉颊槟榔熟努力朝餐望里加【文章谓栁州也】
　　万山行尽见牂牁处处椰浆酌叵罗赤日猩鼯啼古洞青天龙蜃出层波风生羽节炎威静露洗牙旗瘴色和好作刺桐花下客细吹芦笛听夷歌
　　双旌行色暮萧萧天地西南问泬寥姓字始兴悬竹帛功名新息树铜标藤江水溢青萝近荔峪岚深翠障遥珍重大廷思防笔看君六翮上层霄【昌黎送人之岭右云江作青罗带山如碧玉簮】
　　焕烂新除下玉宸聊从殊域试经纶传书己见回周史谕檄能无待汉臣夜月三花流皂葢朝霞八桂上朱轮亭咫尺堪谁守一盼东阳问字人【君禹自闗中返登崧岳赋诗寄余尾句谓李生允达尝受知也】
　　戊子之秋与君禹督学晤武林时方病疟仅仅数语别去己丑春余自夏村归适君禹擢闗中前发阅月矣秦越茫然邈不闻问比余居先宜人忧夜分车骑过从则君禹再擢岭右中途不通一刺特为余舣棹兰隂感旧论心达旦忘寐申言饯别成诗八章岭右山川秀甲防内君禹兹行神与俱徃矣
　　夜泊金阊寄奠王敬美先生八首【有序】
　　不佞丱歳游燕则次公以年家见知凡竿牍下询家君齿及不佞亡虑十数顾不佞未尝识面也丙子秋次公以参知赴江右过访兰隂邂逅蓬茆片语投合杯酒扬扢形骸顿忘尔后不佞拏舟阊阖者四次公停车瀫水者三每一把臂辄潦倒淋漓濡首廼别比次公入南都不闻问几半载询诸吴中则报次公逝矣是秋北上极意酹酒娄江少致国士之感适病中愦愦不及遄赴爰赋七言八律以代奠章
　　明时何客并登坛宇宙文章属二难大海云霞麟鳯出【鳯麟洲在海中】中途风雨鹡鸰寒三天谒帝更容髩八极游神快羽翰不逺桃花瑶水上飞书无路问青鸾
　　白面含香上紫宸前身曾是石麒麟天容作赋游闗洛【公有□洛纪游诸稿】帝遣传经到越闽【次公尝督学二方】飞葢西园饶和客曳裾南国尽才人重来欲话当年事落日山阳笛满隣
　　飞诏频年下赤霄故园薇蕨兴偏饶高风突兀回三代大业荧煌擅九朝礼乐夔龙元事舜【敬美为礼官有兰省等集】耕耘巢许亦尧【所居草堂名澹圃有田可耕】莫言遗冢臯桥畔千古人传玉树标
　　仙游何处白云乡绛节飘防上帝傍五叶世传中令贵三朝谁识次公狂丹青永夜悲前席丝竹频年醉后堂茗椀酒鎗浑似昨不堪重过緑萝庄
　　环佩当年碣石台一时才子盛追陪镫悬太乙人初聚漏尽长杨客未回楚泽悲风迷屈宋梁园残雪散邹枚龙门咫尺无穷恨谁共登楼赋七哀
　　年才四十五游成昏嫁何须毕尚平泰华两登天地小崧衡齐蹑斗牛惊九疑峰忆帆前堕三叠泉犹杖底鸣瓢笠王郎今在否朝骑鸾鹤上瑶京【次公于名山惟北岳未登余四岳外太和匡庐武夷皆杖履所歴具名山游记中】
　　抗手吴门歳月除三年秋色断鲈鱼清江一曲题诗外大海千峰入梦余紫气尚悬朱雀桁丹霞长拥白牛车何因一问梯仙道并捧金珰拜玉除
　　短褐长安记昔游忘年倾葢见君侯淮隂敢窃无双誉江左元推第一流吟尽白云鳷鹊观坐残红日鳯皇楼萧条徃事空华发落木凄风遍海头
　　赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也
　　中年真诀至人传晚歳仍参佛祖禅夜雪尚疑中岳顶朝霞俄赴大罗前黄金阙近双龙驻白玉楼高万象悬为问仙都题记者几家词笔并如椽
　　才名伯仲世争竒并握隋和照海大野正看仪鳯日荒郊俄遇泣麐时惟应翰墨留千载盛有文章落四夷鸡林传赏遍悬金寜俟国门知
　　作赋东南见大夫平将彩笔擅菰芦青衿问字环三省白帻传诗尽五湖辽海客归应化鹤缑山人去定飞鳬天瓢万斛金茎满肯忆黄公旧酒罏
　　绰约仙山大海东神人何事蹔乘风裁花已见潘安似掷果将无衞玠同入座朝霞明逺岫披襟寒月挂长空屋梁此夜看顔色犹作当时梦寐中
　　紫绶金章白玉珂风流谁柰使君何文雄剰欲夸天寳句好寜甘压永和大斗十千倾緑蚁崇台二八贮青蛾名园一别空囬首满眼霜棱折芰荷
　　宿世含毫自右军池头秋色照鹅羣吴中骤贵乌丝纸海内争传白练裙片石嵳峩枯树赋【次公家有禇河南枯树赋刻石】千金零落送梨文【次公入觐都下有以大今送梨帖来售即倾五十金易之才七字云】空余太极台前榜大笔高悬驻彩云
　　三年移疾住吴阊不改清斋旧太常岂谓龙蛇能作谶坐令鸿雁不成行游同兠率非天姥秩主遮须胜夜郎犹忆向来尊酒兴乱山风雪防桥傍
　　总角携书到上林华筵何处不招寻淮南桂树枝枝赋蓟北梅花片片吟斜日劒锋双黯淡暮年书札半浮沉钟期一去弦堪絶碎折床头叔夜琴
　　张仲立过访舟中邀集新居奉赠二律
　　修竹千竿蔽草庐蓬蒿一径共踌躇嚢倾记室三都外【张景阳注左三都赋】架揷司空万巻余茂苑祥光逥鸑鷟吴门秋色到鲈鱼他年孝友知侯在底用寻源上玉除
　　其二【是日适与仲立棊故用张事青钱并鸑鷟并文成事浮家志和事】
　　青钱万选世谁伦金镜千秋动紫宸三箧当年穷宇宙七车遥夜辨星辰枰空淝水知无敌劒合延津自有神倘许孝廉舩上约浮家何惜去来频【仲立博核羣书二诗每篇八句用一张氏事存之以备此体】
　　赠幼文幼文丁氏逸季侍童也常置帐中余从诸客徂伺得之赏其丰神莹彻为赋二首
　　入幕何来傅粉郎居然容色似龙阳书裙是日逢王令【大令为羊欣书白练时欣方幼】断袖当年忆汉皇曲里含桃歌韎韐车前名果掷琳琅异时开府能相过莫遣才人坐别床【庚信事见北史】
　　秋水为神隔绛纱何年捧劒入王家床头梦有金茎露庭后春生玉树花才比郄郎偏有意色同弥子更无瑕他时倩汝汾阳宅飞挟红绡上太霞【捧劒见唐小说】
　　为房仲赠姬人时斋素独居一室
　　尽抛铅粉着袈裟长日焚香诵法华不学杨枝辞白傅蹔同桃叶住王家台深防玉鸾箫断殿鎻飞琼鹤驭遐自是莲花离火宅子猷狂兴为谁賖
　　答赠戚山人不磷不磷工绘事及诗寓逸季所
　　飘然孤鹤下闗十日高阳共破顔白苎霜华娄子国青缯云色敬亭山嚢中毛遂人争识庑下梁鸿客未还慙愧五君劳入颂风尘吾已髩毛斑【戚投余诗有见説五君无尔敌之句】
　　赠王孟嘉弇州公从孙也
　　弇山堂下一逢君玉树翩翩自不羣马埒谩呼狂武子龙山寜学醉叅军朱弦蹔习南风操玉劒行冲北斗文最忆竹林深夜语乱星月坐宵分
　　夀王公詹七秩
　　琅琊门第旧称雄握手翩翩大令风函谷云霞新紫气燕台日月旧青宫竹枝赋就徴才子桃叶歌成教短童闻道瑶池开燕日万花如綉簇帘栊
　　再挽王长公二十首【有序】
　　余旣为长公挽章二百四十韵矣顾鄙怀犹有未释然者忆曩哭次公赋七言律十六章长公读之数过因戱谓古今哀挽之什至子多乎哉第辞竭思枯即异时吾不讳何以措手余亦戏荅方公为鲁灵光砥柱百世仆以朝菌观大椿虽欲有言得乎长公目余一咲耳音泠泠诚不意鸾骖鹤驭倐忽升于大罗也追惟宿诺勉尔含毫呻吟一夕成二十章于乎伯牙弦絶江淹才尽余此后亦永谢笔研矣
　　绛节初升上帝朝清都何处问岧嶤龙归大壑乾坤暮鳯返高冈日月遥文字八荒传衮冕诗篇六合诵箫韶莫言名世期终在永刼人才付寂寥
　　遥夜青鸾帝阙来骤看黄鹤向蓬莱三车讵载平生业八斗难名间世才心折班扬愁搦管汗流枚马避登台风流咫尺人寰尽恸絶琅琊玉树摧
　　万象文光烛海蚤闻名姓动华夷雄飞宇宙三千刧独应贞元五百期龙去南阳高士逺麟归东路哲人迟生刍泣奠娄江下不为杨朱感路岐
　　一谪长庚茂苑前红光白日照奎躔词华尽挈三唐调文管兼操十代权夷貊尽传鹦鹉赋儿童能诵鹧鸪篇亦知上帝频前席白玉楼中万景悬【长公有鹦鹉赋鹧鸪诗并见集中故借祢衡郑谷事】
　　四部书成兴未穷名山随处勒崆峒开函再覩三坟出列架浑疑二藏同大业龙门卑马史竒文虎观陋扬雄平生谬作谈客寂莫侯芭髩已蓬
　　三十年来上将坛平将赤帜树狂澜山頺泰岱千峰失海涸昆仑万谷残素旐翩跹来大鸟丹台游戏挟飞鸾便应瓢笠相寻去灵药何由借羽翰
　　蹑履频年到海涯青童环佩结飞霞毫端巨壑翻云梦研底春涛涨若耶庚子日斜惊鵩鸟戊辰年逺怪龙蛇慿谁更发山隂兴肠断王猷一棹遐【公有戊辰三郡稿】
　　弱冠中原结驷行朝阳争覩鳯皇鸣朱弦万古回长夜彩笔三朝擅大名座上雪花凌楚泽垆头虹色贯秦城为知兠率迎新帝不向遮须问旧盟
　　粲烂双钩倚鹿卢人伦一代擅风胡删诗秩继周司寇作赋名高楚大夫阀阅五朝传父老门墙四海见生徒寻仙政有青莲癖日候长鲸返太湖
　　三箧曽夸暗诵能七车今代几同乘金泥箓辩神仙窟玉鉴文窥帝子陵海上专车无巨骨山中着械有竒形干将一夜飞雷焕服匿何年问陆沉【读巵言附録作用张寛安世嵇康江淹防风贰负等八事】
　　十载闗闭緑萝一朝禅榻蜕维摩金棺掣电飞西竺玉舄抟风上大罗丹阙授书偕素女绛台摛藻侍皇娥青天度索山头望试问桃花发几何【皇娥歌见拾遗记】
　　七隽翩翩聚紫宸陈思才调拟谁伦蕐阳舘内飞谈日碣石宫前鬪赋晨白璧千秋无大楚黄金一字有先秦参差王气东南歇怅望遥天絶后尘
　　奕叶琼枝照锦袍何人不羡二王豪争传一帖辞中令忽报孤琴逝马曹大地骅骝纷蹀躞中天麟鳯并游遨云浆万斛西池上好忆金华溅露桃
　　双旌曽驻白公堤夹防桃花送马蹄大笔今悬娄水上高门元峙越台西两高岩壑争竒句三竺云岚防旧题陈迹诸王何处问乱山严濑夕阳低【娄江之王实吾越睦州分水自国初徙吴今尚同谱系云】
　　棘闱绵上旧踌躇彩笔寜论晋问如汾水真儒罗上第晋阳精甲候前除千峰曙日褰帷外百谷晴岚眺望余翘首太行云雾色几囬梁国为停舆【长公庚午校士山西程式咸出其手寻以内艰归】
</div>
    <div class="pagination">
<a href="少室山房集_page42.html">上一页</a><span>...</span><a href="少室山房集_page38.html">38</a><a href="少室山房集_page39.html">39</a><a href="少室山房集_page40.html">40</a><a href="少室山房集_page41.html">41</a><a href="少室山房集_page42.html">42</a><span class="current-page">43</span><a href="少室山房集_page44.html">44</a><a href="少室山房集_page45.html">45</a><a href="少室山房集_page46.html">46</a><a href="少室山房集_page47.html">47</a><a href="少室山房集_page48.html">48</a><span>...</span><a href="少室山房集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
