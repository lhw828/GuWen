<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 97 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 97 页/共 256 页</h1>
    <div class="content">　　
　　春光耿耿九天明，春意熙熙五凤城；元会君臣须一德，嵩呼夷夏已同声。不堪旧事论长恨，最好新年是太平；莫以轻阴泥阳道，都教酿雪洗天清。 
　　
　　次韵和夏桂洲癸巳孟春斋居之作 
　　
　　初春夜气著人寒，坐点更筹夜未阑；面壁东垣如梵寺，窥人西月过长安。幸逢圣世寅三礼，尚想虞廷命九官；赖有公余大宗伯，诗筒排日下吟坛。 
　　
　　虚山公追咏丁香桂洲公约赏碧桃次韵奉答二公癸巳四月朔 
　　
　　自爱丁香自在香，碧桃国色艳新妆；眼惊夏事怜春事，倚过南廊又北廊。万?尘氛愁汨没，三春花鸟废篇章；明朝约在花前醉，放手犹堪累十觞。 
　　
　　泉翁大全卷之五十二 
　　
　　文集 
　　
　　门人新兴潘洋校刊 
　　
　　七言律诗 
　　
　　送陈宜山廷尉奉召北上癸巳十月十三日。 
　　
　　多年不见宜山子，到我来时作别筵；三十星霜同榜日，四千风浪各方天。可堪插趐随凫翥，不尽挥弦送凤骞；北斗瞻依意何极？贯城应在五云边。 
　　
　　癸巳十月廿七翰林旧僚九人作瀛洲胜会於刘紫岩公宅上依原限韵 
　　
　　久矣不见钟山青，回首星霜五度经；过眼风云徒滚滚，昔年花柳自影形。逢迎主客挥三岛，高韵寒香载一庭，若比九人出论语吾忝窃，东吴应有聚奎星。 
　　
　　再用紫岩公宅会韵兼示同志 
　　
　　人人眼见汗篇青，莫是人心有六经；蚀尽蠹鱼犹未悟，坐来槁木也忘形。金□可刮无穷膜，草色交青未了庭；北极中天长不动，森罗聊尔见诸星。 
　　
　　十一月十八日作会限韵二首 
　　
　　立冬之后冬之先，病骨偏宜爱日天；喜把新诗酬酒伴，从看好景到新年。人苦几番忧大暵，谁将只手挽天泉？诸公不作商霖雨，留滞周南秀句传。 
　　
　　官舍潇条似仲先，茶烟匝地鹤飞天；沈吟莫恨无新句，短景那堪送旧年。政简身闲兼吏隐，南宫东畔有林泉即官舍也；自惭著述无裨补，添与龙门胜事传。 
　　
　　前此九月间，费翰林瀛洲会限五字同音之韵，予时方行至江北，近阅诸作，紫岩公欲予追和之二首。 
　　
　　欲扣诗坛不敢乾，诗囊写出尽琅玕；歌声窈窕初闻雅，行李依稀始渡乾桑乾也。高韵想应卑汉魏，微言早已入脾肝；莫嫌潦倒无筋力，进步还看百尺竿。 
　　
　　泄柳惟应况段乾，闭门遶座青琅玕；此君对我心俱静，感事看花泪未乾。尘土何曾眯慧眼？乾坤元只付忠肝；从来未作逢场戏，敢道随身有木竿。 
　　
　　和赵地官留别癸巳腊十二(二)[日] 
　　
　　[石]头城到五羊城，两月程兼一月行；极目送君千里外，飞鸿似我五弦横。青春迓客开青眼，自得新诗欲自更；他夜西樵山上月，相思须上最高层。 
　　
　　元旦甲午 
　　
　　三元迭运吾闻语，三正三王别作元；岁岁逢元他自喜，家家称贺到人门。得非元者善之长，将谓善为道所存；大道有无终始在，欲从康节觅天根。邵子为天根月窟之论，是阴阳有所 终始矣。 
　　
　　甲午正月十一日於方山张中丞所作会限五字同音之韵 
　　
　　真乐关心不可支，先春先到好花枝；不堪胜事催诗兴，更触闲愁到酒?。肉食只今多战垒，锦筵何处逞腰肢；折冲尊俎吾儒事，谁为将军一洒之。 
　　
　　赠张方山中丞转坐北院 
　　
　　脱除雀弁冠峨豸，破却春风面肃霜；会计总条知孔老，振扬中宪陋张汤。三山草树千门晓，万里云霄一鹗翔；多少都人望仪羽，西楼月断括琴囊。 
　　
　　寄题海日楼诗有序 
　　
　　　　　予与阳明子共盟斯道，如兄弟也，曾侍其家尊太宰海日翁游阳明洞。海日翁少读书於姚江龙泉山，阳明子尝即其地构楼以望海日，其侄孙秋官君正思能世其美，为予道海日之胜。予喟曰：「夫能见海底日者，斯可与见道矣！」感慨二公代逝，岂胜今昔之怀？咨嗟之不足，发为长言。 
　　
　　曾随海日阳明洞，此日空闻海日楼；揭日欲寻观海处，美人不见今人愁。红云一动千江晓，白首孤吟双泪流；不有秋官传胜事，谁窥海底阳光浮？甲午二月二十八日 
　　
　　闰二月二十日於林介立纳言宅会顺限韵 
　　
　　无曰四方尚多虞，乃尚可以同欢娱；对酒忽闻骄卒破，放歌暂觉客愁无。人事好乖天不语，花枝劝饮鸟提壶；醉来独发无穷笑，笑杀狂生浪哭途。 
　　
　　周厚山中丞改大廷尉北上 
　　
　　壬午春吟韶石下，冬樽癸巳共长乾；折冲且见霜台外，谏草重光棘寺端公初为评事谏南巡左迁。万里凤抟毛翮健，十年天会别离难；光明正大清时事，智士忠臣后代看。 
　　
　　甲午三月十八日欧南野司成设会於鸡鸣山凭虚阁予以风阻而返依限韵追和 
　　
　　想到凭虚思入微，况同嘉客倚晴晖；风尘阻隔非缘薄，咫尺僊凡是愿违。江水无情今日逝，溟鸿得意背人飞；故园芳草年年绿，惆怅王孙归不归？ 
　　
　　三月二十一日游祈泽寺即席用旧韵示刘盛夏李陈谢方二王诸生 
　　
　　小寺寻春草路微，春花春日静相晖；好花到眼愁应破，真赏於人天不违。风日深林啼鸟过，晴光满院游丝飞；当时风浴缘何事？只领春香两袖归。 
　　
　　叠前游山韵示诸生兼答介溪太宰三月二十四日 
　　
　　暮春暮矣春事微，看花时复惜春晖；明年未卜今年健，□　　　□相期九度违。山中闭户梅千发，都下移居南北[迁]者四□□飞；自是明时久贪恋，拂衣争得赋来归。 
　　
　　西园清燕和陈石亭侍讲呈东园公及诸同燕 
　　
　　东园载酒过西园，绝径通幽别馆繁；一自凤台西园即古凤凰台也吟寂寞李白诗，六朝车马共□□。还堪向上追云月，可献终须负曝暄；笑指闲游花[底]鹤，得无当日笑乘轩。 
　　
　　寿少师费健翁六十八乙未正月二十一日 
　　
　　富贵春时二月天，先生拖玉锦屏前；祝年可进还天爵，避相归来作地僊。岳降古今同胜会，江南八百有前缘；天曹应是东方朔，待与偷桃献寿筵。 
　　
　　赠司徒钱桐溪考绩北上诗 
　　
　　朱雀桥边好鸟啼，提壶相送石城西；江天渺渺孤帆远，草树依依望眼迷。社稷奠安余献纳，江淮儿女(籍)[藉]提携；从来知恤惟乡土，前席烦公奉拜稽。 
　　
　　病间奉和大司马秦凤山祈雪有应之作乙未腊二十五日夜灯下 
　　
　　一炷香腾烟雾昏，寒云酿雪□犹温；雨旸坐见公调燮，消渴居思我病原。沥疏乞归犹[未]许，忧时既□尚堪存；何人大挽天瓢去？去作苍生□济恩。 
</div>
    <div class="pagination">
<a href="泉翁大全集_page96.html">上一页</a><span>...</span><a href="泉翁大全集_page92.html">92</a><a href="泉翁大全集_page93.html">93</a><a href="泉翁大全集_page94.html">94</a><a href="泉翁大全集_page95.html">95</a><a href="泉翁大全集_page96.html">96</a><span class="current-page">97</span><a href="泉翁大全集_page98.html">98</a><a href="泉翁大全集_page99.html">99</a><a href="泉翁大全集_page100.html">100</a><a href="泉翁大全集_page101.html">101</a><a href="泉翁大全集_page102.html">102</a><span>...</span><a href="泉翁大全集_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
