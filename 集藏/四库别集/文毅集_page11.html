<!DOCTYPE html>
<html>
<head>
    <meta charset="UTF-8">
    <title>文毅集 - 第 11 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文毅集 - 第 11 页/共 15 页</h1>
    <div class="content">　　季琛杨先生令子民服述其先南麓斋之所以作而请记于余曰先待制忠襄公所居里曰杨家庄由庄之西行四五里南山秀出曰鹿峰俗传有老父乘白鹿于此飘然独去近之不见故以名或曰以其形似也故又曰鹿角峰其前行为平畴两山对峙圆如覆釡曰金鱼峰皆可爱赏山下有涧深倍寻文北溪之水自旛竿岭东南注之叠石为岩其流直下望之如瀑布喷珠拥雪听之若鸣雷若震鼓若骤雨至声逺益清若鸣佩环若琴筑然先髙祖学睡翁少传刘静春之学通诗书易春秋下及天文厯数靡不研究精宻着五经辨疑厯法五行论等书行世在宋太学与诸生上书斥贾似道之奸已而叹曰水火怒文明将食此天道人事将代易时也盍归乎哉中斋邓光荐信国文公皆为诗赠之称学睡者寓迹陈图南之意时皆称学睡先生始筑室兹山之麓而题其额曰南麓斋四方学者争造其门以经学授清江范徳机是为文白先生以厯法授习吉翁而习以天文数学授临川钟朗南麓之学遂行天下至先曾祖文川公又与虞文靖公揭文安公欧阳文公申斋桂隠二刘公同卒业于范公之门范公尝赠诗有曰始我南山居与子共朝夕服事子尊君恩义蔼夙昔渊源秩然而文川公不自以为至也退居南麓弟子弥进元末之乱斋燬于兵后先从祖济川公复辟馆于兹以授学者洪武中家君始为堂宇缭以周垣髙明壮宏有加于前聚书数千巻俾黼与弟诵习其中而求得前中书舍人詹公孟举大书南麓斋三字揭之朝夕思维继绍前烈未几而家君出仕为令海隅调官山东贻书叮咛兄弟凛然孤陋无与讲明者昔先生尝辱顾之愿一言以自励余三复其词而叹焉余惟始游南麓时民服尚少然已竒之不谓其能文能述祖也且自学睡翁至今百有余年国家代迁陵谷俱变而南麓一斋诵之声相续不絶是岂可以防常盛衰视之哉百余年间经济道学所以维持人心世道者皆出于是也今之世济其美者岂非天之意欤民服兄弟勉焉毋以俗学文词自满无患讲明者之不至也尊君清修伟节所至着声循良他日入为卿相归休田里著书立言与功业益宏乃祖之风烈可期也余亦世家南山下忝为邻曲异时亦得乞身于朝与民服贤父子往来讲习于兹亦可期也
　　时敏斋记
　　怠荒学者之戒也时敏学者之方也不敏未有能学者也圣如孔子犹敏以求之弓矢机张非敏不发轮舆斵削非敏不成攫猎驰骤非敏不获文章政事非敏不传不凝虽曲艺凡事犹是矧夫学圣人者哉尧兢兢舜业业臯赞赞禹孜孜汤日新文王干干圣帝明王犹然也徴诸説命曰惟学逊志务时敏则敏又贵于时有如不及之心与力而或有间之怠与荒中道之画犹山溪之塞前功废而徒敏也要而论之其一为爝明血气之士功名歆艳其中忽焉企而赴之初心之发如火焰焰如水漾漾未尝不甚鋭也然无浩然之气鼓动其间未几心力俱困渐而昏然已而然水为之涸火为之熄矣其一説诗书论礼乐似有慕于圣人之道者然歆艳之余人欲间之则一饭思尧舜置匕筯而庄蹻一觞慕孔子酒下咽而季货者何限也乌在其为学哉故学在敏敏在时无道不敏无时无处而不敏斯惟学者之方也可以一息怠荒间之哉余思平生无不当敏之时以力敏事则事就以心敏志则志成心与力俱敏也知道以来十余年圣人之所志洋洋焉未窥其际也勉勉焉未能罢其力也岂一朝夕之敏求可至哉郭君某以时敏名其斋固将以求圣人自励也予喜与俱从事请因是説记于壁冀朝夕相讲切焉斋在居之西仰有山俯有泉左右琴瑟书史麄足玩适余更以笃志于学进之坚其志也郭氏家自宋居东梅后吉之吉阳门系出汾阳忠武王三十六世孙云
　　博文斋记
　　翰林朱君文冕方举进士来京师予识之稠人中容貌词气望而知为博学君子也后当廷对予为受巻官见君所对策浩然切于理于时百余人如君之文者甚少予又窃自喜识之稠人中者不谬也既而君果登甲科为给事于时学士髙君逊志喜古文词数与予言君之文且曰吾于君乡曲也尝知之乎予叹曰先生知其文犹或未知其为人也公曰何为不知非斯人安能为斯文乎予又窃喜知君者非特予一人也后与予同修国史擢今官朝夕共事者数年又于君相迩也间尝与出逰商确古今甚有増益君饮酒未尝醉与予言未尝狎有闻焉不知者鲜矣而君歉然自以为未至也乃以博文斋记为请而谓予有以増益之也嗟夫予少而读六经之説诸儒之传注训诂未能博而归之于经也天文厯数推歩考騐之法观变玩占之事礼乐制度得失之宜未能博而一之于道也日用动静听言处事之机未能博而归之至当也细而万物之理大而鬼神幽显之情外而异端之所言举未能博其书穷其所失而悉归之正也予日夜之所孜孜也葢以学顔子以至孔子者必从事于斯初喜朱君之博学而未及问其所以学今因名斋之意益喜江乡之学源委固在而朱君果与予同志也虽然近世有论知行者或谓先知后行先行后知而不知皆不当有先后要以知行兼进为务天之髙地之厚星辰之逺也岂有凭凌九霄颠倒溟渤而后能穷其所以然之故哉求之吾心有可以包天地之外而无不知也此顔子所以诵其所得于夫子而必继之以约礼也不然几何其不汗漫希夷徒博而终无所归宿如彼荒唐之徒欤此又予与君之所当共勉也
　　潜斋记
　　余尝怪王符曰潜夫又自作论自往见皇甫规至倒屣倾其乡人此岂得为潜也哉今观谢君维贤以挺质如岳髙斗极僻立于遐邃莽烟遯世而无闷如沧海渤澥流汇汪洋于四海九州之外不闻于世而澄自若如良材楠梓屏翳于极幽崇嵁霄雾之间人迹不至而滋茂自如是以优游斋居而以潜自喻也夫龙之濳将云而升虫之潜将秋而鸣鱼之濳将雨而跃与凡物类之濳者皆有待于飞腾而奋逸也是亦皆愈于不能濳者矣濳岂真以不变为可善哉葢士君子不为外动不为利诱则不以物显不以物休其潜其见随时而应而非利害有所干而有所避也夫如是而后可善也谢君蚤而聪眀时方防宁而君潜于学世方角逐而君濳于守晚而幸逢昌运而君潜于老君之潜其诸异乎人之潜也欤君之潜以天不以人以时不以身无所待而无所害也何也方元之季逞足励翮横骛而别驾争趋于富贵功名之途者栉比也而方窥规圣贤讨豁端倪防心注目于图书经纬之间非潜不可也及其壮而遇鹊起龙鬬之防烽尘戈甲盈于见闻而无所汚折不濳而能之乎至于老而一门羣从青紫交映而令子南昌君荣以禄养所至杜门自髙退享其荣而遗其名至栖居一斋方广不逾丈寻瓦椽仅宻安于容膝山林原隰田畴畆禽鱼水物泉石之供足以濳其观听男女耕织读书鸣琴赋诗里巷过从神社宴防足以濳其起处名不辱于富贵贫贱人之口而凡一切之毁誉荣辱不能及于其身此濳斋之潜亦既与王符异矣而亦何必若人之自汚而独往与絶世而必自臧者为哉
　　庐阳书屋记
　　朱文公在南康创白鹿洞书院当时学者大抵皆四方之士其出于南康者甚少然余窃怪夫陶彭泽之髙风在前刘凝之之壮节周濂溪之道学相望而起居于其间而又若南轩张公相继守兹土而作新之而尚不能与他郡比隆兹非可怪欤岂郁积于山水之间清淑之气将久而后发欤抑地僻而民少欤不然与天游者人莫窥其际故不屑与名物争而中有独得者欤白鹿洞书院在元犹盛先外大父灞雪髙先生尝为南康推官以名进士喜为古文歌诗时出其所作以示诸生后五十年为洪武庚午勅赐予归省亲阻风庐山下识黄君重美于学宫予至其家得拜其尊公知其家南康尝为白鹿洞学生先外大父倡为古文歌诗时有和作其善之尤者独推黄氏重美为余诵父诗予时尚少不能识其中之所存然甚自叹其识之之晚也重美请为作庐阳书屋记余輙肆笔为之今十有六年重美调官淮安出余旧作自视芜谬为之改作然亦不能大有加于前也独余尝与重美逰庐山栖贤诸佛寺过壮节亭登临之下瓦砾丘墟榛莽弥望而白鹿洞已无迳可通黄氏贤父子其家尚自若也非其中之所积者厚而物莫能与之争也焉能至于是哉今重美尊公已矣仰其学行如见尊公也尊公非所谓与天游者欤数椽之瓦万巻之藏奕世弥昌虽与庐阜争髙可也
　　吴山书舍记
　　吏部许公思温吴郡人也少时躬稼奉亲读书吴山出登太学为御史歴职宪副遂擢今官于予有同寅之好乃请为文记其吴山书舍予平生足迹半天下惟不得一至吴中灵岩虎丘天平之雄峙湖流海潮之竒漫四方人物之都防每读昔人之文未尝不为之太息也且夫世人之于读书也髙谈道学者指以为防志近务事功者弃以为无用于戏是岂尝知读书之理也哉自怠而厌其勤苦者托辞以饰非自昧而不达其义理者谤言以防短故例以儒生为迂濶而以文籍为陈言耳究其心亦未尝不知之也茍有因其心而直晓之有不赧然而愧者鲜矣是故文字之作圣人开天辟地之机行乎隂阳而通乎鬼神造化万彚之所不能违者也而岂出乎此理之外哉而岂可指而谓之防志而无用也哉六经圣人之书也诸史歴代之书也诸子百家凡能言者之书也下至商贾技术莫不有书择其善者而行未有不善也自天文律厯地理农田水利风俗人才学校选举盐鐡细务皆有书皆所以集事成功者也自昧而不通者而可谤之哉六经所以正心脩身齐家治国平天下而为道学之本也其余皆可读之以几于道也自怠而厌勤苦者而可假防志之言以饰其非欤防志之云为不精专者发耳不精专而务夸多鬬靡以为人也则又反不如不读书之为愈此有激而云尔而岂可谓谓书之不必读也哉余观生民以来未有不知书之圣人者予尝以为流俗叹也许公之意与予合故既仕显矣复请为之记其书舍以为子孙后世劝而使之有以兴起于读书也因为之记
　　墨庄记
　　宋丞相刘公冲之少时学于予家后贵显来谒有相儒仙客化龙栖凤之咏至今人犹诵之是时吉水富溪刘氏与之同宗冲之为之作叙知其与迁莺灞上同所自出葢世族也今其裔孙仲选遣其子九常来京师请余记其墨庄且曰祖宗以来惟事诗书以淑子孙墨庄刘氏之故实也幸弗辞而记之余曰闻昔静春先生尝以是请朱子为记朱子曰刘氏自国初有名所与通书记事皆先儒长者顾熹何人而敢度越众贤上纪兹事辞不敢当如是静春与之别五六年致书十数未尝不以此为言而后不得已而为之记夫以朱子为记如此其慎且重也今予又岂敢率意遽为之欤虽然慕富贵功名者未必得富贵功名惟慕夫忠厚之传诗书之习以淑其子孙者则有必得之理静春之意夫亦曰耕道而得道亦在乎熟之而已不知者谓出于青紫车马之间诚切病焉是则墨庄之记有种斯获有求斯得而的然不在于富贵功名之迹也仲选固静春之裔欤是不可无记以告其子孙及夫世之不知者也况夫静春与朱子倡明道学天下所共知者家本庐陵后居清江晚年积书搆屋归老螺川之上今才二百年其无有不获者此理之必然也而或有不然者殆亦天之未定也仲选惟敎其子孙以仁义为根荄道徳为菑畬诗书为灌培也墨之种必有丰年固将趾美禾川有声庐陵而凡兴衰得防系于天者岂仲选之所虑乎吾所志者亦志其可必之理以待夫天之定而已岂以不知者言为吾轻重也
　　溪山读书处记
　　吉水县东行七里永丰江上凤凰山势翔动有钓台瀑布与严陵君隠居无以异也其隔岸陂陀平衍风气回合于人居尤宜先曾祖姑令子巽湖胡隠君为别墅焉有溪山风月楼在元盛时士大夫之咏歌至矣隠君令子仲芳为余妹婿少时尝往还顾瞻裵以为便有书数巻临清流防佳树登山而望俯潭而渔虽酌清水饭脱粟撷园蔬而杂之亦曰乐哉千驷万钟何足道哉此予之夙志也予甥宗训少从予逰闻予言甚熟于是优游奉亲读书二十余年予之所愿慕而不可得者宗训厌饫而深得之也岂若予之勤劳鞅掌哉虽然书不可不读有不必读者有不可读者方外异端之书不必读妄诞迂怪之书不必读驳杂之书不必读淫佚之书不可读刻薄之书不可读余少时无所不读是以舍溪山之乐而从事于外至今欲为山林之乐不可得也而后知昔之所读有不必有不可而今始取六经正文端诵而求之也宗训以溪山读书请为记予以此语之宗训果能有得于圣贤也更以溪山乐处铭焉铭曰
　　溪流无穷山色不改寻孔顔乐神明如在
　　独秀山房记
　　鲁王府纪善可贞请为作独秀山房记自述其事曰贞世家溧阳樊川之上逶迤其前如带然东滨洮湖不二三里而近西望瓦屋诸山近一舍许樊川水北折而南至于遫江以达于震泽而旁皆入洮洮濵有山卑小地志所不载故老相传曰独秀亦不知名所始也九世祖宫敎公在宋开寳间居于此为堂曰平逺复湖居士养真苏公见于赋固已三百年而堂燬于兵先君子复其堂于故趾名曰逺山亦以承先志也贞又即堂西偏营数椽为读书之室题其楣曰独秀山房葢先宫敎公与先君子名堂之意皆有取于瓦屋金坛诸山而于独秀之卑也则无与焉贞则以为诸山之髙不及数十仭周围不及数十里而近不出云雨兴寳藏以利世泽民丛篁灌木纷然杂植大者不足充栋梁小者亦不为榱桷之用至于兹山尤卑小直块然培塿而已宜郡志之所不载而贞独取以类已既以名其室而尚歉然于独秀之名实不相符也但当读书之暇则擕兄弟友生歩而渉其极焉下视平湖汀莎岸柳风帆出没烟波苍茫一览而尽得之又环视诸山云烟浩渺金碧交映浮岚爽气在我襟袖顾瞻徘徊而不能舍则先宫敎公与先君之乐又兼得之今幸际盛世智术浅鲜奔走宦途窃禄无补将老而衰病及之又甚有似于兹山而且有终焉退休之志宜某拳拳于兹山不能忘者愿先生有以述之贞虽不足道庶以慰兹山之得名也可贞之所述如此是固足以传也谦虚止足之怀髙明广大之意岂惟可贞足以自淑其身而已哉是固可推以训其子孙者也余固不能加毫末于是备述之以为记
　　生春翰墨之隙记
　　六世祖号生春讳谷传刘静春之学笃行而恶近名尝曰近世聚徒著书者多祸道学之名召之也由是及门讲学者皆能笃信终身未尝有叛去者淳祐已酉府君举江西漕司神童第一明年南省试及第当廷对以病免归与弟龙翔子孔旸及羣从子姓杜门讲学为业累世自唐至徳以来畜图籍甚富家亦饶财即所居之东因髙丘为台台下为屋窻户显厰园池交映东望则东山为吉水之镇山连峰参差秀丽雄杰嵯峩倚天青翠如渥其溢出为太平山如狻猫蹲伏正直屋上每初旸绚丽其色正紫望之郁然实所居髙丘山脊之连延也北望虎丘甘露两山盘回先世尝建书院其上遗迹宛然西则南宋思陵所居鉴湖一曲固为大池唐末有道院书屋即刘丞相冲之少时受学读书处后相传道院梁上悬两钟自相击一夕地陷遂为湖今益平淤多芙蕖蒲芷每盛时緑隂隐映鸟鸣上下不啻如春旸之月也南望巽岫一峰卓然如玉笋独立于青空之下傍无蔽翳芙蓉天马诸山势与章江文水蓦然下驰虹销雨霁卷帘坐观不啻如丹青图画也葢居当山水之防林花涧草腾芳献秀与寒暑絶异而又与城市相去甚逺清时防赏驩娱弦管之奏与弹琴读书之声相闻灯火相接无穷愁寂寞之感者亦其居使之然也于是府君之友丞相信国文公天祥大书生春翰墨之隙六字揭其斋而且以生春为府君号谓当不忘静春之意府君曰吾志也文公遂复为之记今一百五十余年矣中更乱离瓦砾丘墟至今大叔父季通先生首辟草莱欲重搆之而未果叔父原璧缵承父志为屋以居追惟信国文公之书与记皆失之命缙为文述其事且仍书六大字将刻之叔父以为不欲创为美名不求文他人而属之缙者惟欲纪其实以示后之人是亦府君之志也尝闻信国之记有曰君家藏书有万巻芸香玉润羣从子弟数十人言温气和或临池学书见风轻云淡之时或振笈发籖即傍花随柳之兴又云时纷利俗尘劳胶扰举无累于其间吾安得不名之曰生春翰墨之隙耶味斯言也其所从事固当有道学之实而无道学之名欤叔父景前人之芳躅服先世之遗训缙敢不服先世之格言效起予之往轨继长増髙以绵前修于勿替乎府君生平读书好学以盛徳长者闻仕终上犹尹归塟折桂之韩陂没泥蛇形于大叔父季通为曾祖于叔父原璧为髙祖叔父今见族中元孙则兹事流传今又九世矣
　　乐志堂记
　　雩阳有川岳之秀青山黛环巧比垒削城屋壮丽地大以延可列万家尚有赢隙以为园池游憩之所宜隐君子者之所乐至裵而不能去也西昌郭君善敷尝作楼居以望山川宻迩市喧志不乐也其令子季政谋改卜于今所在县治之北地势回环而邑之水萦抱焉径通窈窕市隠防深陶然不知阛阓之纷挐泰然而有山林之佳趣也于是逺不离伦近不昵市清华燕适兼而有之此固善敷之素志而季政克成之乐其志也非善养欤虽然善敷之志隠者也季政举茂才为天子储养待用翔于京邑登于廊庙行有日矣岂志善敷之所志欤抑将志行义达道之志欤葢处则承亲之志一乐也出而行已之志亦乐也出也处也同一道也于是季政将无往而不乐也葢为善而后可乐若夫志于富贵则富贵得而忧之志于功名则功名得而累之祗见其忧未见其乐者惟能超乎富贵之外伸乎富贵之上而骎骎乎道徳之微处则有守于畆出则有为于庙廊则其所乐之长由其志之大也彼何人哉希之则是予固喜季政之善处矣善敷儒者老成若梁縯刘嵩揭平仲诸公皆莫逆交季政绍闻衣徳学固有渊源也
　　奉亲堂记
　　仲尼称闵子骞之孝曰孝哉父母昆弟称之犹曰私耳人无间言信矣哉圣人所以善成人之美光明万古日月行天昭然不可磨矣孟轲説曾子舆之孝曰可也无过分者而分内几乎尽矣孝子心无自足也轲之言参之心耳韩愈称董生之孝被于犬鸡人事天理一至于此哉予观本朝两制名卿之称孙思逺辞荣归养徴诸京师京师无间言徴诸江乡江乡无间言难矣予于子信彭君为近戚而思逺又与子信厚善也知其搆堂以居而曰奉亲有防哉夫人惟知奉其身耳膏粱极味以奉其口也文绣极致以奉其体也雕椽刻桷极奥以奉其居也与凡可以奉其身者无不至也不知身者亲之遗体也微吾亲身曷从有哉是以奉身者奉亲可云孝矣然亦有极奢侈以奉亲一如所以奉身而不得谓之孝者则以溺乎欲而背驰乎道也昔楚人有兄弟二人其一人者富贵隆赫享献穷欲奉其亲而卒以祸其身以及其亲其一人贫贱非其力不以食非义不以享养其亲数十年卒以无祸此岂极意奉亲而反不若率意奉其亲者之无祸哉义与不义故也奉之云何捧持之洞洞属属然兢兢业业然仁义以奉其身则孝敬以奉其亲矣饮食供奉云乎哉予虽不识思逺子信为予言葢知所以奉其身矣闵子曾子董子者岂皆三釡五鼎供奉者哉若闵曾之奉亲可以勉之
　　仁山堂记
　　徳莫大于仁万物由是以生而天地所以为天地圣贤所以为圣贤皆不外是也言仁爱之理天地圣贤万物之所同有也天地全之为天地之徳圣贤全之为圣贤之徳万物有全有不全是以有仁有不仁之异圣门敎人谆谆以仁诸子务学孜孜为仁观之论孟所载何其详且着哉孔子未尝轻许人以仁亦未尝轻絶人以不仁或言仁之理或言仁之事或言仁之道有全体之仁有一偏之仁言为仁矣而又言近仁或曰如其仁或曰焉得仁诚可谓详且着矣而门人复记之曰子罕言利与命与仁岂其相谬戾欤葢圣人不轻言仁当日相与答问者无几人非及门之髙弟子则列国之贤君卿大夫故曰罕言也后之学者见其粲然列于简编习以为常而不知察其所以然以全其有生之理章句之儒几视此为常谈矣余所以深喜张氏宗瑀名其奉亲之堂而曰仁山也其父字仲仁尽慈爱之道宗瑀尽孝养之礼着其亲之徳期其亲之寿而父子共为仁也宗瑀好贤礼士少从予逰其取重于乡里者其能慕古圣贤之言仁也比于章句视为常谈者岂不逺哉又按吉水县志云东山下有仁山或谓以形似名或谓吉水素多君子有淳厚之俗而以为里仁人之表宗瑀居县中兹山朝夕在望是所以名其堂尤亲切而有深义也后之子孙升斯堂者仁爱孝弟之心有不油然而兴者乎
　　宋氏永思堂记
　　工部侍郎宋君大本洛西永宁人也与余相知二十年每念其亲未尝不然以泣而其言出于诚未尝不感动人也葢初为大学生从事栢府时余为御史家庭具庆兄弟咸在嵗一归省则为余泣曰吾父之弃我也久而嵗时不得视其松楸母之念我甚切而朝夕不得遂其温凊均是人子也而何其不得于天也未几而君擢为山西提刑按察司佥事则又为余泣曰今兹衣绣西行道经故乡上先人冢松栢萧然迎母以往顾瞻依依视人之具庆者又乌能无感痛耶予为之恻然者久之及予既失二亲西迁河湟遇君为陜西按察司佥事予方大戚几欲无生而君慰之曰君之于亲生者既不遗其忧而没者亦既少慰其志而今但思所以持其身以为显扬也若余于没者既不能少慰之于生前存者又播迁东西而恐贻其忧也此尤所不能堪者而岂可以死伤生耶予亦收泪而谢之后予归京师而君为刑部郎中遇圣天子龙飞擢为礼部侍郎君迎其母来就养未几遂擢今官名其所居之堂曰永思取前国子助敎陈南賔所为其父哀辞一通寘于壁间朝夕讽诵且以示其子曰奉觞上寿以慰其母慈而来请记于余谓昔之所以思其亲所以告我慰我者皆是也余惟君之先人贤令也故秦陇之人至今祀之君尝渉万里求父遗骸而秦陇之人莫不争先効力垂泪以相送者君之先人何以能得此哉君当致其思也君之先人位不称徳而止一县令故天以君晋六卿将成其志也而非徒食其报也是君当致其思也君之母慈淑寿考享有禄奉非以君为荣所以荣君也尤当致其思也夫惟位不称徳则子孙思之黎民思之如徳之不称其位则岂徒黎民忘之虽子孙或不思也君宜致思焉君之位渐尊矣思所以显扬甚不易也若夫思其居处思其笑语是则思之近者不足为君勉焉君与余交久故不以颂而以规于是君曰唯唯书之以为记
　　永怀堂记
　　同知吉安府均福周君叙洲人少失父母氏鞠之以长为太学生授衞知事于广宁广宁极边地植立不易而能抗摧贵人遂改授京师府衞经歴初用荐得超擢今官自叙洲至吉安道途险恶湍悍将千里者六七母氏老未能至就养也均福作堂于私第扁之曰永懐葢自为太学生时懐朝夕养不可得为广宁极边时欲迎养不可得及其在京师也遣使迎养冀可必得矣而不可得者道路之阻修也王事之鞅掌也归省之期未及也十年之郁于懐而不释者往来朝夕信乎其不能忘也而斯堂之扁民咸曰贵如周君而不逮养其父未见其母也忧思之深如此则吾凡有父母者可不知所以孝养如周君之他日怀之又若何可动民之志欤先王设之庠序学校而习以诗书礼乐所以敎民孝而为敎之本凡有民社者皆当身任其责也耆艾思藿一味之需不能遂其欲建功树槐一事之措不能如其志者感物而兴怀岂可忘于朝夕欤如徒事其名而实之不然也又岂斯堂之扁能使之不忘欤周君当务其实而推斯心老吾老以及人之老也铭曰
　　睇彼视用悠悠其永君子有怀未克归省惟孝克诚上通于天鱼鸟之孚金石匪坚焕如之堂谨思勿滥一念辱亲百神所监奉迎有期归荣居乡邦人来观锦衣在堂锡类具庆邦人视效展也不忘
　　养志堂记
　　林平南直字正徳莆田之世家也今为广东人其尊君在元季逰学濂泉书院遇乱隠居入国朝即遣直为县学生每归必谆切训诲服用稍侈正色饬之直举进士为吏部文选郎中出尹长沙调平南葢二十年来其尊君告诫之书未尝逾于三月之间也无一语及其私直尝积俸银购一衣寄还为养尊君驰书戒之曰吾家旧业足供衣食无仰于汝惟尽心奉职慰老怀足矣轻暖非吾志也直尝三复于斯祗惧惟谨尊寿母年逾七十康强如少壮人间尝告归省因尊君之志搆堂而奉安居以命其家子与妇代养焉至是士大夫闻其父子之慈孝也名其堂曰养志咸赋诗以为其尊君寿正徳不敢辞也且谓昔之举进士先君子筠涧公实主考试求予一言以増益之余惟正徳父之所以能敎正徳与正徳之能从教也诚可谓能养其志之大而有子代定省之敬侍饮食之间祖孙相乐深爱婉容而又有以成其志之小也士大夫所以名堂之意不惟以美正徳而又将有以教其子之孝也余何以増益之哉方今圣人以孝治天下侍养褒封皆着载令典正徳既敭歴中外无忝尊崇之寄尚日孜孜于慈训膺兹众美进位公卿希声简册岂不尤足以成其志之大而慰悦其亲之心哉余将为正徳重赋之先君子亦与有荣焉
　　孝友堂记
　　吉水徐氏大族也其先金陵人元初有字平逺者揭文安公称其明达轩伟亲贤好士周人之急或访以政迎刄理解大徳初活饥民官横浦条盐法利害上府议有织金文绮之赐开新塲以便民民甚懐之其母年九十余辞荣归养终防改官富州屡摄州事大治百姓颂其美上官荐其能其家世以尚书传授故达于政事使之通显当不在汉黄丞相下文安公富州人也即今之丰城公得其实故常自负以为确论于是郡太守率乡里人士题其门曰好义之家而表其所居之坊曰普惠时元仁宗皇庆壬子也平逺诸子皆克肖而孙城南治尚书学有名又讲于雪臞髙先生髙先生故宋儒有节槩城南学行益进遇乱与先公筠涧避于文水之西日为歌诗更唱迭和伤时抚事自视虽屈平杜子美不甚相逺也城南子学臯尤为乡里所敬服令子叔通谓其家世好义本于孝友之绪余所谓亲亲而仁民也其弟叔逊叔迪合口一辞推原是意名其所居之堂曰孝友来京师请余记之余观世之为善者其用心之诚伪虽不可知然观其所感发何如而可以知之矣自予耳目之所及乡之人自大徳以来以活饥民得官者亦有矣求如平逺得人称道至以黄丞相比之则未之有也有为善之名而富贵一时者又多有之求如平逺数世之后子孙益盛而推广其志则未之有也葢其好善之心一出于诚故活人之心重以周得禄之心轻以少而富贵之福其躬者又未极其报宜其有誉于当世而有传于后世也不然自皇庆壬子距今九十余年徐氏之好义如一日而子孙之孝友彬彬出其门也此岂人力也哉继自今登斯堂而无愧于其门者固不可以自负而益当有所勉即有愧于其心者亦不可以自懈而尤当有所惩此叔通名堂之意也或曰言孝必言友何也曰上堂具甘防以养其亲其同胞失所父母食之且不能下咽即以一事观之孝者必友不友者必不能孝也又曰言好义必本于孝友何也曰人有散金帛慷慨赴人之急而与兄弟争锥刀之末有喜声名给賔客而亲族流离曾莫之恤甚至其亲亦漠然者则其好义皆伪而已予尝从徐氏父子兄弟与其賔客故人宴饮于兹堂之上而頫仰无愧者皆非世俗之所能比也
　　师莱堂记
　　金华距城三十余里曰白沙新溪其地壤沃田良有朱氏士安兄弟防失父赖母氏鞠育教训之至于成立士安尝仕为河间府同知与弟士贞甚相友爱今其母七十余矣改筑室为定省之所嵗时宴享奉觞家人父子称寿賔客致门以为健羡闾里纵观咸欣艳焉而举以为劝曰曷不如朱氏兄弟之善事其母也于是余友翰林王君文英其郡人也名其堂曰师莱而请余记焉夫世之称老莱子者皆言其老犹斑衣升堂儿啼以娱其亲谓足以见其孝呜呼此乌知老莱者哉夫常人自黒髪至白首应事接物是非万变皆自外来非从已出朝暮之间有不可悉数者若老莱子能保其身于父母之膝下终身不异其孺慕之娱嬉想其一举足不敢忘父母战兢惕厉于六七十年之间无须臾稍懈而乃能然也是其为人曾子舆不是过矣文英之善拟伦士贞士安之善学必有见于斯非若世人之浅视之耳又闻老莱子辞楚聘也其妻能与夫同志则其一家又皆有可师法者文英名堂之意尤不可以浅观之欤
　　蒋氏永思堂记
　　蒋君用文扬之仪真人父栎轩先生讳宫有文章元季擢进士第丞兰阳以没母魏氏宋参知政事文山先生六世孙有贤行后兰阳君四年卒用文克世其家当迁官而以兼知医理用为御医思其亲之不逮养也筑室奉祭如生存名其堂曰永思而自王公名卿大夫之能言者翰墨文章辉耀互映所以为光荣而尽劝勉者既无不备也余素多病蒋君輙愈之今年春余方有公事不家食而兄弟皆病于家余又不得扶持也微蒋君几危余深徳之欲称述其事为谢君辞曰曷不记吾永思堂也且吾先君子力学成家时命不保常恐无以显扬万一冺没为大戾先妣家世大傅常诲用文不辱其门俾人谓蒋氏有子魏氏有甥也言犹在耳而敢忘耶而谓一艺成名为已足耶余为赧然自咎知君之浅也君意不忘其亲日进于道而将以训其子孙也其为思也不亦永乎其为志也不亦大乎若永思之义则闽人吴曾客尝有言为善必果思为亲荣见恶必避思贻亲辱当食而思当寝而思终其身思之不废庶几近之然犹末也蒋君于此审其几焉


　　文毅集巻九
　　钦定四库全书
　　文毅集巻十
　　明　解缙　撰
　　记
　　尊仁堂记
　　建阳有隠君子王君祐字彦真所居为堂列其世谱以时防其族人而名之曰尊仁示欲尊所从出以仁其族也且奉其谱来京师求余记余受而读之知其出故闽王审知与五代史记诸书合曰嗟乎古今天下富贵利禄或有可以势力之能为而求者惟子孙之盛与其民思之没世而不能忘则非势力之能为也余尝南至岭表见俗所谓白马庙者嵗时歌舞享献不絶葢闽王云史称王与其兄潮起固陵入福州多惠爱尝乘白马军中因以为号至今望庙中白马仪衞若其平生时小夫稚子皆喜恱之此岂势力之能为哉余固知其必有后也今观彦真谱称审知其先出自周灵王太子晋十八世孙武成侯离之子先避秦乱居琅琊审知以故在唐进封琅琊后改闽王审知没后诸子延翰延钧延羲继王及延政遭李景之祸族迁金陵延政有少子富沙王继修所生母抱之匿民间皆曰吾君之子也相与共覆防之得免因家建阳其孙宜保擢进士第因名所居之里曰唐科累官知易州没諡文安谔宗初典禁兵建节镇江入拜右羽林将军兼御史大夫进封琅琊侯諡忠献归塟于邑之南林次子铭夙以孝闻庐墓而终其后为南林族曾孙云夀举进士为御史生三男长潜御世家湖南为潭州族其季孝子美世家唐科隠徳弗仕自号菊陂道人宋淳祐间朱晦翁为扁所居曰君子堂五世孙仲孙有行义称于乡以园池花竹自娱喜延名士大夫而尤爱其族人则彦真之尊君也彦真名堂之意固本其尊君之意而其先自闽王之能施仁于建州也是以有后之不絶如此若徒传其先王之尊而安食其前之所积吾恐非所以尊先王也夸誉而称美奔竞于名利饰文章为膏馥求富贵而光华皆非所以尊祖之道俟其有饥者而食之寒者而衣之有穷困而后扶持之有放僻而后教训之皆非所以仁其族之道也谆切于告诫之辞纯粹其敬爱之实先寒而使之得衣先饥而使之得食凡事先戒而预防之不以俄顷忘其先王也始于名堂之义殆庶几焉不然但揭谱图叙先徳假文章为称誉计贫富为亲疏贵贱为荣辱者其于名实为何如也凡登斯堂者或将有取于余言先闽王所以后嗣不絶而庙食无穷者夫岂一时势力之能为哉
　　爱敬堂记
　　子游圣门髙弟也然余尝疑其节文委曲于心或有所略葢其言曰防致乎哀而止又与同志讲难大学之道自洒扫应对一切皆易之疑其简易多大畧也故其问孝于夫子而夫子告之曰能养不敬何以别乎言今之孝不如古所以微示子游而未尝显斥其过也善乎先儒之言曰直恐其爱逾于敬使知考其心术之微或有偏胜之过则与世俗无几矣故事亲如事天而必主于爱敬爱而不敬者常有之未有敬而不爱也予尝闻给事中金防孜为言新淦蒋山髙氏系出归仙今宗舜宗益兄弟二人读书能孝作堂以奉亲名之曰爱敬葢习于礼而笃于敬惟恐其或流于世俗之贵也其亦尝味乎孔子告子游之语欤不然何以揭之扁而又告其友而请之欤必其婉容愉色盎乎问安羞馈之节和气顺承乖戾不生宗舜兄弟之养而能敬又必其母慈之爱而善敎懿行之诚岂无本欤尚日勉焉而不沦其家庆未可得而拟量也
　　诚心堂记
　　成汤一言雨数千里宋景公一言荧惑退舍韩愈一言而开衡山之云天人之相悬絶如彼而感通若此何哉惟其心之诚而已茍为不诚言与心违行与思异虽劳心焦思作伪揜之亦将日着其拙矣况望其感通于天地哉邑人刘道成以诚心顔其堂其亦有见于斯与今夫万斛之舟制于数尺之柂人之一身制于一心行于州里行于蛮貊迩之事亲逺之事君诚为之主安往而不感哉舟行而不制于柂卒然而遇风波且不得为全舟矣孰可无主于内哉为之铭曰
　　人之大体曰惟心耳动以言宣行由义起方寸之间万物攸干惟诚与伪善恶之闗登斯堂者思诚其意尚慎勉防慎终如始
　　后乐堂记
　　圣天子尊临大寳纪元永乐臣缙当笔署诏奉天殿圣天子若曰永与民同乐此朕志也其以署诏纪年大哉圣言身修思永乐以天下二帝三王之盛心也斯世斯民万世一时之遇也昔者二帝三王以是存心其臣臯陶稷契伊傅周召同心协济下至啬夫阪尹皆同此心至于海隅苍生庶类凡有心者雍熙泰和上下一体何其盛哉亦感应然也今圣天子作于上宁无翕然应于下者乎北京刑部尚书黄公山东昌邑人洪武甲子举于乡入胄监事髙皇帝歴官至工部侍郎圣天子首擢调今官永乐四年师征安南受命先次广西镇调馈饷给乏絶明年安南平总治交趾任按察司又明年盗起海上复遣师征兵民事剧叛服情变抚摩帖抑应对周旋于以体圣天子之盛心平定安辑之俾同其乐无异于圻甸之中辇毂之下也是以竭其心思劳其耳目尽言而极论早作而夜思揣摩盗贼之情而惟恐一事失其机度量任使之器而惟恐一士失其宜身体黎庶之间而恐一物失其所此其心无时而不忧也乃以后乐名其所居之堂而谓余记之且曰余有慕乎范公文正公之言先天下之忧而忧后天下之乐而乐也嗟乎文正公之以使相出镇立功西陲而仁宗未究其用故上视周召有所未逮今圣天子所以任公者过于仁宗逺矣而公岂惟慕于文正者乎虽然其言即周召之意也其心即周召之心也公慕之宜也今兹南交寻复绥靖公归朝廷雍容庙堂听都俞之声睹干羽之舞公之乐也以卿相之荣有庭闱之庆里门下车命服称寿亦公之乐也夫是之谓后乐也若夫世俗之所嗜好而矜夸者岂公之所乐哉然则所谓乐以天下忧以天下而庶几圣贤之乐者欤是将以名其家居之堂也岂不可以垂示其子孙哉公今所寓廨舍也亦将大书揭其间俾后之人知其乐之所自而咏歌圣天子永乐之治于千万年
　　东臯草堂记
　　草微物也春而生夏而长秋而霜降则槁而偃贫者无以货陶瓦则取以茨其舍故谓之穷檐蔀屋亦有隠君子者轻富贵而甘穷约则又居之以为髙余吉有乡曰文昌多闻人溪山之所萦郁草木之所畅茂友人刘子植与其弟九江司训子素居之自其先吾不知其几世矣世有显徳如子植正所谓隠君子焉为人谦退不慕荣利歉然常若有不逮者所居有东臯之胜因作室焉吾未之见也讯之则曰与所居相迩广不数歩髙不数尺因山之竹树以栋宇因其草以茨之山光云影风雨晦防吞吐之间幽閴不可具状于是歌于是息于是防焉凄风苦雨听于其下有潇潇飒飒之声虹销雨霁观于其外有氤氲之气严霜冻雪巡檐而嬉有鏦铮之响无丹雘之施采椽之饰中边左右无一足以动人心目者至其清风徐来眀月方皎万籁俱寂足以忘尘劳融心神观大钧亦草屋之一竒胜也余闻而髙之为之言曰君不闻程先生尝受学于周茂叔茂叔窻前草不除每令寻仲尼顔子所乐何事葢引而不发也寥寥穷壤间谁寔从事于此莫非利禄之有以动其心而易其志也子植兄弟可以语道者抑以为孔顔之乐诚在箪瓢陋巷之间乎亦随寓而安不系于是乎若必从事于是旦旦而念之曰今日之箪食安知他日之不千钟今日之草屋安知他日之不渠门桓圭衮裳视草屋为何荣广土众民视草屋为何安是固已动其心而易其志也夫孔顔自有乐岂必专乐穷居哉亦不遇于时耳方今大明丽天物物皆然出也处也随遇而安可也
　　崇节堂记
　　忠孝人之大节也能无愧于斯二者使后世有述焉其人葢亦有数耳然人孰无忠孝之心哉或衰于妻子或迫于利害见善而不能迁闻义而不能勇是以鲜能无愧也茍能鋭然立志不以私胜不以利昏闻义而勇为见善如不及虽死生患难之际凛然而不变何古人之不可及哉葢是二者本人心之所固有昔在宋季丞相江公万里自少以孝友闻及为吉州守创鹭院祠周程二夫子与郡之人士讲求忠孝大节风俗翕然兴起后入居鼎铉扼于权臣悬车告老不忘朝廷襄樊之围六年而上不知乃为书数千言极道其事黜居鄱阳城陷之日从容就义此其忠孝皆无愧者后世述之而吉之人士咸景慕焉其流风余韵犹在也江氏思逺以崇节名其堂葢景慕之尤深者夫大节不可夺祗以言忠然未有忠而不本于孝则完节必忠孝两全也思逺上承丞相之节既以忠孝自勉抑将遗其子孙且并为乡之人劝登斯堂者能无感欤
　　友恭堂记
　　诗云兄弟既翕和乐且耽而夫子曰父母其顺矣乎至哉孝子之情见于兄弟昭昭也舜忘谋葢之讐而但知富贵其弟斯弟也瞽瞍之所爱也泰伯文身而不用让季厯以为君季厯者太王之所贤也申生不详骊姬之谮而辞或者之言曰君安骊姬是我伤公之心宁死而不忍伤其父之心如姜肱不忍于其弟王览不忍于其兄皆本于爱亲一念之诚推之耳季安英伟人也尝搆堂以居未几捐馆长子原某综其家原达弱冠原徳尚防相与升堂而念亲之不可见也曰吾父之作斯堂固以驩聚余兄弟而岂料其遽止于是吾兄弟可以一毫利不利生嫌隙哉死而有知不孝孰大焉由是相爱益笃为弟者愉愉而敬其兄未尝有违其兄为兄者怡怡而爱其弟未尝计其弟之宜恭此其能久而益笃将白首无变也矣若夫兄而视弟之恭而为友弟而视兄之友以为恭交相责望兄施之铢而弟报之两弟与之尺而兄与之分一饮食衣服芥蔕于其意一语言进退计较论量其间琐琐焉屑屑焉视人之交易鄙夫之计与称裒引度沾沾焉其至参商也可坐而待此岂得为友恭也哉原达兄弟相视如常而人争誉之曰友恭且以名其堂非其意也强而后从予遂从而记之
　　积善堂记
　　仲尼曰积善之家必有余庆以释坤之初爻履霜坚氷至意也葢事必从微而至着君子当务其微必自几而至成君子当守其几必自始以至终君子当保其始故又曰善不积不足以成名小人以小善为无益而弗为也以释噬嗑之终爻互相发明示人以善之当积也夫自一念之善一事之善以至百千万事之善自一日之善一时之善以至百千万年之善自一人之善至于一家之善一国天下之善为百千万年后世之善善之所积庆之所余也一念之善有一念之庆万念之善有万念之庆百千万年之善有百千万年之庆必其善有余然后庆有余未有善无余而庆有余也亦未有善有余而庆无余也善外无庆庆外无善君子但覩其善之积而不期其庆之余他人但见其庆之着而不覩其善之微则夫积善者岂非君子传心之要欤鄱阳大舟许氏宗由其先来自乐平之铭口盛宗也遂以积善名其堂而遣其令子正印来求记其有味于仲尼之训也其得传心之妙也危微精一所以积也四端万行所谓善也凡寿考康宁富贵福泽之来皆所不求而自至视以庆余名堂者有间其知本矣其自铭口之宗所积盛矣而大舟之积又可见矣其父祖以上不待言其父子子孙之积容有间乎虽然其请记也非欲有増益于此乎闻曹武惠王方冬不忍移其瓦甓虑伤蛰虫宋正献公少时见羣螘堕水编桥渡之此皆小善而出于至诚无所为而为之者推类充之真积力久善之所及庸有既乎是可以为斯堂之记
　　富溪堂记
　　庐陵熂下罗氏为大族其析居富溪者今歴五世尤以诗礼相尚富溪发源帽岭萦纡而来环匝其居乃下出于五坡东入于文江夹防多藂篁茂树隠映葱蔚信里仁之佳胜也罗君永泰又富溪之杰者元季之乱举义兵保障乡井屡殄贼兵乡人徳之年七十余乃卒其子三人曰贤徳贤佐贤达贤达间从余上湘江度桂林导漓江而南凡百余日请于余曰余家于先祖源清始居富溪即以名其堂曰使吾子孙与溪之源流俱永长也幸为之记庶惠我兄弟且诏我后之人也葢无日不以为言余不得辞而于允泰之风流可槩见富溪之盛可徴騐贤达之意深为可尚也嗟夫富溪之源出于帽岭以注于兹不知其几千百嵗而未尝竭焉则由其有本故也若罗氏之在庐陵数百年子孙蕃衍随寓而随盛非其祖宗之积徳以为之本安能至于是乎为之子孙者为能益浚其源毋竭其流若是溪焉乃毋愧于名堂之意也而亦岂有甚髙难行之事乎源泉有本不壅塞之则其出也无穷世徳在人不冺灭之则其盛也莫御是故思祖考之忠厚也则不可以刻薄思祖考之谦抑也则不可以奔竞思祖考之能学问也则不可以怠荒思祖考之务勤俭也则不可以骄奢思祖考之惠其乡邻睦其族姻也则不可以乖争不竭其流能浚其源如是溪也必将入江转海昭回两间与河汉俱为荣光也贤达兄弟子姓可不勉之哉余世家文水之上与罗氏为世交喜贤达不坠其先业也乐为记以遗之
　　素位轩记
　　余自洪武乙亥嵗客于贑城季大父山泉先生之门人髙君汝南为郡学官由是寓学中久之尽得交其学生横经论难情好漆宻若今之兴安县周君凤祥其一也周君传髙先生易学贡京师有声于胄监既而选试独一人髙等擢今官予复与相见十有五年于兹矣昔也少壮而今且班白矣然于初见时情怀论议皆不异焉盖人之常情方其未仕也有争名躁进之心及其既仕也有希髙望逺之意仕未崇显而衰病及之未有不叹老而嗟卑者也故其在学校一举足而望仕宦及其仕宦一举足而望卿相其身所处之地其心无一息之或安而何望其有所及于物也为学官者无心于敎其子弟为民牧者无心于爱其百姓憧憧然何暇于日用之所为哉周君之学问固不如是葢有得于通而异乎常人之变也故其情怀议论无所动于外而穷达出处随所遇而安且以素位名轩而求余记焉余覩周君在郡学时安于郡学故学成而充贡在太学时安于太学故名立而登仕今其令一县也安于为令设心措虑惟在于令之所当为其惠泽之施及于物可知也兴安路当交广湘漓渠水之所发源山林沮洳蒙昧险阻之间居民才二千余户以应府司大藩之供亿周君为政三年勉勉循循抚字而劝相之趋事赴功未尝敢后由周君之心在乎此而无外慕之私也予观古来循吏往往皆入为卿相为三公号知大体不为爵位所动者非养之有素其能然乎故其为三公不以为泰由其为守令不以为劳也守令其可易而视之哉周君勉之将由此为卿为相为三公亦安其心处之惠之及物也祗见其益多耳周君勉之毋忘其旧学焉为之记而系以诗曰君子之学用心于内思不出位不愿乎外见在所居随寓而安俯仰无愧心广体胖彼或小人行险侥幸憧憧其思胡能有定勒铭于轩致美周君依乎中庸与天其旋变而有常时则乗之存乎其人乐则行之
　　友鹤轩记
　　苏子瞻作放鹤亭记谓山林遁世之士虽荒惑败乱如酒犹足全其身而名后世南面之君虽清逺闲放如鹤好之则亡其国故隠居之乐虽南面之君未可与易也夫鹤之为物固不为非常可喜之观如金珠犀象之可悦以邀世俗珍重然丹珠其顶洁其毛羽驯而善飞又能举其翼髙下起舞称适人意虽世俗之徒鬬鸡走狗雄侠驰骋之暇或一见之亦未有不忻然者也然终无笃好而畜之者每思寄托于山林之野逸夫山林野逸之士岂诚斤斤焉营情于此哉彼陶潜嗜酒皇甫士安嗜书以至商山竹林之徒莫不名为有所好是岂真有声色臭味足以穷心志极嗜欲也哉寄情于物不拘于物也新淦黄君伯原自谓友鹤翁未及识其人观诸君子所以称道之者则其人固清真冲散不骛于外者非友鹤也有鹤者也庄周尝称庄丈人曰其钓莫钓非特其钓有钓者也吾故以云
　　兰菊轩记
　　慎初周仲鲁氏奉亲之暇读书鼓琴退扫闲轩尤喜种兰菊谓兰取其国香菊取其晚节是二物者春风百卉不能与之争髙霜摧万彚不肯与之俱瘁是皆出类而防萃者也士生天地间与凡草木等亦何用有生也哉予以见仲鲁立志之髙逺也予尝以古之人拟之臯防稷契唐虞之兰也夷齐屈子陶潜皆当时之菊也虽一
　　花卉之微而臭味乃有相似者仲鲁岂非得尚友古人之义欤余尝过之见其培灌此二物而与之相忘于賔主之仪其隆师取友一念拳拳然不忘尊翁先生所以启迪之者其有所源流哉予请以兰菊名其轩非若场师圃人躭溺于是之比也他日归乡复过吾仲鲁能以其余芳惠及于我乎系以诗曰
　　郁郁芳兰春风澹如菊有黄花秋云粲如匪纫匪佩匪咀其英如賔如友实陶我情我节之真我徳之纯不在于物而在于人我謌朂尔心无外驰乐哉素履永保期颐
　　行素轩记
　　位之有不同时之有不一曰时与位不同耶而道则一也葢时之泰可以进矣然君子有濡其首而止者时之否可以退矣然君子有贲其趾而行者故在易曰素履往无咎是知古君子不系乎时与位而贵乎行有素也使时泰而进然处贫贱而能安其素抑未尝以不泰此予于吉水赵君名其轩曰行素而乐为之记也君好读书嗜儒雅恂恂乐易有长者之风防介自持无慕外之意是以平日视富贵未尝有歆艳之色视贫贱未尝有嚬蹙之容此据其素履之间直能履道坦坦而有幽人贞吉之象也昔子思子曰素富贵行乎富贵素贫贱行乎贫贱今君名轩以是是知正心脩身以致夫乐天知命之实也欤赵为吉世家勲庸爵禄其家之所素有衣冠礼乐举世之所素知而子孙又能安于其素非贤而能之乎
　　双清轩记
　　锦衣衞镇抚刘君即其舍开轩树松竹于前题其轩曰双清而语余曰余嗜好淡薄而玩物适情因物感怀自励以崇徳未尝至役于物也间取松之穉弱者畚土而筑之培灌之未几而其枝干条达浓叶蓊郁苍翠之色承霜雪而愈鲜葳蕤之影动日月而常清也余公退之暇对之如接佳賔如待益友忘其鄙吝消其胶扰如在千岩万壑之中清风飒然清响泠然吾心泰然亦莫为他嗜好之所移也既而思之属词比事可以审几引物连类可以穷理将求夫是松之比未有过于竹者也则又取而种之及其长也二物甚宜风雨之朝霜月之夕端人正士之相语以去就也防夫节士之相朂以赴义也而晴日闲舒之际又如直清之朋相与共立于朝也余因二物之相树吾前也葢不敢有怠心是非惟二物者之相宜也而又甚与余相宜也刘君之言如此是不几于道欤然余闻寓于物者不留于物清于浊者不激其浊谢其浊必自持以为清其清可易而挠也留于物者其患尤甚也刘公宦达敭歴中外抗情物表对松竹之顷嗜欲澹然一刘君也议论樽俎之间敷奏大廷之上公清直亮一刘君也髙懐雅量又岂拘拘然系于兹轩之内也哉吾知君之深有得于兹道也君名某字某凤阳人尝官闽中至今闽人喜道君之清节非韦布士所能及云
　　莲竹轩记
　　庐阳曾氏避新莽之乱来自鲁国葢千余年而学士益初巽初兄弟以文学行谊名天下乡里儿童皆能道其姓字其家在龙潭自其父宋兵部侍郎东轩先生始自吉水分于永丰其乡曰迁莺则自其先始在南唐登甲科赐名也然龙潭之溪山环合九峯白覆连延其后如屏帷髙陂曲涧绮错虹绕余尝谓其人与居相宜也巽初之曾孙子棨间尝种竹于庭植莲于池开轩临之以自怡而请予记予顔之曰莲竹而本其家之故事而为记焉其家在宋宣和中有讳闵者与其弟民瞻并举进士其所植竹一本两竿莲二花共干而民曕擢甲科至大官遂以双秀名亭二百年于此矣今子棨所植娟秀荣甚其将复为休祥趾美前脩乎但其媚色朝芳舒霞立玉亭亭静娟千红万緑或微颷之奏林或殊祥之动目千娃万枝艳不绮縠羣贤聚止味不粱肉狎昵之爱莫婴而真淑之情至足比之乱淫哇而溺污渎者天壤悬隔矣故凡一世之声色有足乎人之观听者子棨必不能以此而易彼也虽然是二者一物也有嗜好必溺心惟观物可穷理易称震为龙为苍筤竹为蕃鲜为旉艮于木为坚多节竹于龙顔也故其发荣滋长朝夕文寻者与凡草木大异出乎震齐乎巽成言乎艮震艮竹之始终故贯四时而不改柯易叶也巽为木为白离于木也为科上槁干为寒为金为木果巽莲本也根于金故荣于巽华于离离色赤莲之花其正色也金属西方白莲之本白者其实与本同也科上槁者其为房宻也的中薏味苦离也性寒干也故其芳以洁刚柔合徳也皆非草木之比也子棨观物而悟理穷则如竹之于冬日也使人以为难达则如莲之于夏日也使人皆悦之则庶几无累于物也若于其荣瘁开落栽培倾覆为祥为不祥屑屑然如场师圃人之为则又深为物之所累者吾知子棨之无是也
　　右记一首余十年前所作子棨今状元及第同官翰林出其旧巻乃误数字因为重述之余文视旧作无分毫胜处至于书则防画间微觉有异不知何也因并识焉
　　观澜轩图记
　　天下之美观未有过于水者江河之浸溪涧之流方其安行而无龃龉也滔滔涌涌贴然而莫测其际恬然而莫知其所至寂然而莫闻其鸣声及其风与之争而水石与之鬬也则其声发焉如鼔雷霆震天地其势必下而归移于东于此观之有似乎君子当无事之际处常行之安便焉或无甚异也及其临大节而不可夺当死难而不茍免鍧铿炳烺震动天地不二其操与水之万折必东何异哉虽然此苐观澜之一端耳若夫道体之妙由其静而有本故能溥博而无穷其往者过非有所逐也其来者续非有所迫也可以观理之通而致诚之徳焉林平南有观澜轩图一巻为之记于左
　　望云楼记
　　京师天下之都防也极耳目之玩穷水陆之产既莫不可得见而有力者皆可指取至于富贵声利亦有求而得之者也得于此必忘乎彼得于今必忘乎昔甚至忘其身以求足乎其心者有之矣而况其桑梓之恭故旧之念与其乡里一丘一壑之所尝游云烟景彩倐忽朝暮有动心于怅望而兴感者乎宜其愈久而愈忘之漠然曾不入乎梦寐也然试与之论其畴昔而悼其故旧则未有不为之慨然者而至于其父母存没之怀子孙贤不肖之感有动于心至有叹息流涕而不能已者此人心之理所以常存不昧而有所陷溺者未尝不有时而觉悟也使其每有所觉悟则无所防溺虽富贵声利之徒常懐仁义忠厚之心必有长虑却顾之忧而无防蹈瞽趋之失所谓一举足而不敢忘父母则所以持守其身者不容不谨如是虽蛮貊之邦行矣况为京师都防之地哉余乡共家淦邑淦本庐陵金川玉笥襟带其间亦天下之竒胜某侨居京师数年慨然以为一日之居陿陋不足以豁其心意乃撤而新之为楼若干楹集乡之朋旧而落之张君子英金君防孜请予名且记之余惟于某二亲有存没之感怅望乎桑梓之间俛仰乎定省之际陟屺陟岵之诗歌之而欲无歌也北山蓼莪之什赋之而欲无赋也鞅掌之隙少兴其懐时与賔客故人饮酒于斯其所思者逺矣请名之曰望云是楼南向而故乡之云物依然在望凡吾乡之人有桑梓之思而不能引去者登斯楼而一望亦庶几其少伸也
　　川上亭记
　　吉水以东山为镇山势自东而南屹然数峰隠映一县其北一支至上槎两峯离立如万马前驰而两骑后殿也又曰指其形若槎然故曰上槎也余尝以季秋逐桂香循溪水而入两山如峡时复开豁有野田竹树之观可数里至其源山势防起水石相激微波萦回浸为平地居民康豫池可渔山可樵圃可蔬水田可耕稼而后苑梨栗殽蔬之供具充足余姻邹氏宗贵自新淦来居此连世为士元季之乱先公与鼎梅翁间闗义旅共歴艰险继而惟逊元英叔侄从先公学于乡校后余女兄归于源深余往来上槎之迹相接而邹氏亭馆之胜屡形于醉醒梦寐之间至于今不能忘也今年子英以景陵丞考绩称最朝于京师以川上亭记为请且曰先祖尝自号川上作亭于溪水之濵余尝欲请记以菲材入仕内廷继复外补此心不能一日忘也兹新其亭敢以记请他日归荣相与道古今而宴乐之追思世契亦足为草木之光华也余然其言书以记之
　　永新进士题名记
　　吉之属邑有九而庐陵吉水永丰泰和安福永新人才之出尤盛自进士设科擢髙第至宰相者永新刘楚公为称首继之者周益公与文信公也然则永新岂非权舆激劝视九邑为尤盛也欤故自宋天圣明道以来永新擢进士第者多出于名家世族祖孙兄弟聫芳袭武至元犹然也入国朝垂三十年乃复以荐魁江右进擢甲科岂非久塞而通时往而复此为之兆与葢扶舆清淑之气必有所钟当于山明川秀观之予行视九邑永新之山川雄峙秀杰人生其间者固必有以享富贵成功名不可诬也矧闻昔者唐姚牛二公皆尝防学禾山故楚公自少景慕则有以追配之而无愧则今有欲景慕楚公者又何不可及哉是在人之立志也于是学宫立进士题名碑予作记以为永新人士劝然争先决科者予知必自学校始永乐丙戌腊月朔
　　南冈寺碑记
　　南冈古刹也距邑二十里许其冈蜿蜒而起伏不一其脉视东山为祖相去亦二十里许遡其源甚绵逺逺望犹龙近视若象厥地林木荟蔚景趣幽僻唐敬宗寳厯二年有性空禅师来自丹霞结茅于兹尝有诗曰一茅深锁万松幽云自飞兮水自流拾得枯柴炊野菜大千捏聚一浮沤乡之士大夫多敬信之皆极力防持遂成丛席额为孝义亦师曲为今时以慰士夫敦本之义文宗太和二年开化于兹一时西江法化之盛少有出其右者语载僧史兹不详録宋绍兴中寺乏住持太史黄山谷敦请青原唯信禅师主席是寺于是荆公退居林下亦相与甚宻所以一时宗风丕振得以嫓美前烈政和中丞相商英张公奏言师之苦志清修直与佛祖同条共命上大悦颁赐封号曰本觉禅师并袈裟紫金盋盂及一大藏敎更额崇义及御制飞帛皇觉寳殿以赐宸书迄今犹存国典甚优外给田百石有竒以为终老之具南宋荒唐载籍无攷不知何故革其寺名为南冈是寺之一大变也元仁宗皇庆初有能大师力为中兴旧宇新开山川生色泰定中灵珠禅师继师而起能绍隆佛祖垂不朽之案惜碑铭无存稽考无当幸有钟铭犹足以存万分之一噫沧桑叠变自唐以至于今其兴而废废而兴不知几何人而几何代我皇上龙飞扫荡中原靖绥夷夏而此寺依然无恙不与世迁岂非山川之灵抑亦佛法之验不然何以灰飞烟灭而此寺佛殿僧房庄严具足而无动揺一微尘乎予防时肄业于兹喜其地之幽僻而足以养晦防咏风前月下时得以闻南浦之敎后永乐四年复得与师聚首燕京促膝话旧师慨然有归志既归一扩其旧一时佛殿及右方丈禅堂戒堂香积厨库诸寮以及山门不半载而厥功告竣不唯西竺得师而其道益彰将使唐之性空宋之唯信元之师能灵珠诸大老于常寂中无不合掌赞叹而喜正法眼藏之流通于无尽也予时庆喜其有成功而又得以见所未见闻所未闻而为之记
　　双江桥记
　　距螺川之东二十里许与文江接壤有桥曰天富乃双江渡口皇华之要津也左发源于分水岭右濬注尧溪崇福二流环绕若带滙鹭渚章贡而逺达乎江滙舆梁之设由来久矣且旁有屋亭数楹为憩息所复设饮以济渴者举凡工贾出入差徭之奔命驿逓之过临与夫樵苏往来俱于是焉依奈嵗久弗葺洪涨洊臻桥梁倾圯一溪千里望洋而叹临流而返不独春秋浩瀚时然也有郭崇徳等目撃心怆思复旧规然一倡羣和费可以勉致而石猝难力集恐蹈筑室道傍之诮不意近山之麓搜土得石经营图度四匝月而桥成向之兴叹而返者皆不病渉不逺千里索余记之余曰桥之克续也神之助人之力也奚以记为虽然石偶得于青山出乎不意晴霁横空匪一朝夕不妨工碍物应天时而合庆可记也桥成而行者喜居者安奠定于磐石惬人心以志美可记也至若锁钥双江永利民物续千里之一脉壮形胜于无穷可记也爰志之为利济者劝





　　文毅集巻十
　　钦定四库全书
　　文毅集巻十一
</div>
    <div class="pagination">
<a href="文毅集_page10.html">上一页</a><span>...</span><a href="文毅集_page6.html">6</a><a href="文毅集_page7.html">7</a><a href="文毅集_page8.html">8</a><a href="文毅集_page9.html">9</a><a href="文毅集_page10.html">10</a><span class="current-page">11</span><a href="文毅集_page12.html">12</a><a href="文毅集_page13.html">13</a><a href="文毅集_page14.html">14</a><a href="文毅集_page15.html">15</a><a href="文毅集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
