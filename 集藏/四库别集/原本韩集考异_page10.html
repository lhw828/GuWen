<!DOCTYPE html>
<html>
<head>
    <meta charset="UTF-8">
    <title>原本韩集考异 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>原本韩集考异 - 第 10 页/共 10 页</h1>
    <div class="content">　　顺宗实録巻第三　江东【江或作浙】辟吐【辟字恐误】欲立【立或作以】收境【收或作牧】可杀【可或作所】五月已巳【史作戊辰无五月字】左丞【左或作右】辛未【史作五月己巳】使主【主或作□】甲申【史作丁丑】因相【或无因字】是日【史作癸未】乙酉以尚书【至】节度使【史作以右丞韩皋为鄂岳沔蕲团练观察使仍日系甲辰下】而叔文不霑文珍等所恶独不得赐【今按此数句重复不可读疑因后来修改巳増新字而不去旧文如前买乳母之例也盖上文已有俱文珍等恶其专权之句则此不当更有文珍等所恶五字有不霑字即不当更有独不得赐四字若并有此九字即上不当有不霑字且此文珍等字上亦合更有脱字谬误甚明今当削去文珍等以下九字则语意明白无复可疑矣】即炎【即或作则】长告【告或作者　长告谓长假也】袜首【或无袜字又或作秣非是】襄府【按□和郡国志作襄阳大都督府恐襄下当有阳字】
　　第九巻
　　顺宗实録巻第四　乙亥【乙或作已】使某【某或作辟】与其【其疑当作某】尚游【尚下或有以字】闻士【士或作贬　今按士上当别有贬字】自勤【勤或作劝下同】拥兵【拥或作权】妇女【女或作人】一日数【一日或作日百非是】以武【以当作与】戢弹【戢通鉴作讥或作谈或作弹戢】张滂李充【按史滂充皆以论裴延龄得罪此但着黜滂充等而上文不言其所以得罪之由盖脱漏也】皆言【皆或作多】沧州【州或作洲非是】想望【想或作相非是】子益【子或作下非是】牟容【牟或作并容或作密二字或作并客】有怀刺讥之者将造城而问者【今按此二句亦衍一句疑亦以修改重复而误也今当削去讥之者将四字】辄彊与酒【句上或有彊与坐字】直臣【臣或作言】纵求【纵疑当作踪】赋税【或作税赋】往按【按或作安非是】有生【生或作甥或作男】制诏【诏或作诰】
　　第十巻
　　顺宗实録巻第五　暇逸【逸或作给今从史】匪降【匪史作不】无瘳【无或作弗今从史】惟怀【史作深惟】慈惠【慈史作仁】爱敬【或作仁爱今从史】仍命【至】充副使【史无此二十一字】号位【或作位号】王仲舒【按史此下更有韦成季三字今详下文有成季等字则此处当有此三字亦脱漏也】常所【常或作尝】至一【或无至字】下喜【下下疑有皆字】未用【按杜诗用作防】巳达【巳或作以】负约【约或作终非是】兄弟【弟疑当作事】景□【戌史作寅下同】维永贞二年【二或作元非是】彊名【彊或作疆非是】政有【二字疑衍】朕闻【闻或作观】十五【五或作三非是】事居【居或作君非是】
　　遗文
　　有所思联句【此下三联句方云见孟东野集】
　　遣兴联句【説见上】
　　赠劒客李园联句【同上】
　　寻刘尊师不遇【方云此诗得于五□联珠集公时任都官外郎同洛阳令窦牟河南令韦执中以访之元和五年也诗以同寻师为韵人各一首洪氏年谱亦见】
　　春雪【方云此诗得于文苑英华其后即以正集中春雪诗首句云新年都未有芳华者系之疑亦公作也已上并方本所载诸本所无者今悉存之诸本更有遗文一巻方独取赠族侄嘲鼾睡三篇余并不録今并附见于后其可疑者亦但存其目而不载其文云】
　　赠族侄【上或有徐州字】
　　嘲鼾睡二首
　　昼月
　　赠张徐州莫辞酒
　　辞唱歌【诸本注云此篇恐非今姑存之】
　　知音者诚希
　　酬蓝田崔丞立之咏雪见寄
　　潭州泊船呈诸公
　　饮城南【至】张道士
　　池上絮
　　监军新竹亭记【今按此文恐非公作今删去】
　　答侯生问论语书
　　相州刺史御史中丞田公故夫人魏氏墓志铭【下或注并序字
　　今按此篇不类公它文且云元和八年则又非少作其非公作无疑今删去】
　　奏汴州得嘉禾嘉瓜状【方本有之以附嘲鼾睡诗之后云此篇见文苑英华盖为董晋作董晋行状亦可考】
　　皇帝即位贺宰相启
　　皇帝即位贺诸道状　某再拜【或无此三字】
　　皇帝即位降赦贺观察使状　苏渥【或乙此二字非是】李某【某或作于】
　　宪宗崩慰诸道防
　　潮州谢孔大夫状【此篇见洪氏年谱方氏增考云公既南行家亦谴逐二月二日已过商州之南而此状言七月二十七日牒则八月作也不知其家何故犹未至潮又侄孙湘亦从公而南故宿曾江口有示湘诗而过始兴江口诗谓目前百口还相逐与状言妻子孙侄未到者皆不相应此状恐妄也今按公之到郡既不见年月之实则此状亦无由可考方氏引曾江始兴二诗以证此状之妄盖亦有】
　　【理但恐或是巳过始兴留家在后而独先到郡亦不可知但其状词颇类袁州申使状则又未有以必见其妄故今且存之亦阙疑之意也】
　　慈恩题名一【巳下并方本所载】
　　洛阳题名五
　　洛北惠林寺题名
　　谒李渤题名
　　福先塔寺题名
　　天封宫题名【欧公跋语附】
　　迓杜兼题名
　　华岳题名一【方云此文刻于金天祠石阙昔人甞集华岳题名自唐开元至后唐清泰録为十巻此文虽未必尽出公手然笔削之严要非公不可故録之】


　　原本韩集考异巻九
　　钦定四库全书
　　原本韩集考异巻十
　　宋　朱熹　撰
　　新书本傅
　　今以李翺所撰行状皇甫湜所撰墓志神道碑旧史本传资治通鉴洪兴祖所撰年谱程俱所撰歴官记方崧卿增攷年谱考其同异详畧附注本文之下以见公之行事本末而文之巳见于集者不复载云
　　韩愈字退之邓州南阳人七世祖茂有功于后魏封安定王父仲卿为武昌令有美政既去县人刻石颂德终秘书郎【李白作文公父仲卿去思碑云南阳人而公常自称昌黎李翺作公行状亦云昌黎某人皇甫湜作墓志不言乡里又作神道碑乃云上世尝居南阳又隶延州之武阳而旧史亦但云昌黎　今按新史盖因李碑而加邓州二字也然考汉书地理志有两南阳其一河南修武卽左传所谓晋启南阳也其一南阳堵阳卽荆州之南阳郡字与赭同在唐属邓州者也元和姓纂唐书世系表有两韩氏其一汉弓高侯頽当孙骞避乱居南阳郡之赭阳九世孙河东太守术生河东太守纯纯四世孙安之晋员外郎二子濳恬随司马休之入后魏为菟太守二子都偃偃生后魏中郎颖颖生播徙昌黎棘城其一则頽当裔孙寻为后汉陇西太守世居颍川生司空棱后徙安定武安至后魏有常山太守武安成侯耆徙居九门生尚书令征南大将军安定栢王茂茂生均均生晙晙生仁泰仁泰生叡素叡素生仲卿仲卿生防愈而中间尝徙陈留以此而推则公固颍川之族寻棱之后而不得承骞之系矣而洪兴祖所撰年谱伹以骞之后世尝徙昌黎遂附新史之说独以赭阳为均州小有不同耳及其再考二书而见公世系之实则遂讳匿不敢复着仲卿防愈之名而直以为不可考今固不得而据也唯方崧卿增攷引董逌说以为骞乃韩瑗韩休之祖而公自出于寻棱与二书合其论南阳则又云今孟懐州皆春秋南阳之地自汉至隋二州皆属河内郡唐显庆中始以孟州河南府建中中乃以河南之四县入河阳三城使其后又改为孟州今河内冇河阳县韩氏世居之故公每自言归河阳省坟墓而女挐之铭亦曰归骨于河南之河阳韩氏墓张籍祭公诗亦云旧茔盟津北则知公为河内之南阳人其说独为得之公诗所谓旧籍在东都我家本瀍谷则必以地近而后尝徙居耳但据此则公与昌黎之韩异□而毎以自称则又有不可晓者岂是时昌黎之族颇盛故随称之亦若所谓言刘悉出彭城言李悉出陇西者邪然设使公果出昌黎也则其去赭阳巳歴数世其后又屡迁徙不应舎其近世所居之土而逺指邓州为乡里也方又引孔武仲之说亦同董氏而王铚以为公生于河中之永乐今永乐犹有韩文乡则其说为已详盖其世系虽有不可知者然南阳之为河内脩武则无可疑者而新史洪谱之误断可识矣】愈生三歳而孤随伯兄防贬官岭表防卒防郑鞠之【李汉序云先生生于大厯三年戊申三歳而孤见祭防文及乳母志防事见卢东美志洪□云卢志所谓宗兄乃大宗小宗之宗旧史以为从父兄误矣又云旧史大厯十二年夏五月起居舎人韩防坐元载贬官栁宗元先友记云防善清言有文章名最髙以故多谤防既卒公携家北归葬防河阳建中贞元间复避地于江南韩氏有别业在宣城因就食焉见欧阳詹哀词复志赋祭防及老成文示爽诗】愈自知读书日记数千百言比长尽能通六经百家学【行状云读书能记它生之所习墓志云先生七歳好学言出成文　今按复志赋云值中原之有事兮将就食于江之南始専専于讲习兮非古训为无所用其心则公之为学正在就食江南时也】擢进士第【洪□云贞元二年丙寅公年十九始至京师见祭老成文欧阳哀词答崔立之书五年已已有上贾滑州书六年庚午有河中府连理木颂七年辛未有送齐皞序八年壬申登进士第时年二十五见上邢君牙书唐科名记云贞元八年陆贽主司试明水赋御沟新栁诗公名在牓中见与陆员外书旧史云大厯贞元间文士多尚古学而独孤及梁肃最称渊□愈从其徒游锐意钻仰欲自振于一代洎举进士投文于公卿□故相郑余庆颇为延誉由是知名是年有争臣论九年癸酉博学宏词试太清宫观紫极舞赋顔子不贰过论见上考功崔虞部书及与韦舍人书十年甲戌有省试学生代斋郎议方攷此议当系十一年试宏词下未详是否洪谱又云是年尝归河阳省坟墓见祭老成□有赠张童子序十一年乙亥又试宏词见答崔立之书有三上宰相书皆不报是年去京师过潼闗有感二鸟赋既归河阳有画记遂自河阳如东都有祭田横文　今按八年以后此年以前又尝游鳯翔以书抵邢君牙不得意去有岐山诗洪程皆定为此年六月误矣】防董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌【董晋行状云十二年七月晋拜宣武节度使受命遂行韩愈实从公行状云董公辟公以行得试秘书省校书郎为观察推官墓志云先生三十有一而仕神道碑云十四年用进士从董晋平汴州推官旧史作巡官　洪谱云二状载公入汴在十二年丙子与史合而志碑所记皆后二年殊不可晓岂今年辟公以行至十四年始有成命邪亦不应如是之缓也方攷蜀本樊本无三十一而仕之文□云歴官二十有七年尔然自公卒之年逆数之亦当以十四年三十一歳为歴官之始故公入汴虽在十二年然水门记十四年正月作石本犹但称摄节度掌书记前进士韩愈是辟命犹未下也计必是年辟命乃下故碑志之言如此不当以命下之缓为疑也　今按公入汴之年洪方得之碑志所计年数若以命下之日言之亦未为失但云十四年从董晋平汴州则误矣又送俱文珍序亦在十三年安得言十四年乃入汴乎要当以公之自言及二状一史通鉴为正持正狂躁其攷之或有未审不足据也旧史之作巡官则程记已辨其非矣洪谱又云十三年丁丑公在汴有复志赋送汴州监军俱文珍序十四年戊寅公在汴有天星诗水门记杨燕奇碑十五年已卯董晋行状云二月三日丞相薨公从丧行四日而汴州乱有汴州乱诗歴官记云汴军乱愈家在□中寻得脱下汴东趋彭城愈从丧至洛还孟津渡汜水出陈许闲以二月暮抵徐州节度使张建封居之于符离睢上及秋将辞去建封奏为节度推官试协律郎至冬建封使愈朝正于京师见欧阳哀词是年有此日足可惜汴泗交流诗答李翺书上建封书论晨入夜归事后又有谏击毬书贺白兎状徐泗豪节度掌书记防石记崔翰墓志十六年庚辰春公朝正回徐有归彭城诗夏去徐西居于洛阳见孟东野书及题下邳李生壁按公与东野书欲至秋辞去而题李生壁在五月十四日则不待至秋而已去徐矣旧史亦云公发言真率无所畏避岂竟以此不合虽建封之知巳亦不能容邪公既去徐而建封卒翌日徐军乱见白乐天哀二良文在洛有与卫中行书冬公如京师】调四门博士【洪谱云十七年辛巳公在京师从调选三月东还见与卢汝州荐侯喜状将归有赠孟东野房蜀客诗是年有送李愿归盘谷序李楚金墓志云自去年冬参调竟无所成而归今年冬再往十八年壬午春始有四门博士之授为博士日尝谒告归洛因游华山卽答张彻诗所谓洛邑得休告华山穷絶陉者也李肇国史补云愈好奇与客登华山絶峯度不可返发狂恸哭为书与家人别华阴令百计取之乃下沈顔作聱书以为肇妄载岂有贤者轻命如此考公诗则知国史补乃实録也是年有送陆歙州序上□日燕太学听弹琴序与崔羣书施士丐墓志马彚行状】迁监察御史上疏极论宫市德宗怒贬阳山令有爱在民民生子多以其姓字之【洪谱云十九年癸未公年三十六自博士拜监察御史时有齿落哭杨兵曹陆歙州傪诗及与陈京给事书禘祫议论权停选举状苗氏墓志又上李实书称前守四门博士时己罢博士未受御史之命书云愈来京师于今十五年葢公自贞元五年从郑滑闲复来京师至此十五年矣实録于实诋之不余力而此书乃盛称其所长此又不可晓也方攷唐制凡居官以四考为满公在官逾年耳不知何故而罢罢而复迁行状墓碑皆只言选授四门博士迁监察御史而此书称前官又以文投贽于李实似若不得已者是固尝罢博士而别迁也是歳七月公犹任博士乞免停选状谓臣虽非朝官月受俸钱可以考也罢免之由不可详究然恐不至于媚实以求进也或云德宗末年不任宰相所取信者李实韦执谊辈耳公葢未免于屈身以伸道也然公天旱人饥状専指李实而言其脩实録又于实一辞不恕独于此书抵捂如此又公年十九始来京师在贞元二年也至贞元十七年实十八年矣今云来京师于今十五年洪虽以再至言之其实牵合也并志所疑以竢知者　洪谱又云是时有诏以旱饥蠲租之半有司征愈急公与张署李方叔上疏言闗中天下根本民急如是请寛民徭而免田租天子恻然卒为幸臣所防贬连州阳山令幸臣李实也见进学解及祭张署文旧史云愈尝上章数千言极论宫市之弊贬阳山令疏今不传则公之被绌坐论此两事也方攷云公阳山之贬寄三学士诗叙述甚详而行状但云为幸臣所恶出宰阳山神道碑亦只云因疏闗中旱饥専政者恶之则其非为论宫市明矣今公集有御史台论天早人饥状与诗正合□翺湜皆从公游者不应公尝论宫市数千言而状及碑志畧不一言及也然行状且谓为幸臣所恶而公诗云或自疑上疏上疏岂其由则是又未必皆上疏之罪也又曰同官尽才俊偏善柳与刘或虑语言泄传之落寃讐又岳阳楼诗云前年出官由此祸最无妄奸猜畏弹射斥逐恣欺诳是葢为王叔文韦执谊等所排矣德宗晚年韦王之党已成是年补阙张正买疏谏它事得召见与所善者数人皆被谴斥意公之出有类此也忆昨行云伾文未揃崖州炽虽得赦宥常愁猜是其为叔文等所排岂不明甚特无所归咎驾其罪于上疏耳洪兼宫市旱饥两事言之而又不考韦王始末故为申及之　洪谱又云以公诗攷之葢以十九年冬末贬官二十年甲申春始到阳山诗有同冠峡贞女峡和张十一功曹送刘生谢李员外诸诗及别知赋送杨八弟归湖南序区册序答窦存亮书王中燕喜亭记】改江陵法曹参军【洪谱及厯官记云二十一年乙酉正月丙申顺宗卽位二月甲子大赦八月辛丑改元永贞迁者皆追回愈为观察使所抑财徙江陵府法曹参军见八月十五夜赠张功曹诗及张署墓志河南同官记洪又云公以今年春遇赦夏秋离阳山竢命于郴者三月至秋末始受法曹之命见祭李郴州文时有郴州祈雨及郴口诸诗自郴至衡有合江亭及谒衡岳庙诗自衡至潭有陪杜侍御游湘西寺及湘中诸诗自此泛洞庭有阻风赠张十一诗至岳州有别窦司直诗赴江陵有途中寄翰林三学士诗又有送孟琯序荆潭唱和序上李巽书郑夫人殡表及五箴序云余生三十有八年则其箴葢是年作所谓幕中之辩葢谓在徐州时台中之评则谓为御史时也】元和初权知国子博士分司东都三歳为真【洪谱云永贞二年丙戌正月丙寅朔改元元和时宪宗卽位之逾年也公年三十九其春夏犹在江陵有李有花寒食出游夜归赠张十一郑羣赠簟答张彻诸诗六月自江陵召拜国子博士还朝后有丰陵行游青龙寺赠崔立之送文畅诸诗城南诸联句及祭十二兄岌文并墓志三年丁亥春公为博士有元和圣德诗并释言行状云宰相有爱公文者将以文学职处公有争先者□公语以飞之公恐及难遂求分司东都而公作周□妻韩氏墓志乃云从兄俞卒开封尉愈于时为博士乞分教东都生以收其孥于开封界中教畜之飞语卽释言所解之谗而竟不能解故以兄丧为辞而求去耳时宰相郑絪翰林舍人李吉甫裴垍也公以夏末离京赴东都有酬裴十六途中见寄诗是年有张中丞传后叙答冯宿书卢于陵墓志三年戊子改真博士见行状有酬崔十六少府及东都遇春诗与少室李渤书□复墓志新史渤传云洛阳令韩愈遗渤书公时为博士五年方为河南令未尝为洛阳令也】改都官员外郎卽拜河南令【洪谱云四年已丑公年四十二改都官员外郎守东都省神道碑云除尚书都官郎中分司判祠部行状新旧史皆云员外郎送李正字序亦□云都官郎碑文误也方攷公除都官六月十日也制辞亦作员外郎　洪谱又云神道碑云中官号功德使司京城观寺尚书敛手失职先生按六典尽索之以归诛其无良时其出入禁哗众以正浮屠歴官记云公判祠部日与宦者为敌恶言骂辞狼籍公牒乃上书留守郑余庆乞与诸郎官更判不见允在东都有游嵩洛诸题名送李翺侯参谋和卢汀钱徽与窦韦寻刘尊师诸诗送李正字归湖南序并诗郑涵校理序祭薛公达文并墓志京兆韦夫人墓志河南府同官记五年庚寅授河南县令神道碑云魏郓幽镇各为留邸贮□卒以橐罪士官无敢问者先生将擿其禁以壮朝廷断民署吏俟令且发留守尹大恐遽相禁有使还为言宪宗□曰韩愈助我者是后郓邸果谋反东都将屠留守以应淮蔡又有上留守郑公啓时公以论事失郑公意旣令河南军人有罪公追而杖之留守不悦公以啓辩明且力求去见集中行状云改河南令□以职分辩于留守及尹故军士莫敢犯禁疑郑公卒听其言故军人畏服如此也在河南有感春诗燕河南秀才序送石洪序并诗及月蚀招杨之罘河南令舍池台诸诗张圆墓碣卢殷墓志】迁职方员外郎【洪谱云六年辛卯行尚书职方员外郎是年春公尚在河南有送穷文辛卯年雪寄卢仝谁氏子诸诗送温造序乳母志至京师有酬卢云夫望秋作石皷歌复雠状卢丞房武毕坰墓志】华隂令柳涧有辠前刺史劾奏之未报而刺史罢涧讽百姓遮索军顿役直后刺史恶之按其狱贬涧房州司马愈过华以为刺史阴相党上疏治之既御史覆问得涧赃再贬封溪尉愈坐是复为博士【洪谱云七年壬辰二月乙未以职方员外郎复为国子博士年四十五旧史云愈因使过华上疏理涧公自去年以来未尝出使或云卽公赴职方时过华覩其事遂疏于朝尔进学解云三年博士冗不见治旧又作三为博士按公贞元壬午授四门博士元和丙戌为国子博士丁亥分教东都今年又自郎官下迁凡四为博士矣此先言暂为御史继言三为博士则自丙戌而后三歴此官也若云三年则自元年夏赴召至四年春尚为博士首尾已四年矣方攷云丙戌初除丁亥分教自不必厘而为二其为博士实三迁也当作三为为是　今按上句言暂为御史而此言三年博士正以其居官之久近为言恐当作言为是然亦未敢必也洪谱又云是年二月有论钱重物轻状新志云自建中定两税而物轻钱重民以为患于是诏百官议革其】
　　【弊方攷以为此议在穆宗即位之初通鉴附之长庆元年秋为得其□是年初无此议也惟防要载元和六年二月制谓建中后货轻物重许诸道所纳见钱五分量徴二分余三分兼纳□估匹段或当时有此议然亦非七年也况公六年二月尚在东都洪误矣　洪谱又云是年有石鼎聫句赠刘师服诗祭石洪文李素石洪墓志路应神道碑】既才高数黜官又下迁乃作进学解以自谕执政览之奇其才改比部郎中史馆修撰【洪谱云此除在八年癸巳三月乙亥旧史云执政览其文而怜之以其有史才故除是官时宰相武元衡李吉甫李绛也是年有答刘秀才论史书及乌氏田氏庙碑郑儋神道碑李虚中董溪息国夫人墓志】转考功知制诰【洪谱云九年甲午十月甲子为考功郎中依前史馆修撰十二月戊午以考功知制诰是年有元微之书田正书送张道士序刘昌裔神道碑王适孟郊扶风郡夫人墓志十年乙未公知制诰有和库部卢曹长元日朝回及寒食直归遇雨二诗与李绛书进顺宗实録状旧史云愈撰实録繁简不当叙事拙于取舎按退之作史详畧各有意削去常事着其系于政者其褒善贬恶之防明甚当时议者非之卒窜定无全篇良可惜也史又云愈説禁中事颇切直内官恶之往往于上前言其不实此言是也是年有与柳公绰二书论淮西事宜状説见明年又有捕贼行赏表蓝田县丞防记独孤郁衞之墓志徐偃王庙碑】进中书舍人初宪宗将平蔡命御史中丞裴度使诸军按视及还具言贼可灭与宰相议不合愈亦奏言淮西连年侵掠得不偿费其败可立而待然未可知者在陛下断与不断耳执政不喜防有人诋愈在江陵时为裴均所厚均子锷素无状愈为文章字命锷谤语嚣暴由是改太子右庶子【洪谱云十一年丙申正月丙戌以考功郎中知制诰迁中书舍人丙申赐服绯鱼五月癸未降为太子右庶子行状云盗杀武元衡公以为盗杀宰相而遽息兵其为懦甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人后竟以他事改右庶子时宰相李逢吉韦贯之也其云月满迁中书舍人者葢唐制台郎满歳则迁公以去年冬知制诰至今春竟一歳矣李汉云收拾遗文无所失坠公掌纶诰一年无一篇见収者失坠多矣唯后集有崔羣户部侍郎制一首尔　今按行状通鉴洪谱论淮西事冝状在去年知制诰时而神道碑新史则在迁中书舎人之后但行状言公所论有杀宰相事乃在去年六月而状中实无此语若状果在六月之后则不应全不言及则是此状不惟不在十一年正月之后亦不在十年六月之后也故通鉴直以系于五月之下行状叙事虽实而记言则误碑文新史固为失之今当以通鉴为正　洪谱又云是年有酬卢云夫曲江荷花行周况妻韩氏墓志王周碑科斗书　后记】及度以宰相节度彰义军宣慰淮西奏愈行军司马愈请乘遽先入汴説韩使协力元济平迁刑部侍郎【行状神道碑及旧史云十二年丁酉秋以兵老久屯贼未灭上命裴丞相为淮西节度使以招讨之丞相请公以行赐三品衣鱼为行军司马从丞相居于郾城军出潼闗公请先乘遽至汴感说都统説用命师乘遂和公知蔡州精卒悉聚界上以拒官军守城者率老弱且不过千人亟白丞相请以兵三千人闲道以入必擒吴元济丞相未及行而李愬自唐州文城垒提其卒以夜入蔡州果得元济三军之士为公恨蔡州既平布衣栢耆以计谒公公与语奇之遂白丞相曰淮西灭王承宗胆破可不劳用众宜使辩士奉相公书明祸福以招之彼必服丞相然之公口占为书使栢耆袖之以至镇州承宗果大恐上表请割德棣二州以献遣子入侍丞相归京师以功迁刑部侍郎诏公撰平淮西碑其辞多叙裴度事时先入蔡州擒元济李愬功第一愬不平之愬妻出入禁中因愬碑辞不实诏令磨公文命翰林学士段文昌重撰文勒石是年有送殷侑序祭张署文并墓志及东征往还醻唱诸诗晚秋郾城夜防聫句为刑部时有举钱徽自代状十三年戊戌四月郑余庆为详定礼乐使奏韩愈李程为副是年有李惟简墓志权德舆碑】宪宗遣使者往鳯翔迎佛骨入禁中三日乃送佛祠王公士庶奔走膜呗至为夷法灼体肤委珍贝腾沓系路愈闻恶之乃上表极谏帝大怒持示宰相将抵以死裴度崔羣曰愈言讦捂罪之诚冝然非内怀至忠安能及此愿少寛假以来谏争帝曰愈言我奉佛太过犹可容至谓东汉奉佛以后天子咸夭促言何乖刺邪愈人臣狂妄敢尔固不可赦于是中外骇惧虽戚里诸贵亦为愈言乃贬潮州刺史旣至潮以表哀谢帝颇感悔欲复用之持示宰相曰愈前所论是大爱朕然不当言天子事佛乃年促耳皇甫镈素忌愈直卽奏言愈终狂疏可且内移乃改袁州刺史初愈至潮问民疾苦皆曰恶溪有鳄鱼食民畜产且尽民以是穷数日愈自往视令其属秦济以一羊一豕投谿水而祝之是夕暴风震电起谿中数日水尽涸西徙六十里自是潮无鳄鱼患袁人以男女为隶过期不赎则没入之愈至悉计庸得赎所没归之父母七百余人因与约禁其为隶【洪谱云公以十四年已亥正月癸巳贬潮州刺史宰相疑冯宿草疏出宿为歙州刺史时宰相皇甫镈程异也公之被谪卽日上道便道取疾以至海上据冝城驿记则以二月二日过冝城据泷吏诗则以三月几望至曲江据谢表则以三月二十五日至潮州据祭文则以四月二十四日逐鳄鱼其自曲江至潮以十许日行三千里葢泷水湍急故也方攷乃云谢表及祭神文皆止云今月而逐鳄鱼文正本皆但云年月日则公之到郡实不知何月日也况自韶至广虽为顺流而自广之惠自惠之潮水陆相半要非旬日可到故公表亦云自潮至广来往动皆经月则公到郡决非三月而逐鳄鱼亦未必在四月二十四日也　今按道里行程则方説为是但与大颠第一书石本乃云四月七日则又似实以三月二十五日到郡也未详其说阙之可也洪谱又云公自京师至潮有路旁堠至蓝闗示侄孙湘武闗西逢配流吐蕃食曲河驿次邓州界过南阳泷吏题临泷寺至韶州寄张使君酬张使君惠书过始兴江口感怀赠元十八协律初南食贻元十八答栁柳州食虾蟇别赵子诸诗及宜城驿记潮州谢表祭鳄鱼文请置乡校牒贺册尊号表是年七月已丑羣臣上尊号大赦十月已巳准例量移改授袁州刺史】召拜国子祭酒【洪谱云十五年庚子闰正月穆宗即位公以今年春到袁途中有酬张韶州端公及韶州留张使君二诗至袁有袁州谢上贺穆宗卽位贺赦贺册皇太后贺庆云五表举韩泰自代状滕王阁记九月召拜国子祭酒而阁记乃云十月袁州刺史者葢命下在九月受命在十月也有祭湘君夫人文祭文所谓复其章绶者公为行军司马时赐金紫今为祭酒始复其旧也自袁趋京师有次石头驿寄江西王中丞阁老仲舒诗至江州有寄鄂岳李大夫程及题西林寺故萧二郎中旧堂诗因话録云萧颖士子存字伯诚为金部员外郎恶裴延龄之为人弃官归庐山公少时尝受金部赏知及经江州游庐山访金部故居因赋此诗留百缣以拯之行次安陆有寄随州周员外君巢二诗至枣阳县有题广昌馆诗至襄州有醉中留别李相公诗以冬暮至京师是年有南海庙碑与孟简书论黄家贼事冝及典贴良人男女状又论夷獠请因改元大庆遣使宣谕乃择经畧使抚之又有柳子厚及侄孙滂祭文墓志洪谱又云行状云公入迁祭酒有直讲能説礼而陋容学官多豪族子摈之不得共食公命吏曰召直讲来】
　　【与祭酒共食学官由此不敢贱直讲奏儒生为学官日使防讲生徒奔走听闻皆相喜曰韩公来为祭酒国子监不寂寞矣公在国子有雨中寄张籍诗举张惟素自代及请复国子监生徒状论新注学官牒荐张籍状请上尊号表】转兵部侍郎【洪谱云此除在长庆元年辛丑七月时有举韦顗自代状李郱张彻祭文李郱郑羣薛戎墓志　今按方氏增攷论钱重物轻状当在此年秋】镇州乱杀田正而立王廷凑诏愈宣抚既行众皆危之元稹言韩愈可惜穆宗亦悔诏愈度事从冝无必入愈曰安有受君命而滞留自顾遂疾驱入廷凑严兵迓之甲士陈庭既坐廷凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国击朱滔血衣犹在此军何负朝廷乃以为贼乎愈曰以为尔不记先太师也若犹记之固善且为逆与顺利害不能逺引古事但以天寳来祸福为尔等明之安禄山史思明李希烈梁崇义朱滔朱泚吴元济李师道有若子若孙在乎亦有居官者乎众曰无愈曰田公以魏博六州归朝廷官中书令父子受旗节刘悟李祐皆大镇此尔军所共闻也众曰正刻故此军不安愈曰然尔曹害田公又残其家矣复何道众乃讙曰侍郎语是廷凑恐众心动遽麾使去因泣谓愈曰今欲廷凑何所为愈曰神筞六军之将如牛元翼比者不少但朝廷顾大体不可弃之公乆围之何也廷凑曰即出之愈曰若尔则无事矣防元翼亦溃围出廷凑不追愈归奏其语帝大恱转吏部侍郎【洪谱云长庆元年正月镇州乱杀田正立王廷凑命深州刺史牛元翼节度深冀以讨之十月命裴度为镇州四□行营都招讨使元翼为廷凑所□二年壬寅二月赦廷凑诏愈宣抚归而牛元翼果出行状云公还于上前奏与廷凑及三军语上大悦曰卿直向伊如此道由是有意大用授吏部侍郎　今按先太师谓故镇帅王武俊也　神道碑云方镇反太原兵以轻利诱回纥召先生祸福譬引虎齧臃血直今所患非兵不足遽疏陈得失　今按此数语不可晓他书亦皆无之未详何谓恐有误也　洪谱又云是年有次夀阳驿次太原呈副使呉郎中次承天营奉酬裴司空镇州路上酬裴司空重见寄镇州初归诸诗及韦侍讲盛山诗序论变盐法事宜状二年壬寅九月转吏部侍郎行状云凡令史皆不锁听出入或问公公曰人所以畏者以其不能见也如可见则人不畏矣选人不得见令史故令史势重听其出入故势轻是年有郓州谿堂诗窦司业祭文墓志楚国夫人墓志黄陵庙碑】时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其后文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎【洪谱云三年癸卯六月以吏部侍郎为京兆尹兼御史大夫勑放台参后不得为例十月癸巳为兵部侍郎庚子为吏部侍郎行状云改京兆尹六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸旦夕且相宰相欲去之故以台与府不协为请两改其官绅既复留公入谢上曰卿与绅争何事公因自辩数日复为吏部侍郎神道碑云复为兵部侍郎铨不锁入吏选父七十母六十身七十悉与三利取才财势路絶　今按碑失兵】
　　【部一节此兵字当作吏字不锁入吏即谓前纵吏出入事三利取才未详其义疑铨法有此语或是有脱误也洪谱云公为京兆有举马总自代状贺雨及贺太阳不亏表祭竹林神曲江祭龙文再为兵部有举张正甫】
　　【自代状是年有罗池庙碑送郑权序并诗祭马总女挐文并李干女挐墓志韩碑论孔戣致仕状】长庆四年卒年五十七赠礼部尚书諡曰文【洪谱云四年甲辰正月敬宗即位二月有王仲舒碑四月有张彻墓志八月有孔戣墓志是年公没年五十七行状云得病满百日假既罢以十二月二日卒于靖安里第公属纩语曰某伯兄德行髙晓方药食必视本草年止于四十二某疎愚食不择禁忌位为侍郎年出伯兄十五歳矣如又不足于何而足且获终于牖下幸不至失大节以下见先人可谓荣矣明年张籍祭公诗有云去夏公请告养疾城南庄籍时官休罢□月同游翔又曰共爱池上佳联句舒遐情又曰公为游溪诗唱咏多慨慷城南庄在长安城南公之别墅也池上聫句集中无之游溪诗即南溪始泛三首是也又曰公有旷达识生死为一纲及当临终晨意色亦不荒赠我珍重言傲然委衾裳其于死生之际如此　神道碑云遗命丧葬无不如礼俗习夷狄尽冩浮图日以七数之及拘阴阳所谓吉凶一无汚我　今按此事可见公之平生谨守礼法排斥异教自信之笃至死不变可以为后世法而谱下载葢不以为然也】愈性明锐不诡随与人交终始不少变成就后进士往往知名经愈指授皆称韩门弟子愈官显稍谢遣凡内外亲若交友无后者为嫁遣孤女而防其家防郑丧为服朞以报【行状云公气厚性通论议多大体神道碑云朝有大狱大疑文武防同莫先发言先生授经引决考合传记侃侃正色伏其所词墓志云公洞朗轩辟不施防级平居虽寝食未尝去书怠以为枕餐以饴口讲评孜孜以磨诸生恐不完美游以诙笑啸歌使皆醉义忘归呜呼可谓乐易君子钜人者矣碑又云内外惸弱悉抚之一亲以仁使男有官女有从不啻于已生交于人已而我负终不计死则庀其家均食剖资虽微弱待之如贤戚人诟笑之愈笃未尝一食不对客□人或昼见其面退相指语以为异事未尝宿货余财毎曰吾前日解衣质食今存有已多矣】每言文章自汉司马相如太史公刘向扬雄后作者不世出故愈深探本元卓然树立成一家言其原道原性师说等数十篇皆奥衍闳深与孟轲扬雄相表里而佐佑六经云至它文造端置辞要为不袭蹈前人者然惟愈为之沛然若有余至其徒李翺李汉皇甫湜从而效之遽不及逺甚从愈游者若孟郊张籍亦皆自名于时【墓志云先生之作无圆无方至是归工抉经之心执圣之权尚友作者跋邪觝异以扶孔氏存皇之极知人罪非我计茹古防今无有端涯浑浑灏灏不可窥校及其酣放豪曲快字□纸怪发鲸铿春丽惊耀天下然而栗密窈眇章妥句适精能之至入神出天呜呼极矣后人无以加之矣姬氏已来一人而止矣　今按知人罪非我计此句中必有脱误疑当云人知人罪非我所计　方氏附録程子曰韩愈亦近世豪杰之士如原道之言虽不能无病然自孟子以来能知此者独愈而已其曰孟氏醇乎醇又曰荀与□也择焉而不精语焉而不详若无所见安能由千载之后判其得失若是之明也又曰退之晚年之文所见甚高不可易而读也方之学者修德而已有德则言可不学而能此必然之理也退之乃以学文之故日求其所未至故其所见及此其于为学之序虽若有所戾者然其言曰轲之死不得其传此非有所袭于前人之语又非凿空信口率然而言之是必有所见矣若无所见则其所谓以是而传者果何事邪　今按诸贤之论唯此二条为能极其深处然复考诸临川王氏之书则其诗有曰纷纷易尽百年身举世何人识道真力去陈言夸末俗可怜无补费精神其为予夺乃有大不同者故尝折其而论之窃谓程子之意固为得其大端而王氏之言亦自不为无理盖韩公于道知其用之周于万事而未知其体之具于吾之一心知其可行于天下而未知其本之当先于吾之一身也是以其言常详于外而畧于内其志常极于逺大而其行未必能谨于细微虽知文与道有内外浅深之殊而终未能审其缓急重轻之序以决取舍虽知汲汲以行道济时抑邪与正为事而或未免杂乎贪位慕禄之私此其见于文字之中信有如王氏所讥者矣但王氏虽能言此而其所谓道真者实乃老佛之余波正韩公所深诋则是楚虽失而齐亦未为得耳故今兼存其说而因附以狂妄管窥之一二私窃以为若以是而论之则于韩公之学所以为得失者庶几其有分乎】
　　赞曰唐兴承五代剖分王政不纲文弊质穷防俚混并天下已定治荒剔蠧讨究儒术以兴典宪薫醲涵浸殆百余年其后文章稍稍可述至贞元元和间愈遂以六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无扺捂圣人者其道盖自比孟轲以荀况扬雄为未淳宁不信然至进谏陈谋排难防孤矫拂媮末皇皇于仁义可谓笃道君子矣自晋讫隋老佛显行圣道不断如带诸儒倚天下正议助为恠神愈独喟然引圣争四海之惑虽防讪笑跲而复奋始若未之信卒大显于时昔孟轲拒扬墨去孔子才二百年愈排二家乃去千余歳拨衰反正功与齐而力倍之所以过况雄为不少矣自愈没其言大行学者仰之如泰山北斗云
　　附赵徳文録序
　　昌黎公圣人之徒欤其文高出与古之遗文不相上下所履之道则尧舜禹汤文武周孔孟轲扬雄所授受服行之实也固已不杂其传由佛及聃庄杨之言不得□其思入其文也以是光于今大于后金石燋铄斯文灿然德行道学文庶几乎古蓬茨中手持目览饥食渇饮沛然满饱顾非适诸圣贤之域而谬志于斯将所以盗其影响僻处无备得以所遇次之为巻私曰文録实以师氏为请益依归之所云【实或作□】
　　附欧阳修记旧本韩文后
　　予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多游其家见有弊筐贮故书在壁间发而视之得唐昌黎先生文集六巻脱略颠倒无次第因乞李氏以归读之见其言深厚而雄博然予犹少未能悉究其义徒见其浩然无涯若可爱是时天下学者扬刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止尔因恠时人之不道而顾已亦未暇学徒时时独念于予心以谓方从进士干禄以养亲茍得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今盖三十余年矣学者非韩不学也可谓盛矣呜呼道固有行于逺而止于近有忽于往而贵于今者非惟世俗好恶之使然亦其理有当然者故孔孟惶惶于一时而师法于千万世韩氏之文没而不见者二百年而后大施于今此又非特好恶之所上下盖其久而愈明不可磨灭虽蔽于暂而终耀于无穷者其道当然也予之始得于韩也当其沉没弃废之时予固知其不足以追时好而取势利于是就而学之则予之所为者岂所以急名誉而干势利之用哉亦志乎久而已矣故予之仕于进不为喜退不为惧者盖其志先定而所学者宜然也集本出于蜀文字刻画颇精于今世俗本而脱缪尤多凡三十年间闻人有善本者必求而改正之其最后巻帙不足今不复补者重增其故也予家藏书万巻独昌黎先生集为旧物也鸣呼韩氏之文之道万世所共尊天下所共传而有也予于此本特以其旧物而尤惜之【泉本云吾少居汉东年十五六时于里人李尧辅家见一弊筐弃在壁角中有故书数十册因得韩文于其间皆脱落无次序吾畧读之爱其文辩而意深当是时学者方作时文天下之人无道韩文者予亦将举进士以觖禄利未暇学也遂求于李氏而得之以归补次成秩而藏之数年始及第遂官于洛而得师鲁与之游因出韩文而学之自后天下学者亦稍稍近古吾家所藏书万巻然独韩文最为旧物君为吾爱惜之可也　今按泉州本乃汪彦章所刻此序独与诸本不同不知何据其所谓君者又不知为何人也今并存之以俟知者】
　　附苏轼潮州韩文公庙碑
　　匹夫而为百世师一言而为天下法是皆有以参天地之化闗盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰我善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为神而明则复为人此理之常无足恠者自东汉以来道丧文异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅此岂非参天地闗盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇父镈李逢吉之谤能信于南海之民庙食百世而不能使其身一日安于朝廷之上盖其所能者天也其所不能者人也始潮人未知学公命进士赵德为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既恱服则出令曰愿新公庙者听民讙趋之卜地于州城之南七里期年而庙成或曰公去国万里而谪于潮不能一歳而归没而有知其不眷恋于潮也审矣轼曰不然公之神在天下者如水之在地中无所往而不在也而潮人独信之深思之至焄蒿凄怆若或见之譬如凿井得泉而曰水専在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗以遗之使歌以祀公其词曰
　　公昔骑龙白云乡手抉云汉分天章天孙为织云锦裳飘然乘风来帝旁下与浊世扫秕穅西游咸池略扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲茘丹与蕉黄公不少留我涕滂翩然被发下大荒









　　原本韩集考异巻十
</div>
    <div class="pagination">
<a href="原本韩集考异_page9.html">上一页</a><a href="原本韩集考异.html">1</a><a href="原本韩集考异_page2.html">2</a><a href="原本韩集考异_page3.html">3</a><a href="原本韩集考异_page4.html">4</a><a href="原本韩集考异_page5.html">5</a><a href="原本韩集考异_page6.html">6</a><a href="原本韩集考异_page7.html">7</a><a href="原本韩集考异_page8.html">8</a><a href="原本韩集考异_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
