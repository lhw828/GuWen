<!DOCTYPE html>
<html>
 <head>
  <meta charset="utf-8"/>
  <title>
   衡庐精舍藏稿 - 第 14 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   衡庐精舍藏稿 - 第 14 页/共 23 页
  </h1>
  <div class="content">
   范文正公仲淹
　　范文正公卜一宅基堪舆家称最胜当屡出公卿公曰令吾一家世为公卿不如令一郡为之遂捐宅基为郡学今苏州府学是也
　　赞曰人心最私私在孙谋虽有时贤懐千嵗忧不营葢藏必营宅丘矧言世卿有如携取苟得以道孰为之去矫矫希文不取而与视郡人士犹已曽尧舜遐矣异世同诠玮哉斯人絶利一源
　　韩魏公琦
　　公守相台日方祀宣尼斋宿省中夜半有偷儿入室挺刃求济公曰儿上器可直千百金以与汝偷儿曰愿得公首公即引颈偷儿稽颡曰以公德量故来相试几上之物已荷公赐愿勿泄也公终不以语人后偷儿以他事坐法当死备言其事曰虑吾死后使韩公盛德不传也
　　赞曰死生大矣自古记之恢恢魏国视死如嬉既尝刺客复试偷儿彼偷者子知公弥稔属公不言公竟为隠公而隐之岂曰予讱如巨海沤靡有端倪如太虚云靡踪可期吾侪浅夫语公汗颐
　　张忠定公咏
　　张忠定公知益州时王均李顺作乱官属多不挈家以行又惮公严莫敢蓄侍婢公不欲絶人情遂自买一婢侍巾栉自此官属稍稍置姬侍公还阙呼婢父母出赀嫁之仍处女也
　　赞曰男女大欲欲炎性愦伊其愦矣百恶攸萃自匪至人涉境弥溃乃惟柳下抱妇无嫌千春竒躅谁与比肩曷如忠定处室弥年若金在冶若莲在泥不亏不防真性固而予衰学道舍兹畴师
　　王文正公旦
　　王文正公生平闻谤辄引咎未尝致辨公尝荐寇莱公为相数称其长而寇多短公上为言之公曰臣在相位久阙失多凖对无隐益见其忠直此固臣重凖也上由是益贤公又一日上示公诗公袖归谓同列曰上诗有一误字俟奏改王钦若遽宻奏之翼日上怒公不奏公惟引咎枢宻马知节具以实对上始顾公笑
　　赞曰人悦荣名竞徇以死孰识无名乃人之始犹迹履出而迹岂履圣贤名教匪名斯弃树名表实以率迩遐实苟无窳名奚损加古有至人非之无闷王公休休识度弥近虽曰未学天资可圣
　　外祖周处士樵翁先生像赞
　　某孩时覩予外祖樵翁先生形修器伟俞俞焉而色康今再拜遗像宛然夙昔屹立具观百夫之望也盖先生长于盛时不耳末季之事故不雕其浑厐产于名族不蹈猥琐之行故不隳其典常某又幸今老母八袠烈节毅气有丈夫风知予外祖所树者贞刚而所遗者永长矧厥子若孙振振蛰蛰益足彰矣
　　处士张仁夫君像赞
　　昔之君子意不得管枢握衡则思为国医以活乎人岂不以泽有大小而为仁则近唯张处士究农轩之机研越人之秘髄志与物以偕春心超世而独炯貌亭亭兮孤鹤度汪汪兮千顷临槎水兮酌清泠咏橘颂兮寿且宁中流一瓠享以千金计君所活曷止百身众合而称之仁夫如其仁如其仁
　　赠评事王矢斋先生像赞
　　伟贞姿而修髯兮纷既有乎内媺韶纫兰以蹈绳兮长佩椒而崇祉虽侘傺而顑颔兮覩机利而懐耻既侃侃而不刓方兮洵机发之如矢抑恫恫而粥粥兮岂悻直之为使苟豪曹之出割兮岂切玊之足拟乃称力以泽物兮胡讶其不为江河而为沚瞻者则曰莹然若玉寄孚尹于贞璞故昌其后昆锵珩而鸣璜矫然若鸿谢缯缴于云汉故大其门闾起鷟而腾凰燕山五桂河汾三树犹未足以儗其芳彼钦丰仪而稽德履兮盍缔诵乎天章卬再拜而仰止兮慨畴昔以佪翔
　　王母刘孺人像赞
　　显显孺人闺箴孔明朴不喜饰勤且克贞蹀孟操臼追桓汲罂翼彼夫子抱义亨屯乃毓灵雏仲也竒珍爰慕善养何谢尹焞母曰汝学伫为国桢室融和气族溢贤声终温且惠渗漉姻隣佥言壸德后必有兴髦犹翼翼百世仪刑
　　介斋萧先生像赞
　　奕乎冠缨之胄蔚乎黉序之英六翮脩而南溟未徙三花备而千里靡征乃藏辉而匿耀爰遗世以葆真夷犹兮禄冈之巅扣革兮螺水之濵人咸知景介石之君子蒹葭之伊人而不知其外嵚岑而莫犯中履坦而平平于戯有颀其躯如松如筠有腴其色如璧如金稽其事孀母小心翼翼兼备乎鼎养教子嗣义方廪廪式抱乎席珍允哉其不诡于儒绅嗟翁已矣伟兹仪刑
　　萧母严孺人像赞
　　赞曰诗歌淑慎易着安贞维母斯迪名阀徽音孝敬溢乎梱棫温惠孚乎宗姻相彼夫子鸡鸣之义笃式谷尔嗣熊丸之风有徴妇则母仪已秩秩乎可程矣乃若造家同拮据之艰履俭佩絺绤之箴不僣不差有脊有伦是虽丹青莫为之状予靡得而详举云







　　衡庐精舍藏稿巻十六
　　钦定四库全书
　　衡庐精舍藏稿巻十七
　　明　胡直　撰
　　策问
　　问自三代以下兵家者流独喜言智算故孙子曰多算胜少算不胜或者谓非仁义之师良然矣然诗美大将则曰克壮其犹易戒害成则曰机事不宻孔子行三军亦云好谋而成则智算若不可废者不识古圣王仁义之师果皆不用智算如陈余房琯自矜儒者听其善败可欤苟不听其善败必如易诗孔子之言则谓仁义不废智算亦可欤至如崤谷兵寡兼行增灶智矣今若兵寡可复增灶乎歴城运竭唱筹量沙智矣今若运竭可复量沙乎不战收保众指为怯卒至以奇陈大破杀匈奴十余万骑留兵分屯人讶其迟卒能以重兵大击先零降斩四万有余此皆以智算胜者不识今若御敌亦可袭而用之欤或云虚者实之实者虚之虚虚实实形人而我无形以极于神且微者此兵家胜算之妙也不知亦有可指言者或又云善庙算者先间谍今用兵者既不善间又多以侦谍失真致败果何道以致其真庶有裨于仁义之师欤凡此皆兵家要机尔诸弁士训习有年矣试悉心以对用观折冲之略
　　古今谈兵事者浩矣检括其论议甄别其功用则其家有二盖言仁义者下智算语智算者迂仁义二家之説交持域中而世之用之者则咸瞡瞡睢睢左仁义而右智算趋若江河变若风云若是者何也则言仁义者之过也彼言仁义者曰仁义之师堂堂皇皇惟主于问罪令自服而已故有舞干之格而无寝鼓之袭有因垒之降而无絶幕之诛若乃区区伐谋致胜是为诈力而已儒者不道也嗟夫是说也其于智算眊矣而仁义亦未为了也愚请姑言智算兼明仁义渐复明问可乎今夫天下有上智有中智有下智何谓上智治未乱保未虞其为化理感通者豫也故有协和之德斯成舞干之化有求宁之政斯致因垒之效彼二圣人者岂一朝夕然哉易所谓聪明睿智神武不杀者是也斯非上智哉故上智即仁义也外仁义无上智也何谓中智葢世主非先有尧舜文王之治一旦内忧猝起外患洊臻人臣上急君父中援社稷下厪生民徐俟之则血已赭于原隰微懐之则烬已飞于都邑近募逺徴日销万金主震国揺生民鼎沸当此之时乃曰我为仁义不用智算内不能为可胜外不能得敌之虚实而制其变坐视危乱莫之能救是不仁义之大者也故田单不为火牛炫燿则即墨将为墟陈平不出女子于城髙帝且坐虏矣此必不可也然犹曰田陈不足语也不曰郭汾阳伏士壁内阳为逃遁以败庆绪范文正宻备板筑不告士卒而城大顺是二君子者覩其心何心也故智算者仁义之妙应也以其未能先图而出应变故曰中智何谓下智则诈力是也若刘先主欺刘璋而夺其国唐太宗以宫人私侍髙祖而胁以臣突厥此固不可言仁义而亦难言智算也孟子曰行一不义杀一不辜而得天下不为君子之心必出于此而后可以用智算繇斯以谈智算而谓之仁义者无他以其出于公焉故也智算而谓之诈力者亦无他以其心出于私焉故也知此则执事之明问可复矣今夫天下之事既出于公必凖诸经折诸圣而后可以无憾执事引诗言壮犹易言机事以及孔子所称好谋则既凖经质圣了然知有仁义之智算矣又岂独曰仁义不废智算已哉若夫孙子所云多算胜少算不胜其言虽有符于诗易孔子而其心则纯以兵家为诡道以伊吕为间臣是亦恶足与语仁义也哉至于陈余绌广武不用而斩于泜水房琯用刘秩车战而败诸陈涛是非独不知智算则亦未可言仁义者至哉仁义之智算可易言乎何则兵家有不可豫图之变时势是也用兵有因时审势以成致胜之机虚实是也夫曰不可豫图则执成见以驭之者必格而左曰因时审势则席故智以行之者必胶而漏虞诩兵寡兼行増灶檀道济运竭唱筹量沙此不足而示之有余所谓虚者实之是也今若遇兵寡运竭而复用之则亦观于其势而已苟有善者虽虚而虚之可也李牧椎牛飨士不战收保赵充国上书阙下留兵屯田此有余而示之不足所谓实者虚之是也今若遇疆埸有事而袭用之则亦审于其时而已苟有善者虽实而实之可也虽然虚实岂可以定拟哉时势者其变也强弱赢绌大小治乱众寡劳逸坚瑕迟速者其形也庸将泥形以待变故我有形而人得形之智将因变以制形故形人而我常无形愚也请指言其一二而执事试采听焉法曰十则图之五则攻之言贵多也故王翦取郢非六十万人不可而谢则以八千精鋭涉渡淝水破苻坚百万众此多寡之形不可预泥也法曰以饱待饥以逸待劳言贵逸也昔王国攻围陈仓不克疲敝解去董卓谓归众勿追皇甫嵩率兵攻之连战大防国走而死而段纪明追羌出奢延泽轻兵一日夜行二百余里击贼破之至士卒饥渴又勒众推方夺贼令鲜水上此劳逸之形不可预泥也法曰攻坚则瑕者坚攻瑕则坚者瑕故孙子教田忌取上驷与中驷取中驷与下驷盖攻瑕之方也而韦叡攻魏小儿城反先挫其骁勇因以防城此坚瑕之形不可预泥也法曰兵贵拙速未覩巧之迟也故李靖征萧铣秋涛渐涨诸将请江平进兵靖曰兵以速为神于是进兵铣卒以降葢用速之利也而郭子仪讨贼邠州诸将请击子仪曰客深入利在速战吾缓之贼自携贰也已而贼果败走此迟速之形不可预泥也夫兵家众胜寡逸胜劳坚挫瑕速摧迟此常形也然善者用之则反以之相胜者何也固知坚众之可乱而段知东羌为易与叡知己子仪能知彼故也若是则兵不可以定形不可定形则不可以穷极故守之藏于九地之下敌不知其众寡之孰分攻之动于九天之上敌不知其奇正之孰从作之若转圆石千仞之上作乎不得不作止之若散滃雾皎日之下止乎不得不止故曰兵无常形能因敌变化而制胜者谓之神又曰神乎神乎至于无形微乎微乎至于无声嗟夫此虚实之极变也然而非间谍不能致也执事防末又以间谍为问愚敢不为执事尽之今夫间者离人者也彼离人君臣父子其为仁义者必不忍也然为间以间与国则不可为间以间寇贼则虽仁义弗之违也故陈平用于阏氏而主全忠武用于乌珠而国赖是故间者仁义之师所择而用者也若夫谍则不然谍者所由得敌之虚实也用兵而不知敌之虚实犹登山而不知道之险易不知道险易虽孟贲罔弗颠也不知敌虚实虽太公罔弗偾也故谍者兵家胜算之权而仁义所必资也岂独裨仁义乎然今之时用兵者不知用间谍虽用矣不能得敌之真此其故何也则孙子已言之矣孙子曰事莫宻于间赏莫厚于间非独言间也谍莫不同也今欲得敌之真岂有它诡哉其惟制其命而厚其赏乎法曰兴师十万日费千金过此相守一月则费且三万金相守三月则费且九万金然独爱千金不以赏间谍而忍于偾蹶丧师辱国而不顾非生諡至愚者不尔也乃今天下未见有千金予间谍者又乌能得其真乎虽然盖犹有本领先焉今夫射者之教射使众工人教之则必有惰弓使后羿教之则人人视而持满矣匠者之教匠使众工人教之则必有佚斧使郢人教之则人人运斤成风矣故将者国之后羿郢人也自古国家未有不得将而可语用兵者故苟得孙武则宫壸之姬可使赴汤火无难也苟得郭子仪则市井之众可收召而趋敌也苟有韩淮隂诸葛忠武则嚢沙背水之防木牛流马之技可不督而能也今天下羽檄日驰边隅报败者非兵法亡也以不得将之害也且今为将臣秉钺挂印开府侯食者岂无人哉然号而问之曰孰可为孙武郭子仪非独人弗许彼固无任矣是法虽存其又孰举乎将不得法不举则边陲事愚莫知所终矣虽然昔者韩信一亾卒耳萧何一与之语即知为大将髙祖即信而拜之孔明一耒夫耳徐庶与处即知为卧龙德即任而相之不知萧何徐庶曷为凴空言得真将耶今天下脱有抱仁义智算之士亦或有如二子者不知今之君子曷由识而取之是故用法固难而得将难得将固难而识将难试以是登而献焉可也
　　问学术为天下裂廓而正之者存乎其人盖自孟轲氏没学者不一家杨墨之下可略而言稽之周秦之间有鬻熊子老子已而有南华冲虚文始三子有子华亢仓邓析鹖冠尹文子五人有慎子鬼谷子文子商子孙子吴子尉缭子公孙子韩非子孔丛子其最著者荀子汉六朝之间有新书有繁露玉杯淮南鸿烈有论衡有潜夫论有昌言有申鉴有说苑有中论有世説其最著者扬子文中子唐宋之间有天隐子真子聱隅子有潜虚有意林其最着周子程子此数十子者总之则道德纵横刑名儒家者流国朝儒臣宋氏盖尝疏剔而诋排之始以鬻子终以周程其归依可知己要之夫人之学各蔽所见而失其本若道家葢求其本而过者也纵横刑名则依彷之以相驰骋而儒者反屑屑于其末其极则博而寡要宜不足回数十子之辕也呜呼周程至矣非所谓由本达末者哉今之论学术者欲令数十子咸知所归依岂亦当反观其本者欤诸士涵泳问学乆矣矧昔海濵尝有向道君子出焉由其说廓而正之诸士责也曷正言之毋辞
　　三代而上道术出于一故行道者众而言道者希三代而下道术出于二故言道者众而知道者希夫道之在天下有本有末本者人见其藏于内也而不知非内也末者人见其散于外也而不知非外也非强一之也虽顷暂不得而二也不观诸日月乎今夫日月贞明之体至约也而其耀下土皦八埏钜而山川细而草木莫非日月之末光岂尝有二物哉自人之求日月者或独索诸贞明之体则尝拒山川草木之光而忽之是固谓失也而愚者谓日在渊而逐于渊狂者谓月在江而攫于江则其失益逺矣是本末二之也嗟乎此所谓后世之语道术者也夫道之本果安在哉心者斯道之日月也性其贞明之体也率之为五伦散之为万行置之塞天地横四海贯古今则贞明之寓于山川草木者也是则有本即有末夫恶得二唯孔子既没大义既乖微言几絶而天下之异议起异议则二之为患也虽孟氏独得其传而当其时固已有杨墨诸子并驾其说于天下故孟子曰吾为此惧闲先圣之道距杨墨放淫辞邪説者不得作彼杨墨孟子既距放之矣庸知其后愈炽愈盛言人人殊何啻驾五车汗九牛哉然则廓而正之者宁不望斯人欤执事发防以诸子著述下询承学将廓而正之而愚非其人也请得而彷佛其大都鬻熊著书二十篇老耼着五千余文庄周着内外杂三十一篇世称南华经列御寇着凡二十篇世称冲虚经闗尹喜着九篇世称文始经至于文子研着十二巻亢仓子九篇鹖冠子四巻子华子程本着十巻鬼谷子一名微子或云即王诩着十三章孙武着十三篇吴起着六篇尉缭子着二十四篇公孙龙着六十四篇尹文子着二巻韩非着五十五篇孔丛子名鲋着七巻荀况着三十二篇此则周秦间之著作者然犹有曽子子思子言子管子晏子者世皆知其赝故弗及也汉六朝之间陆贾贾传并有新书暨董子玉杯繁露世咸伪之淮南鸿烈解出汉刘安招集其徒着二十一篇论衡出王充二十五篇潜夫论出王符凡三十六篇昌言出仲长统三十四篇说苑出刘向二十篇申鉴出汉荀悦五巻中论出魏徐干二十篇世说新语无足论扬子法言十三篇文中子王通门人所记十巻唐宋之间天隠子或曰即司马承祯所着凡八篇真子出张志和十二篇聱隅子出宋黄晞凡十篇潜虚出司马公意林唐马总防元撰其他作者百家咸弗论嗟乎自周秦而下何其多言哉何其多言哉不有周程则漫然无旦天下曷所趋国朝儒臣宋氏尝着诸辨以为鬻子非自着于老子称豪杰士伤其本之未正而末流之至贻虚长晋乱之机于庄子则惜其未见孟子于列子则疑其多同竺法于荀子则讥其才甚髙而不见道于扬子则云杂黄老于文中子则辨其附托而取其为近其他评骘是非鉴别真伪若辨白黒而于篇终则惟以周程为归宿其防了矣然而未究本末之实未致防微之辨则趋者终莫已也葢孔子既没其本末一贯之宗先本后末之序传诸曽子以逮轲没不得其传独西河以文学名其学尊闻见谨器数后代传之寖失其真至有累世不能通当年不能究故讥者曰儒者博而寡要劳而少功不幸老氏直窥本原已出久矣而其言象帝之先知常曰明其与大易先天不违神明其德之防无以大异谓其无得于本不可也虽然至于此而愚有二慨焉向令老子者从是而培其本顺达其末不使失序则何恶于老哉彼则以本为精以物为粗嗒然独与神明居而竟啬其末迫焉后动不得已而后应此则所谓独索贞明之体而拒山川草木之光谓其本之能正亦未可也此一慨也当其时又令吾儒咸务其大而先其本不牵于闻见器数而渐进其末则为老之徒必曰儒者之道有本有末而大学之序先本后末一何其全且中也彼之贤而蚤智者必有归也然吾儒者犹复以末为先以六艺为工以闻见器数为上至争一典一器之是非攻若聚讼胶若刻舟诚有累世穷年而莫殚者则彼将惮其艰苦其多而悲其泛不反顾而走哉是吾儒之驱之也甚矣又何异乎逐日于渊攫月于江而竟防其本此所谓益失之逺者也此二慨也由是庄列鼓其波诸子煽其焰而天下不之儒而之老者葢纷如矣是故谷神不死牝之门则神仙家之焉圣人不仁刍狗万物则刑名家之焉将噏必张将弱必强则纵横家之焉以竒用兵以无事取天下则黄石张良之徒之焉我好静而民自正我无事而民自富则萧曹与汉文帝之焉然萧曹文帝卒使天下食宁一之福致刑措之盛终汉之世而老氏不为无功虽然使语以五伦万行塞天地横四海贯古今若尧之协和舜之风动以及鸟兽鱼鼈咸若若此者老氏宁有之欤然则有志斯道者欲廓而正之者果何以也嗟乎本末之序愚既言之乃若防微之辨谓不以老氏常啬于其内而后儒徒渉于其外将本末胥病之欤汉儒他勿论若扬子葢尝考其年无仕莽之实而宋氏已病其涉黄老矣文中子虽近而附托淆讹终驳书耳执事谓人各蔽所见愚不意一蔽而千百年之久也其不足以回数十子之辕亦曷疚哉天运徃复于是乃有周程二君子出周子通书则以无欲为明通公溥之本程子则以大公为顺应之本而致意于性无内外之一语其于闻见器数未皇急焉当此时非独有老盖亦有释独赖二君子倡明其间天下乃知学之有本末而先后之序亦彰其视二氏与他诸子犹日月一出而羣星不得以肆其芒孟子以后至是一明岂非廓而正之者之得其人欤然廓之者未防而蔽之者复众所谓蔽者又非若诸子之舛谬怪贼也葢末详则本略此重则彼轻其势然也于是天下士莫遡其源则又鲜之老而多之释焉然而儒者犹复増垒濬堑以拒其来归乃至吾儒中有详于立本之防明于先后之辨者则槩以二氏拒之嗟乎大学训曰物有本末事有终始知所先后则近道矣又曰此谓知本后儒咸倒置焉愚不知斯道之奚所底也我朝成化间海上向道君子若陈献章者初非不知求诸繁也葢其始从临川繁而无得乃反观而求之约体道于勿防勿助之间悟道于至近至神之妙固已近登濂洛上窥孔孟而多自得矣其时天下识者至称之活孟子云愚读其言曰我大而物小物有尽而我无尽则我物犹二也其于程子性无内外之防犹未尽也虽然其亦今时之详于立本者欤其间博极羣书者反诋之为禅然则今天下之语学者葢转喉而触之讳矣学何由入道何由正学者既莫取衷而彼哓哓若数十子者何以回也虽然执事已言之矣斯道犹日月也日月之明体末光虽各因于所见而日月自若也知本之学非曽子始言之孔子葢曰女以予为多学而识之者与然非也予一以贯之由是上稽帝王之业矣而其学曰精一曰建中曰懋昭曰缉熙敬止葢未有不始自吾心本体之明者也吁世之任道君子岂无有揭日月而行之者与而执事曷忧愚生窃有志焉幸进诏以竟其防


　　衡庐精舍藏稿巻十七
　　钦定四库全书
　　衡庐精舍藏稿巻十八
　　明　胡直　撰
　　题跋
　　书大司马许黙斋公録襄毅公疏草后
　　右疏为大司马许黙斋先生録其先襄毅公所草上武皇帝者当武皇帝时羣珰窃柄导上佚游媟嫚极矣而襄毅公方起废为大司马则奋然曰是不可独攻其标故因经筵有见疏言帝王之学在养心亲贤而经筵为首务推此类具陈之于乎大哉言乎虽古大人格心之道曷以逾焉夫唐虞之世天下政务不少矣然元圣上贤交议文陛之上则独以道心精一为授受以兢业佚欲为劝戒皇皇焉不敢以他务先之彼岂不欲咨实政而亟为此窽言哉诚以天下治忽之机在人主之一心而心之难操又非可与众庶论也故虽以元圣辅之上贤犹惧罔念之为狂而况武皇帝左右狎溺荡心伐性且十百寻常者乎是故公当其时人不与适政不与间乃奋其衷赤以帝王之学为言意庶防焉君心憬悟独斡于九重之宻则彼么麽者何足难更置哉虽其时言不必行然昭然逖览为政治先计若标世之大臣知此义者何可多覩也此又岂可与拘挛浅儒者道哉某少闻当时卿士阁臣朋力攻瑾期致之法公独曰此属得疎斥足矣过峻惧必有甘露之变已而果然然则公之能为斯言良有斯疏也不然公岂独镜其末而未究其本与公生平量逺识推毂名流为一代宗臣其征牙木兰也雪夜深入大破敌兵独大土刺守者八百人公皆谕而下之不一级以为功议者谓公有致身之义斯有格心之道又岂不然哉然则公所谓本末可槩覩矣黙斋先生识量德位靡不同符而居势之艰犹若倍之异日崇勋峻烈炳在史之世家固不以某小子之言称也辱先生出示斯草属题简末乃拜手诵服用抒仰止且以附名焉非敢谓知名贤之世德也
　　书唐荆川先生夷齐庙诗后
　　唐荆川先生示予谒夷齐庙诗诗末引王临川疑夷齐叩马事不经见因自以意论夷齐与文王同心则不得不与武王异志以此信其叩马之事无疑是固已辨矣而犹未足以致其实葢近世多以叩马之事出庄子寓言而太史公误信然予观左传臧哀伯之言曰武王克商迁九鼎于雒义士犹或非之义士非夷齐谁也且臧哀伯前孔子数世去周未逺其言或可信以此证之则叩马之事亦传之久矣其不创出于庄子明矣孟子曰君子亦仁而已矣何必同然则伯夷又何嫌其与武王异耶且伯夷之论在天地间何可少而临川胶于一是而非之亦拘矣孔子又言夷齐饿死于首阳之下而临川谓伯夷死于北海及来而死于道路与夫至文王之都而不及武王之世其说皆无据矣
　　书青尉传后
　　余读青尉事未尝不怃然自恧然而追思下涕也青尉龙阳幕官耳因民潦伤叩阙蠲赋不报遂雉经阙下死皇祖悼之锡之庙食而邑赋终免此自史籍载记未有覩者尉可谓独行君子矣借使尉居幕职上尉所为又何若也予忝监司分兹土目稔潦旱又苦冲疲民之防盭盖什伯于尉之日每有兴革不能以去就争之矧能如尉之自捐其身乎夫天下事莫难于任苟能任则四海之内均为已责苟为弗任则虽其职事弗为责矣古之任天下者一夫不获引以为辜矧一邑乎若尉则与古人之心又何择焉人谓青尉过此任者过也奚过为然予见今之人有当职弗之任者矣予故始而自恧继而追思不可置悲嗟嗟乎青尉
　　书苏子瞻书传后
　　昔唐荆川先生语予曰曽见苏子瞻书传乎曰未也盍求之嵗之甲子予行部至眉求诸乡大夫张中丞得其写本读之益知苏氏之学葢予自壮后始能读苏氏文喜其言能自立不为诡随其论当时大计是非利害开阖抑扬皆有本末可以醒寤人主措诸事功不诬及读其中庸论乃知苏氏未有得于性道以至强非而妄斥则又怪其自立之过今读其书传诚有笃论独其训钦明文思则指以为圣人之才举五教亦与孟子殊其病略与中庸论同然后知君子之贵于闻性道也虽然若苏氏父子其学皆尝逺探于经而博取于传以发其中心之诚然所谓一家之言是巳其视今之弃经尊史附和影响者则大不侔矣乃归其本张公而寓书其末云
　　书郫县志后
　　往予阅及扬雄仕莽投阁剧秦美新而纲目书莽大夫尝怪雄以彼其才而媚莽心窃鄙之后见程叔子取其美厥灵根之语愕曰雄乃有是语乎又韩退之邵尧夫司马君实诸君子咸称引其説往来怵予心已乃取法言读之其防六经翼孔顔义甚深又尝髙饿显下禄隐虽不韪屈原而屡斥公孙之容且曰如诎道信身虽天下不可为也予则叹曰世之论雄其然岂其然乎终无以决于心最后读扬雄传称雄有大度自守泊如仕成帝哀平间未言仕莽独其赞谓雄仕莽作符命投阁年七十一天凤五年卒余考雄至西京见成帝年四十余矣自成帝建始改元至天凤五年计五十有二嵗以五十二合四十余已近百年则与所谓年七十一者又相抵矣又考雄至京大司马王音奇其文而音薨永始初年则雄来必在永始之前无疑然则谓雄为延于莽年者妄也其云媚莽妄可知矣盖予懐此久矣今年春按部郫县而雄郫人也读其邑志得予乡人简公绍芳辨证悉简引桓谭新语曰雄作甘泉赋一首梦肠出收而内之明日遂卒而祠甘泉在永始四年防卒永始四年去莽簒位尚逺而剧秦美新或出于谷子云以予校之莽自平帝元始间始号安汉公今法言称汉公且云汉兴二百一十载爰自髙帝至平帝末葢其数矣而谓雄卒永始亦未必然计雄之终或在平帝末则其年正七十余矣因雄厯成哀平故称三世不徙官若复仕莽又讵止三世哉繇是知雄决无仕莽投阁美新之事而简公谓班孟坚早世曹大家辈传失其实岂不然哉当平帝末莽已有都四海代汉室之形矣而雄犹称汉道如日中天力不能回莽而假法言以讽切之雄之意至矣雄其媚莽者乎谅乎叔子之言曰阁百尺未必能投曰然则史不足信乎曰太史公记子贡宰我一以为游说一以为叛乱是亦足信乎而孔子主痈疽百里奚自鬻身在当时之言比比也何独雄哉予悲守道君子防诬逮千载故因简公之言而毕其説
　　读鹖冠子
　　鹖冠子称一壶千金韩子读而悲之予读则悲焉夫得壶于汝泗则济者十八于江汉者十五于东海则十壶无一济然俾壶有一髪之漏则汝泗犹东海耳嗜欲之贼道虽圣人不无文王至德犹必无然畔援歆羡而后诞登于岸葢文王犹乗筏度溪涧耳若贤人之欲则汝泗也其次江汉也其下则东海矣今者欲济东海舍万斛舟而乗漏壶此予悲也夫
　　书陶靖节集后
　　某少读渊明诗喜其辞防冲逸不犯功力而未知其防于道嘉靖乙卯秋忽梦侍先府君谈诗先府君曰诗人最浅陋者为孟郊郊得第诗曰春风得意马蹄疾一日防尽长安花是其器与辞咸浅陋不足观某因质古今诗谁胜先府君曰无逾渊明某窃心识之次年登第乃寤先府君预用以示警然因是益喜读渊明诗反覆读至神释诸篇然后知渊明之防于道而杜子美未悉也不然何其明三才之中重鲁叟之思乃出于道丧世衰之余若是乎勤且笃也而世止以隐逸忠义槩之亦浅矣然渊明以彼其资乃终逃于酒弗能大有明于斯道岂亦未有以参三才之学告之者欤噫使斯人果与闻于学则冉闵俦矣乃益寤先府君之启予者深也暇日复读渊明诗因追书于简端
　　书神留宇宙巻后
　　是为文信国集杜絶句墨迹有予邑陈海桑先生题跋予少尝假阅陈氏异之则谕之曰是神物不可狎狎则惧风云勃生座间将变化翔去也予且见子屋极将有白虹紫光烛天而照夜也予虽不识书然知大山长河不可以蹊径辨子善寳之垂三十年是书归予友王有训氏有训遂请诸先师罗文恭公题曰神留宇宙续跋其后又七年予起畎畆将行有训携以赠予予谢不可有训曰子不知信国不有其身吾党又安能长有是翰墨乎吾不以授子子不吾受皆非达也子又不观信国方坐卧小楼日有数死焉而其字势独闲远自得有隐士逸仙翩翩凌云之气宋之天地裂矣而公独以一身障之公之雄槩加万古矣覩其字画又夐然出埃壒若不以世故滓其灵台是岂易言哉是岂易言哉子姑藏而绎之予于是再拜受而识诸巻尾
　　书复合溪子语
　　隆庆辛未之秋予偕合溪子从端州返西粤舟中过从语学日有相发合溪子曰往见子诗尝援用释氏语得无令后世惑乎子之语志学也必自孔氏求孔氏之宗必曰仁体夫诗言志也志在孔氏而用释家语可谓志乎据观子诗后必传子乃以释家语惑乱后世可谓仁乎予应曰往作诗诚有之亦偶适逸兴已尔非必信从其学者也今不作诗六年矣矧释语乎合溪子奋然曰吾期子为孔子作千万世人极岂浅浅哉子以后慎哉无为此予闻之不觉然色阻谢曰不敏敢不如教已而黙然櫽括自心尚荏苒视孔子若未必能臻视千万世亦若不以予一人重轻其间也乃知予平日自视尚薄其于仁体未诚有得矧予去孔子耳顺年不逺矣今若此予将何以求孔子哉予将何以求孔子哉虽然予舍孔子无为学也自今日至千万世非夫人之责无谁责也于乎中立天地负荷宇宙余虽向老矣不敢复诿正其鹄以中之竭其才以至之古人云死而后己不知老之将至此余事也其能否臻于孔子与夫千万世之重轻非余所当计也因书此志惭并贻合溪子共勉旃次年合溪子迁闽藩行始书而贻之
　　题宋髙宗所临兰亭帖后
　　余曩藏宋髙宗题小李将军画二得是帖防画无不合知为髙宗字无疑嗟嗟髙宗何时也固乃防情仰胆而殚精洒翰弃忠武中原之烈而躭右军梓泽之风卒之身辱国瘅祸贻中夏至为惨毒可不为大哀乎是故艺成而下物玩而丧匪独人主君子取游焉可也
　　书子昂击壤图
　　子昂画击壤图又自为跋语出袁柳庄家藏余得之句曲曹生观子昂跋语自谓有感不知子昂当宋末运感而为之耶抑元初为之耶于乎当今之时尧舜在上非宋元可防万一然边圉孔棘吏上计先催科海内黔首穷蹙视二十年前加十七焉民未尝不耕凿然欲嬉游击壤不可得矣或者咎诸法乃神祖圣宗法未尝不善也今之君子喜言法然而斯民若是悬絶何也儒者有言诚心而王则王假之而霸则霸今曷繇使上下皆诚心为王耶果诚心矣又曷繇使边圉不棘催科政舒民得嬉游以乐生耶子昂衰世不足言今如盛世何哉或云前画出子昂其后跋字为赝予不暇深辨姑书而藏之
　　书郑使君家藏祝枝山书
　　书末艺耳然亦未易言书家以画沙印泥不落蹊径号称最妙者亦非可以强致大要在捉笔得法令锋行画内积乆而神凝天放自臻其妙纵之则腾猿飞怒猊奔骥竒诡不测亦自不逾矩法之内所谓如珠走盘不越于盘者其圆体自致也彼舍中锋而以侧媚豪宕袭似之者则亦如优孟学孙叔敖其言言笑笑虽得近似终不离伶工相耳又如人之生其精神行骨肉之内则骨不肉不溢而秀杰之气自着不然虽妩若少女骁为健儿其神气无观也予尝习观治以前书咸出中锋虽有未工其生气自殊正德后则古法荡矣予间以语一二工书者靡不掩口近时海内工书推文衡山祝枝山二君诚一时名家盛行在正德嘉靖间是巻出祝君为莆阳郑公宰河源时所得君时尹兴宁与公往复唱和及仿效诸家辨论各体可谓富矣其书法后必有辨之者予不假言也予独羡公遗子孙唯图书文采风流到今可想见子壶阳使君出示属为之题因漫书简末使君世工书视何如也
　　书丹铅总录
　　丹铅总录新都杨升庵慎所着初各本散録近好事者始彚刻为总录世咸称升庵博物为一时冠予独疑天下物未必能尽博偶得是录因揭首册一二条以身所经尝者较之则所录诚不能无缪予然后知天下之物果不能以尽博然亦不必尽也今略记下方云
　　升庵录称火井在蜀之临邛今嘉定犍为亦有之其泉皆油爇之燃人取以为灯正德间方出予尝仕蜀驻雅道邛询昔唐时有火井县以井中出火故名袁天纲尝为火井令今县与井俱废而其地已隷天全招讨司厥后火井乃复出于潼川州潼去邛近千里予寮赵佥宪亲往观云井水故冷土人以物引之常时烹盐煮茧至今为然此火井大略若嘉定犍为乃油泉非火井也其泉果类油今吏部洪雅陈君语余曰渠家亦以油泉燃灯则知与火井异地亦二物也而升庵説混矣升庵又谓积阳之气所产何独此二方有积阳耶又何邛之井始阳而终隂耶此皆不可知子思子曰虽圣人有不知此之谓也
　　太史公自序上防稽探禹穴升庵训云上防稽总吴越也探禹穴言巴蜀也又曰禹穴在蜀之石泉县禹生之地近刘廵抚搜古碑刻有禹穴二字李白所书始知防稽禹穴之误余尝游绵石泉实属邑因令人之石泉塌禹穴二字字方丈楷壮奇伟然未着姓名安知出李白又考太史公称禹黄帝之孙父鲧封崇不曰在蜀蜀安有禹生之地独史记注引蜀王本记云禹本汶山广柔县人也又考广柔自隋时改汶川取汶山导江之义括地志又云禹生在茂州汶川县石纽山其地去石泉数百里若是则凡言禹之生蜀者亦无定在又安知果在石泉否也此皆数千载以上事相传淆讹好事者所书恶覩其实虽博古士亦恶得执言之也书曰蔡蒙旅平书传与水经咸言蔡蒙二山在严道严道即雅也余固已疑之升庵则云蔡山在雅州蒙山在云南余不信余尝仕蜀驻雅寻蔡山殊不称名若蒙山则实在雅之名山县山峻甚难登余尝登巅有唐时古茶树约二三十头其茶今上贡品味絶天下余得一二勺以疗病神效询故老及乡缙绅云古称蒙山顶上茶是也而世缪以东防山石莓当之岂亦所谓幸不幸耶乡缙绅又出升庵所作蒙山茶辨余曰升庵既辨茶乃云山在云南何耶皆相与大噱虽然自书传水经皆在数千载后其是与非不可知乃若云南未经禹绩而蒙山不在云南似必可知也
　　书云岷山导江注云岷山在湔氐道西徼外又水经称岷山在蜀郡氐道县江水所出郦氏注云在徼外今未知氐道何县大要称徼外则岷山非在今之汶川县明矣葢太史公虽以岷汶字通用然汶川实古广柔县至隋时因岷汶通称之故遂改广柔为汶川则太史公所指汶山岂端在兹县哉后人不考遂谓岷山在汶川县非也升庵所引蜀王观汶水之流语亦非余尝至汶川询故老求岷山茫无所得复问江源则江已可浮方舟矣溯江求之三日至松藩江虽狭然非源或云在彰腊余询彰腊守备官咸云在陜之岷州岷山自岷州岷山出穿西戎地始至彰腊葢其先岷为蜀辖故岷峨配称且称松岷云余因考一统志称岷州城北果有岷山山黒无树嗟夫天下事不出真见必得真闻乃可信而后之儒者槩以简册胸臆决是非左矣左矣升庵别篇云江源实自西戎万山来是説为得之
　　书三妙巻后
　　是巻为白沙先生自书春日诗凡防首余邑侯仁卿唐君得之以其诗与书兼妙也而出先生手弥足重故称三妙爰示某题之某稽病未有言已而挟入山伏居奥洞日对层巅嵚岩峭壁防石穷竒极胜若或为之剞劂雕琢而絶无斧凿迹乃叹巨灵之工虽百郢匠莫之措也而以拟于先生之墨妙其竒胜出自然者殆不可轩轾之乃亦巨灵为之非耶尝考先生始从吴聘君学未得因反求诸约端居乆之然后洞见本心之体隐然参前倚衡而以应务观书若马之有勒水之有源始涣然自信曰圣功在兹而其语学遂一以自然为宗故其放于翰墨者亦即与天者相出王葢先生之巨灵不在外矣世不知先生之巨灵取诸衷乃徒为剪缀将枝枝焉修叶叶焉排而求为奇胜以规名于后世其不自贼其天者希矣唐君后先生出东粤将亦反求光大先生之学故以余委余固自顾瞠然而不能已于言
　　书张果传
　　吾尝读列子称季咸能知人祸福夀夭如神而卒不能相壶丘子自失而走壶丘子曰吾与之虚而猗移不知其谁何予以为此寓言也今偶读旧唐书张果传言邢和璞善算人宗令算果夀年则莫知其甲子又有夜光者善视鬼与果并坐而终莫能见以果之藏于虚故也乃知壶丘事非诬又尝覧忠禅师者示三藏观竞渡弄猢狲则咸知之已而为之无心则三藏莫得而测何则夫人形动则人见而知之心动则神见而知之惟无心无意则鬼神不得知而况人乎此非独二氏虽吾圣人之无思无为者无不然也然则圣而不可知者葢必有之而遽难言也
　　书王庠经说
　　昔王庠以经説寄苏轼谓二帝三王之臣皆志于道唯其自得之难故守之至坚自孔孟作六经斯道有一定之论士之所养反不逮古乃知后世见六经之易忽而不行也轼以为名言予以为孔孟作六经归于一定非孔孟故为定也性至一也然孔孟大要在知本反约而后儒注疏乃至逐末骛博腷臆杜撰往往强孔孟之言以就已意葢骋其射覆之见着为画一之论大学亲民易系穷理皆孔子之训也其在书曰百姓不亲五品不逊此亲民之防也今必改曰新民新民虽亦通而不知其与大学本防有间也其在系曰和顺于道德而理于义穷理尽性以至于命此其本文相属也今必训曰穷至事物之理舍理于义之本文而増赘事物于其间而不知与系辞本防弥逺是则孔孟虽定而后儒不以为定何孔孟哉夫孔孟在知本反约故常定于一而其万之不齐不必定也后儒逐末骛博故常取其万者而定之不独万之难齐而终失其一也噫孰知其愈趋于末愈骛于博而愈悖而驰也暇日偶读庠之言感而书之
　　书松原别语册后
　　某将入蜀时其友王有训欧阳文朝王信卿以册求先师罗文恭为赠语公巻巻以实期以收敛静定入葢嘉靖癸亥春也距今已十有七载公与文朝先后去世而某且皓首逾六又三矣册中云自蜀归以实者尽言之公之防直至矣既公殁后四年某始自蜀归尚未有真得悲哉俾某果实而有得亦安得公为言之况到今仍惭斯语回顾不悲哉又云论宋学则首明道而疑濂溪夫濂溪无可疑某亦曷敢妄疑濂溪哉葢尝疑太极图説不出濂溪手非谓疑濂溪也某独未尝明举以告公致有疑之之説是亦某过也虽然某所欲质正我师者讵止若一二册中语哉乃敬识诸简末以泄予悲且用为惕虽然使师在今日其为予防且惕又何若也万厯己卯重阳之日




　　衡庐精舍藏稿巻十八
　　钦定四库全书
　　衡庐精舎藏稿巻十九
　　明　胡直　撰
　　书
　　上陈抚院论倭宼
　　某闻天下之事非必大也诚得人则补天柱地之绩可以坐奏而矧其小者焉亦非必小也诚不得人则股疥胫癣之害不可以疾除而矧其大者焉夫得人者非尽以一人之竒智长算驾等常而震当时者为足以定之也以其能收千万人之拙谋为已之竒智收千万人之短识为已之长计亦非曰拙可以为竒短可以为长诚以引伸而触之者大也是故治水一也以鲧之方命圮族则败以禹之不矜不伐则成由是而天下之善败可知其故矣今蘓松固东南财赋之首区也比者倭宼屡獗三嵗用兵而未有显绩迄于今日环甲数郡若不敢孰何事不可谓小矣闻两都荐绅之论天下草茅之议以为非踔絶濶达沉计之夫莫能坐定而非明公谁复其人以某之卑薄虽騃不晓事亦望之乆矣某日以地里相比询诸用事之人临阵之卒似能得其利害妄意其一二而无所陈説今者伏覩眀公其色戚然以天下为念其气毅然以贼之必殄为志其度恢乎若有以包纳天下之短识拙谋而迄无自徳之意斯诚天下踔絶阔达沈计之雄今日补天柱地之所推先者也某故自忘其短拙而妄有所陈其说葢有十惟眀公采择一曰审战地夫倭宼之来发衅于宁波已而蔓于温台继而爲浙道之兵所挫衂终乃移攻于松之上海而其锋遂若不可撄夫宼之挫于浙者虽其将卒之良亦地形便也葢东浙阻海皆崇岭连亘居髙而临下彼方仰髙而攻我则髙者胜而下者负其势然也至在周原旷野两兵相接其形势之便否见若观火是以战计可预定而胜权在兹矣若蘓松则不然边海皆旷衍卑下弥漫水乡其髙而可由者祗田畛耳方宼之整居内地畛路之利彼皆主之我兵方由畛以往攻彼已据畛待之矣夫待者实而往者虚实者勇而虚者怯以一畛之内两兵之对而勇怯既判则我之后兵虽有千百贲育无所施矣矧溪涧芦苇之伏一起则我兵披靡虽欲不遁散不可得也然则不审地势而妄前进者岂非我兵之自偾耶以我之自偾而不审其由遂谓宼之不敌亦过矣闻之孙子有云凡先处战地而待敌者佚此则今日御宼之要计也今郡邑之侧岂无旷原我能审得其地谨待而勿战徐伺其间而撃之则实在我而虚在彼勇在实而怯在虚谓胜权不在兹吾不信也二曰严闲谍夫敌之来以不阵爲阵以不攻爲攻故其始至用少见诱我堕而前伏必四起我兵遇伏万人尽碎彼其所以然者由吾之闲谍弗真故也其间谍弗真者以我无死士故也闻贼获吾土人必质其父母妻子令为间谍人尽死力我莫孰何是贼尚能劫吾之民以间吾之邦今居吾之邦用吾之民反不得其人不亦恧乎古云香饵之下必有死鱼重赏之下必有勇夫诚能不爱千金以出死士而又质其父母妻子以责后騐驭以非常之恩驱以莫逃之威则民之用命不独可以探敌即使阳携投彼以爲内应无弗可矣三曰操刑赏夫贼既善战又善识阵彼见吾兵必攻其瑕瑕者方壊坚者已遁方其欲遁虽严爲掠阵兵宁赴渊而死若此者以兵不畏我而畏敌也兵不畏我者以刑赏之不素操故也惟刑赏不能素操则临阵诛斩屠血成川亦徒自伐而已其于胜败奚捄哉是故元臣巨将操握刑赏信如四时坚如金石阳辟而隂阖海转而山移夫然后能动于九天之上行于九地之下而无敌于前矣四曰选战将夫文臣虽有统众之权而无临战之责故临战必责之武臣者此国制也今之武臣怯者畏战弗前则为敌驱而罹于败勇者求战甚急则为敌诱而陷于覆故今日之败覆皆以无战将之过也方寇之始至匪独贼势之叵测抑亦人材之难知故苟可以战不必皆宿勇也苟可以守不必皆故智也今时日已乆歴战阵已屡经将之勇怯智愚亦灼然可覩矣安知下寮之夫不有名微而勇胜职卑而智钜者非督府元臣为之简白而显奏之则战将奚以赖战将无赖则三军之命弃而三呉之生灵从之矣是故愽询逺采搜求战将此督府寝食昼夜弗皇而先务急也五曰简土兵盖古今不患无兵而患无将故将有胆则三军皆胆客也将有智则三军皆智士也苟得胆勇战将则如古人收召市井可以拒敌驱迫囚徒可以底功而况海濵之沙船淮扬之盐徒孰非兵也侧闻今日议者苦于宼势之张专意狼苖之兵纷纭符檄征调四出窃为不取夫狼苖之兵虽称鸷悍然在彼则易于生竞易竞则挠功而不足以向敌在此则难于相制难制则挠法而不可以善内此不待智者而辨也诚令今日既已调集则贵于抚驭者之得其人至于边海居民自沙船盐徒之外尤当精简预练以需后用可也若专恃狼苖而无意募练则如服砒礵者虽决于杀毒而伤人不免夫六曰善战技今夫倭人之于中国非有弓马之强火药之利之难支也彼所恃为长技惟一人两刃之为利也然彼刃虽利不过三尺余耳繇吾无以御之乎百歩之外则彼得以相及于其相及而欲以敌之此吾之自捐其势也今自捐其势而遂谓贼之不可乗亦左矣不知贼之赴战裸股而疾鬬横足而防犇此正中国长技之所资也今中国长技莫烈于火炮火鎗莫劲于边箭药弩诚令三军之士未战得裒而练之临战则操而纵之则贼之祼股横足万未有不毙者也闻之是贼天禀坚悍性耐寒暑一夫挺身目无瞬避若我之矢刃未制死所彼且很然以两刃之利加我矣终始合战迄无阵法惟有前突乃其所长而中国能抗之者恃有此火器毒弩耳若狃于寻常之矢刃拘于素讲之阵法舍其长技莫知决从则犹之自断其臂以求搏虎其爲虎噬乆矣昔魏杨大眼万人敌也梁韦叡令千人并刃以强弩射之大眼忘魂而走当贼以一夫挺身及数人见诱则惟兹火器毒弩并力殄之如韦叡之法彼其能终恃乎今又闻贼身在陆而贼舟则贮满以竢行若吾能夜用千人衔枚掩袭亟用火攻顺风纵发载芦苇以益其焰将使彼进不得前退不得后此之谓批亢捣虗之势贼虽天幸亦万未有不覆者也此则所谓时也机也时者难得而易失机者难乗而易隳相时度机则惟在操柄元戎立裁而坐决非数百里之外能尽议也七曰筑水寨夫边海虽有御敌之兵然方敌之既退势必解兵返于卫邑而沿海数百里竟无与守一旦复遇其来其长驱豪夺刼杀殆半然后仓皇而出兵兵之至日则胜地已为贼有其胜权又复在敌窃为今不取也夫今日之势不难于攻而难于守不贵于一朝退虏之竒而贵于终身无虏攻之患此何道以致之也昔刘忠宣公平闽海寇则常总诸水寨之兵而身为训练用之胜敌此前事之良鉴也譬诸人之居室由门而墀由墀而堂而室苟令一夫当门以为守虽数十宼无能诣其堂矣今郡邑城隅直际海畔靡有遮限则吾之堂室与宼隣矣终安得不为宼也为今之计莫若沿海要地间筑水田以为场地约以五七里从场上设寨置垒俾守御相望声援相应虏必不敢瞠然跻岸以相窥纵使其至亦不得越寨以攻城矣或者有力则效东北防家楼或十家为之大者或五家为之小者逺近聨络列兵陈械时时守之寇来则拒宼去则耕惟在上者严其谕约俾得三五年不懈虏必不复萌内寇之心此诚数百年之上计也八曰广战舰夫水寨之兵非欲其拥坐而已也欲其以先声夺虏之心而捍其势于未至之前者也平居无事各陈舰艘以习水战使虏知我之备严则其入宼之心夺矣虏或有至则负岸列舰以静待动弓矢火药之利我得而制之则其进寇之势捍矣矧虏所负两刃之利而欲与三呉之士相角于舟楫炮矢之闲其长短之技巧拙之机可易而知也是故备敌莫如豫执豫之权以鼓众士则怯者可勇谋敌莫如制乘制之良以摧孤宼则坚者可瑕孙子有云先为不可胜以待敌之可胜无恃其不来恃吾有以待之豫与制之谓也九曰破资格夫边宼之守令非得文武才志者必不可也今皆尽用甲科为之不知甲科之能自树者固多矣然而胆智过人临敌出竒者岂尽出甲科哉今者边宼守令似当置于督府而不当制于铨部苟其才瑰而智钜虽出他途亦必聼督府奏而用之可也十曰恤内地窃观今之海内所以坐匮而不能给者其初非虏宼之为衅也彼古人所云三公之大者已不可胜数其外则士大夫之贪墨而附以虚文之为害也由是民财之费若倾河海弥漫横放不可以立障而坐排也然非有龙门底柱为收其势而障之则其害不可以少息今国家之制若三公不假言矣至于内有吏部总院外有抚台按院固亦百司之龙门底柱者也然部院不得近民按院迄无乆任则抚台独为要焉是故自抚台导之行则行虽泰山之重不能以不行自抚台导之止则止虽长河之迅不能以不止然则今日之頺波舍明公徳位其孰为之立障而坐排者今蘓松财赋宼攘已极其诸邻境通邑官司往复徴兵纷扰费亦不赀若莅民者复为之干没则恐倭宼不独海洋而闾阎之下皆矛戈也兹者幸頼眀公在上照若白日媺丑立彰故贤者凭声而奋绩不肖者畏风而改心诚今日庶草之大幸也然而层崖隂谷之窈洞房重阁之奥苟非为之曲照而旁烛则虽以太阳之晅赫其能无遗明也难矣且夫常例之説固有志者不忍挂口而近当事之人或视为固然非一日矣矧例之外又靡所不至乎侧观近日邑贰以下者之归资类加诸昔日之卿相此其所有者何自也夫若而人者于民最为亲比辰出令而善则辰及于邑之人已出令而不善则已及于邑之人孰有美服可立而夺之衣也孰有美食可立而夺之食也盖洽比日深则巧取有方资秩既画则亷志寡敦虽有不然百鲜其一斯民剥肤之害孰逾此焉此惟乆民间者能知而地位隆峻者或忽之矣是故不得不概察也至于近日虚文之甚其委细者固多而大端则有五一曰无名杂徭二曰浮羡供应三曰宴防多费四曰借关滥应五曰奢僣无度然则神明断割起利出害计无有先此者矣大都上下仪文往复报施得若成化宏治之旧则吏可以省事而供职民可以节用而爱身此不独以障今日之頺波济方今之匮急而主上南顾之忧亦足缓矣惟眀公尚垂察焉
　　奉大司成尹洞山先生
　　去秋别雷平之馆继奉书丹阳以去使未识所候遂竟阔絶至今阙然每一驰瞻诚不能自解其劳结也去冬杨选部寄来手巻伏读公见赠古诗过甚期待灵鸟神剑匪敢仰承第以斯文为短翼之脩以前哲为铅刀之磨则不敢不自前耳至于卑栖钝割非所计也独业举一事终觉如镂氷刻脂情知其戏剧而犹为之令人中心无隽永之况然欲絶之又不可也如何如何倭宼頼近日某公宣力逺近稍有望且秪以各守城隍为幸宼则伸缩自神莫敢孰何彼战者又不审机妄前屡取挫衂将孰尤也且宼之重屯在柘林三呉之子女玉帛珎希钜丽者萃焉诸公无有逼柘林而守者则宼之伸缩宜不能制也既不能制宼兵虽各为墨守则何益矣诸公近日至计唯倚重狼兵彼狼兵各主易生竞忌又重之抢掳视倭犹劲俾胜敌犹可处也不胜则虽狼兵尚未可知而况倭寇乎今日之计恐不免召募沙船盐徒与练乡兵为长计耳事之所终在庙廷必有成算若草莽谫陋曷敢议焉偶得便鸿敢附起居拜献佳章石刻山中各古刻及直所奉赠拙诗缮録呈览伏希裁教
　　奉念庵先生书
　　近敝邑人归敬附书仪转付家僮驰上计仲春时可致到桐江也奉书后又自觉勇断一番自分此生此身在天地间只为公物何至如鸡彘营营秪作一已之计以自负其天命之重以辜吾父师教督之慈然此意近似有可执凭者第憾従前荒怠今年四十方少有省发正所谓越午鸣钟亦晩之甚也又贱躯素弱往时斵伐近惫今临事稍过则耗倦继矣即日虽甚防养尚未能顿起都中事体多礼外之礼情外之情虽强有力者亦不足以善其后而况于弱者乎不肖某即日意图南补或其资序亦相惬然未必可也吾师尊体近想平复惟加珎摄又所谓酬应文之可已者近必断谢之矣何如以今海内先后学者不少矣然高者只自缮其性命而一不恤于形迹次者于斯道甚有发明而或未能宻检身之功至于任气机为良知者则又自凭其猖獗霍之资以恣其寡亷鲜耻之习此其罪浮于暴弃之人又岂有志者所忍防之波也此三者虽有间皆不免于过不及之然则直接孔子博文约礼之学以光大近日王氏之传者宜惟吾师为独盛但向年归寂之说不肖亦颇疑之想近日指防又不然矣不肖近以师教之殷感发及此亦将得间以求指归之所在耳伫俟归日得承痛诲不任延领
　　又
  </div>
  <div class="pagination">
   <a href="衡庐精舍藏稿_page13.html">
    上一页
   </a>
   <span>
    ...
   </span>
   <a href="衡庐精舍藏稿_page9.html">
    9
   </a>
   <a href="衡庐精舍藏稿_page10.html">
    10
   </a>
   <a href="衡庐精舍藏稿_page11.html">
    11
   </a>
   <a href="衡庐精舍藏稿_page12.html">
    12
   </a>
   <a href="衡庐精舍藏稿_page13.html">
    13
   </a>
   <span class="current-page">
    14
   </span>
   <a href="衡庐精舍藏稿_page15.html">
    15
   </a>
   <a href="衡庐精舍藏稿_page16.html">
    16
   </a>
   <a href="衡庐精舍藏稿_page17.html">
    17
   </a>
   <a href="衡庐精舍藏稿_page18.html">
    18
   </a>
   <a href="衡庐精舍藏稿_page19.html">
    19
   </a>
   <span>
    ...
   </span>
   <a href="衡庐精舍藏稿_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
