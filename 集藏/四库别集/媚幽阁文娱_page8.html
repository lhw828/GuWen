<!DOCTYPE html>
<html>
 <head>
  <meta charset="utf-8"/>
  <title>
   媚幽阁文娱 - 第 8 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   媚幽阁文娱 - 第 8 页/共 16 页
  </h1>
  <div class="content">
   制辞滥觞仅如通套笺启而巳满纸宫商张帽李戴得先生一洗其陋 

　　○行人李之椿勑命 

　　缪昌期 
　　古之贤达、请缨献策、多于英玅之年如苕华之玉孚尹旁达光固巳照烛于世矣而况其辉我使节者乎、甭某慧本夙成、才为特隽、蜚琳琅之藻。俨甭圭璋。标杞梓之枝。即为梁栋。乃飞华乎云路。遂展采于星曹。朗识氷融、英标霞举弃繻志远则使之博贡乎五书题柱名高则使之扬辉乎六节岂驰驱之克効。将英荡之有光。兹以覃恩、授甭某阶、选胜停旌之暇 【 大生】 宜增华 【 真能不辱此命】 国之珠玑观风揽辔之余藉广泽民之雨露惟是矢志巳定、淡漠足以养廉。贤劳足以效忠。搜讨稽求足以策勋名而储经济。异日为朕耳目心膂之臣。必不负乃任矣。钦哉。 

　　明卿先生谓其古而趣良然 

　　○南京大理寺卿徐良彦敕命 

　　姚希孟 
　　制曰、国家定鼎之后、两京相望、九列共张、乃有弼教之官、转作优闲之任如白居易分司于东洛司马光留台于西京。何忍长材、置兹散地、一则优其禄赐稍供舒啸之资一则节彼勤劳更裕仔肩之重况惊魂甫定。沉痛方蠲者。始予新阶。徐收后効。尔某以豫章楩梓之奇、备王国楹栌之用、花封雨露雉陇来威凤之栖栢署氷霜豨喙畏神羊之触疏开朱邸、手扶旭日扶桑、拥卫清流志效狂澜碣石叱骢车于蚕丛道上收帕首于卭笮滩头数十年平陂往复之交、卜一官之进退。数百人顾厨俊及之祸。将七尺之捐糜、朝上筹边之楼。云迷塞草。夕受执 【 不失为壮】 戈之役岫隐蛮烟。昔唐宋多瘴疠之投。未必頳衣为伍。惟振瑾多谪戍之惨。几令白首同归。幸天道之弓张兼世运之毂转在羣奸投网之会、即众正弹冠之时、释左较而跻公卿、脱钳徒以升廊庙、非于今而始创、实往事之如林、第丰镐旧都、平反稀简、何烦五听、徒守三章刻木空存可罗翟公之雀锋车亟召将乘景倩之驺兹用覃恩阶尔为中宪大夫、锡之诰命、于戏官必有事、未可以法署而等蘧庐、世正需才、柰何借锺陵而供拄笏。廷尉天下之平。今不平者。不独谳疑也。作士以期予治。朕求治切矣。愿与子大夫寔重图之。 

　　凡清流拔于党祻之余题目先好自得佳文否则妍皮裹痴骨耳雕绘何取 

　　○拟汰冗滥清宿蠹以足军需疏 

　　黄道周 
　　臣闻善为国者有十年之筭、而后议三年之功、议三年之功、则必余十年之筭、今之为国者、计绌于朝夕、而议悬于岁朔兴师则如涉海治赋则如煮金汨没沦胥、茫无畔岸、是诚天下臣子之所共痛也、臣观天下未尝不富、兵力未尝不充、诸臣任事之意、未尝不笃、然而源始不清、末流相仿汰一冗一冗旋生。去一蠹一蠹随伏物力巳穷、而探索不巳、故今天下以为贫国之患臣独以为富国之患天下之患以为国不见富臣之患以为国不见贫夫人主不见贫国。朝夕而征之、卿大夫士不见贫国、朝夕而食之、将帅卒伍不见贫国、朝夕而益之、则天下之亡、必自富国者始矣、臣观故牒、天下岁入绌四百万、出几倍之、相沿以来、六七十年矣、补续相移、不见大匮、 
　　神宗中年、宁夏朝鲜、播州之师、通费一千三百余万、大婚大工、又费千万、既二千余万矣、天下百姓未尽如派、大小臣工未尽夺糈、而三征以平、大典亦举、久者不过六七年、近者踰时而毕、今东征之举不过三年、前后帑金沛发、亦巳千万、进无一步之获、养无一士之报、而天下百姓、巳尽加派、大小臣工、巳尽夺糈、犹且益之、填壑不巳、此其故不甚难知也、方万历初载、自穆宗以来、一意节俭内储上供、果饵器皿绢素之类、一切裁减、于是省直承风岁运之数、诡冐干没、一百八十七类、旦夕清革又有察相继之留意综核、洞于边疆之务、是以天下少给、暨三十年、补苴易理、今天下巳承大弊之后、外臣狎于刀锥、内臣渴于钻窄、奸猾纵横、妄意一幸、又有不识大体之臣、以为干戈可以大讲、百姓可以再索、人不问丑正、地不问易险、聚兵而弄之、以为狠食者之唱、于是天下显然以为左藏可以计覆太阿可以词谲、盐铁酒榷、可以复议、鼓铸征输、可以不绌、中外蚩蚩、惟兵是利、监门厮养击析之徒、皆有增兵益饷之思、而天下冗滥奸蠹、益不复可止矣、臣观蓟镇初额、主客之饷、不过数万、既七十三万、又既而百二十四万、方其数万、兵不加弱、其百二十四万、兵不加疆、今又益张两协之卒、至二十四万、月饷二十三万、司农之臣、引旧额而绳之、则曰数年以来、新饷之额、益二百万、加纳之数、又百余万、此三百余万、皆以为辽也、夫谁为此者探膏血而焦原沃之乎故曰、天下之患、非见贫之患、而见富之患、天下之乱。非若不足之患。而若有余之患也中官见富而织造服用铺壁库收食料之属一切不省又益之衣甲火药犒赏燎原之数以阴长其爪牙朝官见富而冗吏奸胥舆皁走。从宴御竿牍之数。一切不省又益之亲戚。姻娅琐琐。膴仕以白望其声利、边官见富而游客骄丁尸班丐籍巫师鬼卒之数一切不省又益之朽。顿破冐弃。有用于无用、以自丧其军实、故此三者、则皆自见富而始也、其所以见富则自加派而始也饷有加派、而旧饷不复、兵有加派、而旧兵不复、田有加派、而旧田不复、边有加派、而旧边不复、诗曰、原田畮畮、舍其旧而新是谋、团营中外、十二万众、散为王役、隶于私门、无所用之、而常岁食粮八九十万、直隶卫所、锦衣后军、屯田四万八千七百余顷、侵冐占据、无所用之、而常外税苗地、内竞草场、三辅五十万户 【 此等一一□□□必加派故知今天下乏计臣耳】 口四百万椎埋无赖者亿数无所用之。而尝召募五方之兵。辽东兵额九万。岁饷六十七万。赏赉东夷十余万地失而额存无所用之。而常于百四十万之外。奏数十万而无所复出。臣观关门内外、四五十里、聚十三万之兵、月费一二十万、筹度咨且、不出三年、天下膏血从此竭矣而转输催科波涌之间犹未有定说臣观古今英主立国、良将立功、皆存于敬慎之小心、明决之定筭、行师袵席、制敌于樽俎之上、而增赋益兵之说不与焉会昌之末、杂赋极少、犹九百二十二万、熙宁岁入五千六十余万、其兵皆八十三万、然而国日以削、境日以蹙、故赋多则蠹生兵多则盗出堆赋如堆肉上恶而下不可食聚兵如聚蛊不毒人则毒其身故今天下之事臣一言而决耳曰陛下节俭、则天下皆俭、关门之事臣两言而决耳曰决弃辽阳、则不用益兵、决不弃辽阳、则未可尽散新饷、决弃辽阳、则兵宜屯于关上、只复蓟镇之额三万守关、六万乘塞、精汰而慎用之、十年待动则巳多、决不弃辽阳、则兵宜屯于广宁、只复辽阳之额、九万营堑、三万屯田五万待于关内。蓄积新饷。俟一千万。三年待动。亦不为少。今天下之臣皆知广宁之不可弃。而常为姑违。以避万一之祸。皆知辽阳之未可复。而常为虚声。以幸万一之福。皆知关门之不可孤守。海岛之不可虚恃而常为守关门。恃海岛以塞一时之议皆知水西不破。则东夷必不靖。东夷不靖。则水西必复起。而决不敢少纾东顾。以了西事决不 【 何必管子复生】 敢急了西事以专东顾皆知兵加则兵愈懦。饷加则饷愈不至而决不敢停新饷以作内政决不敢因旧额以寄军令五说茫茫。未有定议。相视咨且。而天下滋弊。臣恐岁月之外万一巨测外势蹙而内备益广虽谷量天下之财帛。不复可继矣。今所在士马、亦渐以稽核、鼓铸征输、亦渐以见利、诡托破冐者、亦渐以正法、裁抑澄汰之疏亦无日不御、然而白简一动。则称逃。称叛称死。称弃者。在在而然。持筹之士。相顾而不敢出一语。故曰食冗之耗小。识冗之耗大。物蠹之祸小。谋蠹之祸大。天下之患。诚不独一东夷。而竭天下以殉之此真诚者之未察也。臣愿陛下及今之时、与二三元老、力考典章、罢可巳之役。省不切之费。急取两言定天下之五议。乃躬自节俭。以先天下。使天下晓然知陛下端本塞源有为百世之计、然后弛诸禁籞、广兴屯利、以简练责之边臣。以营田责之郡帅。以团操还之五营。以召募还之屯丁子弟。然后申不赦之令。着画一之法。悬三年之期。与天下将士磨砺。百姓更始。毋循旦夕苴袽之谈。称兵称饷。使龌龊小人。皆有觊觎枢柄。盘据左藏之心。则内蠹去。外冗自清臣保百年盘石无事也。唯亟留意焉。 

　　晓然共见犁然可行以宰天下必能竱本肇末富强不足以命之 

　　○毁三朝要典疏 

　　倪元璐 
　　奏为公议自存私书当毁敬陈肤见以襄　荡平之治事臣观挺击红丸移宫之三议、閧于清流、而 
　　三朝要典之一书、成于逆竖、其议不可不兼行、而其书不可不速毁、请详其说、盖当事其议兴、盈庭互讼、主挺击者力护　东宫争挺击者计安　　神祖主红丸者仗义之言 【 览此知为中立不倚之人】 争红丸者原心之论主移宫者弭变于几先争移宫者持平于事后六者各有其是。不可偏非。以为忠悃。则皆忠悃。以为明见。则皆明见。总在逆珰未用之先。羣小未升之日。虽甚水火。不害埙箎。此一局也。既而杨涟二十四罪之疏发、魏广微此辈门户之说兴、于是逆珰杀人。则借三案羣小求富贵。则又借三案经此二借而三案之面目全非矣故凡推慈归孝于　　先皇。犹夫颂德称功于义父。又一局也。网巳密而犹疑有遗鳞、势极重而或忧其飜局、于是崔魏雨奸、乃始创立私编、标题要典、以之批根今日。则众正之党碑。以之免死他年即上公之铁劵又一局也。繇此而观三案者天下之共议要典者魏 【 □□可破】 氏之私书三案自三案。要典自要典今为金石不刊之论者。诚未深思若夫飜即纷嚣。改亦多事。如臣所见惟有毁之而巳。夫以阉竖之权、而 【 史臣不为旡罪】 屈役史臣之笔、亘古未闻、当毁一、未易代而有编年、不直书、而加论断、若云彷佛明伦、规模大典、则是魏忠贤欲与肃皇帝争圣。崔呈秀可与张孚敬比贤。悖逆非伦。当毁二。矫诬　　先帝、伪撰　　宸篇、既不可比司马光资治通鉴之书、亦不得援宋神宗手制序文为例。假窃诬妄。当毁三。又况史局将开、馆抄具备、七载非难稽之世。实录有本等之书。何事留此骈枝。供人唾詈。当毁四。故臣谓此书至今日不毁。必有受其累者。累则必非主三案者之累。而争三案者之累。抑又纂修三案者之累也。何也、争三案诸臣、其品原。分三等下者如崔呈秀刘志选李春晔等之附和希宠、不足问矣、最上莫如黄克缵、贾继春、王业浩、高弘图刘廷宣等、始则特立而不为苟同、既则矫挺而着其危节、本末炳然、虽有忮者、莫或能加之也、然而管华之席未割。老韩之传同编。在数臣高明之观。岂不引为坐涂之辱若其次焉者、虽非尽有撑持、要亦原无濡□而特以史氏抑扬之过、保不为后人翻驳之端、至于纂修诸臣之在当日、则更有难焉者、丹铅未下、斧镬先悬、姜逢元阁 【 不逐者必有冀】 笔一叹朝闻夕逐矣。杨世芳吴士元、余煌等、备竭调维、其于忤珰诸疏、有匿其全文者有删其巳甚者、时传书成而狱又起、则有宁加丑诋之词、而决不肯下一不道无将等字面、以传会爰书者、凡此苦心、亦多方矣、而事在见闻之外、未易可明、弹章一加、万节俱丧、诸若此者、皆臣之所谓累也、累之不巳、元气又必大伤、当今正气日伸、方隅渐化、自应进其平饮、沃以温汤、倘复克伐不休。正恐清宁无日。然而逆珰之遗迹一日不湮、则公正之愤心。千年不释也伏愿　　皇上勑下该部、立将　　三朝要典、锓存书板、尽行毁焚、仍　　命阁臣择期开馆纂修天启七年实录、而又　　命纂修词臣、捐化成心、编摹信史、凡关三案之事必执两端之中而又　　命三案中　　赐环诸臣、各以　　圣明御极为再生之年勿以恩怨横胸理前身之业至于一切妖言市语、如旧传点将之谣、新腾选佛之说、毋许妄形奏牍、横起风波、则廓然荡平、偕于大道矣、臣向以是非之心言是非、今以史臣言史统关大计、伏惟　　圣断施行 

　　判断三案睍见雪消 

　　○辨东林疏 

　　倪元璐 
　　奏为世界巳清而方隅未化邪氛巳息而正气未伸谨沥愚忱、仰祈　　圣鉴事、臣闻持世不平、则阴阳之战起、论人失实、则举措之道乖、顷者　　宗社之灵、笃生我　　皇上、生知而济以学问、干徤而妙乎从容、大奸霆驱、　徽猷飙发、天如再辟、人若更生、生平以尧舜为极轨、今乃知有过之者、臣非敢为佞也、臣又仰窥　　圣人无我、深嫌闭户之名、　　巽命重申、动以人才为念、　　纯王之心、较然天下矣、然而　　皇衷自着其公虚、　廷议犹存乎我见、臣窃惑焉、臣以典试复　　命入　都、从邸抄见诸章奏、凡攻崔魏者、必引东林为并案、一则曰邪党、再则曰邪党、何说乎、以东林诸臣为邪人党人将复以何名加诸崔魏之辈崔魏而既邪党矣。向之首劾忠贤。参提呈秀者。又邪党乎哉。以臣虚中之言。合之事后之论夫东林则亦天下之材薮也。其所宗主者大都 【 东】 禀清 【 林定案】 挺之标。而或绳人过刻。树高明之帜。而或持论太深此 【 非旡一二宵人不可以】 谓之非中行则可谓之非□□□□□其所引援为用者、亦每多气魄之俦。才干之杰其间 【 至公至】 即不无非 【 当之论】 类要可指数而尽耳而其中则又有泊然无营。翛乎自远。谢华膴其若脱。付黜陟于不闻。而徒以声气心期。遥相推奖。此 【 指邹南皋先生】 其人尤所谓淡漠宁静。纯乎君子者也。今而曰邪党、则无不邪党者矣、且天 【 攻东林者】 下之议论宁 【 又在假道学下一层试砚大肆惨杀玉石俱焚便】 涉假借而必不可不归于名义士人之行巳宁存矫 【 昭然可见】 激而必不可不凖诸廉隅自后之君子以假借矫激深咎前人而于是乎 【 假道学何尝丧心涂面至此】 彪虎之徒公然起而背叛名义毁裂廉隅矣于是乎连篇颂德。匝地生祠矣。夫颂德不巳必将劝进生祠不巳必且呼嵩而人犹宽之曰无可柰何。不得不然耳。嗟乎、充一无可柰何不得不然之心又将何所不至哉然而今之议者。能以忠厚之心。曲原此辈。而独持巳甚之论。苛责吾徒。亦所谓悖也。以今大狱之后、汤火仅存、如西江、西秦、三吴、三楚之间、什九名贤、多半豪杰、参之理数、决无沉埋、况奉　　恩纶、屡俾酌用、而近者任事诸臣、似犹以道学封疆四字持为铁案、虽或薄从湔祓、未肯力引同升、夫原诸臣之心、或 【 总在党中起见】 亦深防报复之事而臣以为此过计也、水落石出、正人相见、摠为崔魏之异巳、即可化为李为同心、况乎年来之借东林以媚 【 此辈人】 崔魏者。其 【 正惧不测故百计阴挠】 人自败。即不需东林报复。若其不附崔魏。又能攻而去之者。其人既巳乔岳矣。虽百东林。乌能报复之哉。事理甚明、疑者不悟、臣所谓方隅未化者此也臣又从邸抄、伏读　　圣旨、有韩爌清忠有执、朕所鉴知之谕、深仰　　天聪、旷然知人则哲如此、而近闻廷臣之议、殊有异同、可为大怪、爌之相业光伟、他不具论、即如红丸议起、举国沸腾、维时与事大臣、并皆蓄缩闵默、而爌独侃侃条揭、明其不然、夫孙慎行君子也爌 【 不附君子纔是烈丈夫小人不足言矣】 且不附况他人乎迨权奸表里逆焰大张、爌以申救抵触、岸然投劾、读其　　陛辞三疏字字秋霜、一时以为寇莱复生、赵鼎再出、而今推毂不及、点灼横加、则徒其票拟熊廷弼一事耳、夫廷弼固自当诛、在爌不为无说封疆失事累累有徒而当时之议乃欲独杀一廷弼岂平论哉此爌之所以阁笔也然究竟廷弼不死于封疆。而死于局面。不死于法吏而死于奸珰。则又不可 【 后人可醒】 谓后之。人能杀廷弼。而爌独不能杀之也。又如词臣文震孟、正 【 四字不愧】 学强骨有古大臣之器。其乡人之月旦。比于陈寔王烈。三月居官。昌言获罪。人又以方之罗伦舒芬。与臣同年同官、侪辈惮其方严、不敢以雁行相畜而当其去　国飘然、耸身天际、臣等自视则犹粪土也、有人如此、雅谓千秋、而今起用之　　旨再下、谬悠之谭不巳、甚有加之窝盗之名者、岂以其数十年前、有其兄文从龙不逞之事乎、夫人知有从龙之不逞以为之兄而不知有文征明之特行文彭之至德以为之祖父且贤愚相越舜象巳然世不闻柳下惠膺盗跖之诛司马牛受向魋之罚震孟何罪遭此嫌讥。将无门户二字不可重提。聊用更端以相遮抑乎。臣所谓正气未伸者此也总之臣之谕东林。不主调停而主别白。臣之论韩爌文震孟。不争二臣之用舍。而争一时之是非。伏乞 
　　皇上以臣此说、申　谕诸臣、凡于持局用人之际、虽不可无熏■〈艹犹〉区别之法。但不当存形骸芥蔕之心。要本公虚。以消偏党。其韩爌、虽　廷推未与、而早奉鉴知之　　旨、何难　　特命召还、文震孟、虽　　俞旨巳颁、而既来不简之言、尚冀　　温文奖雪、于以破方隅而伸正直之气、道无出此者矣、抑臣又思故宪 【 前巳暗指此方明出】 臣邹元标业蒙　　明旨优恤矣。而易名之典。似当一并举行。元标之理学宗王文成。而鲠直类海忠介。宜　令该部于二臣之间。取衷二字。以旌儒硕。至于海内讲学书院、凡经逆珰矫　　旨折毁者、并宜令葺复如故、盖书院生祠、相为贞胜、生祠毁、书院岂不当复哉、臣草疏毕、又窃念部臣王守履以进言之急而犯失仪之条　　皇上慨纳其言、而薄镌其级、仰见　　皇上造就人才之心、甚曲而厚也、然时经三月、惩创巳深、履端更新、万灵共跃、倘蒙　　矜宥、召复原官、则　　圣度极于如天、而　朝仪亦因之愈肃矣、臣无任悚仄待　　命之至、 

　　释氏慈悲太甚有容无拒偶为不肖逋逃薮要不得指佛为邪伪也辨东林者此为虚公之论若必谓先生依附东林又非知先生者矣详玩其指归自见 

　　○守觉华岛机宜议 

　　黄道周 
　　陆贽曰立国之安危在势任事之济否在人谅哉言也自昔国无不设之险而人乏常胜之谟古今持薄藩以坠其齿角者不可枚举矣而犹撄小险以谓大固危矣哉觉华岛之戍自去岁而谋士多谈之巳发楼船荡漾其间北望首山如仰飞鸟呼鳬呼■〈鸟乙〉不得其项领而今且以为奇创夫筑长胜之塞不足以卫辽渖铲  坌河之岸不敢以保西平今堑关门之道招呼海鹢以断四出之寇而谓必出于是者犹望水窦指海狗而逐马也夫用兵之数不过阖辟因地之道变其险易我有所致敌则开户而敌莫入故敌苦险多为易以佚之敌苦阖多为辟以噏之阖辟险易两者更出故吴玠奉桥以济兀木之师仁轨筑城而不设门阈彼岂敢为是翫敌哉谓吾有所制于中为千仞之豁则不削十尺之山 堑方昔镇武未坠广宁未没塔河盖州众志未死虎兕咆咻犹在于外不能因河为垒扼必济之要今吾巳弃锦义捐大胜自吐五六百里唾核去之而又必以辽邈波涛牵双山而绝其道夫岂谓大凌之水。必不足以达长岑之丘。锦川依岩三四百里。皆无咫尺西阚之径哉。仰谓虎兔歹青。果足以塞白塔而制其命耶。夫荻灰晕月。不俟一决。涂城尼车。则由跖共。越自晋唐以来、镕金而沃关门、炼鏁以截江口、自为要害、扼吭凭阻者、非甚愚人则未智士也虞允文与吴璘共保全蜀、虞允文以谓必据德胜、则仙人不孤、吴璘以谓不守仙人关、则德顺无力、二人所据皆踰蜀门二三百里之外、大险而远距之故倚寻丈之垣。度垂繘之穴。断溜而支户者。二子之所大笑也。今亦曰不出关外、则不可以守关、然自宁远以西、中左以前、焚如弃如、不敢问者、今踰年矣。关外之筹。既不敢试之河西。而后姑试之宁右。不敢试之宁右。而后姑试之觉华。夫觉华望首阙、虽仅十数里、然舟岸之间倍十里、巳半百里之势。今度赋过关山。长鬣之徒能越沧波持橹而尾其后乎即贼从松灰度宁西。买憨虏骤历三道岛上长年能吹铜律而知其去处乎即贼出不利夷堑。逸归或千骑。或数百骑跋涉之徒敢走赤足抗其辔乎又万一我不利。人离于上。航披于江。飞廉回禄于岛上者。有私乎夫岛上之不可不备者二。而决不谓其连远道。以邀鸣镝之径也。岛上南通登莱。东引旅顺。历落星碁。出入三山。不备觉华。则隐慝滋生。故昔者于其处以为大镇中屯之枢。一以南阅支海。一以东承诸慝。譬之飞乌。以为堠警。必不谓其栖鹰隼之鞲利夜飞而食也旅顺登莱四五百里、山东之毒巳溃。奴即穷愚。不犯波涛以观蓬瀛之洲。而今者必争之海上以为奇致幸而无事 【 洞见毛帅情伪】 则猿鹤沙虫异类不涉不幸而有事则处处开瑕而之鏬皇甫规常云。力求猛敌。不如清乎勤。明孙吴。未若奉法。以今之时将、为污浊以畸于上。卒为骫懦以逸于下。即稍稍振刷。非常之功。宜未可立也。天下之祸如火与木皆发于所见而烬于所不见汉唐都于西北、而割据终于东南。晋宋都于东南。而割剧横于西北。卒其所以败者。亦不在于东南西北。今竭天下之力。独服露家。以从事于关门。悬胆于鼻。瞋视而莫之敢舐。主敌情形巳俱见矣。而犹且不察。屏寸口 妾以为价人大师。如不可阚者。则岂不穷哉。为今之计、绝前屯之河、断三川之道、明弃两河以鬪其雄桀。闭辟自治。修帝王之礼乐。拔士拔卒。为天下节俭。以 【 此犹缓着】 欢会其意。使天下闻者。以为圣明之铦利于弓矢。使豚鱼知信。飞鸮改音。此策之治者。然非圣贤不能用也。其次因天下之锐。悉三方之力。乘广宁之未坠。西虏之未绝。宁右之未梗。辽民之未散。东西夷丑之未协。急戍广宁大师。其内因发河桥。锹崖堑。修理诸屯。示不可胜之势我不渡河奴必不敢争我不轻 【 奴能审势】 动奴必不能胜然后以药师居延之奇发子房鸿沟之智。携猱搏虎而左右不知。其次因天下之力。蓄三方之锐。进尺则尺。进寸则寸。约以数岁之内。逼尽河西之地。依山而设险因溪而为堑。屯五丈之原。以观其谁毙。功不遽立。祸亦不掇。释此二端持十余万之众。策数百万之馈。立移游之方。发浮沈之策。索之在侧。命之杀则不可得。问之要宿。则虽十百载而犹莫测。使数年之外。河西孽生。奴虏势合。即关门貔貅。亦无以为也。何必起龙蛇于波涛之上哉。语曰、养男不菑、母湮我池、养女不刺母弯我箕、祸莫大于势重而外不可恃败莫大于力分内不可守故曰、单豹养内虎在外。晋年养外。虫在内外内互持。祸乃不支。噫、亦可忧矣、愚之忧有甚于守觉华者故于守觉华者发之 

　　秦人有其锋无其厚汉人有其厚无其锋以管韩之间求之或得边际 

　　○搜逸才议 

　　朱廷旦 
　　今天下民心未甚郁也士气则甚郁何则、古之取士。惟恐不多其目。今之取士。惟恐或广其目。举天下士束手明经之一途。士之不为文而沉郁以死者不知其几千百也士之为文而稿首黄馘以老者又不知其几千百也使天下士或犯科扜网。以自伸其才。或谢绝公交车。杜足而不至。或假托兵事。因缘以自见。亦可怜矣。夫上之所求者。一二人也。其它则宰执之事。中枢募府之能也。今天下挟策仗剑。愿备行伍而至阙下。与负笈蹑蹻。不远数千里而试春秋两闱者。几何人矣试春秋两闱不中者。既一切报罢。不一计其迟暮之苦。髀肉之消。其挟策仗剑。当世所急者。又蓬垢风尘。见皇上不得。见中枢募府又不得。谄谗忌嫉甚口之人。又从而寥萧之。谤毁之。曰是钓利。是绐爵。嗟夫文士寡学无术。不师圣贤。苟剿袭帖括。有三日试不知作何语。侥幸得官者多矣此诚绐且钓耳彼出万死不顾一生。爵级与身命孰重。奈何以欺绐一槩置之乎夫游谭不根。人争曰可厌吾亦厌之。苐不审当轴□曾破格决绳。用一二英雄。果不得尺寸之效。而后厌弃不前否。郭隗不用。则乐毅剧辛不来。不买马骨以千金。则千里之足。安得骋途于冀北。不开诚布公。吐哺握发。延揽天下之智能。网罗天下之伎俩。小艺片长。接见无怠。则何以收豪杰之用。而成天下之大功。上之奔走一世者。惟名与利。令欲利者我能利之。欲名者我能名之。则我权愈重。而天下之名利。尽收而归之我。令一切秘而不予。则权轻而人无所复觊。人无觊于我而别取名。别取利。或自为名。自为利。则权不复收。而大事去矣。今忌嫉者不知名利之途本宽。而专妬人之名利。夫人尽不爱名不受利国家又安得一人而臣之甚矣。忌嫉有口者之嫉人以嫉国。且自嫉也。 

　　极似三苏之文 

　　○泰交策兼阉宦 

　　方逢年 
　　盖闻天阊而地不迓。雺应之。地辟而天不浃。 雨矛攵月 应之。惟是阳交于阴。阴交于阳。物登明堂。矞矞皇皇。此大易泰交之说也。泰者通也天地间有必交之阴阳别而不交。则中断其精。既觭于异而不得通亦有必别之阴阳交而不别。则共争其所。又溷于同而不得通。易、通志之书也。故于上下之交。穆然庆幸。若有神游其盛之想焉。易、又定分之书也。故于内外之辨。凛然深防。更有间不容发之虞焉。良以阳之象。如旭日和风。康庄静浪。具丈夫气。肖干之徤。毅然而蛟龙翔铿然而鸾鳯鸣。是君子品也。不宜摈之外者也。阴之象如盲风妬雨。峭壁崩湍多妇寺流袭坤之顺。谨身媚上。类 【 敢言】 尾狐。蓄情伺衅。类首鼠。真小人辈也。不宜昵之内者也。但考之天象。人主法紫薇以居中。羣臣法众曜以拱外。而宦者四星。顾反在宫门侧。乃知其不能不内内臣。而外外臣者。势也。而其必当内外臣而外内臣者。则致泰之机也。内而内之。将内昵而必与外为市。惟内而外之。则宵人穷于意之无所借而内不敢外瞷矣。外而外之。将外孤而必与内为尝。惟外而内之。则众正安于谊之有所托。而外反足慑内矣此泰宁之世。不必以阳绝阴。以徤绝顺。以君子绝小人而卒能使阴化为阳顺化为健小人化为君子则惟此内外之际能识其机而逆持之也试观书载赓歌。更致儆夫仆御执 目从。诗咏访落。且托剌于寺伯巷人。则外亲贤而若引之内。内远佞而若推之外。固帝王图泰一大关键巳是。以三代而下、愿治之主每留心召对如建武中、数引公卿郎将讲论夜分、贞观中、命宰相入阁老事。谏官随其后。庆历问、龙图天章阁降手诏、给笔札、使诸臣条对。率以虚心延访。故治亦烂然一时。迨其衰也、或以张父赵母取诮。或以国老门生贻讥。或以真王媪相贾败。此类未易殚述。夫固  枭獍不神。天与之昏。亦当断不断。自贻伊戚耳。洪惟我太祖高皇帝、神圣开天、犹日与帷幄诸臣、讲求致泰之术、所作 
　　大诰、首重君臣同游、曰历代帝王、同心一德、立纲陈纪、为民造福、是以感格天地、时和年丰、至于内竖则独严典兵预政之防且谓御之之道在使之畏法而不可 【 圣虑深长】 使之有功煌煌遗训。列圣永遵。故读杨士奇与李东阳李时辈所辑三朝圣谕。录燕对录召对录、其待臣之谊、固极殷殷、载观章皇重儒臣教诲之命。肃皇罢各路镇守之权。振瑾 【 直揭出矣】 不戒于前。保鲸随覆于后。严明御下之家法。又何凛凛也。迨皇上在宥、肃志敬天、励精法祖、用人若渴、从谏如园、海内喁喁、窃欲旦暮见太平、乃迩来天听之寖高也、中旨之频传也、或疑皇上有厌薄羣臣之渐、而愚曰否盖阅历久而精光呈如出匣之铓隐跃欲试此殆出而欲通者机至重臣乞身之迭请也、元辅予告之暂旋也、或疑老成有携手同行之渐、而愚亦曰否、彼沐恩巳深、岂忍缷责抑河清难俟姑以一去悟主心耳此殆入而欲通者机至重则削秩。轻则夺俸。言官亦觉 【 寓规于讽忠爱盎然】 无色。然、拊镮之呼莫应。请剑之志弥坚。是仰通一机。也至灾异频仍。妖怪迭现。天心亦似靡宁。然宠以祥瑞为固然。惕之儆戒为独至。尤俯通一机也。际此天人上下脉脉欲启之时。而一洗渊默尊严。格格难融之套。于以面商重务。弘济时艰。岂非致泰第一义。乃牍满公交车。而 
　　庭迟召对。将谓圣躬不宜过劳耶。则千矢射鹄。万物酌尊。不更当为深宫燕闲虑耶。抑谓密地别有斧藻耶。则舍日于庭就火于室岂。真欲赉献纳于紫 【 危言】 貂。绿黛手耶。抑谓疑义难谙。争端棼起。不宜轻示人短耶。则处暗渐明。更事长智。姑节略紧要机宜。暂撰处分语意宁患落落难入耶举朝揣摩。不得其解始争切齿于奥窔 【 浑身】 间一巨 【 是胆】 珰大蠹矣夫巳氏以匪教匪诲之身。结在床在旁臣击之不动。并部院卿寺击之俱不动矣。公疏弗省。单疏弗省。并阁臣揭帖亦弗省矣。甚且夺勋臣之糈。嗾部郎之杖。并因事立威。廌史未伸破柱之诛。而长安大下摉亡之令矣。在皇上或玩为鹰绦之在手在诸臣深虞夫恙蠹之攻心齿之固不避路马之嫌当之且立遭国狗之瘈使其为恋栈驽据巢鸠。害固不可言也。使其为鱼脱钩。鹿走险。害更不可言也。从此怙恩席宠。令南比司如水火。害固不可言也。从此借丛炀灶。令宫府间分釜鬵。害更不可言也。天下大患莫过于版章未裂而人心先暌乃今赤羽交驰。莫纸庋阁。边吏呼而内庭莫应。明旨切而外解不前。所恃荃宰一心。关梁不闭。庶几同舟共济耳。万一线脉复断。天下事尚忍言哉。盖此辈残气不刚。夙饶阴毒貌示柔顺。而实小人之囮。最不乐有泰交者也。举国求通而不足。一夫潜隔而有余。既隔之后。干戈取之而不足。方隔之时。台谏攻之而有余。况子产云、美恶周必复。今亦之势。乃皇上过怜其小忠小信之迹 【 三年定案】 竟忘其大奸大诈之谋昔之蛊惑其君者。至闻声称朕。深拱禁中之说极矣。兹则更翻一局。亦劝之局胪肃仗。传长乐之晓钟。独不劝之暖阁畴咨。前宣室之夜席。昔之潜嘱其党。若至不令人主亲儒生。读书史之说极矣。兹则又翻一局。亦请之缃帙遥披。牙签偶触。修文华殿琳琅展诵之文。独不请之蓬山暂幸。莲炬频分。复弘文馆更番宿直之典。寮采亦充署也。而箝口监谤。直欲人为仗马辕驹。批答亦如流也。而墨勑斜封。岂真出之鸾台凤阁。封椿巳竭。止宜泣衣惜藏。胡潜营董贼之郿坞。时事当规。正须掷砚悲陈。何笑逐韩嫣之金弹。秋巳盈于中常侍。而任金浴铁复图观军容之尊勋未着于大长秋。而纡绶鸣珰愈添谒者监之荫剌久在背。想禁 贝齘不敢言。瘿巳蒙咽。恐踉蹡吏难去。宪臣击之不动。言皇上必复之候也。但复而必 虫。则宇内即与河清凤见。顿睹泰宁。复而迟。则宇内仍与阴霾地震。物怪星妖。终归否塞。所望复隍垂忧。冯河致决。破包承之诡计。启茅茹之亨途。于常朝外复内朝遗制。令阁部大臣。及台谏等官。五日一轮对。一切兵饷用人诸大政。仿先朝于奉天门面取进止。宁不足省会议之纷纭。祛题覆之稽滞。防邸报之漏传乎。或事体有当裁酌。仿先朝于左顺门出诸司章奏。面令议旨。而可否行之。或更数字。或削数语。或执奏移晷。宁不足隆票拟之权。杜内批之渐革传奉之弊乎。至情谊既洽。仿先朝频召时。虽内侍亦不知。卒致刘大夏戴珊辈感恩。终身不忍言去。宁不足回悬车之想。激叱驭之忠。鼓当关之气乎。傥有沥血披忱。转喉触忌。仿先朝虚怀矜释。如赦李梦阳。全海忠介故事。宁不足挽削籍之惨。抑驾阽之横。霁廷杖之威乎诸如此种种善政皆自外内臣而内外臣始盖惟外其内。内其外。审异以致同。而后上者下。下者丄。当通而不隔。机有逆之而乃以顺者。此类是也。先机而发。如养繇基矢未抽。而猿巳号。随机而应。如猿善搏矢。而中以括。傥后机而救。不为飞卫之捍棘。则舍齿镞无法矣。矧先帝尧舜之训。犹在耳也。宇内岂无人宁有薄视士大夫而觅皋夔稷禹于黄衣阉尹之流者况善法尧舜。无如周成。彼以冲人际荓蜂桃虫之虞。祗是夙夜敬止。肘以旦。肩以 。赖羣臣之佛肩。以答显命耳。至周礼阍者守中门之禁。寺人掌女官之戒。一以大■〈扌豕〉宰领之。此又愚所谓内不敢外憪。而外反足慑内之说也。故为今日诸君子、皆诚不能顿复周制、然亦何必蜩螗沸而■〈虫矞〉蚌持。锢人以不肖之名。令占风候气者流潜添虎翼。惟是小臣平气而诤。大臣积悃以迎。共矢血忱于交戟间。何渠无感风雷。回天日时乎。盖皇上固不世出之主也。一旦提阳精而扫阴翳。则顽云滞雾。不觉顿释。宁复有鬼魅敢窃啸于晴空皎日下者。宦官夷狄。势相盛衰。内蠹既除、则外侮自绝正类邪党。道分消长。内之小既往。则外之大愈来。然后吾君吾臣。优游伴涣于一堂。可从容而讲登咸上理矣明良喜起之歌。天保卷阿之什。愚生请借为交泰颂以献。 

　　此甲子楚录也珰焰方张尽情毒剌无愧董狐一鸣而斥犹幸全身亦几幸矣特为表章壮其孤烈 

　　○文体策 

　　沈承 
　　学士家相聚而谈经国大业。不朽盛事。辄屈指某体某体。其义何居。曰文之有体。即犹人之有体也。人有巨人。修人。平等人。长不满六尺人。婵娟丽人。澹宕人。肥硕人。山泽癯人。魁梧奇伟人。不堪罗绮人。紫石棱人。岩电人。凝脂点漆人而其眉横发竖齿坚舌柔未有不相似之人何也是所谓体也、体之于人也。寻 【 君】 常焉 【 亦肯作此语耶】 而巳。一不寻常。而遂有盲人。躄人。挛卷支离之人。是所谓废人也。不可训也。再不寻常。而遂有反跖穿胸之人。飞头招足之。人男子孕。妇女髭之人。是所谓怪人也。幻人也。妖人也。益不可训也。则安其性命之情者。惟寻常焉而巳。就寻常人之体。而能为天下不寻常之人。是乃所谓俊人也。神人也。就寻常文之体。而能为天下不寻常之文。是□所谓奇文也。至文也。我国家以八脚词、甲乙材杰、格主俳偶、义主训诘、几令轩昂跌宕之士、无繇见长、然自开科以来、名世伟人、往往多繇此着脚、而垂世雄文、往往多繇此下乎者、何也是乃所谓就寻常体中。能为不寻常者也造物范人不曾以 【 直□□□】 此面肖彼面 【 人□卷】 则学士立言何苦以我舌随人舌试取秦汉以来、前辈名章。一一较量。亦有台阁之体。亦有山林之体。亦有长鲸苍虬不得伸之体。亦有闲鸥立海之体。亦有輘轹波涛。囚鏁怪异之体。亦有搏虎豹。鬬蛟龙。急与之角。而力不暇之体。亦有飞书驰檄之体。亦有高文典册之体。亦有源泉万斛。随地出之体。亦有碎金之体。亦有天才人才鬼才三绝之体。亦有夭韶女郎。唱晓风残月之体。亦有铜将军铁绰板。唱大江东去之体。而均不害其为自成一家之体。则知体者。皮毛也。有神焉。鼓舞变化于其间。不可不察也。刻木而为人。眉目人也。齿发人也。即肺肠支节。无不宛然人也。然而析之。则与薪无异者。体具而神不具也体具而神不具。虽谓之无体可也。廉颇蔺相如。虽千载上人。恒懔懔有生气者。神不死也。曹蜍李志。虽见在。厌厌如泉下人者。神不活也。知□□□纵论今文之体矣。　国初文韵检高。其体贵。如裴叔粗服乱头俱好。成弘而下。风领毛骨。尤精出。其体遒。如卫君长有旄仗下形。嘉隆廓然自放。体小颓也。而五兵纵横固在。如钱世仪精神满腹矣。至于今高曾规矩之不习。山鬼伎俩之欲尽。而体杂出而不知归。半如左太冲效潘安仁。半如杨内史作高丽舞。半如荀文若止可借面吊丧。其上者。如王子敬多矜咳殊损自然而。其卑者。如老婢声。其胸多宿物者。如陆余庆啄长三尺。手重五斤。而其小儿强作解事者。如猿狙服周公之衣。必啮扢尽去之而后快。其争妍者。如愁眉啼籹堕马髻龋齿笑折腰步。而其丑异者。如刻画无盐。夫文章。天之灵气也。人之灵心也。其风尚以世变。其气骨以年变。其色泽精华以日异月不同变。固无足怪。而骎骎乎并其体而变之。使足反居上。头反居下。肩高于顶。颐隐于齐。以是言奇。何足奇也。然则与经生约法三章。请无与之言秦体汉体魏体六朝体唐体宋体而请与言鲁体邹体邹鲁之书。固圣贤之活面孔也。时文者。写生者也。直须布置圣贤须眉飞动。一般相似。是即俳偶体。训诂体。居然为当代独立之体矣。譬之睛也。颊也。胃也。肠也。胎也。骨也。与人同者也。而点睛也。添颊也。刮肠洗胃也。换骨夺胎也。则与人异者也。而又何必剥磔古人为然。而传神即在个中。而当面失却者。何也口 【 只是比病】 坐不读书也能读千赋。则善赋。能观千剑。则晓剑。措大穷年濡首。惟数行熟烂科举帖刮。昔儒所谓捻合出来。使一撞百碎者也六经且束高阁而欲如柳子所云厉其气畅其支肆其端博其趣不知胡卢作何语矣然而横襟攘袖。借笔舌为先资。而又不肯深心学问者。何也曰习坏也。才术精神。全工于奔竞窥瞰。暖一青毡不暇。何暇理残卷。是故挟剌悬书。望门钻穴。卖名声。攫通显习染成狂。不复知耻。有一人焉。抱璞枯坐。羣指而笑之矣。沈攸之曰。蚤知穷达有命。恨不十年读书。正谓此也。然而功令旦旦而申。一则曰。正文体。再则曰正士习。而士卒决裂不顾者。何也曰上之人教之也主司借口还淳。巳未免以利器示人。而又激扬太过。使名寔不蒙、间且羊质混矣、间且鱼目投矣、间且膺鼎售矣士且见上之眼可以五色迷而下之才又未必以一网尽于是稍稍叛去。而文章始不足为重轻、虽欲不走快捷方式不可得、况又有登高招之者哉、以如市之心。而欲回如澜之势。譬犹倮走而追狂人而巳矣、欧阳公力挽西昆。而所争乃在轧茁之字句。有才之士。犹不妨改头换面。而公不知也。况其它哉。医经有言、文章太盛、亦是天地一病、夫盛也。而何以病也。倘亦如牡丹以蓓蕾为盛。以烂熳为衰也。然则惟务板本、绝浮华、为可以疗文、可以疗人、并可以疗世运、 

　　余乡王圣俞先生尝言伶人之乐、君子之乐也伶人之治乐也以娱人君子之治乐也以和心同物殊趣有君子作将即今日之文章以正文运何不可又曰星落而为石石不能奋而为星光气弗存故也可与斯篇互证、 
《媚幽阁文娱》　下　（明）郑元勋 辑  
作者:沉思曲 发表时间: 2006/01/24 20:08 点击:208次 修改  精华  删除  置顶  来源   转移   收藏  
    　　●媚幽阁文娱 传 

　　明　郑元勋超宗选 
　　陈继儒眉公定 
　　郑元化赞可订 

　　洁潭郑翁传（陈继儒） 
　　李公子传（陈继儒） 
　　云栖莲池祖师传（虞淳熙） 
　　白云先生传（锺惺） 
　　陈松传（马之骏） 
　　李谪僊逸传（有序　蒋德璟） 
　　杨幽妍别传（陈继儒） 
　　愚公传（虞淳熙） 
　　小青传（支如增） 
　　小青传（改前本　陈翼飞） 
　　后白采林传（陈惟恭） 
　　黄山人小传（朱国桢） 
　　■〈忄蠡〉母传（载涌幢小品未考谁氏所作） 
　　李金儿小传（朱国桢） 
　　博鸡者小传（朱国桢） 

　　○洁潭郑翁传 

　　陈继儒 
　　洁潭翁、郑姓、名景濂、古歙人、里有龙潭、其深、不测其清可鉴须眉公常游而乐之自号洁潭翁郑之初居长龄村、自宋文显公始、文显公登王十朋榜进士、官廸功郎、为诸王宫讲、今王龟龄赠言。以及符玺诰勑。一一宝藏于家。传及胜国、公卿缨、绥累累不绝、至洪武首科、郑道同登第、授河南道监察御史、复与其叔、征君参政郑居贞、同死建文之难。详双忠祠记中。尔时洁潭翁之嫡祖。痛念同堂兄弟。忠而受戮。遗戒后人舍 【 实情实事】 读而耕者几百年至洁潭翁始以诗书课督其子若孙焉公少习春秋、以父婴锢疾、辄弃去、游广陵、年弱冠、橐装廉薄、不任贾、而翁独谓盐策可以起家、饶智畧干局、坐筹贵贱羸缩之征、如指掌上、诸曹□幅辏归之、悉听部署、而狙贾心害其能、酿为讼端、百方跆藉翁、久之讼稍挺、渐拓饶赀、翁乃捐百余缗封埴先垄松楸厚抚妇翁程氏、妇姆翁氏之胤、又择宗人近属、受之生计、俾有成立、妹未嫁、翁曰于我乎婚津遣奁具甚设、两弟未娶翁曰于我乎娶食之教之、自髫鬌以逮骀背。卧起必与偕。资斧出入必与共。迄今五世、子姓食指以千数。同堂共爨。几埒张公艺陆子静之义门。本翁孝友敦睦有教也。公雅慕儒、而为贾夺、每闻诵读声、辄属耳听之曰羸金与腹笥孰多。卓郑王孙。与邹鲁文学孰重。于是访延孝秀、除馆授飡、子孙斌斌庠序间、皆蓝田丹穴、而一孙元勋登甲子榜、一孙元禧登丁卯榜、恨翁巳前逝、然天理之报善人、不啻左劵矣、初翁逼岁南归、车徒遘疾、公不忍去也、听同旋先行、为暴客所掠、呻吟草野间、翁次日见之、大具酒食助之归、又曾以千金脱一赀郎于狱。不责偿。复以它事过其门。赀郎夫妇望见之。罗拜迎翁入。留弥月始发。舟至中途。夜半蛟出。雷雨怒飞。昏黑莫可辨一叶飘荡逗入崦隩中 【 如猛兽奇鬼森】 电光翕张照见山 【 然搏人】 有庙庙有石案甫登案而水势大仕自趾及踝矣水退争来认浮尸、赀郎奔访、获见翁、见喜且泣曰、某几死长者、几死长者、各执手出涕、见者骇叹、聚观曰岂公家世有冥德耶翁之父良铎、岁暮拾遗金数秉于下方渡口。宿逆旅旬日。必待亡金者还之。抵家元旦矣苐曰遇雪壅不复前耳翁曾载典衣一舸、过玉溪河、飓风覆舟百人冻齿相磕僵且死公急出其衣衣之。皆复活。其它息棼解结、折毁、不责偿者、无筭、夫天下但有积善之人而无积善之家翁家父子祖孙、踊跃好义、如呼吸不待顷而至、手足不待召而来、天道佑善、其脱于暴客、免于阳侯、宜也、岂曰幸哉、晚年不问生产、酿名酒、游名山、即聚雪燃灯吞花鬪草以及纸鸢 【 兴复不浅】 竹马之戏悉与婴雏共之日偕江孺人诵竺干先生书、精信因果不市德亦不市名子孙满前、婚媾皆江东名族、春秋八十有二殁而君子惜之小人思之真可谓乐善不倦宽乐令终者矣故乐而为之传、 
　　陈子曰、吾往缉建文会编、三十余卷、每叹忠义之后、子孙湮灭无可考、心窃痛之、尝求方正学先生之□□于云间、上之督学淇园杨公、檄张羣侯、毛司理为建求忠祠衣冠其子孙使奉俎豆今读洁潭翁状、又知歙长龄郑氏、为建文死难、郑居贞苗裔凡数传而元禧元勋相继登贤书、好侠嗜义、能文章、俱磊落伟丈夫、此非独洁潭翁善人之报、抑亦天不忍绝居贞之忠冑、而锡之贤子若孙、以亢郑氏之宗祊于永永也、绩逊国纪者、尚其有征于斯文、 

　　先高曾行居贞公名桓与方正学先生同学元末隐居不仕续学有义问太祖微行咨之归语建文曰留以辅汝后应聘历官河南参政靖难时举兵以数于众所向无敌二子武勇绝伦成祖患之大举擒获二子阵亡时嫡侄名道同登首科进士官监察御史成祖令说居贞公降公叱之次日公弃市道同公亦自缢故旋有双忠祠建于里中其后嗣流亡祀典骎灭殊可悼惜余小子为其孙行而不能请复亦无逭于罪也虽然遭逢不偶窃有待焉先王父一生柔善好义多受欺罔没后仅余空劵万余金皆不可责先君子尽火之然余家卒不甚累皆先王父所培者厚也
  </div>
  <div class="pagination">
   <a href="媚幽阁文娱_page7.html">
    上一页
   </a>
   <span>
    ...
   </span>
   <a href="媚幽阁文娱_page3.html">
    3
   </a>
   <a href="媚幽阁文娱_page4.html">
    4
   </a>
   <a href="媚幽阁文娱_page5.html">
    5
   </a>
   <a href="媚幽阁文娱_page6.html">
    6
   </a>
   <a href="媚幽阁文娱_page7.html">
    7
   </a>
   <span class="current-page">
    8
   </span>
   <a href="媚幽阁文娱_page9.html">
    9
   </a>
   <a href="媚幽阁文娱_page10.html">
    10
   </a>
   <a href="媚幽阁文娱_page11.html">
    11
   </a>
   <a href="媚幽阁文娱_page12.html">
    12
   </a>
   <a href="媚幽阁文娱_page13.html">
    13
   </a>
   <span>
    ...
   </span>
   <a href="媚幽阁文娱_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
