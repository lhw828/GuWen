<!DOCTYPE html>
<html>
 <head>
  <meta charset="utf-8"/>
  <title>
   范太史集 - 第 28 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   范太史集 - 第 28 页/共 36 页
  </h1>
  <div class="content">
   范太史集巻四十一
　　钦定四库全书
　　范太史集巻四十二　　　宋　范祖禹　撰墓志铭
　　安康郡太夫人胡氏墓志铭
　　夫人胡氏故寳文阁待制通议大夫彭城开国钱公讳暄之配也其先居婺州之永康曾祖瀫大理寺丞祖承师尚书吏部郎中赠礼部侍郎父贲右班殿直母朱氏夫人幼失所怙世父尚书公则爱其容徳有异亲鞠育之尚书为三司使徙家开封遂为开封人彭城公吴越忠懿王之孙英国文僖公之子少以文学有声塲屋间英国夫人尤所钟爱慎择昏姻闻夫人之贤遂委聘焉钱氏宗族盛大夫人入门内外莫不赞贺从姑入见仁宗面赐冠帔彭城公陞朝封文安县君夫人孝于姑顺于夫和于娣姒待上下亲疏皆适其宜性寛裕凝重虽燕必荘未尝有疾言遽色闺庭自肃彭城公不殖财产累官列卿而家甚清约夫人能安之称家之有无以遇亲賔教诸子有法度故皆谨饬自立熈宁中仁宗女周国大长公主将下嫁神宗择主壻欲得士之敏秀而文者夫人之子景臻在选中帝见其名氏曰此大勲之后忠孝之家当无以逾矣召见大悦即诏以景臻尚主擢彭城公少府监进封夫人同安郡君入谢禁中帝劳问甚渥顾谓近侍曰温厚若此宜其有令子也再锡命服彭城公出守南阳夫人入辞帝见所进名犹称郡君诏封永嘉郡夫人是日三宫幸后苑因留侍宴在邓得风痹疾大长公主遽入面请遣其子景升省疾诏乘驿以往彭城公还朝赐第于苑城之北与主第相望初神宗诏陈国长公主等行见舅姑礼及大长公主出降中书请如故事帝曰大长公主朕宫中每见必拜虽皇太后亦叙姑嫂之仪不可与朕诸妹等也宜依兖国公主之礼然大长公主天性孝恭每见夫人亲执妇道防甘温凊唯恐不至夫人春秋既髙恬愉安养十有余年嵗时家人献夀防服戏膝下孙曾满前未始以贵盛自骄尝谓人曰吾何以致之此自钱氏徳泽长逺尔吾敢忘平昔乎今上祀明堂加安康郡太夫人夫人笃信释氏晩年深究性理恶杀生类未尝鲜食将终方昼寝忽谓左右当掖我兴正坐奄然而化时元祐五年十二月丁巳享年七十有六上与太皇太后皇太后遣内嫔临奠赐白金千两皇太妃淑妃亦问卹相继大长公主为姑行服哭临如礼太皇太后闻之遣使赐缟帛二百疋子男十二人景杰成都府温江尉早卒景畧右朝奉郎景歴右奉议郎先夫人而亡景升右朝散郎景棻右宣徳郎景孺保静军节度推官景勲复州玉沙县令景规集庆军节度推官景臻随州观察使驸马都尉景振右班殿直景持景特皆右承务郎女二人长适朝散大夫少府少监吕希绩次亡孙男女四十四人忱右骐骥副使及次男宜春郡主及次女皇家所自出也恢前汝州司理参军恺博皆右班殿直怿潞州司理参军悌颍昌府法曹参军防陈州司理参军愉太庙斋郎忭慎愭皆假承务郎懈忻恦惕恜恽悟防未仕二未名女适宗室右卫率府副率令珂次适右班殿直夏大章次适宗室右千牛卫将军令珪余在室曾孙男女六人彭城公以元丰八年薨葬开封府祥符县魏陵乡诸孤将以夫人捐馆之明年二月辛卯合祔以少府少监吕君之状问铭于太史氏不惟纪夫人之懿行亦所以见本朝家法之正也铭曰
　　胡本姚氏帝舜之胄爰及太姬实啓厥后钱以吴越入为帝臣毓庆蕃昌世惟有人忠懿之孙文僖之子夫人宜家并受多祉仁宗天属神考择配夫人有子以贤克对夫列近侍啓封大邦赫奕宠荣一世之光夀考令终归从皇辟魏陵之原閟此幽刻
　　左中散大夫守少府监吕公墓志铭
　　公讳希道字景纯其先自太原副留守始为河东人由文穆公而下三相五尹遂家开封世族冠天下曾祖防亨大理寺丞赠太师中书令兼尚书令魏国公祖夷简守太尉致仕赠太师中书令兼尚书令秦国公諡文靖公配飨仁宗庙庭考公绰翰林侍读学士赠司徒曾祖妣李氏祖妣马氏妣上官氏封魏秦英三国太夫人公为儿童时已端愿不妄言动文靖公参国政奏授守校书郎遇郊礼将复奏迁官公方七嵗固辞请及族人之未仕者文靖公由是竒之庆厯六年献所为文二十巻召试学士院赐进士出身司徒出镇永兴秦凤皆以书写机密侍行入判登闻鼓院宗室女之子例得官无嫡庶辨公上疏请杀庶子官爵至今以为定法通判扬州大姓汤氏讼阅十二年不决部刺史檄责州将患之公曰世岂有不可穷竟事实耶请不问洗先治吏果得情鞫吏受财数百千黥吏止讼三司使邵必以解池嵗课久负慎择守奏公知州事陜西转运使张靖言薛向盐法非是诏委近臣同三司考究漫生盐嵗约增二十余万緍靖以为非实移公案验公曰漫生盐岁实若以为钞即溢钞分布诸路害盐法如此虽无漫生可也议者以公言为然始解人不知向学公毁淫祠及寺无旧额者百余处取其材广学宫士得居处讲习即学为公立生祠知和州郡境有麻湖濒江二十里环湖田数千顷无畜泄之备雨久则田皆陷泽中为一方患甚钜公疏河通江介湖中为沟港雨暴注则泻诸江因沟港通运舟逹城中数千顷皆为良田岁収三百余万斛朝廷优赏其功熈宁六年初行免役法有司欲过取羡钱公召诸邑令使量民力为入额一定无所増损使者谓公措置不当奏劾以他事竟释罪而朝廷以公所定役法推之一路为式神宗方讲修马政置河南北监牧二使枢宻使陈公升之荐公权领其事朝廷素知公遂任为河南监牧使公建议川茶色帛蕃部资以为急用卭蜀茶岁出不胜计积久贱即弃之内帑缣帛新压故不时泄且坏请以西川上供银易茶帛渍损者变绯緑转致塞下以易蕃马诏即行之并废原武淇水两监嵗省钱二万緍民佃牧地四千五百余顷得租六万斛以助买马朝廷方委公马政而献言者以冗占牧地民兵请一切废监公言兵马钱谷国之要务兵阙可招钱谷可敛马废不可旦夕得唐初因隋马三千匹命张万嵗领牧事麟徳中孳数至七万六千置八使领监跨兰渭秦原四州之地犹为狭隘国马之盛独称有唐而缓急有备今两监牧地止二万顷比唐十不及一臣承乏领使国马大事不敢避万死尽言书上建议者惭沮不敢辨乃捃公以报孳息不实卒废监公亦还朝神宗察公言直释其罪公初以奏课对神宗谕以言者欲于沙苑牧羊计纲入京公言此细务臣不敢烦天聴上曰有唐故事公曰唐都雍去沙苑近今京师非比也条其利害凡费緍钱数万神宗释然纳之为开封府推官民有相詈激语近讪上无悖慢情尹及同僚皆欲以指斥抵法公力争请上闻神宗果笑曰小人无知灼非本情释之府中皆叹伏廨火延烧比屋坐左迁监南京粮料院数月朝廷察其非辜迁知滁州又知汝州权发遣三司都勾院除知澶州辞日上谕公以河徙欲镇安百姓执政进拟从官朕选用卿公至澶以治绩称秩满再任河朔保甲白昼持梃公为盗教队廵检和徳挟提举司势因縁枉法掠聚货贿监司隠忍不敢诘公一日发其赃状僚属皆惶恐公即独奏其事捕徳下狱提举官闻之驰驿至澶取保甲囚尽释之公曰山可移狱不可变既穷治取其首领于刼掠处斩之余皆配澶人感泣朝廷亦命他路监司审其狱皆实重贬徳自是与提举司益不协保甲有犯法者诸邑稍加惩治则必反中以他事公檄诸邑保甲犯法有疑必送州至则悉论如法提举官怒欲劾公其同僚以公词直不敢书乃已元丰五年夏河东注灵平埽一夕溃岸几决公曰此正前日之曹村也事不可再即驰至河上自督役河得无虞先是河决小吴南直灵平下埽甚急当嵗有水患乃请开大吴口导河循西山北流论者以为得禹之旧迹自是曹村无水患矣转运判官张适上河朔盐利以助边计诏推行之公曰祖宗手诏在北门地多斥卤民所衣食故通盐不禁河朔之人可安不可扰适深恨怒初澶河未徙南北城相望河贯其内故并河为禁地河既徙而北流人往来退滩未有禁有盗十余人刼掠他州县夜道退滩适因奏强贼由城中过法当案责守臣遂罢还朝今上即位朝廷亦悟公无罪除知湖州吴兴六邑出役钱七万七百余緍而募直止四万二千其余为羡公首请蠲除书上适与详定所议合即施行之徙知亳州淮南饥仍嵗大雪民冻饿濵于沟壑公至即请出常平仓粟赈救民有坏屋以防公不俟闻发官刍贱鬻之公上言朝廷以孤幼财产尽録以寄官俟长而给之此仁圣惠防之至也今之诸路监司不能上体朝廷意往往假贷借以为他用民有终身垂白不能得者请立法母辄贷用入为少府监元祐六年三月乙丑寝疾终于京师兴宁坊之第享年六十七公性寛厚平居沈静端黙虽子弟不见其喜愠熈宁元丰中士急于进取公雍容其间安分随所适而乐遇事有不可必力争及元祐之初吏治寛平公雅量自如亦不改其故常为十郡皆有惠政去而人思之有文集二十巻其官自秘书省校书郎五迁为太常博士又七迁至太常少卿易朝议大夫中散大夫左中散大夫娶虞部郎中王珣瑜之女累封华原郡君先公五年亡子男九人之问朝奉郎延问宣徳郎君问通直郎昭问宣徳郎荣问河南府左军廵判官徽问真州六合县主簿舜问泗州司理参军刍问假承务郎次不及名延问先亡女四人长次皆适宣义郎张埴次适通直郎王博古次适宣义郎张卿佐孙男十人时中早亡有中守中刚中并假承务郎和中惇中并亡民中适中余未名孙女十人其年六月壬寅诸孤奉公之丧葬郑州管城县怀忠乡神崧里司徒公墓之右华原夫人合祔前葬以太学博士许君之彦状来谒铭谨诺而铭曰温温吕公惇徳有容奕世不显公奋自躬有惠于州有劳于使惟帝知之乃命以事屡进屡已不见色词如川之渟人莫挠之谓公不逹公事四世开国中都正卿是位谓公不夀亦既耆老公多孙子福禄是保懐忠之原神崧之宅呜呼吕公兹谓不没
　　夀昌县太君王氏墓志铭
　　夫人王氏曾祖继华赠太师中书令尚书令陈国公祖兼著作佐郎赠太师中书令尚书令鲁国公父子融尚书兵部侍郎致仕其先青州益都人夫人伯父沂国文正公曾相仁宗徙京师今为开封人夫人幼聪悟妣张夫人卒哀毁如成人事继母张夫人至孝张夫人爱之如所生十九归于尚书职方员外郎赠左正议大夫张公仲庄张公太府卿居业之孙祁国文孝公观之子夫人逮事太府奉舅姑尽妇道文孝立朝居家细行必谨有汉万石君之风夫人动循法度文孝嘉之曰有妇如此吾家无虑矣文孝公薨不月而姑河南夫人亦捐馆夫人毁瘠几不能胜治丧事以礼睦族人以恩族人之贫者出奁具以周其急抚诸侄如已子由是内外皆尊敬之嘉祐中正议守劒州还卒于京师二子皆未冠夫人毕力襄大事严治家庭性仁爱寛厚待子孙遇婢妾无大声色而阃内自肃平居服饰质素岁时祭祀常先诸妇视牲涤濯虽老不懈凡家事无改于旧率如正议时初文孝将薨召夫人属以后事夫人奉遗训斯须不忘教子必以礼义尝曰文孝以徳行起家清白之训以属于余子孙当勉以继之勿使人谓家风衰于祖考则为孝矣少好内教老而弥笃晨起具服焚香诵佛书视外物翛然元祐六年七月庚申寝疾卒于京师武成坊之第侧身而没神识不乱享年六十有七以正议封夀昌县君以子进封太君二子曰保防右朝奉大夫太府寺丞曰保衡大理评事早卒四女长适右朝奉郎吕昌文次适右宣徳郎王价余幼亡孙男二人山凡女二人长适右承事郎吴某次适进士赵希旦其年【阙】月【阙】葬河南府【阙】　县【阙】　乡【阙】　里【阙】祔正议之墓铭曰夫人之生徳礼之门归于令族仁孝之昆爰初盥馈夙夜勤止乃荐苹藻以奉永祀为妇为母皆可矜式视其子孙足以知徳传家之训在后承之诏于幽壤系此铭诗
　　朝奉郎郭君墓志铭
　　君讳子皋字徳臣其先京兆人广明之乱六世祖御史中丞甫从僖宗入蜀弟及为广都令遂家焉曾祖汉平祖仁渥赠职方员外郎父辅尚书工部郎中梓州路转运使累赠光禄大夫母徐氏赠天兴县太君君以光禄廕补太庙斋郎好学属文尝荐于有司初任成都府新繁主簿丁内艰服除调成都犀浦主簿卭州大邑主簿陜州司理参军举者十有四人改卫尉寺丞知卭州大邑县县北与蜀州晋原接境每嵗二邑之民鸠工为堰决渠溉田晋原防上流有余则注之他江以邀邑民得重赂乃不为病谓之买水人素苦之君至均以夫井断木为平以限水广深多寡自木为准目曰水平由是大邑之水不买而足号曰郭公平举监成都交子务纸币之设本与钱相权至是大壊价贱不售法几为废君讲究其病钱币复称官民利之先是交子务以二年为任监司奏留君半嵗遂着令以二年半为任举者三十人知昌州迁太子中舍易阶通直郎泸卒谯青因博戏杀人狱五徙辄变监司委君一讯而折以具狱谳竟获免死于是一路狱之难决者多以委焉徙知劒州官军讨泸夷道出劒闗戍闗卒数十人辄亡从军以幸战功及师还主将悉捕送郡有司以为禁卒逋亡逾月当死君曰离戍从军非亡命也止罚而释之郡当两山间民架竹为茅屋依山而居故多火灾君教民易以瓦官为陶瓦贷贫民不费而革自是无火患迁奉议郎知利州今天子即位覃恩迁承议郎以疾请便郡归成都迁朝奉郎元祐二年四月十日卒于家享年五十有五君居家孝友族人有贫不能葬者君出家资市地具丧以葬居官忠信明习法令精于吏治务在爱民不以势利易其守以是所居可纪所去见思娶石氏中大夫洵直之女封【阙】　县君六子曰防蜀州江原主簿曰瑜太医局丞曰瑀曰琏皆业进士曰瓛曰某早亡四女长适进士陈叔逹次适进士史折其二亡孙男六人女一人以六年【阙】月【阙】　葬于乡里君早有退居之志尝曰仕为郎其可已矣及病乞致仕命下而卒铭曰
　　郭氏自唐从狩于蜀世有令人以暨光禄恂恂使君孝友笃诚有惠在人不陨厥声爵位岂多岳牧方试夀老岂多耆耋未至如彼泉流既深既长庆在后人子孙其昌






　　范太史集巻四十二
　　钦定四库全书
　　范太史集巻四十三　　　宋　范祖禹　撰墓志铭
　　宝文阁待制郑公墓志铭
　　元祐六年五月寳文阁待制国子祭酒郑公穆三上表乞骸骨天子以提举杭州洞霄宫禄之而不烦以政敕过门下给事中范祖禹奏疏曰穆虽年过七十精力尚彊自为布衣闽中士人称四先生穆其一也平生歴官多掌学校在王府十余年持身清谨未尝有过擢居左省论议不茍复为祭酒多士矜式旋观其人终始无缺年耆徳茂力求引去在穆进退诚为可荣而为朝廷计则可惜也古者大夫七十而致仕人君未【阙】许之故有不得谢者则赐之几杖安车自虞夏商周皆然也祭酒为国子师非借其筋力趣办职事正宜用老者为之不必拘以年愿留穆旧职以示朝廷贵老贪贤之美不报太学诸生千余人以状诣司业又诣丞相府请留公亦不报公将行公卿大夫多为诗以赠之三学之士皆为诗空学出祖供张汴东门外三献酒再拜堂下学官拜堂上辞诀而去都人观之叹息曰所未见也公至杭州明年正月告终于皇华馆年七十有五将葬子璆使人来请铭祖禹接公于馆阁又为僚于左省实知公者其何以辞乃序而铭之公字闳中其先光州固始人唐末髙祖为王潮所虏入闽遂死之子孙家福州今为官人曾祖讳某祖讳某皆不仕考讳某以公贵累赠正议大夫妣曹夫人以贤孝称于乡党生公及一兄一妹尝教之曰汝曹当各为世人矩范乃足吾志追封文城郡太君公醇懿端谨出于天资始志学闭门读书或累月不出至忘栉沐进退容止必以礼与乡人陈襄陈烈周希孟为友皆力古人闽中号为四先生天下闻其名乡闾及四方之士称弟子者以千数举进士廷试不第居正议丧哀毁尽礼既葬将庐于墓而终焉门人族属敦勉且告以正议遗命乃复有仕进志皇祐中再至京师六试于有司四为第一登进士末科初仕为河南府夀安主簿诏任满以为国子学官至夀安不数月西京留守王举正奏为西监直讲久之【阙】前诏召为国子监直讲除编校集贤院书籍岁满【阙】馆阁校勘累迁太常博士乞纳一官先南郊追封考妣许之改集贤校理求外补得通判汾州神宗熈宁三年召为岐王侍讲嘉王出阁改诸王侍讲时王府官犹缺员陈襄为御史知杂事因进对言府僚不可不慎择人神宗曰如郑穆徳行乃宜左右王也公居馆閤三十年非公事不及执政之门在王府一纪每讲説可为劝戒者必反覆极陈之二王深敬礼焉元丰三年请外任知越州特迁朝散大夫至则修校舍饰先圣像帅厉学者先是鉴湖以旱干民多田于其中延袤百里官籍而税之既而连年水溢民逋官租积至万缗公悉奏免之未满秩告老差管勾杭州洞霄宫上即位元祐元年入为国子祭酒三年扬王荆王请为侍讲罢祭酒除直集贤院复入王府荆王薨为扬王翊善太学诸生上书乞公为师复除祭酒兼徐王翊善四年拜给事中兼祭酒人曰郑公长者居门下必简静公遇事抗直无所避士论益多之请解祭酒许之五年除宝文閤待制复为祭酒公自为直讲及祭酒诸生请问祁寒大暑必朝服接之童子进见亦以礼迎送诸生尊其经术安其教训心悦而诚服之其成就人才为多都官郎中张景晟公妻兄也将死遗公白金五百托其孤公曰托孤吾所愿金岂宜有哉归金而恤孤皆得其所先妻陈氏枢密直学士襄之妹早卒追封永福县君继室张氏太常丞师雄之女封同安县君陈夫人生一男三女男曰璆通州军事推官女长适杨子令张溥次幼亡次适左宣徳郎林敷先公卒孙男二人畯畛女一人公之东归也过广陵爱其土风淳厚复迩先世之居曰即此亦吾之故乡也买地筑室于州之积善坊及公殁璆遵遗命以其年八月某日葬公于江都蜀冈之原铭曰
　　有宋醇儒曰郑先生幼壮及老惟一以诚乡党髙其风天下仰其名王府求傅学者求师天子不违皆以畀之惟其道徳众之所资有始有终无愧幽显铭公之迹以劝为善
　　集贤院学士致仕髙公墓志铭
　　公讳赋字正臣唐申国公士廉之后五代祖官于中山因为中山人曽祖整不仕祖柔赠左神武将军考尹右卫将军累赠太尉母某氏某郡太君所生母杨氏累赠遂平郡太君公以太尉防补右班殿直景祐中登进士乙科改授奉礼郎四迁太常博士累太常少卿神宗即位迁光禄卿特拜秘书监赐三品服加直龙圗阁进集贤院学士元丰官制易中大夫今上即位迁太中大夫以通议大夫致仕公初为武爵非其所好力学中第乃仕知真定府真定县通判劒州成徳军邢州石州知庆成军衢唐沧潞蔡庐郢七州提防陜西河东两路刑狱判尚书司封太常寺提举万夀观最后守郢求闲局再提举崇福宫遂请老公在成徳永宁军云翼兵谋作乱公密知之以白主帅主帅委公平其事人遂以安先是保州军乱掠公私金帛万计檄公往受而复散之皆得均一以其事闻朝廷旌赏焉庆成地狭民困于役殆无虚嵗多破产者公言于朝十减六七民力遂寛城东嵗被水患募民筑堤御之军城获安衢民好巫鬼毛氏柴氏二十余家世畜蛊毒有小忿即毒之每闰嵗杀人尤多公命擒捕伏辜者数人蛊毒遂絶饶州有寃狱更累守不能决公奉制推鞫不数旬而办人皆服之婺州民相率诣转运使请徙公易其守唐州土旷民寡嵗入至薄公以治平元年至郡取图籍考之自唐乾元时领县七户四万二千六百四十有四歴五代乱及本朝承平今领县四户六千一百五十有五公相其川原曰是皆沃壤可辟而人力不至与弃之无异募两河饥民计口与田比公罢归増民万一千三百八十户给田三万一千三百二十八顷而山林榛莽之地皆为良田嵗益税二万二千二百五十七作陂堰四十有四诏书奨之曰召杜南阳世称循吏其亡久矣朕尚思之卿招懐饥流垦辟荒梗缮修陂堨绩效具昭前人之良何以逺此公再治唐凡五嵗与前守赵尚寛皆防褒赏天子谕执政曰尚寛等在唐辟土疏水招辑民户殆无旷土已有成效宜宣布治状加职以劝天下公自直龙图阁至集贤院学士皆朝廷嘉其垦辟之功也中人程昉以带御器械领都水外监丞奏请于沧州境开西流河口引水河卣州城西入北流河灌三塘洎公时守沧州执政先以书抵公意其协力公以谓大河廹州城嵗増隄防犹恐奔溢不可妄引不从昉议然昉卒开西流河费工钜万而功亦不成昉方以贵近用事执政者主之公力排其説后昉数以事捃公而卒不能得公上言二府大臣或僦舍委巷散处京城间有第宅亦公私非便宜仿前代丞相府于端门前列置大第俾执政居之又言仁宗时兖国公主下嫁一第之费緍钱数十万它物称是臣闻禁中今有大长主长主凡五人若皆以兖国为比则其费无极乞讲求前代及祖宗时典故取中制为定式俾有司守之又言国家置提防刑狱司盖欲平反狱讼使民不寃自罢武臣以来多止一员兼河渠农政常平盗贼兵甲而刑书繁多省阅不给若委之吏则为大弊请逐路置检法官以専平谳疏驳又言汉有云台唐有凌阁皆图功臣祖宗有天下以来文武之臣有大功者不为少而绘像之制未闻宜于禁中建阁图写命词臣为赞事多见施行公虽歴显仕家无余赀退居襄阳元祐七年冬十月戊寅以疾终享年八十有四有白云集十巻杂文十巻奏议五巻刀笔二十巻事类书抄一百巻娶某氏封【阙】　郡君三子曰兴嗣未仕曰兴仁【阙】京副使皆先公卒曰兴礼北京畱守推官一女适进士李齐孙五人传正三班借职传式传行皆郊社斋郎传庆传道未仕孙女六人公歴内外官几六十年天资强力无一日少懈为人刚严内实平恕所居皆有善政吏民纪之衢唐二郡民为立生祠云八年九月丙申襄州襄阳县顺徳保檀溪之隂夫人某氏祔余从祖父奉议郎尝为公掾属公深知之公既殁其孤因奉议以状求铭于太史氏余不得辞铭曰
　　余观熈宁中天子方留意民事兴农田水利遣使者四出冠葢相望当此之时士大夫争言功利然考其实未能如所言也唯髙公自治平中孜孜民政招懐流亡户口岁増发于诚心劳来不怠与夫希世而为之者异矣故诏书最先褒赏数进职秩以风天下之吏比之召杜岂虚乎哉呜呼髙公施实徳于民而见知于人主生有显荣没有遗爱名垂后世为宋循吏凛凛古人之风烈矣
　　长夀县太君聂氏墓志铭
　　夫人聂氏其先太原人曾祖遵美赠大理评事徙居陈祖咏右补阙赠尚书刑部员外郎父震太常博士秘阁校理母吕氏永乐县君校理以徳行文学名一世生五女皆适士大夫之贤者夫人其季也年十七归郝氏郝公讳戭蔡人也夫人之归诸姊之夫皆已官逹郝公家世清白笃行若节夫人安于淡泊若将终身郝公晩登进士第为通山令年五十以父耋老上书辞禄守太子中允致仕请防授父官未及命而丁忧居丧毁瘠负土起坟庐墓三年乃还家诏赐粟帛大臣交荐朝廷累降告命起之郝公志不可夺所亲或劝夫人公方年逾知命盍勉以仕乎夫人曰吾不徳无以助君子矧敢强其所不欲以累其髙哉郝公终辞不受由是得赠父大理寺丞母斛斯氏继母顾氏冉氏田氏皆追封县太君夫人事舅歴事皇姑前后如一皆以孝闻聚族众多接之礼意得宜郝公三妹在室夫人爱养过于已子夫族有甚贫者日周其急斥奁具以继之尝饬家人曰事能忍则何所不利至于妾御亦不加以声色中外未尝有间言教诸子涖官守法廉慎平恕勿为苛察故诸子从政所居称治所去见思夫人从夫封长安县君以长子升朝进封长夀县太君元祐八年九月戊戌终于河南府福昌县季子之官舍享年七十有九四子皆力学长辟之及进士第累官左朝奉郎大宗正丞阐之右宣徳郎知汝州郏城县事皆先卒问之河南府永安主簿阅之乡举经明行修为福昌尉二女长适进士董诜早卒次适乡贡进士李祐孙男女二十九人曾孙一人夫人之没福昌吏民往往聚哭尽哀丧归蔡过郏城次子旧治邑人辍耕罢市吊酹而哭皆曰此善教其子者也夫人不出闺闼而仁心所感如此其年十一月甲申祔于西平县明化乡徳化里郝公之墓初夫人伯姊嫁天章阁待制司马公池是生太师温国文正公夫人既葬季氏以左朝请郎元某之状来请曰先君之葬文正公铭其墓惟吾母之行不可以隠晦不闻愿为之铭余诺而铭曰
　　惟古君子必有贤配敬修于家由内及外猗欤郝公孝感神明实惟夫人辅以至诚克成其夫又训其子立朝居官是有是似天锡之报夀考令终子孙振振不坠素风黔娄之妻孟氏之母夷考夫人无愧于古
　　集贤院学士知潞州朱公墓志铭
　　公讳光庭字公掞河南偃师人曾祖琪赠卫尉少卿妣氏安陵县太君祖文郁尚书主客郎中赠工部尚书妣孔氏河南郡太君髙氏许昌郡太君考景光禄卿赠太尉妣宗氏崇国太夫人李氏防昌县太君公太尉长子幼好学十嵗能属文赋诗有警句尚书拊其背曰大吾门者汝也得任子恩辞以与其弟尚书益竒之嘉祐二年登进士第调万年主簿数假邑事邑人谓之明镜时程伯淳主鄠县簿张山甫主武功簿与公皆以才名称闗中号为三杰迁临晋令以太尉疾解官侍养太师文潞公举公应制科防仁宗登遐罢试丁李夫人忧服除为虢略令又丁太尉忧终丧为修武令邑有牧地民久侵冒转易皆为税籍朝廷遣使案亩加租总四万余石公争之得减万余石修武废为镇民以为不便公力争不能得察访官欲奏留公领镇事公辞之改垣曲令他邑敛青苖钱类以严督取办公不笞一人而输以时足代还改著作佐郎今范丞相帅庆州辟签书判官枢臣荐公得召对神宗问所治何经公对以少从孙复受春秋又问中外有所闻乎公对曰陛下即位以来更张法度臣下行之或非圣意故有便有不便诚能去其不便则天下均被福矣用上殿恩得签事河阳判官今吕丞相守长安辟签书判官朝廷伐西夏五路出师雍为都防事多倚公以办调发有非朝廷意而急于期防者公每执白不从部使者怒宣言将加以乏军兴罪公请督治岳祠以避之亦赖吕公力防获免官制行改奉议郎代还签书湖州判官迁承议郎今上即位迁朝奉郎赐五品服神宗山陵韩献肃公守洛奏公勾当山陵事事以时集洛人不知有大役用司马文正公荐召为左正言首以辨大臣忠邪为言又请天子燕闲与儒臣讲习罢提举常平司官不散青苗钱广储蓄备水旱太学置明师以养人材论奏无虚日多所荐逹人无知者太皇太后嘉公正直问公民已苏息未爱民当如赤子朝廷自非台谏公正执政得人一人耳目何由尽天下事又谕公荐贤不当避亲避亲则有遗贤朝政阙失当安心言之勿畏避公自以遇二圣之知夙夜竭力知无不言时进退大臣损益政事公密勿啓沃多见施行迁左司諌请罢遣使髙丽褒崇先圣增锡土田别异世袭论急务十事一议官制二罢保甲三纠合宗室四省浮费五罢京师仓法六汰冗官七议河患八慎数易吏以省送迎九惩狱官惨酷十禁淫祠河北饥遣公赈济大发仓廪所全活甚众改左司员外郎迁太常少卿除侍御史议明堂请天神悉从祀诸陵荐新复祖宗之旧西戎疆场不可许以城寨拜右谏议大夫赐三品服请召讲官便殿访以治道是岁旱论救灾十事迁给事中有诏幸后苑赏花钓鱼燕羣臣防春寒公请罢燕以祗天戒其夏日食上疏论修徳应变乞戒诸州谳狱毋得为疑似之言以论事求补外除集贤殿修撰知亳州数月复召为给事中刘丞相罢政守郓公封还麻制坐落职复知亳州嵗余复修撰知潞州迁集贤院学士绍圣元年三月辛丑晦以疾终于官年五十有八公天性纯孝居太尉丧庐墓侧三年事叔父尽其道教诸弟以友爱上下惇睦靡有间言为人端厚方重望之可畏即之谦恭虚已常若不足修身治家居官立朝与朋友交一以至诚再守亳亳人懐其徳为之立祠亳大饥公开仓赈济量口给粟五月而止民无菜色在潞以邻境荒歉流民至者相踵公劳来安定日为食以食之一日食饥者至暮不暇食遂感疾犹强视事未终前二日亲祷雨拜不能兴忧民之心瞑而后已初受学于安定胡先生告以为学之本主于忠信公终身力行之后又从程伯淳正叔二先生于洛阳其所闻以致知格物为进道之门正心诚意为入徳之方公服行之造次不忘见善勇若贲育唯恐不及见不善如避水火尝谓百世以俟圣人而不惑者唯孔孟为然故力排异端以扶圣道家资素厚所取甚薄仕至朝列犹粝食不足后歴清显其自奉如故时娶王氏卫尉寺丞恕之女封夀仁县君子男三人纯之假承务郎二早夭四女长适洛阳尉范镐次适三班奉职时操先公卒次适河中府教授程頴次许嫁假承务郎王康民孙男二人完假承务郎宏幼有谏疏文集若干巻其年五月壬寅葬河南偃师祁村北原先茔之次弟左朝奉大夫光逢与孤纯之请铭余昔友公于洛又为僚于左省公余之所畏也铭其可辞铭曰呜呼公掞诚明笃实行直而方居则慎独靡有作辍道学之强正色于朝见义能勇志气之刚我思古人庶见来者今也则亡其名在人其事在史愈久而光祁村之原前洛后邙永固其藏


　　范太史集巻四十三
　　钦定四库全书
　　范太史集巻四十四　　　宋　范祖禹　撰墓志铭
　　资政殿学士范公墓志铭
　　绍圣元年四月诏以资政殿学士太中大夫知河阳范公知河南府畱守西都既拜命闰月壬申以疾薨于河阳府居之正寝年六十有五讣闻上辍视朝一日赙防有加以右银青光禄大夫吿公第其年七月已酉葬河南偃师县洛南乡土中村天池原范氏之先本家长安唐末避乱徙蜀为成都华阳人公讳百禄字子功曽祖讳璲赠太保祖讳度赠太师考讳锴以卫尉寺丞致仕赠太尉曾祖妣张氏祖妣李氏厐氏妣郭氏追封嘉汉唐昌四国太夫人太尉五子先公中大夫为长公其季也少頴悟秀防力学不舍昼夜季父忠文公文章为一世所宗太尉携公入京师忠文竒之曰廊庙器也年十六游太学诸生少之已而文词声名在千百人上众乃惊服举进士中第释褐为应天府楚丘主簿涡河役民夫数千人公拊循爱养不一月工毕县人徳之相与为佛事三日为公谢以荐者为懐州武徳令丁太尉忧服除调绵州龙安令迁秘书省著作佐郎举才识兼茂明于体用科治平中京师大水制防降问时执政方议尊濮安懿王公对以五行传简宗庙废祭祀则水不润下昔汉孝哀尊共王而河南颍川大水孝安尊徳皇而京师及郡国二十九大水孝桓尊崇皇而六郡地裂水涌井溢又曰大宗隆也小宗杀也天地宗庙之祀重也门内之私轻也宜杀而隆之宜轻而重之则不得于先王之礼不得于先王之礼则不得于人心不得于人心则不合于天意此变异之所从来也又陈十二事以劝上徳考官第防入三等英宗亲览嘉叹欲不次用之为执政所恶迁一官以秘书丞知彭州蒙阳县国朝制防三等惟吴育苏轼及公凡三人焉丁昌国忧终丧知开封府咸平县御史中丞邓绾举公御史召对固辞神宗从之擢提防江南东路刑狱发运司应诏于江池等州市木修金明池桥梁郡县以戸等科之民以为患公奏曰陛下勤俭之徳出于天纵今有司乃以方土所无有而求市于民恐官吏督责或有不堪其求者矣诏即罢之徙利州路阆州两税外有新税自唐僖宗优山南免其税移之阆中由是山南轻而阆重公请免新税归山南利守用武臣有周永懿者以赃虐败公又言至道前文臣知利州其后以右职兼监益利兵辖文龙边界令领郡政名实两失乞选文臣知州而武臣监路分兵则名分正事任一皆如所请泸夷犯淯井官军覆败选部使者经画其事徙公梓州路加直集贤院既而检正官熊本为察访専节制使者聴于军所罗个墓夷数千人穷蹙请命禆将贾昌言贪功欲屠之公谕以杀降之祸未聴亟见本谓之曰活千人者子孙必封彼以穷归我而君将殱之乎本矍然遣属官程之元持檄畀昌言受其降召还同知谏院嵗荒民流公三上奏乞以清闲之燕召政府大臣诘其所因使各书以对所以劳徕安辑之防又言民方困苦而定令未已有手实告匿之法有保甲给请之制臣谓治务有先后理势有缓急今不先安民而亟欲行法前日之令固有未便设复为此而至于扰则周之余黎不殆乎靡有孑遗也哉乞以臣前后奏疏谕大臣使讲求今日之急务收还法令之未便者以救将死之民公在言路不为讦激朝廷小事有所不言所言多天下大计上亦以是知之时郡县常平或不知发或増价与民争籴或自为闭籴之令河南开封诸邑不恤荒凶而督累年逋负决河淤田而平原沃壤反有浸灌之害公悉以闻又论手实法曰造簿手实告匿有赏为是法者欲民之均推而行之恐必不如法意而至于骚动此生民治乱之所系也户令虽有手实之文而未尝行葢谓使人自占理必不尽而明许告言则家家有告讦人人为仇怨礼义廉耻其可得乎设若役钱由此暂均而使四维乖失所损孰大其后手实竟罢常平法行郡县吏有诖误辄以罪去公奏曰立法之始既要之以谨严成物之终宜济之以寛易请薄其罪使得自新五路兵置三十七将选拔或非其人事任过重且许辟召布衣为参谋公上疏曰今大将未命而已除将佐有以勲防恩泽用有以瘝败收有未尝歴边任经战阵有以故羣盗得官而才无闻有碌碌无他能适以幸防有微功而迁官愿详覈其素若功与夫举者当否之实校其所长参而伍之又列其甚无状者十有四人姓名以上且曰付之新格责以训练给铜符以备差法赐铠甲以宠军容所在长吏不得而预然匪人十数麤暴之才虽一夫之勇但可为人指踪而未可莅众也况又委之辟使臣许以察官吏小人处此必有乖忤识虑无取纪律不明五千之兵何所不至乞依畿县旧制将佐専部分教阅余即付之州县而罢参谋上善其言皆见施行选人郑侠上书言事语狂悖付谏官御史杂治公请对奏曰连逮者众或可寛宥愿谕治狱之臣戒其延蔓帝览奏色厉曰侠詈朕公对侠狂生安足为陛下轻重以天地之造诚能容贷适足以増重圣徳帝改容嘉纳诏趣具狱执政有忌公者绌谏官班以沮之公奏曰国朝两省官不必正员行其事则立其班所以明分职厉官守今修起居注直舍人院则缀两省知谏院则绌而不与诏如旧执政愈不悦防公与御史治赵居狱妖人李士宁尝以仁宗御制诗赠居母有后族意及许与刀饰以龙方讯鞫而宰相素与士宁厚善御史徐禧言公锻链士宁罪公奏士宁荧惑愚妇狂童以致不轨当诛无赦禧纵出有罪以媚大臣不可以任风宪朝廷以御史知杂枢密承防辨曲直主者直禧公坐落职夺一官监宿州酒税久之上察其非罪就除提防淮南东路刑狱徙知唐州官制行为司门郎中迁吏部元丰七年除起居郎明年召试迁中书舍人司马温公议复差役法公谓温公曰熈宁初某为咸平县役法之行罢开封牙前数百人而民甚悦其后有司求羡余务刻剥为法之害今苐减出泉之数以寛民力可也温公不从及议郡县吏因差役受赇从重法加等配流公押刑房固执不可且谓乡民被徭役今日执事而受赇明日罢役复以财遣人既以重法惩之将见当黥衣赭充塞道路矣温公曰微公言几为民害遂已之是年冬使辽接伴萧祐曰南朝皇帝何以乐公曰崇髙富贵复何言哉又曰打围飞放否公曰无有也上日出视朝近臣奏事百官各以其职进已而御便殿召儒臣讲读经史燕息则览中外章疏以修政事此所以为乐也祐叹服次防同馆説仪制公为右番国信使引左番而不问皇帝圣躬公曰仪未尽也何独问太皇太后而不及皇帝必正之乃可馆伴梁援曰此万世法不可改公曰是岂可为法者耶反覆诘问敌屈而从之遂两宣问使还权刑部侍郎有以强盗及故杀鬭杀情可矜者谳于朝法官援例贷免而温公谓宜论死公请间言之温公曰强盗可悯也杀人不死则法废矣公以书辨之曰谓之杀人则可制刑而谓之不疑原情而谓之无可悯则不可今予之死则二杀之科自是无可疑与可悯者矣天下之狱嵗以万计如是而杀之则死者不亦多乎温公复书曰鬭而救死尚可贷也因田稼而杀人牵牛蹊田夺之牛且不可况杀人乎此介甫鹌鹑狱也公又曰昔楚子灭陈而县之申叔时恶其灭人之国而欲复之也故有蹊田之譬设有此讼不过还之牛而息讼矣今也初无杀之之心非若利于得牛而有之也遂寘之死与还之牛岂不异乎恐遂为例则差之毫厘后将噬脐其可得耶温公不能夺卒从之朝廷以公议狱持平真拜刑部侍郎先是元丰八年冬诏天下奏狱不当谳者案其罪有司重请谳断刑峻密至有枉情以合法者公奏曰熈宁之令非疑虑与可悯而辄奏者免駮勘至元丰删去之去年诏书不得用例贷配有不当即奏劾自是官吏畏罪不惮论杀因以元丰六年至元祐二年冬十月终死者贷者之数以闻明年奏狱门下省多駮正当贷者皆欲杀公屡以告不可退又与执政书论之执政不从大理官亦以书勉公从执政意公复书责之执政怒言于上有诏例在有司者收还中书置检例官二人使议去取阅刑部大理所奏疑虑若可悯情法轻重之状有异同各以上公自以不得其官三奏乞外任不许上疏极论其事疏奏悉如公请既宥诸囚而例复归刑部自是中外奏谳无所避如执政前所欲杀者皆得拟例从贷免逮今八年其所活不可胜计矣迁吏部侍郎右选官冗累嵗乃得调既赴官而宗室许占射成资即罢去为筦库者患之公奏请宗室员外置不独恩厚公族且使在官无非次替移之怨时患员多无以注公检索诸路久阙员而州不以报者百余所亟补之人情悦服外选所以便逺官久而有侥幸公请用集注法人皆以为宜领详定省寺敕令公患吏胥猥冗议加澄汰以白宰相宰相遽欲废其半公不可曰失职者众法必不行莫若以渐销之自今犯法及死亡皆勿补不数嵗所减过半矣宰相不从于是胥吏之去者怨讟嚣然至有弃妻子冻馁而死者吏额书成赐金帛公固辞朝廷从之初元丰四年河决小吴元祐初水官请于北京之南开孙村口引河还故道宰相主之朝论异同不决三年冬命公与给事中赵君锡同行视公歴东西二河观地形究利害而东流髙仰北流顺下河不可回中途即驰奏至黎阳阅旧牍得神宗诏都水使者李立之曰河决小吴东流故道已淤髙理不可塞宜勿复闭决口俟见大河归纳修立隄防公又以所得先帝诏书并陈之时宰相多以回河为便见公奏不悦既还尚书省以诏防问利害且谓大河东流为中国之险要自大吴决由界河入海既壊塘泺又界河淤浅则河必北流注敌界失险阻之限公奏曰塘泺虽有限河之名而无御敌之实今之塘水又异昔时浅足以蹇裳而渉深足以维舟而济冬寒氷坚尤为坦途如沧州等处商胡之决即已淤淀今四十二年迄无边陲之警亦无人言以为深忧自回河之议起首以此为辞是欲动朝聴烦圣虑若谓河注敌中失险阻之限是大不然何者大吴初决水未有归犹不北去今河流八年矣入海遄迅界河益深诚不宜过虑设有此则中国据上游北人岂不虑乗流而扰之乎自古匈奴入汉之路朝那萧关云中朔方定襄雁门上郡太原右北平之类无险而不入岂塘泺界河之足限也哉及进对二圣以公之言然退诣政事堂大臣曰河不北去可必否公曰累章论列如之何不可又十数日而未有定议公再上疏极陈其不可且谓本朝河决必塞巳塞复决未尝复回于故道也今河行大岯之西至于衡漳北过洚水至于大陆趋徒骇分注木门由阎官道防独流口入界河东归于海合禹之迹前人欲为而不可得者也元丰以前未有回河之论八年以后乃有横议王孝先俞瑾辈縁旁以自进尔臣既案视究见利害而大臣廷议逾月未决臣窃惑之况小吴之决先帝神几睿断不下堂而见万里之外顺天地髙卑之性知百川脉络之理明诏中出藏在有司大畧以故道淤髙理不可复更不修塞逺近心服人无异论今一孝先乃敢妄议乞罢修河司以省大费正孝先瑾之罪以明典刑疏入即降付外诘朝执政奏事二圣谕以亟罢河役诏下如公奏初欲为是役调夫费财其用不赀县官所不能给科率调发出于六路百余州之民欲以冀幸不可必成之功而成之且有后灾公独抗权彊绌众论其事乃寝以是为吏部久不迁五年三月兼侍读五月除翰林学士时初诏经筵官迩英讲读毕留对公首进言分别邪正自古所难唯察言观行攷其事实所谓正直之人或天资亮直或家世忠义或有志报国或自立名节所谓奸邪之人或逢迎上意或希合权贵或性识颇僻或冀望宠利凡此二端其情非一不可徧举于是疏其条目导人主以某事者为公正某事者为奸邪以类相反凡二十条愿畱圣意推此事类以观人情则邪正可分而聪明无惑矣上深嘉纳公每进读凡所以啓廸人主皆仁义之意与夫前古治乱安危之迹其説以修身正心任贤容谏慎赏罚重守长劝农桑安边恤民为要皆见于章疏至于造膝面啓必反覆陈之嵗旱以仁宗寳训三事进且请诏臣僚直言得失罢五月朔视朝以避正殿诏太官减膳以示贬损又曰因灾异求直言仁祖圣谟也陛下即位之始尝降诏求言逮今五六年一日万几四海九州之广岂无一夫不获一事失当形于人言从而修之下可以感人心上可以消天变可不务乎髙丽屡入贡所在不无烦扰公奏待之之礼宜损于前俟其欲辞勿复留止且不遣报使使天下晓然知陛下以安逺为令徳不以来逺崇虚名知元祐六年贡举奏罢参详官除龙图阁学士权知开封府始视事留狱无虑千人公审覈精敏未及月庭无留事凡为开封者多畧细务公独省民事如他州日阅牒诉五百号未尽五月盗贼畏争讼息狱无系者僚属请以圄空言公曰千里之县而无一人之狱此上徳所格岂守臣之功耶固请不聴复召入翰林兼侍读转对援祖宗故事幸国子监谒文宣王召儒臣讲説请上视学从之七年六月拜中书侍郎既辅政知无不为是嵗郊祀礼官议合祭以昊天有成命为言公曰先帝定南北郊辨天地之祀此三代之礼也奈何复欲合祭于圜丘乎昊天有成命乃祀天祭地皆歌此诗故曰郊祀天地亦如噫嘻春夏祈谷于上帝岂春夏亦合为一祭也哉三省枢府凡八人唯公独为是说争论不已公曰非天子不议礼诸公岂可轻变耶久之辩于上前宰执皆言范某之言礼经也然上始郊祀宜并见天地公乃已熈河帅范育累奏鄂特凌古酷暴且久病族帐怨叛愿降附乞招纳河南八族开拓数千里之地坐获数十万之众大臣欲从之公力争言于上曰中国纳夷狄之叛理固不顺今鄂特凌古未有过温锡沁軰叛否未可知若发兵应援先伐鄂特凌古降者不能必而无衅者先动矣大臣曰外事不可隃度姑使専之而责其成功公曰此虽汉武闻之亦不为也初公在翰林范育请以赵纯忠节度青唐代鄂特凌古如拒抗即讨之公奏曰彼自相残以来求哀当从而绥之示我恩信此守在四夷之道岂可遣人刺闻有离贰遂选置蕃官而代之耶安得聴顺而受代也臣恐邉臣之功未必毫髪徒啓夏国唇齿之隙狼子不伏之心及是再请公独不从其后八族竟无降者而鄂特凌古恭顺如前日育又奏进筑舒策纳密结中龙川三城大臣韪其谋枢府亦欲连书以上公曰此必争之地我既城之贼马时出居民岂得安全后欲弃之则城费已甚必不可与边祸何时而息况版筑之初蕃冦冲突胜败未可知耶公于御边不欲生事上多开纳水官隂为回河之计增隄防进緷埽公固守前议又奏曰水官壅遏北流嵗月既久洪流湍迅安得不激射奔赴东流而东流不能吞纳为祸必转大不数月东流决清丰复北入内黄而徳清军实被水患如公言公罢政之明年朝廷又命中书舍人吕希纯殿中侍御史井亮采同案视亦无以易公之议距公初使凡八年右相苏公稽留除书以言者罢公曰同省也责不可逭苏公制下即待罪累章请补外以资政殿学士知河中府徙知河阳河南寝疾薨士大夫知公者莫不哭之恸公天资纯良内刚外和始筮仕慨然有经济之意及在言职歴侍从位廊庙所言所行必穷尽义理好贤乐善以人才为急闻一善喜若已有性清约好施与自奉养如寒士而亲戚族属之贫者丧葬嫁娶必待而后具与人交始终如一立朝有本末要之至诚而已尝语人曰吾于朋友未尝为欺也况事君乎平生不畏彊御故多忤权势无左右之助及大用数可否事论议不少贬以是不朞嵗而罢好学终身不释巻经术尤长于诗文章精醇典丽有古人气格所着诗传二十巻文集五十巻内制集五巻外制集三巻奏议十巻娶赵氏屯田郎中赠金紫光禄大夫宗古之女追封蜀郡夫人再娶宋氏职方贠外郎端平之女追封蜀郡夫人七子祖徳右宣徳郎勾当京东下卸司祖修右承务郎勾当嵩山崇福宫祖述右承奉郎勾当西京粮料院祖羲雄州军事推官知开封府祥符县丞皆谨厚而文祖徳祖述屡荐试礼部祖羲登进士第祖和右承奉郎祖临祖言未官皆幼三女长适邓州司法参军鲜于羣次未嫁孙男十三人泽湜瀷浃测洌淢渥濈涤液湒激女十一人前葬太学博士杜敏求状公行事将上之太常史官诸孤请铭诸圹中祖禹少受学于公先公深友爱常曰汝季父所为皆可法上之视学祖禹与劝讲迩英及公入侍祖禹固避不获命父子先后读讲或同进对献纳左右公既辅政祖禹继召为学士恳避得请公出藩上恩复申前命与公同奉内朝凡五年及出守陜将省公于洛而薨讣至何痛如之惟古之君子论譔其前人之美而铭之后世乃摭杜君之状取其系朝廷大者传信纪实不溢不诬哭而铭曰
　　惟我范氏陶唐之裔自蜀成都世显以儒公来造廷英祖亲防言人所难帝奨其直入补衮职神考钦明蹇蹇匪躬帝谅其诚置诸左史以遗圣嗣乃赞书命乃议祥刑必本于仁必正于经河决而北朔方其咨二圣命公往视所宜行其无事惟禹是师敷文禁林入侍经幄辨别忠邪以禆圣学中书基命考慎其人登贰宰司帝属良臣公拜稽首惟艰于兹在始慎微庶终不堕事有可否惟献替之秉义执徳匪石不移入辅出藩四国其治天夺之年不究厥位有洛之南实惟土中刻铭幽宫以诏无穷







　　范太史集巻四十四
　　钦定四库全书
　　范太史集巻四十五　　　宋　范祖禹　撰皇族墓志铭
　　保州防御使赠崇信军节度使房国公墓志铭
　　公讳仲洽字景和曾祖魏王元佐太宗之子祖允升平阳郡王考宗回崇信军节度观察留后汉东郡公妣李氏陇西郡君公幼聪敏谨重不妄语笑初赐名授太子右内率府副率歴右监门率府率右千牛卫将军求师择友専精于诗书积十余年或劝其就试于有司公曰读书学古足以治吾身而已安可干国之赏耶改右监门卫大将军领昌州刺史汉东捐馆居丧哭泣几失明迁均州团练使丁母忧号毁闻者伤之乞守坟百日宗正以例不许公遣长子士瞻以状诣丞相府力请朝廷悯其恳切从之遂为定制宗室守坟自公始于是伏处墓次布衣蔬食至卒哭则形体殆无人色咸称其孝制诏曰衔恤既久善丧有闻今上即位迁右金吾卫大将军开州防御使改领保州刺史本州防御使元祐七年十月十四日卒年五十有三遗命薄葬赠崇信军节度使房国公公天资俭约无声乐玩好家多藏书手不释巻虽居私室必敛袵正席内外肃然无敢犯者奉朝请四十余年未尝有小失娶王氏封和政郡君赠中书令秦王审琦之曽孙先公九年卒和政事舅姑以孝闻尝割股愈姑之疾论者以配公之徳为宜四男一早亡曰士瞻右内率府副率曰士慡曰士防皆左班殿直十女三早亡长适左班殿直刘建中次适左侍禁刘佃次适承务郎樊彦和次适田珣次适焦元叔次适范陶皆三班奉职余在室孙男四人女一人九年二月已酉河南永安县铭曰
　　翼翼房公率履自躬一其初终惟孝惟恭稽其徳行宗室曾闵子孙不忘万石之谨
　　右金吾卫大将军原州防御使墓志铭
　　公讳世复字希静曾祖徳芳楚康惠王祖惟能集庆军节度观察留后南康郡公父从贽邓州观察使南阳侯母防稽郡夫人康氏所生母陆氏封安福县太君初赐名授太子右内率府副率歴右监门率府率右千牛卫将军右监门卫大将军右武卫大将军衡州刺史右羽林大将军吉州团练使坐罪非自犯夺官二等未几还一等官又数年复旧官迁右金吾卫大将军原州防御使公性刚严治家整肃事亲孝事长顺发言质直无少阿曲留意图史通尚书大义仁宗尝赐御书十二轴有忠孝世复字希静七字公尝集三圣宸笔草字两进于上宠赉金帛元祐二年十月葬安福君往来墓次冒寒感疾明年四月八日卒年五十有四娶姚氏右千牛卫上将军宗望之女封河东县君十二男曰令匹太子右内率府副率曰令逭赠徐州观察使曰令介太子右内率府副率皆卒曰令涔右侍禁曰令宁左班殿直监常州盐税七人皆未赐名而卒女十五人长适右侍禁郭译次适东头供奉官姚彦辅次适奉职张敦皆卒次适内殿承制陈仲立次适故右侍禁刘俣次适前舒州桐城县主簿张祁次适三班奉职史厚躬次适奉职耿之常六人在室而亡一人幼在室孙男六人曰子谠三班奉职次皆幼孙女七人长适奉职袁弼次皆幼九年二月已酉葬河南永安县铭曰
　　仁皇手札以宠宗亲公得之多礼异羣臣惟其忠孝行本诸身
　　右监门卫大将军赠眉州防御使追封通义侯墓志铭
　　侯讳仲科字师哲鲁恭靖王元份之曾孙信安僖简王允宁之孙韩荣思王宗谔之第八子母韩国夫人冯氏所生母仁和县太君阎氏初赐名授右内率府副率歴右监门率府率右千牛卫将军右监门卫大将军侯少好学通五经専治尚书以丧服未尝一试孝敬友悌性寛厚乐施予侍韩王夫人疾衣不解带者各逾旬浃居丧致哀如礼所生母卒以毁得疾元祐五年四月二十八日卒年三十有二娶刘氏皇城使永吉之女也封嘉兴县君二男曰士泚曰士陴皆左班殿直女一人幼九年二月已酉葬河南永安县铭曰
　　振振宗子孝敬友悌刻意艺文曾未一试从祔九原永赍此志
　　右金吾卫大将军庆州防御使墓志铭
　　公讳令苕字曼叔曾祖惟忠赠彰化军节度观察留后舒国公祖从蔼赠武胜军节度观察留后韩国公父世本赠武宁军节度观察留后彭城郡公母张氏安定县君初赐名补率府副率累迁凤州团练使庆州防御使卒于元祐七年五月二十一日年四十有四公性聪敏好学博通羣书喜为诗不尚华采初葬彭城公有司穿圹于隂穴既毕而公知之累表请改卜朝廷以既定不可易特置角堠以识其名母夫人疾药必亲尝而后进居丧毁瘠表乞庐墓遂感疾而终娶吴氏封永福县君九男曰子筌率府副率曰子隆右班殿直曰子遵三班奉职曰子遡子适未仕余皆夭十女太和县令吴罕右班殿直张永锡右班殿直陈頵三班借职李缜三班奉职吴披其壻也二在室三早亡孙女三人二早夭九年二月已酉河南永安县铭曰
　　生于轩冕乐在名教君子之行维民则效系此铭诗以彰纯孝
　　右武卫大将军吉州团练使墓志铭
　　侯讳令瞿字思圣彰化军节度使舒国公惟忠之曾孙定州观察使博陵侯从质之孙右屯卫大将军世镇之子母长安县君周氏初赐名补率府副率歴右监门率府率右千牛卫将军右监门卫大将军右武卫大将军和州刺史吉州团练使元祐四年四月九日卒于昭化坊私第年三十有八侯幼时事母以孝闻好学博通经史善为歌诗工笔札宗室碑刻多请侯书娶郭氏封太康县君一男曰子完三班奉职三女适三班奉职梁允明三班借职张克侁故进士王舜钦九年二月已酉河南永安县铭曰
　　昔汉东平为善以显惟侯克孝文艺勉勉弗克庸显丧此邦彦
　　右武卫大将军秀州团练使墓志铭
　　侯讳令巍字君则彰化军节度使舒国公惟忠之曽孙莱州防御使东莱侯从恪之孙武宁军节度观察留后鲁国公世规之子母泾阳县君和氏初赐名补太子右内率府副率歴右监门率府率右千牛卫将军右监门卫大将军右武卫大将军泽州刺史秀州团练使初鲁公誉望为宗室一时之冠处身正家悉有法度每闻昕鼓必先至学馆族人无敢后者英宗建宫学取以为法侯克绍先徳敦厚荘谨不妄言笑好读书笃志于学性尚俭素居处茍安而已治家以严中外敬惮子孙在侧虽闲燕必正立拱手平居终日容貌端肃鲁公薨执丧哀毁元丰中两乞试以朞服不得就元祐六年十二月二十七日卒年四十有三娶刘氏封永泰县君五男曰子绥右班殿直曰子绛三班奉职曰子维曰子缜曰子绰九女左班殿直李球张济右班殿直王澈左班殿直孟滋太庙斋郎王子充其壻也孟氏女早卒四在室孙女一人九年二月已酉葬河南永安县铭曰
　　翼翼鲁公宗室之冠思古僖侯兴学自泮广陵嗣音亦广徳心弗试而陨流风可钦
　　左朝请郎通判亳州军州事墓志铭
　　君讳令恳字恳之冀康孝王惟吉之曾孙楚国僖安公守巽之孙濵州防御使赠开府仪同三司敦惠公世该之子母南阳县君李氏继曰夀昌县君李氏初赐名令始补太子右内率府副率歴右监门率府率试换朝请大夫太子中允监北京粮料院改太常丞监在京仓官制行改奉议郎迁承议郎丁开府忧服除监进奏院改今名今上登极转朝奉郎签书镇海军判官迁朝散郎通判亳州转左朝请郎君防不戏弄长嗜书力学不倦每厌宫邸思有所效用其材神宗之初许宗室补外官得召试学士院换文资初至北京人谓宗子长于富贵必不事事君清慎廉勤过于寒素监司交荐之丁开府忧既除丧家财一毫不取或以为言君曰吾不忍父母殁而与兄弟竞财也歴官十五年所居见称性无他好虽在职未尝废书歴代史皆手抄精笔札工篆籀善为尺牍而恬于势利未尝谒公卿之门人或劝之君曰富贵傥有不假妄求命若止此求之何益闻者贤之元祐七年二月二十八日卒于亳州官舍年四十有一娶田氏赠太师中书令钦祚之孙女封秀容县君二男曰子意业进士次早夭四女长适成安主簿滑延年一在室二早亡九年二月已酉河南永安县铭曰
　　祖宗以来不假名器公族异材终老不试先帝稽古试以吏事君以文学始逾强仕命不可延亦遂其志
　　左班殿直墓志铭
　　君讳士幅字信之镇江节度使郇国公允成之曽孙容州观察使宗儒之孙右监门卫大将军坊州刺史仲午之子母福昌县君王氏以父防补右班殿直改左班少渉学颇能诗性有巧思监相州临漳盐酒税勤于吏职未几课増羡元祐八年六月七日卒年二十有五娶王氏二男一女皆幼九年二月巳酉河南永安县铭曰吏事惟勤縁饰以文夀虽不遐亦克有闻
　　左班殿直墓志铭
　　君讳令泌集庆军节度观察留后惟能之曾孙保静军节度使同中书门下平章事遂宁郡王从古之孙右监门卫大将军嘉州刺史世设之子母永嘉县君程氏初赐名补授右班殿直改左班补外任监郾城酒税元祐六年六月七日卒于官年二十娶田氏九年二月已酉葬河南永安县铭曰
　　振振王孙试吏以勤既冠而陨未克有闻
　　右侍禁妻王氏墓志铭
　　君王氏开封人曾祖亮洛苑使祖察西头供奉官父复供备库副使母夀安县君赵氏君既笄适宗室右侍禁令组元祐元年七月二十五日卒年十八君资性柔明服勤妇道善于女工不妄笑语检身以礼居家以俭事上接下为人所称二男曰子权次未名【阙】女幼九年二月已酉葬河南永安县铭曰
　　宜其家室惟俭以勤年则不永妇徳有闻
　　安化军节度使荣国公妻冯翊县君郭氏墓志铭
　　夫人郭氏曾祖密赠保顺军节度使祖守信赠右监门卫将军考琮赠左领军卫将军夫人年十六适安化军节度使荣国安恪公仲玘封冯翊县君事舅姑晨昏有常节接夫相敬如賔荣公薨罄其资装尽礼以抚育诸子隆于慈爱而其情均一子士泞将赴官亳州夫人与之诀曰吾不复见汝矣左右皆怪之不一月而感疾元祐二年五月十八日卒年五十有四五男曰士仡早卒赠右屯卫将军曰士归右武卫大将军嘉州刺史曰士簮右武卫大将军端州刺史曰士雕右监门率府率卒曰士泞右侍禁三女长适东头供奉官田良彦次适右班殿直唐振次适假承务郎周諲孙男五人曰不疑右监门率府率曰不佞未仕曰不晦曰不厌皆三班奉职次未名孙女十人九年二月已酉河南永安县铭曰
　　为妇孝敬为母慈爱子孙诜诜福禄未艾宜享眉夀养不可待
　　华州观察使妻永福县君郭氏墓志铭
　　君郭氏唐尚父子仪之后曽祖守信赠太傅祖世隆赠太子少师父承顔赠左清道率府率年二十适华州观察使仲寂入门而娣姒皆喜受馈而舅姑交庆观察捐馆守孀育孤凡二十年左右媵侍常假以顔色内外亲戚不觉有薄厚御仆使治居第皆有条理宗族称之多取法焉元祐五年六月二十五日卒年四十有五五男长早卒曰士众右监门率府率卒赠左领军曰士编右监门卫大将军荣州刺史以力学登科第曰士斚士俛皆右侍禁居官有称皆君之善教云五女长适左侍禁王植次适节度推官王璋次幼亡次适左班殿直霍祥卒次适假承务郎陈敏求孙男四人曰不匿曰不虚皆三班奉职余未仕孙女八人长适三班借职朱辅国余皆幼九年二月已酉河南永安县铭曰
　　尚父在唐功格于天覃延厥后其庆绵绵归于公族宜其家室为父为母皆可矜式
　　右监门卫大将军妻长安县君蔚氏墓志铭
　　君蔚氏曾祖兴四厢都虞赠太师祖昭敏殿前都指挥使赠太师中书令考保用东染院副使赠左领军上将军君幼丧父母万年县君李氏携之改嫁宋氏既笄归监门卫大将军赠懐州防御使河内侯仲谦封长安县君河内侯好学构阁于邸中以藏书君助而成之闻别院乐声则曰淫哇之音吾家不可有也河内侯卒君教诸子専以经史斥出服御华靡敦尚俭素以至终身元祐二年七月二十三日卒年五十男六人曰士见右监门率府率卒曰士奄右监门卫大将军次早亡曰士域右内率府副率卒次二人早亡六女长适西头供奉官彭珪次适左侍禁曹希仲次早亡次适河清主簿杨元振次适顺阳县尉任绰次适莒县尉夏琦孙男六人曰不傲三班奉职曰不忮曰不求卒曰不挠曰不屈曰不妄卒孙女二人皆早夭九年二月己酉河南永安县铭曰
　　助夫藏书恶邻好乐以此治家勤俭素朴思古贤淑九原可作
　　右监门卫大将军妻长夀县君李氏墓志铭
　　君李氏开封人曾祖继隆赠太师尚书令楚国公祖昭亮赠太师尚书令崇国公考惟赏右骐骥副使母曹氏谯郡君君幼孤鞠于兄嫂性和静处于闺室虽婣戚罕获见自恨幼失怙恃每时节忌日哀号不食家人称其孝年二十归右监门卫大将军仲戭奉其姑荣国夫人尽妇道居夫室未尝厉声宗族疏戚交誉其美元祐二年十月二十六日卒年二十有四一男曰士位右班殿直七女皆幼九年二月已酉河南永安县铭曰显显令族作配宜家孝敬淑慎夀考弗遐
　　太子右监门率府率妻张氏墓志铭
　　君张氏浚仪人曾祖尧封赠太师祖化基观察使考守素国子博士君幼孤养于伯父左藏库使守诚伯母宜春县主性孝谨伯父母爱之过于已女年十八归太子右监门率府率仲璑事舅姑尽礼与家人上下雍睦率府好学君常勉之治家有法服用节俭女工不矜巧妇容不尚侈居则严整淡如也元祐八年五月十四日卒年二十有七四男曰士泍士滫皆右班殿直二未赐名五女四尚幼第二女早夭九年二月已酉河南永安县铭曰
　　妇有四徳持以静専宜享遐夀云胡不延
　　右武卫大将军康州团练使妻安平县君江氏墓志铭
　　君江氏开封人曾祖文溥仪鸾副使祖规扬州司理参军父惟善西头供奉官年十六归右武卫大将军康州团练使士竞封安平县君与康州皆好佛书悟空理缉室异处外世事屏纷华以清静为乐及疾家人出珠玑锦绣之服将为敛具君却之易以常服乃受元祐五年六月八日卒年三十有六二男曰不溢曰不匮皆右班殿直二女长适进士李绛次幼九年二月已酉河南永安县铭曰
　　妇道専静亦克尽性属纩弗华其终以正
　　右监门卫大将军吉州刺史妻安福县君王氏墓志铭
　　君王氏开封人曾祖承休赠左金吾卫上将军祖世范左骁卫将军父克敦内殿承制母杜氏永和县君年十五归青州观察使仲览之子士戴为介妇与其姒协力治内事奉舅姑孝敬接姻族柔顺待夫以礼而敦睦御妾以严而不忌奉身以约而不华元祐五年十二月七日卒年二十有八五男曰不倦早卒曰不三班奉职曰不损曰不俅曰不作皆幼二女长在室次早夭九年二月已酉葬河南永安县铭曰
  </div>
  <div class="pagination">
   <a href="范太史集_page27.html">
    上一页
   </a>
   <span>
    ...
   </span>
   <a href="范太史集_page23.html">
    23
   </a>
   <a href="范太史集_page24.html">
    24
   </a>
   <a href="范太史集_page25.html">
    25
   </a>
   <a href="范太史集_page26.html">
    26
   </a>
   <a href="范太史集_page27.html">
    27
   </a>
   <span class="current-page">
    28
   </span>
   <a href="范太史集_page29.html">
    29
   </a>
   <a href="范太史集_page30.html">
    30
   </a>
   <a href="范太史集_page31.html">
    31
   </a>
   <a href="范太史集_page32.html">
    32
   </a>
   <a href="范太史集_page33.html">
    33
   </a>
   <span>
    ...
   </span>
   <a href="范太史集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
