<!DOCTYPE html>
<html>
<head>
    <meta charset="UTF-8">
    <title>晦庵集 - 第 163 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 163 页/共 166 页</h1>
    <div class="content">　　题寻真观
　　新安朱某仲晦永嘉薛洪持志永嘉张卿清叟缙云王仲杰之才防稽陈祖永庆长临江刘清之子澄长乐林用中择之乐阳赵希汉南纪宜春彭楼子应宜春彭凤子仪温陵许子春景阳庐陵郭植廷植长乐余隅占之临淮张彦先致逺淳熙辛丑后三月丙戌至此莆田傅公弼梦良长乐陈士直彦忠先归
　　题石乳寺
　　淳熙庚子重五日晦翁与程正思陈彦忠俞季清来翁子在甥魏愉从
　　题栖贤磨崖
　　新安朱某奉陪髙川苏史君阆中钱别驾签书杨子美博士杨元范星子王之才武宁杨子直邯郸段仲衡濓溪周师温因逰卧龙遂至玉渊三峡门人丁克王翰甥魏愉幼子在从淳熙己亥四月上休日
　　题叠石庵
　　晦翁与程正思丁复之黄直卿俱来览观江山之胜乐志归时淳熙己亥重午日翁子在甥魏愉侍行
　　题折桂院
　　晦翁通叟送张襄阳至此痛饮而别
　　防所刻和靖帖
　　右和靖先生帖得之祈君之子真卿淳熙庚子夏五月丙戌刻之白鹿洞书院新安朱某记
　　防所刻包孝肃诗
　　此包孝肃公布衣时语蔡廷彦得之吴唐卿以语晦翁翁敬书之俾刻于白鹿洞
　　防王太初所题
　　后十年朱仲晦甫赏识此词后之人当勿毁也
　　书武侯草庐语遗张以道
　　张以道将之荆襄写以送之庆元己未十一月十九日晦翁
　　题所书古栢行
　　右杜子美古栢行朱仲晦为王之才书










　　晦庵别集卷四
　　钦定四库全书
　　晦庵别集卷五　　　　　　宋　朱子　撰杂著
　　释氏论上　【建安吾应梄家藏易东润防】
　　或问孟子言尽心知性存心养性而释氏之学亦以识心见性为本其道岂不亦有偶同者耶朱子曰儒佛之所以不同正以是一言耳曰何也曰性也者天之所以命乎人而具乎心者也情也者性之所以应乎物而出乎心者也心也者人之所以主乎身而以统性情者也故仁义礼智者性也而心之所以为体也恻隠羞恶恭敬辞让者情也而心之所以为用也盖所谓降于民有物有则者儒【阙】　　　也故其所以尽心知性者以其穷理而极乎心之所【阙】　　之所有者无不识也所谓【阙】　养性【阙】　　　已而不失其本【阙】则性【阙】如是则情之所发亦无不【阙】　正而可以
　　应物于无余矣【阙】　　　　　　　性不见其分【阙】别【阙】　　　给之【阙】　　　与【阙】

　　其【阙】指【阙】　　　　者实在精神魂魄之聚
　　而吾儒所谓形而下者耳至其所以识心者则必别立一心以识此心而其所谓见性者又未甞睹夫民之物之则也既不睹夫性之本然则物之所感情之所发皆不得其道理于是概以为已累而尽絶之虽至于反易天常殄灭人理而不顾也然则儒术之所以异其本岂不在此一言之间乎曰释氏之不得为见性则闻命矣至于心则吾曰尽之存之而彼曰识之何以不同而又何以见其别立一心耶曰心也者人之所以主于身而统性情者也一而不二者也为主而不为客者也命物而不命于物者也惟其理有未穷而物或蔽之故其眀有所不照私有未克而物或累之故其体有所不存是以圣人之教使人穷理以极其量之所包胜私以去其体之所害是其所以尽心而存心者虽其用力有所不同然皆因其一者以应夫万因其主者以待夫客因其命物者以命夫物而未甞曰反而识乎此心存乎此心也若释氏之云识心则必収视反聴以求识其体于恍惚之中如人以目视目以口龁口虽无可得之理具势必不能不相汝尔于其间也此非别立一心而何哉夫别立一心则一者二而主者客【阙】
　　分矣而又块然自守灭情废事以自弃
　　君臣父子之间则心之用亦息矣夫【阙】
　　所指以为心性与其所以从事焉者乃如此然则不谓之异端邪説而何哉曰然则其徒盖有实能恍然若有所暏而乐之不厌至于遗外形骸而死生之变不足动之者此又何邪曰是其心之用既不交于外矣而其体之分于内者乃自相同而不舍焉其志专而切其机危而迫是以精神之极而一旦惘然若有失也近世所谓看心之法又其所以至此之捷径盖皆原于庄周承蜩削鐻之论而又加巧宻焉尔然昧于天理而特为是以自私焉则亦何足称于君子之门哉
　　释氏论下
　　或问子之言释氏之术原于庄子承蜩削鐻之论其有稽乎朱子曰何独此哉凡彼言之精者皆窃取庄列之説以为之宋景文公于唐书李蔚等传既言之矣盖佛之所生去中国絶逺其书来者文字音读皆累数译而后通而其所谓禅者则又出于口耳之传而无文字之可据以故人人得窜其説以附益之而不复有所考验今其所以或可见者独赖其割裂装缀之迹犹有隠然于文字之间而不可揜者耳盖凡佛之书其始来者如四十二章遗教法华金刚光眀之类其所言者不过清虚缘业之论神通变见之术而已及其中间为其学者如惠逺僧肇之流乃始稍窃庄列之言以相之然尚未敢正以为出于佛之口也及其乆而耻于假借则遂显然簒取其意而文以浮屠之言如楞严所谓自闻即荘子之意而圆觉所谓四大各离今者妄身当在何处即列子所谓精神入其门骨骸反其根我尚何存者也凡若此类不可胜举然其説皆萃于书首其妙无以继之然后佛之本真乃见如结坛诵呪二十五轮之类以至于大力金刚吉盘茶鬼之属则甚麄鄙俗恶之状校之首章重极妙之指葢水火之不相入矣至于禅者之言则其始也盖亦出于晋宋清谈议论之余习而稍务反求静养以黙证之或能颇出神怪以衒流俗而已如一叶五花之谶只履西归之説虽未必实有是事然亦可见当时所尚者止于如此也其后传之既乆聪眀才智之士或颇出于其间而自觉其陋于是更出己意益求前人之所不及者以隂佐之而尽讳其怪幻鄙俚之谈于是其説一旦超然真若出乎道徳性命之上而惑之者遂以为果非尭舜周孔之所能及矣然其虚夸诡谲之情滛巧儇浮之态展转相髙日以益盛则又反不若其初清闲静黙之説犹为彼善于此也以是观之则凡释氏之本末真伪可知而其所窃岂独承蜩削鐻之一言而已哉且又有一説焉夫佛书本皆梵字译而通之则或以数字为中国之一字或以一字而为中国之数字而今其所谓偈咒句齐字偶了无余欠至于所谓二十八祖传法之所谓书则又颇协中国音韵或用唐诗声律自其唐之稍黠如【阙】洪辈者则已能知其谬而强为説以文之顾服衣冠通今古号为士大夫如杨大年苏子由者反不悟而笔之于书也呜呼以是推之则亦不必问其理之是非而其増加诡伪迹状眀白益无所逃矣宋公之论信而有证世之惑者于此其亦可以少息也哉
　　释奠申礼部检状【见临漳语录】
　　伏覩淳熙六年尚书礼部颁降淳熙编类祭祀仪式内有合行申请事件须至申闻
　　一神位某近得礼部侍郎王普所着释奠仪式考其位次爵号皆与此本不同大低此图自东而西两两相对而王氏本自东序一至五次西序一至五又次东廊一至卅六又次西廊一至卅五次西廊泗水侯孔鲤次东廊沂水侯孔伋遂连中都伯左丘眀以下至贾逵又次西廊杜子春以下至王安石详此次序固不如今图之善但此图十哲次序亦有小误盖以论语考之当以闵损为第一在东序冉耕为第二在西序冉雍为第三在东序宰予为第四在西序端木赐为第五在东序仲由为第六在西序冉求为第七在东序言偃为第八在西序卜商为第九在东序曽参为第十在西序今乃以冉雍为第一闵损为第三冉求为第六仲由为第七则亦误矣又其爵号王氏本费公为琅琊公郑公为东平公薛公为下邳公齐公为临淄公黎公为黎阳公徐公为彭城公卫公为河内公吴公为丹阳公魏公为河东公成侯为武成侯未知孰是又按国朝会要政和间沂水侯与泗水侯俱封仍同从祀则王氏本为得之而此图独阙泗水委是脱误其左丘眀以下当从此图两两相对但左丘眀当在西廊对孔汲而荀况以下当在东廊公羊髙以下当在西廊两两相对与此相反乃为得之耳伏乞更赐详考改正行下
　　一祭器并依聂崇义之礼图様式某伏见政和年中议礼局铸造祭器皆考三代器物遗法制度精宻气象淳古足见一时文物之盛可以为后世法故绍兴十五年曽有圣旨以其様制开説印造颁付州县遵用今州县既无此本而所颁降仪式印本尚仍聂氏旧图之陋恐未为得欲乞行下所属别行图画镂板颁行令州县依凖制造其用铜者许以鈆锡杂铸収还旧本悉行毁弃更不行用
　　一释奠时日注云仲春上丁仲秋下丁某检凖绍兴乾道淳熙令并云二月八月上丁释奠文宣王即无下丁之文又甞窃见五礼申眀册内有当时州郡申请礼局已改下丁为上丁讫其后又见故敷文阁待制薛弼任杭州教授时所申今到本州检寻颁降旧本却无此条恐是前后节次颁降致有漏落将来如蒙别行镂板即乞先于仪内改下丁作上丁字仍检申眀册内备录此条全文附载篇末以证元本之失仍下州郡有旧本处并行批凿改正庶使州县奉行有所依据
　　一元本陈设条内着尊四牺尊四着当作牺牺当作象今来颁降新本已行改正而政和年中颁降旧本尚仍其旧州县奉行不无疑惑将来如蒙别行镂板即具附载后来改正因依于篇后或只将某此状全文附载仍下州郡合将旧本批凿庶防眀白不至疑误
　　一释奠仪旧本邹国公下并有舒王字今已删去而不着其所以然者亦与旧本抵牾将来如蒙别行镂板即乞检会靖康年中罢王安石配享先圣章疏指挥并行附载仍下州郡并将旧批凿
　　回余衡州启【秀实衡州之孙师鲁家藏】
　　赋禄真祠方遂燕居之适承流巨屏莫回成命之颁顾修问之未遑辱移书之先及恭惟某官受材宏伟涵徳粹温学问有原尽得传家之奥要文词甚蔚坐观作者之典刑盍升台阁之聨犹屈江湖之守方慕先贤之治益观美化之成铃阁少畱姑慰逺民之意玺书亟下遂还近侍之班某乆仰英猷未谐良觌同寅有望傥分南服之忧归赋可期即返东臯之乐
　　回王正臣启【见大同集】
　　伏念行能无取艺业不修学不足以见古人之用心徒极鑚研之力仕不足以行平日之所志第劳刀笔之间至于典礼义文学之官首诵説讲论之事圣言髙逺虽莫究其指归絶业光眀庶有闻于来者过勤厚意贶以华牋仰褒饰之过宜顾省循而何有谨奉启上谢
　　回众解元启【以下见南康集】
　　窃审待问泽宫登名天府方幸究宣于眀诏敢期误枉于华牋披味以还感藏难喻解元先辈学推庠序行着州闾出膺续食之求足为劝驾之重顾念朝家设科以取士本务得贤然而学者挟防以读书但期干禄伊欲一新于敝俗不能无望于羣公輙诵浅闻少酬盛礼惟穷理修身之要当有志于古人则尊主庇民之功庶无惭于当世
　　回待补生启
　　窃审待问泽宫登名槐市方幸究宣于眀诏敢期误枉于华牋披味以还感藏难喻然朝家建学养士之意正为育材而诸生辞家射防之心但期干禄伊欲一新于敝俗不能无望于群公輙诵浅闻少酬盛礼惟古人为已之志当有余师则大学新民之功庶无违教







　　晦庵别集卷五
　　钦定四库全书
　　晦庵别集卷六　　　　　　宋　朱子　撰公移
　　漳州延郡士入学牒【见临漳语录】
　　契勘州县两学讲説课程近日以来渐有伦绪但以州郡尊贤尚徳之心有所未至致使诸生无所薰陶涵养以发其向道入徳之趣不敏之咎何以自文今覩新江州知录黄从事器资浑厚操履端方杜门读书不交权利乡闾有识莫不推髙若以礼请屈居州学正录之任兼同主管县学教遵必能使诸生观感而化有所兴起前州学施学正【允夀】石学正【洪庆】皆以耆艾之年进学不倦强毅方正众所严惮林贡士【易简】李进士【唐次】或究索精微或持循雅察其志行乆益可观贡士陈【淳】太学生杨【士训】齿虽尚少学已知方永嘉学生徐寓务学求师志尚坚确凡此数士当职所知若悉招延异其礼际则凡学之子弟藏修逰息无适而不得良师畏友之益庶防理义开眀徳业成就仰副圣朝教养作成之意其在外士人窃恐尚有年髙徳劭闾里推尊经眀行修流辈归重而藏器自珍不求闻达者更当广行咨访续议延请绍熙三年正月初二日牒
　　南康军请洞学堂长怗【以下见南康集】
　　谨按国朝会要修复白鹿洞书院已差补职事学生入洞管干讫今按江南野史本洞旧制洞主之外更有堂长名目今覩学录杨日新年髙老成在洞供职纪纲庶事表率生徒绩效可观合行敦请须至给怗者右给帖付贡士杨日新凖此充白鹿洞书院堂长职事淳熙七年九月日帖
　　洞学榜
　　契勘本军庐山白鹿洞书院元系唐朝太子賔客李公遗迹经歴五代号为国庠及至本朝太平兴国中甞蒙太宗皇帝赐以官书咸平年又蒙真宗皇帝重加修葺中间废壊殆且百年今者本军鼎新建立教养生徒渐有伦绪又承本路诸司及四方贤士大夫发到文籍収藏应副学者看读以至山林田土亦已标签界至措置拨买规模一新可垂乆逺已具事状奏闻乞赐敕额去讫窃虑向后诸色等人不知上件事理輙有毁壊以至偷盗文籍侵占田土及过往之人妄有搔扰事属不便须至晓示者右出榜白鹿洞书院张挂各请知悉淳熙八年闰三月日榜
　　申谕耕桑榜
　　当职二月十五日依凖近降指挥守令出郊劝农已印给劝农文榜并先来劝谕耕种田土劝课农桑及星子知县王文林种桑等法文榜发下三县贴挂晓谕民间通知去讫续据王文林申到劝谕种田方法尤为详细窃虑都建昌县人户未能通知今分下两县晓示乡村人户仰递相劝谕依此方法及时耕种用力既勤必有丰年之报再此劝谕各宜知悉淳熙七年二月
　　辛丑劝农文
　　当职昨为本军民间农事灭裂累曽出榜反复劝谕自从去嵗以来凡吾父兄子弟似亦稍相聴信方欲从事于深耕疾耘之务以冀一饱而当职不徳刑政失中侵迫隂阳招致旱虐使吾父兄子弟终嵗勤动而不获有秋之望永思厥咎愧负何言尚幸一二父兄皆能率其子弟当此荒歉之中种麦耕田及时尽力不为轻去坟墓之计而又赖天之灵宗社之福雨雪应土润泉通麦既可期稻又可种嗣嵗之功似已有可观者而当职亦幸免于罪戾且将受代而归矣今以中春之月只率典常躬载酒食出郊行田延见一二父兄同举此觞以告将别父兄其强食自爱谨身循理以教子弟使之孝敬父母慈爱骨肉和睦乡邻救防灾患输纳苗税畏惧公法专心致力于农桑之务如前此劝谕之云者而勿为饮博逰惰争鬭论讼一切非理违法之事以防刑辟其子孙之敏秀者则又教令讲学读书使知先王礼义之教既以上副国家长育人才之意而尔之门户亦将与有荣焉其前年旧榜及星子知县王文林耕田种桑法今亦再行给散并此劝谕各宜体悉淳熙八年二月
　　招学者入郡学榜
　　惟此邦江山竒秀如此俊茂宜倍于他郡而诵之声寥寥旷絶此长吏教化不眀之责也今敦请新临江军新淦县尉某人就军学传道堂主盟文社教授总司教条每日讲书次日覆三八出题四九日纳课择精勤者书考以示劝无籍者给食有籍者以此差补职事其不率教者则有规请贤父老勉其子弟努力从事于学尚庶防以见其成焉
　　招举人入白鹿咨目
　　恭惟国家以科举取士盖循前代之旧规非以经义诗赋防论之区区者为足以尽得天下之士也然则士之所以讲学修身以待上之选择者岂当自谓止于记诵缀缉无根之语足以应有司一旦之求而遂已乎今嵗科解发赴省待补之士二十有八又文行彬彬识者盖称之郡亦与有荣焉然惟国家之所以取士与士之所以为学待用之意有如前所谓者是以更欲与诸君评之今白鹿诸生各已散归山林閴寂正学者潜思进学之所诸君肯来当戒都养给馆致食以俟专此咨白可否须报
　　劝农民耘草粪田榜
　　雨水调匀田苗茂盛仰人户及时耘苗防去草根多用土粪如法培加已帖知佐月半以后不测下乡防检将田中有草无粪之人量行决罚的无轻恕六月六日
　　劝谕趂时请地种麦榜
　　契勘秋来乆旱晚田失収兹幸得雨可种二麦今劝人户趂此天时多耕阔种接济口食其有无地可耕之人及有力多而地少者仰自踏逐空闲官地具出字号四至畆角经县陈请布种当与判状执照免料权给一年其有情愿永逺请佃之人亦仰分眀声説即与给据管业特免五年税料即不得因而侵占他人见耕田地及广行包占状外官地顷畆如有违犯许人陈告当以状内所请地及见种子利充赏本人仍别科罪除已行下三县照应施行外须至晓谕约束者
　　右榜劝谕人户请详此事理趂时多种二麦量力请佃官地务尽人力以相天功庶防来年不至阙食淳熙六年九月
　　放官私房廊白地钱约束
　　照对日今天色亢阳见行禁止屠杀祈求雨泽未获感应窃虑细民不易所有官私房廊白地钱自七月初二日为头五十文以上放五日五十文以下放十日
　　措置赈防粜籴事件
　　窃见军境乆阙雨泽深虑细民将来艰食合预行招诱客贩米船就军出粜并劝诱上户停蓄以备饥急措置事件下项
　　如遇客贩米到岸欲就军出粜仰赴务陈状看騐税物讫令就石寨内捎泊出粜即与免在城税钱三分或有粜不尽之数欲载往它处须再经本务出给闗引方得起离前去庶可闗防欺隠透漏之今帖城下税务遵依施行
　　寻常客人粜米必经由牙人方敢粜常被邀阻多抽牙钱是致不肯住粜合严立榜赏上约许从民旅之便情愿交易庶得牙人不敢搔扰使军今立赏钱一千贯文榜市曹张挂晓示如遇客旅兴贩米斛到军聴从民旅之便自行粜籴如牙人不遵今来约束輙敢邀阻解落牙钱许被扰人画时具状经使军陈诉切待勾収犯人重行勘断追纳赏钱入官施行
　　米船到岸虽欲出粜然贫民下户不过斗籴卒难转变钱物未免畱滞须当劝谕上户及时収籴不惟他时可济荒歉于停蓄之家岂无宜利可谓两便合帖委官敦请上户説谕
　　措置两县到岸米船事
　　照对旱伤细民阙食合行出粜常平米斛应接细民食用切虑向去日乆有误不测赈济况今邻郡州县収成正是客旅兴贩米斛之际本军已行措置不行収税仍放免本船杂物税钱招纳米船住岸出粜接济民户日食其两县务亦合依此措置招诱米船有米船到岸即将常平米斛住粜凖备将来支用七月十一日帖都昌县
　　招诱客贩米斛免収力胜杂物税晓谕
　　照对本军并管属县近日以来阙少雨泽见今祈祷未获感应米价渐髙本军已行下城下税务都建昌县招诱客贩米斛前来从便住粜免収力胜杂物税钱不得邀阻减尅牙钱之类外窃虑客人未能通知须至晓谕并帖县依此施行七月十五日
　　再劝修筑陂塘
</div>
    <div class="pagination">
<a href="晦庵集_page162.html">上一页</a><span>...</span><a href="晦庵集_page158.html">158</a><a href="晦庵集_page159.html">159</a><a href="晦庵集_page160.html">160</a><a href="晦庵集_page161.html">161</a><a href="晦庵集_page162.html">162</a><span class="current-page">163</span><a href="晦庵集_page164.html">164</a><a href="晦庵集_page165.html">165</a><a href="晦庵集_page166.html">166</a><a href="晦庵集_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
