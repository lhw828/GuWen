<!DOCTYPE html>
<html>
 <head>
  <meta charset="utf-8"/>
  <title>
   遗山集 - 第 49 页/共 86 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   遗山集 - 第 49 页/共 86 页
  </h1>
  <div class="content">
   唐文三变，至五季，衰陋极矣。由五季而为辽、宋，由辽、宋而为国朝，文之废兴可考也。宋有古文，有词赋，有明经。柳、穆、欧、苏诸人，斩伐俗学，力百而功倍，起天圣，迄元祐，而后唐文振。然似是而非，空虚而无用者，又复见于宣政之季矣。辽则以科举为儒学之极致，假贷剽窃，牵合补缀，视五季又下衰。唐文奄奄，如败北之气，没世不复，亦无以议为也。国初，因辽、宋之旧，以词赋、经义取士。豫此选者，选曹以为贵科，荣路所在，人争走之。传注则金陵之余波，声律则刘郑之末光，固已占高爵而钓厚禄。至于经为通儒，文为名家，良未暇也。及翰林蔡公正甫，出于大学大丞相之世业，接见宇文济阳、吴深州之风流，唐宋文派，乃得正传，然后诸儒得而和之。盖自宋以后百年，辽以来三百年，若党承旨世杰、王内翰子端、周三司德卿、杨礼部之美、王延州从之、李右司之纯、雷御史希颜，不可不谓之豪杰之士。若夫不溺于时俗，不汩于利禄，慨然以道德、仁义、性命、祸福之学自任，沉潜乎六经，从容乎百家，幼而壮，壮而老，怡然涣然，之死而后已者，惟我闲闲公一人。公讳秉文，字周臣，姓赵氏，闲闲其自号也。世为磁州滏阳人。祖讳某，用公贵，赠正议大夫、上轻车都尉、天水郡伯。考讳某，赠中奉大夫、上护军、天水郡侯。李右司志其墓，述先世以来详矣。公幼颖悟，读书若夙习。弱冠，登大定二十五年进士第，调安塞簿。以课最，迁邯郸令，再迁唐山。丁郡侯忧。用荐者及提刑廉举起复，充南京路转运司都句判官。丁太夫人某氏忧。又用荐者起复，应奉翰林文字、同知制诰。上书论宰相胥持国当罢，宗室守贞可不用。又言：“刑狱、征伐，国之大政，自古未有君以为可、大臣以为不可而可行者。”坐讥讪，免官。未几起，为同知岢岚军州事，转北京转运司度支判官。承安五年冬十月，阴晦连日，宰相万公入对，上顾谓万公言：“卿昨言天日晦冥，亦犹人君用人邪正不分者，极有理。赵秉文曩以言事降授。闻其人有才具，又且敢言；朕非弃不用，直以北边军兴，姑试之耳。”泰和二年，改户部主事，迁翰林修撰。考满，留再任。卫绍王大安初，北兵入边，召公与待制赵资道论边备。公言：“今大军聚宣德，宣德城小，列营其外，夏暑雨，器械弛败，人且病；迨秋敌至，我不利矣。可遣临潢一军捣其虚，则山西之围可解。兵法所谓‘出其不意，攻其所必救’者也。”王不能用。其秋，宣德以败闻。十月，出为宁边州刺史。二年，改平定州。前政苛于用刑，盗贼无大小，皆棓杀之；闻赦将至，先棓贼死，乃拜赦。而盗愈繁。公为政，每从宽厚，不旬月，盗贼屏迹，终任无犯者。岁饥，出俸粟，为豪民倡，以振贫乏，赖以全活者甚众。及受代，老幼攀遮，恋恋不忍诀。已出郭，复遮留之再三，乃得去。入为兵部郎中、兼翰林修撰。俄，提点司天台。崇庆二年春，太白经天。公上奏：“岁八月，当有人更王之变。”当国者以为妖言，置章不通。及期，王出居卫邸，如公言。俄，转翰林直学士。贞祐初，公言时事三：一迁都，二导河，三封建。大略谓：中国无古北之险，则燕为近边，车驾幸山东为便。山东，天下富强处也，且有海道可通辽东，接上京。宋有国时，河水常由曹濮、开滑、大名、东平、沧景，会独流，入于海。今改而南由徐、邳。水行处下，视堤北二三丈，有建瓴之便。可使行视故堤，稍修筑之，河复故道，则山东、河南合。敌兵虽入，可阻以为固矣。三代封建，外裔不能得中国之利。秦罢诸侯而郡县之，无虏祸而有不及备之祸。喻如秦销锋镝，今民闲不得藏弓矢是也；堕名城，今腹内州军不置楼橹是也。在承平日若无患，及其弊，则天下有土崩之势。秦之胜、广，汉之张、鲁，唐之安、史，皆是也。房管因禄山之乱，请出诸王，分置诸道。禄山闻之，曰：“天下不可得矣！”今就不能复三代之故，亦宜分王子弟，置诸道节度，则是山东有大河之险，有维城之固，而无燕近塞之忧，一举而三者得矣。明年，上书请为朝廷守残破一州。上以公宿儒，当在左右，不宜补外，不许。四年，除翰林侍讲学士。明年，转侍读。兴定中，拜礼部尚书、兼前职同修国史、知集贤院事。又明年，知贡举，坐为同官所累，夺一官。致仕，有旨：“以卿尝告老，今遂之也。”公家居，上所以礼遇公者不少衰。时遣中使问：“卿精神何如往年？”不数日，复起为礼部尚书、兼官如故。入谢，上曰：“卿春秋虽高，以文章故，须复用卿。”公亦以身受厚恩，无以自效，愿为天子开忠言，广圣虑。每进见，从容为上言：“人主当俭勤，慎兵刑，所以祈天永命者。”上嘉纳焉。今天子即位，公再以年乞身，改翰林学士、修国史。公以上嗣德在初，当日亲经史，以自裨益；进《无逸》，直解《贞观政要》《申鉴》各一通。开兴改元，北兵由汉中道袭荆、襄，京师戒严。上命公为赦文，以布宣悔悟、哀痛之意；公指事陈义，辞情俱尽。城下之役，国家所以感人心、作士气者，公与有力焉。时公已老，日以时事为忧，虽食息顷不能忘。每闻一事可便民，一士可擢用，大则奏章，小则为当路者言，殷勤郑重，不能自己。竟用是得疾，以夏五月十有二日，春秋七十有四，终于私第之正寝。时军国多故，赙祭不及，大夫士相吊，闾阎细民，亦知有邦国殄瘁之叹。越二日，权殡开阳门外二百步，有待也。积官至资善大夫，勋上护军，爵天水郡侯，食邑一千户，实封一百户。先娶刘氏，再娶郭氏，并封天水郡侯夫人，前公卒。子，男一人，名似，待阙御史台掾。女三人，长，刘出也，嫁汝州推官高可约；次嫁卫州行部郎中石玠；季嫁省知管差除令史张履。三婿皆名进士也。所著《易丛说》十卷、《中庸说》一卷、《扬子发微》一卷、《太玄笺赞》六卷、《文中子类说》一卷，《南华略释》一卷，《列子补注》一卷、删集《论语》。《孟子解》各一十卷。生平文章、号《滏水集》者，前后三十卷，《资暇录》十五卷。公究观佛、老之说而皆极其指归，尝著论，以为害于世者，其教耳。又其徒乐从公游，公亦尝为之作文章，若碑志诗颂甚多。晚年录生平诗文，凡涉于二家者，不在也。大概公之文出于义理之学，故长于辨析，极所欲言而止，不以绳墨自拘。七言长诗，笔势纵放，不拘一律；律诗壮丽，小诗精绝，多以近体为之；至五言，则沈郁顿挫似阮嗣宗，真淳古淡似陶渊明，以它文较之，或不近也。字画则有魏晋以来风调，而草书尤惊绝，殆天机所到，非学能至。今宣徽卿使河、湟，夏人多问公及王子端起居状，朝廷因以公报聘。已而辍不行。其为当时所重如此。公之葬也，孤子似以好问公门下士，来速铭。因考公平生，而窃有所叹焉。道之传，可一人而足；所以宏之，则非一人之功也。唐昌黎公、宋欧阳公身为大儒，系道之废兴；亦有皇甫、张、曾、苏诸人辅翼之，而后挟小辨者无异谈。公至诚乐易，与人不立崖岸，主盟吾道，将四十年“一一”，未尝以大名自居。仕五朝，官六卿，自奉如寒士，而不知富贵为何物。生河朔鞍马闲，不本于教育，不阶于讲习，绍圣学之绝业，行世俗所背驰之域，乃无一人推尊之；此文章字画，在公为余事，自以徒费日力者，人知贵之，而不知贵其道欤？桓谭有言：“凡人贱近贵远，亲见扬子云，故轻其书。若使更阅贤善，为所称道，其传世无疑。”谭之言，今信矣。然则，若公者其亦有所待乎？铭曰：

　　道统中绝，力任权御。一判藩篱，倒置冠屦。公起河朔，天以经付。挺身颓波，为世砥柱。优柔而求，餍饫而趋。春风舞雩，如望趋步。心与理叶，默以言寓。发道大全，初莫我助。大夜而旦，大梦而寤，乾端坤倪，轩豁呈露。致如力行，开物成务，在德为柄，在治为具。吾道非耶？而以文遇。足已无待，恃义不惧。忧国爱君，华首弥固。藏书名山，京师其副。后礼乐兴，当表公墓。

　　朝散大夫同知东平府事胡公神道碑

　　公讳景崧，字彦高，姓胡氏。其先威州人。曾祖智，避靖康之乱，迁武安，遂占籍焉。祖益，家累钜万。其父课之读书，涉猎经史，工于书翰，轻财好施，不责报偿。秋冬之交，量以布絮散寒者，仍作糜粥以食之。岁以为常。赵魏闲称积德者，莫不以胡氏为称首云。正隆南征，以良家子从军，载国子监书以归。因之起“万卷堂”，延致儒士，门不绝宾；儒素起宗，实兆于此。后以第四子浩官五品，赠宣武将军。考仲溶，嗜读书，不以世务萦怀。大定初，两赴廷试不中，即以诗酒自娱，竟用是得疾，甫三十而殁，用公贵，赠朝列大夫、安定县子。公幼有至性，十岁丧父，哀毁成疾。尝泣谓其母孔氏言：“吾父不幸早世，儿誓当学，以成吾父之志。”孔夫人有贤行，所以作成其子者为甚力，故公十五知属文，弱冠有声场屋闲，年三十，擢大定二十五年词赋甲科。释褐海州军事判官。用提刑司廉举，特旨升即墨令。县治濒海，土硗而俗恶，公清介自律，人莫敢犯，一新珥笔之旧。县界多世官，侵愁细民，累政以为苦。及是，有以牧马伤民田者，公深治而痛绳之，强暴为之帖然。初，县廨在古城之隅，为妖孤所据。狐画伏夜出，变化狡狯，或为狱卒，纵遣囚系；或为官妓，盗驿传被幞，媚惑男女，有迷乱至死者。民无如之何，反以香火奉之，余五十年矣。公下车，问知所以然，顾谓同僚：“官舍所以居贤，今令不得居，而狐得据之耶？”时屋空已久，颓圮殊甚，即命完葺之。明日，即听事理务。抵暮，张烛而坐。夜参半，狐鸣后圃中，一唱百和。少顷，群集周市廷内，中一大狐，据地而吼，如欲搏噬然。卒伍散走，投死无所；公安坐不为动，而狐亦不敢前。良久，稍稍引退。如是者三日，遂不复来。后十余日，传一女奴，歌啸跳跃，狂若寐语，公以朱书迫逐之。置奴钗闲，奴即知人。明日，尉自巡逻还，遭群狐数百，由县东南而去，狐祸遂绝。县民以公为神，刻石颂德，李右司之纯之文也。秩未满，用提刑司荐，迁河南府推官。偃师送强寇十数辈，尹以下谓此寇为民害久，亟欲除之；公疑县所送者皆平民，为缓其狱。尹怒，强出囚于市，且以稍缓让公。公执议之次，忽有驰报偃师获正贼者，尹惭谢。即日，上书荐之，就除太原推官；未赴，召为大兴推官。时道陵新即大位，留意庶狱，敕尚书省：“吾往判大兴，狱犴填满，推官虽小职，尤难其人。可选文臣公平审慎者充。”宰相以公为能，故有此授。公莅职不三月，以狱空闻。诏锡宴以宠之。俄，改上京等路提刑司判官。秩满，以称职，超授西京路转运副使。丁内艰，服除，为国子监丞、兼户部员外郎。未几，改同知辽东路转运使事。本路税额以牛头征者，积数百万石，多有名无实，无所从出，而重为主典者之累。公躬自阅实，无有欺抑者，凡桩配之数，悉从蠲贷。在所仓官，坐伤秏而碍铨调者，率以新官代之。旬月，入为刑部员外郎。东平、大名同时有告人谋反者，朝廷以户部员外郎苏某鞠狱大名，而东平则以公决之。苏法吏，专事榜掠，囚不胜惨毒，皆自诬服，株连者以千数。公至东平，有司供狱具至，有蝎笼、大匮之属。公叹曰：“断狱以情，奚以此为哉？”引告者谛审之，十日而后，其情得。告者搏颊，自恨言所以诬罔者。狱既具，止反坐此人而已。东平尹率其属劳公曰：“非使者忠爱，三千人之命谁当续之？”百姓焚香拜送，连延百余里，马为不得前。及奏上，道陵喜曰：“胡景崧处置，称朕意矣。大名之狱，独无冤乎？”随以它使者覆之，苏竟以罪去；而公之朝誉，由是益隆。泰和六年，以选，为上京、东京等路按察司签事。陛辞，以例言三事，然皆天下之大计，非例所当言者。其一，天子之职，在择相，相得人，则垂拱而洽可也。其二，今皇嗣未立，宜肃正六宫，以广继嗣之路。时元妃李氏专宠，其宗有威福之渐，外臣有夤缘至宰相者，故公为上言如此，不报。改同知镇西军节度使事。属岁旱，公祷而雨。明年，郡国蝗，中使四出掩捕，独公所治近城三十里无有也。楼烦报蝗入县境，公驰至，祷于后土祠，言：“罪在守令，幸无毒平民！”顾盼之际，蝗去无留者。卫绍王大安初，擢坊州刺史。公老于吏事，布宣教条，恩威并著，旬月之后，但卧治而已。俄，改解州刺史，坊人攀送垂泣而去。逾年，迁同知东平府路兵马都总管事。以崇庆二年五月日遘疾，春秋五十有九，卒于雒阳之传舍。积官朝散大夫、上护军、安定郡开国伯，食邑七百户。后几日，葬于某所之先茔。娶马氏，封安定郡君，妇德母仪，中表以为法。后公几年卒。子，男三人：长曰德圭，正大四年进士，儒林郎、富平县主簿；次德琚，早卒；次德琳，以公荫，为礼曹掾。女二人；长适邢台焦日新，封中山县君；次适洧川杨振文，封宏农县君。孙，男三人：祗遹、祗承、祗畏。公美丰仪，善谈论，临事刚严，人莫敢犯。至于推诚接物，则慈祥恺悌，惟恐不及。族属余百口同居，迨公四世，公恤睦之，小大无闲言。从弟义，幼孤，赖公教督，继擢高第。旧制，文资官，例提举学校，故公所在必课诸生学，委曲周至，终始如一。前后三知贡举，凡置在优等者，皆奇俊宏杰之士，士论以得人许之。岁丙午，某过彰德，德圭方为府从事，谓某言：“先人弃养，将三十年。贞祐之乱，仓皇南渡，顾瞻先垄，有旌纪寂寞之感。迨今北归，先夫人之柩，从祔有日。诚得吾子铭而志之，以俟百世之下，不肖孤死不恨矣！敢百拜以请。”某不敏，尝问公于曹征君子玉。子玉，公乡里，知公为详，以为公无他过人，但能充孝弟之性而已。古有之，事亲孝，故忠可移于君；居家理，故治可移于官。又曰：“孝弟之至，通于神明。”信斯言也，公可以无愧矣。铭其可辞？其铭曰：

　　地天而人，泰山微尘，不以元气纲维之，奚取于眇焉之身？元气维何？由孝而仁，智效一官，大或秉钧。民吾同胞，忍弗爱其亲？惟悉聪明，而致忠爱，故所过者化，而存者神。上下同流，何有乎兽伏而鸟驯？问牛及马，不足以谓之能；柱后惠文，不足以谓之循。我思胡公，暖然而春。郁彼佳城，志以贞珉。千年而见白日，尚知为泰和之名臣。

　　寄庵先生墓碑

　　道陵承安中，贼臣胡沙虎尹大兴，先生为府推官。虎方谄事中贵，窃弄威柄，内则以奸佞固主恩；外则鼓动声势，以劫制天下。同列有一事不相叶，一语不相入者，不陷之死地，则排诸远方。故时人视之犹蛇虎鬼魅，疾走远避之不暇。先生直前径行，初不为死生祸福计，每以公事相可否，至丝发不少贷；又摘其阴事数十条，将发之。私谓所亲言：“此人口无所不能言，手无所不能为，政恐宁我负人，终成噬主之狗。”虎，纂者也。平居颐指气使，无不如意。乃今为一书生所轩轾，积不能平，乃

　　先以非罪诬染之，凡可以中伤者无不至。先生守之益坚，抗之者愈力。如是二年，既无可撼摇，乃奏之上前，谓先生于种人，有奴视之傲。赖上雅见知，谮为不得行。盖自承安迄至宁之弑，前后二十年，朝臣非无刚棱疾恶、不畏强御之士，然敢与此贼角者，唯先生与尚书左丞张公行中二人而已。先生讳某，字平父，姓李氏。系出唐明皇帝。历五季、宋末之乱，谱谍散失，无可考案。靖康初，先生之祖玘，自济南齐河，避乱镇州，侨寓一名医家，遂传其学。生子拯，徙居栾城，仍食先业。资乐易，多伎能。所居置病寮，过客及贫无以为资者来谒医，汤剂糜粥，必躬亲之；病既平，又量为道涂之费以给之。赋诗饮酒，谈玄讲道，优游以寿终。后用先生贵，赠奉训大夫。先生即奉训君之第二子也。年十五，奉训君仍以家学授之。学既成，一日，诊一病者而心有所疑，乃悔曰：“吾宁当以人命试吾术？”即于是改读律。已而，又以法家少恩，与前潦病无异也，即尽弃故学，一意读六经，学为文章。二十得解住府庠，移籍太学。试补河北东路提刑司书史。登明昌二年词赋进士第，释褐城丞。吏畏民爱，虽老于从政者，莫与为比。县旧多盗，先生治之有方，皆相率为平民。以政迹，升辽东宜风令，改蓟州卢龙。丁太夫人张氏忧。起复潞州涉县令。县乏水，去城十五里所，汲涧泉以供饮，虽浣濯之余，不敢遗弃。人用是多病。先生行视西山，得美泉，度地之高卑，将引致之。先以便宜白于州，然后籍丁为渠，民乐于赴功，不两旬而成。近郭数千家，坐获膏润之利。乡大夫洎其父老，相与立石。用诧于他邦，入为尚书省令史。终，更宰相议，留再考。先生力以疾辞，授大兴府推官，转河北东路转运司都句判官。不一岁，迁辽东路盐使。旧例，使、副、判官分办岁额，而通比增亏。考满，坐为同官所累，降太常博士、兼秘书省校书郎。至宁元年春，迁同知静难军节度使事。时西北兵已动，先生以邠城颓圮为忧，谋之州将，为浚筑计；不合，欲闻之朝。俄，改同知许昌军节度使事。比到许下，闻夏人入寇，邠已陷，官属虏而西矣。秋八月，改山东西路兵马副都总管、东平府治中。制下三日，贼虎弑逆，自署太师、尚书令、泽王，专制除拜。先生即日疾告，径归阳翟，筑屋颍水之上，名之曰寄庵。因以为号。先生通悟多智，坐有原本，明于析理，而勇于赴义。中值大变，知世事无可为，故一切以蒙晦自居，浮湛里社，将二十年。兴定、元光之闲，先生盖已老矣。某岁某月日，春秋六十有七，终于隐所。先生喜作诗，律切精严，似其为人，雅为王内翰子端、周员外德卿、赵礼部周臣、李右司之纯之所激赏。字画得于苏黄之闲，画入神品，赏识至到，当世推为第一。所在求谒者缣素填积，随日月先后偿之，谓之“画债”。至于星历占卜、释部道流、稗官杂家，无不臻妙。弦歌槊，在它人以一技自名者，皆其余事也。临终豫刻死期，戒家人勿遽哭。果如期而逝。家人哭不禁，良久开目云：“戒汝勿哭，令我心识散乱。”言讫复瞑。其明了又如此。先娶里中郝氏；再娶城刘氏；三娶河闲王氏，有道敏修之女；末娶大兴崔氏，冀州倅曼卿之妹。子，男三人：澈，方山抽分窑冶官，刘出也；次曰治，自幼有文章重名，正大中，收世科征事郎、长陵主簿，王出也；次曰滋，崔出也。女二人，皆嫁士族。壬寅某月，孤子治，自阳翟护先生之柩归，葬于栾城某原之先茔。葬有日，再拜涕泗，谓门下士元某言：“先人诸孤，唯治仅存。兵革流离，不得以时归祔，获罪神明，无所于死。唯先人不大用于世，故事业无闻；若夫才德之懿，问学之博，志节之坚，鉴裁之公，则不可不白见于后。今表墓有石，吾子盍以所闻见者为我书之？”某窃自念言：自南渡以来，登先生门者十年。先生不鄙其愚幼不肖，与之考论文艺，商略古昔人物之流品、世务之终至。问无不言，言无不尽，开示期许，皆非愚幼不肖所当得者。今得属辞比事，以相兹役，顾以不获为恨，其何敢辞？唯是驽劣老矣，无闻其何以究阐精微，信示久远，虽义不可辞，而又有不敢不辞者。因起拜，谢不敢当。治重以大谊要责，以为“得先人所知者多矣，孰若吾子之深？与先人相从者多矣，孰与吾子之厚？治不谋若，实治之尤，谋之或违，尤将谁在？”于是不得终辞，谨论次其事如右，又系之以铭。铭曰：

　　君子时中，立不倚偏，经纬万方，以心为权。嗟维先生，中学之传，得之无息之久，守以不磨之坚。承安玩威，鱼脱于渊，虎守天门，四顾垂涎。击伏主臣，且百且千；曾是下僚，敢相周旋。虎奋其须，赤手往编；恃义与存，岂乐自捐？祸逮至宁，初服归田。愤请讨之无所，宁与贼而同天？人却也，而我前；人安也，而我独迁。行无理违，止不义寒。嗟维先生，其畀也全，材不一能，我则百焉。量测则闳，筹计则贤。药石可以活国，舟楫可以济川。抱利器而莫之试，竟匡坐而穷年。一室图书，我歌我弦。处顺安常，无憾下泉。伐石西山，表先生之阡。孰能为世底柱，如是之卓然？

　　朝列大夫同知河闲府事张公墓表

　　泰和初，元妃李氏干预时政，兄弟同在禁近，声势焰焰，鼓动海内。台谏多以为言。公时为监察御史，上书切谏，至有“妾上僭后、夫人失位”之语，引援古今，陈说成败，皆君臣之闲所难言者。朝议韪之。佗御史有与公齐名者，其后畏祸不终，名节埽地；而公守河间，得所以死而死，身灭而名益著。至今称泰和名臣者，唯公可以当之。公讳公著，字庭俊，姓张氏；初名宁，以梦兆改焉。世为太原阳曲人。曾大父某，知宋将乱，隐居不仕。大父祐，好读书，尤长于术数，卜葬东山之大石谷，自言却后三十年，吾宗当有文达者。已而果然。考讳某，资宽缓，轻财好施，以诗书酒自适。后用公贵，封朝列大夫。生三子，公其季也。初自童丱，朝列君教之学；长游府庠，即有能赋声。寻擢明昌二年进士第。释褐平遥丞，历洛交、云川二县令，补尚书省令史。考满，留知管差除，以亲老不就，授都转运司户籍判官。无几何，拜监察御史。元妃兄黄门喜儿，尝以水田事私请于公，公以正义责之，喜儿惶惧而退。虎贼尹大兴，固宠负恃，恣为不法，朝臣无敢言者。公倡诸御史发其奸，章十余上。章宗言：“胡沙虎定何罪？但跋扈耳！卿等不相容，乃如此耶？”公同中丞孟铸言：“圣明之朝，岂容有跋扈将军乎？”上为之动容。张仲淹以趋附宰相起家，不十年，至大兴尹。公薄其为人，众辱之。明日而仲淹死，时人以为惭愤致卒云。扈从管山，车驾所经，居民为近侍所扰，无所于诉。公屏骑从，著大席帽，行围中，杖大奴十数人。权贵为之敛手。或相警云：“大席帽者至矣！”其威望如此。泰和四年，以称职，迁同知震武军节度使事。丁太夫人郭氏忧。起复都转运副使，改签南京路按察司事。搏击豪右，发擿奸伏，威惠并举，天下想闻风采，遂有公辅之望。卫绍王大安初，授管州刺史。期年，改景州兼漕运使。丁朝列君忧。起复陕西西路按察转运副使。宣宗贞祐二年，改同知河北东路兵马都总管、兼河间府事，特诏驰驿赴镇。不逾月，河间受攻，总管不能军，城遂陷。公方在应办局，闻之大骇，率城中壮士近千人督战，殁于阵中。实十一月二十六日也。得年五十有一。夫人李氏，再娶曹氏，俱封清河县君。子，男一人，绰，以荫补官；女四人，皆嫁士族。孙，男三人：曰革，曰贲，曰恒。公天性孝友，为宗族乡党所知。历三县两州，当官刚果，明于剖析，吏畏民爱，有古能吏之风。太原民罗小七，夜杀数人，而考验无迹，三推不能决。朝命委公鞫之，一问得情。人以为神明之政。在所敦奖儒学，留意风教，旧俗为之一变。起文庙于所居安生里社，延致名儒，课子弟授业。二侄经、纬，皆有声场屋闲，继擢上第。张氏遂为河东文章宗，乡人至今荣之。孤子绰，以某年月，葬公于某所之先茔，礼也。岁癸卯秋九月，某客燕中，纬以世旧之故，征铭于某曰：“自衣冠南渡，二十年之闲，无复归顾之望。叔父墓木已拱，而旌纪寂寥，不肖负衅蒙累，死无以自赎。诚得吾子撰述，以著金石，传永久，则瞑目无恨矣！敢百拜以请！”某复之曰：“先大夫履正奉公，惟义所在，死生祸福，无所顾藉。天下大夫士，饱闻而厌道之果得挂名表志，自托不腐，乡里晚生豫有荣焉。敢不唯命是听？”乃退而论次之，而系之以铭。铭曰：

　　平易而仁，卓鲁之近民。发奸击强，赵张三王之所以神。此在公为一节，固已无望于时之人。若夫确固而不移，质直而无文，直前径行，唯义所存；有言责，则致其忠；有官守，则致其身；名节懔然，独为不二心之臣。闻公之风，益知鄙夫之不可以事君。

　　卷第十八

　　碑铭表志碣

　　内相文献杨公神道碑铭

　　自孔子考四科，及中人下上之次，故孟轲氏于乐正子，亦有二之中、四之下之说。盖人之品不齐，而论人之目亦不一，有一乡之士，有一国之士，有天下之士，有一代之士。分限所在，不能以强人，而人亦不能躐等而取之也。维金朝大定已还，文治既洽，教育亦至，名氏之旧与乡里之彦，率由科举之选。父兄之渊源，师友之讲习，义理益明，利禄益轻，一变五代、辽季衰陋之俗。迄贞祐南渡，名卿材大夫布满台阁，若胥莘公和之之通明，张左相信甫之朴直，张太保敬甫、两赵礼部周臣、庭玉、冯亳州叔献、王延州从之、李都司之纯之儒学，王尚书充之、李都运有之、两杨户部正夫、叔玉、李坊州执刚之吏能，张大理晋卿之平恕，商右司平叔之雅量，许司谏道真、陈留副正叔之直言极谏，康司农伯禄、雷御史希颜之刚棱疾恶，累叶得人，于兹为盛。若夫才量之充实，道念之醇正，政术之简裁，言论之详尽，粹之以天人之学，富之以师表之业，则我内相文献杨公其人矣。识者以为中国之大，平治之久，河岳炳灵，实生人杰，非宏衍、博大之器如公者，曷足以当之？降材尔殊，取称斯允，商略前后，拟伦名胜，惟其视千古而无愧，是以首一代而绝出。然则元光、正大以来，大夫士推公为中朝第一；而不以百年计之者，知公为未尽欤？公讳云翼，字之美。杨氏其先赞皇之檀山人，六代祖忠，客乐平，遂占籍焉。曾祖处士君青，嗜读书，而不事科举，尝诲其子孙言：“圣人之道无它，至诚而己。诚者何？不自欺之谓也。盖诚之一物，存诸己则忠，加诸人则恕。是道也，出于人心，谁独无之？然今山野小人有能行，而世之才智士大夫或有愧焉。吾百不及人，独此事不敢不勉耳。若等能从吾言，真吾子孙也。”祖郁，用公贵，赠正议大夫。祖妣宋氏，追封宏农郡太君。考恒，累赠中奉大夫。妣李氏，宏农郡太夫人。公资颖悟，初学语，辄画地作字，殆能记他生之习者。八岁知属对，日诵数千言。弱冠，登明昌五年经义第一甲第一人进士第，词赋亦中乙科。特授承务郎、应奉翰林文字。考满，留再任。承安四年，出为陕西东路兵马都总管判官，决狱宽平，大为总管贤宗室长寿所知。泰和元年，召为太学博士。丁内艰。服除，授太常寺丞、兼翰林修撰。六年，南鄙用兵，以本官从左丞揆军，驻汴梁。明年，授上京、东京等路按察司佥事。初，宰相奏是职，章宗先已识公，即可其奏曰：“得之矣。”召见，咨以当世之务，称旨。及陛辞，谕之曰：“卿至官下，有所建明，当专达，毋枉执事者。”又明年，改上京、临潢等路按察司佥事、兼本路转运副使。大安元年，翰林学士承旨张行简，荐公才学优赡、精于术数，召授提点司天台、兼翰林修撰。俄，兼礼部郎中。崇庆元年，以病，得读归乡里。贞祐二年，有司例上官薄，宣宗阅之，记公姓名，起，授前职、兼吏部郎中。三年，超礼部侍郎、兼提点司天台，充赐宋国岁元国信副使。四年，西北由鄜、延内侵，潼关失守，朝议以兵部尚书蒲察阿里不孙为副元帅以御之。公奏阿里不孙言浮于实，必误大事，不听。兵交而败，卒如所料。六年，迁翰林侍读学士、同修国史，礼部、司天兼职如故。有旨：“官制，入三品者例外除。以卿遇事敢言，议论忠到，故特留之，以便咨访。卿宜悉吾意也！”时右丞相高琪当国，昵信小人，多变旧章。榷货提举王三锡奏请榷油，高琪主之甚力。诏集百官议其事。权户部尚书完颜天宠辈百余人，同声赞可。公独引赵秉文、时戬等三数人排其议，谓：“果行此事，是以天下通行之货为榷货，私家常用之物为禁物，自古不行之法为良法。窃为圣朝不取也。”议遂格。高琪怒公为异，竟以事谴公，公不之恤也。兴定二年，擢拜礼部尚书、兼知集贤院事。三年，筑京师子城，役兵民数万。夏秋之交，病者相枕藉，公提举医药、饮食，躬自调护，多所全济。城成，进官一阶。四年，改吏部尚书，且有后命：“卿之问望旧矣。今以选曹授卿，宜振肃纲纪，尽革前獘。朕之待卿，尚不止此耳。”公莅政，裁画有方。凡军兴以来入粟补官，及以战功迁授者，事定之后，有司苛为程式，或小有不合，一切罢去；公奏从宽收录。旬月政成。不动声气，而奸吏为之缩手。朝誉归焉。九月，上召户部尚书高夔及翰林学士赵秉文于内殿，皆赐之坐，问以讲和之策。或以力战为音，上俯首不乐者久之。公徐以孟子事大事小之说解之，且曰：“今日奚计哉？使生灵息肩，则社稷之福也。今日奚计哉？”上色乃和。十一月，改御史中丞。宗室承立权参知政事、行尚书省事。于京逃事有不法者，大臣以为言，诏公就鞫之。狱成，廷奏曰：“承立所坐皆细事，不足以累大臣。然臣闻之，向西北二敌，合兵来侵，平凉以西，数州皆陷。承立坐拥强兵，瞻望不进；鄜延帅臣完颜合达者，以孤城当敌冲，且能败其前锋。合达之功如此，承立之罪如彼。愿陛下明其功罪而赏罚之，则天下知所以劝惩矣。自余小失，何足追咎？”承立由是免官，而合达遂总机务。五年，以疾求解，复为礼部尚书、兼翰林侍读学士。六年四月，改翰林学士。元光二年，复申前请，宣宗不得已，许焉。哀宗即位，图任旧人，首命公摄太常卿。正大夫年，复翰林学士。某月，诏集百官议所以省费者。公以为省费事小，一户部若司农官足以办，似不足议。枢密院专制军政，蔑视尚书省。尚书出政之地，政无大小当总其纲领，付外施行。今军旅之事，宰相或不得豫闻，欲使军民利病两不相蔽，得乎？故独以此应诏。二月，复为礼部尚书、兼侍读。明年设益政院于内廷，取老成宿德充院官。极天下之选，得六人，而公为选首。名为经筵，实内相也。每召见，公独得赐坐，且呼学士而不名也。初命讲《尚书》，公为言：“帝王之学，不必如经生、举子，分章析句，但知为国大纲，足矣。”因举任贤去邪、与治同道、与乱同事、有言逆于汝心、有言逊于汝志等数条，一以正心、诚意言之，敷绎详明，上听忘倦。寻进《万年龟镜录》、《圣孝》、《圣学》之类凡二十篇。公见朝士廷议之际，多不尽所欲言，上下依违，寝以成俗。一日经筵毕，因言：“人臣事君之道有二：有所谓事君之礼，有所谓事君之义。礼不敢齿君之路马，蹴其刍者有罚；入君门则趋；见君之几杖则起；君命召，不俟驾而行，受命不宿于家。是皆事君之礼，人臣所当尽者也。然国家之利害，生民之休戚，一在敷陈之间，则向所谓礼者，特虚器耳。君曰可，而有否；献其否以成其可；君曰否，而有可，献其可，以替其否。危言正论，期于益国补民而已。言有不从，虽引裾折槛，断鞅轫轮，有不恤焉者。当是时也，若姑徇事君之虚礼，而不知事君之大义，阿合取容，国家何赖焉！”上变色曰：“非卿，朕不闻此矣。”公自兴定、元光间病风痹，至是稍愈。上亲问疗之之术，对曰：“无他，但治心耳。此心和平，则邪气不干。岂独治身？至于治国亦然。人君必先正其心，然后可以正朝廷、正百官，远近万民，莫不一于正矣。”上矍然，知其为“医谏”也。十一月，夏人和议成，遣其徽猷阁学士李弁来，议互市及振危急者数事；数往返，不能决。弁求大臣面论之，朝廷以公往，议乃定。四年，知礼部贡举，以考试劳心遘疾。明年八月之七日，薨于私第之正寝，春秋五十有九。累官资善大夫，勋上护军，爵宏农郡侯，谥曰“文献。”娶某郡吕氏，封宏农郡夫人。子，男二人：长曰朴，前公卒；次曰恕，擢正大四年经义进士第。女一人，适某族。初，公娶胥氏左丞通敏公之孙、平章政事惠简公之女，以事姑尝有后言，即日弃去，不以相家子为难。待二弟仲翼、叔翼备极友爱，家赀悉推与之，至百负之而不恨。尝语人言：“昆弟之间，若以昆弟待之，则容有不可堪忍之事；但当以父母待之耳。”或以为疑，公晓之曰：“父母，吾不得而见之矣，得见兄弟，非父母而何？此念一生，虽百世同居可也。”一姊适李氏。既寡，挈孤幼来归，公处之官下。在律：疏属及外亲，留任所满百日，则徙他郡避嫌。公言之朝，独得不徙。抚导二甥，卒为名士。其长庭简者，登上第。公天资雅重，自律为甚严，而其待人者宽以约，交分一定，死生祸福不少变。为天官，为春官，为翰长，为奉常。文章与闲闲公齐名，世号“杨赵”。高文大册，多出其手。典贡举三十年，门生半天下，而于奖借后进，初不以儒宗自居。所以教诱之者，率君子长者之事，益其所未尽，而勉其所可致，苦言至戒，或寓于款曲周密之间。异时想闻风采，若龙门之峻朗出天外；及一被接纳，则又恨造之之晚也。平居无事，左右图史，澹默无所营；及当官而行，或论列上前，慨然以天下事自任，知无不言，言无不尽，确乎有不可夺之节。古所谓“君子有三变”者，于公见之。贞祐以后，主兵者不能外御大敌，而取偿于宋，故频岁南伐。有沮其兵者，不谓之与宋为地，则疑与之有谋；进士至宰相，于他事无不言，独论南伐，则一语不敢及。公为太学博士，泰和初建言便谓：“宋不可伐。国家之虑，不在于未得淮南之前，而在于既得淮南之后。盖淮南平，则江之北尽为战地，进而争利于舟楫之间，我之劲弓良马，有不得骋者矣。彼若扼江为屯，潜师于淮，以断饷道，或决水以猪淮南之地，则我军何以善其后乎？”及时全倡议南伐，宣宗以间朝臣，公言：“朝臣多谀辞。天下有治有乱，今但言治而不言乱；国势有强有弱，今但言强而不言弱；兵家有胜有负，今但言胜而不言负。此议论之所以偏也。臣请两言之，庶几见利害之全。夫将有事于宋者，非贪其土地乎？第恐西北有警，而南又缀之，则三面受敌耳。故欲我师乘时势先动，图宋人今冬不能来或不敢来。此战胜之利也。就如所料，其利犹未可必。彼江之南，其地尚远，且有巴蜀为之辅，虽无淮南，岂不能集数万之众，伺西北有警而缀我邪？战而胜且如此，有如不胜，其害可胜言哉？且我以骑当步，理可万全；臣尚谓恐有不胜者，今日之事，势与泰和不同故耳。盖泰和以冬征，而今以夏，此天时不同也；冬则水脉涸而平陆多，夏则水脉盛而泥淖多，此地利不同也；泰和举天下全力，至于军，亦驱之为前锋，今能之乎？此人事不同也。议者徒见泰和取胜之易，而不知今日之难。且以夏人观之，向日弓箭手之在西边者，一遇勍敌，则搏而战，袒而射，彼已丧气奔北之不暇；乃今陷吾城而虏其守臣，败吾军而擒其主将。曩则畏我如彼，今则侮我如此。夏人既非前日，柰何待宋人独如前日哉？愿陛下思其胜之之利，又思败之之害！无悦甘言，无贻后悔可也。”章奏，不报。是秋，公主贡举，且取“高帝以天下为度”命题以讽焉。时全一军，寻败于淮上，几有只轮不返之祸。宣宗责诸将言：“当使我何面目见杨云翼邪？”河朔民何泾等十有一人，为游骑所迫，泅河而南，有司论罪当死，公上章营救之，曰：“法所重私渡者，防奸伪也。今平民为敌所迫，奔入于河，为逭死之计耳，岂有他哉？使吾民不死于敌，而死于法，尔后惟有从敌而已。”宣宗悟，尽释之。哀宗以河南雨雹，诏公审理冤狱，而不及陕西。公言：“天、地、人，通为一体。今人一支受病，则四体为之不安，岂可专治受病之处，而置其余不问乎？”朝廷是之，诏吏部郎中杨居仁审冤陕西。公之重人命慎于兵刑者，类如此。所著《文集》若干卷，校《大金礼仪》若干卷，《续通鉴》若干卷，《周礼辨》一篇，《左氏》、《庄列赋》各一篇。提点司天台二十年，虽老于其业，积日累月不能了之事，公一语破的，众无异辞。有以《太乙新历》上进者，尚书省檄公参订。摘其不合者二十余条，历家称焉。德陵以庚寅日启士，司天生陈舜举言国音属商，金在庚为绝，宜用之酉金王日，吉。诏公决之。公言：“上行年辛卯，乙酉虽为金王，终与行年相戾；讳名不讳姓，姓所同也，名所独也。且五行之说，在汉人犹以为不经，前世如吕才。一行，皆神于术数，尚辨以为不可用。本朝部姓，焉可必其于五音何乎？”卒从公议。有《五星聚井辨》一篇，《天象赋》一篇，《句股机要》《象数杂说》《积年杂说》，皆藏于秘府。孤子恕奉公之柩，将葬于某原之先茔。涕泗百拜，谓门下士元好问言：先公孝弟忠信，始于事亲，中于事君，终于兼善天下者，翰林修撰王彪《事状》具在；墓当有碑，敢质之以为请。好问谢不敢当，恕以大义见责曰：“先公平生以国士待吾子，乃不得论次遗烈，以见于后世乎？”好问度不可以终辞，再拜曰：“谨受教。”乃为件右之，且系之以铭。其铭曰：

　　天禀之厚百可施，曾门之传俨若思。菁莪乐育并以资，大器备具无磷缁。山甫吉甫其庶而，鲁无君子焉取斯？贞祐南驾倾朝支，忿兵横出纷僵尸，丁男役苦输膏脂，公独上前陈苦辞。同仁一视父母慈，越肥秦瘠小智私，两淮民我所司，忍令矛端舞婴儿！昆仑神泉浸术芝，危国可活民不疵。如公岂无匡复姿，天废商久实为之。孺子可教犹帝师，惜哉不遭隆准时。东隅之日今崦嵫，顾瞻乔木为赍咨。岘江堕泪方在兹，零落何必西州诗？

　　嘉议大夫陕西东路转运使刚敏王公神道碑铭

　　岁己酉冬十月，故户部尚书王公之子元庆，涕泗谓某言：“先公弃诸孤养，余三十年矣。惟是转徙南北，无归祔之望，乃今始克襄事。墓当有碑，碑例有铭。今属笔于子，使不肖孤获免于有不称之罪，则瞑目为无憾矣！敢百拜以请！”某以为，先大夫有功吾晋，乡里晚生与受其赐。今史册散逸，既无以传信；名卿钜公立功立事之迹，不随世磨灭者，繄金石是赖。诚得属辞比事，以相兹役，虽文字暗陋，其敢不勉！谨按御史张天纲所撰行事之状，而论次之。公讳扩，字充之，族王氏。世为定州永平人。曾大父某、大父某，仕为县功曹。国初，籍新附之民，畀以符契，使复旧业；归附后时，或先服后叛者，则别籍次第，拘僇将及。永平功曹辄焚其籍以灭迹，所活无虑数千人。令叹曰：“阴德在汝矣！”因改服儒业，五子皆教之宦学，三子继登上第，而仕亦达。功曹得赠儒林郎。妣两高氏，太原县太君。邦用，公之父也，仕至同知安国军节度使事。妣刘氏、杨氏，俱用公贵，加赠太原郡太夫人。公孩幼嗜学，甫冠从乡赋，即有声，时辈无不推伏。擢明昌五年甲科，释褐邓州录事。朝廷更定律令，留公不遣。再调怀安令，廉举徐州观察判官，召补尚书省令史。考满，授同知德州防御使事。以山东旱，命驰赴官，遂专振贷东平诸郡。公所至推次，乏绝人受实惠，豪猾不得夤缘为奸。棣州饥尤甚，公辄例外禀之。平章政事寿国张公宣抚济南，以德、博多盗，檄公总诸郡兵讨捕，群盗悉平。泰和五年，吴曦纳剑外五州内属。公以选，为顺化军节度副使，未至，州反为宋。陕西安抚司奏公为经历官。俄，改真定府判官。八年三月，擢拜监察御史。是夏旱甚，诏出诸御史分理冤狱。异时，审谳者专以末减为事，虽杀人者之罪，亦贷出之。公谓同官言：“生人之冤，固所当审；地下之冤，将置不问乎？”因力革前弊，时议皆称其平。使还，言创设三司不便，大略谓：“三司之设，民间窃议，当以刻剥为事。臣愚以为刻剥固所无，而浮动之言可畏耳。大定闲，一曹望之为户部，天下仓廪府库皆实，百姓无愁叹之声。存乎其人，不在改官称也。今三司所掌，即户部前日之事，官属又皆户部旧员，掾属亦户曹旧吏。岂有愚于户部，而智于三司者？惟当复户部之旧，无骇民听可也。”西北路三司签事张炜，以规措陷没县官钱，诏公鞫之。公比勘失滥钱币、草米，例以百万计，皆权要假贷之数。先以金币诸物，赂遗黄门李新喜。至是，并按之。炜惧不免，倚同舍之旧，私有所请。公麾之曰：“故旧义重，朝纲当自我坏邪？”乃列奏炜内结阉竖，外连权贵，奸赃狼籍，罪在不赦。诏就委公征理之。佗所纠弹，凡十余章，大抵明纲纪、正风俗之事。优诏褒谕，特迁两阶。大安三年，授同知横海军节度使事。贞祐初，改签河东北路按察司事。二年，太原受兵，赖公保完。宣抚司上其功，进大中大夫、本路按察副使、兼同知转运使事。明年七月，召为行宫尚书、户部侍郎。寻擢河南路都转运使。南渡以来，庶务草创，皆倚公而办，不数月，纲纪大小，截然一新。朝誉归焉。河北苗道润求封爵，宰相高琪持不可，议以它辞却之。宣宗亲问公当如何，公奏曰：“帝王以天下为度，何可逆诈？我虽欲勿许，彼恃威，令不能及，将何所不为？不若因而封之。此高祖所以将韩信也。”宣宗顾谓高琪曰：“王扩与我意合，其亟行之！”太府监欧里白，以御膳羊瘐瘠被诘问，白跽奏：“御羊瘦瘠，转运使不加意而然。”上复问公：“卿先朝旧人，号为知礼，朕知之旧矣。太府之言乃如是，诚有之乎？”公进曰：“大驾初到，人心未安，宜省费以示俭德。比以一羊肥瘠，纷纷不已，以至庭辩，天下知者以为有司不职，而不知者将以陛下日以自奉为急耳。其于圣德，将无少损乎？”上忻然曰：“卿言是矣。细事再不必言。”公一日以事入省，适高琪自阅御羊，及校计鹑鸽水食。公问之故，高琪言：“圣上焦劳过甚，全藉膳羞资养精力，安敢不备肥好？”公折之曰：“膳夫之事，何至宰相亲临？”高琪默然不能对，心甚恨之。是后，每以事相可否，而公都不降下。冬十月，潼关破，高琪积不平，奏公为刑部尚书、领关陕军储。军至郑州而还，高琪奏公复行。公方集官吏骑卒，省符趣行，急于星火。逾月召还，即付刑曹，以受命不即行为罪。有司希高琪旨，当以军法“后至”入绞刑，奏上。宣宗曰：“十日军还，十三方差王扩行，何得如此定罪？其审议之！”逾月，高琪又执前奏，上知公无罪，而重违宰相意，止于褫一阶。未几，有旨特起公，遥领陇州防御使、行六部侍郎、规运奏巩军储，别诏慰抚良厚。时兴定元年之九月也。公至军中，复奏疏云：“古者，内政寓军令，周井田，汉屯田，唐租庸调，皆其法也。今之军士见屯者，无虑数十万众，而家口又数倍于军。彼皆落薄失次，无所营为，惟有张口待哺而已。岁入有限，日给无穷，久不改图，徒使农民重困，而军户亦不得安帖。臣愚以为不若计军户丁数口，量给地亩，使失业之人皆获地著。既有恒产，孰不为自养之计？深汰冗军，悉归耕获。授田初年，给口粮之半；明年各有收敛，可一切减罢。略以一百万口计之，岁省米三百六万斛。既丰委积，又免转输之劳。遇战士出征，或防秋之役，量增升斗，使糊口有余。如此，则农民止输正租，馈饷自足。此业已定，中兴之本正矣。”逾月，宣权陕西西路转运使。二年五月，迁陕西东路转运使，依前行六部尚书。公自以时运不偶，年六十三，即以谢事为请。寻迁嘉议大夫，致仕。先患疽发背，至是增剧，以闰三月十有五日，薨于私第之正寝。越三日，权殡于长安南慈恩寺。太常考行，谥曰“刚敏”。两娶济阳丁氏，皆前公卒，赠太原郡夫人；再娶赵氏，封如所赠。子，男三人：元庆其长，仕为归德、行六部郎中；次未名而卒；次元亨，业进士，赵出也。女五人：长适盐使司管句何其；次适监韩城酒贾仲源；次适同知镇戎军州事蒲鲜石鲁刺；次适同知钧州军州事兼荥泽令张泰享；次幼，在室。公学业富赡，尝四赴廷试，每举进士，未尝不为考官。临事有干局，虽在细务，亦无不经意。在京兆漕司，前政乔公子实、赵公子文，号为称职。公表表自见，举动有法，掾属奔走从事，无敢后者。评者谓：“子实宽缓，欲为不忍欺；子文周密，欲为不能欺；皆未必能然。独王公之不敢欺，为有征云。”在太原日，言时病有四：一，将不知兵；二，兵不素教；三，事不豫立；四，用人违所长。又陈河东利害，汰冗兵、禁游惰、节浮费、惜民力等二十事，而守御之策为多。识者谓公策虑愊亿，洞见事几，虽军中老臣宿将，料敌制胜，且不能纤悉周密如此。在所皆可行，不特河东而已。为人体貌严正，气量宏博自然，有公辅之望。至今言名卿材大夫者，公必一二及焉。某既件右公平生，尝试妄论之：生材非难，获用为难；获用非难，尽其材为尤难。大定、明昌闲，文治为盛，教养既久，人物辈出。公主于其时，禀赋之美，固已绝人远甚；加之内承父兄之教，而外渐师友之训，故能卓然成就如此。至于为御史，为外台属，典财赋于危急存亡之际，才力恢恢，迎刃而解。宣宗雅知公，暂历户曹，即擢三品，盖有意大用矣。公亦慨然以天下大计自任，期于不负以学。诚使之垂绅正笏，坐于庙堂之上，设施之际，必有大过人者。直道不容，竟为强臣所摧折，盖蔽贤之祸，孙、刘辈实当之，非独公为不幸也。元庆、元亨以某年某月，奉公之柩祔于某原之先茔。其铭曰：

　　刚以作强，敏以赴功，伊谁是名？文武王公。文武维何？维间气之雄。扬于王庭，靡职不供。登使者车，乘御史骢，搏击所加，奸宄为空。公宁经生，儒雅从容。外台赐环，入计租庸，以给京师，以饷河潼。我从事独贤，一奋薄躬。论列上前，大计兵农。驱游末而授田，汰冗食而选锋。是谓元气之强，而四体之充。成周既东，正涂既穷，天关以九虎，失颇牧于禁中。往在北门，身为金墉，有来梯[车童]，不利仰功。孰曰倾朝复支，而不于栋隆？六卿地官，位望维崇。唯利器百试者一，故在公为不逢。忠臣不和，和臣不忠，名誉宁失，我岂彼同？衣冠堂堂，圭璋颙颙。山立扬休，颓岱嵩而不吾压，凛乎其有汉名卿之风。

　　通奉大夫礼部尚书赵公神道碑

　　贞祐甲戌，车驾迁南都；武元立国，至是百年矣。自中州被兵，朝廷大政，虽以战守为急；而大纲小纪，典则具在，武备文事，不容偏废。若礼乐，若祠祭，若历象，若宴飨，若学校，若选举，凡隶于春官氏者，率奉行如故事。故大宗伯之任，尤虽其人。时则有若太子太保张公敬甫洎其仲尚书右丞信甫、内翰闲闲赵公周臣、内相杨公之美，迭膺是选。四贤之后，而继之。二十年之闲，典章文物，粲然可观，繄数公是赖。窃谓养士之效，犹种树，犹作室。培植厚，则庇荫之利博；堂构勤，则维持之功固。周家之作新民，汉氏之旁求儒雅，数世之后，人有士子之行，家食名氏之旧，王室下衰，而乔木故在。侨、札郁为时栋，陈、许坐镇雅俗，名德相望，视全盛为无愧。是知列国大夫，流风善政，固已发源于《菁莪》乐育之日，三国人物，高出近古者，犹兴廉举孝余波之所及也。语有之：“鲁无君子者，斯焉取斯？”敢以是论公。公讳思文，字庭玉，姓赵氏。世为永平人。曾大父讳通，潜德弗耀。妣李氏。大父讳杰，赠正议大夫、天水郡伯。妣张氏，封天水郡君。考蕃，明法决科，仕至乾州奉天县令，官奉直大夫，用公贵，超赠通奉大夫、天水郡侯。妣李氏，追封天水郡太夫人。初，公名璜，弟去非名珩。奉天君夜梦道士书今名，且云：“二南有不次喜。”寤而解之曰：“二南云者，吾两男子之谓乎？”乃命改焉。公天资颖悟，弱冠有赋声。未几，偕去非擢明昌五年进士第。乡里荣之，号“双飞赵家”。释褐德顺州军事判官。俄，丁外艰。服除，调凤翔府录事判官、权虢略县事。县近边，岁储粟数万斛，农人转输，苦于停滞。公区处有方，才旬月而毕。再调虢州司候，转莱州观察判官。泰和八年，召补尚书省令史。留再考，升安化军节度副使、兼密州观察副使。属中夏被兵，河朔州郡，相次陷没。危疑之际，新节度到，军士哄传敌人遣闲者来，白公，欲杀之。公诃之曰：“信如所疑，杀之亦无益；傥出于朝命，他日公辈何以自解邪？”众悟，皆惶遽而退。既而兵及城下，公率壮士数千赴之，力尽而陷。公自谓徒死无益，乃易衣服，变姓名，挈二子贽、克刚北走。时燕都受围，惟顺州坚守，公冒险入焉。顺州守王晦荐于朝，诏授礼部员外郎、兼大理司直，仍进官两阶。朝廷知公始于此矣。二年，都城不守，公潜迹隘巷，以课童子学为业。明年冬，路稍通，徒步还乡里。西山经略使苗道润、永平主将李琛同受恢复之寄，而内实相图。琛一日谓公言：“公朝臣，能为我持表奏辨曲直乎？”公遭离丧乱，心在宗国，恨无路可达，闻琛言，欣然诺之。以三年二月，达汴梁。丞相高琪当国，素不喜文士，循常例，拟公宝昌军节度副使。宣宗不说，曰：“思文再归国，忠孝可尚，例授之何以示劝？”特授太府监丞。兴定二年三月，升同知西安军节度使事、兼行六部郎中。皇太子控制枢密院，以公知登闻鼓院，充经历官。通安北堡陷，经略使石虎罪应死。公以事在赦前，不宜失信为请，皇太子曰：“已遣人杀之矣。”已而悔之。用是待公加厚。四年三月，除右司谏、兼治书侍御史。公在枢府久，熟知时獘，乃拜章言四事。大概谓：当丰委积，汰冗兵，减军士家口之妄费者。枢密副使、驸马都尉阿海怒公言兵事，公不恤也。无几，被诬下吏。天子知其冤，有诏勿问。五年正月，出知虢州军州事、虢州刺史。虢，屯戍所在，刺史领军马，例不注文资。上知公材，特命焉。及赴官，父老郊迎，欢呼动地。公赋诗，有“昔日参军今刺史，当时健卒亦衰翁”之句，州人刻石州宅。值岁旱，公步祷山神祠，应期而雨，岁以大熟。陕右兵交州，近关，为讹言关失守者，居民不知所谓，狼狈散走。公止之曰：“关至陕，敌越之，则必有先声，何得遽至于此？”乃械言者于市。果如公言，民赖以安。六年五月，召为吏部郎中。用荐者，兼翰林修撰。陕西旱甚，诏公审理冤狱，布宣上意，多所平反；澍雨为之沾浃。初，河朔扰攘之际，馈饷不给，官募人出粟佐军，补监当官。彰德民孙其姓者，尝输白米三千斛，以路梗，未经赴选。南巡之后，执文书诉于吏曹法家，例以日月旷久，无从考按，报罢。公独曰：“国家用兵之时，以调度不足，业已许人进纳，恃从权耳。乃今吝一官，不之畀，是诬人也。他日或有鬻爵之命，谁当信之？”孙竟用公言得补，朝议称焉。元光改元，升同知南京路都转运使事。十二月，宣庙升遐，以公为卤簿仪仗使。正大元年，移同知中京留守事。四年正月，改同知开封府事。甲戌以来，河禁严密，遂有彼疆此界之限。郡人王义者，家贫无以自养，尝往林州耕稼。林州陷久矣。义书与家人，比舍窃见之，遂以义家谋叛告。义家人被系。知府麻斤出，至以化内外议刑，罪当死。公持不可，乃上奏云：“大河南北，皆吾境也；民，吾民也。车驾南渡，暂为巡幸之计。庙堂日图兴复，初无疆界之分，南北之限。此人果以不幸灭族，是使南避之民，举无归顾之望矣。臣窃以为不可。”上省奏，大悦，即命赦之，且以义为定例。有醉人倡言：“归十八，谋反；归京师，富民。”麻斤出资苛刻，胥吏辈承其意，讽使鞫之。公曰：“醉者语，于何不有？此必为富家厌其丐贷，先被麾斥，因酒以泄其愤耳。”明日诘之，果然。止以非所宜言，杖醉者。时人以明恕称之。五年八月，改汝州防御使。司候赵玉贪冒无厌，百姓苦之，公系之狱，郡人状其罪者，日以十数。例是枉法罪，应死，以官故，仍减为庶人。阖境称快。狂子李生，不知何从来，去州西南十许里，擅自立祠，凿大池祠前，给云“济渎清源王行庙”，惑众售利。愚民赛香纸、供土木者，担负塞路，城中为之罢市。公察其奸，檄梁县令张节往问之。李伏罪，庙未毕而毁之。七年正月，擢授金安军节度使，未赴，改集庆军节度使、兼亳州管内观察使。亳大郡，重兵所宿，军士陵轹居民，前政不能制，公以静镇之。军中私相谓言：“节度，今上控制枢府时首领官也。我曹不可轻犯。”迄赴召，无一人恣横者。公凡三领郡，在所以宽厚为化。裁决诉讼，不事苛细；理有不可耐者，时亦穷治之，然终不以得情而为喜也。故吏畏而爱，民爱而畏，蔼然有古良民吏之风。报政之后，庭宇清闲，日延宾客，论文把酒，与相娱乐。间作诗、乐府，传达京师，群公为之属和。文采风流，照映一时，至有“神仙官府”之目。前世江西道院，盖不足道也。八年三月，入拜礼部尚书。十月，慈圣皇太后上仙，公复充园陵使，一时仪礼，多所刊定。天兴改元，京师戒严，兼摄户部尚书。夏四月，望隆德殿起居。秋八月，上下舍菜，皆公发之。不幸遘疾，以其年九月之四日，春秋六十有八，薨于某里第。越三日，权殡某所。官通奉大夫，勋某，封天水郡侯，食邑一千户，实封一百户。先娶贾氏，尚书左丞亭甫之女侄；再娶王氏，行六部尚书充之之女弟；再娶李氏，中京推官华国之女弟：皆追封天水郡侯夫人。再娶孙氏，太子太师振之之女，封如三夫人。子，男三人，贾所出：贽，尚书省令史；克刚，奉职；克基，行中书省左右司员外郎。女一人，孙出也，适监察御史刘公云卿之子郁，早以文笔知名。男孙四人：贽之子继祖，克刚之子遹祖、显祖，克基之子绍祖，皆未仕。女孙三人：克刚一，适户部曹公景萧之孙怀谅；二幼，在室。公孝弟忠信，出于天性，推其余以及久故友朋，无不得其欢心。敡历中外，将三十年，屡以“课最”闻，而未尝有笞赎之玷。宰相进除目，及公名，宣宗必曰：“赵思文，君子人也。”其见知如此。屡典贡举，所得多名士，被黜者亦无怨言。为文不事雕饰，诗律精深，而气质温厚，读者谓其宜至大用。有《耐辱居士集》二十卷传于时。后公殁十有二年，孤子贽偕夫人孙氏，扶护北归，以二月丙申，祔于永平县某乡里先茔之次，礼也。诸孤以王内翰百一所撰《志铭》见示，且以《神道碑铭》为请。好问甫从官学，即闻高谊。南宫献赋，误为杨浚所赏；桓府参军，重辱褚裒之问。辄叙东国人伦之旧，以寓西州华屋之感。恨知之者未尽，推之者未至，何愧辞之有焉？其铭曰：

　　高门之仁，舞雩之春。儒雅以饰吏事，奚智数之足云？贞松后雕，良玉不焚。忠信而结主知，允矣贞良之臣！君子谦谦，恭人温温，完名始终，世所见闻。异代而得良史，尚有考于金石之遗文。

　　卷第十九

　　碑铭表志碣

　　内翰王公墓表

　　岁癸卯夏四月辛未，内翰王公迁化于泰山。初，公以汴梁破，归镇阳。闲居无事，每欲一登泰山，为神明之观；然因循未暇也。今年春，浑源刘郁文季当以事如东平，乃言于公之子恕，请御公而东。公始命驾焉。东平严侯荣公之来，率宾客参佐，置酒高会。公亦喜此州衣冠礼乐有齐鲁之旧，为留十余日乃至。奉符府从事上谷刘翊子忠以严侯命，从公游，偕郡诸生五六人以行。公春秋虽高，而济胜之具故在。及回马岭，蹇裳就道，顾揖岩岫，欣然忘倦。迤逦至黄岘峰，憩于萃美亭之左，顾谓同游言：“汨没尘土中一生，不意晚年乃造仙府。诚得终老此山，志愿毕矣！”乃约子忠先归，而遣其子恕前行视夷险，因就大石上，垂足而坐；良久，瞑目若假寐然。从者怪其移时不寤，迫视之，而公已逝矣，支体柔软，颜色不少变。子忠诸人且悲且骇，以为黄冠衲子终世修静业，其坐脱立化，未必能尔，谓公非仙去，可乎？即驰报州将，扶舁而还，安置于郡北之岱岳观。又明日，孤子恕奉丧西归，严侯特以参议张澄仲经护送焉。议者谓泰山为天壤间一巨物，其神之尊且雄，有不可诬者。齐景公伐宋，梦有随而诟之者，当时以为师过山下，不祭而然。秦始皇帝鞭笞六合，志得而意满，欲以封禅夸万世，乃为大风雨之所匽薄。万乘且然，况其下者乎？若夫天门、日观，邈若世外，霞景灵异，水木清润，宜有闳衍博大之真人往来乎其间。前人谓草堂之灵，回俗驾而谢逋客者，非寓言也。惟公名德雅望，为天下大老；版荡之后，大夫士求活草间，往往倚公以为重；至于鄙朴固陋，挟兔园策而授童子学者，亦皆想闻风采，争先睹之为快。谓不为山之灵所贪慕，吾不信也。夫人以境适，境亦用人胜，故古今以人境相值为难。谢安之海道东还，李白之匡山归老，雅志未遂，零落中涂。杜陵见于感咏，而羊昙为之恸哭。以今较之，公可以无恨矣。恕既还乡里，以六月辛未，举公之柩，葬于新兴里之某原，祔先茔也。冬十月，好问拜公墓下。恕持门生某人撰公行事之状，以铭为请，乃泣下而铭之。公讳若虚，字从之，姓王氏。蒿城人。自先世，以农为业。考讳靖，质直尚义，乐于周急，乡人有讼，多就决之。后用公贵，赠朝散大夫。妣石氏，太原县太君。考妣俱以上寿终。公，即朝散君之第二子也。幼颖悟，若夙昔在文字间者。镇人以文章德行称者，褚公茂先而后，有周先生德卿。德卿，公舅行，自龆齓间识公为伟器，教督周至，尽传所学；及官四方，又托之名士刘正甫，使卒业焉。弱冠，擢承安二年经义进士甲科。俄，丁朝散君忧。服除，调鄜州录事，治化清静，有老成之风。历管城、门山二县令。门山之政，尤为县民所安。秩满，老幼攀送，数日乃得行。用荐者，入为国史院编修官。稍迁应奉翰林文字、同知制诰。奉使夏国还，授同知泗州军州事，留为著作佐郎。哀宗正大初，章宗、宣宗《实录》成，迁平凉府判官。未几，召为左司谏。正大末，以资历转延州刺史，不拜，超翰林待制，遂为直学士。天兴初，冬十二月，车驾东狩。明年春正月，京城西面元帅崔立劫杀宰相，送款行营。群小献谄，请为立建功德碑，以都堂命，召公为文。喋血之际，翟奕辈恃势作威，颐指如意；人或少忤，则横遭谗构，立见屠灭。公自分必死，私谓好问言：“今召我作碑，不从则死；作之则名节埽地，贻笑将来。不若死之为愈也。虽然，我姑以理谕之。”乃谓奕辈言：“丞相功德碑，当指何事为言？”奕辈怒曰：“丞相以京城降，城中人百万，皆有生路，非功德乎？”公又言：“学士代王言功德碑，谓之代王言可乎？且丞相既以城降，则朝宫皆出丞相之门。自古岂有门下人为主帅诵功德，而为后人所信者？”问答之次，辞情闲暇，奕辈不能夺；竟胁太学生，托以京城父老意而为之。公之执义不回者，盖如此。京城大掠之后，微服北归，以至游泰山，浮湛里社者十余年。得寿七十。娶某郡赵氏，封太原郡夫人。子，男一人，即恕也。女一人，嫁为士人妻。所著文编，称《慵夫》者若干卷，《滹南遗老》者若干卷，传于世。公资禀醇正，且有师承之素，故于事亲、待昆弟，及与朋友交者，无不尽。学无不通，而不为章句所困。颇讥宋儒，经学以旁牵远引为夸，而史学以探赜幽隐为功。谓天下自有公是，言破即足，何必呶呶如是？其论道之行与否：“战国诸子之杂说寓言，汉儒之繁文末节，近世士大夫参之以禅机玄学，欲圣贤之实不隐，难矣。”经解不善张九成，史例不取宋子京，诗不爱黄鲁直，著论评之，凡数百条。世以刘子玄《史通》比之。为人强记默识，诵古诗至万余首，他文称是。文以欧、苏为正脉，诗学白乐天，作虽不多，而颇能似之。秉史笔十五年。新进入馆，日有记录之课，书吏以呈，宰相必问：“王学士曾点窜否？”又善持论。李右司之纯以辨博名天下，杯酒淋漓，谈辞锋起；公能三数语窒之，唯有叹服而已。高琪当国，崇奖吏道，从政者承望风旨，以榜掠立威。门人张仲杰为县，公书喻之曰：“民之憔悴久矣。既不能救，又忍加暴乎？君子有德政，而无异政；史传循吏，而不传能吏。宁得罪于人，无获罪于天可也。”此书传世，多有惭公者。朝臣论列，所见不能一，公从容决之，处置稳惬。至杨吏部之美、杨大参叔玉，亦推服焉。雅负人伦之学，黑白、善恶，皆了然于胸中，值真识者，始一二言之。朝议以公于中外繁剧，至于坐庙堂、进退百官者，无不堪任；特以投闲置散，不自炫鬻，故百不一试耳。典贡举二十年，门生半天下，而不立崖岸，虽小书生登其门，亦殷重之。滑稽无穷，谈笑尤有味，而以雅重自持。朋会间春风和气，周浃四坐，使人爱之而不忘也。自公殁，文章人物，公论遂绝。人哭之者云：“却后几何时，当复有如公者乎？呜呼哀哉！”其铭曰：

　　其秉心也，磨而不磷；其及民也，静而无哗。慕乐天之高，而不禅逃；挟东方之雄，而不辞夸。老儒便便，留书五车。我知天下之至理，宁当贵其多；小廉拘拘，规以匿瑕，而不知用其和。翕集群贤，从我啸歌。春风时雨之沾浃，枯枿为华。嗟惟公乎，孰当测其涯。飘然而来，其必于瀚海而鲸波；泛然而游，亦何计乎东观之与銮坡？泰山天门，有物禁诃，盖仙圣之所庐，而今得以为家。然则为瑞人神士者，其翕忽变化，固如是邪？

　　内翰冯公神道碑铭

　　所贵于君子者三：曰气，曰量，曰品。有所充之谓气，有所受之谓量。气与量备，材行不与存焉。本乎材行气量，而绝出乎材行气量之上之谓品。品之所在，不风岸而峻，不表襮而著，不名位而重，不耆艾而尊，是故为天地之美器。造物者靳固之，不轻以予人，阅百千万人之众，历数十百年之久，乃一二见之。同乎其时，非无孤隽伟杰之士，从容于礼文之域，角逐乎功名之会，惟其俗不可以为雅，而劣不可以为胜，故自视缺然。陈太丘事业无闻，而名重天下；房次律坐镇雅俗，而举世以王佐许之。施之当时，未必适用；然千载而下，有为之敛衽者。非品何以得之？元光、正大以来，天下大夫士论公平生者，盖如此。公姓冯氏，讳璧，字叔献，别字天粹。其先，定州中山人也。曾大父居泗，赠承务郎。大父仲尹，天眷初，以进士起家，仕为中议大夫、同知山东西路转运使事。考子翼，正隆初进士，中顺大夫、同知临海军节度使事，殁葬真定县三桥里之南原；子孙遂为县人。郑内翰景纯、路孟州宣叔述世德之旧备矣。公幼颖悟不凡，始解语，中议君置之膝上，戏问未尝见之物，而能以近似者名之。中议君喜曰：“吾孙文性，见之于此矣。”弱冠，补太学生，赋声籍甚，诸人无能出其右者。承安二年，中经义乙科，制策复入优等，调莒州军事判官。宰相以公学问该洽，奏留校秘书。丁继母张夫人忧，去官。服阕，再调辽滨主簿。县有和籴粟之未给价者，余十万斛，散贮民居，而以富户掌之。中有腐败者，则责偿于民。岁既久，官吏囊橐为奸，民殊以为苦。公白于漕司，即日还之民，一境称快。丁临海君忧。四年，调鄜州录事。明年，王师伐蜀，刑部檄充军前检察，帅府以书檄委之。章庙欲招降吴曦，诏先以文告晓之，然后用兵。公檄蜀，既以上意谕之矣，蜀人守散关不下；我军得奇道，突出关背，杀获甚众。公为参佐言：“彼军拒守，而并祸其民，无乃与诏书相戾乎？”主帅闻而憾之，挤公招两当溃卒。公即日率凤州已降官属淡刚、李果偕行，道逢军士所得子女、金帛、牛马，皆夺付刚，使归之其家，军则以违制决遣之。比到两当，军民三万余众，鼓舞迎劳。公以朝旨慰遣之。其还也，帅始以公为贤，奏迁一官。五年，借注东阿丞，召补尚书省令史。用宰相宗室承晖荐，授应奉翰林文字、同知制诰、兼韩王府记室参军。俄，以大学博士兼前职。至宁初，贼臣弑逆，随以子渭婚假去官。贞祐初，宣宗幸汴梁。公时避兵东方，从单父渡河，诣行在所。宰相奏复前职，被枢密院檄，行视河防，条上津渡、屯戍之策。二年，同知贡举事。竟，诏公乘传讲究陕西守御方略。三年，迁翰林修撰。山东、河朔军六十余万口，率不逞辈窜名其间。诏公摄监察御史，汰逐之。公与同官立式：军户侨寓民家者，主人具丁口，上之官；冒增伪代，主客同坐。总领撒各门冒券四百余口，劾案以闻，诏杖杀之。故使节所至，争自首，减几及于半。复进一官。初，监察御史本温，被命汰宗室从坦军于孟州，军谋为变，本温惧不知所为。寻有旨：“北军沉思忠以下四将屯卫州。”余众果叛，入太行。本温益惧，宿留孟州。枢密院奏公代本温竟其事。公至卫，召四将，喻以上意，思忠等挟叛者，请公还奏之。公责以大义，辞直气壮，将士惭服，不半日，就汰者三千人。六月，改大理丞。诏与台官行关中，劾奏奸赃之尤者商州防御使宗室重福、谏议大夫石者而下十数人。陕西行台以夏寇之警奏，事定理问，诏公还，朝贵自是侧目矣。兴定初，京畿春旱，诏礼部尚书杨云翼暨公审理在京刑狱，事竟而雨。人以为无冤民之应。七月，迁南京路转运副使。三年春，上以宋人利吾北难，岁币不入者累年，假公安远大将军、兵部侍郎、充国信副使，副吕子羽详问。宋人拒于淮上，使者不得行。明年，行台兵南伐，当由寿春涉淮抵滁、扬，诏京东总帅纥石烈志攻盱眙，仍系浮梁以备台兵之还。志小字牙古太，强臣之尤难制者也。台兵且南，志以盱眙不易攻，旋领精骑由滁州略宣化，纵兵大掠。故台兵所至，悉为志军所残，原野萧条，无复人迹。宋人坚壁不战；遂迤逦而东，拟取道泗州。宋复屯重兵盱眙，沿淮战舰如栉，我军乃溯淮西上，仅由寿春而归。行台奏志故违元授节度，以故无功，诏公佩金符鞫之。公驰入志军，夺金符，易以他帅，摄志入狱。狱之外，军士哗噪，以“吾帅无罪”为言。公怒责志曰：“元帅欲以兵抗制使邪？帅臣待罪之礼，恐不如此。使者当还奏之，狱不必竟也。”志伏地请死。公言：“兵法，进退自专，有失机会，以致覆败者，斩。”即用所拟闻。时议壮之。再授翰林修撰。十月，改礼部员外郎、权右司谏、治书侍御史。诏问时务所当先者，公上六事，大率言：“减冗食，备选锋，缓疑似以慎刑，择公廉以检吏，屯戍革朘削之弊，权贵严请托之科。”又言：“山东地方数千里，齐、魏、燕、赵皆在其中，士马强富，豪杰辈出，耕蚕足以衣食天下，形势足以控制四方。彼疆此界，且在所必争，况本吾版图中物，乃置之度外乎？国家所以无东意者，不过谓财力单屈，有所不暇；或谓前日已尝出兵，而事竟不成，故置而不论耳。臣以为不然。兵出无功，固不可因噎而废食；生聚教育，盖有驯致之道，必先富强而后进取。陛下亦安能郁郁久居于此乎？”又条自治之策四，谓“别贤佞，信赏罚，听览以通下情，贬损以谨天戒。”又论贤不肖浑肴，曰：“崇庆初，西南路招讨使九斤请先事用兵，仍乞诏夏人为掎角计。执政者沮挠之，策为不行；不旋踵，而有纵敌之祸。大丞相承晖，正色立朝，廪然社稷之镇，而奸人忌之，挤守都城。人臣而死社稷，在承晖为无恨；然宗室贤相，安危之所系焉者，而以奸人之谋，使之无益而死，天下为国家惜之耳。臣尝谓，贤不肖之不分久矣。夫恶恶著，则贤不肖别；贤不肖别，则天下可运之掌，于恢复乎何有？”诏以东方饥馑，盗贼并起，以御史中丞百家为宣慰使，监察御史道远从行。道远发永城令、簿赃赇；百家与令有违，付令有司，而释簿不之间。燕语之际，又许参佐克忠等台官。公皆劾之。百家竟得罪去。初，谍者告归德行枢密院言：“河朔叛军有窃谋南渡者。”行院事知府胡土门，都水监使毛花辇易其言，不为备。一日，红衲数百，联筏迳渡，残下邑而去。朝廷命公鞫之。公以二将托疾营私，闻寇而弛备，且来不战、去不追，在法皆当斩。或以为言：“二将皆宠臣，而都水者赀累巨万，若求援禁近，必从轻典。公徒结怨权贵，果何益邪？”公叹曰：“睢阳，行阙东藩，重兵所宿。门庭之寇且不能御；有大于此者，复何望乎？有法而已，吾不知其他。”即以所拟者闻。四年，迁刑部郎中。关中旱，诏公与吏部侍郎畏忻审理冤狱。时河中帅阿虎带及僚属十数人，皆以弃城罪当死，系同州狱待报。同州官承望风旨，问公何以处之。公为言：“故相贾公益谦判河中，闻绛阳受兵，悉军救之，钲鼓旗帜，连延数十里。敌闻救至，解围去。僚属请于公：‘公不守河中，而救绛阳。设兵至城下，何以待之？’公言：‘诸君未之思耳。吾救绛阳，所以守河中也。’诸人皆谢不及。河中在今日，尤为重地，朝议拟为驻跸处也。本根不固，则河南、陕右有唇亡之忧。以渠宗室勋贵，故使镇之。平居无事，以豫备为言，竭民膏血，为浚筑计。剽骑才及解梁，乃以金城之险为不足守，遽焚荡而去。驱迫老幼，填塞枕藉，争舟而上者千百而一，哭声竟天，流尸蔽川而下。烦冤之民，无所于诉。此而不诛，三尺法无所用矣。吾常恨南渡仓卒，贾公之功，不蒙显异。然则不经之失，可使复见于今乎？”竟以无冤上之。冬十月，出为归德治中。未几，改同知保静军节度使事，又改同知集庆军节度使事。于是，公之年甲子周矣。自卫绍王专尚吏道，继以高琪当国，朝士鲜有不被其折辱者。公忧畏敬慎，不忽遗细微，故自释褐至今，将三十年，而公私无笞赎之玷。然其抚四方者，亦倦矣。当官不逾月，即上章请老。进通议大夫。一官致仕，径归崧山。爱龙潭山水，有终焉之志，结茅并玉峰下。旁有长松十余，名之曰“松庵”。因以为号。自少日，留意摄生，俯仰诎信，通昔不少倦，是以神明不衰。饮食起居，处丰俭之间。台阁旧游，门生故吏，问遗山中者不绝；非若一节之士，逃匿于空虚之境，以憔悴枯槁而为高也。明窗棐几，危坐终日，琴尊砚席，翦然无尘埃。客至废书，清谈雅论，俗事不挂口；或与之徜徉泉石间，饮酒赋诗，悠然自得。尝画《管幼安濯足图》以寄意，其趣尚略可见也。所酿酒名“松醪”。东坡所谓“叹幽姿之独高”者，惟公能尽之。客有以京国名酒来与之校者，味殊不可近，正如与深山草衣木食人语，觉佣儿贩夫尘土气为不可向也。山多兰，每中春作华，山僧野客，人持数本诣公，以香韵高绝者为胜，少劣则有罚；谓之“斗兰”。“斗兰”、“松醪”，遂为山中故事。正大壬辰，河南破，乃北归。以庚子七月十有四日，终于家，春秋七十有九。某日，孤子渭奉公之柩，祔于临海君墓之侧若干步。夫人赵氏，汝州刺史周卿之孙，兵乱中，暨三女俱失之。渭，南京右厢机察；孙运安尚幼。公资高朗，仪观峻整，燕居未尝有惰容；子弟化之，童幼皆以孝谨称。母李氏，为临海所绝，公奉之于外家，而事张夫人惟谨，嫌疑之地，能使内外无间言。公殁，悉以图书、第宅让诸弟，独护养小弱弟填，与同甘苦。族弟理，七岁失怙恃，而资产殊厚。公虑为奴辈所侵，籍于有司，携理之官下；及长，乃付之理，迄于有成。其与人交也，先难而后固，似疏而实亲，虽幼同砚席者，亦皆严惮之。左丞董公绍祖奉使江左，得公诗饯行，喜见颜间。诗四韵，每诵一句，辄为一举觞。李右司之纯谈笑此世为不足玩，见公，必为之戄然。王延州从之公于鉴裁，为海内称首，敬公名德，至不敢以同年生数之。学长于《春秋》；诗笔清峻，似其为人；字画楚楚有魏、晋间风气，雅为礼部闲闲公所激赏；制诏典丽，当代少见其比；尺牍又其专门之学，风流蕴藉，不减前世宋景文。往往京师，浑源雷渊、太原王渥、河中李献能、龙山冀禹锡，从公问学，其人皆天下之选，而好问与焉。自辛卯、壬辰以来，不三四年，而吾五人惟不肖在耳。故渭以撰述墓碑，莫好问为宜。尚忆公还镇阳过好问冠氏时，方为中暍所苦，然语及旧事，则往往色扬而神跃。以公初挂冠时校之，其神情故未减也。意天锡公难老，使后生望见眉宇，以知百年以来文章钜公、敦庞耆艾、故家遗俗，盖如此。私窃慨叹。使公得时行道，褒衣大冠，坐于庙堂，托六尺之孤，寄百里之命，招之不来，麾之不去，何必减古人？朝廷用违其长，顾每以城旦书见役，卒使之不遇而去。虽淮阳非公所薄，孙、刘辈有不得不任其责者耳。呜呼！公已矣！渭所以属笔者，其可辞哉？乃为论次之。铭曰：

　　维公之生厚有基，阳刚在中鲠自持。岩岩青峙峻以奇，尘表朗出莫可梯。白笔一夺雷风驰，眈眈虎如毛发威，奔走魍魅号狐狸。元精降材匪一机，三光九泉绝等夷。大君裁成相所宜，望公庙堂佩安危。声气不动山四维，冠之惠文其敢卑。九鼎大吕弃若遗，负而趋者先窥。凤兮德衰天实为，正有来者吾何追！并玉之麓草木腓，两崖出泉悬素霓。朝猿与吟暮鹤飞，不饮不食玉雪肌。幼安东还人代非，临流濯足尚庶几。滹河北原公所归，墓形马鬣大茂齐。龟石有铭告无期，公名万年我前知。

　　国子祭酒权刑部尚书内翰冯君神道碑铭

　　岁壬辰夏四月辛丑，京城受兵，刑部君逃难仓猝，遂与家人相失。明日事定，君之子源、吉辈，求访百至。幸其微服而北也，乃渡河物色之，于大名，于东平，于平阳，于太原、大兴、大定。阅三数年之久，历万余里之远，间关险阻，饥冻困踣，濒于死者屡矣；然亦竟无所见。乙巳冬，好问过大名，始以所闻告君之季子亨。盖君既为骑兵所得，欲拥而北行。人有见之者，谓君辞情慷慨，义不受辱，竟自投城旁近井中。亨乃发丧行服，又将以故事，奉君衣冠，葬于某所。以好问尝得幸于君，涕泗百拜，以碑铭见请，谨为次第之。君讳延登，字子骏，姓冯氏，世为吉州吉乡人。曾大父世安，以医名河东，乡里推其阴德及物，谓子孙当有起其家者。大父成，易医而农。父时，颇知读书，且好与羽人禅客游，后用君贵，赠资善大夫、始平郡侯。妣柳氏，始平郡太夫人。生二子，君其仲也。幼颖悟不凡，初入小学，辄云：“吾家生我，将不复耕锄矣。”少长，从乡先生作举子，即有声场屋间。年二十三，登章宗承安二年词赋进士第。解褐临真主簿，再调德顺州军事判官。泰和元年，知怀宁寨事。部使者学廉能，转宁边县令。卫绍王大安元年秋七月，霜害稼，民无所于籴，官为发粟振贫，君躬自区处，全活不胜计。刺史滏阳赵公周臣，慨然以良民吏许之。三年，丁内艰。宣宗贞祐二年，起复补尚书省令史、知管差除。五年，授河中府判官、兼行尚书省左右司员外郎。兴定五年，充国史院编修官、考试开封进士，改太常博士。未几，出为平凉路行尚书省左右司员外郎。元光初，迁巩昌军节度副使，员外郎如故。明年十月，召为吏部郎中、兼翰林修撰。俄，以如登闻鼓院、兼修撰，奉使夏国，就充接送伴使。哀宗即位，正大元年，超翰林待制、同修国史、兼鼓院事。三年，考试宏词科。寻被诏审理冤滞。七月，出为京兆行尚书省左右司员外郎。五年，授睢州刺史、兼行大名府治中。寻改京兆府路司农少卿。七年，复翰林待制、充御前读卷官，仍试宏词。十二月，迁国子祭酒、借注翰林学士承旨、荣禄大夫、充国信使。以八年春，奉国书见于虢县之御营。有旨问：“汝识凤翔帅否？”对曰：“识之。”又问：“何若人？”曰：“能办事者也。”又问：“汝能招之使降，即贳汝死；不则杀汝矣。”曰：“臣奉书请和，招降岂使者事乎？招降亦死，还朝亦死，不若今日即死之为愈也。”明日复问：“昨所问，汝曾思之否？”对如前。问至再三，君执义不回。又明日，乃谕旨云：“汝罪应死，但古无杀使者理耳。”君须髯甚伟，乃剃去，迁之丰州。壬辰，河南破，车驾驻郑州，有旨发还。三月入京，哀宗抚慰久之，复祭酒。历礼、吏二部侍郎，权刑部尚书。明年，遭变，得年五十有八。积官资善大夫，勋上护军，封始平郡侯，食邑千户食，实封一百户。娶同郡樊氏、同官县令邦宪之女，封始平郡侯夫人。后君两月卒。子，男三人，皆用荫补：源，广威将军、嵩州军资库监；吉，广威将军、睢州军事判官，亨，忠显校尉，遥授灵宝县尉。二女：长嫁盱眙元帅府经历官张慥；次嫁监湖城税兰公辅。男孙三人：曰魏孙、众奴、千奴；女孙二人：长适进士徐升，其幼在室。君资谨厚，寡于言笑，外若平易，而临事有执持，死生祸福不少变。初入官，遂有能名。怀宁先无庙学，君为伐县中长生柳，取以为材。庙甫成，有芝十八茎生大成殿梁间，时人异焉。在宁边日，学诗于闲闲公，从是诗律大进，致密工巧，时辈少见其比。及入翰苑，一日直宫省殿，上急召草官诰三篇，君援笔立就，文不加点。寿国高公大加赏异，曰：“学士才藻如此，而汝砺不能尽知，惭负多矣。”因命录所业以献。君诺之，而不之奉也。或以为言：“丞相求君文甚勤，何自闭之深也？”君曰：“仕宦穷达，在我而已，何至假人邪？”吉乡别业有溪水当其门，故君以“横溪翁”自号。自《横溪集》若干卷行于世。平生以《易》为业。及安置丰州，止以《易》一编自随，日夕研究，大有所得。既归，集前人章句为一书，目曰“《学易记》”，藏于家。窃谓君于生死之际，刚决如此，殆有得于《易》之所谓知命者，非邪？系之以铭，曰：

　　日吉兮时良，郁佳城兮君所藏。仁者之勇兮决以刚，身已灭兮名益光。何以命之兮北方之强，天厚之报兮复且昌，世侯伯兮岁蒸尝。横溪兮洋洋，植丰碑兮墓旁。魂来归兮安故乡，滞淫盗墟兮亦何望？

　　卷第二十

　　碑铭表志碣

　　顺安县令赵公墓碑

　　公讳雄飞，字真卿，姓赵氏。世为博之高唐人。曾大父某，大父极，皆潜德不耀，乡里以善人称之。父忠信，资禀通悟，喜接近儒士。及公生，爱其风骨，有起家之望。正隆末，寇盗蜂起。公方在襁褓，举家藏匿林莽间，惧为盗所迹，祝儿：“勿啼，啼则累我。”竟以不啼免难，宗党异焉。童丱入学，记诵出它儿上，稍从乡先生受赋业。未三十，四赴殿廷，擢承安二年乙科。释褐长垣主簿。县濒大河，时新被水害，庐舍漂没，城壁颓圮，公日以救灾为事。公廨已毁，侨寓编民家，上漏下湿，若不可一日居者；公泰然安之，而不以烦民也。初，水坏庙学，先圣十哲塐像，迁开封县之青冈。安集稍定，首建新学，躬率吏民，迎奉以归。其审于先后缓急，类如此。县民佃镇防军田，既淤垫，有未尝投种者，营卒恃势征租，不少贷。民无所于诉，任其陵轹。有夺之牛者，公捕系之，白按察司，严督主兵者，视实种亩如干，收入几何，输之。诟租者不得逞，佃户以安。流散来归者，十倍其初。士子即庙学，植碑颂之。再任南乐簿。适令阙，公摄县务。南乐剧邑，民顽事殷，号为难理。署事之初，有恶子号舍五十者，以公书生，易之，诣县廷自陈云：“民以受杖自拌，敢以献。”公谕之曰：“国法加有罪者，汝无罪，杖之何名？”恶子又谓：“公为懦也。”乃公为横恣，无所顾藉，不数日，以故殴被讼。公械之市三日，切责之，科决无所增，而其受痛至移晷之久。恶子惭恨自敛。迄终更，境内凶狡无复犯者。躬教诸子学，不听外出，每患经史不备，妨于指授。或言：“文士李夏卿家，文籍甚富，假借用之，宜无不从。”公曰：“夏卿藏书，我宁不知？然渠家阖县首户，予虽曾同场屋，今部民矣，与之交通可乎？”是后，邑子有来请益者，亦谢遣之。识者以为治官有业，与农功亡异。农夫嘘牛曝背，寒耕热耘，知有尽地利而已，终不以逢年为幸也。惟其治田不卤莽，故田亦不卤莽报之。公蚤有时誉，闻老师宿学议论为多。才佐二县，仕之初筵，乃能以任重道远自力，若将死而后已者，其宏颜为可见矣。卒之吏畏而爱，民爱而畏，蔼然有良吏之风，犹之于农，其不以逢年为幸者欤？秩满，迁懿州顺安令。挈家北赴，过广宁，爱其山水清美，且去瓜时尚蚤也，姑留寓焉。不幸遘疾，以泰和四年十二月之八日，春秋四十有七，终于寓舍。积官至某郎。娶解氏，习于儒素之训。二女侄，恩过所生，拊孤者以为难能。后公二年卒。子，男四人：长曰安上，初应进士举，晚乃学道；次安常，早卒，次安世，贞祐二年词赋进士，无愧先达，而能谦默自将。正大中，台省交荐，拜监察御史。时论以“刚柔适中”归之。北渡后，被召，授参议京兆宣抚使司事，改佐河平军储。次安国，以荫补监泾阳税司，卒。女三人：长适鄢陵醋务监冯鹏举；次未笄而夭。孙，男四人：曰遹余，早卒。安世既通贵，得赠公中大夫、轻车都尉、天水郡开国伯。夫人天水郡太君。初，广宁受兵，安上等崎岖百死中，扶护东还，蒿葬于县北大李庄之某原。是后，伯、仲、季偕没，独安世流寓河南。汴梁既下，犹复旅食异县。盖四十年后，始用今年七月日，改卜举公洎夫人之柩，祔于先茔之次，礼也。安世既襄事，访某于镇阳，涕泗百拜，请曰：“先大夫之葬，棺椁、衣衾不能无悔，顾已无及矣。今墓已树木，寂无旌纪，其何以赎有而不彰之罪乎？高聘君哀安世不天，既铭志石矣；闻之诸公谓吾子纪述国来公卿、贤大夫言行，以传不朽，不胜区区之情，敢以墓碑为托！”某再拜曰：“固所愿也。”乃为之铭曰：

　　受质坚白无磷缁，持心权衡平设施。古难其人公如斯，行可士矩政吏师。百未一试遽夺之，彼嚣耋老谁所资？碑有铭无愧辞，网罗放失会有时，幽先发越兮神匪私！

　　资善大夫吏部尚书张公神道碑铭并引

　　岁乙巳二月十有九日甲申，葬我吏部尚书张公于辅岩县将相乡新安里东南原之新茔，礼也。孤子知刚，涕泗谓某言：“先公之葬，永年王磐状其行，东明王鹗志其墓，既卒事矣，神道有碑，碑当有铭，州里大夫士属笔于子，敢百拜以请！”某以为，自贞祐南驾，初设大司农分领地官之政，而假之以部使者之任，以劝耕稼，以平赋役，以督堕窳，以纠奸慝。内振外肃，百废具举，倾朝复支。公以硕材雅望，首膺是选；始贰其长，终总其务。刚棱之所摧折，深识之所奖拔，材量之所兴造，利泽之所惠养，闾阎细民，亦皆饱闻而厌道之。至于论列上前，谓：“国家兵力非前日之比，以守则有余，以战则不足，大敌在此，何暇远事江淮？又五代以来，都汴梁，非用武之国，特恃大河为固耳。然唐取梁，辽取晋，国朝取宋，河其果足恃乎？关中有金城、天府之险，桉秦之旧，进可以图恢复，而退不失其为自强。不都关中，则犹当驻跸河朔，系海内之心，故莫若都河中。河中中夏腹心，负背全秦，总制三镇。屯军中条之麓，建行台河南，根本既强，国势乃张。今不都关中，而又弃河中，不知他日汴梁，孰为国家守者？凡此三者，我天下大计，系于危急存亡者为甚切。”公发先事之机，笃诡辞之义，故虽同列，或不得与知。史笔散亡，故老垂尽，不著之金石以示永久，后世征废兴、论成败，殆将有秦无人之叹！窃为宗国羞之。是以慨然论次之，而不敢辞。公讳某，字公理。世为荡阴阳邑里人。曾大父某，妣石氏。大父某，赠正奉大夫、清河郡伯。妣尚氏，追封清河郡太君。考某，累赠资善大夫、清河郡侯。妣李氏，清河郡太夫人。公幼颖悟，六岁知读书，十二能背诵五经，二十八登泰和二年词赋进士第。释褐徐州录事判官。丁资善君忧。服除，调许州郾城主簿。县有逋赋二十万，配之平民，公白按察司，悉除之，民力以纾。再调寿张主簿。时北鄙用兵，科役无适从。公差次物力，为鼠尾簿，按而用之。保社有号引，散户有由帖，揭榜于通衢，喻民以所当出，交举互见，同出一手，吏不得因缘为奸。自是，为县者皆取法焉。县境多营屯，世袭官主兵，挟势横恣，令佐莫敢与之抗。兵人殴县民，民诉之县，县不决，申送军中，谓之“就被论官司。”民大苦之。一日，阍者告：“百夫长夜破门钥，挟两妓以出。”公谓：“夜破门钥，盗也。”遣吏捕还，榜掠至百数，且械系之。明日，千夫长与其属哀请不已，约此后不复犯平民，乃释之。讫公任终，更无一人敢横者。调林虑令。贞祐初，辟举法行，除谷熟令。未几，改丞，豪右敛迹。御史行县，吏抱官文书候检覆，御史先知公，麾吏去曰：“张君治县，尚有未尽邪？”召为尚书省令史。谷熟民千数，诣阙乞留，平章政事濮王以闻。德陵欲赐可，宰相高琪以朝省尤须得人为奏，诏以旨喻民，民乃归。转知管差除房。俄，提控吏部铨选。选法积弊，公为之更定，周密备具；迄正大末，仍遵用之。兴定三年，超陕西东路转运副使。宰相莘公行台关中，辟公为左右司郎中。时台务填委，日不暇给；公所以处之者，常若有余，朝誉归焉。汾晋陷没，公建言：‘河东郡县业已为敌有，诚能就所存官属，选有才望如郭文振、胡天作、张开之等，略依古制之封建，使自为战守计，亦国家御敌之大计也。’是后，益封九公，盖自公发之。寻，以母老，匄归养，卜居渭南五年，关中受兵，公避地华州之南山。行台檄公为沿山军马都提控，不给一卒，听自招募。公移檄诸县，得民兵五千。他州盗贼遍野，惟公号令所及，帖然如平时，路有遗物，亦无敢拾也。明年，敌退，辞军务。京兆取公所练卒隶帐下，皆倚为选锋。是秋，兵复至。行台檄公以前职保箭谷砦，兵杖器用取具仓卒。敌人来攻，公奖厉士众，亲当矢石。比岁终，潼关迄凤翔山六十余栅，相继陷没，独箭谷保完；老幼赖公以全者，三十万人。元光二年，诏复河中，行台驿召公诣军前，行尚书省六部事。兵乱之后，百姓逃匿山谷，无以供馈饷。公躬历山谷，延见父老，喻以朝廷用兵之意，劝出所有以佐军，辞情感激，人乐为用。迄河中之复，军食不乏，公之力为多。行台以樊泽、籍阿外留屯。阿外，土人，取城日，尝为内应，恃其功，轻客军。军分两党，故二师亦不相能。行台忧之，奏公为帅府经历官。公至，晓樊、籍以大义，且告之廉、蔺之事，二师佩服公言，更为辑睦。城久陷而复，帅府以威刑劫之，用法殊惨，新民重足而立。公为言：‘国有常宪，何至如此？’凡科禁过甚者，悉除去之，民大感悦，如受更生之赐。正大元年，公被召。兵民惜公之去，恋恋不忍诀，老幼遮道，马为之不前，至流涕相唁云：“张使君去，吾属能久于此乎？”及入见，授京东路司农少卿、总二路事。都水使者冒河禁，贸易曹、单闲，致赀钜万，且虚增兵籍，盗取县官钱米，赂遗权贵，公为不道。连章发其奸，卒废为民，士论快之。伊阳民杨铎，郾城猾吏韩祖谦，舞阳捕盗提控刘汝楫，以杀人系狱，法官纳赂，宿留不为决，以俟末减。公廉得之，叹曰：“若辈漏网，则千金之子，果不死于市矣。”乃奏其罪，竟致法。右司郎中、平阳公府骑兵十余人，以事至葛伯砦。凶卒高敏辈利其鞍马、衣仗，掩杀之，诳招抚使高伦，谓是敌兵之侦伺者；伦不知其诈，以杀闻官。后事败，指伦为首谋，伦迫于棰楚，自诬伏。家人讼其冤，尚书省付有司谛审之，伦无异辞。家人复抱登闻院鼓以诉，有司再评，伦自伏如初。狱将决，公终以为疑。及奏，上问公，公奏言：‘伦虽自款伏，而其家诉敏辈杀人之日，伦适饮酒河南，迨报至，始北归。以次第推，伦何得为首恶？罪疑惟轻，忠厚之至。且岁旱已久，愿缓伦死，以察天意。’上亦以为然，遣中使赦伦；省中械破，而雨大作；中使还奏，容服沾湿，上为之喜见颜闲。同判睦亲府事、殿前都点检撒合辇，上所倚信，声势焰焰，权过将相。其娣妙渊为女官，依托营建，挟势敛财，以侵愁州县；至役卫士为前导，而以皇姑自名。为有司所劾。上以弟故，欲勿问；公力辨，以为不可，竟勒妙渊返初服，出撒合辇中京。贞祐以后，武臣以战功，往往至将帅，置员既多，而不相统摄。公建言：‘乞以都尉易将帅之号。’上从其计，为置建威、折冲、宁远、安平等十都尉，各以胜兵万人配之。超户部侍郎、提控军前、行六部事。四年，丁太夫人忧。甫卒哭，特旨起复。宰相奏，拟公京南路司农卿，上曰：“吾欲得张某，朝夕相见，勿令外补！”宰相以三路调度、京南当什六，司农寄托尤重，欲暂辍之以往耳。上从之，故有此授。及陛辞，上喻之曰：‘久知卿可大用，所以授此者，以卿能镇静故耳。’公为政，内宽而外严。虽急于督责，官吏有犯，未尝轻肆斥逐，如上意焉。五年，暨同官朝京师，上奖谕良厚，且诏刘大有辈：‘当以张某矜式。’寻，授户部侍郎；逾月，改刑部侍郎；不十日，又改陕西西路司农卿。七年，上念公久外，叠遣中使驿召之，仍诏邠州帅护送，谕以道路所从出。六月，至京师，授以右谏议大夫、兼户部侍郎，遂赴潼关军。明年正月，军溃于阳翟。公闲关至阙下，为上言：‘平章政事百撒，奸邪误国，虽已遣逐，而典刑未正，无以服中外心。枢密副使合喜、将军中牟，垂与恒山军合，而瞻望不进，恒山用是失利。合喜狼狈中尽失军士，乞斩之以谢天下。’上悟，旋废合喜为民。十二月，授吏部尚书。车驾东狩，慷慨请从行，不许。未几，汴京送款，公柴车北归，结庐洹水之上，不以世务萦怀，左右图书，以乱思遣老而已。癸卯正月十有九日，春秋六十有八，终于所居。累官资善大夫，勋上护军，爵清河郡开国侯，食邑千户，实封百户。娶同郡齐氏，封清河郡夫人，前公五月卒。子，男二人：长知刚，举进士；次知柔，早卒。孙一人，延祖，尚幼。公临事有干局，自历州县，即能敦风化，立公道，定契券以睦兵民，布恩信以息寇敚，发奸赃以械府吏，募强悍以辍丁男。此他人之所难能，在公特小者耳。既为朝廷所知，为郎官，为大农，当官而行，无毫末顾望，义之所在，必至而后已。其于忧国爱君，盖不食息顷忘也。居农司十年，事以苟且为耻，所立条画，力省功倍，无有能变易者。在京南，日课民区种栽地桑，岁视成否，若父兄之于子弟，慰以农里之言，而勉之公上之奉。军兴之际，簿领填委，米盐之鳞杂，朱墨之纠纷，先后缓急，亦心计而手授之。方其培植国本，经度邦赋，丞掾细务，宜不屑为之；然其克勤小物，乃如此。人谓公有不可晓者。廉介自持，而器量闳博；风岸峻整似不可梯接，而应于物者粹以温；少长乡校，而有素宦之风；从容儒雅，而有应敌之略。此言论、事业之所以出人意表欤？平生事亲孝，事长敬，与人交，死生祸福不少变。冀禹锡、李大节受知于公。年少入仕，疏于自检，坐为文吏所陷，井不复用。人知其冤，而莫有为辨之者。公独曰：‘骥不以一蹶而废千里，况美士乎？”言之宰相，乞为昭雪，不报。乃上书申理之；二子竟得复叙，后为中朝名胜。士论以公为知人。所著诗文、笺奏，简重典雅，称其为人，为集若干卷，藏于家。尝论：公大夫士仕于中国全盛时，立功立事，易于取称，故大定、明昌间多名臣。天下士固不可尽诬。设使易全盛而为季末，起坐啸而应急遽，是犹拯溺以规行之雅，而料敌以清谈之误。吾恐黄相国之功名，减于颍川治最之日矣。古有之，乱则智士驰鹜而不足，治则中材高枕而有余，信斯言也。兹世之士，其无幸欤？铭曰：

　　农政名卿，台务望郎，职思其忧，公极所长。南驾而都，百垒为防。乃积乃仓，暨彼裹粮。百冗坌来，倚公设张。嗷嗷创罢，望我小康。救寒袴襦，疗饥膏粱，爱育本基，系公慈祥。孰求豫章？公材明堂。孰济巨川？公任舟航。盗贩黥髡，龙起云骧，何俪景同翻而不于兴王？相古先民，系于苞桑。岂无兴邦之言，天久矣其废商。屹颓波之砥柱，又安得溯横溃而独障？文武备具之谓成，夙夜匪懈之谓庄，克勤小物之谓敏，不畏强御之谓刚。公是所存，奚必太常？郁郁佳城，维公之藏。勒我铭诗，发其幽光。千秋兮万古，耿故国兮难忘！

　　通奉大夫钧州刺史行尚书省参议张君神道碑铭并引

　　保静一军，北当沂、海、滕、兖、济、单之冲，南控淮、楚重兵之所宿，大河而南，最为重镇。兴定二年，诏以元帅、右都监克石烈志开府此州，不终岁，复有总统东道诸帅之命。志由亲卫起身，以小字牙吾行；宋人讹传，又以卢国瑞目之。其所统兵屯戍之外，隶帐下者，步五千、骑二千而已。为人强悍鸷猛，操纵叵测，用兵知变化，往往闇与古合。自二年泗州乘胜席卷之后，灵壁、土山、龟山、蒙城、五河、九冈，前后杀获，莫可胜计。先声所及，宋人为之胆落；两淮之间，名姓可以止啼，署字可以怖疟。勋伐既高，知朝议倚以为重，乃高自标置，日有跋扈之渐；朝廷亦无如之何。使者衔王命，或被省檄，计事东方，懔懔危惧，如遇大敌；应对之际，横被陵轹，殆一食顷不可与居。而君乃以幕属与之从事者十有三年。计举世敢与之抗者，唯君一人。君始以诸生仕台阁，衣冠颜貌，见者以为懦而不武。志初亦甚易之；及与之议军务，凡独任胸臆，妄有执持，君必为之委曲开谕，不动声气，犷悍化而柔良。既久，乃更亲爱，外有手足之托，而内有骨肉之义。志虽高亢偃蹇，卒能免于颠灭之祸者，君之力为多。蘧伯玉为颜阖说养虎，人以为庄周氏之寓言；以君之事观之，世乃真有养虎者。至于时其饱饥，达其怒心，虎之与人，异类而媚。信斯言也！君其有道者与？君讳汝翼，字季云，族张氏。世为河南人。曾王父甲，王父琳，皆隐德弗耀。父郁，字文甫。章宗明昌初，诏州里举才能德行之士，自河中教授、曲沃主簿，迁狄道令。后用君贵，累赠通奉大夫、清河郡侯。母马氏，清河郡太夫人。君其第四子也。天资颖悟，童丱中，以善属句称。弱冠，擢泰和三年经义进士第。释褐河阳簿。丁外艰。服除，调厌次丞。复以内艰去职。卫绍王崇庆二年，任西宁主簿。西宁近接夏境，频被侵劫。君问民所疾苦，政从宽简，民甚安之。宣宗贞祐二年，夏寇来攻，县中兵力单寡，城为所陷，君乘乱而出。有司以不守议罪，父老诣州称枉，遂获申明。四年，召为尚书省令史。兴定二年，考满，授同知泗州防御使事、军前行户工部事。俄，改行部为规措所，就充规措使。州将移刺羊哥以宋兵绝弱，不足为虑，日与将佐燕饮；君独不豫。五年正月，宋人乘不备取西城，遂据之。时君与羊哥在东城。羊哥闻变，计无所出，谋弃城而遁。君戒厩吏：“毋敢给州将马”，且躬自巡城，众赖以安。已而，保静军来援，砀山从宜张惠出奔，宋兵乃弃城而遁。州人德君，为立生祠。寻改灵壁军前规措使、充便宜总帅府经历官。元光元年，改充唐、邓、裕帅府经历官。保静失，君军事废不治。志凡七上奏，乃听。君还，且擢拜秘书少监、兼行户部郎中。二年，邳州从宜纳合六哥，劫杀行省事忙古刚，以州降宋。诏总府率东方兵攻取之。檄城中兵民：有能诛六哥反正者，官赏有差；胁从之人，一切勿问。攻数十日，军士死伤甚众，而城中无应者。又数日，宋裨将高显，枭六哥首来降，而余党坚守如故。志与朝官之在军中者怒曰：“此州从贼叛国。贼既死，自当开门纳军；然且旅拒如此，不尽坑之，何以示威？”君进曰：‘平民从叛，本非获已，竟有何罪？况尝许首恶之外，不戮一人；必欲坑之，朝廷将不以为失信乎？若重以恩诏开示，出三日不降，某请身任其责。’志以下，皆是其言，射书敦谕。州人知祸福所在，相继出降，尔后竟无一人被诖误者。诏书袖美，迁同知保静军节度使事。哀宗正大五年，志移镇关、陕。时关中游骑充斥，老幼扣关者亡虑数十万。志以关东人心易摇，重为避兵者所警，则或有意外之变，欲禀命于朝，然后纳之。君进曰：‘陕西老幼，投死无所，独以关东为生路。今坐视不救，任为兵人所鱼肉，岂朝廷倚公存活生灵之意乎？’志曰：‘不然，敌人百计窥关，无从而入，闲有挟诈杂老幼而东者，谁当任之？吾所以待朝命者，不过二三日，命即下，禀而后行，盖未晚也。’君复进曰：‘帅府设经历官，主帅所行，得豫商略；帅若专辄而参佐曲意从之，设此官焉用？假有挟诈而东、为意外之变者，某以百口保之。”志不能夺，即命开关，西民由是免祸。中使者以闻。诏谕之云：‘牙吾资性素刚，非卿不能劝导。卿为参佐，而主张大事如此，朕甚嘉之。当益尽乃心，勉建功业，朕不汝忘也！’总府军还镇，改遥领同知镇南军节度使事。七年，志行尚书省事于陕西。君以目疾求解，留居归德。天兴元年，归德受兵，总帅赤盏元凯起为经历官。明年春正月，车驾幸归德，改吏部郎中，经历如故。未几，徐州帅乐安郡王王德全不禀朝命。授君户工部侍郎、充徐州帅府参议官，且谕之曰：，卿昔佐牙吾，甚有能名，今知王德全与卿有连，屈卿往佐之。德全虽鄙野，亦当从卿言。无贻朕东顾之忧也。’及尚书左丞完颜仲德以策诛德全，乃用便宜，授君行省参议、兼同知武宁军节度使事，遥领钧州刺史，进阶通奉大夫。冬十月，州为沛县人鹿琮所破，拥官吏北渡。君用忧愤感疾，以明年甲午春二月之十七日，春秋六十，卒于沛之旅舍。翼日，蒿殡于歌风台之下。后十有三年，孤子翔等举君旅榇，归祔于山阳南徐涧之先茔，礼也。君娶朱氏，河北西路盐铁判官、汴梁名进士文伯之女弟，封清河郡夫人，前公七年卒。子，男二人：长曰翔，武义将军、遥领郑州防御判官；次曰浚，武义将军、遥领河内县令。女一人，适汴梁东水门副使边汝砺。男孙二人：长曰奉世，次曰延世；女孙一人，幼，在室。壬子冬十月，翔、浚奉京东行省员外郎王君禧伯所撰家传，以神道碑铭为请，三请益坚；某不得以不敏辞，乃为论次之。君尚多可称，弗著；著所以活万人者。其铭曰：

　　柏松青青，风水攸宁。张君之阡，乐石有铭。偘偘唯君，仁信笃诚。一说解纷，千室更生。舞雩之春风，润物无声。有《箫》《韶》之克谐，无水火之必争。彼举头而城，飏尾而旌，方弭耳而帖伏，何磔裂之敢萌？有方无方，孰为权衡？使存诸已者而未之定，奚暇及于暴人之所行？惟天下之至柔，驰骋天下之至刚，吾然后知黄老家之言为有征。

　　资善大夫集庆军节度使蒲察公神道碑铭并引

　　公讳元衡，字君平，姓蒲察氏，以小字某行世。为某路贵族。国初，迁种人屯戍中州，遂为真定人。祖讳昔兀乃，赠镇国上将军。老讳福山，亲卫出身，官镇国上将军、临洮路康乐知寨。公则康乐之弟子也。康乐爱公风骨不凡，度能起家，使应童子举。年十一，登科，移籍太学。弱冠，擢泰和三年策论进士第。释褐永年县丞。继历三县佐，皆有能名，召为左三部检法司正。公资禀仁厚，临政本于惠养，不以鞭棰立威。及居议狱之地，忠爱款曲，末减者为多，法家称焉。贞祐初，从狩汴都，拜监察御史，累迁左司谏。朝廷知公盖将大用矣。未几，授庆阳府治中、权府事。部民妻有与外人私者，民捕获之，手刃其妻，诣官自陈。公释而不问。一时能官者，以知义许之。入为刑部郎中。正大二年，被诏审理冤狱。时所在狱犴填满，官吏习于柄臣弄威之后，知有无辜而被系者，亦莫敢言。公遍历郡邑，躬自临阅，非情有不可耐者，一切以诏旨出之，所活不啻千人。四年，迁户部侍郎。诏以郑州军卒谋反，命与防御使、临淄郡王张惠鞫之。辞连二偏将：一遥领陈州防御使王，一息州刺史李。公以理谕卒言：“汝以小怨置人造逆之地，就使人诖误而死，能代汝否？神理不可诬，冤报何时而已邪？”卒感悟，尽吐情实。公以闻，二人得不坐。五年，授京西路大司农卿、兼采访提举刑狱事。公老于从政，仁信愈笃，不动声气，而威惠并举，公议蔼然，有公辅之望。七年，改集庆军节度使、亳州管内观察使。未赴，遘疾，以某年月日，春秋五十有二，薨于私第之正寝。去河南破，不一年耳。积官资善大夫，彭城郡开国侯。夫人王氏，燕郡大族，封彭城郡侯夫人。家政整洁，有内助之功，中表归之。年七十二，后公二十年而卒。子，男一人，桓端，护卫怀远大将军。男孙二人：荣祖、庆祖，皆尚幼。桓端以某年月日，举公之柩，葬于某所之先茔。夫人祔焉。既葬之几年，某过东平，桓端以碑铭为请。平时以公恂恂退让，不为锻炼之风所移，尝向慕之，故不复以固陋辞。乃为铭曰：

　　廷平之于，大理之徐，议狱阔疏，至可以漏吞舟之鱼。吁嗟公乎！其斯人之徒欤？大安权移，变乱维初，傅翼虎臣，恣为诛锄。一羽死而一虎出，封豕与俱。公适其时，职司刑书。乘御史骢，登使者车，悃愊无华，闲雅甚都。周旋于柱后、惠文之闲，温其褐宽之儒。平反几何？月计有余。方血肉狼藉，而有治古之驺虞。祸惨河阴，或僇或俘。不为国殇，即亡国之大夫；天独厚公，得归公于黄垆。汤旱焚如，一溉者后枯，孰乘孰除？吾知神理之不诬。吁嗟公乎！

　　资善大夫武宁军节度使夹谷公神道碑铭

　　贞祐初，大驾南巡，公以省掾扈行。事出仓卒，乃留幼子、今先锋使斜烈于平州之抚宁。朔南分裂，父子相失者，余二十年。先锋既长立，能自奋发，立功名，仕宦贵显。岁癸巳，汴梁下，乃奉朝命迎公北归。公已老，而身见代谢，怆焉有去国之感，顾瞻裴回，不能自已。生平植节坚苦，食蔬糒不厌，既居民间，倍自贬损。先锋有至性，夫人殷氏尤尽妇道，日具甘脆，百方奉公；而公所以自持者，不少变。一室萧然，使日夕裁足而已。人事馈饷，瓜果菜笳之细，亦峻拒而疾麾之，如御史执法之在前后，惟恐其污己也。时贵慕公名，有谒见者，敕外白不得通，曰：‘我亡国之大夫耳，尚何言哉？’初，自聊城居宣德，惟浑源魏内翰邦彦，以简重，得登公门，与之考论文艺。自余，虽邻舍，有不得见其面者。盖尝论公：君臣之义，于名教为尤重。名教者，天地之大经，而古今之恒典，惟天下之至诚为能守。故人臣之于君者，有天道焉，有父道焉。大分一正，义均同体。吉凶祸福，不以回其虑；废兴存亡，不以夺其节。任重道远，死而后已，犹之父有罔极之慕，而天无可逃之理。微子之过旧都，包胥之哭秦廷。王蠋布衣，义不北面于燕；乐毅终其身，不敢谋赵之徒隶。非诚保以当之？是故，诚之所在，即名教之所在，有不期合而合焉者。语有之：‘善人，吾不得而见之矣；得见有恒者，斯可矣。’居今之世，行古之道若公者，吾不知其去古人为远近；然则不以名教处之，其可乎？公讳土刺，字大用，姓夹谷氏。世为合懒路人。曾大父息虎起，天会初，尝以王爵握兵柄，史谍载其功详矣。大父仆千，骠骑尉、上将军。娶完颜氏。父阿海，骠骑尉、上将军、澄州刺史，娶阿勒根氏，赠金源郡夫人。生五子。公，其第二子也。弱冠，始知读书，三举策论进士，以泰和三年登科。历抚宁、海滨簿。贞祐初，被召，道出平州。平州适被兵，州将请公充军中弹压，以功升一阶，入补省掾。终更，除武宁军节度副使。五年，用枢密院荐，充京东总帅府经历司。主帅牙古大资骜狠，恃功自高，奴视参佐，往往置之死地。从事辈畏之，惟意所向，噤不出一语。公直前径行，无所顾藉，论事之际，极所欲言者而止。少不见听，则移疾不为出；帅悔悟，或诣公谢之。其秉志抗直如此。兴定初，宋人步骑数万侵泗州，声势甚张。公为画策，潜军趋灵壁，出其不意，杀获甚众。以功迁两阶。四年，召为户部员外郎，转刑部，寻迁郎中。元光初，设三路司农分治户部，以公刚棱疾恶，材任刺举，授京南路少卿、兼郎中。未几，以称职闻。是后，公虽改他官，言政者犹以少卿名之。正大初，擢裕州刺史，改睢州。是岁大蝗，公境独无有；秋旱甚，祷之而雨。识者以为善政之报。三年，召为户部郎中。初置申州，辍公为刺史。明年城洛阳，授同知中京留守、兼同知金昌府事。留守移刺瑗雅敬公，事无巨细，咨之而后行。俄，改汝州防御使。洛阳之民，惜公之行，祖道填咽，度旬日不得发，公以形迹自嫌，竟由他路而去。未经岁，改陈州。公老于从政，先声所暨，有识相贺。州有东平宣锐军余百辈，率以战功得官，有至四品者，恃势作威，备极凶悍，前使不能制。一葛知府者，尤不法，公捕得之，檄送本管，一郡帖然。考城，胥史所聚，结党为社，有‘大刀’之目。把持令佐，连起诏狱，细民虽被侵愁，而无所于诉。公籍其姓名，置之听事，自是无一人敢犯者。寻，上章请老。御史张特立、乐夔上书言：，陈州御使土刺，刚直廉介，有古良吏之风。今虽年及，其黾勉王事，强仕之人，有不能及者。比闻以例告老，而有司亦以例许之，贪贤之道，诚有所未尽。特望重加拔擢，以观自竭之效。”书奏，落致仕，超授同知开封府事。明昌以来，镐厉王、卫绍王族属，皆终身禁锢，男女幽闭，绝婚嫁之望。公建言：‘二宅僇辱既久，贱同匹庶，就有诡谋，谁与同恶？宜释其宿怨，宏以大度，使之各就人道，遂生化之性。夫国君不可以匹夫，之则通国皆惧。匹夫且然，况骨肉乎？’语虽不即从，其后天兴初元之后，皆听自便，盖自公发之云。六年，授武宁军节度使、徐州管内观察使、兼提举河防使。诏旨袖谕，道所以迁擢之故，且命乘传赴镇桃园，行枢密院事。干鲁仓官王邦昌，囊橐为奸，盗官粮二万斛，公桉问得实，悉从征理。转漕为之少宽。逾年，竟以衰病不任，得请北渡。后五年，以戊戌年二月晦，春秋七十有三，终于家。积官资善大夫、金源郡开国侯。殁后三日，权殡宣德州东南天王寺。壬寅三月壬申，奉公之柩，葬于永兴县王家堡之西北原。从弟平章政事华国公毕兰出及其子奉职六十一，皆葬墓次。盖子孙去先茔久，不能归祔，故改卜于此。前夫人奥敦氏，赠金源郡夫人；继室蒲速烈氏，亦封金源郡夫人。子，男三人：德兴，辅国上将军，早卒；次斜烈，宣授先锋，使佩金符，总统质子军；次万僧。女一人，嫁为世袭官妻，早卒。男孙三人：留住、拔突、七十二。女孙二人：秦奴、元奴，皆尚幼。妷二人：永喜，辅国上将军，次中山，皆弟明威将军老哥之子。妷孙二人：阿怜、寿童。从孙一人，八十二奉职之子。从妷女一人，平章公之女，盖公收养之者。将葬，五路万户郝丑和尚，以行状来请，曰：‘吾子往在省寺，宜知武宁之详。先锋与我结弟昆之义，公之葬，犹葬吾父也。幸辱以神道碑赐之！’予素善郝侯，义不可辞，乃用所以知公者，著之篇，而系之以铭。铭曰：
  </div>
  <div class="pagination">
   <a href="遗山集_page48.html">
    上一页
   </a>
   <span>
    ...
   </span>
   <a href="遗山集_page44.html">
    44
   </a>
   <a href="遗山集_page45.html">
    45
   </a>
   <a href="遗山集_page46.html">
    46
   </a>
   <a href="遗山集_page47.html">
    47
   </a>
   <a href="遗山集_page48.html">
    48
   </a>
   <span class="current-page">
    49
   </span>
   <a href="遗山集_page50.html">
    50
   </a>
   <a href="遗山集_page51.html">
    51
   </a>
   <a href="遗山集_page52.html">
    52
   </a>
   <a href="遗山集_page53.html">
    53
   </a>
   <a href="遗山集_page54.html">
    54
   </a>
   <span>
    ...
   </span>
   <a href="遗山集_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
