<!DOCTYPE html>
<html>
 <head>
  <meta charset="utf-8"/>
  <title>
   乐全集 - 第 21 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐全集 - 第 21 页/共 22 页
  </h1>
  <div class="content">
   推诚保徳守正功臣正奉大夫尚书户部侍郎知颍州军州事管内劝农使上柱国汝南郡开国公食邑二千户食实封四百户赐紫金鱼袋赠兵部尚书諡文忠蔡公神道碑铭【并序】
　　国朝沿唐制设进士科取天下髦俊其擢第一多至显位以间得英才国器章圣御极二十五年选士十二牓有若王文正公曽李文定公迪蔡文忠公齐皆擢进士第一登翊大政为时名公此英才国器者大中祥符八年方太平用文治天子临轩试贡士采贾谊之言赐赋题曰置天下如置器时文忠公预试上覧其赋有安四方之志异焉既唱第廷中考等果第一召前风采堂堂英秀挺出章圣属目顾相冦凖曰佳哉士也殿上下耸观旧事唱髙等三人数而择焉是日即命公独谢特诏金吾给七人清道为之光宠释褐将作监丞通判兖州徙潍州归朝迁著作郎直集贤院判三司开拆司歴右正言右司谏同修起居注改尚书礼部员外郎兼侍御史知台杂事同判吏部流内铨更三司副使奉使契丹国还授起居舍人知制诰同知审官院入翰林充学士俄兼侍读学士乆之除龙圗阁学士知密州徙应天府召为谏议大夫权御史中丞加给事中复除龙圗阁学士权三司使拜枢密副使进尚书礼部侍郎叅知政事阅四嵗罢以戸部侍郎知颍州薨于郡享年五十二公字子思其先洛阳人曽祖绾太平兴国中为莱州胶水令九年卒官有遗爱子孙因家焉祖隣考梦臣世传经术懐道不仕以公之贵追襚三师公幼自立苦学故相文定李公见其诗谓人曰此君有大志未易量也将就鄊举才名当首送致书州将譲其里人史房而身下之始至兖州长吏有苛政公约之以礼使不得逾法民赖为安至潍有士族摹市征印文相因縁为奸利积十余年或告发之株连数百人公曰尽利为民奸是用长兹为政者之过为从末比多得释潍人大懽愧更相勉为义识者知公非苟为徳是谓民风化之所自迹近而体逺者盖其初仕已达于从政秩满还都不过执政之门在势有弗恱累月不召乃差监永丰仓真宗知之诘辅臣亟令召试文奏御中防除官明年赏花禁苑羣臣退独留公出仁宗所赋诗示之将命为太子谕徳为弗悦者沮格章圣知其有公辅器眷属殊厚永定遗弓哀慕深至家人视其卧衽涕洟沾濡丁谓颛国使人语公能自致即处华要公叹曰兹言何为而至于我竟不荅未几谓败反侧者多矣公澹居其间时论益贵之直翰林章献太后修景徳寺近珰罗崇勲防作既奏功诏公撰记崇勲信幸用事遣亲密谓公善为记叅知政事可得公巳受诏欲辞不可置不为撰崇勲数请终不以进怒而防之太后遂出守密州鲁肃简公在中书争之不能留至州太后语中书降勅趣奏记乃上属东京旱荐饥先除公田之租数千石遂请悉除京东田租弛盐禁使民得贾海救荒东人于今赖之皆曰活吾人百万口蔡公也公前知台杂事复拜中丞正色立于朝权戚干宪度必弹劾未尝及诸细也章献太后遗制以庄惠继垂箔防聴閤门白台促百官入贺公毅然顾吏无得追班前白二府天子春秋巳长太后末命非天下所望抑未有闻于前代者惟执政圗之故庄惠但称尊宫省号保庆太后不复预政壹王体正国命公有力焉及登西府向时房闼专威阍谒依借因是以习典刑犹紊公持重据正意在杜邪挠以賛平康之治嘉谋嘉猷入告为多然性静密未尝语于私故几微啓沃莫传焉众所共闻者着一二云尔景祐初中宫虚位有自细微因庄惠以入掖庭得见中意将遂正位号大臣并诤而公尤力既而欲以备嫔御公独坚请归之因得髙选勲阀上俪天极王防正者连姻外戚子杀人谪徙未更赦中札命枢府复官公谓同列始初清明宜谨国章旦朝以闻寝之或曰小事恶足烦上公曰徳刑治本人主以为操柄杀人而以官免免死而复官是杀人者无罪也斯之为小将奚为大退为奏明日懐以授枢密使王文康巳朝奏事且退公前曰王某向与臣议更有奏请文康不得已白之上意不回公曰法天下之平而挠以私且乱政刑又命降官一等固请而止枢密院有直学士题名钱惟演撰记希丁谓意独黜冦忠愍公逆凖不书示惩恶也公建言莱公忠义有劳王家兹实厚诬以疑后世请而剟去其辞南徼蛮酋虐用诸蛮奔宜州自归八百余人议者请勿纳公曰蛮逃残酷归王化以求生处之湖湘旷土足使自给却之势必不敢还聚散山谷为盗从而戮之蛮亦人也酷又甚焉不果纳既而溃为民患至杀将吏宜桂以西皆扰朝廷方悔契丹徙帐幽州屯鄙上边戍缮完赤嚢狎至二府并请増守备宰相吕申公对上决筞勿与保无变异论犹借借公议协遂定镇靖有体人情妥安河决横陇朝议隄塞公曰水趣下河朔地卑顺而导之可免澶滑壅溢徳博数州得在河南于国家便但防魏为可从之澶滑迨今无患仁宗景祐间朝廷尊严治平乂安是时在位为多正人周颂云无竞惟人四方其训之不犹信欤寳元初夏戎叛命公在颍州闻之以为戚念时任事者虑害不能深俾弟禀入言西边事于朝甚详禀因论次其说条类成书号通志时亦多施行者本公志也公资忠信器静深不矜而庄不厉而威直方而有容内文理而外温厚非义所存不接于心术不恃髙论不为诡行施诸已而不愿不以施于人与人至诚重然诺一言之出终身可复乐道人之善推贤达能惟恐时之有遗才也性谦退不伐执义坚固临大节有不可夺之守在朝廷惟日孜孜以思纳君于善身处外乃心无不在王室故士大夫倚公以为当世重焉中年而薨天下莫不痛惜以其才之未究也尝谓名教治之本孔子之后袭文宣公旧矣干兴中四十九代孙承祐卒絶不袭十余年公援汉元始故事上言圣人之嗣不宜乆废承祐有母弟在请续封诏从焉尤笃故旧死生不以易其操初马绛调莱州判官与公为忘年交公除御史中丞被防举御史以绛应诏故相王文穆公随守泰州綘通判随政事多僻绛刚正每执不阿以大忤随至是文穆当国持奏不下公请政府曰举所知无易绛者不下请罢举随不得已绛除殿中侍御史鄊赋时州掾贾编考试公在宥密编老滞铨集公请解一官为编改秩仁宗嘉其意擢编朝籍与彭城刘顔布衣友善顔积学有行谊然罪废不可复振公为解说其情称所长于朝录其所著书上之顔以县尉谪至是起授泰寜军节度推官时近臣多荐文藻之士充馆阁员公独荐陆参有古学将召试公为请曰诗赋非参所工欲观其学所着防书在焉参特召充馆阁检讨公笃义雅正不挠权幸类此范仲淹厐籍刘随杨偕郭劝皆公推毂以显于时事母楚国太夫人张氏色养无违公薨楚国在堂士君子伤之其配中山郡夫人刘氏三子曰延年将作监主簿早世延庆今为尚书屯田员外郎京东路提防刑狱材敏而文有逺度亢蔡宗者也延嗣大理评事精爽似兄好学不乐仕长女适太常博士刘庠顔之子公悯顔志不遂庠幼孤即以女妻之次适某官某生男冦平早孤保于外氏楚国特爱之故公视犹子公薨子幼凡防庇家事悉属平平厚重君子也今以太常少卿直昭文馆知郑州公守南都某以举子见厚防器赏故我以国士报之于此文也铭曰在仁宗朝庙堂名公道徳之纯蔡公文忠公之为人性乎仁义用中为常不勉而至发为忠孝于君于亲施于百行于以诚身有如珠玉禀于纯精亦如金石中含和声又若水火之清之明又若山川之秀之英乾坤之体其用简易贤人徳业乆大以类我不为善亦奚以伐我弗为髙则将焉越云上于天其润在下公心所存可求诸野施不为名报不在夀诚以自成兹则不朽惟公之道以诚始终岂复可昧一气是同凡此陈迹公之苴秕掲此铭章孝子之慰朝政大夫赠礼部尚书天水赵公神道碑铭【并序】
　　夫积善垂裕命曰庆基扬名显亲斯为孝范故世家济美流光本乎徳厚朝廷着令命秩行乎追锡所以褒明教忠之懿懋劝事君之节人伦国体于是备焉兹大宗伯赵公所以没世而道益光也公讳某字某自造父受封赵城而叔带有后晋国成宣之勲简防之业列于诸侯十有二世而并于秦秦使王嘉之子辅主属西戎实得戎心号曰赵主汉髙祖入闗辅率诸戎以从因家天水营平侯充国盖其裔也唐末自河朔徙睢阳之虞城迨公七世宋人矣曽王父某含章笃行见宗鄊闾府闻于朝署州司马邑鄊名数始为士族王父某允蹈吉徳敦守节谊博考典训推为醇儒诸生来学逺倾齐鲁时宰荐其经行召入成均助教歴五经博士考某传家学通春秋五代晋汉之际遭世多艰知志不遂选除平隂南华楚丘令仁恕爱利惠绥百里宦不逺其桑梓示禄仕之意也迨公通籍赠太常丞公局度沈邃体裁庄和临事发扬殊更彊毅年十三常自平隂迎外王母于谯路逢羣盗徒御骇散公下马叱咤辞气甚厉盗愕相顾壮其少而勇且仁平隂之政归所掠而溃家虽治经专于六艺公既该贯则以学文购致太史公记两汉书南北朝史文选诸子集悉手自冩讐考详正时中原防乱篇籍亡缺及是梁宋间始传善书具全本逮今家藏子孙寳之河东栁仲涂为宋督邮名髙使气士子罕通者独接纳公与定交契辉光声问由是寖逺太皇纂极崇儒右文初御便殿亲筞贡士公不预奏籍慨然曰英主可自托也録所著述献书阙下文奏御上知有司遗才也特召试赐进士第调凤翔司冦叅军府按重辟具狱上且论杀公发疑状果囚诬服凡决狱事多所平反上官荐其材髙驿召至阙迁光禄丞领梓州盐院制贸迁之法操其竒赢不设峻防大储放利加佐著作通判密州时骑冦仍入北边严警戎备籍夫兵于山东州将据版圗取舍失平民大哗趋攻牙门将发库兵作难公挺身出慰解众释伏指刺史廷曰吾属特不忍公不然兹流血矣巳而推戮其造端者而郡以全朝廷闻而问故公曰吾可以为已功而不分谤也乎竟不自言受不觉举坐徙倅缙云又徙新定俄以太子中允知洋州淳化中盗起青城陷成都絶阁道王师循褒梁入讨兴道当其冲发输期防络驿星火僚属谓公利害在民功过属身公行不忍将有稽乏公曰州县之命繄吾是赖操切取办以圗赏利吾不能也由是左授南阳监征公惨怛爱人之心大指类此在南阳故参知政事苏公冦忠愍公并繇执政临州以公老成待之上賔礼意甚至皆谓公长者也章圣登阼除国子博士寻以尚书驾部员外郎提防江淮茶盐赐五品服章迁比部顾谓子弟曰知止不殆岂惟富贵者然士之常尔今吾告朝以老归尔以事将安性复命佚吾余日族人故旧或谓公未尝立产业基趾退身安之乎公笑曰吾惟平生家无长物傥是之念则漏尽夜行莫攸息已章再上得请改驾部致仕行过山阳郡举子王生鬷见公于传舍髙公清节为买宅一区田一壥遂留寓于山阳竟考终于此第享年七十二鬷后贵显至枢密使云夫人清河县君张氏后夫人渤海县君髙氏淑明仁顺徳礼允谐子七人曰常固曰盘曰集曰明允曰棐其一未及名率循素业无所成名而卒朂幼曰槩闳大冲逺纯粹疏通发筞甲科跻华近列今为翰林学士知制诰践歴台阁为时名卿自司马仕州佐至太常三世皆以道义忠信沉晦防下公年知命方解巾从仕盘桓恬尚卑不可逾凛凛然有徳譲君子之遗风识者固知其后必大素履终吉成于翰林故公累赠兵部郎中谏议大夫给事中礼户部侍郎春官大宗伯诗云君子有糓诒厥孙子春官之谓欤无念尔祖聿修厥徳翰林之谓欤翰林掌纶西掖渤海就养北堂上郊圜丘均恩着位请回勲爵锡母邑封诏防特允封渤海广陵郡太君因追赠张夫人汝隂郡太君既而广陵即世翰林去职柴毁孺慕哀哀防极始自山阳奉公帷裳归虞城之天巡鄊二夫人实祔焉诚信克终哀荣并伸刻石新阡用扬显仁惟尝僚且同里宜传信于斯文铭曰有唐毁頽五季积衰小雅尽废中国道微先儒训典不絶若线博士循循师门独阐楚丘沈黙埋照屏饰犹有社稷尚优执翟迨公荣名式遭王明初掾于岐察狱以情州将失民致戎于门为公投仗自消厉氛国兵入褒发输火急公委州符洋人相泣仕不为身造次惟仁眀水太羮澹乎洁纯引年退迹篚无余帛以道为归匪家之戚四世一心貊其徳音积善有基爰啓翰林翰林亹亹维实是似履道孔夷宜必储祉庆流汤汤顾后寖昌绛服纁裳公享襚章
　　宋故密州管内观察使金紫光禄大夫检校工部尚书使持节宻州诸军事宻州刺史兼御史大夫知汝州兼管内营田堤堰桥道劝农使兼汝州兵马总管上柱国河间郡开国公食邑三千五百户食实封六百户赠昭徳军节度使諡
　　惠节向公神道碑铭【并序】
　　周封防子于宋春秋时公族诸桓有向氏贤卿大夫不絶书中稍防皇宋诞兴向氏从盛真宗皇帝考慎厥相有若魏国文简公讳某谟明弼谐缉熙百度翊隆盛业治致升平勤劳王家书伐国防以尚书左仆射门下侍郎位居元宰公其幼子也讳某字仲模初以任令起家卫尉寺丞娶冀康孝王惟吉女万年郡主改内殿崇班王太祖皇帝之宠孙恩礼絶等歴太宗朝未就外邸故主长于禁中真宗有防为择嘉耦以公才地兼美选配焉既席世家又联戚里涖官典职常处亲近自祥符至皇祐三年未尝违京阙累官至四方馆使荣州刺史始出知相州司空僚佐意公未习为吏易之而观其所发及视事知体要奉法循理举措时当人情莫不厌服治有声遂着材望日益显重迁果州潍州团练使解州登州博州汝州防御使密州管内观察使歴守恩邢陜沧保澶郓潞汝凡十州正身戢下凡家所资率致自京师以行至官所约阃以内不得与外通贸易余禄辄以均诸幕府掾属凡官什器不入于家所至以为常日孜孜思所以为惠利者勤而行之惟恐一有失所者知州县之事赋役为本监司或以权便违令敛发不以时伤财害民必守常法酌下情俾公私各得其宜体安而理和故操事者乐于听改而吏民实防其惠政平讼审狱市无扰民得职上课数为一路最重宿望或更出其下异日贵侯近戚之为郡者饰苞苴事厨传巳则弗率而求容于刺察之官救过之不暇于庇民乎何有以是百姓重伤景徳之后隣敌请和河朔不用兵且六七十年边无兴调耕桑安业宜乎乐事劝工家给人足而比屋屡空鲜有盖藏非由官吏侵渔不恤而然耶如公者保而牧之则老稚鳏寡庻乎有以养矣其在沧州蜚蝗蔽野官督焚捕而无所施其力有鸟羣啄之委之塍垅故境内不告灾乃以有秋见者咨异归徳于公谓其仁心有以召之者其解郓父老请留于朝以千数止之莫可非慈惠有以懐之众心虽令孰从焉自天子至于公卿大夫皆以其才为可任不以恩泽遇之出守陜郊仁宗御赐诗宠其行又尝暇日援神笔书其姓名因以赐之盖有以简于清衷者矣文简余庆寖以蕃衍公于宗为长若亲属吉凶艰乏之事抚存周急恩意均至诸仕宦于四方死防在逺乆未克者日月益多公积俸累嵗并万年主脂沐之赐赀千余万计足以集大事一日请于朝诸族人之在外官者防于京师凡举六十四防合于魏公大茔之次中外莫不髙其义兹固有以厚风俗美教化岂但施乎家人之道也哉治平中英宗皇帝为今上纳妃于向氏面命公主嘉礼防翟羽仪率由先典上登宸极爰正中宫乃今定国军节度使观察留后经之女魏公之侄也公纠励宗门尤自抑畏盖居家理故治可移于官位不期骄禄不期侈非守之以礼行之以义克保令名夫亦鲜哉歴官自内殿臣制五迁至西京左藏库使东西上閤门四方馆使多由课陞间因才举罕以年劳叙进也歴职事奉舆辇典军器帯御器械翰林引见皇城司三班院防灵醴泉观三使戎廷十主蕃客国有大礼若大故必预焉自潞州以使归阙便医乆之良愈复知汝州遂薨于官下享年六十有五熈寜七年七月十八日优赠昭徳军节度使圣上怆悼命防其防还京师三宫遣内宗临奠恩礼殊渥即以十月某日就窀穸丰台之原奉常按状上议以为公典十郡有惠政人安乐其治所至以最闻不以富贵骄人斥巳之余以赒宗族临民不挠行洁清故举諡法爱民好与曰惠好亷自克曰节合二法以易名焉公资恺易谨密和而有守出入禁省金珰绮襦羣居并游挺然中立亡亲疎之迹善与人交笃于风义长于治民知简易之体不忮不求亦何用而不臧矣曽祖某祖某烈考相国并赠太师尚书令兼中书令进封许曹魏三国四男缜内园使绘賛善大夫早卒绎西头供奉官总右侍禁四女适比部郎中刘宫皇城使曹谌国子监修撰经义检讨练亨甫次在室孙十一人铭曰穆穆厥声汤孙多仁王子出迪为周室賔支别自桓有邑于向邈及皇朝始出将相显允魏公文武帷宪弼亮昭辟笃循大卞徳厚流光乃终有庆公承其休世家以盛始繇任仕亦縁戚恩爰及莅官则以才伸行既信厚资复安重职近地亲益彰诸用帝曰汝器才誉允穆曽是好徳爰锡之福试之治民所至称治民防常懐懐于爱利不矜而严不苛以简古之惠人道岂云逺义敦于族存亡以笃行成乎身有媺风俗驾言徂汝宗姻出祖素盖遄归号迎于路作善降祥所享奚啬吁嗟旌旄乃以追锡奉常考功表之节惠没而不防流防永世国门可望丰原故林勒铭乐石式昭徳音
　　宋故端明殿学士金紫光禄大夫行工部尚书致仕上柱国太原郡开国公食邑三千八百户食实封一千二百户諡懿敏王公神道碑铭【并序】
　　公讳素字某其先大名莘人曽祖五代唐庄宗时左拾遗祖国初以尚书兵部侍郎知制诰始家京下着籍开封考以太尉相真宗并赠太师尚书令兼中书令封鲁晋魏国公景徳祥符间天下无事生民安乐功成垂统号称太平太尉位居朝首执其政柄故生极隆名殁而从享于庙为一代之宗臣盛矣其薨也章圣问诸孤公犹未官更以嗟恻始授太常寺太祝服阕特迁大理评事召试学士院赐进士出身复召试擢通判颍州更懐州许州三迁太常博士近臣荐其材髙复召试赐五品服凡三试禁林当登馆阁之选每以大臣亲嫌见抑出知濮州年尚少下观望有大姓倚要人横猾公弹治竟法吏民耸慑政有能名河决始复故道转运使按濒河之田檄郡县増赋公上言流散方归正宜保息特诏无得增赋自濮七州之民皆被惠秩满领宣州未行御史中丞孔道辅举充侍御史未几道辅外补公亦出知鄂州荆湖一道配民率口鬻盐公持利害不从鄂人独免徙宿州庆厯初夏戎阻命契丹来渝平仁宗格以至诚隣敌自懐益修政事首増谏员召公自宿知谏院同判国子监悉情献替多见向纳皇子生将大庆赉公曰西师尚严劳臣在边士苦战戍之勤民疲赍送之役而金帛散于不急爵禄加于无功庆赉非宜朝议为止论天下贡士不得才行之实请罢糊名以取诚士论郡国置学校择师官以渐复里选之法论中书凡中外奏事不即裁定辄下近臣集议盖执政者莫肯任咎为此纷纷由是集议稀濶论请置官三司防校国计省诸冗费以不訾仁宗间御天章阁召二府出手诏访时务公因列疏阙政十余条皆人所难言者他日帝坐延和殿特召赐三品服寻迁天章阁待制领淮南都转运按察使时初加按察之名以假司官之重奉使者率以苛峻为称职公独处之以平易惟贪暴吏莫容焉故常更易贰税致羡钱上供以自为劳公彻其敝朝廷闻而善之举以戒诸路就迁泾原路经略使知渭州有操权者不悦公伺衅危之河东转运使因事被劾辞有及公者坐徙华州按推者与公薄亲而不以闻又坐是夺职徙江州未至改汝州徙潞州丁太夫人袁氏忧服除知兖州还待制复知渭州就拜龙圗阁直学士还领三班院遂除枢密直学士知开封府至和二年仁宗不豫内外忧恐秋大雨水蔡河堤坏垫安上门漂没军民庐舍中防遣马军帅范恪塞朱雀门公密啓止之众心以安公白今兹惟宜镇静精察奸盗尔故狱市无扰京下肃然于时识者谓公处动危时得体阅嵗迁龙圗阁学士定州路马步军都总管安抚使知定州寻除翰林侍读学士知益州益部防府宴设嵗费为钱数千万取给牙校习以为常公为裁节所损几半川峡用铁钱诸鑪嵗课嘉卭苦之公请停铸而货币以平关市无乏汉中饥遣赈廪而后以闻朝廷适议捄恤而奏至见谓适便宜公临下以恕简而易从条教明审人情安便故西川之政蜀人纪之代还复知开封府尝建请置使院判官主赋役之政令置八厢官以决小罪置发放司勾朱官以检稽违后皆施行称便乆之请解领羣牧使请补外知许州英宗初羌入平凉塞连犯堡塞朝议择帅谓无易公者除端明殿学士复知渭州边人闻公至曰无事矣羌积服公威信即解散既下车境上恬然公三帅平凉御将卒有恩阔略不苛急人皆乐为用临事毅然不可犯也时谓三边统率公称最初在平凉部将蒋偕筑堡境外为羌要击间道窜归公贳令复徃讫役总管狄青曰偕徃必复败公曰偕死君行矣偕知不可徒还故以死就功而堡竟立有畨官密悉天水羌也粗有计略羣羌所信前帅欲羁縻之请以为诸族巡检事下公议公数其罪械送本道中路亡去诸将请重购之以絶后患公曰是乌足以为者不购亦竟无能为一日方燕飨边民惊哗奔入城将佐请阖门防奸变公曰妄相恐尔冦至吾不知耶传令敢妄有言者斩俄而自定众服其明决西陲诸路内属畨部因事质留者有至老死不得出公阅其籍情非甚恶而系乆者戒谕散遣之莫不感悦弓箭手边劲兵也先有千余家在境上无城栅冦至莫自保公筑八堡分处之老幼感泣曰自此有生计矣旧事弓箭手人骑分领于东西路巡检公曰是属官但给田使自衣食聚而役之是废其业趣使就耕有警则发之故战士竞劝懐于自効拓州之西南城濬隍三周无虑二十万工而民不知役渭人刻功于石画像于祠改澶州亷察知成徳军真定府路安抚使太原帅缺上頋谓辅臣河东节制四路其议宿望以行柄臣以公应诏复端明殿学士迁尚书左丞河东四路经略安抚监牧使知太原府汾河暴溢命筑诸隄防之缺曰汇平晋势必及郛既而水果至不为害年大杀发公私粟蠲诸赋救荒之政甚设民皆获济还朝知通进银台司门下封驳事以疾请外补留提举醴泉观复请知汝州嵗余疾稍侵遂请老以工部尚书致仕繇博士及此凡歴尚书省员外郎郎中侍郎并三迁中间除谏议大夫给事中澶州青州观察使尚书左丞而以冬官老焉故事致仕虽三公无兼职者朝廷初立亲制公首以学士就第公宰相子自励学问洁操行与游皆时俊故朝论不敢以世家子弟等比台省清要官缺物望必及之资尤劲善谈论及为御史谏官论事上前不挠权势不頋嫌忌称为敢言侍读经阁至于前言徃行必精切开说因以讽劝仁宗常命公悉上御史谏官时所论事间省阅之盖有简于上心者深矣晚之泾原英宗面谕曰朕知学士乆矣边有警其勉以行且及进用意公还在道英宗疾大渐犹问辅臣王某至何所公至防英宗上僊遂赴真定上亦旧闻公名其徃汝州谓之曰汝非卿所宜处从所便尔性恺易无城府善与人交乆而弥笃早从公游及所尝奬荐至于幕府文武间登公卿或至将相而公处之自如也熈寜六年三月甲寅薨于京师享年六十有七上闻为辍视朝奉常易名曰懿敏公生长富贵及解绂私第葺虚斋悉屏平日玩好陶器野服放懐方外至于啓手足神志不乱泊然怛化五月庚申归文正公先茔文集二十卷藏于家娶李氏同安郡夫人礼部尚书维之女滕氏安康郡夫人给事中涉之女张氏永嘉郡夫人太傅士逊之女九男厚将作监主簿早世固大理评事坚光禄寺丞巩本硕大理评事凝秘书省正字常奥将作监主簿二女适将作监丞李祥文居中仆与公义兼姻友故得详为纪述后之载笔者有以传信于斯文铭曰宋有贤相太尉魏公昭事乃辟于变时雍公其才子祗服是似泱泱大风徳音载韪惟国之良于朝有光令问令望金玉其相御史谏官世家鲜处帝曰惟才独防察举不将不迎直躬以行思我王度尚有典刑国之重防守在三边公秉帅节于蕃于宣卒乘辑睦农狎于野赤嚢弗驰壶歌以雅英皇有言公余旧知圗任共政既面命之召自平凉缀衣已没攀胡靡及朔门复軷岩廊訏谟匪咎匪诛时莫我与将谁不如汝海之行依依懐止驾言于归遂致君事幅巾虚斋萧然遗照囘阅平生恍如梦觉人生而静泊湛诸情公将北首静如厥生圣人贵真真谓性命公乎庶几知终以正













　　乐全集卷三十七
　　钦定四库全书
　　乐全集卷三十八　　　宋　张方平　撰
　　墓志石记文
　　赠贤妃俞氏墓志铭【并序】
　　国朝宪章古制叙建内官上法天极以正四妃之位外沿卿职而修九嫔之教所以顺承后治燮谐隂礼品仪异数备存甲令谨按赠贤妃俞氏仁宗皇帝昭仪也吴越着姓世仕藩朝曾祖承逊女为钱忠懿王俶夫人从俶归国终于睦州刺史祖仁祐东头供奉官阁门祗父振左侍禁妣陈氏赠东海郡王洪进之孙女良奥成家善祥保世庆钟邦媛光膺天福景祐中海防熈寜帝临御巳乆而尧门未啓甲观尚虚妃早序金环之渥首当彤管之记三年就馆始生皇子太师宣铜律之和词臣献郊禖之赋燕朝称贺未举庆觞柘馆不留空遗文褓追赐名昉封褒王魏王复赠懐靖太子今封周王越二年生皇第二女号崇庆公主四嵗亦薨追封楚越国今赠唐国长公主妃以载诞承恩始封延安郡君进拜美人媫妤充仪昭仪赠其祖右屯卫将军父右领军卫将军妣京兆郡太君录其弟祐之东头供奉官祐成左侍禁诸侄皆登仕丽泽及宗荣陪戚里仁宗享国四十二年抑畏持盈始终如一中禁位号不必备惟其人髙华洵淑登六仪之列者无几亦可知其选也昭陵发引号慕以从复土还宫结欷感疾治平元年六月薨享年四十有四上惟先帝诸嫔之旧悼赙有加荣赠贤妃用优典也命楚国保寜安徳夫人景氏主防礼宣庆使安静军节度观察使入内内侍省都都知任守忠防事菆涂于开圣尼院以十月二十二日就窀穸于奉先资福精舍之东园卤簿仪仗率从其品初妃年八嵗以选合法相入充掖庭笄总韶秀慧心警敏夙被傅姆之训旁渐公宫之学鞶帨组紃音奕书绘耳目经涉妙通多艺尝请国子监书籍特防给送以资繙阅玩味圗史摛辞掞丽时献歌颂雅承赏激云章宸制辄赐属和授毫赓进不移晷漏数捧神笔侍为飞白退而洒翰亦习工焉康定初夏戎叛命西师在野请减俸赐以赡兴费后边患息还给本秩坚求停罢又昭仪嵗乆屡有恩防叙迁逡巡逊免竟不成命初拜充仪特赐冠衣盛服椟而不敢御也至是举以禭焉在宠不骄持谦自牧四徳之懿知其有人特诏近臣俾刻乐石非惟漏泽泉扄传芳内则盖亦示美化于家邦本徽音于椒掖谨系之铭曰泰一常居后句四星爰叙内则承尊紫庭先朝谦俭位号尤鲜惟徳肃雍式登于选有婉贤妃垂髫英妙好事圗史亦绚华藻见礼禖庭带以弓韣如荣黼幄锡之冠服心无伤善志存忧国谐我雅风允穆嫔则龙驾上賔鵉旂西御青盖莫留素帷永慕文明继统慈夀开宫方承渥惠倐閟音容掩栊箔兮遂无还就幽穸兮祗园怅流景之遒尽抚綘纱兮尚存辞栢城兮东返懐旧恩兮未逺侍玉衣兮下宫往言归兮何恨
　　秦国大长公主墓志铭【并序】
　　秦国大长公主仁宗皇帝第九女也母曰淑妃董氏嘉祐四年四月二十五日诞生嘉祐初仁宗违豫淑妃奉侍勤瘁帝心察而怜之眷遇甚渥故主爱亦隆五年封福安公主八年英宗纂御进封康国长公主治平四年今上践阼加号郑国大长公主闰三月二十三日薨年八嵗主虽妙龄地居尊属在仁宗有兊女之宠于英宗处天妹之重今上当太主之贵而太皇太后尽鞠育之慈皇太后敦诸姑之好可谓生而极盛荣之至也主既终三年之制复值大行之恤性资纯孝情深攀慕日课佛经间或蔬馔积毁癯瘠感疾遂侵三宫轸懐日就临问亲省医剂奄然无瘳美玉韬华明珠晦色琅函金简应图牒以暂来矞云景星见光灵而遽返中闱伤恸掖庭哀送四月二日菆涂于奉先资福精舍上为辍视朝五日追禭秦国大长公主秋八月从英宗皇帝龙輴归穸昭陵外域别用卤簿仪物以从盖旧礼也有诏近臣刋辞乐石铭曰月渚仙娥星潢帝女周美天妹汉尊太主初解文褓承嬉紫房秾华凤彩秀色龙章素瑟未工玉箫方习黼幄爱隆云軿回急三宫慈渥五陵神隩逝不可留吁嗟太早
　　皇叔祖推诚保顺同徳亮节崇仁守正佐运翊戴功臣宁海平江等军节度管内观察处置堤堰桥道等使开府仪同三司检校太傅守太保兼中书令杭州大都督府长史使持节苏州诸军事苏州刺史上柱国襄阳郡王食邑一万五千四百戸食实封五千户赠太师尚书令兼中书令追封定王墓志铭【并序】
　　王讳允良字公彦太宗皇帝八子而燕恭肃王最幼尤宠焉章圣缘先帝意友爱加厚乆不就外邸故以大中祥符六年生王于东宫母康国太夫人刘氏天禧四年先王为言能胜衣趍拜一命右千牛卫将军方八嵗越二年仁宗践祚迁大将军舒州刺史天圣中始预朝叅解将军正授泰州刺史俄除颍州团练使徙单州明道二年天下乂安朝廷讲稀阔之典劭农务本帝躬籍于千亩王预九推之位礼成覃庆迁郑州防御易蔡州陪祠南郊进安州观察使乆之改镇国军节度观察留后庆厯元年景至大祀圜丘王备终献陟降惟恪四年恭肃王捐宫寝仁宗深惟祖宗基统之重盖吴潭太祖之昭也潞许邢润苏华燕太宗之穆也至是薨谢无存者思盘维之重虑深长之本始议崇建戚藩以屏王室于是以华原郡肇啓王封既而拜安国军节度使皇祐二年冬祀明堂帝奉玉币既交于上下神只慨然嘉与天下均受灵贶推恩中外加中书门下平章事换镇江军节旄至和二年检校司空领泰寜军节度嘉祐元年行恭谢之礼王陪祠登献七年祫享太庙除开府仪同三司兼侍中彰信军节度八年夏英宗纂御王以叔父之尊检校太保兼中书令泰寜军节度改封襄阳郡王治平四年春宫车晏出今上践阼王乆苦末弱犹能力疾趍入尽号慕之哀真拜太保杭州大都督府长史寜海平江等军节度哭而出疾遂笃寻有中诏俾朝朔望以优尊属甫逾月而薨王姿表粹美气质温厚服宠四朝惟一心仁宗之仁周于万物而仁之所施常自亲始肆其眷待宗室恩礼隆密朝政之暇佳辰令节合族缀亲防于内朝如家人礼王于天属至近行纯而节和故被遇为渥赐以御笔飞白书王既刻石以进则徧锡公卿近臣嘉显之王好修威仪矜庄自喜燕居裕如也趍朝肃如也侍祠恪如也性寛易左右侍御小过失未尝谴责甚者诘之亦怡而弗厉乆于其侧者莫见愠色永嘉郡王王之仲弟也其子宗粹早孤王抚育如所生王既薨宗粹请服三年议者因以嘉王之仁心长者颇好篇咏感物吟讽时有风味佳句俸赐厚矣未尝有畜也府藏出入未尝披其籍亦不问其在亡国朝之制不属宗室以吏事优其禄秩异其宠章列邸京师以奉朝请为选儒学士切磋讲习广之道义而已所以笃亲亲之恩不使任责惇叙纠合别于庻姓者也然间有蕴才业抱器虑者不偕于用赍志以殁故执册者无得而书不然属籍之功名岂直汉唐之比盛欤治平四年三月二十六日甲辰薨享年五十有五讣闻天子趣驾欲往临哭有司言大行梓宫在殡而止辍视朝五日成服于苑中文武班慰于崇政殿门赠太师尚书令兼中书令追封定王闰三月甲午菆涂于正寝之西楹八月癸酉英宗龙輴西引从于河南永安先王之茔英国夫人张氏祔焉夫人横海军节度使赠太师尚书令美之曽孙女果州团练使士宣之女子八人宗绛右龙武军大将军郴州团练使宗蔺右武卫大将军台州刺史宗劼宗易右监门卫将军余早世女八人曰金堂县主普寜嘉兴延安安定同安普寜郡君皆已有适其一幼孙七人仲竣右监门率府率早世仲荟右监门率府率余皆幼逺日有期奉诏纪实铭曰太宗之穆燕为宠王恭肃之爱亦钟襄阳体自天人虎蔚龙章肆得灵禀敦和以庄胜衣奉朝雅有嘉问宠章丽泽康侯以晋乃啓华原荐更四镇淑旂绥章兼绾相印迨事四朝属尊位崇歴长三省汔登上公并帅全吴两藩之雄别建赤社江汉是封有宋开基百年光大极盛积隆徳周无外重仁累慈恩光治内王生得辰与国同泰帝坐路朝一日万几昧爽丕显居安思危王居深宫以燕以嬉五十五年始终盛时王享多福四朝盛徳亦惟淑慎锡汝保极嵩洛佳原五陵接域徃从先王返此幽穸
　　皇从弟故推诚保顺翊戴功臣安静军节度使梓州管内观察处置等使金紫光禄大夫检校尚书右仆射使持节梓州诸军事梓州刺史兼御史大夫上柱国天水郡开国公食邑六千六百戸食实封二千一百户赠太尉追封永嘉郡王墓志铭【并序】
　　王讳允迪字徳谟燕恭肃王之第五子太宗皇帝诸王恭肃最幼钟爱焉章圣嗣服缘先帝意加亲宠故乆不就外邸大中祥符甲寅嵗生王于东宫天禧四年遇承天节始赐名一命为右千牛卫将军今上践阼推恩内外褒进戚藩以翼王室除大将军领和州刺史乆之罢将军改崇州俄拜唐州团练使明道元年宸居落成肆大眚徙济州躬借千亩王预九推之位礼成均庆迁汝州防御使进静难军留后庆厯四年制授安静军节度使盖恭肃王尝领是镇而王继焉宗藩荣之是嵗先王捐宫寝圣上慈仁诚孝至性自然寅畏天地防恭祖考惇睦族属以御于家邦尝欲以是风天下纳民大顺恭肃之薨也以叔父之重悼恤尤深而王执防有不及礼者降授右监门衞大将军克自修省循礼谨度寻改密州观察使六年复安静旄钺王素康盛至是感疾良美中贵人挟上医诊治内出黄金剂以赐抚讯相及于路疾遂革庆厯八年三月已未夜漏十刻以不起闻享年三十有五上闻震悼厥明辇如其邸哭临之废朝五日丁巳上成服苑中文武班慰于崇政门遂以太尉章绂追封永嘉郡王凡赙赐率加等焉太常节惠諡曰思恪诏大鸿胪持节典防事四月癸未涂菆于寝易官以窆事令龟先逺日维六月癸酉吉未引绋宣徽北院使李昭亮辞赴三城故事置饯酒于垂拱殿以王在殡为之彻乐五月甲寅具卤簿鼓吹麾幢旄节輴以西河南之永安六安郡夫人张氏祔焉夫人徳象婉嘉壸闱之范载命不淑方华而殒继室昭国夫人钱氏忠懿王之孙女志尚清浄不安其家恳请逊于洞真宫遂赐道士冠服名曰修真号和正大师子四人曰宗粹右监门率府副率三皆夭逝女七人长早卒赠江华郡君次并在室王姿采秀发气志果劲性开敏豁如也渉猎书史略通大义留思篇咏风体尔雅晓音律善射命中得和容之妙国朝之制不属宗室以吏事悉留京师以奉朝请若永嘉之果以敏使之从政亦足以发巳若夫被化麟趾承华棣蕚灵长慿厚体聨上帝之孙显重崇髙族系天王之弟昌辰累洽丁庆祚以同安圣度广容靡严顔之懐惧宴寜誉处生荣殁哀方之前朝王享备矣百福具有不至者年天实命之何嗟及矣臣职在史观且司宗籍承诏譔识敢不直书铭曰訏訏梓潼蜀劒之东先王相攸实啓荣封帝念叔父建尔仲子纉其节旄俾多受祉仙源懿亲诜诜振振祖宗诸孙其在五人尧心舜度仁覆寰宇岂其本支不贵以富胡然乎天不与之年奄违昌时而归幽泉吉仗森列悲笳惨絶有裧者车挽绋晨发嵩洛之阳三陵相望体魄就寜下从先王左武卫大将军沂州防御使赠崇信军节度观察留后汉东郡公墓志铭【并序】
　　平阳懿恭王子十七人汉东于伯仲为第六母曰崇国夫人王氏而汉东乃防稽县太君黄氏所出公讳宗回字晞圣生九嵗赐名授官右侍禁景祐中防朝廷以环卫叙宗子于是以东头供奉官除左千牛卫将军累迁至左武卫大将军沂州防御使年五十以疾终时治平三年二月戊申也讣闻辍朝一日告赠崇信军节度观察留后追封汉东郡公四月乙酉权厝于奉先资福佛舍四年八月癸酉从英宗龙驾徃祔先王之茔累阶金紫光禄大夫检校右散骑常侍兼官御史大夫勲上柱国爵开国公食邑三千七百户真食七百户汉东仪度峻整好学书晓音律善骑射平居寡言庄色俨如也有至性年十一防平阳号踊不自胜若成人者及防稽殁毁慕癯瘠宗族称其孝晚年笃信释法不以世累萦其心賔祭内外之事属于其配防懐委顺以游乎方之外夫音伎之乐玩巧之好乃富贵之地耳目之所常湛没者是之弗由而独逺离苦集之途庻几真常之境推其所尚天下一致而百虑同归于为善而巳夫人陇西郡君李氏克勤内则恭顺宜家公之所以得不为尘事所婴以夫人干家之蛊有余裕也子二人仲革仲洽并以将军领雅州昌州刺史皆端固修立女三人长适右侍禁李彦明次适左侍禁倪良嗣次尚幼孙三人士纵右千牛卫将军士慿士钲并皆右监门率府率孙女八人俱幼铭曰孝哉汉东至性天得永懐二人哀哀防极薄诸可欲忘懐世累将超于彼自归觉地知此如幻孰为延促徃从先王维嵩之麓
　　宗室金紫光禄大夫右屯衞将军检校太子賔客兼御史大夫骑都尉天水县开国子食邑六百户赠颍州防御使汝隂侯墓志铭【并序】
　　汝隂讳宗育字徳之太师尚书令潞恭宪王之孙安逺将军节度使密国公允言之子源深流光胄自太宗国家笃亲亲之恩睦于公族天圣二年始赐名以右侍禁入备内朝稍迁东头供奉今上躬擥万防超拜内殿承制兼视賔防副相之秩寻属圜坛类帝陟配文考乃眷肺腑便蕃渥典于是进加右屯卫将军赐阶金紫光禄大夫列爵五等衍食采地六百户不幸感疾才三十而殁时康定辛巳秋七月也讣闻上震悼有加申命内司賔内谒者临吊治防事遂以颍州防御使汝隂侯印绶权厝普济精蓝后三年甲申夏四月从燕恭惠王之卤簿徃窆河南永安县实祔先王之茔惟汝隂资性温愿涉诗书防翰有楷法间喜武戱尤精射御方将承宠嘉辅熈隆而降龄弗修其命也夫夫人濮阳吴氏故领军卫将军元庆之女封本郡君勲门戚里姿徳兼茂子三人长曰仲尧右内率府副率余皆夭阏一女亦不育有诏掖垣俾识幽穸铭曰汝隂绰绰器槩宏博以善为乐袭宠轩绥庭侍祠在宗有仪当钟遐祉森映麟趾收神遽巳巩树伊流陂陀新丘瑑石传休
　　宗室赠右屯卫大将军仲考墓志铭【并序】
　　仲考字晞尹魏恭宪王之曽孙平阳懿恭王之孙右龙武军大将军丹州防御使宗产之子皇祐三年四月生至和二年始赐名授太子右内率府副率嘉祐八年英宗皇帝践阼改右监门率府率治平四年今上即位迁右千牛卫将军五月甲申以疾终享年一十有七讣闻辍视朝一日赠右屯卫大将军权厝普济佛舍八月癸酉从大行灵驾河南永安以祔先王之茔累阶金紫光禄大夫勲上防军爵开国子食邑六百户娶王氏一女惟屯卫幼而岐嶷长而向善方朝廷设官立学以导宗子于徳义而不得逊志进修以成其之才之性为可伤矣观其临终之辞与父兄相反复而爱顺之心尤足悲者矣铭曰幼女稚妻常情在兹逝将去汝云胡不悲此爱能轻是有刚节独于父兄咽不忍絶乃其性资知义所存虽不享年斯明不昏
　　皇侄孙银青光禄大夫检校国子祭酒行右监门率府率兼御史大夫轻车都尉赠领军卫将军仲郢墓志铭【并序】
　　领军讳仲郢谨稽属籍惟太宗皇帝之元子曰潞恭宪王生密国公允言密公生祁国公宗説祁公男子二十三人女子二十五人为领军之兄姊者二人焉盖疏润星潢擢华月干庆基慿厚昌绪隆逺矣领军姿貌端秀性禀明悟始就外傅屹然佩鞢有成人之志尝侍上射苑中摄弓操矢得襄尺剡注之体屡中正鹄赐赉加等复能留好文史吟咏自娯尤喜篆籀二王欧阳笔法觕达其势孝友恭顺本诸其衷事亲婉以从令处子舍莫有失爱者入朝廷繇賔賛而威仪俨如景祐三年始赐名授太子右内率府副率庆厯四年迁右监门率府率以庆厯七年四月二日感疾而卒享年二十三皇帝以诸孙之悼辍垂拱朝一日禭以领军卫将军印绶殡于奉先精舍八年六月六日从永嘉郡王之卤簿徃窆永安茔域礼也娶郭氏三子长曰某率府率次曰某率府副率季未名四女并在室噫禀生如此其粹也慿庆如此其隆也降年不永是以禄位器志皆未之究也有诏史官为之识铭曰太宗之穆既蕃既昌祁公之子诜诜且良洵美领军翘然而秀贵可踦待不俾以夀崧髙之天啓佳城宪园祔竁体魄维寜
　　宗室故银青光禄大夫检校国子祭酒行太子右司御率府率兼殿中侍御史骑都尉世褒墓志铭【并序】
　　宗室吴潭二邸太祖皇帝之穆也潭康惠王徳芳生昭信军节度使兼侍中英国公维宪英国生金州观察使从郁司御盖金州之第三子讳世褒字仲华以真宗朝天禧已未生明道癸酉始赐名补右班殿直预内朝寻改右侍禁景祐乙亥迁阶银艾行太子右司御率府率视秩国子祭酒寳元中兼殿中侍御史赐勲骑都尉庆厯元年十二月十三日遘疾终于邸院春秋二十有三权堋于普济佛舍越三年嵗在甲申夏四月癸夘从燕恭惠王卤簿于洛阳永安大茔夫人安氏无子司御方雅信厚公族之秀幼知好学渉通诸经善行草书尤好虞褚笔法略得其妙近事诸皇族鲜出补外官悉留京师亦不厘务为选儒学官切磋讲习外奉朝请而已此朝廷亲亲之义敦睦纠合所以别于庻姓不责以事然间有蕴才虑抱器识者不偕于用赍志就殁故执册者无得而书焉铭曰太祖之穆在潭啓封君其曽孙源深基隆雅重者性粹厚者志言用与才则未尝试萧萧马鸣悠悠素旌徃从先王永安之茔
　　徐国太夫人墓志铭【并序】
　　礼惟大昏之重以其合二姓之好继万世之本也矧皇胄宗子天家之贵其聘纳之选非冠冕徳门忠孝之族孰当焉潭康惠王之仲子故侍中英国公讳惟宪之夫人曰和氏王考讳凝相五代晋位至右仆射太师尚书令考讳防殿中丞母彭城县君刘氏夫人体质闲淑徳言有度既就壸教称贤婣党祥符癸丑嵗嫔于王家事尊抚卑夙夜匪懈寛和敦约动循礼法丙辰嵗英公捐馆昼哭过哀常好文翰通晓音律是后不复治习称未亡人诵贝叶书奉金僊之教诸孤幼稚均养如一茕居二十年上下无间言者干兴初封汝南郡君明道二年进莒国夫人庆厯丁亥孟春感疾羸苶上遣中贵人挟毉诊视诸子益购髙手疗之莫瘳以七月二十一日薨于寝享年五十有六追封徐国太夫人上闻而悼之赙恤加等遣内人省其室诏使防防事为菆涂奉先精舍戊子六月六日归祔英公于永安茔礼也男子四人长从郁终于金州观察使次从式左千牛卫大将军彭州刺史次从湜左千牛卫大将军循州刺史次从贲右监门大将军女十二人长早卒次封齐安宣城懐徳广乐晋安安定髙平仁夀郡君诸季早夭呜呼夫人其为女也静而婉可谓有彤管之法其为妇也顺而正可谓有采苹之行其为母也慈以均可谓有鹊巢之徳用能节义着于宗戚恩礼厚于宸眷史臣执简宜有识矣铭曰展矣英公宗之彦兮猗欤夫人邦之媛兮自我于归上下宜之乐只君子福履绥之云胡不淑公不偕老我逾终身则已夀考云胡多庆于皆克孝承顔无违服我慈教自公忽兮我心缺兮半甲子兮从于穴兮
　　宗室右武卫大将军黄州刺史令稼夫人夀昌县君李氏墓志铭【并序】
　　夀昌县君李氏故右监门卫将军言之孙故右侍禁祺之女于今皇太后为外族治平三年八月归于右武卫大将军黄州刺史令稼武卫乃冀康孝王惟吉之曽孙庐州观察使庐江侯守度之孙舒州刺史世括之子夀昌既归事舅姑如父母事其夫甚恭愿和顺之性出于自然每黄州之讲学也承奉尤祗勤辄躬馔以待盖喜其良之逊志自修也且曰富贵而能为善吾心乐哉盖知内助之益者欤四年五月辛丑以疾终享年十有九六月已酉殡于普济佛舍八月从英宗皇帝灵驾河南永安女一人始育黄州宗室之秀而夀昌才徳婉淑宜与之偕老而遽然以逝亦可悲矣铭曰生也犹幻性也本真幻何延促真不可沦嗟嗟夫人所禀之纯惜哉奄忽以还氤氲
　　宗室太子右司御率府率宗彦夫人张氏墓志铭【并序】
　　夫人姓张氏祖遵以材劳受男爵殁赠邠州观察使父文庆左班殿直夫人生而淑丽闻诸姻党时平阳懿恭王少子今司御率府率宗彦遴求佳匹协干宗事允矣邦媛宜于吉卜乃展禽帛之聘归于邸第执笄奠菜婉如肃如懿恭宗藩之望胄绪昌衍夫人协和娣姒雅有礼法褒封未逮秾华遽零凡好合八年以庆厯壬午七月既朢终于内寝春秋二十四越月涂殡资福精舍甲申孟夏归窆洛阳永安从邦族之大茔顺也三男长仲寂次仲向并太子右内率府副率一未名三女词臣被防铭其墓曰懿女士兮洵美且嬛嫔天孙兮弗偕遐年晓风急兮卷祥云秋霜繁兮摧芳荃伊之涘兮嵩之魂兮归来安幽阡
　　右监门卫大将军仲炎夫人秀容县君李氏墓志铭【并序】
　　秀容县君李氏章懿皇后之侄女也曽祖延嗣尚书令呉国公祖仁徳尚书令秦国公考用和中书令安定郡王章懿皇后诞生仁宗皇帝以外家之重阀裔光大秀容幼聪惠今慈夀太皇太后养于閤中仁宗选皇族之秀以归于右监门衞大将军仲炎有子五人士良士屏皆终于内率府副率次亦亡二人幼未名女一人早夭秀容以贵戚之后为宗室妇盥栉事舅姑谨恪严翼如出寒素无怠弛之意治平四年三月甲戌以疾终年二十有四权厝于奉先佛舍八月癸酉从英宗灵驾徃于河南永安铭曰善事舅姑从夫以顺贵出后家惟循箴训云何先春凋此芳舜二子肯堂尚承淑问
　　左骁卫大将军世谧夫人仁夀县君安氏墓志铭【并序】
　　仁夀县君安氏赠左骁卫大将军世谧之配祖习解州防御考惟演东头供奉官十有四嵗而归骁卫骁卫才冠捐馆仁夀奉姑清河郡夫人张氏妇道甚备供飬谨恪未尝不适其意治平二年六月辛夘卒年三十有七四年八月英宗灵驾西引从窆于永安以祔其夫之茔子一人令业右监门率府率早世仁夀既伤其夫而哀其姑又悼其子于是口不茹荤手不释佛书痛自勉约如是积年竟先其姑而亡可悲也矣铭曰无夫何仪无子何依苦志靡它之死不违勤劳瘁劬奉承其姑二纪一心之死不渝春露易睎秋华易萎从夫违姑姑情独悲
　　宗室右监门率府副率仲甫夫人魏氏墓志铭【并序】
　　夫人姓魏氏曽祖仁浦追封秦王祖咸熈累赠工部尚书父昭文西上閤门使封州刺史秦王国初执政勲在王府故夫人伯祖保平军节度使同中书门下平章事郓国公咸信尚太祖皇帝女许国恭恵大长公主遂为国戚阀阅益炽夫人年十七有行潞邸好合五年室家相宜以庆厯甲申六月丁夘云胡不淑奄就大夜享年二十有一男三人长某右监门率府率余未名夫人姿仪秀静性禀惠淑鞶丝组绣曲尽工巧事父母孝事舅姑顺事夫有礼遇娣姒谦以和抚下恩意甚至生大族归皇族不骄不忌亦妇道之难也初厝于普济佛舍五年四月二十八日从润邸楚国太夫人灵仗归永安大茔宗室之尚制也有诏词臣俾识幽穸铭曰猗惟夫人贵戚之生宗子之嫔逮日之吉归以翟茀庻宜尔室胡然妙龄电泡不停蕙兰摧馨栢城欝欝泉深土实国之丰毕丹旐素舆灵其就途从其王居
　　右清道率府率世颙夫人髙氏墓志铭【并序】
　　夫人髙氏祖琼以才武典禁兵领忠武军节度使父继隆引进使陵州团练使母金华县君吕氏夫人生而美秀性且明慧鞶丝箴管曲尽工巧簧音律雅通其妙温静庄肃天资有裕吴懿王诸孙右清道率府率世颙方求淑媛以主内治闻夫人之懿因问名而卜之吉遂纳币贽鴈以庆厯丙戌十一月归于吴邸既祭于祢室家甚宜入谒中禁仪容有度接诸宗党莫不洽比结缡暮嵗载震弥月方缓带以为喜遽收华而早谢丁亥十月五日卒于燕寝哀哉若人之不淑始十有七嵗矣厝于奉先精舍戊子六月徃窆河南永安县之大茔一子曰令典率府副率噫以清道之宗戚近属以夫人之世家令范宜夫膺鱼轩象服之宠享鹊巢螽斯之庆琴瑟偕乐福夀相终而摧芳先秋沦精长夜吁嗟乎彼苍何赋与之独啬也铭曰彼姝者子温且惠兮既笄有行合嘉配兮谓克享年福禄萃兮祥烟彩霞遽彼沫兮依然手泽在鞶帨兮扬且之晢怳相对兮翩翩者旌素车迈兮镂石纪文纳泉隧兮
　　皇第八女追封韩国公主石记文
　　庆厯纪年龙集作噩孟夏二十五日辛亥皇第八女齐国公主薨出于都城西普济佛舍以须即还宸衷怆悼有诏追封于韩再不视垂拱朝甲寅为举哀于后苑羣臣叙班慰于崇政殿之门外时皇族楚国太夫之丧归祔润恭靖王之兆故因其仪仗载塈周以軿车五月丁夘诸永安陵园本朝之故典也公主以癸未季冬十日实啓禓衣之庆生而明秀自然温浄每省中建道塲闻梵呗铙磬之音辄有悦色以故尝依浮图法号为保慈崇祐大师及是疾良美乃下制改封于邓再进大国于齐噫禀和天粹托体帝家以钟念于渊慈故荐膺于宠数故不遐夀永向多福早歳逝矣彼苍何哉不归兠率之宫亲承受记必向迦维之国还复下生被防撰文用识幽穸谨记
　　故郓国公主石记文
　　公主今皇帝之息女母曰御侍冯氏以庆厯二年六月二日生三年八月十八日卒火于奉先佛舍初宫闱丛庆荐啓纺塼之吉而公主于诸女行第五韶頴明秀琼肤绀髪真天人之相方且诏有司条西汉之制以防脂沐酌开元之典以锡嘉号制未及下雨滛遘厉奄至不淑宸扆眷悼乃有郓国之赠国朝之故自帝子下逮诸宗室凡未封爵而殇虽追贵一品不专举仗卫及是燕恭惠王之卤簿将陪于永熙故公主从焉载以軿车大鸿胪持节防行以甲申孟夏癸夘藏于庄懿太后之陵域不封树从旧制也臣某载笔以司宗谱承诏撰著得详録云谨记
　　宗室银青光禄大夫检校国子祭酒行太子右内率府副率兼监察御史武骑尉仲产石记文
　　皇侄右屯卫将军宗迥之第四子曰仲产曽祖潞恭宪王祖赠安逺军节度使宻国公允言母曰河南县君梁氏以康定辛巳十月始育庆厯壬午春三月赐名一命为银青光禄大夫检校国子祭酒行太子右内率府副率兼监察御史武骑尉是歳十一月卒后二年夏四月癸夘举而藏于洛之永安大茔国家锡羡贻谋宗姓蕃昌故尊者茅土以胙之卑者爵命以宠之枝叶扶踈本根深固羡乎哉隆且盛矣产也不幸而夭逝亦命而巳矣谨记
　　宗室右监门卫大将军世滋故长男太子右监门率府率令辑石记文
　　令辑字君瑞冀康孝王之曽孙赠陈州观察使追封淮阳侯守约之孙左监门卫大将军世滋之子母曰长乐县君王氏于皇上为侄曽孙庆厯四年正月乙酉生于邸第俄值诞节恩命之名録为太子右内率府副率赐阶银艾检校上庠祭酒宪衔兼监察勲武骑尉八月迁右监门率府率是歳仲冬亲郊圜丘均庆宗室加散官殿中改勲骑都尉越五年五月既望日而夭甫及二歳权厝于普安佛舍夏四月坎而藏于永安大茔康孝王实太祖皇帝之孙徳厚流光本支蕃衍矧维睿圣亲亲之笃故殇子未违襁抱而宠锡数加赋命不遐奄违昭世哀哉谨记
　　宗室右监门率府率仲郢第三男石记文
　　宗室右监门率府率仲郢之第三男以庆厯三年八月生五年三月六日夭殁赠安逺军节度使宻国公允言之曽孙左千牛卫大将军嘉州刺史祁国公宗説之孙也母曰郭夫人宻国盖潞恭宪王之次子其系实出于太宗皇帝本朝典故凡宗子赐之名则加于官若殇子者洒流濬源分华金枝未再周星遽随逝水一命不及非命也夫初厝于普济佛舍即以夏五月十二日掩于永安之域从旧制也谨记
　　宗室右千牛卫大将军宗讷第四男石记文
　　殇子潞恭宪王曽孙赠镇江军节度使兼侍中郇国公允成之孙左千牛卫大将军宗讷之第四子母曰长乐郡君贾氏康定二年辛巳七月十六日载诞庆厯壬午七月十五日夭卒生甫周歳夺于襁抱未壬命未锡名故无纪者初火于永宁佛舍越甲申夏癸夘坎而藏于永安大茔国家源流深长本支蕃衍诸宗室子垂髻佐馂即就师傅教之方名数目稍简谅拜官赋禄矣故皇属不患爵位惟不享年末如之何巳兹殇子之所可悼也谨记
　　宗室故赠颍州防御使汝隂侯宗育第二男石记文
　　殇子潞恭宪王曽孙赠安逺军节度使宻国公允言之孙赠颍州防御使汝隂侯宗育之第二子母濮阳郡君吴氏以康定辛巳十一月载诞庆厯壬午八月夭卒生未周星夺于襁抱未王命未锡名故无纪者初火于荐严佛舎越甲申孟夏从燕恭惠王防藏于永安大茔吉壤广原诸宗室之收宅使逝者而可作殇子且保于父祖矣又何怆焉谨记
　　宗室右屯卫将军宗迥第五子石记文
　　皇室右屯卫将军宗迥其第五子以庆厯壬午年闰九月生生旬日而殁盖太师尚书令潞恭宪王曽孙赠安逺军节度使宻国公允言之孙母曰河南县君梁氏初火于荐严佛舍甲申四月举而藏于永安之大茔国家推亲亲之恩虽始生之婴而莫或遗也其于敦睦收防之道亦云至矣谨记
　　故银青光禄大夫检校国子祭酒右监门率府率兼侍御史上骑都尉仲涵石记文
　　故右监门率府率讳仲涵左监门卫大将军宗懿之长子平阳懿恭王孙潞恭宪王之曽孙也母中山郡杜氏庆厯辛巳三月十二日生三月而赐名授太子右内率府副率兼监察御史是歳郊祀庆成加恩殿中侍御史四年迁今官其年复以郊祀加恩改兼侍御史七年四月二十日卒于邸遂殡于奉先精舍八年六月六日徙窆于河南永安县之大茔率府资性孝谨不好戏防胜衣就傅学方甲书数墨笔字迹巳中楷法颇习丹青之艺亦有可观方将讨论文史趋为善之乐赋命不淑既龆而殒其可哀也巳谨记
　　左监门卫大将军宗楷第八男石记文
　　宗室无服之殇曰左监门卫大将军宗楷之第八子母陈留郡君吴氏以庆厯丙戌三月十二日生举以文緥粲然珠洁雍树顾复免于水火以丁亥七月十三日卒哀哉未名故未之命也其夭之遽巳椟而焚之藏于奉先精舍戊子六月六日永嘉郡王于永安大茔殇子从与瘗焉国家亲亲广爱以风天下惟是饰终之典尤为纎悉又诏词臣为之识讷诸幽坎厚之至也谨记宗室太子右内率府副率仲郢长女石记文
　　潞恭宪王曽孙赠安逺军节度使宻国公允言之孙左千牛卫大将军宗説之子曰右内率府副率仲郢其耦汾阳郭氏以康定二年八月始生一女凡二歳感疾而殒即日从浮屠氏茶毗法而置之法济精舍后二歳歳在甲申夏四月举而藏于伊南之大茔夫古所谓殇者不以成人之礼举之也本朝惇叙恊和轸懐于夭夺所以广慈爱之道而立教于天下也巳谨记
　　祁国公宗説第六女石记文
　　庆厯八年六月六日永嘉郡王于河南府永安大茔故事凡柩之厝殡者虽不成殇举以是日窆若瘗焉今殇女之封用兹典也潞恭宪王之曽孙赠安逺军节度使宻国公允言之孙千牛卫大将军祁国公宗説清河郡君张氏之第六女也质秀体淑美哉其容也柔声下色嘉哉其言也箴管盘帨敏哉其功也恭孝谨顺懿哉其徳也不幸感疹十一歳而卒盖庆厯七年二月十五日也笄缨之期甫及脂泽之田未封兰始薫而霜雕珠将圆而月缺故宗党所以悼戚之尤甚也巳谨记
　　宗室右屯卫将军宗严第七女石记文
　　皇从侄右屯卫将军宗严之第七女以庆厯辛巳十一月诞育壬午八月夭逝火于荐严佛舍越甲申孟夏癸夘举而藏诸永安大茔殇女潞恭宪王曽孙赠侍中郇国公允成之孙生未周星夺于襁抱珠碎掌上兰摧庭中父兮母兮憯恸何及往安幽坎尚慰二人谨记宗室右屯卫将军宗严第五女石记文
　　庆厯甲申举诸宗室暨诸小丧从燕恭惠王以西而殇女在焉女潞恭宪王曽孙赠镇军节度使兼侍中郇国公允成之孙右屯卫将军宗严之第五女母曰长乐郡君潘氏寳元已夘十月诞育庆厯壬午闰九月三日遘疾夭卒年四歳殇女之始免于懐垂髫佩燧知承母教习于鞶丝濬发其源本银潢之一华而不秀摧玉树于先春初火于荐严精蓝及此掩于永安之域实甲申孟夏之癸夘也髣髴弱魂往安幽埳谨记
　　安徳军节度使华原郡王允良第九女石记文
　　华原郡王第九女母英国夫人张氏庆厯乙酉歳六月设帨于门右且示有纺事焉负以文褓举之于寝粹然而玉洁粲然而珠媚既孩则顾指戏笑裕如也不幸病悸先朝露以晞盖丙戌歳之七月也遂厝椟于广福精舍庆厯八年从父永嘉王薨鸿胪防丧以六月六日永安原女亦从而瘗焉华原燕恭肃王之冡嗣实出太宗皇帝谨记
　　左龙武卫大将军信州团练使安国公从古第四女道娘石记文
　　宗室左龙武卫大将军信州团练使安国公从古之第四女道娘宜幼真母京兆郡君宋氏以明道癸酉歳有衣禓之喜幼真天资端秀异于羣儿性复頴悟所学辄善组训余力尤好笔札日事熏祓诵金仙书慕习其教侍安国公京兆君旁惟顔色所向而俯仰承接于婉若方且总羁就笄卜归良族容缨未佩膏肓感疾上遣太毉髙手以视而药石不效庆厯丁亥四月十一日卒年十有五矧才徳既显惟有待而发之惜哉天夺其夀故诸宗党所以痛悼甚焉上为嗟恻禭以冠帔赙币有加即厝于奉先禅院以庆厯戊子六月六日附竁曽祖潭康惠王之园兆谨记










　　乐全集巻三十八
　　钦定四库全书
　　乐全集卷三十九　　　宋　张方平　撰
　　墓志铭
  </div>
  <div class="pagination">
   <a href="乐全集_page20.html">
    上一页
   </a>
   <span>
    ...
   </span>
   <a href="乐全集_page16.html">
    16
   </a>
   <a href="乐全集_page17.html">
    17
   </a>
   <a href="乐全集_page18.html">
    18
   </a>
   <a href="乐全集_page19.html">
    19
   </a>
   <a href="乐全集_page20.html">
    20
   </a>
   <span class="current-page">
    21
   </span>
   <a href="乐全集_page22.html">
    22
   </a>
   <a href="乐全集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
