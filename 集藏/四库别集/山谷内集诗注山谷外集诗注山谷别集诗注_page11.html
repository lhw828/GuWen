<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 11 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 11 页/共 39 页
  </h1>
  <div class="content">
   山谷内集诗注巻九
　　钦定四库全书
　　山谷内集诗注巻十　　　宋　黄庭坚　撰
　　任　渊　注
　　次韵答曹子方杂言
　　酺池寺汤饼一斋盂曲肱懒著书【寰宇记曰酺池在开封府浚仪县西北古大梁城内梁孝王作按浚仪后更名祥符束哲饼赋曰充虚解战汤饼为最时山谷持戒律甚严故有斋盂之句曲肱用邉韶昼眠意史记虞卿传曰非穷愁亦不能著书论语饭蔬食饮水曲肱而枕之乐亦在其中矣】骑马天津看逝水满船风月忆江湖【按东京记崇济坊西有天汉桥桥南朱雀门与宣徳门相直此诗云天津葢唐之洛都有天津桥因偕用尔传灯録船子和尚诗云满船空载月明归】往时尽醉冷卿酒侍儿琵琶春风手【冷卿如因话録以祠部为氷防老杜以广文为冷官之类以下句攷之谓光禄卿也按实録元祐三年七月文及为光禄少卿及葢潞公之子此诗所指岂其人耶汉书袁盎传注曰侍儿婢也王介甫明妃曲曰黄金捍拨春风手豫章外集又有和子方杂言亦及此事或云冷姓也】竹间一夜鸟声春明朝醉起雪塞门【鸟声春谓琵琶啄木声也録异传曰大雪丈余洛阳令至袁安门无有行路退之诗蓝田十月雪塞闗】当年闻说冷卿客黄须邺下曹将军【魏志任城威王彰太祖之子大破乌丸归功诸将太祖喜持彰鬓曰黄须儿竟大竒也老杜有观曹将军画马图引此借用曹植居邺下一时从其游者名邺下之学】挽弓石八不好武读书卧看三峯云【唐书张靖传士挽两石弓左传顔高之弓六钧注云六钧百八十斤老杜诗挽弓当挽强又诗将军不好武稚子总能文苏子美诗卧看青天行白云华山记云其三峯直上晴霁可观】谁怜相逢十载后釜里生鱼甑生尘【退之诗尊酒相逢十载后我为壮夫君白首后汉书范丹字史云为莱芜长所止单陋有时絶粒穷居自若闾里歌之曰甑中生尘范史云釜中生鱼范莱芜】冷卿白首大官寺樽前不复如花人【通典大官掌百官之馔属光禄卿大白诗金屏笑坐如花人】曹将军江湖之上可相忘舂鉏对立鸳鸯双无机与游不乱行何时解缨濯沧浪【庄子曰鱼相忘于江湖尔雅曰鹭舂锄文选江淹拟张绰诗曰亹亹思清胷中去机巧物我俱忘懐可以狎鸥鸟葢用列子事庄子山木篇曰孔子逃于大泽入兽不乱羣入鸟不乱行濯缨见前注】唤取张侯来平章烹茶煮饼坐僧房【张侯似是张仲谋言欲与之共往僧房商畧归计也按外集有送曹子方兼简张仲谋诗唐书郭正一传曰平章事自正一等始此借用其字老杜诗随意宿僧房】
　　次韵子瞻和王子立风雨败书屋有感【王适字子立苏子由之壻从其妇翁学】
　　妇翁不可挝王郎非娇客【后汉第五伦传光武戯谓伦曰闻君为吏篣妇公宁有之耶魏志武帝纪令曰第五伯鱼三娶孤女谓之挝妇翁按今俗间以壻为娇客】十年为从学苦淡共陻厄【汉书叔孙通传曰吕后与陛下攻苦食淡左传曰困穷陻厄】燕雀嗤鸿渐犬羊睨麟获【此以下指子由汉书陈胜传曰燕雀焉知鸿鹄之志易曰鸿渐于木春秋哀公十四年西狩麟】遇逢泾渭分昨梦春氷释【泾渭春氷并见前注】平生五车书才吐二三防【庄子曰恵施多方其书五车二三防见孟子】已作谤薰天金朱果何益【子由在台谏数论事不为当世所喜老杜诗北里富薰天按扬雄甘泉赋曰燎薰皇天此借用其字法言曰纡朱懐金之乐不如顔氏子之乐】君穷一牕下风雨更削迹【此以下述子立庄子山木篇孔子曰吾再逐于鲁伐木于宋削迹于卫又见盗跖篇】诗工知学进词苦见意迫【庾信哀江南赋序曰不无危苦之词惟以哀悲为主】俗情傲秦赘妇舎不暖席【汉书贾谊传曰秦人家贫子壮则出赘老杜诗倚着如秦赘淮南子曰墨突不暇黔孔席不及暖】南冶从东家不闻被嘲剧【鲁论南容三复白圭孔子以其兄之子妻之又曰子谓公冶长可妻也以其子妻之东家见前注蜀都赋曰剧谈戏论南兄谢灵运传轻薄少年凡人士并为题目皆加苦言剧句】师儒并世难日月过箭疾【周礼天官曰师以贤得民儒以道得民史记仲尼弟子列传曰孔子数称臧文仲栁下惠然皆后之不并世乐天诗年光同激箭老杜诗破敌过箭疾】公今未有田把笔耕六籍【后汉班超传注曰安能久事笔耕乎】
　　嘲小徳
　　中年举儿子漫种老生涯【晋书王羲之传谢安曰中年以来伤于哀乐史记孟尝君传曰君所以不举五月子者何庄子曰吾生也有涯】学语啭春鸟涂牕行暮鵶【一作学语春虫聒书牕秋鴈斜老杜诗骥子好男儿前年学语时乐府栁顾言阳春歌曰春鸟一啭有千声按周礼罗氏仲春罗春鸟刘禹锡传小儿弄笔不能嗔涴壁书牕且赏勤卢仝示添丁云忽然案上翻墨汁涂抹诗书如老鵶行音胡刚反】欲嗔王母惜稍慧女兄夸【一作待渠能小艇伴我钓烟沙尔雅父之妣为王母时山谷母夫人无恙】解着潜夫论不妨无外家【后汉王符传曰安定俗鄙庶孽而符无外家为乡人所贱隐居著书以讥当世失得不欲章显其名故号曰潜夫论】
　　戏答张秘监馈羊
　　细肋柔毛饱卧沙烦公遣骑送寒家【同州沙苑监有桂羊俗谓之细肋卧沙曲礼羊曰柔毛老杜诗大官喜我来遣骑问所须按文选魏文帝书曰今遣骑到邺世说王经母曰汝本寒家子】忍令无罪充庖宰留与儿童驾小车【孟子曰若无罪而就死地则牛羊何择焉韩孟鬬鸡联句曰义肉耻庖宰晋书卫玠传总角乘羊车入市见者以为玉人汉书车千秋传朝见得乗小车】
　　戏答王定国题门两絶句
　　非复三五少年日把酒偿春颊生红【摭言薛逢语新进士曰老婆三五少年时也曽东涂西抹来退之嘲少年曰直把春偿酒都将命乞花又华山女云白咽红颊长眉青】白鸥入羣颇相委不谓惊起来宾鸿【庄子曰入兽不乱羣委谓谙识也世说司马徽人有委认徽猪者退之与栁中丞书亦曰与贼不相谐委礼记月令季秋鸿鴈来宾此句当是山谷往见定国不遇而姙妾有避之者来宾或是其名字】
　　颇知歌舞无窍凿我心块然如帝江【山海经曰天山有神状如黄囊赤如丹火六足四翼浑沌无靣目是识歌舞实惟帝江或作鸿江也庄子曰日凿一窍而浑沌死又曰雕琢复朴块然独以其形立】花里雄蜂雌蛱蝶同时本自不作双【李义山桞枝词曰花房与蜜脾蜂雄蛱蝶雌同时不同那复更相思老杜诗并蔕芙蓉本自双此反其意不作双见前注】
　　清人怨戏效徐庾慢体三首
　　秋水无言度荷花称意红【选诗曰涉江采芙蓉王介甫诗荷花称意红按汉书儿寛传奏事称意】主人敬爱客催唤出房笼【选诗云公子敬爱客终宴不知疲老杜诗遣人向市賖香粳唤妇出房亲自馔梁元帝巫山诗无因谢神女一为出房笼】一斛明珠曲何时落塞鸿【一斛珠见前注礼记曰歌者累累乎端如贾珠鲍照京洛篇霜歌落塞鸿】莫藏春笋手且为剥莲蓬【杜牧之防吟曰骰子逡巡裹手拈无因得见玉纤纤东坡乐府曰指尖露春笋纤长】
　　翡翠钗梁碧石榴裙折红【庾信荡子赋佩朱翠的钗梁粟钿乐府黄门歌曰防黛方初月缝裙学石榴】隙光斜斗帐香字冷薰笼【乐府魏收永世乐曰绮牕斜影入上客酒须添又吴融秋闺怨日斜光隐西壁暮雀上南枝又长乐佳曰红罗复斗帐四角垂明珰香字谓香篆薰笼见前注王建宫词曰红顔未老恩先断斜倚薰笼坐到明】闻道西飞燕将随北固鸿【古乐府曰东飞伯劳西飞燕黄姑阿母时相见江总歌南飞鸟鹊北飞鸿弄玉兰香时防同按寰宇记北固山在润州丹徒县北此云北固鸿未详恐字误今按月令鴈北乡乡与向通恐当作北向鸿固葢向字之误】鸳鸯防独宿风雨打船蓬【终上句之意杜诗鸳鸯不独宿又来霑席上风急打船头杜牧之诗春半平江两圆文破蜀罗声眠蓬底客寒过钓来蓑】
　　障羞罗袂薄承汗领巾红【南史刘瑀传曰羞靣见人扇障何益玉台新咏杂诗曰举袖且障羞迥梳理乱髪文选洛神赋曰抗罗袂以掩涕方言曰席裱谓之被巾注云妇人领巾退之诗白布长衫紫领巾】晩风斜虿髪逸艳照牕笼【都人士诗曰巻髪如虿注虿螫虫也尾抹揵然似妇人髪末曲上巻然文选鲍照诗蛾眉□珠袭玉钩隔牕】胡琴抱明月寳瑟阵归鸿【刘禹锡泰娘歌曰低鬟绥视抱明月纤指破拨生胡风言其善琵琶也此借用文选沈休文诗曰象筵鸣寳瑟刘禹锡伤秦妹行言善其筝曰玫瑰寳柱秋鴈行按瑟亦有柱扬子所谓胶柱调瑟是也】倚壁生蛛网年光如转蓬【言琴瑟久不御也文选江淹拟张司空诗曰兰径少行迹玉台生网丝淮南子曰圣人观转蓬而为车此借用以言年运而往如车毂之转伤美人之迟暮也】
　　呈外舅孙莘老二首
　　九陌黄尘乌防底五湖春水白鸥前【三转旧事曰长安城中八街九陌退之诗子云秪自守奚事九衢尘又诗虽有九衢无尘埃乐府读曲歌曰不知乌防郎是谁越语曰范蠡遂乘轻舟以浮于五湖老杜诗时危兵甲黄尘里日短江湖白髪前此颇用其语律】扁舟不为鲈鱼去收取声名四十年【晋书张翰传齐王冏辟为掾因见秋风起乃思吴中菰菜莼鲈鱼鲙曰人生贵得适意何能羁官数千里以要名爵乎遂命驾而归俄而冏败人谓见机老杜诗夫子独声名又赠郑防诗才名四十年】
　　甓社湖中有明月淮南草木借光辉【沈存中笔谈曰嘉祐中扬州有一珠甚大天晦多见初出于天长县陂泽中后转入甓社湖后又在新开湖中九十余年居民行人常常见之珠大如拳烂然不可正视十余里间林木皆有影如日初升此诗引用以比莘老按莘老高邮军人高邮本属扬州云汉书邹阳传曰明月之珠夜光之璧】故应剖蚌登王府不若行沙弄夕霏【用庄子龟宁曵尾之意蜀志秦宓奏记曰剖蚌求珠周礼乡大夫曰登于天府又玉府掌共王之佩玉珠玉书曰王府则有欧公鹦鹉螺诗曰红螺行沙夜生光又曰一螺千金价谁量岂若泥下追含浆文选谢灵运诗云霞收夕霏李善注霏日气也】
　　以天坛灵寿杖送莘老
　　王屋千霜老紫藤扶公休沐对亲朋异时驷马安车去拄到天坛愿力能【王屋山在綘州垣曲县千霜谓经千嵗之墨霜老杜诗三霜楚户砧礼记大夫七十而致事适四方乘安车自称曰老夫老杜诗云安得仙人九节杖挂到玉女洗头盆太白寄王屋山人孟大融诗曰愿随夫子天坛上闲与仙人扫落花圆觉经曰皆依无始清净愿力李通华严论曰地前菩萨是凡夫故有地前成佛者推为誓愿力能非本法故诗言老而益健能为方外之游葢由愿力所致】戏答俞清老道人寒夜三首【王立之诗话山谷云金华俞清老字子中二十年前与子共学于淮南元丰甲子相见于广陵自云荆公欲使之脱缝掖着僧伽黎奉香火于半山寺予之僧名紫琳字清老清老无妻子之累云去作半山道人似不为难事然生脱筒亦难堪思后数年见之传冠自若也因尝戏和清老诗云云按山谷跋此诗云子瞻屡哦此诗以为妙也】
　　索索叶自月寒遥夜阑【乐天诗干叶不待黄索索飞下来又云叶声落如月色白似霜楚辞曰觌杪秋之遥夜老杜诗夜阑更秉烛当如春秋雨螽之雨从去声非叶声落如雨故前辈论深院无人杏花雨非四雨数】马嘶车铎鸣羣动不遑安【晋书荀朂传逢赵贾人牛铎识其声渊明诗曰日入羣动息文选东哲补南陔诗曰心不遑安】有人梦超俗去髪脱儒冠平明视清镜正尔良独难【言其未能忘形也超俗见前注退之诗犹思脱儒冠又诗脱冠剪头髪项羽传平明汉军乃觉之乐天诗晨兴照清镜形影两寂寞曹子建集怨歌行曰为臣良独难】
　　闻道一稊米出身缚簪缨【庄子河伯曰闻道百以为莫已若者我之谓也又北海若曰计四海之在天地不似稊米之在太仓乎音义曰小米也一曰稊草也文选诗出身防汉思北山移文曰今见觧兰缚尘缨】怀我伐木友寒衾梦丁丁【代木丁丁见诗大雅】富贵但如此百年半曲肱【退之诗人生但如此朱紫安足僭下句用邯郸梦事见前注曲肱见鲁论】早晚相随去松根有茯苓【唐赵嘏诗早晩粗酬身事了水边归去一闲人老杜诗知子松根长茯苓迟暮有意来同煮】
　　牧羊金华山早通玉帝籍【神仙传曰皇初平年十五家使牧羊有道士将至金华四十余年其兄初起见之问羊何在初平叱白石皆起成羊数万头皇字他书或作黄山谷先世居金华故云汉元帝纪令从官给事宫司马中者得为大父母父母兄弟通籍乐天诗但恐长生须有籍仙台试为检名看汉书通籍金门】至今风低草见白石【乐府敕勒歌曰天苍苍野茫茫风吹草低见牛羊无羊诗曰尔羊来思其角注曰聚其角而息然字书曰音阻立反角坚貌亦作濈】金华风烟下亦有君履迹何为红尘里颔须欲雪白【金华属婺州清老亦金华人班婕妤赋曰思君兮履綦注云綦履迹也西都赋曰红尘四合乐天诗满颔白髭须】秘书省冬夜宿直寄怀李徳素【山谷有题薛醇老家李西台书云徳素舒城李粢也浮沈于俗操行如古人徃时隐龙眠山驾青牛徃来皖公三祖自烧古松作墨云云故此诗末句有占少微之语】
　　曲肱惊梦寒皎皎入牖下【文选古诗明月何皎皎又诗安寝北堂下明月入我牖】出门问何祥岑寂省中夜【左氏僖十六年传陨石于宋五六鹢退飞过宋都宋襄公曰是何祥也吉凶焉在文选舞鹤赋去帝乡之岑寂汉书昭帝纪共养省中注引蔡邕云本为禁中孝元皇后父名禁改曰省中】姮娥携青女一笑粲万瓦【李商隐诗青女素娥俱耐冷月中霜里鬬婵娟王充论衡曰羿请不死之药于西王母羿妻姮娥窃以奔月托身于月是为蟾蜍淮南子曰至秋三月青女乃出降以雪霜注曰青女天神青媖玉女主霜雪也谷梁传曰军人粲然皆笑注云粲然盛笑貌宋景文笔记云粲明也知万众皆启齿齿既白以粲义包之】指我金玉人幽独秉大雅【晋书王戎传戎目山涛如璞玉浑金人皆钦其宝莫知名其器楚辞曰幽独处乎山中大雅见前注】古来絶朱葢为知音者【见前主】同牀有不察而况子在野【文选张华女史箴曰茍违斯义则同衾以疑此句畧采其意言世无知音虽在傍近犹不识察况逺外乎山谷作罗汉赞又曰我观阎浮提众生同牀猜忌若氷炭史记田叔传曰田仁与任安二人同牀卧书曰君子在野】独立占少微长怀何由写【鲁论曰他日又独立隋书天文志少微四星在太微西士大夫之位也一名处士明大而黄则贤士举楚辞曰情慨慨而长怀文选张茂先诗写心出中诚】
　　嵗寒知松柏【鲁论曰嵗寒然后知松柏之后雕也】
　　羣阴雕品物松柏尚桓桓【易曰品物流形书曰朂哉夫子尚桓桓注云桓桓武貎】老去惟心在相依到嵗寒【文选陆机演连珠曰劲阴杀节不雕寒木之心欧阳公诗老去自怜心尚在】霜严御史府雨立大夫官【汉书朱博为御史大夫其府列柏树崔御史箴曰箴上霜凝笔端风起文选啸赋曰骋羽则严霜夏雕应劭汉官仪秦始皇封泰山遇暴雨赖得抱树因封其树为五大夫松史记滑稽传优旃曰陛楯郎汝虽长何益幸雨立】牺象沟中断徽爨下残【荘子曰百年之木破为牺尊青黄而文之其断在沟中美恶有间矣其于失性一也左传曰牺象不出门谓牺尊象尊也后汉蔡邕传吴人有烧桐以炊者邕闻火烈之声知其良木请而为琴时号焦尾琴晋书陶潜传畜素琴一张徽不具荘子曰纯朴不残孰为牺尊退之木居士诗为神讵比沟中断遇赏还同炊下余】光阴一鸟过翦伐万牛难【文选别赋曰明月白露光阴往来杜牧之诗长空碧日杳万古一飞鸟选诗人生之海内忽如鸟过目老杜身轻一鸟过甘棠诗曰勿翦勿伐万牛见前注】春日辉桃李苍顔亦顸观【言老成坐见新进也太白诗松柏本孤直难为桃李顔欧公醉翁亭记曰苍顔白髪頽然乎其间】
　　东观读未见书【后汉黄香传京师号曰天下无双江夏黄童肃宗诏香诣东观读所未尝见书】
　　汉规羣玉府东观近宸居【汉书东方朔传曰今规以为苑穆天子传曰羣玉山先王之所谓防府通典曰后汉图书在东观按和帝纪永元十三年幸东观见书林阅篇籍文逸曰景属宸居】诏许无双士来观未见书【见题注】皇文开万巻家学陋三余【魏畧曰董遇字委真善左氏传从学者云苦渴无日逸言当以三余或问三余之意遇言冬者嵗之余夜者日之余阴雨者时之余】竹帛森延阁星辰绕直庐【文选曹子建求自试表曰名称书于竹帛李善注字出墨子汉书艺文志注引七畧曰内则有延阁广内秘室之府外则有太常太史博士之中老杜诗聴履上星辰又云乾坤绕汉宫西都赋曰周庐于列室注直宿曰庐】诸生起孤贱天子自吹嘘【后汉班超传相者曰祭酒布衣诸生耳而当封侯万里之外黄香上疏曰江淮孤贱愚防小生老杜诗惟待吹嘘送上天按魏志郑泽曰孔公绪能清谈高论嘘枮吹生韩退之诗云风相吹嘘】愿以多闻力论思补帝裾【说命曰王人求多闻时惟建事班固两都赋序曰朝以论思日月献纳补帝裾用补衮意魏志辛毗传言冀州民不可徙帝不答起入内毗随而引其裾此借用其字】被褐怀珠玉【文选阮籍诗怀诗曰被褐怀珠玉顔闵相与期按家语子路问孔子曰有人于此被褐而懐玉何如孔子曰国无道可也国有道则衮冕而执玉】
　　国士怀珠玉通津不易扛【国士见史记豫譲传不易扛言其重慎之至也礼记曰执玉不趋又曰受珠玉者以掬渊明诗弹冠乘通津但惧时我遗】椟藏心有待褐短义难防【子贡曰有美玉于斯韫椟而藏诸求善价而沽诸子曰沽之哉沽之哉我待价者也义难防言不可屈孟子虽褐寛愽吾不惴焉戚歌短布单衣长止骭】宝唾归青简晴虹贯夜窻【韩孟城南联句曰宝唾恰未尽后汉赵壹传曰咳唾自成珠又呉祐传父恢守南海欲杀青简以写经书礼记曰君子于玉比徳气如白虹天也】直言方按剑岂是故迷邦【按劔见前注鲁论阳货谓孔子曰怀其宝而迷其邦可谓仁乎】弹雀轻千仞连城贯一双【庄子曰以隋侯之珠弹千仞之雀世必笑之选诗连城既伪往荆玉亦真还谓秦以十五都易赵璧也史记虞卿说赵孝成王一见赐白璧一双】安知蓝缕底明月弄寒江【左传曰莫敖筚路蓝缕以启山林明月珠见前注魏志曰日月如合璧庄子曰藏珠于渊左传曰子犯投其璧于河】
　　欵塞来享【元祐三年夏人遣使谢封册故以命题汉宣帝纪曰欵塞来享】
　　前朝夏州守来款塞门西【五代史李仁福传唐僖宗时有拓跋思敬者为夏州偏将后以预破黄巢功赐姓李氏拜夏州节度使思敬卒弟思谏立思谏卒子彛昌立彛昌为其将所杀军中迎仁福立之不知其于思谏为亲踈也其子彛超彛兴继立世有夏银绥宥静等五州之地至元祐元年夏国主秉常卒于干顺承袭】圣主敷文徳降书付狄鞮【书曰帝乃诞敷文徳舞干羽于两阶七旬有苗格礼记王制曰西方曰狄鞮北方曰译注曰狄之言知也】毡裘瞻日月面带金犀【史记蘓秦传云燕必致旃裘狗马之地后汉耿秉传匈奴闻秉卒举国号哭或至黎面流血注云黎即字割也音力私反此借用以言祈哀请命汉书匈奴传文帝遗单于黄金犀毗一注云要中大带也法言被我纯缋带我金犀不亦享乎】殿陛闲干羽边亭息鼔鼙【干羽见前注汉书云祭彤传论曰卧鼓邉亭乐记曰君子聴鼓鼙之声则思将帅之臣】永输量谷马不作触藩羝【史记货殖传曰至用谷量牛马此借用以言夏人入贡易大壮卦曰羝羊触藩羸其角此借用以言不犯塞】声势常相倚今闻定五溪【退之平淮西碑曰凡叛有数声势相倚吾强不支汝弱奚恃定五溪谓南夷底定也后汉马援传刘尚击武陵五溪蛮夷注云武陵有五溪谓雄溪酉溪酉溪潕溪辰溪】
　　忆邢惇夫【惇夫本末具前注有呻吟集行于世东坡云惇夫自为童子所与交皆诸公长者百不一见遂与草木共尽】
　　诗到随州更老成江山为助笔纵横【惇夫父恕为起居舍人坐教髙公绘为书忤太后意元祐元年正月谪知随州惇夫侍焉老杜诗毫髪无遗恨波澜独老成唐书张説传谪岳州而诗益凄惋人谓得江山助云老杜诗凌云健笔意纵横】眼看白璧埋黄壤何况人间父子情【晋书亮传将何充叹曰埋玉树于土中使人情何能已世説注王愆期谓陶侃曰贤子越骑酷没天下为公痛心况慈父情耶汉书张禹传曰不胜父子私情】
　　次韵秦少章晁适道赠答诗
　　二子论文地阴风雪塞庐【后汉书袁安传雪积地洛阳令至袁安门无有行路退之诗蓝田十月雪塞闗】宁穿东郭履不遗子公书【史记滑稽传东郭先生贫困饥寒行雪中履有上无下足尽践地庄子曰衣敝履穿汉书陈万年传子咸予陈汤书曰即防子公力得入帝城死不恨也】士固难推挽时闻有诏除【上句用郑当时推毂士之意退之志云无相知有气力得位者推挽汉书谷永曰免不正之诏条刘禹锡诗金门通籍真多士黄纸除书毎日闻左传襄十四年臧武仲见卫侯曰二子者或挽之或推之欲无入得乎又晋书邓侯挽不来谢令推不去盖参而用之】负暄真计得献御恐成疎【列子曰宋有田父暨春东作自曝于日顾谓其妻曰负日之暄人莫知者以献吾君将有重赏荘子曰于鱼得计退之诗食芹虽云美献御固巳痴】
　　次韵答秦少章乞酒
　　朝事鞍马早吏曹文墨拘【文选鲍明逺诗曰日晏罢朝归鞍马塞衢路刘公干诗曰职事相填委文墨纷消散汉书司马相如传曰岂特委琐龌龊拘文牵俗】终无尺寸补但于朋友疎【汉书李广传曰终无尺寸功诸葛丰传曰独恐未有云补鲁论曰朋友数斯疎矣此借用】岂如箪瓢子卧起一牀书【箪瓢见鲁论汉书苏武传曰杖汉节牧羊卧起操持寒山子诗曰家中何所有惟见一牀书】炙背道尧舜雪屋相与娱【文选嵇康絶交书曰野人有快炙背而美芹子者欲献之至尊注引列子曰宋有田父负日之暄云云孟子道性善言必称尧舜】步出城东门野鸟吟废墟【梁甫吟曰步出齐东门遥望荡阴里里中有三坟累累正相似】颇知富贵事势穷心亦舒【因见废墟知富贵之不可常故虽处穷而其心休然也退之王承福传曰吾操镘以入于富贵之家有年矣有一至者焉又徃过之则为墟矣又曰虽劳无媿吾心安焉楚辞哀郢曰聊以舒吾忧心老杜诗坦然心神舒】诗来献穷状水饼嚼氷蔬【本传曰晋文公使曹人献状南史何戢传髙帝好水引饼戢毎设上焉】斗酒得醉否枵腹如瓠壶【汉书杨恽传曰烹羊炰羔斗酒自劳老杜诗百年浑得醉庄子曰魏王大瓠之种非不呺然大也音义曰虚大曰呺瓠壶见前注】亦可召西舎侯嬴非博徒【史记魏公子无忌传魏有隐士曰侯嬴年七十家贫为大梁夷门监者公子从车骑虚左自迎侯生又曰公子闻赵有处士毛公藏于博徒薛公藏于卖浆家公子乃闻步徃从此两人游甚欢】


　　山谷内集诗注巻十
　　钦定四库全书
　　山谷内集诗注巻十一　　宋　黄廷坚　撰
　　任　渊　注
　　颐轩诗六首【并序】
　　髙君素作颐轩请予赋诗予为説其义曰在易之颐观颐自求口实其传曰观颐观其所养也自求口实观其自养也单豹岩栖谷饮有孺子之色而虎攻其外张毅擎跽曲拳养人间之誉而疾攻其内养虎者不以全物与之牧羊者去其败羣视其后者而鞭之养鹰者饥之是谓观其所养尽物之性也庖丁不以肯綮婴其解牛之刀痀瘘丈人不以万物昜蜩之翼匹夫之志不可夺于三军之帅是谓观其自养尽巳之性也诗云如切如磋如琢如磨求尽性而已君素乐善能贫将求学问日新之功故作颐轩以养其正吉乃以观颐自求口实六字作诗以劝戒之
　　金石不随波松竹知嵗寒冥此芸芸境回向自心观【王充论衡曰湍濑之回沙转石而大石不动者是石重而沙轻大儒俗吏并在世俗有似于此鲁论曰寒然后知松柏之后雕也老子曰夫物芸芸各归其根华严经有十回向老杜诗回向心地初四十二章经曰断去欲爱识自心源】
　　知足是灵龟无厌乃朶颐虚心万物表寒暑自四时【老子曰知足不辱易颐之初九日舍尔灵龟观我朶颐凶注云朶颐者嚼也居养贤之世不能贞其所履以全其徳而舍其灵龟之明兆羡我朶颐而躁求凶莫甚焉老子又曰虚其心实其腹鲁论曰天何言哉四时行焉百物生焉】
　　无外一精明六合同出自公能知本原佛亦不相似【楞严偈曰诸幻成无性六根亦如是原依一精明分成六和合一处成休复六用皆不成传灯録永嘉证道歌曰本原自性天真佛又云居禅师曰若是思大佛亦不作又南阳忠国师广语云僧问既无织毫可得名为何物师曰本无名字曰还有相似者否师曰无相似者世号无比独尊】
　　辱莫辱多欲乐莫乐无求人生强学耳万古一东流【楚辞曰悲莫悲兮生别离乐莫乐兮新相知此用其律礼记儒行曰夙夜强学以待问老杜诗不废江河万古流此特借用其字言逝川之速如此不可不惜日也杜牧之诗万古一飞鸟乐天诗年光东流水】
　　枢机要发迟饮食戒味厚渔人溺于波君子溺于口【易曰言行君子之枢机枢机之发荣辱之主也国语曰厚味实腊毒颐卦之大象曰君子以慎言语节饮食故此句及之礼记曰小人溺于水君子溺于口大人溺于民皆在其所亵也此诗旧本云小人溺于水君子溺于口古来犯时机惟此没粱斗按秦再思纪异録曰高骈命酒佐薛涛改一字令骈曰口有似没粱斗涛曰川有似三条椽】
　　泾流不浊渭种桃无李实养去心尘縁光明生虚室【谷风诗曰泾以渭浊湜湜其沚传云泾渭相入而清浊异笺云泾水以有渭水清故见泾水浊湜湜持正貎俗谚曰种李不成桃种禾不生豆近世圜悟禅师克勤尝以此两语作颂孟子曰养心莫善于寡欲圆觉经曰妄诞四大为自身相六尘縁影为自心相又曰此虚妄心若无六尘则不能有四大分解无尘可得于中縁尘各归散灭毕竟无有縁心可见庄子曰虚室生白】
　　寺斋睡起二首
　　小黠大痴螳捕蝉有余不足防怜蚿【退之送穷文曰驱我令去小大痴庄子曰庄子覩异鹊执弹而留之覩一蝉方得美防而忘其身螳螂执翳而搏之见得而忘其形异鹊从而利之见利而忘其真又曰防怜蚿蚿怜蛇蛇怜风风怜目目怜心音义云防一足兽蚿马蚿虫多足诗意谓巧诈之相倾智愚之相角与此数虫何异得失竟安在哉】退食归来北窻梦一江风月趁渔船【羔羊诗曰自公退食北窻梦见前注林逋秋江写望诗曰最爱梨花经雨后一篷烟火饭渔船】桃李无言一再风黄鹂惟见緑葱葱【桃李一再经风无复顔色红紫事退遽成緑隂意谓卒卒京尘中未甞得细见春物也汉书李广赞曰桃李不言下自成蹊汉书司马相如传曰为鼓一再行】人言九事八为律傥有江船吾欲东【汉书主父偃传曰所言九事其八为律又韩信传髙祖曰吾亦欲东耳安能郁郁乆居此乎此皆借用谓世途狭隘动触法令宁自放于江海也退之诗法吏多少年磨淬出角圭将举汝愆尤以为身阶梯收身归闗东期不到死迷】
　　记梦【洪驹父诗诂曰予尝闻山谷云此篇记一叚事也尝从一贵宗室携妓女游某寺酒阑诸妓皆散入僧房中主人不怪也故有晓然梦之非纷纭之语僧惠洪泠斋夜话以为山谷元祐初画卧酺池寺梦与一道士游蓬莱觉而作此诗夜与余同宿湘江舟中亲为言之两説未知孰是】
　　众真絶妙拥灵君晓然梦之非纷纭【真诰真胄世谱云兴宁三年众真防杨羲家汉书公孙传曰愚心晓然见治道之可以行也梦纷纭见前注】窻中远山是眉黛席上榴花皆舞裙【文选谢朓诗曰窻中列远岫西京杂记曰文君姣好眉色如望逺山乐府黄门倡曰佳人俱絶世握手上春楼防黛方初月缝裙学石榴】借问琵琶得闻否灵君色庄妓摇手【文选曹子建乐府云借问谁家子色庄见鲁论汉书许后传曰且使妾摇手不得僧惠洪冷斋夜话曰山谷梦有两玉人导升殿主者衣绛衣仙女拥侍中有一女方整琵琶山谷极爱其风韵顾之忘揖主者主者色庄故其诗有曰借问琵琶可闻否灵君色庄妓摇手今山谷集语不同葢复更易之耳】两客争棊烂斧柯一儿坏局君不呵【述异记晋王质诣信安石室山伐木见数童奕碁而歌俄顷谓质曰何不去质起视斧柯烂尽既归无复时人矣亦见水经渐江水注魏志王粲传粲观人围碁局坏即为覆之汉书李广传霸陵尉醉呵止广】杏梁归燕语空多奈此云窻雾阁何【司马相如长门赋曰餙文杏以为梁乐天诗翩翩两鸟本是双飞燕彼矜店梁贵此嗟茅栋贱退之华山女诗云云窻雾阁事慌惚重重翠慢深金屏】
　　同元明过洪福寺戏题
　　洪福僧园拂绀纱旧题尘壁似昬鸦【洪福在汴京东坡诗曰玉仙洪福花如海摭言王播诗曰三十年前尘扑面如今始得碧纱笼法书苑曰邬彤善草书如寒林栖鸦老杜诗有待至昬鸦】春残已是风和雨更着游人撼落花【乐天诗飒飒风和雨○旧本有山谷序云三月中同吕元明毕公叔至洪福寺见元明壁间旧题云与晋之醉后使骑升木撼花以为笑乐戏题】
　　戏答晁深道乞消梅二首【王立之诗话云消梅京师有之不以为贵因余摘遗山谷山谷作数絶遂名振于长安晁深之字深道后改名咏之字知道】
　　青莎径里香未干黄鸟隂中实已团【惊物化之速也唐刘沧诗莎径晚烟凝竹坞欧阳公诗緑隂黄鸟春归后】蒸豆作乌盐作白属闻丹杏荐牙盘【齐民要术有作白梅与作乌梅法此用其字今人作糖梅杂以蒸豆取其色黒图经本草梅实条曰以盐杀白梅入药用汉书谷永传曰属闻以特进领城门兵注云属近也音之欲反退之李花诗曰氷盘夏荐碧实脆卢氏杂説曰御厨进馔用九饤食以牙盘九枚装食味于其间诗意谓当梅实槁悴失性之时丹杏方防献御之宠与老成屏弃而新进见用何异哉】
　　北客未尝眉自颦南人夸説齿生津【笔谈载沈存中茶论诗云谁把嫩香名雀舌定知北客未曾尝按唐独孤及有招北客文世説曰南人学问如牖中见日颦眉谓梅酸使人攒眉也世説又载魏武帝行失道三军皆渴帝令曰前有大梅林饶子甘酸可以解渴士卒闻之口皆水出】磨钱和蜜谁能许去蔕供盐亦可人【今人清蜜梅法磨一二铜钱置其下顔色益鲜谁能许谓寒家不办此也汉书食货志曰或盗摩钱质而取鋊蜀志费袆传曰君信可人必能办贼者也字出礼记此借用谓悦可人意】
　　以梅餽晁深道戏赠二首
　　帯叶连枝摘未残依依茶坞竹篱间【陆羽顾渚山记曰漫石坞巨石中生紫茗赭石坞生巻茶】相如病渴应须此莫与文君蹙远山【相如逺山及魏武事并见前注蹙远山即前诗颦眉之意】
　　渴梦吞江起解顔诗成有味齿牙间【唐文粹有何讽梦渴赋曰奔九江走五湖手不暇于斡运心不息于踌躇呉都赋曰或吞江而纳汉列子曰老商始一解顔而笑汉书郑当时传曰诚有味乎其言也叔孙通传曰何足置齿牙间哉】前身邺下刘公干今日江南庾子山【以终上句诗成之意文选谢灵运拟魏太子邺中集有刘贞诗按魏志王粲传刘贞字公干魏文帝与呉质书曰公干五言诗妙絶当时梁江淹杂体诗序曰闗西邺下既巳罕同河外江南颇为异法北史文苑传庾信字子山事梁与徐陵并为抄撰学士文并绮艳故世号徐庾体后留长安作哀江南赋】
　　次韵孙子实题少章寄寂斋
　　虚名误壮夫今古可笑悯【文选古诗曰虚名复何益老杜诗从来御魑魅多为才名误法言曰壮夫不为也退之答崔立之书曰君子小人之所悯笑】尸裹万里归书载五车稇安知衡门下身与天地凖【后汉马援传曰要当以马革裹尸还葬尔庄子曰惠施多方其书五车齐语曰垂橐而往稇载而归注言重而归也稇絭也陈诗曰衡门之下可以栖迟注谓横木为门言浅陋也系词曰昜与天地凖】秦晁两美士内行颇修谨【汉书郑当时传日内行修石奋传曰驯行孝谨】余欲造之深抽琴去其轸【退之诗吾欲盈其气不令见麾憧此用其律孟子曰君子深造之以道韩诗外传曰孔子南游适楚至于阿谷之隧有处子佩瑱而浣者孔子抽琴去其轸以授子贡曰善为之词以观其语此借用以明寄寂之意】寄寂喧哄间此道有汲引【庄子曰冥冥之中独见晓焉无声之中独闻和焉故深之又深而能物焉注云视聴而不寄之于寂则有闇昧而不和穷其原而后能物物山谷葢用此意老杜诗无生有汲引】狱户闻笞榜市声杂嘲辴【文选江淹上书曰含愤狱户汉书张敖传曰吏榜笞数千榜音彭魏文帝典论曰孔融理不胜词至乎杂以嘲戏退之诗亦云初喧或纷争中静杂嘲戏庄子曰齐桓公辴然而笑辴音敕忍反】二生对曲肱圭玉发石蕴【文选王褒四子讲徳论曰美玉蕴于碔砆凡人视之怢焉良工砥之然后知其和寳也】大小穷鹏鷃短长见椿槿【庄子曰冥海有鸟焉其名为鹏背若太山翼若垂天之云抟扶摇羊角而上者九万里絶云气负青天然后图南且适南冥也斥鷃笑之曰彼且奚适也我腾跃而上不过数仞而下翺翔蓬蒿之间此亦飞之至而彼且奚适也此小大之辨也又曰朝菌不知晦朔蛄蟪不知春秋上古有大椿者以八千嵗为春以八千嵗为秋音义曰菌朝生暮落潘尼云木槿也】欲闻寂时声黄钟在龙笋【钟虽未击声音厯然楞严经曰佛语阿难声销无响汝説无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者陆机文赋曰叩寂寞以求音吕氏春秋曰黄钟宫律之本也礼记曰夏后氏之龙簨簴韵书簨亦作笋东坡法云寺钟铭曰鸣寂寂时鸣】
　　次韵孙子实寄少游【一本云用寄寂斋韵秦观字少游高邮军人】
　　薛宣欲吏云季氏或招闵【汉书朱云传薛宣为丞相云往见之宣谓曰在田野亡事且留我东閤可以观四方竒士云曰小生乃欲相吏耶宣不敢复言东坡诗薛宣真欲吏朱云鲁论曰季氏使闵子骞为费宰闵子骞曰善为我辞焉如有复我者则吾必在汶上矣注谓重来召我】此公胷中秋万物欲收稇【此公指少游庄子曰正得秋而万宝成】卖药偶知名草非近准【后汉逸民传韩康字伯休卖药长安市时有女子从康买药康守价不移女子怒曰公是韩伯休耶乃不二价乎康叹曰我本欲避名今小女子皆知有我何用药为下句见前注】才难不昜得志大略细谨【才难及下不易得皆见鲁论史记郦食其传曰举大事略细谨少游尝敎授蔡州顾官妓娄婉及陶心儿者词中往往寄意王立之诗话秦少游云少游极怨山谷此句谓言蔡州事少人知者鲁直诗语重人既见此语遂使吹毛耳】士生要毅天地为葢轸【鲁论曰士不可以不毅任重而道远考工记曰葢之圆也以象天也轸之方也以象地也】骥来盐车骖井下短绠引【言贤才难识拔而深逺者未易汲引也战国策汗明见春申君曰夫骥之齿至矣服盐车上太行中坂迁延负辕不能上伯乐遭之下车攀而哭之解纻衣而羃之于是俯而喷仰而鸣声造于天欣伯乐之知已也庄子曰楮小者不可以怀大绠短者不可以汲深】难甘呼尔食聊寄粲然辴【孟子曰嘑尔而与之行道之人弗受注云嘑尔犹呼尔咄啐之貎也粲然见前注】谁能借前筹还妇用束缊【汉书张良传曰臣请借前箸以筹之退之诗兹道诚可尚谁能借前筹蒯通传客谓通曰先生知梁石君东郭先生何不进之于相国乎通曰里母非谈説之士也束緼乞火非还妇之道也然物有相感事有适可臣请乞火于曹相国韩非子人有亡其脉肩者意其妇而逐之邻媪闻之束苇而诣之曰昨夜狗争骨须火以烛之主母悟乃还其妇】吾闻调羮鼎异味及枌堇【左传郑子家曰他日我如此必尝异味礼记内则曰堇荁枌榆免薧脩瀡以滑之注云荁堇类也冬用堇夏用荁榆白曰枌堇音谨】岂其供王羞而弃会稽笋【退之诗幸当择珉玉宁有弃珪瑁此用其意诗曰岂其食鱼必河之鲂周礼膳夫掌王之食饮膳羞醢人曰加豆之实笋葅鱼醢尔雅曰笋竹萌又曰东南之美者有防稽之竹箭焉】
　　戏书秦少游壁【观此诗意当是少游过南京有所盼主翁待少游厚欲令从归而其家难之也此篇因有秦氏乌故亊遂皆寄言众禽以为戏丁令威以指少游鹦鹆以指所盼者秦氏庭乌以指少游之细君雅乌之兄言其所生子已长矣宋都今南京宋父指南京主翁末句戏谓少游异时富贵虽有妪妾何伤以开广细君之意也】
　　丁令威化作辽东白鹤归朱顔未改故人非【续搜神记辽东华表柱有鹤歌曰有鸟有鸟丁令威去家千年今来归城郭虽是人民非何不学仙冢累累】微服过宋风退飞宋父拥篲待来归谁馈百牢鸜鹆妃【孟子曰孔子微服而过宋春秋僖公十六年六鹢退飞过宋都左传曰风也昭公二十五年鸜鹆来巢师巳曰异哉吾闻文成之世童謡曰鸜鹆之巢远哉遥遥稠父丧劳宋父以骄注谓稠父昭公死外故丧劳宋父定公代立故以骄此诗皆用宋事但摘取宋父鸜鹆及百牢字用之不取其意也史记孟轲传曰驺子如燕昭王拥篲先驱请列弟子之坐而受业来归见前注左传哀公七年呉人曰宋百牢我鲁不可以后宋注云呉过宋得百牢此诗引用谓南京主翁以所盼者代百牢而馈之也葢老杜尝有诗云有鸟名鸜鹆肉味不足充鼎俎故用以戏之妃匹也退之猛虎行曰朝怒杀其子暮还餐其妃】秦氏乌生八九子雅乌之兄毕逋尾【古乐府云乌生八九子端坐秦氏桂树间尔雅曰鸴斯鶢鶋注云雅乌也小而多羣后汉灵帝纪注童謡曰城上乌尾毕逋】忆炊门牡烹伏雌未肯增巢令汝栖【顔氏家训云乐府载百里奚妻词曰百里奚五羊皮忆别时烹伏雌炊扊扅今日富贵忘我为按蔡邕月令章句曰键关牡也所以止扉或谓之剡移此诗引用言少游细君亦必怨望不肯增乌巢以容鸜鹆也】莫愁野雉疎家鸡但愿主人印累累【恐以新间旧也法书苑云庾翼字稚恭善草在荆州与都下书云小儿辈乃轻家鸡爱野雉皆学逸少汉书石显传民歌之曰牢耶石耶五鹿客耶印何累累绶若若耶注云累累重积也主人谓少游】
　　赠秦少仪【少仪名觌少游之弟】
　　汝南许文休马磨自衣食但闻郡功曹满世名籍籍【蜀志许靖字文休汝南平舆人少与从弟劭俱知名而情不协劭为郡功曹排摈靖不得齿叙以马磨自给汉书陆贾传名声籍甚又刘屈牦传曰事籍籍如此何谓秘也此借用】渠命有显晦非人作通塞【文选有宁显宁悔之语易曰知通塞也】秦氏多英俊少游眉最白【蜀志马良字季常兄弟五人并有才名鄊里为谚曰马氏五常白眉最良良眉中有白毛故称之】颇闻鸿鴈行笔皆万人敌【礼记兄之齿鴈行项羽传剑一人敌不足学学万人敌耳】吾早知有觏而不知有觌少仪袖诗来剖蚌珠的皪【觏字少章剖蚌见前注文选舞赋曰珠翠的皪而照燿李善注引説文曰的皪珠光也】乃能持一镞与我箭锋直【文选射雉赋曰擎牙低镞列子曰纪昌学射于飞卫既尽卫之术乃谋杀衞相遇于野二人交射中路矢锋相触而坠于地而尘不扬于是二子泣而投弓相拜于途请为父子其后丛林有箭锋相直之语葢出于此洪觉范僧寳传载曹山寳镜三昩曰羿以巧力射中百步箭锋相直巧力何预】自吾得此诗三日卧向壁【世説王东亭转卧向壁叹曰人固不可以无年此借用自恨知少仪之晚向壁愧叹也】挽士不能寸推去輙数尺【左传曰夫二子者或挽之或推之此句止用其字老子曰不敢寸进而退尺孟子曰贤不肖之相去其间不能以寸】才难不其然有亦未易识【鲁论曰才难不其然乎史记范雎传曰人固不易知知人亦未易也】
　　送少章从翰林蘓公余杭
　　东南淮海惟扬州国士无双秦少游【周礼职方氏东南曰扬州禹贡曰淮海惟扬州髙邮军属淮南路汉书韩信传萧何曰诸将昜得至如韩信国士无双】欲攀天关守九虎但有笔力回万牛【楚辞曰攀天阶而下视招魂曰虎豹九关啄害下人些注谓天门九重使虎豹执其开闭啄啮欲上之人也欧阳公诗曰兴来笔力千钧重万牛见前注】文学纵横乃如此故应当家有季子【后汉周举传曰五经纵横周宣光老杜诗凌云健笔意纵横乐天诗当家美事堆身上何意林宗与细侯当音去声】时来谁能力作难鸿鴈行飞入道山【南史膺时来之运乐府孙绰碧玉歌曰感郎不作难又太白诗曰回山倒海不作难老杜诗麒麟阁画鸿鴈行道山见前注】斑衣儿啼真自乐从师学道也不恶【事亲从师皆有可乐者列女传曰老莱子孝养二亲行年七十婴儿自娯着五色防衣尝取浆上堂跌仆因卧地为小儿啼史记循吏传曰老人儿蹄晋书谢道韫传谢安曰王郎逸少子不恶汝何恨也】但使新年胜故年即如常在郎罢前【言少章傥从蘓公问学日新即所谓以志养志者何必以不逺其亲为孝哉王立之诗话谓山谷此句葢有深意玉台新咏丘迟杂诗曰惟见君行久新年非故年唐人顾况有囝哀闽曰郎罢别囝吾悔生汝囝别郎罢心摧血下隔地絶天及至黄泉不得在郎罢前青箱杂记云闽人谓父为郎罢谓子为囝】
　　题净因壁二首
　　瞑倚蒲团挂鉢囊【旧作昼梦长】半窻疎箔度微凉【传灯録云门传曰高挂鉢囊拗折拄杖】蕉心不展待时雨葵叶为谁倾太阳【唐余録路德延芭蕉诗云心似倒抽书退之诗升堂坐阶新足芭蕉叶大栀子肥唐诗芭蕉不展丁香结时雨见前注曹子建表曰若葵藿之倾叶太阳虽不为之回光然终向之者诚也葢用淮南子意文选鲍明逺诗端为谁苦辛】门外黄尘不见山此中草木亦常闲履声如度薄冰过催粥华鲸吼夜防【刘禹锡诗门外黄尘人自走瓮头清酒我初开庄子曰北面而不见冥山履声见汉书郑崇传诗曰如履薄冰华鲸谓斋鱼之藻餙者释氏要览曰今寺院木鱼或取鲸鱼一击蒲牢为之大鸣也按文选东都赋曰发鲸鱼铿华钟又潘岳西征赋曰华鲂跃鳞老杜诗夜防更秉烛】
　　六月十七日昼寝
　　红尘席防乌鞾里想见沧洲白鸟双【选诗曰复协沧洲趣老杜诗河间双白鸥】马龁枯萁喧午枕梦成风雨浪翻江【闻马龁草声遂成此梦也楞严经曰如重睡人眠熟牀枕其家有人于彼睡时捣练舂米其人梦中闻舂声别作他物或为击鼓或为撞钟此诗略采其意以言江湖之念深兼想与因遂成此梦文选马汧督诔曰箕秆空虚】
　　北窻
　　生物趋功日夜流园林才夏麦先秋【庄子曰主物之以息相吹文选孔文举论盛孝章书曰嵗月不居时节如流礼记月令孟夏麦秋至】緑隂黄鸟北窻簟付与来禽安石榴【末句葢有所寄言物化各用事于一时姑聴其自然欧阳公诗緑隂黄鸟春归后尚书故实曰王内史书帖有与蜀郡太守书求樱桃来禽日给藤子来禽言味甘来众禽俗作林禽博物志云张骞使西域还得安石榴蘓子美诗别院深深夏簟清石榴花发透明】
　　赵子充示竹夫人诗葢凉寝竹器憩臂休膝似非夫人之职予为名曰青奴幷以小诗取之二首
　　青奴元不解梳妆合在禅斋梦蝶牀公自有人同枕簟肌肤氷雪助清凉【文选嵇康琴赋序曰似元不解声音梦蝶见前注山谷鼓盆已乆故用庄子梦蝶事退之诗水文浮枕簟庄子曰藐姑射之山有神人焉肌肤若冰雪东坡乐府曰冰肌玉骨自清凉无汗】
　　浓李四风拂席昭华三弄月侵牀我无红袖堪娯夜正要青奴一味凉【元注云冬夏青青竹之所长故命曰清奴秾李昭华贵人家两女妓也昭华葢王晋卿驸马家吹笛妓杜诗红袖泣前鱼欧阳公诗欲将何物招嘉客唯有新秋一味凉】范蜀公挽词二首【蜀公讳镇字景仁东坡为作墓志今采掇以证此诗】
　　信道虽常尔知人乃独亨【言公笃于信道葢其常德至于知人之明独心通意晓乃得之于天也昜曰有孚维心亨公事神宗复为翰林学士知通进银台司王介甫为政欲改常平为青苖法公三上疏争之其后议论益不合年六十三即致仕此诗所谓知人葢指介甫】书林身老大谏纸字攲倾【公在英宗朝已为学士书林见前注退之诗莫道官闲身老大乐天与元稹书曰身是谏官月请谏纸老杜诗作诗呻吟内墨淡字攲倾】鼇去三山动人危五鼎烹【言公既去国本自此摇矣方公请致仕时介甫自草制极口诋公闻者皆为公惧列子曰归墟中有五山帝使巨鼇十五戴之五山始峙而不动龙伯国之大人一钓连六鼇于是一山流于北极汉书主父偃传曰大丈夫生不五鼎食死则五鼎烹耳】保全天子圣几杖送余生【言神宗终覆护之使得终其夀考老杜诗浅把涓涓酒深凭送死生选诗余生幸已多】
　　公在昭陵日文章近赤墀空嗟伏生老不侍迩英帷【永昭仁宗陵名公事仁宗已掌内外制葢先朝旧臣独不见容于当世此诗所叹也汉书梅福传曰涉赤墀之涂又儒林传伏生故为秦博士孝文时求能治尚书者欲召之时伏生年九十余老不能行迩英阁经筵所在公在神宗时兼侍读已而致仕】去国几三虎闻韶待一防谁言葢棺了新乐鎻蛛丝【韩子曰庞共与太子质于邯郸谓魏王曰夫市无虎明矣然而三人言成市虎今夫邯郸去魏远于市议臣者过三人愿王察之公与刘几论乐不合既而请太府铜自为新乐比李照乐下一律有竒二圣御延和殿召执政同观赐诏嘉奬乐奏三日而公薨闻韶见鲁论吕氏春秋鲁哀公问于孔子曰乐正防一足矣老杜诗书籖药裹封蛛网葢棺了见前注诗意谓公以新乐卒不见用为恨也】
　　宗室公夀挽词二首【山谷尝有赠宗室景道字跋云余与宗室越宫有葭莩故曩时与宣州院公夀景珍尝共文酒之乐】
　　昔在熙宁日葭莩接贵游【汉书中山靖王传曰葭莩之亲注云葭芦叶也莩者其筩中白皮至薄者也喻相着周礼师氏曰凡国之贵游子弟学焉注云王公之子弟】题诗奉先寺横笛宝津楼【东京记曰奉先资福禅院在明义坊宝津楼在天苑坊与金明池心亭榭相直】天网恢中夏宾筵禁列侯但闻刘子政头白更清修【言禁网虽云疎阔至宗室独加严宻故宾客不复往来如向时但闻其白首清修之贤而已老子天网恢恢疎而不失文选任彦升表曰值齐网之宏弛宾客之禁李善注引后汉书建武中禁网尚寛诸王既长各招引宾客汉书高帝纪注云通侯旧曰彻侯后改曰列侯刘向字子政汉宗室也年七十二卒魏志陈矫传陈登曰清修疾恶有识有义吾敬赵元达】
　　昧旦鸣珂路春朝禁殿班【书曰先王昧爽丕显坐以待旦唐书车服志曰三品以上珂九子四品七子五品六子又张嘉祐传弟嘉贞为相嘉祐任金吾将军时号所居坊曰鸣珂里周礼春见曰朝】方看分宝玉何意作丘山【书旅曰分寳玉于伯叔之国时庸展亲文选张孟阳七哀诗曰昔为万乘君今为丘山士】燕入风荣舞花开日笑顔【选诗曰风入双燕仪礼注曰荣屋翼也太白诗妾似井底花开花向君笑】空余杜陵泪一为汉中潸【老杜集中多有与汉中王瑀往还诗瑀葢唐宗室】
　　出城送客过故人东平侯赵景珍墓
　　朱顔苦留不肯住白髪正尔欺得人【乐天诗镜里朱顔看已失又云留春不肯住薛能诗青春背我堂堂去白髪欺人故故生王直方诗话云鲁直尝言少时诵薛能诗云青春背我堂堂去白髪欺人故故生孙莘老问曰此何人诗公曰老杜莘老云杜诗不如此后公云庭坚因莘老之言遂晓老杜诗髙雅大体此句乃所以鍼薛能之膏肓尔】婵娟去作谁家妾意气都成一聚尘【文选西京赋曰増婵娟以跐豸注云姿态妖蛊也乐天诗歌舞妆成心力尽一朝身去不相随史记晏子传意气扬扬甚是得也寒山子诗云始忆八尺汉俄成一聚尘黄泉无晓日青草自知春】今日牛羊上丘垄当时近前左右嗔【古乐府曰绣幕园香风年节朱绛桐不如理何事浅立经管中防惜加穷袴隄防托守宫今日牛羊上丘垄当时近前面发红老杜丽人行云慎莫近前丞相嗔】花开鸟啼荆棘里谁与平章作好春【乐天劝令公开宴诗曰宜须数数谋欢防好作成第二春】
　　黄颍州挽词三首
　　恭惟同自出累世复通家【老杜赠卢五丈诗曰恭惟同自出妙选累髙标此借用言族姓同出也后汉孔融传谓李膺曰与君累世通家】惠沫霑枯涸忠规补过差【庄子曰泉涸鱼相与处于陆相呴以湿相濡以沬文选左太冲诗曰块若枯池鱼陆士衡辨亡论曰忠防武节宋玉登徒子好色赋曰扬诗守礼终不过差】胷中明玉石仕路困风沙尚有平生酒秋原洒菊花【玉石见前注】
　　临民次公老论事长舆通【鲁论曰居敬而行简以临其民汉书黄霸字次公为颍州守晋书和峤字长舆潘安仁闲居赋序曰昔通人知长舆之论予也固谓拙于用多】袖有投虚刃时无斵鼻工【文选天台山赋曰投刃皆虚按庄子庖丁解牛注曰游刃于空斵鼻见前注】风流前辈近名实后人公【晋书孙绰风流为一时之冠文选孔融论盛孝章书曰今之少年喜谤前辈欧阳公诗后世茍不公至今无圣贤】不谓三日别今成万事空【呉志吕防传曰士别三日即刮目相待乐天诗百年随手过万事转头空】
　　公与汝阳守人间孝友稀脊令鸣夜雨常棣倚春晖【脊令见前注常棣诗曰常棣之华鄂不韡韡凡今之人莫如兄弟】粉省双飞入泉台相与归【蔡质汉官典职曰尚书即奏事明光殿省省中皆以胡粉涂壁画古贤列女老杜哭李峄诗云青陪双入泉台见前注礼记曰死者如可作也吾谁与归】哀笳宛丘道衰涕不胜挥【老杜诗哀挽青门道宛丘今陈州家语公父文伯卒敬姜曰二三子无挥涕王肃曰挥涕者泪以手挥之选诗泪下不可挥】
　　乐夀县君吕氏挽词二首
　　归装衣楚楚家世印累累【诗曰蜉蝣之羽衣裳楚楚汉书石显传曰印何累累绶若若耶刘滋未第时梦人持印满匣令吞之至十四枚正见印累累出于腹上】来作箕帚妇不忘苹藻诗【汉书髙帝纪吕公曰臣有息女愿为箕帚妾采苹诗序曰大夫妻能循法度也其诗曰于以采苹南涧之滨于以采藻于彼行潦】居然成万古何啻谒三医【列子曰李梁得疾七日大渐其子谒三医一曰矫氏二曰俞氏三曰卢氏】骑省还秋直霜侵鬓脚衰【文选潘岳秋兴赋序曰余春秋三十有二始见二毛以太尉椽兼虎贲中郎将防直于散骑之省岳又有悼亡诗三首】
　　剪髻宾筵盛齐眉妇礼闲【老杜送王评事诗云自陈剪髻鬟鬻市充杯酒谓王珪母也葢用晋书陶侃母事退之祭裴太常文曰方丈之食每盛于宾筵后汉书梁鸿传曰孟光举案齐眉闲谓闲习也】谓宜俱白发忽去作青山【诗曰君子偕老选诗今为丘山土】大梦惊蝴蝶何时识佩环【庄子曰且有大觉而后有大梦蝴蝶见前注列女传齐孝孟姬曰妾闻妃后逾阈必乘安车辎軿下堂必从傅母保阿进退则鸣玉佩环后汉书皇后纪论曰动有环佩之响此诗引用葢古之妇容皆如此不特后妃也】哀歌行欲絶丹旐雨斑斑【老杜诗丹旐飞飞日初传发阆州雨斑斑见前注】
  </div>
  <div class="pagination">
   <a href="山谷内集诗注山谷外集诗注山谷别集诗注_page10.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page6.html">
    6
   </a>
   <a href="山谷内集诗注山谷外集诗注山谷别集诗注_page7.html">
    7
   </a>
   <a href="山谷内集诗注山谷外集诗注山谷别集诗注_page8.html">
    8
   </a>
   <a href="山谷内集诗注山谷外集诗注山谷别集诗注_page9.html">
    9
   </a>
   <a href="山谷内集诗注山谷外集诗注山谷别集诗注_page10.html">
    10
   </a>
   <span class="current-page">
    11
   </span>
   <a href="山谷内集诗注山谷外集诗注山谷别集诗注_page12.html">
    12
   </a>
   <a href="山谷内集诗注山谷外集诗注山谷别集诗注_page13.html">
    13
   </a>
   <a href="山谷内集诗注山谷外集诗注山谷别集诗注_page14.html">
    14
   </a>
   <a href="山谷内集诗注山谷外集诗注山谷别集诗注_page15.html">
    15
   </a>
   <a href="山谷内集诗注山谷外集诗注山谷别集诗注_page16.html">
    16
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
