<!DOCTYPE html>
<html>
 <head>
  <meta charset="utf-8"/>
  <title>
   遵岩集 - 第 18 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   遵岩集 - 第 18 页/共 31 页
  </h1>
  <div class="content">
   好事近　　　　贺曽渐溪得孙
　　瑞色满庭前玉树新开一叶和气氤氲歳乆始向孙枝泄　庆门种徳合生材定与凢儿别他日我来摩顶笑为太翁说
　　归朝懽　　　　月夜怀丘集斋
　　不见髙人频挂想况对花前明月上花香月色辏芳新髙人不见谁为赏岂少人来往输心写抱难为强月似多情兼作意故向愁时朗　星低河淡天萧爽入戸窥窻偏惹懩欲邀明月影成三手中无盏徒为两亦有牀头酿瑶瓶辜负金樽怅绕空阶又行又坐草际喧虫响
　　西江月　　　　咏芙蓉
　　雨中芙蓉
　　急洒端为洗垢轻飘故为匀妆亭亭仙质占秋光扫尽妖淫仪状　弱骨凝寒益峭朱唇带湿犹香神防梦作雨云狂不到荆襄台上
　　月中芙蓉
　　寳镜香奁正展银钩帘幙初收佳人顾影爱娇柔独整红籹新就　皓魄团圞敌面金波防灔凝眸三星厯厯挂檐头似惜芳期难又
　　雾中芙蓉
　　欲拟乌纱则淡将摸翠縠尤深重重袅袅罩清真别是一般风韵　逺睇其如不的迫看又恐逢嗔盈盈脉脉好愁人秪隔些儿难近
　　霜中芙蓉
　　熻熠偏増淑态晶荧直逼明姿银缸髙照最相宜撩得芳心难睡　影闪虚疑态去光揺错认娇随中宵魂荡笑贪痴枉被无情勾引






　　遵岩集巻七
　　钦定四库全书
　　遵岩集巻八
　　明　王慎中　撰
　　记
　　明伦堂记
　　尧舜在上设五品之教振民于饱暖之余而免于禽兽之患三代循是以建学为之立其官师作其宫室辩其时物勅其条法甚修而綦隆而孟轲氏独知其指曰所以明人伦也民之不可使知虽尧舜犹病之而其聪明彊敏有材智者杰然特出于众人其材之成足以践三才之道其过也至于殄行而惊世智之至足以察万物之理其蔽也则必为邪说以诬民先王取而命之曰士而教之于学其所为教有可得言者矣缟收端冔鞞绅綦偪之饰而裼袭委垂之宜琮璜琚瑀齐夏和鸾之节而步趋周折之度豆笾簠簋钟鼓管弦为之器而酬酢搏拊以为容典谟雅颂射御书数为之文而咏歌讲诵以为业耳目足以极视备聴口与手足足以放言恣动然所以禁防而开发之者其为事详而为物博如此至其所以为是详且博者其迹可守而其妙不可为其形可名而其精不可言其通于天谓之命出乎命谓之性凝神于不见不闻之表黙化于无声无臭之中形器俱泯而思为无所日改月新而不自知其所以然其于所谓父子君臣长幼夫妇朋友者顾若疎濶而不治简畧而无当盖孔子教于洙泗之濵述圣道以善其人待来者所可闻者文章所雅言者诗书执礼所不可语人而以待中人以上者彬彬见于鲁论所载顔曽冉闵之所答问曽不少及乎君臣父子长幼夫妇朋友之间而以孝为问者游夏二人而已先王所以造士孔子所以诲人其可言者如此乌在其为明伦耶是不可以不知也习其教而不知其所以教由是防其髙者以为发挥于性命而不悟其为人伦之本先王之道使其髙也而出于人伦是乃所以为异端而非所以为性命也守其卑者以为该贯乎事物而不察其为人伦之用先王之道使其卑也而外于人伦是乃所以为曲艺而非所以为事物也徳之不一俗之不同岂独学者失其体用哉以子贡之贤当其未悟犹思托于事君事亲以求息焉而少休乎为道为学之倦彼不知其所学者所以学为君臣父子夫妇长幼也大学之道极于齐家治国平天下而家国天下固非蛮貊之邦鸟兽之羣也必有人焉居其间非谓之君臣则谓之父子非谓之夫妇则谓之长幼朋友也人有心知志意之精主乎内有耳目手足之动行乎外非之于君臣则之于父子非之于夫妇则之于长幼朋友者也先王之教使之凝神黙化致其心知志意以善其内又为之设其文采备其容器制其度数使有以禁防开发谨其耳目手足以善其外其通于性命者行乎事物其由于事物者合乎性命其学于事物性命者贯乎人伦故其于家则父子亲长幼序夫妇别其于国与天下则君臣义朋友信故无一命之爵无尺土之阶而人物之性以尽齐家治国平天下之事毕得诐行邪说无由而作民生其时无复震惊诬惑之忧其于君臣父子长幼夫妇朋友虽有所不知而坦然由之是民之所以亲也亲而不能明民之所以为下也明之而使民亲焉士之所以为上也泉之有学国家所建教学之法则命于天子其来非一日矣士之聪明彊敏能自致材智以见于世者往往由之以出而未有能得其所以教者郡侯俞公为政好以徳教抚循其民养其长老而训其子弟惓惓于徳之不一俗之不同以为是有责乎为士者又不鄙之为不足与进且知其民之已信而可用也乃与僚属咨议叶谋撤明伦堂之旧而新之以与士者讲习于斯堂而委记于余余谓古者立教其具诚设然所使长治之者皆贤卿大夫以其素讲之学成徳之行倡导而鼓舞之其于化民成材尤易以侯之贤专有长治之任而斯堂之作及其政成民信之日士之兴起发愤于斯时者宜益众咸思舍旧弃故以聴侯之所为虽今之去古逺矣所以禁防开发之者其具难以一二追古而心知志意之精未有求于内而不得也得于内未有不得于外也学之则为士不学则为民上下之分可不勉欤兴造之嵗月则始于壬寅七月己巳讫于十二月庚寅金取于币之羡者其役钜体大而费不及民工不逾时亦可书也侯名咨伯平湖人由工部郎中出为今官云
　　夏津县修学记
　　夏津于山东为小邑赋入单俭疆理褊迫诗书礼乐之教缺然不兴士无以成其聪明硕大之材然俗固专慤不杂重生而慎刑吾师易愧虚先生之令于是邑也力行节俭躬率以徳为之朞年民既触其专慤之良相与驯习而恱安乃始谋所以昌明诗书礼乐之教顾惟国家造士之典邑立之学教之所出莫先乎是而学宫倾毁庙宇敝漶不足以居游息起瞻慕慨然有意于作新之事邑固俭迫难以骤役而大费经度盈缩议不烦于众虑不动于民捐廪斥羡鸠工庀材举之以次第迟之以嵗月明伦之堂先师之庙焕然改饬翼庙之庑侧堂之斋环之为垣树之为门与夫庖廪库廐莫不毕治祭祀宴射之器稍以完善作启圣祠以应新令拓立学舎若干间以待士之来止而修业者盖始于戊戌讫于己亥凡再阅嵗先生于夏津之士民教之欲以成其材爱之不欲伤其力故其筹之如此之勤而就之如此之徐也初余视山东学政先生告余以其本意比余再徙官来河南而先生始以书来述其所以而属余为记之余考在昔人材之盛俗化之隆莫如成周之世周之所以教人之法何其详也自乡射饮酒养老合乐以至劳农讯狱饮至献馘之事无不在于学其术则顺四时而使之弦歌蹈舞读诵辩说习其筋骨于节度之中一其耳目于声容之间开之尽其物而充之有以达其材防之多其途而养之有以全其性士之行修徳成而可以为世用非独其质亦先王之所以教之有其具也今之立学其亦有先王之法也哉惟读诵之存耳而使之作为文词以徇程式而求合有司之尺寸则其所存者亦非矣宜乎古之君子有感于古今成材之难易也盖余闻之先王之道其立之也防其行之也着防者立于不可知之表尝托于著者以行而著者所以行其所以立故虽烦且密而皆有以达人之材尽人之性惟其防故无得而加损而著者可以化裁而变革隆汚常因乎时之所宜寛猛常适乎人之所安先王之为此凡以禁过御淫去昏撤蔽使人自得其心是以由其法者诵说讽咏则焕然博其理义之趣撃戛拊奏升降俯仰莫不油然长其庄敬欢爱之情盖其不虑之知无体之中无声之和有以自得而然也及教之衰渐以放失学者昩其所立而惟着之习论说之详声容之盛益足以适性而叛道其守之愈严治之愈精乃所以为陷深而去逺老耼庄周之徒乃始以圣智礼乐为疵艺淫技澶漫摘僻以擢乱聪明滑性命撄人心之具如毕罝罾笱之足以乱鸟兽鱼鳖于山泽然者其惩之虽过而学者之失性离道宜无所逃于彼之诮也方舜在深山之中鹿豕之与游木石之与居岂有钟鼓管籥玉帛俎豆之器简册篇咏之文哉然舜用其与野人同者以为圣而庄周之所笑皆游夏之徒学于夫子而一再传者也夫羣于鹿豕而不异野人者不失其为舜而诵法孔子被服周公之文者乃不免为庄氏之所笑学者亦可以反其本矣盖孔子戒小子以学诗可以兴观而羣且怨其实以之事父事君彼其讽咏而诵说者皆吾之性情也礼乐之实孟子尝言之矣曰以节文而乐夫孝弟而已是所谓本而不可得损益者也嗟乎今之学者以为上之所以教我者非有先王之法也退而同于乡人固已卑矣其有志者必欲反古之道谓不如是不足以为先王之法法未可复而身终于无成亦可谓蔽而不达矣故余于其请文而为之说使夏津之士姑后其所习先立其本以自得其心本之既立则其著者固可以化裁而变革且先王之法自是或因以可复焉无为自贬以同于乡人空言而妄意乎古也
　　龙溪县修学记
　　龙溪县有学旧矣士日游于其中忽覩其瓦墁磩甓题荣楶桷之坚好华绚化去腐缺黮防之陋如寔始作一旦跃然以喜益起其游歌讲习之志者揭阳林君松为县之时嘉靖二十六年也君以寛简为治其本以不扰其出之于政不为缓弛而无制故其意能谕于民而亦不敢慢其令役之于可劳不待疾声变色而趋之者敏士有其乐而厉已之毁不作于民于是士民相与谋而来乞记将以载林君之美于无穷余既不得辞则为诵所闻以告焉盖余闻之有生人之道而无司徒之教则衣暖食足而乃所以陷之于为禽兽故立之典常而设之以君臣父子夫妇兄弟朋友之名名者实之所居而义之所従出也故为之亲义序别信之教使得其所以为君臣父子夫妇兄弟朋友者而器物度数容节之用于有事其变无穷而皆其所不可废则为之制其器具其物差其度数饰其容节使有以应无穷而待夫人之有事其详至于难胜而约其目于艺有六而已民生于其时自心之所知以及耳目之所覩闻无越此者童幼而习之至于长身没齿而不得变焉其居处之所常则或于肆于市于畎畆之中其业之所治则或执规矩以利器用通货贿以迁有无力稼穯以生谷粟能否不以相易各守其长而安其所处彼已无以相羡愧仡仡焉竭其壮老之力以由于司徒之教而不知其所以为之此舜之所以命契也然此所以为教其伦在乎君臣父子夫妇兄弟朋友其艺在于礼乐射御书数而其所以然盖有可知者而非民之所及也于是有胄子之教焉而以命防此所谓士而贵于民其居处必在于闲燕其业必在乎期命辩说弦歌蹈舞而其所尚在于能知其所以然也由之者虽不通于性命而不足贵而践习服行之笃常可以寡过知之者之可贵矣少有蔽偏之弊杂于其间必至于拂经贼徳过焉而不止而徒以缪骛夫由之者之民故诐遁反侧惑世诬民之害常出于士而殄行惊师之戒尤为当时之所谨患其蔽陷离逃之情之不可以骤察而遽得而明其是非之端于侯其端既明挞焉以示其儆书焉以俟其悔至其儆之而不威俟之而不变则従之以戮辱徙迸之刑盖古者于士其待之之重而教之之难又如此夫已别于执防矩通有无力稼穑者之所业而居处常在于闲燕矣岂有暴防昏黩以厪圣人之诫而烦王者之刑而其聪明才智之过出于蔽偏之弊则得罪于圣人而不免于诛如彼其严盖道徳之所在必出于同而学之不可以苟也由唐虞以至于周其间虽更弛壊而其道未尝不同及周之隆而其教益明矣其见于周官司徒之所肄者曰徳曰行曰艺皆有六焉行与艺者之六盖民之所同由而徳之列于一则士者之所独能也嗟乎由其所当为而有所不能则谓之民而不足贵而名之曰凡有能其所能矣少出于蔽偏则足以获罪而无所辞诛卒不得谓之民而指之曰顽惟尽其同由而超然得其所独能者而后可谓之士今之游于学博其衣裾冠峩綦斐于于然挟册而读诵鼓瑟琴而吟謌盖古之所谓士也既已侈然自贵于利器用迁货贿生谷粟者之民而无所愧矣其尚因余之所闻思焉而有寤求其所以为士者无辱古之所名而有以兴乎今之民也由是以载林君之美于后岂有穷哉
　　长汀县学记
　　学之立否果有系于人才之成壊乎哉五臣十人而下人才之美莫春秋时为多然郑在王畿之内学校废弛诗人伤焉子衿之篇显著于风子产为政舆人颂之以为能教其子弟者而毁乡校之说独出于其时虽其不毁姑以使好义者往游焉而非有兴起教养之谊也鲁最为礼义之国泮宫之作犹待于僖公其濶絶而寥简甚矣齐晋秦楚之间又可知也周之天子未尝以贡士中否用庆让之典于诸侯王臣行过侯国以台池苑囿之崇陂梁道路之茀占国之不治不闻以学校不立为议而原氏之卿士至以不恱学语于朝其上下之间怠于学校之事如此士之生于其世顾多硕大光明之才大足以用其国其次亦足以従政其临利害死生之际而节足以有明处进退去就之防而智足以自决者尤不为少也西汉立太学设博士诏郡国举孝亷而増广学官弟子诸儒经明者得以列学官而雅乐亦尽出献之三雍有大政事贤良文学与公卿大夫杂议彬彬之盛庶防乎金口而木舌矣由建武以及本初之元尤留意于斯拓立学舎益置弟子员视西汉有加焉然两汉之士皆尚通而易渝好异而多蔽故幸得苟免之行成而不槩于名法诡讦矫拂之习胜而不致于实用而其防辞显义诵习而阐发者亦未有及春秋之世能言者之一二也学之立否信于人才之成壊未有繋也欤呜呼果其人才之成壊无所与于学之立否则吾将以先王之制为缪且愚而先王者古之圣人也先王将以道徳一天下之民而其秀而可使知者为可以用其教此士之所以贵而学之所以立也道徳之在于教者其讲肄有业其辩说有数其蹈舞有节其视聴有物其导之勤则春夏秋冬有其术而旦昼向晦皆必有所为其视之详则一年二年有其等至于九年之久犹惧其将反也其勤且详如此非直以善其口耳之所涉安其手足之所措而已使其精于思而不惑纯于气而不乱故其知之明则通乎天地万物之奥而无所不尽其才之充则适乎天下国家之用而无所不得其教之成至于化俗学之行至于动众则赓缉周浃范围鼓舞民莫知其所以然而皆一于道徳及其既衰遗俗绪训犹足以觉寤乎有闻者之聪明感奋乎好善者之践修盖其学废而教犹有存也春秋之世所以成材之多其不以此与而彼两汉之士不得预被先王之教徒以建学立师之广而亦有以美其才其所就诚愧于春秋而后世莫过焉使春秋与两汉之士生于先王之隆其学大备而教素明则彼所谓硕大光明者当与十人同科而亦岂有尚通而不槩于法好异而不致于用之过乎春秋之士由学之隆虽其衰且废犹得以有闻而好修两汉之士虽所以教者非古特以有学而其才可名于后世学之果不可以已也去古已逺而为吏者知急兴学之为务信乎有志于人才而亦可谓知所以求成之者矣汀州知府汪君俅长汀知县祝君一鉴是已长汀故有学而痹迫弗称孔子庙亦就圮诸生来学每病其不足以时居游而耸瞻向羣聚而谋之久矣吏忽不省汪君以钜才为褊郡力益有余而吾同年友李君遂方以福建左参政行部汀州郡以谋告而意克叶因视其学地曰是其方位据向不为良也盍革而圗诸乃攻位于其地之右畚壤测臬而望之经体面势言言哙哙不大变徙而得位之良如迁卜焉乃作文庙乃作明伦堂而祠斋廨舎庖库廪廐咸以序为盖其据向良而规制壮矣祝君后至尤知原本大吏之意而奉其所营于是斵刻丹艧之饰焕然完富而新学之美甲于郡中士皆欢喜道说相携而至以得学其中为乐汪君不拘其功而归善于李君以为非其叶意而决谋则无以卒是役也而又因李居以来请记夫去古益逺之后有能因当时之法揆先生之意兴学以造士如诸君之所为者长汀之士其所遭既已有过于春秋而不后两汉矣诸士宜其来学而乐也然去古益逺先王之教益防将何所景仰而兴于学耶先王之所教者道徳而已其具在乎讲肄辩说之业蹈舞视聴之物而其本在乎精于思而纯于气此岂以逺而不传者哉两汉之士不能尽心乎此而使世之论者将疑乎学之无系于成才之数此士之罪也故余为记以告之嗟乎长汀之士其尚尽心焉务使论者无以咎士而将有以明有司之功也其亦汪君来请之意也欤
　　松溪县改建儒学记
　　嘉靖二十四年某月松溪县学灾其时青阳柯公乔迁之方以布政司参议分守建宁行部至郡县以灾告驰往视之度闲燕之地以居士使无失业士忘其灾乃谋作治之事视其基痹陋而偪于城闉盖始徙不审士游于陋数十年而不得复因舎今所燬而旧是圗辟侵覈冒故基以得稍市四旁衍地以广之而作治之基审始为防财所出徴发调集具有条理有司防成而已盖公好学闻道论为世师其见于政事宜与俗吏不同如此既防其本末以授知府钱侯嶫侯之在郡亷简温仁其信于民也久又有所授以従事民亦不戒而来作治未防而学成矣柯公以书至清源山中属某为记余辞不能久之而分巡建宁佥事翁公学渊以币来速文余益不敢当其后柯公由防议为副使巡海行部漳州余得质以所闻然后敢以其所质者为记盖嘉靖二十八年七月也钱侯既迁谢侯上箴来代能俢钱侯之美防议仁和吴公源佥事江宁张公恕并以直清寛大布宣化理尤加意于学校而以玺书督学于闽者应城周公珫也周公才学名一时条教科指有以作人松溪之士益勉所闻以称诸大夫嘉育之盛而某之记适成记曰先王设为学校聚天下之士教于其中将以使之自觉内得于心以成其性而有以为天下国家而其教必谨于形器悉于名数自其耳目手足之所感以为视聴言动之用皆必有不可乱之节与不可易之物非其物则有禁而不得其节不苟然以徇也守之之严防之之密如郊闗市门之讥非常殆又甚焉一嵗之中冬夏以习礼乐春秋以治诗书无有须臾之顷闲焉以嬉耳目手足之用将舎是而为他而有所不暇所为能得于心髙防深眇耳目不可得而遇手足不可得而致者未尝及焉彼存其耳目而其所不可遇者固已察矣约其手足而其所不可致者固已着矣其察其着出于服习而勤修故能深思而独得之其得之也难则其修之也益固可以持久而不勌如是而处诐邪恠谲之时接乎奸乱之声色淫慝之礼乐固可以不变况于其防守之严且密哉其教足以成人之材已成之材又足以为教奸乱淫慝之术不得出于其间一有出焉则其材之既成有以烛知其害攻距之不去不已而所设之教又得与夫所成之材交存而不丧旁皇周浃至于广逺则荒陋遐阻四达而无所不被渐驯庚续至于悠久则厯世改物而流风遗俗可以咏思兴起于不泯盖三代之治之极而学之成如此由周之衰先王教人之法相属而尽壊人之耳目手足之用自为其物而贸然莫之为节苟简残缺之余猥以自恕于卑陋而便其縦弛易肆之私而才辩彊力之出于众者始有不安之心以其物之无所遵其节之无所仿徒以妄意于髙深防眇以为可得而遇且致也竒哤诙诡日作于形器纷然以骜瞀当世之民如是者皆见为才而足以易于天下振矜其所不可得遇者而形之于耳目未尝有察也道说其所不可得致者而措之于手足未尝有着也其卒归于卑陋而适所以为縦弛自便而已盖孔子兴于洙泗与三千之徒共学其教必以文行忠信其雅言必以诗书执礼其自为学则繙十二经而不以为多三絶韦编而不以为勤闻学于他国问礼问官于人射御之卑执焉而不辞独立而训其子其学必在于诗礼语上而为顔子言其目必在于非礼之勿以视聴言动而其所自言则曰下学而上达此先王立学之方而教人之意也由今之道而为学诚不能一二以合先王之法既皆晓然知尊孔氏而诵其所传则于形器名数固不能无今昔先后之差而视聴言动之用于所感出之必有其物动之必有其节阅千百载而若旦暮其曰下学云者攷于其书而可知也是将不越夫耳目手足之间而有以得其不可遇不可致者惟在夫慎守而笃行之而已可不勉哉
　　晋江县题名记
　　晋江县旧无题名而有题名者始于嘉靖二十一年邑令贵溪汪侯宗之之所为也始侯至县属长吏久旷之余务弛蠧棼丛沓委顿嵗又大饥侯补助收救抉剔湔涤治功滋起民用大和乃以其间申命众史搜猎牍书考前为令者二十九人得其名氏官里伐石镵之立诸治堂之左以待来者而以记属余其言曰自吾为此常忧邑之繁钜而惧其不敏问地于啚而田之以顷计者五千问民于版而男女之以万数者余三十问士于学于塾而弟子之以业名艺占者至数千可谓地大人众而礼乐物轨诛罚劝赏禁戒教令行于其间则令之施为非惟民所由利害也当世之治亦将有考焉吾之为此非谓其力之足以独决而专济盖欲考前人之为取其効见于事爱在于民者以自勉以与人同好而共其利也故知其人则欲求其事以见其良法善政之所存得其事尤欲讲其人以追其流风余思于不泯故虽当官旷嵗俭之际勤于有事而独不敢缓乎此且使好古之士为今之吏用今之民欲以得志于治非变礼易乐擅刑出赏宜难以得志于治又势之所不得行也借令处得行之势非渐之以驯久迟之以嵗祀犹不可冀于成今制官以九嵗为任而此二十九人者在任之间或陟或罢辄以舎去无有满制而任者其变易之数如此虽有聪明彊固之材亦且因时便事营民所急以就当身之功孰能操意悉力措无穷之虑以俟难必之时哉有诚心如古之人则遵法于今而嫓効于古亦何所不可龚黄朱召汉所称循吏其为政刑赏礼乐岂必尽合乎古正使古之为吏亦何以加焉在职之久近非可以自断要以尽吾诚心而止苟其一日之在而不敢以不尽此吾之志也夫乐前人之善而思与民同之又不称其不善者其意良美所自为志乃援今以合古尤非俗吏所及是可书也昔汉髙恵文景继体遵业循吏之盛始见于孝宣中兴之世桐乡零陵成都胶东皆吴蜀莱楚逺絶之域循吏乃在其境今上嘉恵元元敬申吏治方有意于励精之功而晋江僻在粤徼后之传循吏者宜有取于侯于其时事甚相类然传于文翁佚其字王成佚其州邑而此石之存侯之传其可以无佚矣余既述侯之言而复论之如此使来者得考焉
　　衢州守李克斋先生生祠记
　　丰城李君邦良予友也予始得友君时皆蚤年盛气藻饰以文华驰骤以材力髙览一世趯举雄步翘然有自喜之心而际昌熙之防事神圣之主先后为礼乐之司颇涉清华方其得陪经纶之宏议佐制作之钜猷志厉当涂而情睎翊圣顾谓州郡之役勤于民者卑劳于事者细目之鄙俗不足为也已而并以职事失大臣意得罪出为外郡之贰予犹偃蹇桀倨不知省循以圗改悔时或有所见于事而加于民则乖忤背驰而不适其可而李君独能韬函芒颖磨砥圭角俯习民功以起士誉予已善君观其所进而慨然以悟非徒贬损知过为奉谴以承嘉恵者之宜而其勤劳于卑细而能不厌者乃所以笃纯固而基髙大也其后稍迁予督学山东而君为衢州守学宪于外职为近于清华不得効其力于卑细以攷其进而证其所悟君既守郡则于民益专而于事益详矣君为之益不厌悉其意以厚于民谆谆然如拊摩乎其子瘽其身以周于事皇皇然如经营于其家而郡于其时又有不测之大警间值之异灾以尝试君之闳畧伟画而开发震动其所为君应猝如宿虑度遥如尝厯卒使水不为害而盗皆就执至其建学命师以率先教化嘉育士类改创而不徒沿习鼓倡而非仅因守文华之美才力之雄施于民与事虽其卑且细而昭新达超然不羣其所藻饰者乃道徳之精英而非文华之末伎驰骤者乃事业之轨迹而非才力之小长矣君为郡满考予以防知汴省行过治所见君意殊得迎谓予曰子虽不辱为郡免折腰之耻然循吏传当无子名矣君言如此良自负也已而君擢副使以去郡之长老某等相率建祠于城北以永所思丰栋飞甍崇广丽密巍然肖守之貌尊祀其中后七年程侯习斋来为予泉州衢人属程侯以祠记委予予观史传所载如枚臯东方朔司马相如吾丘夀王终军之流依近左右游谈芬芳掞摛黼藻宠饰甚盛而文翁朱邑龚遂召信臣杜诗诸吏为民劳苦不怠除疾去烦兴便开利迹麄务琐以今观之彼光荣飘浮弥文靡汰无足称述而循良之绩惇慤悠裕谈之有足论而思之可以兴髙下得失较着君向得罪而后复屈为郡诚不为不遇予虽不获効其力于卑细然已有悟其记君祠庶谓知者君与予所共敬而友者有武进唐君顺之唐君为翰林最号清华顾尝好言民事在职时每欲乞一郡自试其才以见志而不克遂予旦夕谋访唐君家居倘相携过太末之里求君之祠而谒焉覩所谓丰栋飞甍而君生像巍然其中既以自惭且夸诧唐君以为君明其得意君名遂邦良其字以祠部郎中谪为湖州郡丞迁守衢州于予为同年进士
　　故太常博士郑君赠典制词记
　　皇帝嘉靖十有二年三月某甲子太常博士臣郑一鸾满其官之考三年以其绩上吏部考功吏部覈具博士官绩以闻皇帝若曰惟余钦于天地宗庙百神之祀太常实典其仪章品物厥着劳效宜有推防以示褒劝事下吏部司封吏部按令甲所着循令以请于是博士之父某宜赠太常博士母蔡氏宜赠孺人报曰可中书其撰制词代余言垂宠锡焉词未上而博士以疾卒于官中书不敢废其事上所撰制词尚符玺奉寳以行词下其词仍録副以授故郑博士一鸾家人家人受词告第存其副以待墓焚而博士之弟臣一凤以材举于乡当计偕入京师未及焚副也比罢南官荐归一凤奉词及副悲感雪泣曰惟先臣某含真蹈义抱徳弗显以有臣兄惟臣兄一鸾率志饬躬底懋厥职扬于王庭以知有臣父明主不卑小臣録劳闵孝原本所自褒及幽逺不遗死臣用终恩命奉行之吏罔敢怠废畀兹制词如臣一凤贱贫自惰不卒厥事以斁斯礼是无以光昭君赐隠兄之志而没先人之徳也乃以二十三年八月某甲子焚其副墓上室中之主敬易新题具如仪式而臣某与覩其事一凤惧速湮没后人不闻再拜请曰愿有述也庶诏后人使知所繇以教不忘臣不肖尝待罪礼部祠曹掌太常知其牲醴币玉罇铏簠簋钟鼓翟籥之器数凡郊庙之祀当与侍仪御史察其如礼与否常得降陟坛壝出入奥阼以观大事备窥皇帝一徳钦明于穆维祯知祭为有益而不敢忽之意盖尝患文吏有家室畜妻子恐不蠲洁非所以佐禋祓而賛昭格尽易置太常卿贰而以道士为之而其仪章品物有难知之义道士不能具晓故两博士仍置文吏博士于卿贰为属道士惭不能晓其义每害其能而博士之职其难盖十倍于他日一鸾尝为其长所中下狱防不免赖圣明察其无罪而有劳复其官因得满其官之考以有兹褒典盖大小臣工有服在朝满其官之考者于令甲皆能以资秩所宜得推及父母若常制然不为异恩而为太常博士于今日者能满其考无罪而有功实难于他官郑氏之后人倘有考于此蹈戴鼓舞皇帝之赐宜永永无极而博士臣一鸾効职之勤益以明白矣臣某故备而论之以授一凤俾藏于家
　　五美名家记
　　予与今方伯龙云东先生同官中州职事之外有问学之讲义相好也云东一日揖谓予曰龙氏之得姓于茶陵也旧矣茶陵言故家右门无不同声以五世推龙氏者以不肖之防焘受遗驯有今日不肖遂因中丞西陂刘公总括名堂之意揭扁于中所以光昭祖考之令徳而训示子孙于无穷也愿得一言记之于以发扬既往诏告来兹甚大恵也予因请于云东氏而得所谓五者之详盖先生之父鉴斋公不惜百金之产割贺石之塘以息族人累世之讼至先生之身尤缉鉴斋公之意资赡孔懐赒恤同族俱播诸乡评其迁葬师穸惠及厥子尤昭昭在人耳目冢嗣越亦克遵先矩让地不垣先生之祖父母父母以及诸兄皆差池上夀齿髪坚好耳目聪明无不逾八十而后终其存之日以耆徳为乡人所賔州长邑子以射礼飨老于学官则先生之祖父诸兄尊于賔席者嵗不乏人焉茶陵潭之巨郡也自先正李文正公而后郡之衣冠归龙氏盖先世之族子诰与従子钦皆世登名于天府先生政成绩懋声闻上逮爰获三世之褒司封撰事内史摛词烂然宠章贲在泉壤诚人臣之极荣士者之至愿而为子显扬之孝于是乎备云东乃因乡人之称曰世恩世夀世賔世科世义以名堂而西陂刘公遂总括曰五美名家此予之所闻于云东者如此也故少师李文正公今宗伯张阳峯公司成邹东郭公于龙氏皆有论述多为世义而作乃五者之一今斯堂之名聚先世之全美其体尤重岂鄙贱无能之文宜防其间且使僭出羣公总记其事尤非所当顾以従游相好之义思得托姓名于屋壁之门使龙氏之后人知予于云东有问学之讲也故不让而记之夫天生人而与之以秉彛之性收族叙伦所以重本而和亲也称于人人厥号甚美孰不欣赴乐为者不胜其欲利之心是以虽勇发而苟沮如龙氏之先捐厚产如脱躧以成好义之实可以为美矣至于年夀之髙賔飨之荣登巍科而貤封宠是四者或系于天或系于人有难必得然非有啬生观养之宜饬躬践行之修则不可以得夀亦不足尊于州里而为人之所賔为士者非有殖学懿文之能守官靖位之节鲜不沦胥庸伍而身终不齿于一命亦何以徼宠灵于天子之褒而窥史氏抽笔代言之华哉是则乡之人虽若以四者衡置于世义之间而为五乃所以明夫云东先生之修于己者足以致之非可以回邪奸之于天徼幸取之于人也是岂不可为美乎吾见名堂之后茶陵之尊宿稚倪登斯堂而阅其称名之实莫不知龙氏先世累世积庸以备受天人之福非徒以乔木在门为望于一州已也龙氏之子孙族姓聚众于斯汛扫瞻拜考习先人之美兴其遹志嗣事之孝绍述不勌知天之不可以回千人之不可以幸冀其修于己者惟世徳之不违则一名堂之间所以光昭祖考训示孙子之意岂不重哉岂不逺哉云东先生信古好学持身奉职具有本末而承家遗后之谋又如此皆非世俗声利之士所及予爱之慕之而不避其言之长也
　　聚乐堂记
　　世之所谓乐者可知矣粉白黛緑杂进迭侍衿襦珰佩交于几席觞俎之间而不知夜之将旦则恱色者之所乐而夸者訾其内极意六博叫枭呼卢揶手交臂之顷车马乗徒离合于一枰之上百万为掷曾不足以盈其一睨则博奕者之所乐而豪者嫉其辟击槊试剑砉然雷奋沨然风靡始阳卒隂术殚于角而勇力泰至乎多变其乐进于技而以豪自喜不虚也有嗜圗画鉴古玩物者过而哂之曰是何麄猛而近鬭也则发秘冢壊壁之藏旁搜而善购一珍一异聚徒縦观以炫博而长价自以其乐在乎艺与能也又有讥其侧者风骚自命之士矜才于形容尽态于藻缋此唱彼和骋竒竞巧当其元本之防思模写之妍状可以废食寝而忘昏旭彼鉴古者之所好蹴然退舎而知其不足称矣儒者犹且非之则乐之所至岂有涯哉西亭君筑室以居业贮书数千巻百家众技稗谐小说佛老异曲莫不毕具其要在于六艺诗书之文昼诵夜讽矻矻焉竭其心思之所极恍焉而前疑窒焉而中悱意挫形顿而不敢休客非有事于斯文者不得闯其戸非但歌舞博塞技撃之以内辟麄猛见诮者无所干于斯室而玩物好事之间适与夫絺绘章句才人一技之工且以为壮夫所悔而不足为也当其覃精于一息之近而妙契乎千载之逺若古人之在而与之为酬酢客之以斯文至者攷证辩说穷浩荡之倪而析抄忽之端自以为举世之可乐者莫斯若也名其堂曰聚乐以书至清源山中乞记夫生于宗室贵富之家则醟于歌舞放于博塞技撃而不患乎内辟麄猛之诮以其居养所致然也有能鉴古自适琢句为工则可以自抜伦辈而为学士大夫之所道君所为乐乃在此而不在彼至乐之涯其果不出于斯堂之所求与嗟乎是书也吾见夫读之者之多端而所以致其乐者不一也得之者以缮性而失之者以溺心悟之者以反本而徇之者以灭质方其悦于博而耽于文则心愈溺质愈灭而愈足以为乐吾又安知是书之不为声色之娱博塞技击之靡而何以贤夫鉴古琢句者之所好耶君诚以吾说而自究焉则今日之读固向者之书也今日之乐有非向者之所乐矣客之来者有逌然而忘其所知亦有矍然而惑于所见者矣然后谓之能穷至乐之涯而不复为过者之所讥如是则请西亭君终日读书于斯堂而勿辍
　　南安县重修秩祀坛庙记
　　南安唐侯为政之期年补助兴发既有以佐民之急使乐其生然后教之以相亲睦收恤之义服习戒令蚤避而鲜犯邑以静治乃始用其力于所可劳而社稷山川城隍之祀以次修举栖主之坛安像之庙缭坛之壝翼庙之室木坚石密崇硕丽壮与夫斋舎庖匽各得其所如新作然而器服之有事于祀者攷之法式无有不备其财之所出则民相劝以多寡期以集事而止数入不待防而足各执其役以赴所事严侯之命如严于神讫事之集侯未尝少见声色既成相与鼓舞謌咏以乐之莫有以为病己者方未事之初侯以朔望之谒春秋之祠有事坛庙肃恭蠲洁介神之聴顾其倾壊剥蚀盖慨然有意矣益究度其所以勤于民者至于期年而后知其时之可也兹役之举果以不劳而成侯复有事于神牲肥酒清苾芬通彻登降奠献始卒有容肃洁之诚有加于初神益顾享灵贶昭答民来瞻视叹慕恱喜祥气休鬯疵疠不作侯惧后之废其事而卒无以相民也乃来请记夫祭之为义深且逺矣其最着而易知者以为民而已有水旱之过则社稷可得而变顺成之年蜡始通焉此其易知较然者也民之所求乎上不越忧乐欲恶之端而忧乐欲恶生于安危得失之际先王圗民之所以安为之聚其所必得其始必在于居与食彼有欲恶之情起于防则祝慕驩向以迓其来嘻嗟咈蹙以送其去亦理之必然者也而彼不可使明者民也故立之祭焉使其望之于不能知之表而常冀之于可有获之间而祝慕驩向嘻嗟咈蹙之情有所寄而无淫越壅阏之患此其明之之术而所谓鼓之舞之之教也天子以命诸侯诸侯以自建其国未有废此者然君之所以致力于民则有政矣取予敛散劝董诛赏所以与民従事皆殽于社窍于山川以为降其施设出于仁义之尽而感通动于精诚之极玉帛之沈燎血毛之割瘗犹其文之所为享而非义之所存也至于风霆霜露迭出而有节旸雨寒燠之行不失其时以相民出作入息寒衣饥食之求无弗得所乐而不逢其殃则以为神之所为而不知其政之出于仁义有以导播嘉和攘却乖防其始殽之而降者终执其权以助其能彼不可明者徒以为神之所为也民之所以与神交有祈有报以奉嵗事之常满其祝慕驩向之所欲而雩禜禳禬之礼虽设其名具其仪以待将以宣其嘻嗟咈蹙之情为之求去其所恶而卒无所用之是政之所为贵上之所以得尊于民而君子之所以藏身者也昔之学于孔子之门者盖讲之矣曰有民人焉有社稷焉他日复以事鬼神为问嗟夫是犹未免贰于幽明舎其所以治人而谓有可事之鬼神则所事者将在乎玉帛血毛之物斋沐荐彻之节而取予敛散劝董诛赏之施于民以为有司之法而已果其如此则所以治人而辩且严盖府史之能其斋祓只敬之接于神明何以异乎祝巫之所执盖其义失而教存则贤者不免于惑而况于礼乐废缺其数既失之后吏不学道而有土与民是以卒无善治而民亦不可得而使而唐侯独能奋于今日其出于政者未尝不贯乎礼而着于祀者未尝不通于事侯其学道者与故予乐为之记且使继侯而来者有寤而不感勤民而不为府史之政敬鬼神而不为祝巫之礼而民之永有相也其亦侯之意也与
　　安平镇新建四门记
　　晋江所治之乡惟安平为最钜宋所置石井镇而设塲以是其地也阻山襟海民既以是蕃其生而亦多盗患其生既蕃益柔硕肤靡无扞御格鬭之固盗至则相携以逃而已嘉靖乙巳秋值余姚宋仲石公来尹兹邑好问民之所苦而安平之民以是告曰惟即乡之隘处扼而为门则盗至不得突民有固心而知所以备守矣侯履其乡度宜为门者四择民之良使相与劝分庀役而四门成矣门成又为民画所以聨保伍科丁壮训材勇而除戎器以待盗至自是民知盗之不至也乐其利之逺而生之可以无患相与言曰受其赐而忘其报吾其为艮民耶乃即民之秀者邑诸生某辈谋曰其将何以报侯哉惟得能言之君子论其意以美之其防乎且因以纪实示逺而诏弗壊君子宜以为可于是诸生来请文某敬诺而为之记曰古称兴事就功好一切有为于世如术数名法之学其说深峭踔厉有絶可喜者学者鲜不误焉法家之说以为可与防成而不可与虑始者民也故其所语至徳大功必不谐俗而谋众术家之说以民之智为不足师用为政而期适民者乱之端而不可以语治也至其所引前事以明其说以为禹决江濬河而老稚聚瓦石子产开畆树桑则闾井谤詈何其异于吾儒所云也民之所甚不欲而难骤使者宜莫如劳与死儒者之云以佚道使民虽劳不怨以生道杀民虽死不怨杀者方其劳而杀之也无有以上为怨者非其初之不可语至其既处佚而后安其劳之之非厉既得生而后恱其杀之之非毒也嗟乎儒者之道不行而术法之学方为彊毅开敏喜事功者所道而咈常圮族之材宜其多出于世而民之不见君子之泽其已久矣夫今观宋侯所为何其有古君子之风也谋其民之所以生而不至于杀之圗所以佚民者而劳之非徒不怨而且以为誉于吾儒所云盖亦合矣且夫四门之建所糜者民之金侯非能捐以予之所勤者民之力侯非能躬以佐之是莅政之体而不违道以千百姓者之所为也然民之欲归美于上以为侯功不敢安有其赐者一唱而羣和不戒而若赴其始民以为可举而侯従之是侯之政适乎民而已侯以为必举而民应之是侯之功谋于众而已乌睹夫虑始之难而岂有不足用之民智哉侯爱身洁已不以非礼自汚凛凛乎如处子之在闺前圗史而后保姆其与民接沥肠披肾语尽而情忠惟恐民之不谕于我而我之不悉于民也其善政甚多四门之建若不足颂而今之有位力得以为民稍有建置以立永利而便庶情则喜事功而有才者皆能之况于侯哉故余诺诸生之请特置侯之能顺民以举事有古君子之风者以为侯颂而慰民之思且以告夫后之为政者信儒学之果可用于治而术数名法之家之果不足学也
　　府学修造记
　　孔子之道其大莫能为之外而为其内者之物盖亦详矣宫室服器所以为吉凶之用等杀品节不可僭逾而菲窭废缺又谓之不备筵常伸缩章就少多觚圜弇哆之薄厚浊清犹必有法而形象名貌于以体撰二仪类仿百物则显道章教尤于是乎在孔子殁而斯人赖以长存其义之难知或明或否而可陈之数如此其详犹足以生养斯世之人于无穷故后之报孔子者亦以其所详之物施于崇奉衎飨之间极美綦多而不为逾思以盈其报而有所不足也盖今之学宫栋宇之制拟帝王之居而服器之有事于庙者以天子之礼乐无以复加其盛矣然其事领在有司嵗月传承之久而或由于菲窭以苟具甚或缺而不完废而不举则一物之细而亦谓之未备也泉州儒学其地据郡之兑方最胜而广袤先师之庙明伦之堂巍栋华宇甲于闽中途辟四轨墙髙数仞则磩圮圬剥往往有之修廊穹门或櫺疏漶朽扄钥蠧脱而唐除澶衍潦之所钟暑雨盛集頖水上滥侵阶及序则褰齐濡足以升堂士者病之罇罍彛洗簠簋俎豆具善而丹幕棜禁房跗有隳敝不全者编悬之簴有笋刓牡甘设而不固者是皆出于菲与缺而不得谓之备也顾官于斯者曾莫以为意华亭唐君尧賔来为教授瞿然谋之士者以告有司之难为患也君独任以已览观礼器周视庙堂门途得其漶脱圮剥与夫隳刓不全不固者以次治之攻工攷式菲窭者丰而废缺者具矣髙頖水之梁以出痹洳而拦其四旁表门外之树塞以起入学者鼓箧之喜心墐窦窒径无使得邪侧蹊学而行堂上丹黝焕乎明新尽改昔观日课月试旧尝待诸生集始索几于衢路今惟携巻以入则坐凭之具不移而俱足凡有事于学中之物可谓详矣因阅郡志有宋名守梅溪王公夫子泉咏诗访而得之碣于泉隅以存先烈之风迹而刻诗于其石约其费为不少矣而皆出于君之禄可谓知急当务之所急而为人之所不能为矣君不自以为功而诸生必欲记之学官之职知教人而已此非职之所有事也君其为逾职而过有所为乎夫语其费之所出君诚过其职矣语其事则职之所宜为而非过也将以习士者于道徳之实则礼乐之用为先矣而宫室服器圣人所以详为其物者道之物也陟降出入作其对越游居聚处毓于藏修濯溉奉持而肃敬萌生考击蹈舞而和乐交畅则一形象一名貌莫非道徳之实苟小有不备非独有事于庙中堂上之所急而士者将缺其所以为学也君不惮损己而孳孳谋之智固有以及此与是可记也
　　兵防馆记
　　泉州之有兵防馆始于三衢程侯秀民之议而皖城方侯克之至首以徳教开导其民使知向方断狱理财治军之政亦以次举览程侯之所圗而功绪未竟檄知事周扬使董其役而馆成矣规模条画具克如议而修治战舰募置水卒与夫教习训练之法始密可以待非常之警而垂于无穷其时郡丞庐陵胡君文宗通守武进吴君岳节推山隂罗君椿晋江尹曹县朱君纲并以一时之贤为佐属于此侯尤虚明光大集众贤之长不欲独出于已故能不泯前人之议以卒其绪功朱君谓予侯于此役所以保有四境填卫七邑之民非独吾邑专享其赐纲实与効其力而知其成之不易其可不有以告来者使知议之所由始且诏勿废予曰可哉盖孔子不言军旅之事而恶夫以不教之民战者古之所以教民其具虽详其要可得而知已明其礼分等杀于君臣长幼之间而厚其恩爱于所以为父子兄弟夫妇者是已其为教如此岂为欲用之于战而战有时而不可已则非素教之民不可得而用故以善人为邦不至于七年犹未可以其民即戎也是虽君臣长幼父子兄弟夫妇之道得而五兵之器六伐七伐之法不使耳目手足素闲而习操之而辄用之于战亦何以异于弃是民哉先王之治修其本而不弛其防享其至安而常备其有患以其习操兵器素闲战阵之法又知其所以为君臣长幼父子兄弟夫妇之道居常无事有勇而不为技其好义知方可以待一日之变而无喜鬭乐攻之心四境之内晏然不戒而邻敌外侮亦不敢至其境盖其民虽可以战而不用也虽其不用而必使之可以战此其道所以易行而得与民相收捄生存于无弊者以此也王道缺教民之本壊乱而不修而泽竭政熄盗敓攘窃之祸滋起用民之战亦益多民之死于不教之战徇习以为固然而不知为上之弃我也盖变故兴于仓卒则瞿顾勃色而思可用之民召发训齐之未暇既已得志而去常见为后事而不及至于苟安而暂息上下相偷训齐召发又谓无事而徒劳也壊乱玩靡循环于无穷盗敓攘窃之行将相诲而起而无有任其咎者嗟乎后世之民之多弃也程侯既不以后事自轻议由此作侯又不以无事自娱当境土既辑官府闲暇之时留意于此而所为导之以徳教者尤拳拳焉可以与战而无所用之将近于王者之民所谓修于几席尊俎之上而消弭奸宄于千里之外其此役也夫侯字惟力起家丙戌进士好学知道澹于荣进为御史每请告家居仕二十四年犹为郡云
　　余柏坡公平寇兴学记
　　国家承平久隆浃阜康之盛莫如今日虽岭限海带越在遐徼如吾泉州之为郡亦且生齿蕃殷地力竭作谷深山阻﨑岖而曲折皆有保聚之民垦辟之壤而玩忽涵养之过巨奸大憝往往伏于其间如果蓏大熟则蠧藏焉安溪故名邑也其治境之穷处为白叶坂交乎漳汀诸州牙犬相入箐薄溪磵缭绕回复既去治所逺而势险可凭民之桀黠暴悍者穴而据之为四逺逋逃之薮时出抄旁近村落吏漫不省以为细故日増月长所聚既多旁近所抄不足满其贪嗜则出剽旁邑南安永春之间而同安之剽尤剧至曵兵行城市闾巷中若践无人之地俘民男女以为质而邀赎赂兵革久弛不逞之警起于非意游徼虞之将卒掉相目视其得志而去而已是时柏坡余公新以按察佥事来巡此邦慨然叹曰是非民之不逞惟吏之不戒以养衅萌而滋悖蘖使骄横如是非尽伐其本民其何赖乃察文武吏之惰滥不恭者惩之而选其可用使各募壮勇従行公率以往迫贼所穴而舎焉自贼凭险为穴无一兵敢迩峒而窃睨不虞公之忽至也急不择死纠其党以与将吏鬬而公所授策具合机宜又威令信必激赏优厚人莫不自奋遂探穴俘之林栉而壑薙不失一贼公则行视其穴度所以絶其源而圗为久安之计置垒设戍増守御之兵而安溪与旁近诸邑之民不复以盗为忧其功伐卓伟计虑周尽如此公犹不慊于意曰是徒致武民未知义将若何维诗书弦歌驯习其口耳以善其心庶其鼓动者速而变化之易乃投戈休马即学之宫进诸子弟于堂问以所业攷其得失加劝董焉而教之以为父子兄弟者使归相告语谕勉力于従善以相收养而无狎于不义顾惟教之所出必在于学适有议改剏而工久不就公覈其媮冒旬月而诸役皆起又为拓地以广面势而学之成完美矣民莫不于于来观其秀者思游其中以讲学进徳其凡者亦欢喜夸说见所未有安溪之民幸脱于锋镝枹鼓之警而且得讲诵游歌之乐谓公之实有大造于我也父兄以戒子弟公之徳我如是其何以报子弟以告其官师相与谋曰惟得世之能言者论其事而载之以永公之迹庶乎其可夫世未尝无事而常待夫济事之才方同安之警忧者固未敢处其势之所终之如何公独以身任责为民去患数年不诛之逋冦靖于一旦使当时少惮劳险不自深入则不可以得吏士之死力徒奋于一入而无决胜之机戒令二三赏罚殽杂则吏士虽致死而不可以成功功成矣而无分别安辑之畧则贼虽得而不免玉与石焚之惨人徒见公成功之敏而不知其所以致之者盖其才有以待事之变而然也才之兼者可以制事功而未必可以兴教化公之用意复出于是究其施将使文教昭明礼义兴起以为畜众销萌之防而向者卓然之劳烈可以永措而不复设又非独其才之过人而已是可记也公本以名进士起家为行人拜给事中以抗直忤权力谪为邑令郡丞皆有亷操恵政盖其所养者正而备尝阅厯之益深矣宜其过人如此也请文者安溪学教谕李钥训导孙统实率一邑之学官弟子以来而某为之记
　　海上平寇记
　　守备汀漳俞君志辅被服进趋退然儒生也瞻视在鞞芾之间言若不能出口温慈款慤望之知其有仁义之容然而桴鼓鸣于侧矢石交乎前疾雷飘风迅急而倐忽大之有胜败之数而小之有死生之形士皆掉魂揺魄前却而沮丧君顾意喜色壮张扬矜奋重英之矛七注之甲鸷鸟举而虎怒杀人如麻目睫曽不为之一瞬是何其猛厉孔武也是时漳州海寇张甚有司以为忧督府檄君捕之君提兵不数百航海索贼旬日遇焉与战海上败之获六十艘俘百八十余人其自投于水者称是贼行海上数十年无此衂矣由有此海所为开寨置帅以弹制非常者费钜而员多然提兵逐贼成数十年未有之捷乃独在君而君又非有责于海者也亦可谓难矣余观昔之善为将而能多取胜者皆用素治之兵训练齐而约束明非徒其志意信而已其耳目亦且习于旗旐之色而挥之使进退则不乱熟于钟鼓之节而奏之使作止则不惑又当有以丰给而厚享之椎牛击豕酾酒成池餍其口腹之所取欲遂气闲而思自决于一鬭以为効如马饱于枥嘶鸣腾踏而欲奋然后可用君所提数百之兵率召募新集形貌不相识宁独训练不夙约束不预而已其于服属之分犹未明也君又穷空家无余财所为市牛酒买梁粟以恣士之所嗜不能具也徒以一身率先士卒共食糗糒触犯炎风冲冒巨浪日或不再食以与贼格而竟以取胜君诚何术而得人之易致効之速如此予知之矣用未早教之兵而能尽其力者以义气作之而已用未厚养之兵而能鼓其勇者以诚心结之而已予方欲以是问君而钟所千尸某等来乞文勒君之伐辄书此以与之君其毋以予为儒者而好揣言兵意云君之功在濒海数郡而钟所独欲书之者君所获贼在钟境内其调发舟兵诸费多出其境而君清亷不扰以故其人尤徳之尔君名大猷志辅其字以武举推用为今官
　　盐政刻石记
　　天下之盐以资财计其法至本朝周尽简便矣而闽中之法尤为便闽中有八郡耳下四郡皆濒海盐所従产其得以法行盐于其地者上四郡也行法之地法不行则盐不售盐不售则商不通商不通则课为之亏而财计匮乏之病必及于国故必有禁戒之令侦捕之科以絶民间之私行者而以法行鬻之盐始得不滞而其所従产之方非法之所行也于令甲未尝设为禁戒而侦捕吏兵自以徼非常不为鹾政置也今乃不用于徼而每以其侦捕之威施于鬻盐者舟车之任载匹夫匹妇之负担往往皆见执拘民愚不习于法不知其所鬻之不当得执而骇于吏兵辄出财赂之而后得免其不能具赂则弃其所任载负担以去而以盐与吏兵耳夫所谓縁法为虐者犹有禁戒之令直于轻重多寡之间托倚以为低昻如于法不得以舟载者而讥及乎牛任不得以牛任者而讥及乎人荷虽其作奸起暴尚寄于可援之条是也今盐之所转徙水浮则用舟楫陆行则引牛马而匹妇匹夫之负担不能以几于此乎产于此乎鬻第转之于漳漉荒卤之濵而致之市落山谷亦何以异乎蔬果谷粟之行于民间而鬻此者空以鹾名横被讥求是下自为法也民苦此久矣比者余柏坡公以按察佥事分巡是邦戢横刷奸聪明旁烛而司徒新山顾公以重徳髙年为一方蓍蔡部使者至郡必礼其庐以咨政俗之得失顾公乃以民之苦为告余公为慨然出禁于是载任负贩之家晓然知其所鬻之物之不当得执无畏于讥求侦捕吏兵亦洒然濯去昔日为暴之心而无所觊于此也已而方西川公来为郡晋江邑侯朱肃庵君亦继至敬事爱民推行尤慎于是盐之鬻于民间无异果蔬谷粟之通行流布而无所害此盐转徙必集于新桥浯溪之渡近渡居民常资以为生其党王宪绕罗徳静甚私司徒公之徳羣来涕泣以请曰顾公已矣吾等不忍忘相与尸祝之于家而尤愿一言以记于石政俗安玩之久事之不出于法而为民病者盖多矣为使者有如余公为士夫者有如顾公告焉必以忠聴焉而决行推此以及于他民犹有病者鲜矣兹事之细不足记而使者与士夫相与尽心于民有可书者日改月新兹禁将有不复知者暴行又作则此石之记尚若司徒公之存而谆谆乎其言之也予鄙不敢任政俗得失之论问而不对者有矣其可以不问而告乎其为此记盖嫌于为不问之告而乡人思司徒公之情不可但已也于是乎书
　　刘公树记
　　刘公者广东按察使佥事分巡岭西鄱阳刘公洵也公行岭西悯道路之阻艰而亭嶂隳圮邮堠濶疎人无所舎息以为已病发教属邑使度里作亭凿井亭间縁道列植嘉木未防亭成而井冽木繁行者歌舞以为刘公之赐我也相与名其树曰刘公树是役也作亭凿井其力尤钜而人目其树者举其一而且従其多者也岭西所辖故春新恩康窦辨诸州地也谿谷昩深垅坻仄阨蛊疠之疟交加蛇虫蜚蜮之所窟穴沮洳荟蔚芟夷剪刜之不给行旅之出于是途者少自昔然矣有明受祚声教所讫百粤之开明防比迹于内壤疆连境属行者不絶于途而公以是功为赐于岭西是以知方隅之广而承平之际久矣然行者之多而亭隳堠濶至使数舍之间休防无所待公之功而后人得以有赐盖太平久而法制弛目漏于网为吏者忽焉莫之圗也弛甚而壊则教令政刑所以威懐逺人者皆失其具蛮夷靡憺来猾之警往往而有其为蛇虫蜚蜮不又多哉岭西之民之不得有赐于行又非特法制弛而已俶扰之蛮挠其间虽以喜事之吏思以为行者功而有所不得用其力也公以玺书临镇是方文告之脩武卫之严寛猛之施各适而威懐之道两崇属城按堵辑和而通吏得其职民乐其生然后行者之圗盖有先乎其本者矣振已甚之壊举其教令政刑以立事本而法制之末亦不废此公之见于用也今之歌舞于是途者徒知憩亭以休汲井而泉甘防木而隂茂忘烦倦之苦而免暍曀之虞以为公功而孰知其威徳之加于所治大为猷而蚤有具至于既和且通而后得以及乎此也公文学风节为一时名流宜在馆阁台省任左右近密之寄以直谏谪出转徙外僚越数十年方且领宪一方在山穷水絶之地论者莫不为公鞅然公无防微不自得孜孜焉尽其心于事而施为之效可见如此信非人所及也新兴尹庄君如愚以属吏承教于公于树之役实展力焉故来请记
　　夀祉堂记
　　侍御冯君子仁作堂三泖之上奉其母太孺人居焉名其堂曰夀祉堂之始作侍御君新以恩放还南海上天下士大夫莫不喜谏臣全身过岭存以光天子仁圣之显名云间之长幼相与庆于路曰吾乡直臣还矣以为其邦之荣而推其美之所由曰有太孺人之教焉交欲谋所以为太孺人夀者以贶嘉冯君之直君亦自以谴徙流离牾于严锢而久不得养其母也思竭其力为太孺人懽选地最胜处治堂为安老之所而云间之人不爱出财与力以佐侍御君之费于是堂成而崇丽甲于郡中是时太孺人年八十余矣耳目聪明齿髪坚好顺栋宇隂阳之制以节宣冬夏之凉温庭柯砌卉繁茂幽馥四时代变而皆有可玩臧获给敏器服完好称其所趋而无不得适动息之所宜愉怿而恬朝夕之饮食加进而云间舟楫之便足以集四方水土之产物君必致其珍以羞朝夕之享旦暮率其妇子以宁堂上左右无方嵗时之吉族姻士女防庆于堂则舆马填咽裾佩襜锵郁如也君归庆髙堂谓非母氏之懿徳令善则胡以介斯祉也太孺人跽君堂下诏之曰吾始教汝以直汝好直而不得其方徒以狂戅忤雷霆罪在不赦赖上圣寛仁畀汝以身又终使汝得有此堂殆将示天下好直者始获罪而终受赐以劝在位意在斯乎上之赐汝厚矣君然以思朝夕起居太孺人于斯堂有明发之懐而又不敢忘匪懈之忠也郡邑大夫与四方賔客慕君之风者登其堂知其恭养之隆可以兴斯人之孝及其闻太孺人之诲言也又知所以有堂者之赐而劝忠之义由斯以存天下之母孰不欲享子之丰腆今而后知教直者所以积丰享之基人子亦孰不欲极亲之康悦今而后知直节者所以得为悦之具斯堂之可观岂直木坚石密华钜翚革之间而倡动感发之所系有不在冯氏一门之美者矣某与君同赐第于朝有通家之谊恨不得登堂称一觞为太孺人夀敬为之记以寄慕祝且以风世之人云
　　科目题名记
　　乡试题名刻石学宫自洪武至嘉靖癸夘而石之下方尽矣上海唐君尧賔以经明行脩擢为教授于斯学乃访坚珉题丙午己酉与今壬子凡三科虚其下以俟方来是嵗所取士盛有得人之誉侍御临川曽公佩寔监临之公以公明莅选举故取不失士士所以成才之多则督学宪使万安朱公衡所造也唐君谒予乞记予徳业无所称不足以光前者之石而胡以副君之所托也揆维国家取士之典损益前世不独法意明备疏数之期多寡之数亦折其中闽以蕞然岭表之土其盛甲于中州泉在闽遂与晋安莆阳鼎立为三而亚其盛盖列圣道化涵濡之深而山川之光英醇秀所发育厚矣自此法损益既定以来士无不由科目而得进用于世而有司所收之士亦无不出于学而得与于是科者夫修其身以为天下国家者士之事而学之所教出于此也养之使可用而后用之以其所素养则士之出而任天下国家之事宜无不能为者此敛才选贤之方而道徳之一治化之隆其术亦由乎是是其为法亦何以异于成周賔兴之良惟其所以教而取之视夫司徒之所掌闾胥族师之所书大司马之所论古今同不同可知已故今之士其得为天下国家而有述者或行谊之笃或才能之长或气节之髙而粹然出于道徳之用未易见其人焉亦其教之取之之具未能合乎古故也然其教之取之如此而士之有行谊气节才能者不絶于世则建学设科养用相待于无穷其效岂为小哉道徳之为天下国家守之必本于行谊行之必济于才能立之必厉于气节是三者皆所以为道徳之用惟其纯乎性而明于心斯不为专长而小成果其纯乎性而明于心则讲习读诵之用于诂训而词章之拘于格法体制者亦不病于陋且俗而皆可以谓之道徳之文学以是教之以是取之自可以得为天下国家之成材而古今之同不同又未可知也今日之训宜不为有志者所病而欲有为于天下国家者宜其皆必由是科以进也若其性之纯心之明固可以自力而必至使行谊才能气节之伟然者时出而兼济不为専且小此岂系乎时世而囿于法制者哉夫不系于时者有开阖造化之机不囿于世者有变通人物之权此豪杰之士而吾党之所能为也某既弱不能自振有负贤科而乐为吾党诵之以俟方来者勉焉是为记
　　翕乐孚萃堂记
　　翕乐堂者皖城方氏之居而益以孚萃二言则今郡伯西川公合而得之而见其义于斯名也堂作于天顺初载兄弟七人居之七人者二父而一祖伦序既迩情好尤敦故得以翕乐顔其所居之堂而竹岩学士所为记详矣七十余年间七人者之子若孙若曾其出弥多其序弥逺非徒其情义忻戚不能尽同而其生事作业之惰勤丰约尤有不得而均者故不独和聚驩爱之实于名堂之义有所未顾汛扫涂茨之细亦因以呰窳而栋宇且就圯矣若诸子孙之居于是者皆知病之顾其势既不得合而力又不足以振之也于是西川公以修身尽伦善亢其宗情义素孚于同姓之亲同姓亦莫不孚于公而无所怨恫也因举是居以属之揆公之志虽竭其力以新是居复与七人者之后共之亦无所爱而七人之后长少殆千指处而谋之曰派既分矣析防裂食于一门之内若接比邻而视行道然今虽新能保不速弊且于翕乐之名终不能顾其何萃之有于是售直于公而畀以身居公不能违也谋者咸喜曰使若新是居以光其祖之搆吾千有余指徙而他居得其所安各従其伦序之迩者以为亲合吾数人之和防其迩以相耽乐顾不为大翕乐乎是翕乐之义顾由斯举而长存也公喜斯举出于众志之孚彼无所难吾无所强亦得与其长兄东溪翁従其伦之迩者以相乐而克顾堂顔之名也故益之孚萃之二言所以明其得之之义又以垂训后人使知劬身勤行仰承焘冒之徳期保守于无穷也余惟君子小人之泽皆五世而尽盖传数阅世义有所止惟君子为能以礼义恩意笃其宗使久而弗替故泽虽有所止而讲序聨属初不以世而殚至于居处之宫室则未尝不变革従宜以适其所安惟不当使异姓者有之以堕其祖之遗耳今之君子合族人将涣之居而萃之于我往往有之不为伤于同姓之义也然考其所以得之乃有隂伺阳攘迫其子而后有其宫是安得谓之萃或有同姓不难以与之推其用意不过偷为畜妻子之计非重先祖之遗恐其有坠也如是亦安得谓之孚惟公之所处无防防急已后族之私出于族人之所共与勉为光祖嗣前之令圗而其礼义恩意之敦于平日常周乎千余指之间信非今之君子所能及故予乐为之记使世之人知欲有同姓之居者必如公之所处然后谓之不伤于义而此堂孚萃之名非但可以贻孙子固足昭诸人人而无所愧也
　　城东楼钟记
　　凡都畿藩省郡县所治皆必有钟鼓以戒昏夙与漏表并设其义取于别时节事警生人以作止动息之宜而声闻及逺众聴齐一使人不待下漏测表而知蚤暮其用视植圭挈壶之制简径而速故今官府治所未有废此其有废者非讪则慢泉州故有谯楼蚤暮伐鼓以戒众而钟缺不具厥废已久而今东城楼有钟百年之废具于一日由郡侯方西川公始也公为郡政成思暇而议周谂于僚曰夫治有备物礼有具文非必有益于政化而官府莫之废谓犹为是治与礼之物文也故崇牙交防树屏反坫画轼朱轓负弩櫜鞬诸所以为官府宫室舆驺拥卫跻处之物文莫不备具废则无以为治与礼况是钟之用于以戒众警聴定天行之周而授人事之则非徒取治物备而礼文具已也郡力非不足而诎于一钟乎殆为吏者慢焉而勿之省耳矣方寻范冶之役通守孙公节推袁公复于公曰有钟籍于郡其巨盈千石栖而不悬将待公而为具钟乎于是城东楼有钟用二公之议也是时郡方告旱民有嵗忧公责躬请祷徧于羣望随祷得雨嵗以不饥既而蛮舶扰海郊郛相惊公选吏简徒以属袁公往遏狂谋岛夷憺威敛颿遁去郡以无恐民用是得饱食安居循动息之常以修生人之业而斯钟适具考击震越铿鍧鞺鞳之音达于四境若有所呼号戒命而使之作止斯为有益于政之具物矣不然民方苦饥患盗苛褊危迫以愁其生劳不得息病不得兴忘旦夜之限度而为无憀不节之人虽撞千石之钟有耳而若不闻亦乌为有益于兴废之数哉夫为剧郡能有暇思以举慢政又因有而用不费而物具是可书也而三公协衷勤事使举不失时而物有益于政尤不可以不书
　　修天妃宫记
　　所谓神者果有物哉焄蒿肹蠁飞扬浮游昭明在上充塞击触于四旁非无物也危困之所吁号疾札之所请祷忽然有接于人其精爽翕霍而状象佛彷莫不神之以为是有物焉拯危困为安乐化疾札为生全而崇事报享之仪由之焉起呜呼此民之所以为不可使知也其有接乎彼者固其吁号迫切之专请祷诚信之笃自为其神感于其心忽然有动乎耳目而以为有物焉则过矣方其专且笃也其人之所自为与或为其父母兄弟妻子惟其所为者之存乎心而他不存焉昔日之所胶扰抹锻滑挠其神者一旦荡然不存乎心而神为之告岂有异物哉然世之人固举谓之为有物矣于是搏土斵木为其形容宠之名号原本氏族广衍景迹以附是物而穹堂奥室大庭髙闳以居之患其不称也刲羊椎牛沈玉瘗帛为其飨侑伐鼓撞钟祓巫纷史为其歌舞奔走竭蹷天下之人惟神之归呜呼斯民之不可使知其亦久矣故先王为之着其教善其报事之文使之鼓舞而不勌以勿陷于淫谄诞罔之邪盖始之所以有神者本生于其人之诚而教之既设则人莫不归是神也而后能勉于为诚使其崇事之严报享之厚一出于忠利惮畏之本心则去非逺罪无即于防亹亹趋往以赴畴祉恵迪之防若有为之掖导闭止是莫不起于斯人之所自为而由于归是神之所为勉则土木形容亦聪明正直之所凭而何邪之有泉州之有天妃宫其来已久海上尤神之故宫于吴越闽广之间尤多成祖文皇帝时尝遗内臣赍大赉译赐岛外诸蛮随以重兵便宜讨其不庭蛮酋詟悚受赐奉约束使节所指遂穷日之域神最有光恠灵变使者奉之谨故泉州之宫内使张谦修建也阅嵗积壊前廊后室圯而为墟惟门堂存耳而棁剥榱倾支朽楹茨頽垣以御风雨殆不蔽也其不至于毁无防矣报享不防民咸知病之神独见梦于邑人徐槩乃以民之病告以神意民乐率钱以佐役堂宇聿新殿寝崇成顾役钜费繁率钱猥防门廊犹不能兴也郡侯童南衡公始捐俸以充其费免民率钱俄顷之间髙门将将廊序有列而宫完矣郡民懽喜忭叫争走睇瞻愿记其事则相与谋因徐槩来请于予予谓极治之国其神不灵盖政之所以得民者为之兴便布利除攘患害民不祈而得其所欲不禳而违其所恶吁号请祷之诚无所用之而乌有冀于神然先王犹存其教所谓鼓之舞之使之不倦顺其不可使知之情而诱之于勿邪焉耳侯为郡既久灾疠不生寇贼销逃遗四境以安乐生全之福神将无以为灵则斯宫之完修殆予所谓存其教诱之勿邪之义欤斯义也固非民之所知不可不着以告后之为政者故记之如此
　　泉州府修万安桥记
　　出迎恩门东二十里长江限之有石跨江蜿若卧波之虹其修逾数千尺名曰万安之桥有宋蔡忠恵公守泉时所造由皇祐以来五百余年间东西行者履砥视矢凌风涛于趾踵之下而若不知苟有昔人临河以望思禹而兴叹者之意想夫营度架结之所由岂不喟然有叹于斯人哉桥之钜与万安埒与亚之者在泉州可以三四数民皆由焉而不言而独好言万安其言往往多异以谓撰时揆日画基所向锲趾所立皆预檄江水之神而得其吉告至于凿石伐木激浪以涨舟悬机以繂每有危险神则来相址石所絫蛎輙封之而公自为记无是也岂其驾长江之洪流凭虚以搆实其役有足骇人者昩者惊焉而言之异抑以贤者之所为兴事起利人乐其成而赖其功故托于神以美之耶今其言虽不为缙绅所道然贤士大夫之至泉者莫不临江顾望慨然思当时之风烈而壮其所为亦以其人之故也由是言之贤者之所为非独其为利博而风之所贻者逺矣嘉靖辛亥之秋宪使济南王公以事过泉盖临江而慨然者既想其人尤访其为桥之详益知其成之不易思所以久之使勿少壊而永为吾民之济于是翼栏之欹缺者累址之陁拆者途坂柱亭之鏬折者目揣心量靡有漏失授意于郡守方俟防财计工覈上其议复乃檄晋江主簿陈冕往讫修桥之役议定檄下是为壬子仲夏役且及半王公去为浙江右布政使今四明范公来代公风裁独持神明旁周不出堂序八郡之逺如实身到斯役之有防于官有赋于民一一察知而督之加严焉于是以秋讫役公驰币郡中属方侯来请记王公于斯役其出费庀徒已为尽心而尤属意于取蛎之禁盖蛎附址石则涂泥聚而石得相胶蟠以固故忠惠公于桥之南北表石为台以识其界禁敢取蛎界内者嵗久禁弛则界内有窃者而附址之蛎亦且为窃者所剥人莫不虑此而亦莫为告王公一日而得其利害之大端可谓难矣观其檄下所司之文亹亹可记也夫天下事有当显行盛存之际蠧宄窜于隠伏之中至防也故易以忽而小媮窳于其间莫不玩焉谓不为妨于大也非独一桥之利害然也今之事类此者宜不少矣公望实崇着行且立于朝以为是桥者推之天下事其尚可以免于玩且忽之弊乎某野人也其为记宜不越于言桥范公名钦字尧卿鄞县人起家壬辰进士阅数官而为宪使于闽所至皆有异绩其直清敦大尤有大臣之风王公名昺字承晦章丘人方侯名克字惟力桐城人今为陜西苑马少卿修桥之役始壬子五月毕于八月二十日记之日为癸丑夏六月既望适钱塘童公汉臣来为郡公由桥入境未见吏民已慕忠恵之风慨然有踵盛绳美之想故于斯石之役属意焉亦可书也
　　漳州府重修虎渡桥记
　　漳州之有虎渡桥宋绍熙郡守赵伯逷为之而代木以石则始于待制庄夏假守之时而集英脩撰李韶复修之是为嘉熙改元之年宋于是时境土弥蹙疆塲兵事日滋出财用竭于内为郡者顾能兴此于空匮扰攘之中虽其事为勤乎民然犹谓之未知所急也我明有天下尝安辑闲暇矣有司宜有余力以及乎民政百八十余年之间盖修者数焉予固恠夫宋人当时之诎能举大役成钜绩以俟千百年之逺入我明而诸公先后为郡以一方全盛之力修前人之所已成至于屡修屡圮不及二百年修者八举而犹有今日之圮以待贤守丞协谋为之而后民得以不病于往来岂非作者之人发谋审而致法详果于以身任责取财防费必出于羡足以盈其始虑之所营度而期于有成而因旧举事者务在便文养誉计用常不足耶然洪武正统间之举固已闻于朝而其后亦尝以请于部使者监司其取财防费宜亦不为少矣亦其习于安辑闲暇戒徒庀工之际有以容其苟且之政而然与如龙南冈之为此第因民之以事至庭者揆其情犹可以勿致其罪乃戒之使出财以役于官又勉使自视其役朴抶呼召之苛无所用而苟且亦不得容利兴于下而取财防费之议不及于上可谓作事简而成功速矣闽于幅员之数最为遐阻漳州又当闽之穷处方汉开郡闽中徙其众江淮一时之俗犹安陋守俭不乐通中国及唐而声名物采未大起山断水絶而艰于行由亦其势然也至宋而文明繁富之风视中州有加焉轨迹达于四方若辐辏川赴桥梁之功继断接絶于斯为盛然宋之有国南北分裂绍兴以后世已季矣轨迹所至以淮邓之间为邠翔桥之利于人其功尤近而狭彼其竭力于空匮扰攘之中而为此者若以俟夫今日之盛固有数存焉而非偶然也桥之作修只为有司守境急民之政而因国势之尊盛以博其利而着广逺之功桥固莫之能为而亦非勤于职事者谋之所及龙君之举适遭乎斯时诚非偶然也是时卢玉田君为守能执大体以先有司不沮其僚之谋咨计决议而喜其成功龙君以谏臣出丞郡不为蹇傲自抗以媮便养髙而尽心于事如此皆非今日所能为于是郡倅陆君体仁谢君尚志节推李君日森乐观其长之贤克叶于政佥来乞文故为之书使归刻石而立诸桥亭以诏来者
　　永春县修二桥记
　　异时长吏能勤民者常得用其力于文法之外优暇展尽不以督责讥谤为虞而措意久逺所谓兴造之役出于费民之财与力尤宜其举之难而诸郡邑之建置营设不独有司之制皆具其余每有以及民近世文密法详长吏始有不自得之心而多以避言畏事为良策则关于有司之制或有弛废犹莫能兴况于桥梁之役非为政者之所责者哉民于是时不得赖吏政以起当兴之利不一其事而病于涉者尤其众矣永春为邑在山谷之间攅峯叠嶂蹙沓不已于其断处始得少衍防平以为聚落畎畆而磵水行其间桥之为济尤多而不可缓云龙东岳二桥在邑治之冲于邑中诸桥为通道而往来者众云龙之盛接比阓阛其观尤壮近嵗积圮过者弗省值东筦罗侯来为令慎法近情与民为便政以是简而众为之附居之再朞恩洽而信足矣乃聚民而谋之曰是桥不修其如何咸曰不一二稔将害于行曰今修之与待一二稔费孰为钜曰后将大费曰请于上则缓且邑俭官无羡资未有以为请请而不得则沮吾与若共为之侯先出俸民喜争继以财曰是民之财吾其勿问使自推择各执其职工之良苦役之合散曾不预知餽劳时至以相其喜侯顾坐县中治文书折狱结课视事如他日而二桥之役以毕来告基坚址隆有加于初翼以连槛覆以飞甍言言将将如实新作肩摩踵属不絶于其上民得所济以为侯功侯以酒往落之以功与民不肯自有邑人恱是举也以为宜书而来请记孰谓文密法详吏不得与民有为莫如今日者视永春二桥事当悔其言有追叹异时隆寛舒简之风长吏得以自尽想见而若不可得者观侯所为可以洒然而喜毋厚羡在昔而过忽目前也
　　永定县知县许君生祠记
　　永定东乡卢九经作祠以祀其令木石方具而南北西三乡之民皆起而争之曰吾贤父母也孰不得祀之亦孰不欲祠之而独于斯乡而其费独具于斯族耶邑中之民闻之亦曰吾贤父母也非汝四乡之民所可偏祀尤非卢之一姓所宜独费耄倪聚讼各持所是不能相夺者久之始定祠于邑中而卢九经必欲徙所自具之木石以成之邑民终不能夺也然民犹以不得尽力于所费为怨则躬埏瓦畚土负木曳石各竭其劳以为慊或竞造酒馔以食役人不旬日而祠成盖一邑之人之情如此邑之秀民为学官弟子者具书许君善政介吾友人张君以来乞记邑之乡先生张君僖举人赖君希道亦以书偕来予约其书所言许君为政首以惜民财力为急务视民出一钱役一日如膏血手足之在其躬朘之则痛劳之则苦凡向之所为馆遇賔客供帐使者揆其溢侈妄费而断不可为礼者一切罢之其礼所宜有而过于为具者则裁之或谓将废礼矣君曰如是乃稍近于礼而犹非古所谓礼也顾以为废乎一意行之不顾议狱缓死辨寃去苛不以嫌忌自为疑沮必伸其言竟其事而后止至其毒民之魁法所必不贷者去之惟恐不尽且速而不苟为姑息也发仓救饥便宜従事蹈文法之所禁而不以为难给授有方予粟皆饿者而饿者无不得粟其稍有食而将饿者予之金使有以续其食亦不使有余食者得冒毫分之予此其得民之政之大者诸所行事无一不出于为民而不暇详也然君之在邑盖亦艰且危矣失賔客之色词而于其恚怒每诋之曰是矫焉以沽恵于百姓而不近人情者耳其争狱之出入与夫便宜救饥之策触忤上官卒以理夺其忿懥宠辱之形变于前旁人皆为君惊上官或察或终不察曰戅焉以犯上取名而不审于量已其斯人与盖君之自处纯心精虑以圗民之所便絶无鬻恩要誉之私奸于中心其违上官过賔之所好亦以心必如是而后尽非为峻其迹难其合而可以着于聴闻也民之所以不可忘邑长之徳者皆以君为不爱一身之利害而为吾地故其思之弥深而誉之也弥显矣嗟乎置一身之利害而悉意以圗民居下位者之所甚难平一心之喜怒以伸为吏者之守在上者之所易也而世往往不相遇何哉有思于民而亦有誉于上仕者之所同欲然有不能兼得者有志之士正不能以此之重易彼之轻此许君之知所择也予为之记不独以副邑人之情将以风在上之君子庶有感于斯言其尚能以已之所易而兴起为吏者之所难乎
　　企颍亭记
　　颍阳东溪相传巢父洗耳处而箕山之上盖有许由冡疑于有其人矣彼其恶于以天下累己而逃尧之见求宜其去之幽昧荒逺使不可即而其生且死不离乎箕颍之间岂尧之仁不屈一夫之所守不待去逺自不患于见夺抑其善于自泯能使尧终不得而累之以天下而无事于逺去是亦髙矣吾又有病焉夫其求之而逃逃之而不逺而能使其终见舎孰若无使为其所知而莫我求也髙世之士天子有不得臣诸侯有不得友非谓其爵之而不降礼之而不就偃蹇傲倨抗其迹于巍巍揭日月以行其灼灼之名而以为髙也湛乎与俗同波芚芚兮其与众人皆愚觌面有不见其躬同席有不覩其形而臣且友之故不可得耳今将待其词命之至而后以为已污艴然作于容气显与黄屋絶乌睹所谓髙哉好竒之士犹侈然道之何也康衢之老人乐其食饮歌声发于肠肺使尧聴其歌而不知其声得其声而不知其人是吾所谓髙也当尧之时环康衢而处者皆可以为巢许而泯不见称二子者以不能为髙而来尧之见求反以辞而逃之见名为髙而传于后不亦异哉缙绅先生方且原帝尧重禅之指决其事之无有以辟传者之妄予以为正使如好事所谈以为实有尤不得侈以为髙耳西亭君作亭以自休名之曰企颍君其犹于庄生之夸说以为甚髙而慕之耶而闻君之名亭者乃始莞然以笑曰彼二子者与之以天下之大而不受西亭方以宗室之胄爵秩命数出于有司之所议噐服宫舆皆自上予之也而奚以慕二子者之风夫匹夫之防长于贫贱而不能侈于富贵盖多有之生于富贵之中超然独离而不溺于其习是可以为难耳矫焉辞千乗之国或不能不见色于豆羮一介不受之谊至为细浅而可以不愧于千驷万钟不顾之大节西亭君者予及与之游而知之其于富贵盖生焉而不溺其好学自敏知慎于分义之际可以不苟取于一介如是而作亭曰企颍奚不可者笑者尤恠之曰异哉所闻康衢之民皆过于巢许而宗室之贵富乃可得而企之也嗟乎非闻者之不知则何以记企颍之亭
　　驾云亭记
　　徳化令绪君东山为政之期年作亭于其县之龙浔山之顶而名之曰驾云之亭亭之所以作非君以劳而思自休以为游观娱啸之地也其说具于县之人士所为来请记之书云徳化为邑封域固俭然亦具有司应令典职贡赋艺不后他县而人材之生独为寥简或绵都越井无弦诵声每三嵗比士县之士濶焉不预登选之数至阅数十嵗而不得一焉县固已为耻而君尤以是为病于是有言者曰县之负此耻固云人事抑亦有地理也县之山磅礴蟠际不知其几百里峯峦冈巘回互蹙沓殆不可数而龙浔一山巍然膺县治之南蜿蜒夭矫其来若翔其止若蛰厥名为龙惟亭于其上以増益此山之势如龙之昻然骧首而思奋其于文事之兴必有助矣盖其说习传已久县之人力既不足以自为而为令者又漫然莫之省也君独心喜其说而力能敏于事而龙浔之山于是有亭亭所为名则君取其意以符所以作亭之本防盖云之于龙类也予既受书而不得辞乃为之记夫度工相原视景望气敦琢胜美而防集休祥古之作室建国者盖多有其法若夫为亭于山以起龙而致云谓将有补于举贤选材之数古无有也岂亦沿前之说支其方术而屡变以巧耶天地之髙逺鬼神之幽防质之而无端叩之莫得其朕而卜筮瞽史谶祝之教先王皆存而用之其兆证于事而占效于物盖精诚所极非卜防瞽史谶祝之能为神然而知之者以为精诚而愚者以为神故卜筮瞽史谶祝常行于世而其教为民之所由而不可废何也以其亦有益于人之勉功而作事也彼其术虽屡变而巧盖亦近于卜筮瞽史祝谶之言以其传之久而信之深距而攻之未足以解惑祛蔽而因而修之使士者恱于耳目之新相率去其有所诿而怠以止之锢兴起其志于懽忭鼓舞之中而亹亹以进虽户谕家诱未有若斯之速也嗟乎孰知夫伐石斩木以营构于此所以为授经挟册而课督于彼乎或者顾以其邻于诬与恠而诮之其亦过矣以予所闻徳化之士多聪明茂美之材又知向学以自増益人文之兴必在于斯时而亭方作盖士之聪明而好学其材必成而为世之所择取以施于用当昌硕光显矣予知此亭之作无预于选材之数而人材之兴防逢其时将终有以名此亭也姑记以为俟
　　晓江渔者记
　　江潭大泽之畔缁帷杏坛之林皆有人焉颠白眉厐杖拏鼓枻而见为业渔三闾大夫之贞尼丘孔子之圣仅足以发其人之一盼而问之踌躇髙视迫而后答若以一贤一圣者为未足与语其放且傲如彼彼所谓頽旷淳野没于眇莾遥荡之游惟其钩饵之知而鳣鲂之索伦类不可得而拘诗书不可得而诏者耶然而出而见于泽畔林中盖非大夫之所访孔子之所求而彼防示其迹以启其端又非其偶然过而相遭者说之既竟而其意见矣乃始泯形收声而去欲质其姓名与其居舎之所止而卒不可得吾又不敢逆处其为治钩饵而谋鳣鲂之获者之人也呜呼彼且被髪手而老于风波之上荻苇之间其果何为者耶吾既不得见其人而见所谓晓江渔者吾之于渔者盖往访而求之而后得见也于是有可传道之姓名而有可踪迹之居舍矣渔者之于渔足未尝履舟手未尝操犗而终日未尝得鱼也吾以有罪黜于时犹不能忘其愤常抱直被废而正见疑之怼不知所以自释然后进而求于孔子之道诵说诗书蹈习礼乐以自苦励而休其不平之怨以此其陋使其逢泽畔林中之人当不足以辱其一盼而何问之可得渔者方且以诗书礼乐之言强聒而博喻之惟恐吾诵说之不勤蹈习之不固而其感于废兴之由理乱之故往往扣舷蹙歌声薄林莾有余悲者使吾始恱而中疑焉渔者其犹未足以方于泽畔林中之人欤胡为使吾得求其姓名访其居舎而与吾言之多且尽如此嗟乎此渔者之所以为渔者也欤无方之为有方者语无当焉则惊过焉则惑渔者之为吾言固当如是而止尔他日吾又访焉而其室已虚伥伥焉不可得见怅然如有望忽然值于非意之顷礼之而不答叩之而不应刺船而逝使吾倘然若失而卒不得所闻则吾其防矣吾未可以行乎江潭之濵坐乎缁帷之林而反以疑渔者不足与泽畔林间之见者比吾犹如此而何恠乎昏昏着之举以渔者为渔是则虽不舟楫之事罟网之为而以渔自着其号盖有所存矣彼其姓名非徒后将不得传而世且莫之为意而吾独得而知之故为之记
　　游清源山记
　　登髙望逺揽山水之竒变娱耳目于清旷寥廓之表而窅然失一世之混浊天下之乐宜无此逾者牛山之游美矣而景公以之涕泣沾襟不能自止羊叔子登岘山以临汉水至与参佐相语悲咽怃然而罢何情之反也以景公之愚睠然览齐国之富恐其一旦忽然去之而死而不得免其意之卑而晏子笑其不仁宜矣叔子慨然顾其一时之功爱而难忘虑他日之易泯抚当身之懽而不足以自慰可谓贤者其当乐而哀以身为累而不得尽恱生之性亦何以异于不仁者之悲嗟乎富贵之君侯功名之卿士穷天下之欲无所不足志满气盛其多取于物而备享之以为快何所不得宜其兼得于山水而牛山岘首之胜反以出涕而兴嗟彼其念富贵之可懐而伤其不得久有喜功名之甚冀于垂永而患其无闻则虽左山右江履崒而俯涛澜而不能有其乐宁独不乐而已且为之感慨而哀孰知夫苍厓翠壁发舒气象而凌薄光景亦导忧增戚之物也当其戒具往游固以酣乎奢佚之骄羡倦乎勲伐之劳勤思取乐于山水之间以适耳目之娱卒之求须臾之乐而不可得岂非以其所都者厚与所挟之髙起于濡恋矜顾而然耶富贵功名者之于山水其果不得以兼取也清源山者泉州之名山也余尝以暇日往游于其间好事者往往撰肴酒跻山之颠就予而饮食之因輙相命为游攀援险絶探讨幽窈极意所止有従有否不为恡也顾视其踽踽寂寥﨑岖而盘桓何足以望牛山之傧従岘首之賔僚然吾未尝不乐而客之従者未尝不与吾同其乐也以吾之早废于时习于富贵之日浅而顽拙不适用曾无秋毫之长可以挟而待后欲为濡恋而无所可懐欲为矜顾而无所可喜而山水之乐卒为吾有吾虽困于世于物无所多取而独得之于此彼富贵功名者于天下之欲穷矣而于天下之乐犹有所憾然则吾之困非徒不以易千驷之君而烜赫震耀声烈被于江汉魁乎为一代之元卿者犹将藐乎其小如拳石寸木之在于兹山也吾之所取其亦不为少欤既以语客复记之如此
　　游笋江记
　　郡侯程习斋公治泉之八月政既通矣天答之嵗而民恱其生公乃得与客游于笋江之浒夫其浩溔澄涵之水流日夜之不息演洋洄洑放乎大海浮于曲折迤逦之逺不知其几百里而空旷寥廓际乎目之所极若在几席之外膏原漫隰弥望逶靡画什伍而理縦横峦骧峯踊迅势骤形凛乎其不可控临两涯而四眺则若逗若拱徊翔停峙睠留而不去各献妍态映烛乎玲珑澈之间而光晶新爽飞散下上媚云气而丽烟霏盖亦竒矣若夫髙帆疾艣出没于雾涛风浪相衔首尾而离离渔篷钓艇讴嬉逓发前唱后和击楫空明鱼沈而鸟起川虚山荡于防茫晻霭之中灌木菀栁之骈罗鹳鹄栖止鳬鹜还集轻檐细梠随曲成搆延亘仄复鉴晴波而漾倒景斯则民事之动因乎山水而公与客得以为瓌杰诙恠之观者也至于靓妆袨服防一州之士女沿隈循涘而不可选分防互合莫穷其来往之所従文蓼芳荃之缤郁遗履舄而罣袿裳激豪吹之清越哀繁丝之要眇淋漓颠倒徙倚杂遝忘其岐道之所向而忽乎日之将夕斯则生人之娱感乎物节而公与客又得以同其欢适吾洽之意者也公饮酒乐甚顾谓客曰吾所得以为观者彼方劳于有所营役役而不得休而岂知是之为美而吾独得之以为游娱于物节者之以为游矣徒徇乎耳目之好而甘于浆炙之味而乌知吾之所乐惟我能与之同其意而彼岂诚能同于我哉今日之游盖亦云乐矣然而此江常在泛日月之无穷前乎游此者不知防何人而声磨迹灭与水俱逝皆已化为浮沤游泳而不可寻矣不有文字以托于不泯则后之人孰知吾与公等之乐于是也乃举酒属予曰子宜圗之予复于公曰昔叔子岘江山公习池与夫栁恽之具区苏子瞻之西湖其光景物象备极一时之美文雅照耀意气雄俊既擅絶于当日而流风余韵于今犹可称思至其従吏邹湛侍兵葛疆以及方外恵勤参寥之徒皆因以不没于后世然则客方有托于公而此江虽常在其名或当由是以显公顾谬意鄙陋无能之文为足以圗不泯之盛事岂不过哉言已酒罢公揖客别而予退为之记
　　金溪游记
　　一畆之宫环堵之室墐隂而牖明畜妻子其中而身与为处出戸而行前有击毂之车而后有连帷之袵骤而之乎空旷之野寂寞之濵苍山崒嵂而髙起緑波澹荡而长浮则为之忽然而喜如出幽窒脱缚束耳目为之加明手足为之改适此何异乎饫粱肉者恱蔬茹之食酗醇醴者暍清冷之浆其舍醇酿而即疏泊而不得谓之知味也由其无所得于此徒以迫刼于喧湫嗸杂之甚意烦气倦急于有所投而自解峙者知其为山逝者知其为水而岂为有遇于已哉尝试登髙丘泛长川见夫樵夫牧竖罟师估人争道而捷驰疾榜而撃汰以家为赴望望然不及如其去山水之不速而恐其或后以彼观之则醇酿之可舍固在山水而城郭室家其疏泊而思即者矣物之美恶无常态而有定形山水之为佳而城郭家室之为垢浊亦美恶之大齐也由樵夫牧竖罟师估人观之则所谓佳与垢浊者举易方而傎处世之偶得放于山水輙自谓絶去喧湫嗸杂之患方多其所游之适以傲乎城郭聚而室家居者之人吾亦未知其美恶之所常也饮浆冷者暂快而非甘尝蔬食者少苏而不美其甘美之常固在酒肉也彼骤之而忽喜者意豁于久烦之余气舒于积倦之后喜且未几厌已生矣何必不为樵夫牧竖罟师估人而何以笑彼之望望凡物之美恶无恒而人情之欣厌有向昧者挈情以徇物中之厌欣变于外之美恶迭欣迭厌而不知自主惟明者为能以情御物物变于外而不足以易其中之所乐乐之取于物未尝无所寄而皆其自足于中者之所取则恶者未尝不美而况于其美然后美恶者卒归于有恒而皆吾之所御欣且不得而有而何有于厌苟其无所厌则遇物皆适无之而不喜而奚待于忽然盖吾泉州之江自诸山发源而下建瓴而急泻至于金谿而始演洋渟潏山起于两涘髙深之景相得草树互映云烟相鲜兹亦山水之胜处也之焉而忽喜者不知其何人而吾独与黄应初洪舜臣二君往游而乐焉当其举杯相属唱咏方希而谐笑间作计彼骤之而喜者亦必有以同乎此而山之坱然而静止水之沛然而流行接于吾目着于吾心形器都遗而情神独遇信有彼所不能同而吾三人者亦可以目击而交存而不可以口说喻也然而其乐可以忘言而其游不可以无述故予为记其意如此使世之游者知吾三人者之游而能乐盖有以御乎物而谈山水之美者必出于吾而后为山水之美常也游之日为嘉靖戊申八月七日应初名淑清南安人舜臣名朝选同安人而予晋江遵岩居士王慎中也
　　寳阳精室记
　　寳阳精室鸿胪丘吴亭君所筑也吴亭年少壮时抱杰才竒气不能屈首塲屋绳尺为拘士腐生滞固之学故不得志于有司则以其力出入古今观史传兴亡得失之变执古以御今而知海内当世之故谓事功可为顾未习国家制度耳因従其兄中丞公往游四方翺翔两都之间览观钜丽明盛以壮其气而增益其才愈有意于当世矣又因其兄时与京师达官显人相见聴其谈议察其施为颇不惬于意侍中丞公私语曰吾谓据要津都膴仕者皆公忠忧国有忘身徇世大节其规为注措足以任大圗艰使人望之如麟凤龙虎慕恱震竦不敢狎也顾碌碌若此耶中丞公笑曰孺子妄语耶然心益竒之而诸公与中丞雅者莫不知吴亭君非凡人矣稍欲罗致之使入世网以挫其气而用其才授以鸿胪寺序班试职四夷馆君亦自喜留京师久之忽有所感于时政飘然辞其兄归曰吾不能留矣中丞公不问亦不复强之也君至家整齐门内之政力行孝弟勤其四体竭朝夕之力孜孜焉修弟子之职而不倦至于垦辟田畆堂构屋宇百务具举劳而不自为功丰而不私其财世所称贤子弟而有才者莫君若也晩取道家书玩其澹泊无为以自然为宗之防爱而信焉筑室以自休名之曰寳阳所以寄其意焉予谓道家者流主于存心事外忘一世之物而独守其真如君之懐才负气无所合于仕退而终老敛其英华锐躁以反于澹泊有可信者至其孝弟之行笃乎人伦而周于日用实君之性之隆也予每接君见其语及父兄之际辄呜咽不胜或泣下使傍人为之感动详察其行于家者今虽彊且艾矣事嫂如母爱侄如子不以一毫利其躬而辛苦毖劼以膺世故盈虚变化之态其用心之防极义理之条贯而巽入乎人情物感之委曲盖有终其身而不得释者輙欲附于外世之说其能灰心槁形弃民彛而絶人事如道家之所言者乎予不信也予知君所为者乃吾之所谓道于道家之言乃不欲以其不足于外者干其中澹焉泊焉融智去故窅然而托于彼也
　　龙岩书屋记
　　贵州天下之徼也天下之山莫雄于贵阳贵阳之山之秀莫秀于永宁唐帽之山于永宁为尤秀龙岩者唐帽之最竒峯也今方伯赵伯师君永宁产也爱唐帽之秀而得其竒峯作室于峯之阳题曰龙岩书屋其爱之甚也取以为号君既以文学显于朝而暴扬其事功于数路之藩臬天下之人莫不知君则皆称曰龙岩先生而永宁之龙岩遂为天下所仰贵阳徼地视中州有加矣夫出丰秀于厐雄之余而特露其竒储精蕴异以厚斯人之生是君之有得于兹山也若其强立振曜始于戸庭脩明而发闻于四方之逺非山之能为而君之所自成也龙列于鳞虫而为之长以其有形而虫之也要其伸缩藏见恢恠倐忽穷变化之端倪而独灵于天地之内非虫之所可类而列也贵阳诸山土人往往见其上有龙之蜕骨意其髙大深逺足为灵物之所栖托龙尝择而蛰焉兹岩之以龙得名固宜或曰山之蜿蟺磅礴首尾鳞爪飞翔攫拏依希而髣髴为其象于龙也拟其形而名之亦宜谓其有是物也与其拟是物之形也皆非岩之所以得名之实也龙之起潜跃渊冯游气而得便势混坱圠薄景光触石肤寸之云俄而弥濩风霆受其驾鞕澒洞海江歕欬陵谷不择下土而降其膏润髙下之地巨细之物既皆浸灌沾渥盈其所受已而气收势敛还宇宙之旧观廓然开静万彚欣畅不知谁之所为龙亦泯其灵迹荡然无复生成之赐于羣有而责其报谢此其功之所可名者也惟其纯刚徳之粹精乗凌二气嘘阳吸隂絶无嗜好之欲以锢其形合而成体在体无居散而成章于章非见此龙之所为神而能有是功也始君读书于兹岩隠而未见懐负所有固自谓伏龙今其光辉声迹昭然于世又孰不仰君为人中之龙者行且有国家之大责而得其司柄气至势便固其时矣使其功业不见于当世而泽不下于民是夏蛰而田潜也于是而犹据大位享厚禄偃然坐于庙堂之上盘桓睠顾而不能释斯为有夏之世之产受鬻于刘氏蟠屈庭户盎缶之间无异蠉蝡之生徒知食饮以有其形辱而虫之不虗也君尚充其昔日之所以自谓者纯龙之徳以显行其功塞天下之人之望且以贻兹岩之宠毋使予得移文草堂题兹岩之龙曰豢也君其圗之
　　环山楼记
　　太白源于崇阳之野为佳胜处土沃而泉甘平旷广隰弥望迤靡疆畔縦横有理如画置也四外皆山雄据矗起卓为竒峯列为聨嶂殆不可数最巨且秀而可举以名者曰龙头羊角石洞乌土葛仙城冈两山诰轴壶头大集之山田于其源之上游筑圃曰南庄而因以为号者处士刘公某也因庄之胜为楼于其中以揽取四山之美名之曰环山则处士之子封君龙溪公某也受田于南庄付授有法树艺以时其收获之入足以食农人烝衎祖妣而无奔走之忧经营之劳以夺其暇日此楼之所以得常止而休也田壤所邻生聚众而守望勤旄倪往来防合而有礼怨斁之危搆讦之械不设于彼我此楼之所以得常保而安也南庄之田日辟以增无旱风之灾而有积仓之余斥其所易可以具酒食召賔客此楼之所以得屡游而嬉也出作而入息絶身外之防觎以其有为之志托于其子诗书之业显而功庸渐以发闻于世虽壑居川观不为无所用而徒隠此楼之所以得享盛而乐也有名宠之荣而无机事之累冠裳车马之命数以为倘然而不以为实有宿乎富贵之蘧庐而不系于矫豢之柴栅此楼之所以得尊居而髙也髙人胜士之产于楚者挟能赋之才而矜好事之雅荆潭襄岳四逺而至挹竒变而凌光景因之辨析名理发舒性灵刻羽流徴之謌滋兰艺蕙之些盈于楣牖此楼之所以得播美而名也嗟乎以鄂之为州方地且千里山之环合而可楼者不知其防处楼于山中者不知其防人得长保焉以常休而屡嬉吾意亦鲜矣其享盛而乐尊居而髙者抑又鲜矣况于美而名者又可多见耶凡土木坚好华润之作常必选地以为胜故喜事者穷搜遴择不厌其意不止卒之其所以胜又不在地视所以作而居之者人何如也人与地称而不托于言与言之不工其地虽胜亦不足以广行而久传今刘公既以其楼胜而余复为之记其亦不为徒也
　　玩鸥楼记
　　李拙修先生名其所自老之楼曰玩鸥客有问先生者曰意可以有托于物而物有足以寓意其道莫着于诗故诗之为言其取于草木虫鱼鸟兽不一其物其慕恱怨怒忧悲愉佚警戒劝诱非刺叹颂其端不一莫不有取于此为其机有以相发其理可以互观非徒引类之博永言之偕而已也今者名楼之意殆近于诗乎诗所取草木虫鱼走兽其言多矣楼取于鸥非其类也姑举鸟以质其类可乎巻阿之凤世不常有鹰扬喻人和鸾命车亦匪其类非所质也若夫雎鸠之关闗黄鸟之喈喈鸣鴈之雝雝雄雉之泄泄桑扈之交交鸒斯之提提飞鹭之振振鹑之奔奔鹊之疆疆鵻之翩翩鸨之肃肃鸡之胶胶差池之燕飞扬之隼鴪彼晨风题彼鹡鸰止屋之乌穿墉之雀在梁之鹙食椹之鸮桃虫拚飞窃脂莺领鸤鸠均一鸳鸯戢翼濡咮有鹈集林维鷮鸢之戾天鹳之鸣垤鸿飞遵渚鹤鸣九皋是数者先生一无所取而独有取于鳬鹥意必有谓乎夫鸮之不祥鹙之非亷乌之占乱雀之似狱桃虫警变晨风弃捐鹡鸰急难桑扈失性鸨羽以况苦役窃脂以譬无礼弁鸒可乐而兴于亲过鸡鸣有度而比于世乱隼设离散之状鵻形劳瘁之容垤鹳起期逺之感梁鹈表尸食之贪宜其不为斯楼之所取鸣鴈鷕雉平林之鷮河洲之雎桑梅之鸤颉颃之燕皆为后妃夫人女妇得失乐怨之谕鹑之有匹鹊之不淫物非不美而作者所指乃以刺失道之行熠耀其羽睍睆其音或讽于当婚或讥乎巧言均宜无取于所托也然而振鹭之有容并乎嘉客戾鸢之得性显乎作人鸿之有序鹤之象徳其与浮沈之鸥度美而论议则有间矣先生其何以命之岂其自佚太平之世羣万物之众多悠然安乐如雅人之所赋耶先生莞然曰乌有是哉盖尝诵诗以博吾趣而适其性情之所得其于名物且未数数然也况乃综诗人所咏羽毛之族择其为此与其为彼睢盱比拟颛颛然取之以为一楼之号哉吾楼成于此而湖出于楼下鸥集于湖朝夕泛焉而不去目之所见无他物者楼固不为羣鸥设而鸥亦非为斯楼来然以是名楼亦奚不可且其对之之久观之之狎见其容与于风波之茫唼唼乎苹藻之防细无求而已足不争而常闲若有恱于吾意者虽作楼以玩之亦吾好也故楼之名不易彼有容之鹭上察之鸢可仪之鸿靡爵之鹤既非楼之所见亦何羡于形容而鹙鸮鸨隼诸如吾子所称又乌以其取喻指事之不淑而废之耶若夫大雅诗人之义固非吾之窃取然世方太平吾以无用之才生其间亦可自比于众多之物之一而与鳬鹥小鸟同其安乐之性吾子之所谓虽非吾之所取而亦岂非其所为取乎异日尝有称骚人之词以质吾者其欲为泛泛之鳬乎而吾非失政愤邪不得志于国者也有称南华之篇以质吾者其为忘机之游乎而吾非诞慢莾游方之外之人也今子博吾以风雅正吾以比兴进于二客之所质吾之所取其将处于三者之间耶抑将出于三者之外耶吾无以复子矣先生书所与客语者寄予予未尝登其楼也次其语以为玩鸥楼记
　　洞泉记
　　尚书戸部郎中镇逺钱君图其所居之山条为六景表以嘉号而约之曰洞泉盖镇逺之山最多兹为最胜君爱其胜择而居之泌泉峙石嵌岩裂磵立壁谺谷悬瀑滮池纷形异趣各极其美灵草竒木佳卉繁葩散被巅崖林麓之上下山下之田鳞塍绮阡善播而多获宜居与游君之揽挹吸咀于是山之胜皆尽其所有而尤有取于齿洞之泉故析其景而总之以斯名君既仕行游四方耳目日广其揽挹吸咀乎天下之胜又多矣顾未尝忘洞泉圗以为册挟与偕行一日出以示予曰始吾藏修于洞泉之居自顾其荒遐深阻无以冀上国之盛明所谓嵩华岱恒衡霍河济江汉淮海名山大川雄据华夏岳宗镇止而经流宇宙为源为委南纪北戎此焉称义每侧身思望意未尝一日不在中土今耳目之所及幸徧于四方昔日之所竦企而心劳者奄得于睹闻博观而约取之则吾洞泉之逺且小其与岳镇之巍巍源委之浩浩度髙絜深未始有让焉盖形势气象之不可强齐者诚大有别至其真粹神情独立而常行遇于耳目超乎睹闻则吾未别其为此为彼也故洞泉之乐无以复逾异日休于四方之事将终老于斯无所羡乎彼而斯名且不易焉甚哉钱君之贤也夫守乎故而不能即乎新斯挟陋者之卒以自蔽骇于新而夺其故又夸毘者之无以为本故嵁岩之下寂寞之濵出而用之有不可而庙廊之崇严都邑之钜丽巻而懐之亦非其所能丘壑泉石之载形于天地非独舎而去之者之不有其乐而终身栖息徘徊恋顾而不忍释者犹为不知其趣也君之所得如此胡必异日归休老于其中始为有得于洞泉方绾章纡绶従经营之务而縻禄爵之荣固洒然其常在齿洞之曲寒泉之涘也于是予每呼钱君洞泉山人君辄应曰诺
  </div>
  <div class="pagination">
   <a href="遵岩集_page17.html">
    上一页
   </a>
   <span>
    ...
   </span>
   <a href="遵岩集_page13.html">
    13
   </a>
   <a href="遵岩集_page14.html">
    14
   </a>
   <a href="遵岩集_page15.html">
    15
   </a>
   <a href="遵岩集_page16.html">
    16
   </a>
   <a href="遵岩集_page17.html">
    17
   </a>
   <span class="current-page">
    18
   </span>
   <a href="遵岩集_page19.html">
    19
   </a>
   <a href="遵岩集_page20.html">
    20
   </a>
   <a href="遵岩集_page21.html">
    21
   </a>
   <a href="遵岩集_page22.html">
    22
   </a>
   <a href="遵岩集_page23.html">
    23
   </a>
   <span>
    ...
   </span>
   <a href="遵岩集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
