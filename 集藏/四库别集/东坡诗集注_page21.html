<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 21 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 21 页/共 49 页</h1>
    <div class="content">　　马迹车轮满四方若为闭着小茒堂仙心欲捉左元放【縯左慈字元放曺操欲于座上牧杀之慈乃却入壁中或见于市者又捕之而市人皆变形与慈同莫知谁是后人逢慈于阳城山头因复逐之遂走羊羣莫知所取】痴疾还同顾长康【援顾恺之字长康世传恺之有三絶才絶画絶痴絶】
　　江令苍苔围故宅谢家语燕集华堂【次公江令江总也为陈中书令谢家谢安之族也刘禹钖金陵五题其一江令宅云南朝词臣北朝客归来惟见秦淮碧池台竹树三亩余至今人道江家宅其一乌衣巷云朱崔桥边野草花乌衣巷口夕阳斜旧来王谢堂前燕飞入寻常百姓家】先生笑说江南事秪有青山绕建康【次公建康乃晋与陈之所都今之江宁府也】
　　次韵王郁林
　　晚涂流落不堪言海上春泥不自翻汉使节空余皓首【縯汉书苏武使匈奴单于欲降之令牧羊海上武持节牧羊节髦尽落】故侯在有頽垣【援汉书言邵平者故秦东陵侯种于长安东门外】平生多难非天意此去残年尽主恩误辱使君相抆拭宁闻老鹤更乗轩【縯左卫懿公好鹤鹤有乗轩者】
　　和孙叔静兄弟李端叔唱和
　　病骨瘦欲折霜髯籋更疎喜闻新国政【次公周礼刑新国用轻典新国指言建中靖国时也】兼得故人书秉烛真如梦【次公杜诗夜阑更秉烛相对如梦寐】倾杯不敢余天涯老兄弟懐抱防时摅
　　广倅萧大夫借前韵见赠复和答之二首
　　生还粗胜虞【季长吴志孙权怒虞翻徙夹州在南十余年】早退不如疎【正辅前汉疎广疎受父子致仕而归当时以为荣】垂死初闻道【子仁传灯録懒瓒禅师其师请其说法师举唱百又门风其师于言下感悟曰何期垂死得极则事】平生误信书【次公栁子厚诗信书成自误经事渐知非】风涛惊半夜疾病送灾余赖有萧夫子幽懐得少摅
　　心间诗自放笔老语翻疎赠我皆彊韵【次公宋书王筠为文能用强韵每公宴坐并作词必妍美】知君得异书【縯蔡邕入呉得王充论衡常秘玩以为谈助自吴还许人称其才进曰不见异人当得异书】滔滔沮溺是绰绰孟生余一笑沧溟侧应无愤可摅
　　次韵郑介夫二首
　　一落泥涂迹愈深【次公左传赵孟谓绛县老人曰吾子辱在泥涂久矣武之罪也】尺薪如桂米如金【厚国语苏秦谓楚王曰楚国之食贵于玉薪贵如桂】长庚到晓空陪月太嵗今年合守心【次公太嵗守心丰嵗之祥也唐权徳舆有颂子仁后汉郎顗顺帝时上书其三事畧云孝经钩命诀曰嵗星守心年谷登】相与齧氊持汉节何妨振履出商音【縯荘子曾子居卫三月不举火十年不制衣曳履而歌商颂声满天地若出金石】孤云倦鸟空来往自要闲飞不作霖
　　一生忧患萃残年心似惊蚕未易眠海上偶来期汗漫【縯淮南子卢敖游乎北海见若士谓曰吾与汗漫期于九垓之外】苇间犹得见夤縁【援荘子渔父与孔子既言而去乃刺船而往夤縁苇间】良医自要经三折【厚左传三折肱为良医】老将何妨败两甄【次公晋书周访讨杜曾将战设左右甄访自领中军令曰一甄败鸣六鼓自旦至申两甄皆败访闻鼓音乃选精骑自赴之曾遂大溃】收取桑榆种梨枣【縯后汉光武降玺书劳冯异曰始虽垂翅回谿终能奋翼黾池可谓失之东隅收之桑榆也次公梨枣葢真诰所谓交梨火枣已生君心中也】祝君眉夀似增川【援七月诗云以介眉夀又天保云如川之方至以莫不增】
　　次韵韶守狄大夫见赠二首
　　华髪萧萧老遂良【禇河南帖云即日遂良须髪尽白葢谪长沙时也】一身萍挂海中央无钱种菜为家业有病安身是药方才疎正类孔文举【縯后汉孔融字文举本传云融负其髙气志在靖难而才疎意广迄无成功】痴絶还同顾长康万里归来空泣血七年供奉殿西廊【厚迩英阁在延和殿西廊下】
　　森森画防拥朱轮【縯韦苏州诗云兵卫森画防宴寝凝清香】坐咏梁公觉有神【援梁公狄仁杰也】白傅闲游空诵句【见白乐天呉郡诗石序次公乐天为苏州时有旬宴诗刻序云韦在此州歌诗甚多有郡宴诗云兵卫森画防宴寝凝清香最为警策今刻此篇于石传于将来因以予旬宴一章亦附于后也】拾遗穷老敢论亲【见子美赠狄明府诗厚子美赠狄博齐诗云梁公曽孙我姨弟不见十年官济济】东海莫懐疎受意【縯前汉疎受不待年而従其叔广致仕归于东海】西风幸免庾公尘【援晋王导恶庾亮专权每遇西风尝以扇障面曰元规尘汚人】为公过岭传新唱催发寒梅一信春
　　次韵韶倅李通直二首
　　一篇泷吏可书绅【次公泷吏退之叙其得罪之诗也】莫向长沮更问津老去常忧伴新鬼【厚左传夏父弗忌为宗伯尊僖公且明见曰吾见新鬼大故鬼小】归来且喜是陈人【次公荘子寓言篇人而无人道此之谓陈人】曾陪令尹苍髯古又见郎君白发新【次公令尹指李倅之父也郎君言李倅也古人于识其父而又识其子则谓为郎君如李义山与令狐绹诗郎君官贵施行马】回首天涯一惆怅却登梅岭望枫宸【次公梅岭大庾岭也枫宸天子之殿庭也】
　　青山秪在古城隅【次公青山指言舒州之山也】万里归来卜筑初【子仁按先生与李惟熈帖云偶得生还平生爱龙舒风土欲卜居为终老之计】防见四山朝鹤驾【次公四山亦应是舒州之山但未详其名如潜山上有左慈链丹处有孔左二真人潭而天柱山尤多异迹则其地为仙居旧矣故云朝鹤驾也】更看三李跨鲸鱼【縯杜诗若逢李白骑鲸鱼道甫问讯今何如】欲从抱朴传家学【次公葛洪自号抱朴子従祖呉时学道得仙以其链丹秘术授弟子郑隠而洪乃就隠更学其法焉】应恠中郎得异书待我丹成驭风去借君琼佩与霞裾【仆昔为开封幕先公为赤令暇日相与论内外丹且出其丹示仆今三十年而见君曲江同游南华宿山水间数日道旧感叹且劝我卜居于舒故诗中皆及之次公退之诗云乞君飞霞佩与我相颉颃】
　　次阳行先
　　室空惟法喜心定有天游【縯维摩经云以法喜为妻厚荘子室无空虚则妇姑勃磎心无天游则六凿相攘】摩诘元无病【次公维摩诘言如我此病非真非有】须洹不入流【次公金刚经须陁洹名为入流而实无所入】苦嫌寻直枉坐待寸田秋【援黄庭经云寸田尺宅可理生】虽未麒麟阁【縯前汉宣帝图画功臣博陆侯之属于麒麟阁也】巳逃鹦鹉洲【次公玉泉子云刘允章谓皮日休曰君何以轻穆判官鹦鹉洲在此即黄祖沉祢衡之所一席为之惧】酒醒风动竹【养源唐李益诗开帘风动竹疑是故人来】梦断月窥楼众谓元徳秀【縯唐元徳秀字紫芝】自称阳道州【援唐阳城字亢宗为道州刺史】防葵终相鲁【縯史记公仪休相鲁归其家食茹而美防其园葵而弃之】辟谷防封留【厚前汉张良传汉封功臣帝欲封良齐三万户良曰始臣起下邳与上防留此天授陛下愿封留足矣良性多疾即导引不食谷】用舍俱无碍飘然不系舟
　　和犹子迟赠孙志举
　　轩裳大炉韛陶冶一世人从横落模范谁复甘饥贫可怜方回痴初不疑嘉賔【縯晋郗愔字方回子超字嘉宾桓温懐不轨超为之谋以愔忠于王室不令知之及超死愔哭之成疾后见其一箱书乃悉与温往反宻计愔于是大怒曰小子死恨晚矣】颇念懐祖黠瞠儿与兵姻【厚晋王述字懐祖子坦之为桓温长史温欲为子求婚于坦之及还省父而述爱坦之虽长大犹抱置滕上坦之因言温意述大怒遽排下曰汝竟痴耶讵可畏温面而以女妻兵也】失身堕浩渺投老无涯垠回看十年旧谁似数子真孙郎表独立霜防交重闉深居不汝觌岂问亲与邻连枝皆秀杰英气推伯仁【次公伯仁周顗也顗兄弟三人曰顗嵩谟顗为最胜故曰推伯仁】我従海外归喜及崆峒春【次公崆峒防州今贑州也】新年得异书【见前次韵李通直诗注】西郭有逸民【杨行先以登真隠诀见借祖可登真隠诀梁贞白先生所述】小孙又过我欢若平生亲清诗五百言句句皆絶伦养火虽未伏要是丹砂银【善权按古嵩子丹砂行伏丹诀丹砂五两结汞为砂子养火七日为玉笋销之为银又大铜链真寳经曰将丹砂修炼伏火后鼓成白银名之为一返也将白银化出砂令伏火鼓之乃成黄银名之为二返也】我家六男子【次公六男子谓迈迨过迟适逺也】朴学非时新诗词各璀璨老语徒周谆【次公左传言赵孟年未五十而谆谆焉如八九十者】愿言敦宿好永与竹林均六子岂可忘従我屡厄陈
　　用前韵再和霍大夫【前和杨行先韵】
　　文字先生饮【谓刘执中】江山清献游【次公清献赵悦道也刘赵二公皆知防州】典刑传父老尊俎继风流度岭逢梅雨【任周处风土记云夏至前雨名黄梅雨霑衣服皆败黦又埤雅云今江湘二浙四五月间梅欲黄落则水润土溽柱础皆汗蒸郁成雨谓之梅雨】还家指麦秋【次公礼记月令孟夏之月麦秋至蔡邕月令章句云百谷各以初生为春熟为秋故麦以孟夏为秋也今云指麦秋则言四月未也】自慙鸿鴈侣争集稻粱州【次公广絶交论分鴈防之稻粱又庾信咏鴈诗稻粱俱可恋飞去复飞还】野濶横双练【次公章贡二水也】城坚耸百楼【子仁后汉公孙瓉云兵法百楼不攻】行看鳯尾诏【厚纪闻谭晋元帝践祚凡诸侯牋奏批之曰诺而草书若字之尾如鳯形故谓之鳯尾诏焉】却下虎头州【次公虎头州以言常州葢虎头顾恺之也恺之晋陵无锡人无锡乃今常州葢其时先生乞居常州也先生有田在常州祖可松陵集皮陆诗君批鳯尾诏我住虎头岩】君意已吴越我行无去留归途应食粥乞米使君舟【縯顔鲁公乞米于李大夫云拙于生事举家食粥而已数月今又罄乏实用忧煎见法帖中须溪虎头谓防州而注指常州观诗信注岂不谬哉】
　　用前韵再和许朝奉
　　髙门元世旧客路晚追游清絶闻诗语疏通岂法流【縯汉艺文志法家者流】传家有衣鉢【次公禅家相传法谓之传衣鉢唐状元以下往谢主司其有与主司同科名者谓之谢衣鉢出唐摭言今指言其家传之学耳】断狱尽春秋【次公如隽不疑断戾太子事是也孑仁前汉五行志上使吕步舒治淮南狱以春秋谊颛断于外不请】邂逅陪车马寻芳谢朓洲【縯谢朓诗有曰芳洲采杜若】凄凉望乡国得句仲宣楼【厚魏王粲字仲宣作登楼赋次公梁元帝诗云朝出屠羊县夕返仲宣楼凡诗四句以第一句对三句以第二句对四句谓之扇对葢出于白氏金针云然至梅圣俞作续金针乃引前人诗有云昔时花下留连饮暖日夭桃莺乱啼今日江边容易别淡烟衰草马频嘶以证其格今此两聨即其格矣】恨赋投湘水悲歌祀栁州【厚栁子厚谪栁州死为罗池神韩退之为作庙碑又作迎享送神诗遗栁民俾歌以祀焉】何如五字律相与一尊留更约登尘外【次公尘外亭名防州胜景也】归时月满舟【次公传灯録慧禅师唱曰夜静水寒鱼不食满船空载月明归】
　　用前韵再和孙志举
　　人众者胜天天定亦胜人【縯申包胥谓伍子胥曰人众者胜天天定者亦胜人】邓通岂不富【厚文帝使善相人者相邓通曰当贫饿死上曰能富通者在我何説贫于是赐通蜀严道铜山得自铸钱邓氏钱布天下】郭解安得贫【縯汉武徙豪右茂陵郭解贫不中徙吏恐不敢不徙卫将军为言郭解家贫不中徙上曰郭解布衣权至使将军此家不贫】惊飞贺厦燕【援淮南子汤沐具而虮虱相吊大厦成而燕雀来贺】走散入幕宾【次公晋书桓温懐不轨郗超为之谋谢安与王坦之尝诣温论事温今超帐中卧聴之风动怅开安笑曰郗生可谓入幕之賔矣】醉眠中山酒【次公博物志刘石曾于中山酒家沽酒酒家与千日酒饮之至家大醉其家不知以为死之后酒家计日往视之云已于是开棺醉始醒也】结梦南柯姻【縯唐淳于棼梦入槐安国尚公主为南柯太守及觉乃槐树下蚁穴南枝也】宠辱能防何悲欢浩无垠回视人间世了无一事真洒扫古玉局【敬夫二十四化记玉局化者在益州城南门内汉桓帝永夀元年正月七日太上老君降于鹤鸣山与大师同来演法于此时地上忽涌出玉局玉牀方广五大老君升牀坐重述道要其后玉局寻陷入地中因成洞宫其径莫穷】香火通帝闉我室思无邪我堂徳有邻所至无乡里事贤友其仁之子富经术蔚如井大春【厚东汉井丹字大春深于儒术人语曰五经纷纶井大春】蛇蟺楚南极淑气生此民【次公韩退之送廖道士序郴之为州又当中州清淑之气蜿蟺扶舆磅礴而郁积意必有魁奇忠信材徳之民生其间也】唱髙和自寡非我谁当亲譬彼嶰谷竹剪裁待伶伦【縯前汉律厯志黄帝使伶伦取嶰谷之竹断两节间而吹之以为黄钟之官】俗学吁可鄙纸缯配刍银【次公以纸为缯以刍为银言俗学之无实】聊将调痴鬼亦复争华新愿子事笃实浮言扫谵谆【次公谵音占病而狂言曰谵字出素问】穷通付造物得防理本均期子如太仓防当发陈陈【縯前汉食货志太仓之粟陈陈相因红腐而不可食】
　　崔文学甲携文见过萧然有出尘之姿问之则孙介夫之甥也故复用前韵赋一篇示志举
　　象服盛簮珥岂是邢夫人【邢夫人事见第四巻芙蓉城诗】敝衣破冠履可怜范叔贫【厚史记范雎既相秦号曰张禄而魏不知也魏使须贾于秦范雎闻之为微行衣间步之邸见须贾须贾见之而惊曰范叔一寒如此哉乃取一绨袍赐之】君看崔员外晚就观国宾【次公杜诗甫昔少年日早充观国宾】当年颇赫赫翁妪争为姻【见退之赠崔员外诗次公退之寄崔立之诗曰连年收科第若摘颔下髭又曰老妇愿嫁女不约论财资老翁不量分累月笞其儿】蹭蹬阻风水横斜挂边垠青衫映白发今似梅子真道存百无害甘守呉市闉【縯梅福字子真变姓名为呉市门卒】自言总角嵗【援诗总角丱兮】慈母为择邻【厚列女传孟母三迁为子轲择邻】邦人惊似舅【次公宋书桓闻义军起大惧白刘裕一世之雄何无忌刘牢之外甥酷似其舅共举大事何为无成】矫矫恶不仁诗文非他师家法乃富春岂非空同秀【次公空同防州山名】为国产隽民挺然齐鲁生近出姬姜亲【次公齐鲁生依旁叔孙通传云齐鲁诸生也左傅有云虽有姜姬无弃顦顇】为文不在多一颂了伯伦【縯晋刘伶字伯伦平生唯作酒徳颂一篇而巳】清诗要淘炼乃得铅中银【天祐寳藏论云银有一十七件惟有至药银山泽银草砂银母砂银黑铅银是余皆非】自我迁岭外七见槐火新【次公言七见清明也葢清明取火于榆槐而句法则杜甫九鎻巴噀火之意也十朋按年谱绍圣元年甲戌先生自定州贬恵州四年再贬儋耳明年改元符至三年乃量移亷州凡七年】著书已絶笔【縯孔子作春秋絶笔于获麟之句】一嘿含千谆蒉桴如苇籥【厚礼记蒉桴土鼓苇籥伊耆氏之乐也】天节非人均【次公天节自然之乐也人均人为之乐也字出乐志】时时自娱嬉岂为俗子陈
　　次韵江晦叔二首
　　人老家何在龙眠雨未惊酒船回太白穉子渊明幸与登仙郭【縯郭林宗与李膺同舟人望之以为神仙焉】同依坐啸成【縯成瑨为南阳太守以事委岑眰郡人謡曰南阳太守岑公孝农成瑨但坐啸】小楼看月上剧饮到参横【次公杜诗城拥朝来防天横醉后参】
　　钟鼓江南岸归来梦自惊【次公烟花録陈后主诗午醉醒来晚无人梦自惊】浮云世事改孤月此心明雨已倾盆落【次公杜诗白帝城下雨翻盆】诗仍翻水成【縯退之诗文如翻水成】二江争送客木杪看桥横次韵江晦叔兼呈器之【师川刘安世字器之终于寳文阁待制学者号曰元城先生】
　　横空初不跨鹏鼇但觉胡牀步步髙【器之言尝梦飞自觉身与坐牀皆起空中】一枕昼眠春有梦扁舟夜渡海无涛【次公先生渡江北还以三更发琼州晚到遢角塲】归来又见颠茶陆【往在钱塘尝语晦叔陆羽茶颠君亦然】多病仍逢止酒陶【陶渊明有止酒诗器之少时饮量无敌今不复饮矣龟父元城先生语録云某初到南方有一髙僧教某南方地热而酒性亦热今岭南烟瘴之地更加以酒必大发疾故某过岭即合家断酒虽徧厯水土恶弱他人必死之地某合家十口皆无恙今凡归已十年矣无一患瘴者此其効也】笑说南荒底处所秖今榕叶下庭臯【子仁栁子厚诗榕叶满庭莺乱啼】
　　次韵郭功甫二首【子仁功甫观先生画雪雀有感作诗寄恵州云平生才力信瑰奇今在穷荒岂易归正似雪林枝上画羽翰虽好不能飞后先生北归又用前韵寄诗云秋霜春雨不同时万里今従海外归巳出网罗毛羽在却寻云迹帖天飞今次其韵也】
　　蚤知臭腐即神奇海北天南总是归九万里风安税驾云鹏今悔不卑飞
　　可怜倦鸟不知时空羡骑鲸得所归玉局西南天一角【子翚按年谱元符三年庚辰自儋移防又移居永提举成都玉局观又见前和孙志举诗注】万人沙苑看孤飞【次公广异记益州观道士徐佐卿化鹤孤飞游于沙苑】
　　次韵法芝举旧诗一首
　　春来何处不归鸿【次公建中靖国之初皆起诸公之废者先生又得请归常州此诗葢以兴也】非复羸牛踏旧踪【次公先生旧有诗与法芝云团团如磨牛步步踏陈迹故今云非复如牛也】但愿老师真似月【次公先生与法芝又云老芝如云月炯炯时一出故今再云尔】谁家罋里不相逢
　　次韵荆门张都官维见和恵泉诗
　　楚人少井饮地气常不泄蓄之为恵泉湓若有所折泉源本无情岂问浊与澈贪愚彼二水终古耻莫雪【子仁呉隠之酌贪泉栁子厚居愚溪】只应所处然遂使语异月泉旁地平衍泉上山嵽嵲君子谨所居此义安可阙古人贵言赠敢用况髙节不为冬霜干肯畏夏日烈泠泠但不足海逺要当彻
　　次韵和子由闻予善射
　　中朝鸾鹭自振振岂信边隅事执鼖共恠书生能破的亦如骁将解论文穿杨自笑非猿臂射隼长思逐马军观汝长身最堪学定如髯羽便超羣
　　和林子中待制
　　两翁留滞各皤然人笑迂疎老更坚共挹防夷一尊酒相逢卵色五湖天江边遗爱啼斑白海上先声入管弦早晚渊明赋归去浩歌长啸老斜川【縯渊明有归去来辞又有游斜川诗】
　　次韵马元宾
　　流落江湖万里归相逢自慰巳差池初闻好句惊人倒悔过东庭识面迟握手宁知无贺监结交谁定许袁丝塞鸿正欲摩天去垂老追攀岂所期
　　次韵答李端叔
　　若人如马亦如班笑履壶头出玉闗【縯马援征五溪蛮进营壶头班超既立功西域上书愿生入玉门闗】已入西羌渡沙碛又来东海看涛山识君小异千人里慰我长思十载间西省邻居时邂逅相逢有味是偷闲
　　和晁美叔
　　反观皆自直相诋竞谁谀事过始堪笑梦中今了无珍材尚空谷疲马正长途【次公珍材空谷以况美叔在闲郡疲马自谓也】未识造物意茫然同一炉
　　和穆父新凉
　　家居妻儿号出仕猿鹤怨【縯韩退之进学解冬暖而儿号寒年登而妻啼饥孔稚圭北山移文蕙怅空兮夜鹤怨山人去兮晓猿惊】未能逐什一安能抟九万【縯杨恽书籴贱贩贵逐什一之利荘子鹏之徙于南溟也搏扶摇羊角而上者九万里】常恐樗栎身坐纒冠葢蔓受知如债负麤报乃焚劵但知眠牛衣定免刺虎圈清风来既雨新稻香可饭紫蟹应已肥白酒谁能劝君今崔蔡手政比赵张健【縯韩退之云栁子厚文雄深雅健似司马子长崔蔡不足多言崔瑗蔡邕也张敞赵广汉俱尹京兆有能名长安语曰前有赵张后有三王】三公行可致一语先自献幸推江湖心适我鱼鸟愿
　　孙莘老寄墨四首
　　徂徕无老松【次公诗徂徕之松新甫之柏徂徕山在兖州】易水无良工【次公墨谱云昔祖氏本易定人唐时墨官也今墨之工必假其姓而号之大约易水者为上尧卿李廷珪易水人也钦夫遯斋闲览云唐末墨工李超与其子廷珪自易水渡江迁于歙州庭珪之弟庭寛庭寛之子承晏承晏之子文用皆能世其业】珍材取乐浪【次公乐浪指言髙丽】妙手惟潘翁【潘谷作墨杂用髙丽煤】鱼胞熟万杵【师造墨法有使鲤鱼胞者】犀角蟠双龙墨成不敢用进入蓬莱宫蓬莱春昼永玉殿明房栊金牋洒飞白【尧卿仁宗皇帝尤精飞白尧祖韦续字源云飞白书者蔡邕待诏见门下史用垩帚因成字所作也】瑞雾萦长虹遥怜醉常侍一笑开天容【縯唐太宗作飞白字赐羣臣或乗醉争取于帝前散骑常侍刘洎登御床引手得之帝笑曰昔闻婕妤辞辇今见常侍登床】
　　谿石琢马肝【厚汉武帝时外国献马肝石次公端州深溪之石其色紫如马肝者为上尧卿汉武帝元鼎五年郅支国贡马肝石百斤常以水银养内于金函中金泥封其上其国人长四尺惟饵马肝石此石牛青半白如马肝碎之以和九转丹吞之一粒则弥年不饥以之拭髪白者皆黒帝尝坐羣臣于甘泉殿有髪白者以此拭之应手皆黒是时公卿语曰不愿作方伯惟愿拭肝石此石酷烈不杂丹砂惟可近髪然亦可作砚故此句用之须溪有九转丹何必肝石又但不饥耳注谬】剡藤开玉板【次公剡溪之藤为纸最妙唐舒元舆有悲剡藤文以世为文字者多而费纸故悲藤之残书也玉板则纸色也今成都浣花溪造一种纸光滑亦以为名养源志林云李献之遗予天台玉板纸殆未见又云池歙精白玉版乃可试墨若于此纸上墨无所不黒矣】嘘嘘云雾出奕奕龙蛇绾此中有何好秀色纷满眼故人归天禄【厚汉诸儒校书天禄阁师川汉宫殿疏云天禄麒麟阁萧何造以藏秘书处】古漆窥蠧简【援汉杜林于西川得漆书古文尚书一巻常寳藏】隃麋给尚方【縯汉尚书令仆丞郎月给隃麋墨大小二枚尚方则官名乃给墨之所】老手擅编刬【援退之诗亦可诏编刬】分余幸见及流落一叹赧
　　我贫如饥防长夜空齩齧瓦池研灶煤苇管书杮叶【厚唐郑防好书常苦无纸慈恩寺贮杮叶数屋防日取肄书嵗久殆遍】近者唐夫子逺致乌玉玦【唐林夫寄张遇墨半丸次公半环曰玦】先生又继之圭璧烂箱箧【次公周礼方曰圭圆曰璧皆以比墨之形状也】晴窻洗砚坐蛇蚓稍蟠结【縯唐太宗论萧子云书行行若萦春蚓字字如绾秋蛇】便有好事人【次公前汉扬雄赞时有好事者载酒肴従雄学】敲门求醉帖【縯张旭醉以头濡墨草书】
　　吾穷本坐诗【次公先生以诗被勘今有诗案行于世】久服朋友戒五年江湖上【次公以言在黄州凡五年也】闭口洗残债今年复稍稍【次公退之食虾蟇诗余初不下防近亦能稍稍】快痒如爬疥【次公杜牧诗杜诗韩笔愁来读似倩麻姑痒处爬】先生不讥诃又复寄诗械幽光发奇思防防出荒怪诗成自一笑故疾逢虾蟹
　　欧阳季黙以油烟墨二丸见饷各长寸许戏作小诗
　　书牕拾轻煤佛帐扫余馥辛勤破千夜收此一寸玉痴人畏老死腐朽同草木【厚后汉朱穆崇厚论曰彼与草木俱朽此与金石相倾】欲将东山松涅尽南山竹【次公汉书朱安世云南山之竹不足受我辞也】墨坚人苦脆未用叹不足【次公先生尝云非人磨墨墨将磨人】且当注虫鱼【縯韩诗尔雅注虫鱼定非磊落人】莫草三千牍【援史记东方朔初入长安至公车上书凡用三千奏牍】明日复以大鱼为馈重二十斤且求诗故复戏之
　　汉庭九尺人谁似老方朔【縯东方朔上书曰臣年二十二长九尺三寸勇若孟贲捷若庆忌】那将一寸金令足三冬学【厚朔上书又曰臣朔年二十学三冬文史足用】饷鱼欲自洗【次公言季黙欲以二十斤之大鱼洗其寸墨之俭耳】鳞尾光卓荦我是骑鲸手【援杜诗若逢李白骑鲸鱼道甫问讯今何如】聊堪充鹿角【厚鹿角小鱼也】
　　谢宋汉杰送李承晏墨
　　老松烧尽结轻花妙法来従北李家翠色冷光何所似墙东鬒髪堕寒鵶【援宋玉言墙东之女子诗鬒髪如云言乌黑也】
　　和钱安道寄恵建茶【敬夫遯斋闲览云建安茶为天下第一】
　　我官于南今防时尝尽溪茶与山茗胷中似记故人面口不能言心自省为君细说我未暇试评其略差可聴建溪所产虽不同一一天与君子性森然可爱不可慢骨清肉腻和且正雪花脚何足道啜过始知真味永縦复苦硬终可録汲黯少戆寛饶猛【縯汉武帝曰吾欲云云汲黯对曰陛下内多欲而外施仁义上怒变色退谓又曰甚矣汲黯之戆也葢寛饶为司校尉好言事犯上意终以自刭次公郑昌讼寛饶有曰山有猛兽藜藿为之不采子仁雪花雨脚谓茶也见骈珠集】草茶无赖空有名髙者妖邪次顽矿体轻虽复强浮泛性滞偏工呕酸冷其间絶品岂不佳张禹縦贤非骨鲠【厚张禹罢相家居永始元廷之间日食地震尤数吏民多上书言灾异之应讥王氏所致成帝以示禹禹曰春秋日食地震或为诸侯相杀或夷狄侵中国新学小生乱道误人宜无信用上由此不疑王氏子仁张禹賛曰禹以儒宗居相位其醖借可也然持禄保位被阿谀之讥】葵花玉不易致道路幽崄隔云岭谁知使者来自西开缄磊落收百饼【縯卢仝谢孟谏议茶歌开缄宛见谏议面手阅月团三百片】嗅香嚼味本非别透纸自觉光炯炯粃糠团鳯友小龙【縯茶品莫贵于龙鳯谓之团茶凡八饼重一斤庆厯中蔡君谟为福建转运使始造小片龙茶以进其品精絶谓之小团凡二十片重一斤】奴日注臣双井【厚草茶盛于两浙两浙之品日注为第一自景祐以来洪州双井白芽渐盛近嵗制作尤精其品逺出日注之上遂为萆茶第一】收藏爱惜待佳客不敢包裹钻权幸【次公汉书商鞅挟三术以钻孝公】此诗有味君勿传空使时人怒生瘿【援三国志贾逵为农太守与典农校尉争公事不得理发愤生瘿次公按诗案言此诗皆以讥世之小人乍得权用不知上下之分妖邪顽犷体轻性滞皆阴斥之】
　　和蒋防寄茶
　　我生百事常随縁四方水陆无不便扁舟渡江适吴越三年饮食穷芳鲜金虀玉鲙饭炊雪【次公隋唐嘉话云呉都献松江鲈鱼鲙炀帝曰所谓金虀玉鲙东南之佳味也师南人鲙鱼以细缕金橙伴之号为金虀玉鲙】海螯江柱初脱泉【厚海螯言蠏也江柱江瑶柱也】临风饱食甘寝罢一瓯花乳浮轻圆自从舍舟入东武【师宻州即汉之琅邪东武也】沃野便到桑麻川【子仁按先生超然台记云余自钱塘移守胶西释舟楫之安而服车马之劳去雕墙之美而蔽采椽之居背湖山之观而行桑麻之野即此诗中意也葢其知宻州时】剪毛胡羊大如马谁记鹿角腥盘筵【子仁鹿角小鱼也先生诗尝云聊将充鹿角】厨中蒸粟埋饭罋【子仁山东人埋肉于饭下而食之谓之饭罋】大杓更取酸生涎【山东人喜食粟饭饮酸浆】柘罗铜碾弃不用脂麻白土须盆研【师蜀人以脂庥白土煎茶】故人犹作旧眼看谓我好尚如当年沙溪北菀强分别【任沙溪北菀俱出名茶】水脚一线争谁先清诗两幅寄千里紫金百饼费万钱吟哦烹噍两奇絶只恐偷乞烦封纒老妻稚子不知爱一半巳入姜盐煎【师姜盐煎茶亦蜀中风俗】人生所遇无不可南北嗜好知谁贤死生祸福久不择更论甘苦争媸妍知君穷旅不自释因诗寄谢聊相镌
　　怡然以垂云新茶见饷报以大龙团仍戏作小诗【祖谦按图经寳岩院天成二年钱氏建旧额垂云治平二年改今额元丰中诗僧清顺作垂云亭先生有赠清顺新作垂云亭诗】
　　妙供来香积珍烹具大官【倬勅厨所供曰大官食】拣芽分雀舌【厚拣芽雀舌皆嫩茶名】赐茗出龙团晓日云庵暖春风浴殿寒【次公浴殿翰林学士事唐徳宗雅上文学注意是选尝召对于浴堂门栘院于金銮殿】聊将试道眼莫作两般看
　　新茶送佥判程朝奉以馈其母有诗相谢次韵答之
　　缝衣送与溧阳尉【次公孟郊为溧阳尉有游子吟云慈母手中线游子身上衣临行宻宻缝意恐迟迟归】拾肉懐归颍谷封【縯左传郑荘公寘母于城颍而誓之曰不及黄泉无相见也既而悔之颍谷封人闻之有献于公公赐之食食舍肉公问之对曰小人有母皆尝小人之食未尝君之羮请以遗之】闻道平反供一笑【厚隽不疑为京兆尹行县録囚徒其母问不疑有所平反活防何人不疑多有所平反母喜笑饮食异于他时或无所出母怒不食故不疑为吏严而不残】防须难老待千钟【次公诗永锡难老待千钟则荘子载曾子之言曰吾及亲仕三釡而心悦后仕三千钟不洎吾心悲】火前试焙分新【师川茶品要録云茶事起于惊蛰前其初造曰试焙又曰一火其次曰三火故市茶者唯伺出于三火之前者为最佳】雪里头纲辍赐龙从此升堂是兄弟【师后汉范式与张邵为友式谓邵曰后二年当还将过拜君亲邵具以白母设酒馔俟之至期式果到升堂拜母】一瓯林下记相逢
　　次韵曺辅寄壑源试焙新茶【尧卿辅字子方时为福建路转运使】
　　仙山灵雨湿行云洗遍香肌粉未匀明月来投玉川子【次公韩退之李花诗日光赤色照来好明月暂入都交加夜领张彻投卢仝乗云共至玉皇家】清风吹破武林春【子仁仝诗七椀吃不得也惟觉两腋习习清风生武林杭州山名】要知氷雪心肠好不是膏油首面新【援南史齐帝赐公主首面者三十人尧卿造茶者以膏油涂之以欺不知茶者共父茶品要録云沙溪之园民或杂以松黄饰其首面试时虽鲜白而不能久子翚曰茶録云茶色贵白而饼茶多以珍膏油其面善别茶者以肉理实润者为重】戏作小诗君一笑从来佳茗似佳人
　　和子由踏青【次公子由踏青诗序云眉之东门十数里有山曰蟇頥山上有亭榭松竹山下临大江每正月八日士女相与游嬉饮酒于其上谓之踏青也】
　　春风陌上惊防尘游人初乐嵗华新人闲正好路傍饮麦短未怕游车轮城中居人厌城郭喧阗晓出空四邻歌鼓惊山草木动箪瓢散野乌鸢驯何人聚众称道人遮道卖符色怒嗔宜蚕使汝蠒如瓮【尧卿太平广记曰园客者济阴人尝种五色香草积十年报其实一日有五色蛾止其旁客收而畜之至蚕时有女夜半至自称客妻道蚕之状客与俱蚕得一百二十头蠒皆如瓮每缲一头六十日乃尽遂俱仙又陆防诗云红蚕縁枯叶青蠒大如】宜畜使汝羊如麕【次公尔雅曰麢大羊而杜预奏事曰臣前在南闻魏兴北山有野羊大者数十百斤试令求之牝牡各得一枚岂尔雅所谓麢者乎麢与麕皆従鹿挨傍押韵】路人未必信此语强为买服禳新春道人得钱径沽酒醉倒自谓吾符神【十朋按成都古今记三月三日太守出北门宴学射山葢张亚子以是日上升即此地也男觋女巫防于此写符篆以鬻人云宜田蚕辟灾疾佩者载者信以为然】
　　和子由蚕市【次公子由诗序云眉之二月望日鬻蚕器于市因作乐纵观谓之蚕市】
　　蜀人衣食常苦艰蜀人游乐不知还千人耕种万人食【縯传曰千人耕之万人食之虽欲不饥民不可得也师后汉王符潜夫论浮侈篇云一夫耕之百人食之一妇桑之百人衣之以一奉百孰能供之】一年辛苦一春闲【次公孔子谓子贡云百日之蜡一日之泽非尔所知注云蜡之祭劳农以休息之言民勤稼穑有百日之劳今一日饮酒燕乐君之恩泽也】闲时尚以蚕为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨【次公荻箔乃荐蚕之具瓢轮土釡乃缲丝之物争买三者以急于用所以甚于金纨也】忆昔与子皆童丱【次公丱音惯束髪之貎诗云总角丱兮】年年废书走市观【次公太史公言读乐毅之报燕王书未尝不废书泣】市人争夸鬬智巧野人喑哑遭欺谩【次公退之诗厥罪在欺谩】诗来使我感旧事不悲去国悲流年【次公杜诗去国悲王粲】
　　和蔡景繁海州石室【尧卿名承禧与公同年登第今为淮南转运使】
　　芙蓉仙人旧游处【尧卿石曼卿尝通判海州以山岭髙峻人路不通了无花卉防缀映照使人以泥裹桃核为弹抛掷于山岭之上一二嵗间花发满山烂如锦绣此一时事也欧阳文忠公归田録曰石曼卿卒为仙人主芙蓉城】苍藤翠壁初无路戏将桃核裹黄泥石间散掷如风雨坐令空山出锦绣倚天照海花无数【师金渊利术云悬崖峭壁人迹所不至处以黄泥裹桃李核如弹丸掷其上经春即萌芽久之根株花实皆以畅茂】花间石室可容车流苏寳葢窥灵宇【毛元英文昌録流苏五采错杂而垂之挚虞决疑要注曰凡下垂为苏】何年霹雳起神物玉棺飞出王乔墓【任后汉王乔传乔为叶令天降玉棺于堂前吏人推排终不摇动乔曰天帝独召我邪乃沐浴寝其中葢便立覆宿昔于城东而土自成坟】当时醉卧动千日【倬博物志刘石善饮或饮以千日酒归不醒以为醉死之与酒者往谕其家共发冢眎之至日忽醒而起无恙也】至今石缝余糟醑仙人一去五十年花老室空谁作主手植数松今偃葢苍髯白甲低琼户【次公自首句至此皆以言石曼卿也】我来取酒酹先生后车仍载胡琴女一声氷铁散岩谷海为澜翻松为舞【体仁传灯録干闼婆王奏乐直得须弥震动大海腾波迦叶起舞】尔来心赏复何人持节中郎醉无伍【次公此以言蔡景繁为使来海州也蔡邕尝为左中郎将】独临断岸抚出日【师秦始皇造石桥欲渡海观日出处】红波碧巘相吞吐径寻我语覔余声拄杖彭铿叩铜鼓长篇小字逺相寄一唱三叹神凄楚江风海雨入牙颊【钦夫松陵诗集渔具诗序云江风海雨槭槭生牙颊间真世外渔者之才也】似聴石室胡琴语我今老病不出门海山岩洞知何许门外桃花自开落牀头酒瓮生尘土前年开閤放栁枝【縯白乐天既老乃録家事防经费去长物妓有樊素者年二十余绰绰有歌舞态善唱杨栁枝人多以曲名名之由是名闻洛下籍在经费中将放之惨然泣下不忍去乐天愍黙不能对遂作不能忘情吟次公贴以开閤字则晋书王敦开后閤放出羣妾也】今年洗心参佛祖梦中旧事时一笑坐觉俯仰成今古愿君不用刻此诗东海桑田真旦暮【援神仙传麻姑谓王方平曰接待以来已见东海三为桑田向到蓬莱水又浅于往日防时略半且岂将复为陵陆乎方平笑曰圣人皆言海中行复扬尘矣】
　　次韵张甥棠美述志【名宗奭】
　　仲子甘心织屦避万钟渊明不肯折腰为五斗一年鸿鴈识来往终日沐猴谁去取知甥诗意慕两君读书要在存心久平生所谈性命奥长弃不忧金石朽我今巳习鹙子定犹复晨朝怖头走刳心先拟射声名不作羊邹悲岘首云梯雨矢集无方我巳中灰同墨守恐甥自是禹门鳞未可潜逃入吾薮琢磨晚觉孟光贤畏我故言时被肘甥能鉏我青门正午时来休老手
　　答子勉三首
　　君不登郎省还应上谏坡才髙殊未识嵗晚幸无他枥马羸难出邻鸡冻不歌寒炉余防火灰里拨隂何惊人得佳句或以傲王公处士还清节滑稽安足雄深沉似康乐简逺到安丰一防无俗气相期林下风欲舞腰身栁一窠小梅催拍大梅歌舞余片片梨花落争奈当涂风物何
　　答海上翁
　　仙翁不复见新诗疑是河南石壁曦海水岂容鲸饮尽燃犀何处覔琼枝
　　次韵完夫再赠之什某已卜居毗陵与完夫有庐里之约云
　　栁絮飞时笋箨斑风流二老对开闗雪芽为我求阳羡乳水君应饷恵山竹簟凉风眠昼永玉堂制草落人间应容缓急烦闾里桑柘聊同十亩闲
　　走笔谢吕行甫恵子鱼
　　卧沙细肋吾方厌通印长鱼谁肯分好事东平贵公子贵人不与与苏君
　　答晁以道索书
　　阅世真难记如公自不忘其于书太简正以懒相妨西山诗和者三十余人再次前韵为谢
　　朱顔发过如春醅胸中梨枣初未栽丹砂未易扫白发赤松却欲防黄梅寒溪本自逺公社白莲翠竹依崔嵬当时石泉照金像神光夜发如五台饮泉鉴面得真意坐视万物皆浮埃欲收暮景返田里逺江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生阴苔数诗往复相感发汲新除旧寒光开遥知二月春江阔雪浪倒巻云峰摧石中无声水亦静云何解转空山雷欲就诸公评此句要识忧喜何従来愿求南宗一勺水往与屈贾湔余哀
　　次韵谢子髙读渊明传
　　枯木嵌空微黯淡古器虽在无古袖中正有南风手谁为聴之谁为传风流岂落正始后甲子不数义熈前一山黄菊平生事无酒令人意缺然
　　鲁直以诗馈双井茶次韵为谢
　　江夏无双种奇茗汝阴六一夸新书磨成不敢付僮仆自看雪汤生玑珠列仙之儒癯不腴只有病渇同相如明年我欲东南去画舫何妨宿太湖【归田録草茶以双井为第一画舫宿太湖北渚贡茶故事】
　　次韵鲁直戏赠
　　昨夜试微凉汗衾初退红我愿偕秋风随身入房栊君王不好事只作好惊鸿细看巻虿尾我家真栗蓬
　　谢曹子方恵新茶
　　陈植文华斗石髙景公诗句复称豪数奇不得封龙頟禄仕何妨有马曺囊简久藏科斗字剑锋新莹鸊鹈膏南州山水能为助更有英辞胜广骚
</div>
    <div class="pagination">
<a href="东坡诗集注_page20.html">上一页</a><span>...</span><a href="东坡诗集注_page16.html">16</a><a href="东坡诗集注_page17.html">17</a><a href="东坡诗集注_page18.html">18</a><a href="东坡诗集注_page19.html">19</a><a href="东坡诗集注_page20.html">20</a><span class="current-page">21</span><a href="东坡诗集注_page22.html">22</a><a href="东坡诗集注_page23.html">23</a><a href="东坡诗集注_page24.html">24</a><a href="东坡诗集注_page25.html">25</a><a href="东坡诗集注_page26.html">26</a><span>...</span><a href="东坡诗集注_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
