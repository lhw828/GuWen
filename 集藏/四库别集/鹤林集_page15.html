<!DOCTYPE html>
<html>
<head>
    <meta charset="UTF-8">
    <title>鹤林集 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤林集 - 第 15 页/共 25 页</h1>
    <div class="content">　　建绍乾道隂雨五事
　　建炎三年六月己酉御笔太史奏天道乆隂霖雨不止占曰久隂隂盛下有隂谋霖雨者人怨所致朕恐政失其道可来日召郎官以上赴都堂条具朕之过失民间疾苦政事失错可以消天变可以收人心可以召和气实封奏闻
　　绍兴四年六月乙丑臣寮奏方今国用军食尽仰浙西今隂雨连绵害于耕稼万一歉馑何以支吾臣愚欲望圣慈发自诚心专精祈祷仍诏大臣讲求所以修人事应天心之术凡刑狱有可理理之工役有可停停之浮费有可省省之人事既修天心自格庶几变灾为福中熟尚可冀也诏从之
　　八年四月丙辰御史中丞常同奏伏见比者滛雨逾月天地隂晦此盖隂盛之象其为灾异明矣夫君者阳也臣者隂也意者兵将骄恣有难制之渐乎刑狱淹乆多寃滥乎百姓困弱怨气溢乎究此数端虽曰匪易然在陛下与二三大臣信之畏之虑之圗之而已臣愿陛下每以数者曲留圣意念念不忘则羣防日闻变将自消矣
　　乾道元年有司以乆雨乞分遣郡县吏祷于山川神祗上曰应天当以实此不必也比闻两浙身丁钱绢皆取于五等下户其议蠲除之小大之狱岂无寃滞其令御史虑囚朕将避殿减膳以答天谴
　　三年宰臣叶颙奏滛雨不止咎在臣等昨日有奏乞罢政上曰不必如此此皆朕有失徳卿等当与朕交修庶政以召和气凡政事有失中刑狱有未当皆宜留意上又曰可差官分决滞狱
　　臣闻先儒有言臣者君之隂也妻者夫之隂也小人者君子之隂也阳明胜则妇婉而顺臣共而义小人逺而伏故禨祥休徴并应而沓来隂浊行则妇乗夫臣僭君小人内而君子外故妖孽异眚层见而叠出攷之先汉灾异之来抑何其稠也坤震载摇则嘉凤之专应之河井涌决则班赵之罢当之黜向任恭佞讇求进而彗流日蚀之谪见北邉驿骚匈奴骄肆而大雨水溢之灾起一事失一异应天人相与之际岂不甚可畏哉汉不足进矣绍兴开中天之业乾道有重熈之运君徳清明政事修举内无女谒之宠朝无专政之臣憸壬无蔽主之失夷狄无猾夏之患然天多沈隂而雨数降霖霪不止而日少光修之人事者既无一缺之非而騐之天象者犹有谴告之异吁可以见天心之仁爱人君矣然圣祖神宗岂一日忘敬天之怒哉虑政事之错失也思兵将之骄恣也念百姓之愁怨也轸刑狱之多寃也君臣交修而徳日隆天人交感而善日应卒能易水涝而丰登变妖眚而休福者盖灾异之来虽与汉同而人君之徳独与汉异也况今木行失度既有苦雨数来之愆积隂不敛又有谷烂于场之虑则修明二祖之政在清朝可不亟加之意
　　建绍诸臣议秋防
　　建炎二年五月吏部侍郎刘班奏臣窃谓今时已中夏其去秋之时无几矣臣愿陛下申命大臣讲求其端博诏羣臣各献其説深恤军兵之居处饮食而教之以力战之法遴选守臣之才能勇略而付以足兵之寄优容狂直以广言路节抑浮费以裕邦财除苛徭信诏令以结天下之心急战功旌死事以激忠义之气如此则金人虽强尚可捍御而穷冬无惊扰之虑矣
　　二年六月御史中丞张守奏臣准省劄奉圣防防秋在近朝廷虽已措置尚虑未尽令行在侍从职事官条具利害臣愚欲望陛下诏诸路帅守及防秋所遣将帅谕以前日逃遁失守逗留无功之人自今以往复蹈前辙必诛无赦亦复三令而五申之庶使玩法废职之人有所警惧防秋利害莫大于此
　　绍兴四年二月殿中侍御史常同奏臣闻国家艰难以毎嵗春夏未尝经意武事八九月之后方始讲究谓之防秋习以为常曽不深虑臣去嵗之冬尝因奏对敷陈亲闻玉音欲自嵗首即修武备夙夜以冀今春巳中日月易逝得重寸隂敌国可虞而不可信和议可讲而不可恃欲望圣慈明诏大臣无茍目前之安无作因循之计加意筹画以壮逺猷
　　六年五月吏部侍郎刘大中奏臣近防宰执召至都堂传圣防令具将来防秋利害臣书生未习军旅之事安得具画上赞庙谟臣愿陛下应天变以实结人心以诚待敌勿事虚声爱民勿为文具此乃御敌之本也
　　十年五月江南东路安抚制置使叶梦得奏臣窃惟敌情变诈不测盛夏弓解马疲之时遽至王畿其志必欲先入东京休养士马至秋深长驱南下为冲突之计欲乞朝廷先定大计更命三将各具所见如何则守如何则战守以何道战以何术孰当锋居前孰勒兵殿后如何以为声援如何以为防应一一条上取所可行者就付之以责功效
　　臣闻周以盛夏征猃狁而捷汉以秋冬伐匈奴而败安邉保胜之防亦贵乎豫而已矣夫温燠之气盛于东南严凝之气盛于西北凡敌人之所以袵金革被弓马坚忍而耐战者亦其气使之然也故四月入淀八月出淀马乗牧之也草青而归枣红而来兵出役之期也彼无嵗不饮马无日不耀师专以蚕食上国为谋而吾则巍冠博带优游闲暇玩愒时日以待之则虽耳未闻钲鼓之声目不睹旌旗之色识者已觇其不敌矣杜牧有言曰今若以仲夏发幽并突骑及酒泉兵出回鹘意外一举无遗类矣今固不敢望行杜牧之防但如建绍间李纲所谓夏巳及半去秋不逺非早圗之则敌又奔突刘班所谓时已中夏去秋无几惟博谋羣议则尚可扞敌如臣同如臣守如臣大中如臣梦得先定大计急修武备等防亟于此时早作措置则尚可以遏羣哨于未南止敌众于将逞不然采薇之戍勿刚折栁之樊益薄止俟其驰突自来而自去则非臣所愿闻也
　　绍兴干淳经理荆襄淮蜀事宜
　　绍兴元年正月乙丑荆南镇抚使解潜奏荆南系四川之口最为要害东邻鄂岳北接襄郢见今侵犯未已千里之间人迹防絶本路郡县十分残破臣独立一方事力单弱无以鼓作士气保守方面伏望差拨一军精兵前来镇压敌氛保护川口有防发王宗尹柴斌两军人应副使唤
　　七年知象州刘子羽奏荆襄昔人用武之地自丧乱以来莽为盗区国家多事未遑经理亦幸敌人弃而不顾殆天以资我也今千里丘墟固难尽守臣谓宜将荆襄合为一路増重帅权益兵聚粮募民耕种为战守计一者贯通秦蜀无断絶之虞二者控扼上流如首尾相应三者窥阚中原有巻席之势是一举而获三利也
　　乾道三年勘防两淮州军曽经残破去处二税各已分数放免尚虑民力凋瘵未苏州县财赋阙乏可更与展免二税一年其上供诸色窠名钱物等防邉州郡更与全放一年
　　淳熈五年新知西和州王杰进对论闗外四州与内不同当厚加存恤与之寛租赋释逋负蠲徭役减征算使家给人足以备他日出师之用上曰今日正当如此
　　臣闻劳来还定西周之所以中兴生聚教训于越之所以复霸自古未尝无敌国外患也使变故之来挫益激衂益厉刓缺破碎之处随事补葺而益振则坏者未有不兴偾者未有不起者当乌珠侵邉之际亮主饮江之时铁骑如云征尘覆鸟飘忽震荡所向披靡而并邉城戍堡聚莫不罹其防刘之毒旷土弥望居民稀少此何等气象惟我绍隆君臣奋春秋复讐之心鼓匈奴未防之气振厉激作未尝以一时触藩之小故而沮其万世立国之防模故近而淮甸逺而襄蜀凡蹂践伤残之地兵阙则须而补之粮匮则随而峙之流移未安则宅之城邑未复则修之耕种未广则招民而垦之专务兴补而坏者全悉心经理而劳者息中兴之业成而复还承平之旧观职此之故也顷者北兵溃防疆事孔棘襄蜀诸州半遭屠燬乗其暂退而亟抚疮痍随其流离而速加镇定厚藩篱而安堂奥无大于此惟陛下亟行之
　　绍兴吴玠守蜀闗二事
　　绍兴二年十二月金人使萨里罕裒五路叛兵来侵时吴璘驻和尚原兵不得进欲以竒取蜀乃令李彦琪驻秦州窥仙人闗以要吴玠别将以游骑出熈河缀闗师古而大军由商于以入三年正月乙丑陷金州参议刘子羽移书与统制吴玠曰金兵旦夕至饶风岭下不守此是无蜀也公不前子羽当往玠即驰与金兵遇金人始至闗下被重铠歩登山而仰攻我之弓弩乱发且转大石击之至不能前则背山而坐苏则又登凡六昼夜敌皆败衂无何金人募死士从间道犯祖溪闗守将郭仲力不能支玠见金人掩出我师后遂自饶风一日驰还汉中四川大震二月己亥萨里罕入兴元府子羽约玠退屯三泉玠曰闗外蜀之门户不可轻弃金人所以不敢轻入者恐玠议其后耳玠往守仙人闗子羽筑硬栅于潭毒山以死守金人至金牛不见兵疑有伏玠又阳为军书防诸将欲断归路金人逻得之惧俄而报曰敌退矣于是子羽与玠急遣兵邀之于武林闗金人尽弃其辎重及所掠人畜而去后军为我军掩击及堕溪涧死者数千计其后王俊于饶风下得马革万七千余且金自用兵以来无所得而有所亡未有如此役也四年春二月萨里罕与乌珠蓄愤日乆纠合兵数十万转三河之粟鱼贯蚁附决意取蜀吴玠谍知之乃预治垒于仙人闗侧号杀金平严兵以待辛丑敌自寳鸡进攻铁山凿崖开道犯闗直攻玠营玠以万人当其前总管吴璘由七方闗不待防合率轻兵倍道入援其兄宗弼闻之拥兵急攻关又往攻杀金平野砦对垒劄连珠硬砦十数座又来玠营前立炮数十座击我营玠令军中并发神臂弓飞矢大炮毙敌无数敌添生兵万余分为二阵宗弼阵于东将军韩常阵于西我军苦战乆遂退屯第二隘杨政言于玠曰此地为蜀扼塞死不可失当守以强弩彼不敢舍此而犯闗玠从之金人复进攻第二隘人被两铠铁刃相连鱼贯而上璘督士死战矢下如雨翌日萨里罕命诸军并力攻营之西北楼统领姚仲登楼死战楼已倾仲以帛为蕝曵使复正敌以火焚柱仲取酒击灭之敌引去遣王万年等分紫白旗入敌军敌奔溃抵夜玠别遣五将分更刼寨金人困惫死伤以万计敛兵宵遁是举也敌决意入蜀既不得志遂还凤翔授甲士为乆留计
　　臣闻蜀国之上流也嶓冢导漾东流为汉则自金均厯襄州而径趋汉阳者为一道岷山江东别为沱则自涪万里入瞿塘而径防于九江者为一道故昔之固国者必以上流为固而所以固蜀者必以闗险为守绍兴君臣日夜念此至熟也蜀之险固多岐而饶风一闗汉中之屏蔽仙人一原西河之衿喉臣玠臣子羽臣仲尝守饶风矣臣璘臣政臣万年尝扼仙原矣如重弓副矢一隙弛则一备严一士亡则一将继铁骑虽成林而终不能越闗而西者玠与璘之力也今敌之势不同于金而操闗守御之士又少于全盛时近闻谍报颇有先通川路后防江南之意万一乡导者与之画王濬造大舟逺舫之防直下荆州则江浒震惊而不但全蜀之忧矣为今之计莫若急督趣襄阃早发援兵以救仙原之危急科降缗钱差人押发以救蜀饷之匮急戒饬监司帅守各务进屯以救三川之亟如救头燃如解倒垂毋使蜀之失自端平始几可以有辞于永世矣
　　髙宗谕世忠修好光世
　　髙宗皇帝绍兴四年淮西安抚使刘光世淮东安抚使韩世忠以私隙未平上谓世忠曰大将国家利害所系汉贾复冦恂以私愤几欲交兵光武一言分之即结友而去卿与光世不睦议者皆谓失驾驭之术朕甚愧之世忠顿首曰敢不奉诏他日见光世当负荆以谢
　　臣窃惟晋以栾书将中军而师乗和汉举向宠为都督而行阵睦师克在和古之道也两虎相鬬不能分之则不足以结冦贾之懽羣狐互争勿能遏之则适足以挑王沈之衅况中兴将士若非髙宗皇帝驾驭调一则安能以服其心而折其气哉夫甲曰可战乙曰可和是犹议论之弗协也此欲进屯彼欲退守是犹识见之弗同也若强敌对境两阵决机进止之顷如云随山呼吸之间如雷破柱正赖防虎之将熊罴之士相与戮力王室而私意横生羣猜不释往往杯酒之间盖有白刃相讐者矣岂不误乃翁事哉此髙宗皇帝所以举冦贾之事以论世忠而臣刘大中亦复书李郭之事以语光世盖欲使其先公而后私徇义而忘讐也已而私憾顿释忠肝相照世忠负荆谢罪光世贻书交欢而江淮克敌之功实基于此岂有诗书礼乐之帅反不如介胄武夫哉
　　髙宗孝宗降罪已赦诏四事
　　绍兴五年正月敌人在江北者尽去戊午辅臣进曲赦淮南事目上曰赦文不可夸大第使实惠加于两淮百姓乃朕防也已未徳音云念士卒因战争之役吏民罹转徙之虞室庐焚剽者致无以自安妇子流离者有不能相保毒加尔众痛在朕躬闵兹凋瘵之余霈以厖鸿之泽应淮南诸军并行存恤应山水寨团结人民并放免税役十年尝经兵马蹂践去处与放五年
　　绍兴三十有一年十有二月丁巳上次丹阳县宰执奏和州敌人已遁去乃议肆赦进呈赦书事目上曰向已下哀痛之诏今日恩宥不必更扬完顔亮过恶但专罪已而已甲子制云慨念疆场之民荐被兵戈之苦妻孥荡析肝脑糜捐室庐成煨烬之余田野丧耕犂之具祸贻尔众罪在朕躬幸已靖于敌氛喜再成于乐土欲抚疮痍之俗爰推旷荡之恩其淮南京西湖北路徳音到日释杂犯死罪以下囚
　　隆兴元年五月李显忠邵宏渊之师溃于符离癸酉降诏罪已曰朕文不足以柔逺武不足以折冲明不足以见万里之情智不足以择三军之帅虽尔战士戮力取胜而我主将应敌无方号令既乖进退失律闵兹众志罪在朕躬更期中外之协心共辅幼冲之不逮张浚特降授特进戊寅辅臣进呈近宿州敢死战士宜被优赏上曰当归功于下可催促张浚条具推赏
　　隆兴二年闰十一月和议成丙申徳音降防邉残破州军曰重念数州之民罹此一时之难栋宇或遭于煨烬田畴并丧其犂鉏老穉有荡析之灾丁壮有系累之苦三冬匽薄千里绎骚顾尔何辜皆予不徳宜推洗涤之宥少慰凋残之情楚滁濠庐光州盱眙光化军管内并杨承西和州襄阳徳安府信阳髙邮军界曾经残破去处徳音到日除十恶外其余罪无轻重并放
　　臣闻万方有罪在予一人汤诏诰之辞也百姓有过在予一人武誓命之辞也仲尼叙尧舜禹厯数之传于鲁经而独取汤诰泰誓二语继三圣之后懿哉罪已责躬之足以兴邦也汉世诏令九十一章而轮台一诏足以盖五十年征伐之愆唐徳宗所下诏书九篇而奉天一赦足以销数十年强藩悍将之气悔志才萌而天意回猜情不任而人心感虽以好大强明之君犹不至墟汉而蹙唐者盖有繇也我髙庙孝宗之志逺矣某年发徳音某年下明诏曰毒加尔众痛在朕躬曰悯兹众志罪在朕躬此汤武之用心也汉唐不足进矣今日内奰相乗外忧未弭此危急存亡之秋也其可以虚文动民哉辞之辑矣民之洽矣想襄淮汉沔疲民癃老莫不扶杖愿观陛下罪已之诏
　　绍兴淳熈预储蜀帅
　　绍兴二十八年九月庚辰中书舍人王刚中充龙圗阁待制四川安抚制置使先是礼部侍郎孙道夫言成都帅陛下不可不择宜求材可以制置四川者二三人常置之圣度上云当储人以待缓急之用刚中亦言御戎最今日先务勿计敌之强弱当先自择将帅上壮其言防西蜀谋帅宰执谓宜得文武威风识大体者上曰无逾王刚中矣遂有是命
　　绍兴二十八年五月癸亥兵部侍郎汤允恭言仰惟陛下惠顾全蜀不忘宵旰至于擢用人材蠲除民赋无不上轸于渊衷者其除制置使也选任尤重毎当制置使替移或赴召命若军中急闗吏必申朝廷差权官方有行移地逺日乆不免留滞欲望特降指挥依条令监司兼权诏今后四川制置使阙就令都大茶马一面暂兼权茶马又阙即总领兼权绍兴三十二年诏蜀去行都万里人材预当储蓄以备缓急今王之望既来欲举忠慤明敏之士周知蜀利害者可令集侍从台谏各举所知以俟采择淳熈十年六月己酉进呈太府寺丞勾昌泰奏蜀中制置使一员任六十州之安危或有疾病迁动自朝廷除授动经年嵗方始到任一去一来之时至为利害之机愿于从臣中尝储一二人于蜀中令作安抚使一旦有制置使阙便可就除其于思患豫圗最系国家大事上谕宰执曰此正在卿等留意今后欲除蜀帅须是选择可备制置使之用者庶几临时不至缺事
　　臣闻二矛重弓咏于閟宫之诗佐车副路掌于田仆之政古人圗事虽一物之微未尝不置辅也矧蜀去天万里为国家上流三军之司命生灵之夀脉皆系一帅若非早储预蓄将何以捍不虞宅有用哉绍兴淳熈宸谟深逺或列之华近以程其能或试之一道以老其器或欲求可以制置四川者二三人置之圣度或欲尝储一二从臣于安抚以备制置使之缺选择预故民听孚践敭多故戎情稔是以世将自禁从往刚中自宣谕除似与法原自利防帅授如箙中之矢一矢既尽一矢继之如笼中之药一剂既投一剂承之更无仓卒乏才之患百有余年蜀帅得人职此之故今人才益衰少矣韩厥既老禀以智防子仪将去代以光弼在清时不可不预加选择
　　孝宗与洪遵论吕防正所言君子小人之失
　　绍兴三十二年侍读洪遵进读三朝宝训至太宗问君子少小人多何也吕防正曰此系时运盛衰茍邦国隆盛则君子道长及乎将衰则小人在位上曰吕防正所言君子小人系时运盛衰朕以为不然正在人君如何耳
　　臣尝伏读国史厯观君子小人之消长进退其所以互相排斥者大略凡四变自元祐初司马光为相登用正人屏逐羣小王岩叟八疏论章惇刘挚九疏论蔡确孙觉七疏论韩缜苏辙吕陶孙朴朱光庭五疏论安焘如京如卞如布如惠卿诸贤攻之亦不一疏其间或有以参用熈宁旧人以絶异时朋党之祸者光曰天若祚宋必无此事故其始也号曰君子攻小人司马光死吕公着老挚大防相继秉政而议论之偏君子亦自相矛盾矣吏额细事也而主挚者攻大防主大防者攻挚歌哭戯语也而主頥者攻轼主轼者攻頥向使挚与大防融以善意而无隙之可乘则何由有秦汶分朋之讥轼与頥开布以真诚而无衅之可入则何由有川洛异党之谤异时八闗五鬼之号彼执我仇仇者反得以议我矣故其末也号曰君子攻君子方绍圣初杨畏引用王氏之党而元祐之君子孤矣李清臣倡为绍述之号而国家之正论变矣故张商英之始攻元祐大臣也榜朝堂者凡十五条翟思之攻正人也乞追降者凡十四士郑雍杨畏之攻刘挚苏轼也具党人之姓名者凡三十辈黄庆基谓洛党虽衰川党复盛周秩谓大防恶党半已出外半犹在京甚至岭海之臣欲重镌责墟墓之人亦复追仇前日之去小人也何其恕今日之逐君子也何其惨故其初也号曰小人攻君子章惇入相制词布所草也而因进拟之失布倾之安焘执政焘与惇素所善也而因驳议之多惇排之举从臣之议布既倾卞建皇储之议蔡又倾章主一人也蔡主序辰章则王镗恶一人也章恶嘉问蔡则恶种章蔡由是不盛矣虽迹在元祐心在熈丰以杨畏之捭阖终不免于斥去在元祐则尽更元丰之所守在绍兴则隂匿元祐之所为以许将之硕望犹不免于降黜权势相轧浇薄互煽至于平日以兄事人而不得使之入京以子事父而不得使之乆于其位故其终也号曰小人攻小人逮夫君子之道既消小人之去既尽不得已而倚用庸人则如人一身受病参苓乌喙既已屛去而复命无恒之医下不对病之药其何以起民痼而延国脉哉故尝以为元祐之初如五阳之夬元祐之未如同人之吝绍圣之初如五隂之剥绍圣之后如二女之睽若使元祐而听程颢无自分党之説则必不重贻绍圣之害使绍圣而用陈瓘无所偏重之谕则必能参用元祐之人国是既明人心归一正人必不指邪人为朋邪人必不指端人为党中原之祸亦冥消于转移之间矣观乎此似若闗乎气运之盛衰者而我孝宗皇帝识髙见逺乃谓正在人君猗欤盛哉抑诡怪行大中实有赖于皇极之主哉
　　孝宗施行王弗等所进故事
　　乾道元年三月丙寅权尚书刑部侍郎王弗进故事昔楚庄王问孙叔敖曰寡人未得所以为国是也叔敖曰国之有是众所恶也恐王不能定也庄王曰善愿相国与诸大夫共定国是也臣闻国之有是至当归一异议不得而摇之则庶政惟和天下无事国无定是人怀异论不顾国家之安危不恤生民之利害惟求己胜以媒进取循致危亡者多矣楚庄王孙叔敖小国之君臣其所言乃尔可以为万世之法诏王弗进故事诚有国家之大戒今日之先务朕当与执政大臣凡百官僚思其未是以归于是期共守之五月辛酉中书舍人兼直学士院洪适进故事仁宗皇帝皇元三年以淮南江淮荆湖制置发运使尚书金部员外郎许元为侍御史元初为发运判官乆之为副使既乆之为使上谓执政曰发运使以得其人而乆任今许元累上章求解朕思之不若奬励以尽其才乃特赐进士出身除侍御史留乆任诏洪适所进故事切当今日之今后非因昏懦不职不得遽有迁易其兴利除害绩用修举并依仁宗朝用许元故事优加推擢显用施行
　　臣闻道不稽诸先王不足以为善道政不考诸往训不足以为善政前事不忘后事之师虽圣帝明王有不能易也尧舜聪明之君也首曰若稽古汤齐圣之君也而曰率厥典书至髙宗始言学而其纲领不过曰监于先王成宪诗至成王始言极治而其功効不过曰率由旧章道问学而咨故实盖有自来矣汉魏相奏汉兴以来诏书二十三事论者以为得体唐宪宗诏李绛等搜次君臣成败五十事识者谓之知言然而汉杂伯唐多乱未足以为法也懿我国朝以百代为元龟以烈祖为寳鉴前朝事近于治道者诏儒臣日进五条庆厯故事也本朝事闗治体者轮侍从日进一两事建炎故事也王弗进楚令尹定国是之议洪适进仁宗朝乆任监司之説乾道间故事也家法之美方策具在羣工之奏开巻了然善者可师而不善者可鉴也然而臣之进故事也不徒进也必贵于可行君之阅故事也不茍知也必期于允蹈若行之不力蹈之不坚则虽日进百余月献万言但其具文而已更化以来臣所进故事几二十余篇皆本朝故实而不杂以他事大抵欲陛下法祖敬宗而以世为天下之法若夫迪上以非先王之典则非臣之所以事陛下也
　　乾道初郊雷变
　　乾道三年十一月丙寅合飨天地于圜丘以太祖皇帝太宗皇帝配值雨望祭于斋宫还青城质明还内羣臣赴文徳殿听制戊辰雷发非时己巳赐三省枢宻院诏及戒谕中外百僚诏癸酉诏罢左正奉大夫守尚书左仆射同中书门下平章事兼枢宻事叶颙提举江州太平兴国宫左宣奉大夫守尚书右仆射同中书门下平章事兼枢宻使魏杞并以郊祀雷震故也
　　丁丑诏曰比者盛冬之月雷声震发上天谴告不虚其应惕然警戒深惧朕有失徳朝有阙政民有疾苦上奸隂阳之和可令台谏侍从两省官指陈咎征毋有所隠
　　辛巳参知政事蒋芾奏窃惟当今急务莫先于人材伏见朝廷每一阙官执政聚堂商议阁笔相视累月然所除授竟不满人意者非果无才也天下之大人材之众邪正能否未易悉知而欲二三执政周询而遍察之亦已难矣臣愿明诏侍从两省台谏卿监郎官于中外见任寄居待阙官中荐举可任郎官寺监丞簿监司郡守者十人各疏其所长附于姓名之下虽资厯未至而其材他日可以郎官及监司郡守者亦许论荐限五日具姓名申奏乞降付中书省籍记每遇阙官臣等披籍检照所举官最多者较量人材髙下资序深浅选择取防擢用得人不至有乏材之叹从之
　　臣闻敬迓天威不敢昏逾成周之所以盛也旻天疾威弗虑弗圗小雅之所以衰也古未有无灾异之时顾人君所以应之者何如耳寅畏则昊天降康上帝临汝可以回悔怒而为怿戯豫则昊天降威上帝震怒未免转和气而为沴丹书曰敬胜怠者吉怠胜敬者凶表记曰庄敬日强安肆日偷一敬肆之分而灾祥立异为人上者奈何一日而不敬哉乾道初郊雷雨示变日至之时而天动威飨帝之夕而雨倾注此大异也我孝宗皇帝岂斯须而忘敬天之渝哉今日而避殿宣制明日而戒饬百工又明日而防免宰辅又明日而下诏求言又明日而命百官荐贤达士孝宗此心非今日敬而明日不敬也非一事敬而庶事不敬也非迅烈之变作则敬而震虩之威息则不敬也敬天之怒而夙夜不敢康敕天之怒而戒惧不敢怠此所以灾异稠仍而不累其为干淳之盛也乃者宗祀明堂天威震雷陛下严恭寅畏对越只惧凡所施行动遵祖宪已足以承天心而端帝命矣然周颂曰夙夜敬止又曰敬之敬之天维显思言无时而不敬也惟陛下留神
　　干淳讲论防子五事
　　乾道四年五月四日上宣谕宰执曰朕昨疑防子三二年后壅并必不通快卿等有救之之术否王炎奏曰防子行之既广自然通快蒋芾奏曰今以防子收钱银若防子稍多便出钱银以收之如此所谓行权陈俊卿奏曰敛散抑扬之道权在于上则无矣上曰然
　　淳熈二年辅臣进呈淮东西两总领所各乞以金银换兑防子支遣上曰纲运既以防子中半入纳何故乃尔缺少叶衡奏户部嵗入一千二百万其半为防子而南库以金银换收者四百余万流行于外者才二百万安得不少上曰此是户部之数不知两总领所分数入纳如何恐乆而有弊及钱良臣申到民间入纳缺少防子并两淮收换铜钱已支絶防子乞再给降上曰防子直如此少茂良奏闻得商旅往来贸易竞用防子一为免商税二为省脚乗三为不复折阅以此观之防子可谓通流上令从所请因宣谕曰卿等子细讲究本末思所以为善后之计
　　六年辅臣进呈权户部侍郎陈岘言契勘每月大军支遣防子昨縁折阅以见钱银两抵换今来防子与见钱相等欲乞住行抵换上曰可权住一月近来防子闻民间甚贵重之与见钱等朕若不爱惜防子散出过多岂得如今日之事乎
　　七年辅臣进呈淮西总领叶宏再乞支降防子赵雄等奏陛下称提防子今见其利遂使防子反重于钱上曰利在天下权在朝廷
　　十年辅臣进呈镇江总领所乞降新防兑换上见所具新印防子数目乃曰新印防子比旧又増多大凡行用防子少则重多则轻
　　臣闻周太公立九府圜法其言金钱布帛之用曰利于刀流于泉布于布束于帛欲其重轻相权公私俱利也至汉造皮币唐置飞钱国朝在京有便钱务天圣初益州剏造交子务所以与钱相权或便商贾之懋迁或佐公上之不给造端立法实本于周然法之剏也求以便民而其弊也或以厉民盖楮犹水也源清流洁支畅旁通则可以泽物而源壅流多溃防决溢则亦可以为民害东南之有铜防创始于绍兴六年其数至尠也乾道初増印二百万三年丁亥流行于民间九百八十万四年戊子又诏以一千万为一界寻又以两界相沓而行夫以十有二路之广一百三十州之众行二千万缗之楮未甚害也而孝宗皇帝之谕辅臣乃曰防子少则重多则轻曰民间甚贵重楮不可使散出过多曰恐二三年后壅并必不通快又曰利在天下权在朝廷又曰卿等子细讲究本末思所以为善后之防大哉圣谟忧深思逺真可以为后世法也矧今日楮防之书放者已十三倍于干淳若能体孝宗皇帝圣训思所以少重多轻之因从其源头受病处止之然后多方求所以救之之防则子母必能相权气血必能相滋而其弊可渐革矣


　　钦定四库全书
　　鹤林集巻十六　　　　　　宋　呉泳　撰表
　　明堂皇后贺表
　　伏以练季商之日虚栁正中敞重屋之仪房心动色天地并贶家邦同休中贺恭惟皇帝陛下凝命溥将宅师嘉靖斋戒以事上帝获修圭币之恭肆祼以飨先王既奉牺牲之洁灵娭昭格景福来同臣妾忝备坤仪忻承干施嘉与黎元之众悉陶惠泽之春
　　贵妃贺表
　　载龟阳馆肇秩明禋笙鼓纯绎而百志熈粢盛令芳而三神格中贺恭惟皇帝陛下聪明似禹渊懿若文燕及皇天洋乎如在其上衎我烈祖忾然如闻其声精神感通福祉洋溢臣妾叨华星掖奉戴露恩觌熈事之休成同嘉师而庆赖
　　美人贺表
　　裒封国阳肇称禋祀奠琮而干端露荐鬯而神意娭中贺恭惟皇帝陛下寅奉明威丕昭缛典效天法地俨髙厚之顾歆尊祖敬宗瞻明只之来下受厘宣室均福后庭臣妾叨备下陈忻逢华旦既被祭典十伦之泽仍祈天家万夀之春
　　明堂庆成贺表
　　天子垂万世之基礼严宗祀明堂教诸侯之孝赉及多方凡王臣悉霑馂泽恭惟皇帝陛下酌祖之道对天之休屏玉女却宓妃夙夜致精明之徳乗銮舆备法驾斯须无易慢之心愿民力之普存节邦财而用慎式慿一念祗答三灵所以款谒之朝风雨霁澄祼将之夕星月清丽岂曰弥文之应实繇俭徳之昭靖惟先朝厥有丕式自肇禋者严率敛之戒而继志者遵省约之风一黄道缛之防仁祖必为民而更造一黒羊裘之细哲宗恐害物而改为盖徳修荐薄则吉大来而礼渎祀丰则灵弗假矧四蒇合宫之际皆一循列圣之防大路所厯黎元不知见人心之悦豫升歌之终明神既飨宜圣祚之绵长臣翳居林泉阻奉牲玉尚怀忠信效祝史之正辞未敢铺张第从臣之嘉颂
　　明堂庆成贺表
　　合侑明庭肇修旷典功莫隆于尊祖既保乂殷礼多厯年孝尤重于飨亲故宗祀文王配上帝乾坤清夷而辇道霁星日澄丽而斋坛光作民恭先惟圣是克恭惟皇帝陛下明超万古奥接三才寅畏严恭固自克谨先王之宪寛仁慈俭未尝敢违宁考之心是用裒对天之闳休式严父之丕训工竞显相神来宴娭不惟见祖宗之灵在人抑可占国家之福未艾臣心驰象魏目动鸡幡陪祀合宫虽不预周士奉璋之列依光近甸尚可述尧民击壤之歌
　　天基节贺表
　　伏以紫盖在东已应中天之运赤光满室式标诞日之祥春遍康衢人登夀域恭惟皇帝陛下禀尧舜之圣躬禹汤之明求福不回虽备寿富康宁之美遇灾而惧常怀严恭寅畏之忱以仁恕结人心以忧勤养夀命肆其享国惟以永年臣目徯天庭身縻侯服莫陪俊乂衔夀酒于舞阶尚与老癃布诏书于方国
　　望云气于越山夙开圣瑞占龙躔于汉阙还启诞期春回九垓懽震羣岳窃攷厯代开承之统无如皇家眷命之休丽日照裾宜仁庙得天之乆赤光满室肆髙宗享国之长懿哉二祖之风钟作一人之庆恭惟皇帝陛下神姿凝重性徳清明黼扆坐朝凝如山之不动细旃论道粹于玉之无瑕瑞符已协于帝文甄贶宜编于瑶牒所其无逸维以永年臣职在视厘报勤归美第从臣之颂班莫趂于春朝歌圣夀之辞心但存于南畆
　　寅阶簇仗先一日以颁春甲观奉觞后千秋而称夀瑞浮天阙欢动海邦恭惟皇帝陛下性徳徇齐身容郁嶷齐明而事上帝划开旸景之晴神武而驭四夷洗尽兵氛之浊吉梦着紫金之防珎符镂白玉之编防登太平均锡繁祉臣乆离扈从复忝蕃宣马头才近于东瓯斗口忽瞻于南极奏诞圣之曲勿能赓唐殿之乐章诵祈年之诗尚可广周家之徳意
　　圣统垂仁嵗已更于六闰泰元増防运复起于三阳矧名于禁涂合表通于瑞桉窃攷厯象周天之数始知帝王受命之符尧之生以甲申仁夀化行于万国舜之生于甲子聪明徳冠于羣伦有开弥月之祥实并两朝之美恭惟皇帝陛下道包众类智烛万防神武布昭虽克济中兴之大业严恭自度未尝忘当事之小心言动宪丹书之铭珎祥镂白玉之牒肆其享国惟以永年臣目徯虹流首勤虎拜舞阶寸地莫能接武于夔龙致主孤忠尚欲同符于尧舜
　　簇仗寅阶大王正之一统奉觞甲观祈天子之万年庆流海邦欢动崧岳恭惟皇帝陛下神姿英武圣性徇齐夙夜畏天之威每清心而寡欲寤兴惟正之宪因立号以改元矧逢电绕之辰宜介川増之祉漕河水足师曾无告匮之忧邉柝尘清民始有为生之乐臣偶分汉竹阻奉尧樽嘉与东瓯老癃之民愿同华封富夀之祝上金鉴千秋之录曽陪北阙之班奉玉隆万夀之词敢后南山之祝笔飞荷槖表露枫宸粤稽厯数之周天因识帝王之启运尧自甲申而起所以世治而君聪明舜于甲子而生所以徳行而民仁夀伟一人之有庆参三代以同符恭惟皇帝陛下圣性徇齐神姿郁嶷武能禁暴宅夫九有之师寛本爱人锡厥庶民之福矧紫逻絶夕烽之警而青畴迎腊雪之祥徳则无疆年其有永臣翳居林木阻觐阙庭制诞圣之乐章未及升歌而迭奏磨中兴之崖石尚须泚笔以大书
　　七闰曰章方起系年之厯三阳为泰又逢诞圣之期庆集路朝福流方夏恭惟皇帝陛下秉姿岐嶷宅志清明性尧舜之仁适应甲周之数命殷汤之武首开鳦降之祥旄头占敌运之衰龙角表天田之瑞御圗有赫介福无疆臣近在日畿阻陪汉阙圣恩寛大再叨玉隆万夀之词国祚绵长更上金鉴千秋之录
　　王正一纪已占斗柄之指寅天子万年复喜嵗端之换甲车书所暨福禄攸同恭惟皇帝陛下睿性徇齐神容郁嶷圣人之生不数黄河始遇于一清天瑞之应以承腊雪更逢于三白麦土压青蝗之沴榆关销赤羽之尘月正诞弥邦其嘉靖臣旋随泽鴈喜觌星虹录上千秋不能陪从槖之簪笔宫名万夀尚可效祠官之祝厘真人之生东越有开受命之符摄提之正孟陬适遇发祥之旦度绵万禩懽洽八埏恭惟皇帝陛下圣性徇齐神姿郁嶷践阼阅十五载将以有为享国逾三百年所其无逸史奏日星之顺纪农占雨雪之呈祥凡为禹甸之臣率效尧封之祝臣夙叨昼接阻奉春朝衔系寳章虽去京之日逺录陈金鉴尚报主之心长
　　天生英主有开瑞鳦之符嵗纪诞期适次苍龙之首庆绵宗社泽畅埏垓昔者尧以甲申而帝祚昌舜以甲子而天休永祗若二代懿予一人恭惟皇帝陛下齐圣广渊发强刚毅朝清道泰四门辟无防人嵗稔时和六府修惟善政矧青辂宾春于除日而黄麾簇仗于元正留万嵗杯为九重夀臣近居日甸阻觐天顔奉香火无言已罢玉隆之秩贺朝廷有道尚存金鉴之书
　　望霞鹜之天新饬建侯之度瞻星虹之渚适逢诞圣之期庆钟一人光动九牧恭惟皇帝陛下神姿郁嶷圣性徇齐乗尧运以得天乾清坤谧祀文王而配帝日丽星辉北陲无一警之尘南畆有屡丰之喜所其无逸惟以永年臣曩侍汉朝今侯周服阻陪俊彦衔夀酒于舞阶嘉与老癃布诏条于方国
　　元正贺表
　　凤圗纪嵗象阙颁正恭惟皇帝陛下位在徳元动稽天若体仁观万物之资始致化如四时之错行矧逢交泰之期宜介畴离之祉列千官之仗朝仪既肃于寅阶留万嵗之杯圣夀更祈于甲观臣奉祠真馆阻觐端门嘉与东郊老癃之民愿观春日寛大之诏
　　载旂丑陛先三日已颁春簇仗寅阶奉一元而布政恭惟皇帝陛下仁如天运敬与日跻求王道之端致和而万物育省嵗功之始不言而四时行矧逢交泰之辰宜燕畴离之祉臣近居禹甸阻奉尧尊嘉与苕溪老癃之民愿效封人富夀之祝
　　青辂载旂迎年于卯陛黄麾簇仗贺朔于寅阶三朝防同万宇和泰恭惟皇帝陛下道参天运位在徳元积闰为一章已尽财成之道先春凡七日首颁寛大之书无台不熈有域皆夀臣叨居靖馆喜见载阳嘉与龟溪癃老之民愿观象魏清明之教
　　洪都新府方奉教条象阙端门又颁正朔恭惟皇帝陛下面稽天若位在徳元不言而四时行有道而百神飨列千官之仗朝仪既肃于寅阶留万嵗之杯圣夀更祈于甲观臣偶縻周服阻防汉京嘉与西山老癃之民愿观春日寛大之诏
　　冬至贺表
　　斗厯改元已协嵗成之叙天正肇统又书日至之祥王春从白琯以潜回仙仗簇黄麾而交贺化舒万国欣动千官恭惟皇帝陛下秉道之枢宪天之度纪星量月中国常盛而夷狄衰辟隂阖阳君子益亲而小人逺刚徳正纯干之位仁心迎来复之机悉陶尧壤之民溥锡箕畴之福臣叨祠靖馆阻拜明廷读易南窓虽有闭闗之志系心北阙宁忘进袜之诚抑尝奏薄技于禁林敢不通微词于表案更祈上熟以济中兴
　　淳祐改元贺表
　　大衍归竒象闰已成积嵗之功春秋谓一为元式正表年之统正朔所暨车书攸同恭惟皇帝陛下克绥厥猷皇建有极循尧之道观厯象于昊天行夏之时讫声教于四海此以兵祲之未静加之穑事之不登吏巧而文寖深安得还淳于上古年饥而用不足畴能孚祐于下民爰稽五始之遗文遂辑四宗之徽号以崇励风俗以导迎休祥臣适守价藩恪承明诏斗厯改宪已逢泰运于三阳春朝受圗更巩鸿基于万嵗
　　改元皇后贺牋
　　春朝颁象斗厯改元正朔所加宇宙皆泰恭惟皇后陛下气含温厚徳秉静专顺承乎天无为而羣物阜将遡于日不动而四时行爰参寳典之丕彞式正始年之徽号臣顾瞻凤阙维絷鹿城嘉与海濵遐迹之民布宣春日寛大之诏
　　进奉御书石刻表
　　圣人之情见乎辞咸仰王言之大天下之动贞夫一不离心画之精捧二寳以珍藏焕三辰而炳丽遂镵翠石以侈鸿休恭惟皇帝陛下天纵多能学深六艺睿思髙妙发于尧典之文章宸翰辉煌传得洛书之字法至若诏防春颁于郡国词头夜下于禁林湛雨露之霑濡骇龙鸾之飞动鸦飜御墨烂垂银汉之光龟护丰碑永作海邦之镇臣曩陪供奉今忝藩宣纪载金坡之遗虽无钱惟演之巨笔顾瞻玉堂之邃犹有欧阳修之遐心乃营古郡之冈庸葺新楼之址题为拱极示敬主以弗忘防所赐书庶托名于不朽
　　赐御书宗濓精舍额谢表
　　河汉宗于海岂道学之无源日月丽于天信神章之有烂焕开黉宇铺对鸿休粤自禹河之绿字无传周几之丹书寖逺光武手迹方国竞观文皇飞毫朝堂争寳曽未若皇帝陛下鋭情古训游思书林云汉昭回意态生于笔下龙鸾飞动精神运于画前乃眷孝庙初潜之藩是为濓溪始仕之地式颁御墨以重儒官臣敢不仰奉珎题俯宣清化经天纬地幸逢圣主之右文弄月吟风乐得英才而共学
　　知隆兴府到任谢表
　　起废寓里疏荣价藩臣罪积如丘山圣恩深于雨露恭惟皇帝陛下法度尧禹典刑舜文数引公卿欲闻四方有水旱盗贼之奏亲问守相要使庶民无叹息愁恨之声岂应一介臣之微辄冒二千石之寄伏念臣学迂而癖志广而疎居官亡以瘉人任郡率多废事方建侯寜国既不以治办名逮再守永嘉寻复坐愞弱免虽众女望娥眉而交嫉实小人负乗器以招尤退处一丘亦遭三黜特荷皇帝陛下恢乾坤之量掲日月之明知非臣辜复以郡起欲吁天控免而诏防丁宁勉臣治民欲过阙敷陈而省符督迫促臣上道便殿不得入奏侧门不及辞空有心驰魏阙之忠莫能面奉玉音之训式钦乃命爰疾其驱臣所领州在大江南界荆扬域向也物华民富今焉地大国贫苗催一十五万石而所支尚欠一月之粮税管五十七万钱而所収不满终嵗之用重以督府括财之峻加之饷台追吏之苛网宻而讼益繁珥笔之风未弭民穷而盗滋起弄兵之习犹存矧帅权分于九江而侯度仅颁于八县孤垒孑立百为莫开然臣尝阅汉舆圗数唐职贡或治南昌赐侯王之印或分西道专采访之权虽曰地雄亦因人重陈仲举设孺子一榻清誉髙于岱嵩王中得文公片碑灵光射于牛斗逮于圣宋懿我孝宗升潜藩为统府之华表赐额用纪元之号首振吏治以开中兴今天子圣神朝廷寛大乃眷玉隆之散吏就交铜虎之左符臣已于十二月十八日到府上讫谨宣鸿化式慰黔黎紫马朱衣虽动千里湖山之色玉珂金钥尚思五更京阙之朝
　　除寳章阁直学士知宁国府到任谢表
　　罢直禁林叨陞妫閤虽离扈从亦忝藩宣祗荷恩华弥深感涕窃宁国本鸠兹地跨鹊岸营厥土硗瘠而坚厥民精劲而艺唐时户口不满六万戍兵才及二千而西平淮夷北取泽潞守圉扞敌名迪有功今生齿之版几倍于前而厢禁之籍乃不如昔若使嵗年丰稔犹或可以保民脱遭水旱凶荒则将何以为国而况宻迩姑熟接连大江当此防秋之时宁无饮马之虑永言牧御宜借英贤如臣之迂岂堪此寄伏念臣始自入仕至于升朝宰岩邑几四年盖尝学道丞外府阅三载曽靡求知不自意于遭逢乃徧更于华显既叨铨部宪曹之选又忝词垣翰院之臣以文字为官常以语言为职业入直则闭閤草制吏责不加退朝则杜门读书职忧靡及向尝登对便殿亲闻玉音谓臣奏疏颇为忧时谓臣麻词最为得体所以感激恩遇竭殚疲驽抑不思名既盛则毁日来官愈清则忌益众致烦吏议有累圣知不谓特防皇帝陛下尧仁如天汉徳如海察其初无大过矜其粗有小能宁屈刑章复纡郡绂霁威而待杨亿既寛阳翟之诛违谤而用元之犹畀黄冈之守臣无斯学力有此宠荣荷遗簪之未忘誓结草以圗报故才抵郡境延见吏民具言天子圣神朝廷清泰治政无大小必躬必亲视民无戚疎兼爱兼养有隠必达无幽不伸更遣近臣出为刺史凡白袍乌防之叟见紫笔朱衣之人自谓生长至今已八十余嵗不闻侍从出守几三十余年以臣之来必慰其望臣敢不饬己以正临民以庄不事掊刻为声名不崇简大为风采官暇则劳耕夫于野农隙则阅弩手于州千里佩符虽对斗垒旌旗之色五更听漏尚思神京钟鼓之音
　　知温州到任谢表
　　臣虮虱贱臣乆窃厘廪圣恩隆厚起授虎符去秋八月五日伏承制书除臣温州太守被命之后臣有弟昌裔适守东阳辟馆招延俾臣待戍婺与温实股肱郡臣于弟同气而分形骨肉合并曽几何日而公朝寻有防促臣之官州郡亦遣人迫臣就道臣更不敢乆稽王事爰疾其驱水陆七程雨雪三日遂于除夕到州月正元日上讫既祗厥事延见吏民荷锄带经之农扶杖听诏之老争来马前具言天子仁圣治朝清明虽在海濵皆沾徳化向者家给人足素号乐土今兹木饥火旱适遭歉年见臣之来从两朱吏拥双红旌佩二千石印绶意谓九重特遣侍臣必能利安黎庶辞忱望切凛莫克胜窃以温州负闽带粤在钜海极东户口几二十万家苗头仅四万余石海物虽繁而地产薄舶航欲聚而国力贫考之职方参之里谚乃知总一嵗所收不敌浙西一邑之赋举全州尽熟不如苏湖一顿之粥况重之以方千里之旱加之以人半菽之食野有饿殍室无盖藏民且病矣而荒不诏救粮则无矣而饥不及麦既号宅生之所托岂宜刍牧之不求伏望圣朝以仁政治天下凡遇水旱曲意赈恤陜右饥仁祖皇帝出奉宸银以赈其贫江西饥孝宗皇帝捐上供米以济其乏列圣相受同此心法所以二百八十一年之间虽嵗有荒札民无流离者植根厚而施泽乆也今皇帝陛下体仁宗之仁法孝宗之孝祗徳恤刑以迓天命薄征散利以饩国人每引公卿数问守宰吏道之臧否靡不烛民情之疾苦靡不闻上宏十三圣继天之丕基下永亿万年立国之夀脉臣于此际为吏长人敢不遵正嵗治家之法布阳春寛大之诏捐俸粟以动大夫之贷虽未赒百姓之贫减田租以寛下国之输庶获受一介之赐若夫亢旱而不以旱奏实损而不以损言矜纎能小慧为聪明倚暴敛急征为治办宠望贵胄瘼兹下民臣虽至愚不忍为此臣无任悃欵屏营之至
　　除寳章阁学士知温州谢表
</div>
    <div class="pagination">
<a href="鹤林集_page14.html">上一页</a><span>...</span><a href="鹤林集_page10.html">10</a><a href="鹤林集_page11.html">11</a><a href="鹤林集_page12.html">12</a><a href="鹤林集_page13.html">13</a><a href="鹤林集_page14.html">14</a><span class="current-page">15</span><a href="鹤林集_page16.html">16</a><a href="鹤林集_page17.html">17</a><a href="鹤林集_page18.html">18</a><a href="鹤林集_page19.html">19</a><a href="鹤林集_page20.html">20</a><span>...</span><a href="鹤林集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
