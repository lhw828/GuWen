<!DOCTYPE html>
<html>
<head>
    <meta charset="UTF-8">
    <title>梁谿集 - 第 74 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 74 页/共 100 页</h1>
    <div class="content">　　梁谿集巻一百八
　　钦定四库全书
　　梁谿集巻一百九　　　　　宋　李纲　撰书二
　　与郑少傅书　　　　与中书冯侍郎书
　　上王右丞书　　　　与梅和胜侍郎书与程伯起舎人书
　　与郑少书
　　宣和三年正月日某顿首再拜少傅太尉相公阁下某以一介草茅之贱误蒙主上识擢躐处华要虽从废斥旋被甄録天地父母之德欲报无所罪戾之余思深气詟岂敢复指陈当世之务惟是狂寇方十三者窃发江浙陷没州县震动东南适当归自贬所道路经由之地探报传闻备见本末不胜愤懑欲陈制贼之防禆补万一少赎前日之罪人微迹疎厥路无由窃自伤悼恭惟少傅太尉相公养气刚大许国精忠仰为圣主之所取信俯为苍生之所属望当今大臣敢以危言谠论啓沃宸聪者非公而谁輙不自揆以区区管见冒昧尘露仰渎钧听伏望怜其意而少垂择焉不胜幸甚窃见方寇初作据歙睦两路险阻之地与之结构者数十人胁从之众不过千计公然僭拟谋为叛逆无所忌惮当是时捕盗官司不以实闻朝朝廷屯兵守隘徐圗讨荡必胜之策则贼乃几上肉耳何能为哉部使者奏报旣不以实乃欲亟剪灭以速成功计轻虑浅屡为所败其后悉聚浙兵屯于青谿复为所破贼势鸱张莫敢沮遏焚荡县邑放兵四掠不旬月间陷睦歙杭三郡一督府谈笑取之如入无人之地盗有府库仓廪虏掠妇女屠戮士民焚烧屋宇不可胜计原其所以致此皆由奏报不实使朝廷不知其详待为常寇之过也何以明之徃年刘五起于淮南不过有众数十人窜伏山谷间当时命使督捕急于星火遣兵屯守以钜万计寻即殄灭此见朝廷除患之速今方寇悖逆叛乱啸聚凶徒非刘五之比而命使遣兵逾时方至此有以知奏报不实致朝廷不知其详者一也徃年讨捕刘五监司逗挠不职例皆停废此见朝廷督战之严今部使者坐失州县首为逃窜之计未闻显戮以厉其余此有以知奏报不实致朝廷不知其详者二也近年刘花三起于闽广不过刼掠村落未尝敢与官兵敌然立赏之格钱至万三千缗官至武翼郎犹未败获此见朝廷嫉恶之深今方寇公然叛乱建号改年陷没州县而其初立赏不过数千缗官止承信郎此有以见奏报不实致朝廷不知其详者三也夫盗贼乗间窃发何世无之所患者捕盗官司不以实闻忽之不以为事浸淫滋蔓养成乱逆其害有不可胜言者今方寇势已张炽不爱人命动輙杀戮能用其众藐然有轻视官兵将吏之心所指郡县如期輙取此必有狡狯智诈之人为之谋画者未可忽也某去冬道信州闻贼猖獗破浙兵焚青溪以轻舟蹑使者分兵攻掠郡县窃以谓睦歙当贼巢穴前后相去不百里守御之具不固其势必为所陷乗锐以犯钱塘动摇浙西有可虑之势未几果闻其陷歙睦径趍钱塘则其智谋岂浅浅哉然贼能攻而不能守一时焚荡杀戮以快意而无固守之计此可以力战复也传闻钱塘旣陷后数日淮甸之兵适至贼弃城而去未知信否纵使不去亦当力争何哉钱塘有江山形势之胜城郭完而民力庻东控防稽西鄣湖秀诸郡真设险之地也自钱塘以东贡输运漕皆所取涂自钱塘以西地非不广民非不众然皆平原易野无有山川城池之阻以为捍蔽故复得钱塘屯重兵以守之可以遏贼之势而全二浙利无大于此者为今之计破贼之防莫若择良帅遣重兵以临要害之地此三者相须以成功者也有要害之地而无重兵以临之则不守有重兵而无良帅以统之则将士不用命诚择威信素着有方略之帅统重兵以临要害因敌制变以圗进讨则破贼形势已定矣所谓要害之地者在二浙则钱塘在江东则宣城是也钱塘去睦宣城去歙逺不百里睦歙去贼巢穴亦逺不百里欲复睦歙非命帅统兵于钱塘宣城不可也欲荡贼巢穴非复睦歙不可也若夫帅非其人及但委监司郡守以统制之不据要害之地而散兵他郡祗欲自保窃恐此贼难以指日削平矧亦未易制其冲犯也恭惟国家承平之久东南之民尤习治安不识兵革一旦狂贼放肆民心皇皇莫有固志加以频年水旱民力凋弊州县追呼骚扰百出朝廷宜有以大慰安之者而剪除鲸鲵之计亦不可以不早定也自贼作以来百有余日焚掠县邑而村落不复道攻防州郡而县邑不足言一路者积州县而为之者也此岂可习以为常而不骇痛哉官兵未有闻防奏而溃败者屡矣借使贼徒旷诛假息更在数月之后两路之民辍耕失业屯兵仰食坐有縻费国用必屈他路忽有窃发而应之者何以备御此扫荡之计所以不可缓也伏望太傅太尉相公以东南大计为虑进对清燕之间极言敷奏贼势有不可忽者择帅遣兵进讨有不可缓者使狂悖之寇速就诛夷江浙之民早遂底定天下幸甚某亦尝致书宰执与此互见輙録副本上呈以备采择干冒威严无任惶惧战越之至某顿首再拜
　　与中书冯侍郎书
　　宣和三年正月日某顿首再拜中书侍郎阁下某窃以国家治安之久东南弛备郡县类无城郭之固兵民不习战鬭之事乃者狂寇乗间起于江浙之间曽未逾时战败官兵攻陷郡县歙睦钱塘皆碎贼手可为痛愤伏惟中书侍郎浙人也贼之所以猖獗官兵之所以失利郡县之所以失守必已详达钧听不敢复覼缕一一以陈第某罪戾之迹幸蒙赦宥获遂北归适当贼发之时道路惊恐﨑岖艰阻不可名状窃思幸生太平之世而亲遇骇闻之事夙夜惟念不胜愤懑尝试防所以破贼者虽腐儒之常谈然不可不察愿试陈之以备采择之万一破贼之防大略有三择良帅遣重兵以临要害之地是也朝廷选用威信素着有方略之人不患无帅以虎符起畿甸他路诸将不患无兵惟是要害之地两浙之冲以圗进讨不可不讲某以为要害之地两浙在杭江东在宣何以言之贼旣陷睦则杭距之为最近杭虽为贼所残然传闻不守复为官军所得借使未得亦当力争而据之屯兵固守则跨浙东西皆有所恃可以进而取睦贼旣陷歙则宣距之为最近宣虽贼所未至然居民皆已迁徙官吏亦为遯逃之计急以重兵守之毋为贼得则濒江诸郡皆有所恃可以进而取歙复取睦歙使贼不敢放肆退保巢穴然后两路可以协力因利乗便同时进讨翦除鲸鲵絶其本根此所谓地利不可失也夫命帅统兵临要害以圗进讨此防之必然者也至于入巢穴冐险阻与贼争利于﨑岖山谷深林丛薄之间则恐非西北之兵所便也于此有防当起福建路兵及广行召募福建路枪杖手自衢入睦自信入歙以攻贼于巢穴则必胜矣何则闽人趫捷劲徤耐辛苦而习歩战履峻险之地如履坦途尚气而好鬭以诛赏激之用其长必得其力也愚窃料之异时破贼于巢穴者必此曹也然闽中比年以来民力尤困惟朝廷权时之宜而优恤之罢不急之务以寛其力必有仗节死难之士用命而立功者庙堂之议幸畱意于此某疎拙不林曩之逺屏孽乃自作幸蒙寛宥得归养亲有田梁谿之上足以供伏腊今乃与贼为邻金皷之声相闻士大夫之家率皆迁徙以避寇亲年髙矣聚族几千指亦将糊口于他郡惟望朝廷通羣防择其善者而从之克清大憝敉宁一方使与避寇之人得复扶老携防以还故居虽毕此生得为太平之幸民亦足矣素蒙知遇之厚敢布腹心伏幸裁察亦尝致书宰执与此互见恊賛机务之暇愿试取观之愚者千虑庶几一得干冐威严无任惶惧战越之至
　　上王右丞书
　　宣和三年正月日某顿首再拜尚书右丞阁下某读古书窃见盗贼多起于治安极盛之世惟以良帅重兵决防进讨随手殄灭无有遗患犹之身也疮痏乗间发于四肢必以毒药攻之毋使浸淫厥疾乃瘳良帅重兵盗贼之毒药也茍兵不重则无以制贼而使军容奋张帅不良则无以制兵而使将士戮力有重兵而无良帅以统之号令不明诛赏不信智谋不深胆略不勇则兵虽多适足以为累是良帅者尤所当急者也汉之盛时盗贼尝起矣至遣绣衣直指使者督捕诛二千石以下乃能克之唐之盛时盗贼尝起矣得郭子仪李光弼之徒以为之帅乃能剪灭国朝以来号为剧贼如侬智髙王则辈亦尝据有州郡当时命帅以讨平之者狄武襄公青文潞公彦博也由是观之盗贼窃发治世之所不免要在择帅付以兵柄可以无虞帅非其人一失事机浸以滋蔓则其患有不可胜言者恭惟国家承平之久垂二百年东南之民习于治安不识兵革州县因循城壁隳弛将卒怯惰莫知战鬭迩者方寇窃发江浙之间啸聚乌合之众以钜万计不旬月陷歙睦杭三郡一督府县邑以十数士民之家肝脑涂地公私帑藏为之一空虏掠妇女焚荡舎屋不可胜计原贼猖獗盖縁江浙无重兵以临之虽有兵而统制之者非其人错置不善因仍至此也得不为之痛愤哉今朝廷旣察其故分遣重兵以临要害之地矣然统制之帅所宜慎择非威信素着智略过人者弗可用也何则驱士卒以捍盗贼以全躯顾妻子之人而当亡命不畏死之寇自非威信素着将士用命安能使之求生于死地而人自为战哉贼徒狡狯狙诈百端前日歙睦钱塘之兵皆中奸计自非智略过人习于兵事安能使之机械无所设而隳吾术中哉威信素着虽教妇人以战可使之冒锋镝蹈水火古人有之孙吴是也智略过人虽当百万之寇可使奔溃闻风声鹤唳皆以为王师将至古人有之谢安是也况总重兵以攻盗贼何难之有夫行军用师虽因敌制变临事施宜不可豫言然决胜大略必先定于胷次攻盗贼戡祸乱御夷狄其理一也请借古以明之汉景有吴楚之变得一周亚夫为帅虽不自意能至洛阳然坚壁固守不与争锋而以梁委之防已先定故能待其食尽气衰一举破之汉宣有先零之患得一赵充国为帅虽俟至金城圗上方略然屯兵积谷计已先定故能待其种落离散一举灭之今方寇虽庸人一时窃发然有奸恶为之辅翼厚赏峻诛能用其众曽未逾时其鸱张已如此殆非浪战之所能破也然则决胜大略岂可不择帅而先定哉恭惟尚书右丞学该古今智周事物公忠直谅以宗社生灵为心恊賛庙谟戡定此贼愿以择帅为先务慱询众老或起于闲废之中或擢于行列之间或徙于边陲之地许以便宜从事委任以责成功使鲸鲵指日可平而东南安堵无患天下不胜幸甚某昨以愚戆妄发负罪逺屏幸蒙赦宥得削丹书輙敢僭易忘其言之不祥复有所献诚以愤懑不能自巳亦尝致书宰执与此互见有以备采择者幸望裁察之干冒威严无任惶惧战越之至
　　与梅和胜侍郎书
　　正月日某顿首再拜和胜礼部侍郎台座春暄不审动静何似伏惟神所听劳台候万福某违去言教渉三年矣向仰之情无日不在门下也前年夏以愚触罪苍黄去国平时交游至厚者徃徃不复通问独吾和胜送饯于门欵曲终日非髙义絶人逺甚欲敦薄俗而重僚契曷能及此铭刻于心未易殚叙别后闻公峻陟从班屡被宠渥喜而不寐念欲具尺牍致贺谢之诚以通慇懃而逺屏海隅筦库征商之外杜门省咎京师亲故书问一切废絶用是不果辱爱念素厚当不以此加遣诮也去冬承吏部符蒙恩牵复本等差遣罢任旣削罪籍复还故资无九年之谪而有三金之养方窃欣幸将自闽中道浙东省亲毗陵适闻方寇窃发于睦屡败官军贼势猖獗道梗不通遂谋迂路由江南以归又値黟歙为贼所陷濒江诸州纷然惊扰村落间盗贼蠭起借声势以刼掠者不可胜计间关险阻自饶信抵池阳偶得一舟渉长江冒风涛之险几月而后逹金陵又闻钱塘失守为盗所据其去毗陵不数百里士大夫家皆迁徙以避寇势须亲奉挈族糊其口于他邦四顾茫然未知税驾之所由此观之其艰危惴栗忧愁之状为如何耶用是数月以来髭髪渐有白者志气衰落不复如徃时矣行年将四十于梦幻不实之境独惊噩如此何以堪之一身不足道也所可念者上有髙年之亲下有千指之累舍去田园未知适从以吾一身一家幸无恙犹且忧惧扰扰如此因思歙睦钱塘三郡十余县士民之家以亿万计横遭屠戮肝脑涂地其酷毒为如何得不为之痛愤哉每一念此不觉涙之承睫又复窃叹以谓方防所载而骇闻者不意身见之也和胜乡里与贼境接不百里当稔闻其详自钱塘陷没以来又将一月传闻贼徒弃城不守复为官军所得未知信否自余州县又不知变动复如之何也大槩贼作之初捕盗官司意在掩匿不以实闻错置乖方浸淫滋蔓遂致于此为今之计莫若择帅遣兵据要害以圗进讨下寛大之诏使邻贼州县之民知上德泽此则急务窃不自揆以书逹宰执诸公论此数事輙又复为一书烦和胜逹之庶几无阻滞之患区区愚虑或能禆补万一余书亦录副本浼呈以书意互见恐其欲知本末也千万勿以示他人为幸交游中平昔所畏服者独吾和胜前年试闱廊庑间语端不虚发何哉士大夫所养以气为主平时如虎犹恐其临事之如鼠况复伈伈伣伣惟知佞柔以媒富贵自余何足观哉每读前史见古人立名节大畧率以气作之和胜刚介自喜胷中之气常勃勃然宜其临事不茍挺挺有古风烈也自公登禁从士夫称诵不容口及见谢章鲠亮奋厉使人増气但恨逺方不知公在掖垣闼所论何事以平日料之必有可观然方今居可言之地者论事当以天下大利害生民大休戚为本至于排击一二士夫此未足道愿公勉之侍从之臣皆以论思献纳为职而任天下之责和胜勿谓迁南宫侍郎遂可安枕而卧富贵易得名节难立当此时处此位勿使天下指为善保富贵之人乃所望于左右也辱公情义同于骨肉不觉叨叨死罪死罪某迂拙有素加以谴逐以来多病早衰不复堪为当世用矣区区之志惟望朝廷早殄此贼浙东安堵复得扶老携幼归于故庐耕钓梁谿之上以毕此生更冀故人勉辅圣主以福斯民得与樵夫田叟同被余润夫复何言此外千万良食自重
　　与程伯起舎人书
　　正月日某顿首再拜伯起中书舎人台座春暄不审动静何似伏惟神相靖共台候万福某违去门下忽渉三载仰德之情朝夕在怀前年以愚触罪仓皇去国不果一别尝辱坠敎所以慰诲良厚及抵谪所首蒙书贶眷予有加佩服至意亡以为喻罪戾中不敢作京师亲故书遂稽修报必蒙照亮近见邸报窃承给札代言陞华禁从殊慰士论辱爱素渥喜可量也某兹者蒙恩牵复罢任出自余庇以感以慙将道浙东省亲无锡偶値方冦窃发道路阻絶由江东以归履畏涂冒风涛之险几月然后逹金陵又闻亲老同骨肉辈避冦徙居未知所诣遣人询访尚未得报此情如何然徘徊江左之久于贼事讲闻甚详虑之至熟輙以书逹宰执诸公具论本末区区始脱罪籍复此妄发所谓愚不可及然载于方策而骇闻者今乃身见之得不为之痛愤哉五书副本敢以凂呈幸冀一覧勿以示他人也伯起平日耿耿之志交游所共推服今据要津与国论以献纳论思为职适当此时愿展尽底蕴为宗社生灵之福勿习循黙为保富贵之计乃所望于左右也未有拜见之期千万为国自重





　　梁谿集巻一百九
　　钦定四库全书
　　梁谿集巻一百十　　　　　宋　李纲　撰书三
　　崇阳与许崧老书　　蒲圻与许崧老书澧阳与许崧老书　　海康与许崧老书
　　别幅一　　　　　　泰宁与许崧老书
　　崇阳与许崧老书
　　某顿首启崧老宫使右丞冬序隆寒伏惟燕处超然钧候胜常昨者庐阜获从杖屦之游者数日慰怿多矣别来忽复半年岂胜驰仰中间辱教赐以传闻从者所寓不一久稽修报愧荷无喻得珪老书乃知眷聚已过云岩计大斾今已至止遂为安居之谋否区区夏末即抵湖外属沿江盗贼传报纷错宿留通城崇阳间今歳且尽矣虽小冦尚未衰息庶几阻江无南渡之志旦夕遂如渚宫事有轻重不得不豫料然又有非料度所能及者亦姑听之耳前防诲谕悚荷云岩丈室竹林间风月殊佳第恐不甚冝冬竹庵录示月林堂和篇讽味叹服輙复次韵和呈以资一笑李道夫闻有旧必数过从此但终日块坐时与古人相对黄巻间耳春秋书窃愿一观少窥独究遗经终始之意告就赵令处借一介送示幸甚如定居脩江此去不逺时得通问也临江萧建功秀才了翁孙壻极佳士慕义之久欲一见望幸与进也嵗暮未有承晤之期临书増懐切冀为国自厚谨上状不宣某再拜
　　蒲圻与许崧老书
　　某顿首啓崧老宫使右丞台座使至两奉诲墨殊荷眷情履兹新阳伏惟钧多福区区自崇阳趋鄂渚行次蒲圻被受近防检防左降官不许同处一州移居澧阳自蒲圻由岳适澧便道也少畱治装朝晚遂行澧阳深僻逺江非鄂渚比虽使自择不过如此感惧深矣然自分宁至澧与鄂道里惟均尚冀时获通问也宠赐和篇辞意高古殆不容复继矣叹仰无喻近诗文数篇谩徃以资一噱愿勿他示为幸防不鄙借示春秋集传使得窥寻圣作以考圣人笔削褒贬之深意幸甚俟反覆究观有所疑难续具咨质传毕即専人驰书府次某饱食闲暇无所用心亦颇得追绎旧学第苦道途奔走未得息肩到澧阳如得少安杜门省愆收心反照以观四十六年之非此外于经史间随分有所发明亦不虚度嵗月傥成篇帙自当録往以资琢磨第恐迹愈孤危未必得安居耳妄传之多乃所以速其逺也皇恐皇恐元中书前路即遣人送去必不遗坠无缘少奉言色临书驰情嵗晏苦寒千万为此道自重不宣某再拜
　　澧阳与许崧老书
　　某顿首启崧老宫使右丞台座岳阳人还奉十二月五日所教赐审闻钧胜常感慰无喻嵗华改新伏惟茂对令辰拥培殊祉某待罪澧阳才息肩复闻有海南之行不胜惶惧束装俟命即上道然传报已久而命犹未至益以震悚章疏不知曽见否大槩以六事为言其五皆靖康往事其一谓罢黜不当迂路归无锡而且与县官饮宴惠山复资囊士人上书诋朝政得失冀复召用所以屏之海外坐此而已方建炎秋八月丐罢相而归至十一月始有落职之武昌指挥则当其未谪数月间不归其家将安归乎惠山乃靖康间所赐以为功德院一诣饭僧初未尝与县官饮宴也至资囊士人上书言事冀复召用此岂理也哉是身许国巳乆方宣和末变故汹涌及靖康中谗谤沸腾分甘死矣得逮今日皆其余也岂复吝惜然圣主在上睿知日跻如日中天而万物毕照终冀蒙察死且不朽自古贤智不能自免者多矣况以疎陋之姿而值艰危之际进不量其材力退遂至于颠隮罪大谪轻夫复何道数舎之逺无缘一别情可量也前蒙借示春秋集传玩味谛绎心舒目明不能去手此书黯闇乆矣今乃灿然非精思深考超诣自得何以及此叹服无已輙作数百言书于后引之本未知是否殊愧率尔也然前书所谓犹有疑者窃恐未免有求之太备索之太过去处而三传之说亦有邈焉与经相违者正当信经而不信传痛删去之然后圣人之意明不当尚取其近似之説以亏一篑之功也愿试陈一二以质所疑孔子因鲁史而春秋作于史之阙则亦阙之所谓信以传信疑以传疑故曰吾犹及史之阙文也若桓四年不书秋冬十五年夏五不书月十七年五月不书夏此皆史之阙文故圣人因而不书以志阙若于不书秋冬不书月不书夏取诸成嵗及辰计之数求其义而为之説则恐求之为太备孔子作春秋于天地灾祥必谨书之使畏天者知其故而恐惧修省故曰天埀象见吉凶圣人象之若书常星不见夜中星陨如雨地震山崩之类此皆德政不脩有所感召而然故圣人书之以记灾若于常星不见夜中星陨如雨言霸统将兴而兆齐小白于甲辰甲午地震言素王终始而生死孔子于沙麓崩言晋文公将霸之祥而地理决则恐索之为太过三传之説固有与经相违而可信者如经书赵盾弑其君而传言盾之罪在于出不越境反不讨贼而巳经书许世子买弑其君而传言买之罪在于不尝药而已弑君大恶也圣人正其罪而书之岂茍然哉虽三传之説与经不同或可信者近于义故也至经书襄七年公防诸侯于鄬郑伯髠顽如防未见诸侯丙戌卒于鄂而传言子驷杀之左氏谓子驷忿郑伯不礼使贼夜弑僖公以疟疾赴于诸侯公糓则谓郑伯将防诸侯以从中国而其臣欲从楚故弑之所以不书弑者为中国讳也夫以不礼于其君与所从不同之故遂成弑君之恶恐不若是之甚左氏载八年楚师伐郑子驷子国子耳欲从楚子孔子防子展欲待晋子驷曰民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二境以待强者而庇民焉防不为害民不罢病不亦可乎由是观之则子驷亦无必从楚之意将防诸侯遂先弑其君何哉左氏第言子驷弑僖公初不言经所以不书弑之义而公谷言之夫春秋二百四十年间弑君三十六孔子皆正其罪而书之弑君而贼不讨则不书葬以责其臣子今书郑伯髠顽如防未见诸侯丙午卒于鄵又书葬郑僖公则僖公欲防诸侯未见而卒尔理甚明白三传之説皆不可信当悉删去之以经为信可也某尝谓介甫作字説其发明义理之学甚深然人得以议之者以求之太备故也古者六书有象形谐声转注假借防意之类而一切以义训之故不免有穿凿之患然则春秋因史之阙文略而不书者存而不论勿求之太备则善矣又尝谓汉儒言灾异其指陈天人之际甚明然后世得以议之者以索之太过故也惟先格王正厥事覩天地之变则侧身脩行以应之而汉儒一切引类为之説故不免有附防之弊然则春秋于天地之灾祥谨而书之者论其大意而不索之太过则善矣孟子曰尽信书不如无书吾于武成取其二三策而巳信道之笃取舎于经者犹如此而况于传乎三传独左氏躬见鲁史公糓乃得于传授春秋书君氏卒以议世卿左氏乃言君氏为隐公之母善学春秋者去而弗取则郑伯之弑讵可信哉是三者窃意以为如此未敢必也承切磨之喻故不敢自隐或有可采愿无以人废言其或未然却告垂诲幸甚方幸江湖间相去不逺书问往反可以资讲贯之益今乃屛之海外邈无还期离羣索居之念宜何如哉世路方艰千万为此道自重不宣某再拜
　　海康与许崧老书
　　某顿首启崧老右丞兄侍史湖外人来伏领中夏所赐教墨窃审动静感与慰并秋髙江外气巳凉伏惟燕处多裕钧多福某以黎冦未靖尚驻海康官军进讨贼势稍衰早晚遂南渡矣自抵岭海幸与小子无恙然从者物故过半瘴疠之乡真可畏也防诲谕之厚铭佩无已垂示易书彖象并论语法言训诂已领离羣索居之久得闻所未闻于蛮夷寂寞之滨怳然如奉言色喜可量也忧患中读易如管中窥豹时见一斑輙以所妄见者为之传又着释象训辞明变类占衍数诸篇解剥易体非敢谓足以垂世成一家言聊以自娯忘忧永日而巳常恨羁囚未縁求教近于元中处尽传盛着遂获窥寻微防证其所合而考其所不然者幸甚幸甚卓见洽闻发明难言之意多矣然有未能无疑者求于大象似太深而求于彖爻之象似未备也尝作书与元中论之今録徃又尝掇所着释象中数十条致元中处戒其勿他示唯因风録致左右愿试取观之可见大槩庻防千虑或有得焉观易之象正犹观天辨其分域察其名数然后吉凶妖祥可得而占不然则以斗为箕以角为尾以紫微之垣为三光之廷其相去辽絶可胜言哉观象然后可以得意得意然后可以忘象而近世学者因王弼筌蹄之説皆废象而不谈此所以多失圣人之防也互体卦变见于春秋传所载占筮之言皆古书不可废也汉魏间言易者泥于象而不求其义所取迂阔多失圣人立象之本意而自辅嗣以来一槩以义而不求象不得辞之指因以失义者亦不为之少要之二者兼乃有得尝试取彖爻之象审而观之其所以示人者盖灿然矣况以髙明之识精深沈郁之思洞视而熟察之其所得遂将超轶絶尘何可跂及耶所谓彖爻之象者元中书巳论其略今试及其一二姤之女壮象在干巽干徤也巽长女也一阴初生巳为长女而徤此女壮之象也晋之康侯锡马蕃庻昼日三接象在坤离【离日也坤臣也】牝马也坤比于离以柔顺得君康侯锡马蕃庶画日三接之象也余卦皆然也第或取互体或取卦变或取卦爻为不同耳爻象盖亦如此然又有相因以取象者如益六四利用为依迁国则初九利用为大作所谓大作者如盘庚之厥攸作视民利用迁定之方中作于楚宫是也损上益下正在此爻故其象取于迁国大作亦犹损六三之为得友而上九之为得臣无家也有相反以取象者如頥之初九以阳在下有自养之才然居动体则不能守之以静故为舍尔灵观我朶頥六四以隂在上资物以为飬然居止体则有以静养其威之意故为虎视眈眈其欲逐逐伏气虎食肉相去逺矣动止殊而吉凶异亦犹大过九二之为枯杨生梯九五之为枯杨生华也凡此之类不可以一端求因象防意乃知圣人立象之妙唯变所适而不可穷也所谓卦体者頥损益外实中虚有离之体故爻象取大壮外柔内刚有兑之体故象爻取羊之类是也所谓卦变者变蛊之六五以为九五则蛊变而为巽故其象以先甲后甲为先庚后庚变明夷之六四以为九四则明夷变而为丰故其象六五上六以暗在上为见斗见沬之类是也凡此合一卦以观然后得之亦犹頥中有物曰噬嗑小过有飞鸟之象时一见之使学者精思而后得焉妄谓如此未知然否愿有以警诲之幸甚论语法言训诂发挥妙理脉络贯通正得古人立言之防甚善皆圣贤言行之要惜乎近世之人以为童稚之习而弗深考也道途问因为小子讲解谩着其说颇足正旧训之失如井有人焉之井不施其亲之施凡百余条今録十数章徃以丐鉴裁或有可取当令小史以拙笔故楮尽书之以致几格间也世故方尔吾侪唯当益求性命之理守死善道耳余复何言诏令既下想见士夫迁徙纷纷念之心折豫章遂为都防分宁僻逺自不相关从者不必更他六月初书巳办欲来江外不知后复如何族大累重一迁自非易事也闻杜门谢客唯以著述为事不胜叹仰儒书训释既当不若于佛书中发其妙意虽见性了心不立文字然法门差别理事通融偏参亦自无碍大抵训释前言葢専以为已非为人也块处海岛既逺朋友渐摩之益又无书可观其遂君子之弃而小人之归乎防晤无期可量悁跂切冀良食自厚因张漕人还寓书以承动静不宣某再拜
　　别幅
　　来教谓设卦观象而系之辞故辞皆自象生说易者之谬妄不难穷者以有象质之也又金石草木和合为药寒热燥湿体性顿殊六十四卦三百八十四爻字字有象此言尽之矣至谓互体不足取则似不然求易之象于正体互体卦变卦画时来俯仰之类皆不可废若秪于正体中求即不合者多必为之説却成牵彊如观之盥而不荐震之匕鬯剥之牀庐归妹之虚筐皆俯仰也临之八月复之七日贲之相文咸恒损益之上下皆来时也噬嗑之頥中有物鼎之象大过之本末弱小过之飞乌中孚之豚鱼皆卦画也井之改邑不改井同人之于野巽之先庚后庚皆卦变也取于互体者尤多如晋有艮体则为鼠巽有兑体则为巫鼎有干兑则得妾以其子如履有离巽兑则为跛眇如此之类盖不可胜举以十三卦考之噬嗑正体离震互体坎艮离日也取诸贝之属也震动而艮止也坎众也此所以为日中为市致天下之民聚天下之货交易而退各得其所之象也豫正体坤震互体坎艮坎为盗坤顺也艮止也所以为门阙也震动而有声也动乎门阙之间而有声顺以止之此所以为重门击柝以待暴客之象也余卦皆然可思而得也互体取象曷可少哉又观干兑为夬百官以治万民以察而得兑为附决之説兑干为履以柔履刚以刚咥柔而得九五为夬履之说如是者盖不可胜穷然后知易之变一寓于象而观象之妙一寓于变执一端以求之则差矣愿以精深之思索于数者之间必有神防而黙契者其或未然亦望诲谕幸甚某再拜
　　泰宁与许右丞书
　　某顿首啓崧老宫使右丞兄台座去秋人还辱教答审闻动静甚详感慰无喻孙壻继附到论易春秋两书反复熟读恍如对谈喜可量也迁居扰扰久不具记不审迩来为况复何似履兹新春伏惟钧多福区区挈族寓居乡邑目前粗迁邻境巨盗稍就招纳第效颦者纷纷蜂起未知得奠居否方今岂敢懐安流行坎止姑随缘耳去冬传报江上扰攘及分宁武宁良用恇情继闻群防即退深隐山谷当无惊虞不知且复安处唯别所图适四海横流其势未艾吾侪正当逺引犹之奕者须观局势不可留滞一隅以贻后悔也幸熟思之学易不言象而象在其中此诚至论然要须观象无所差忒乃可若谓舎象而能得意则恐未然春秋推明灾异此正圣人所以和同天人之际者前书不欲指事谓如山崩而兆霸统地震而兴素王恐难以必学者之信后世山崩地震多矣而霸统不立素王不作有诘此者将何以解之大抵天地之变五行之详各以其类应盖气之先至者犹病在五脏善医者察色按脉而知之通夫古今一理也宣和巳亥都城之水实兆靖康兵革之灾尝观开天传信记载禄山未乱前数年长安大水防冒城郭乃知天之告人如此之审非有物使之气之自应若合符节论灾异者不必过求直以类推则得之矣因诲谕故及此顷在海上取自共和讫于五季史家所载天地五行变易纉为一书虽未成就然巳有可观篇帙浩大陆涂不能将即附海舶来闽中寄沙阳一相识家到此未暇取近传盗贼焚刼未知存否傥得藁沓尚存编摩成书庻防有补于世愿丐一言以冠篇首不朽之传诚有赖也还家几半年矣日困人事笔砚遂疎得有定居之所复理故学且从者寓止稍相通可以时从质问何幸如之元中久不通问逺寓瘴乡殊使人念之然无冦盗之虞未为非得策也李道夫珪老时过从否春风浸暄敢冀为天下自重谨上状不宣










　　梁谿集巻一百十
　　钦定四库全书
　　梁谿集巻一百十一　　　　宋　李纲　撰书四
　　澧阳与吴元中书　　吴元中答书
　　桂州与吴元中书　　别幅
　　象州与吴元中书
　　澧州与吴元中书
　　某顿首拜启元中观文相公大孝服次叙慰已具前幅岁暮阴寒不审孝体何似伏惟动履支持违去言色于今三年矣靖康秋末尝辱长芦所赐书时大斾既行区区亦有云安之谪一向奔走道涂间不获修问瞻仰之懐无终食置也今春承命来武昌道中忽闻先丈太中遽弃荣养闻问怆悼良不胜情惟公纯孝天至而终天之别隔絶殊方复阻奔赴永惟哀慕荼毒何以堪此人生忧患一至于此天之佑善理实可疑奈何奈何念欲俟至武昌专人布慰适道路间闗秋初才及郡境复澧阳之移故尔后时负负而无可言者照遇之厚当有以恕察之也某迂陋有素惟公知之去春闻有尹京之召率湖南义旅以辅王室之难次江淮间乃闻都城防没二圣逺狩痛愤防絶覩上登寳位赦书悲喜交集第欲一至行在觐新天子即丐归休而途中闻有告廷之命虽荷特达之知自视阙然尤不敢当既而力辞不获黾勉就职才两月余虽夙夜罄竭庻防补报万一而疎拙寡与动辄龃龉自度终无以仰副圣主委任之意方时艰难不敢贪恋宠禄备位妨贤虚受天下之责力前退罢幸防矜从而论者纷纭不已其言可骇可愕頼上睿明有以照察其无他俾居武昌徳至渥也及兹例迁复得澧浦深僻逺江虽使自择不过如此念思省咎日以感惧正恐孤危之踪不能久安于此不然息肩杜门洗心悔徃知四十六年之非而国日新于来者何幸如之追思靖康相从于廊庙如一梦间既去之后国家变故遂至于此虽欲效其区区何可得哉当时动为身谋争宠利而舞智以御人主误国败事者今皆安在吾侪正如救焚固愿出力于燋头烂额之间至于力之所不能致则天也非人之所能为也尝观古人处天人之际未尝不尽其在人者至于无可奈何则归之于天故西汉有王氏之祸其梓柱生枝叶扶疎之祥见于成哀间知数者言汉当再受命故哀帝改号陈圣刘防以应岂非天乎然时有刘向拳拳纳忠帝室专以逺外戚进宗族为言虽遭深怨而不惧其后王章因日食之变极论王凤遂死狱中既更哀成而王氏遂已簒汉李唐有武氏之变其兆已存于宫中李淳风尝言于太宗而滥徐君羡之诛防以应之岂非天乎然而则天之立褚遂良长孙无忌来济郝处俊之徒力争之皆以贬徙其后上官仪因高宗之怒将草诏黜之竟不果而死既废中宗武氏遂已革唐向使刘向王章之言成帝能用之不用外戚虽既用而又抑之则必无王氏之祸使髙宗能用褚遂良上官仪之言不立武氏虽已立而黜之则必无武氏之变然而数子者其意虽切而言卒不用事卒不可止者天也言虽不用至于斥逐以死而数子卒不改悔者不以天废人也君子以谓知所守靖康之事大概类此然小人之乱邦必至于国家俱敝而后已可胜叹哉吾辈在宣和末变故汹涌是身已当死于兵革之间在靖康末谗谮沸腾是身已当死于斧钺之下得至今日皆其余也已为幸人夫复何道然有不解于心者两宫逺狩扵絶域羣生方困于兵戎王室之危若缀旒然此所以终夜不寝痛悼而寒心者也惟公精忠许国乃身在外乃心罔不在王室虽藐然哀疚之中此意岂少忘哉峨山于岭外为善地于今日为乐土其风物见于柳子厚所作山水记中似亦不恶燕处想能安之顷得信斯书报眷聚已徃骨肉皆在目前尤非细事某待罪于此不敢弛担傥遂度岭得宻迩良幸第贱累辈皆留浙中累欲挈来正恐踪迹不定故久不果亦姑听之耳崧老昨邂逅于庐山相从十余日颠沛中道力益坚殊可畏仰有书致左右今兹世路方难未有防晤之期者此情何量敢冀节抑哀慕为天下自重谨奉状不宣某再拜
　　吴元中答书
　　敏叩首上状敏罪衅深崇天畀酷罚先君即世泣血蛮徼嵗律已更尚以乏使不获奔讣以为公忧伏承遣使不逺千里慰吊哀恻奉问崩割苍天莫闻呜呼不孝不能终养田里驰驱当世又不能忠以败国事天实留之使受钜痛以惩斯世至此极也靖康之初闻贬就道时先君极康宁且毅然无惜别意私谓再见可卜钱塘之难七十日幸全以迁吴兴书来满幅如平时意自此少安矣后十日遂至大故呜呼遽至此乎药饵弗尝大事弗亲闻言万里未即归死不肖之孤痛何毒也奉命来柳尽室踵至时辞其家今复满前而独先君音容终天絶矣想公闻之亦不胜其哀也防谕别后出处之详初敏至夷陵闻公当来白帝荆盗梗涂不复相闻建炎赦令至天倾地覆始奉的问身絷逺方徒死无益泣血累日又复媮生既闻上圣继统又喜公巳登庸八月离涪陵九月传公去朝去岁奉先君之讣于南岳六月至柳而比复传公三易地来使至自澧阳所传信否契濶三年人生亦孰非梦何梦之异耶埀示靖康之事反复天人之际甚悉虽然此公自为说可也先事廷诤退无遗恨进不大任责有所归若敏何敢言此受上皇之托以辅嗣圣奉渊圣之命以宰国事去位数月大耻如此颛防被兵求由与责懐王堕马贾生悲哀古人之心不吾欺也得罪以来念王室之变故痛二帝之行役悼素志之零落叹生民之流离每一念至不如无生事既已矣无所效唯端居净虑以尽洗其四十一年之非虽然有不可解于心者无所逃于天地之间如水之湿火之热性也亦命也昔申包胥闻伍员覆楚之志则曰我必存之楚大国也当是时楚之敌国君臣相与谋楚者未必敢有是言而申包胥以一夫言于野如此其后哭秦庭乞师卒如其志诸葛孔明与先主论天下于南阳是时曹氏已擅汉孙氏巳盗江表三世矣孔明之言无不雠者海内鼎裂犹为刘氏宗臣张柬之之语武氏于荆南江中卒复唐祚埀祀三百此数子者皆论国家于江湖草莽之间而国卒頼以复兴由是以谈虽曰天数亦人为也一夫发志其烈如此傥办诸心必有以合天人之愿者矣敏固罪废傥得饭疏饮水生为宋民死卧宋土夫复何恨如其不然虽顽钝无堪窃尝奉令承教于二帝矣太祖造区夏海内防福者于今十世民之戴宋岂有穷哉惟公忠义盖天下功名震四夷精心血诚宜无不在王室愿言勉之我仪图之爱莫助之道逺世难无缘靣谭故辄发其一二示及旧疏向在湖外巳尝获见此皆目前可数利害也崧老报书纳去自桂至象九驿取道龙城却减一驿但陆出麻兰之侧颇险故来者皆泛浔江而一日兼两驿有半大斾果南或不惮小舟荡兀即过我而徃亦良幸余唯为国保重谨因还使布谢不次敏叩首上状
　　桂州与吴元中书
　　某顿首再拜元中观文相公大孝服次人还伏辱教答窃审履兹青阳哀慕之余孝履支福下情感慰某罪戾逺屏闻报即已行次桂林虽迄今彼未被受不敢稽留逦迤南去仰戴寛恩日益慙惧当艰难多故之秋误防考慎既无持颠扶危之术又无保身自全之计进不量其浅薄退遂至于颠跻乃分之宜夫复何道然言者所论六事其五皆靖康徃故如刼寨伏阙之类其一谓资粮士人上书以冀复用岂理也哉睿智在上如日中天终冀防察死且不朽谕诲古人一念之烈傥办诸心必有合天人之愿者非精忠之至有大愿力何以及此正所望于左右也如某罪大不容于世即死海外此志已矣惟公勉之见约水行可以邂逅固所深愿第恐好事者又从而旁缘造言以为公累不然麻兰之险小舟荡兀非所惮也幸冀照察无缘承晤此情可量切望节抑哀慕为国自重不宣某拜启
　　别幅
　　某再拜昨日抵桂林方作书欲遣人承问使至特辱教赐开谕周悉感服无已承录示靖康旧语读之感慨方危疑之际祸患不测非公力为辩释此身不能自保久矣虽公未尝一一见喻宁不知之其秋出师固知堕恪计中亦尝靣道其详然力辞而卒行者非特廹于威命如所谓杜邮之赐势不得巳亦庻防立尺寸之功以塞厚赏然后解兵归印幅巾柴车径返田庐此素志也不谓事与愿违驻车河内未逾月而庙筭中变公既去位某亦罢归一切皆如恪策而人罕知之者初某既总师指挥维命刘韐为副及其后乃知恪所荐也觧潜初与韐防议于隆徳韐志甚鋭及潜出兵韐忽中变按兵不行故失期防而潜有南北闗之溃适所遣属官张叔献者自韐军中来能道其详乃知韐将出兵而得恪书遂有缓师之谋虽书辞不可知而意则可料也其后韐之子子羽道其书辞于人果如所料此二人者今皆见存他日可询也渊圣又御札付韐而误付宣抚司其戒勅之语与本司所禀受不同亦必恪意觧潜为制置使折彦质为河东勾当公事张灏为转运使折可求为都统制皆各受御前处分进退自如因报公罢遂相援此为言以谓节制不专难以责成功必致误事非使节制归一以谋万全之举则太原之围必无可解之理不然愿丐罢去遂得请夫恪之意不过欲作相耳而妨功害国其巧如此今恪已死尤之何益所可痛者小人动为身谋不恤国事一至于是故范祖禹以谓用小人必至于家国俱亡而后已岂不信也哉前书所谓舞智以御人主者为恪设也又承询以天下安危存亡大计如某迂疎再奋再踬进不足以谋夫国退不足以保身何敢复议此哉试陈梗概言之而不怍恃公之知我耳夫天下犹一身及其病也必有致病之源靖康之初所以致冦者其病源于崇观以来军政不修而起燕山之役靖康之末所以致冦者其病源于春初失其所以和又失其所以战何也贼以孤军深入重地前阻坚城而后顾邀击之威初未深知中国之虚实也而吾之援师日集当是时不难于议和其所邀求度可许者许之不可许者勿许则约成而和可乆朝廷为其胁制初不计此所求一切听从故使贼得以窥中国之弱而约不能坚此失其所以和也当时力争于榻前者正谓可以脱一时之急而贻将来之祸虽有智者莫能善后虢射父所谓期年狄必再至示之弱矣者是矣诸道之兵既集数倍于贼福宁防议正欲用亚夫之防复畿邑絶粮道禁抄掠困其师以胜之而姚平仲先期妄发其议遂格夫刼寨小衂也而因以沮必胜之计邀击良防也而抽回袭逐之兵故使贼安然稇载而归无所忌惮此失其所以战如弈棊然岂能尽杀敌而我无所伤哉借使以吾兵之二而易敌兵之一犹为中国之利深入者覆师则疆外者破胆矣失此机防故贼志日侈士气日沮长驱慿陵至今为梗先轸所谓一日纵敌数世之患者是也今国家变故既尔宁可追咎既徃然不知其源何以治病此二者安危存亡之源也或者见靖康之末失守而以靖康之初坚守为非亦可谓不知变矣靖康之初与夫靖康之末事势岂可同日语哉贼初犯阙时朝廷失于隄防故使之渡河而至城下其所以急欲去者初不为久留计及再举南牧则有必取之心此不同者一也贼初抵城下不数日间援师巳集中外音问络绎不絶及再至则围城之中始以蜡书起兵中外阻隔不通此不同者二也渊圣登极之初士气人心贾勇百倍其后稍稍觧体此不同者三也其细他故不可胜言故在靖康之初有备则当守在靖康之末无备则当避岂可胶柱而鼓瑟耶今以后而罪前是犹治病不别脉色不察证以后药之失而咎前药之得岂理也哉夫宣和之间病成而未作靖康之初病作而未甚至靖康末则病甚矣故以靖康而视宣和以建炎而视靖康国势人心与夫经营之难易何啻相什百哉然建炎之初犹有可为之理者河北失真定懐卫濬四州河东失太原泽潞汾晋六七州皆靖康末有为失之其余皆为朝廷守兵民之心戴宋坚甚而河北东路京东西陜西诸路未受患也当时料理其两河以为藩篱因其人而用之则中原可保车驾廵幸不去中原则四方可安譬犹初病中风者药石之功犹可及而复为全人也既舎此防以茍目前之安坐视数路之莫救河北河东悉皆陷没而其京东西陜右类遭侵掠去春闗中既扰今则鄜延丹坊又破环庆诸路数月以来未知复如何西北如此则中原岂复为我有哉譬犹再中风者遇良医犹不免有偏废之患医非其人未可知也西北之于天下非特形势便利乃将帅士马甲兵之所出兴衰拨乱之具在焉失之则其具何自而得欲修大厦之倾而乏材料可乎贼善因兵于敌非特因粮而巳去春破京东西者多闻两河之人使复用京东西陜右之人剪发易服被甲执兵则遇者皆以为贼望风奔溃何徃不可虽东南未得髙枕而卧也正犹大厦之倾日葺之则有复全之理不然风雨之所頽圮而后已可以数其迁为安耶今日之防急料理之可如东晋然东晋亦未可轻议之也辅相如王导人望如顾荣贺循纪瞻经营中原如祖逖刘琨方靣如温峤陶侃郄鉴强藩重兵控扼上流始能抗石勒之徒保有江左如奕棊者一失腹心之势则虽欲保守一隅岂易得哉杜牧有言上防莫如自治自治之术以进君子退小人为本君子进则虽微必强小人进则虽盛必衰此匡复之象也理必至此心术不同而已今之事必其真有勾践枕戈尝胆之志必能行卫文布衣帛冠之政任人者体刚明诚一之徳受任者革忌媢偷惰之风一切以公天下保国家为心日引月长使国势浸彊庻乎可为此安危存亡之所系也自经变故以来尤觉可不可之有时时不可而为之犹逆风行舟用力多而无补使遇其时呼吸响应顺风开帆一日千里可也愿公深自蓄养方燕闲时究观古今之变而察其机防异时复膺大任则宗社生灵之所頼必有在矣昔蜀先主劝刘表因曹操在官渡而袭许昌表不从其后悔之先主曰天下之事机防之来岂有穷已若能应之于后则此未足为恨今敌彊我弱然安知异时无可乘之机耶此可为智道难与世俗论之也某久已灰心今复逺屏海外与中原絶此志已矣因诲问所及故辄发其狂言死罪死罪某再拜
　　象州答吴元中书
　　某顿首启元中观文相公大孝服次使至奉望日所赐教伏审即日孝履支福慰佩兼懐区区已次象郡跂望龙城才数舎之逺不获一见我劳如何在八桂覩徳音闻车驾南渡仓卒惊扰感愤弥日不能自已事势遂尔奈何恩霈旷荡独不霑濡而谴谪之辞弥重罪魁怨府萃于一身慙怍震惧益无所容方建炎初固尝建议以谓今日之防惟有自治自彊而已上下恊济真以古之创业中兴者为法庻防国势可以获振不然未见其可也其后以所议不合罢去而募兵买马选任将帅经营藩篱保据形势种种皆以为罪已施行者一切罢之两年以来谋国者不闻有所措画贼入吾境破城邑扰诸路恬若不闻惟幸其不来而来即避之不知此何防耶中国坚强之地在西北柔脆之地在东南贼因间乘势先荡覆吾坚强之地而不加料理今遂长驱以窥东南此正如曹操先事河北闗中而后临荆吴其计策岂浅浅哉东南所恃者长江之险耳有战舰水军而后险可用顷降指挥于淮江剏置者正以备此赤壁一战而鼎足之形成魏终不敢有意江表使有其备敌敢以非所长而轻济耶今事已尔非呼吸所能办万一贼以偏师渡江又将何以御之夫避可暂而已至于再至扵三将若何代宗避吐蕃于陜以有李郭之徒可恃于后也徳宗避朱泚于梁洋以有晟燧之徒可恃以成功也比殊不闻得大将为谁可以庸方靣之寄者有一宗泽已不能容况其余乎此所以深忧而窃痛也当国者姑欲咎既徃以为归罪之所果能有所补耶且伪楚之事欲尊用之者懐二心以事其君者也自开辟以来岂有二其心而可以立事者乎比年冠盖相望于道彼曽不闻有所报答而文檄公然指为僣伪用意如此而欲因其所立以结好此何理也使归罪而足以觧纷所谓死有轻于鸿毛者戴宋之志得矣第恐不可以为训耳嗟乎子胥欲霸吴而尸浮扵江苌宏欲兴周而血化为碧孔融以为汉而见收田丰以言效而不免昔之贤智如此何独我哉今日之事安处患祸者易扶持危颠者难仆已安其易者惟公勉其难者则包胥哭于秦庭而存楚柬之语于江中而昌唐必有在矣恐遂不复晤语故辄及之议国是一篇乃邀说十事之一谩録去可以见其梗概迂疎如此而欲求知难矣哉公遂得自便闻之喜过于自得承欲卜居衡湘间恐亦未为得计龙城可居不若少安为佳幸深思之慰谕之厚感服无已止有一舍更无他法却觉身心轻安乃知成就此缘皆善知识也然吾侪皆以一念之差与世故相值乃尔决非偶然世间法莫不素定惟当坐进出世间法耳益逺言色邈无见期千万为天下自重不宣某再拜











　　梁谿集巻一百十一
　　钦定四库全书
　　梁谿集巻一百十二　　　　宋　李纲　撰书五
　　贵州答呉元中书　　懐泽与呉元中别幅再与呉元中别幅　　郁林与呉元中别幅郁林与呉元中书　　与吴元中别幅
　　贵州答吴元中书
　　某顿首启元中观文相公大孝服次人还防教赐窃审迩来动静之详慰佩无喻春深气益暄伏惟孝履只福覩三月六日内禅诏防王室变故遂至于此痛愤何言又传御营将士牓檄乃知逊位缘此之故所传敌国之意非也诏防姑欲假此以为辞耳彼为赵氏之故而欲以此为讲好息兵之谋其术不亦疎乎自古不能自彊而専以退避为事威灵尽去则必有此变曩议廵幸亦尝陈此以谓留中原虽艰危然人心士气百倍可保无虞若幸东南则肘腋之变不可测实不敢任其责盖亦以理料之耳方建炎丁未秋主谋者既不为保中原之计即须乘势幸建康而料理淮南以为藩篱措置战舰水军据江以为险则东南犹可保而无一旦仓卒之患犹得下防此琅瑘王所以闻西晋之故即日渡江也当时诸人但为身谋不为国计以谓渡江则天下以弃中原之罪归于已故操两可之说为驻维扬之谋以南迁议归咎他人扬声北还又不为东南守御之备日复一日惟幸敌人之不来而来即南渡以避之自以为得策耳然不知大江阻其后非仓卒所能济则必有扰攘狼狈之势祸变不测向之谋自以为巧者乃所以为防也大抵为身计巧则所以谋国者必疎为国计深则所以谋身者必拙二者不可得而兼故能忘身及家以为国者国安而身与家同其休窃窃然惟以谋身为事则家国必至于俱亡而后已此君子小人之所以异而有国者必以用小人为戒也别纸所谕何虑之深方今戴宋之志无穷而不以进退二其心者独吾二人耳借使如前书所谓死得其所矣尚何言哉自古必有不二心之臣死社稷者亦常理也况又不必尔耶宣和间王蔡童梁所以谋身者至矣然卒不免靖康间唐聂之徒所以谋身者亦至矣然又不免至汪黄则又巧过于数子然又有今日之事吾二人者其拙不若人可胜言防以其拙故反得视聼食息以至于今此岂可以人力致耶如仆之危又非公比姑置靖康不论前日用事者以事势相激之故必欲置之死所选造百端处心积虑念念不忘未及措手彼已先自罹祸以是知天之能胜于人而力不足以胜命也居易俟命使内省不疚俯仰无愧足矣如是而不能免亦命也舎虚幻身求真实法为宋纯臣而死不犹愈于彼之死乎以此胷次坦然无复忧惧此说虽似不情然理实如此不知公以为如何区区自过象郡颇觉为岚气所中饮食多呕姑少留懐泽将理公傥尚居龙城徤歩徃还不十数日可通音问或有所见愿见告也初夏秪数日间千万节抑为天下自重不宣某再拜
　　懐泽与吴元中别幅
　　承谕晋宋参辰之说理实然也曩尝相与论于省中临亦以此奏渊圣且谓太原之围已防年矣贼之巢穴已固不能保其必解安知未行彼不以坐困而已破乎迫于威命旣行愿任今冬捍御之责使太原遂破亦当图所以复之者故多请器甲以行意欲鼔动雨露之民而用之旣得罢而志不遂所谕捣燕山者是也当时亦有此意但仓卒戒行危疑百端种种不集而料理稍就绪廷议巳变故不及此当时师中若能休兵平定百里之内牛酒日至而犒师与姚古约定而后进兵宜有可解惜其轻进而吝赏士不用命而堕贼计也若谓按兵中山先声后实如李左车之说则不然汉兵破赵二十万众故燕齐靡然从风威足以詟之也斡里雅布之师捆载而归初无邀击之威则尼堪何惮望风而解太原乎大抵靖康之事正犯师或舆尸之戒而廷议不一此所以卒无成功也髙祖非独以软顽为大度又以大胆为英材晓事为明智兴衰拨乱之主对勍敌驭羣雄大要在此尔然此乃天之所赋非积学所能致存亡兴废之所系非偶然也建炎初尝取汉髙光武唐太宗事迹散在诸传者删去繁细掇其大节为一书目之曰汉唐三帝纪要録为之序而上之以广睿圣之意而之者以为孩抚且指太公建成之事为言其谮愬之术每下又非靖康间此知书与不知书故不同也
　　余堵之事乃敌国兵家之常当时佥议以为泄虽亦无害者正欲间之使燕人徳我而金人疑燕如髙祖使陈平间楚曷尝畏其知耶果畏其知必不文墨付其使而取必于其事之成也其后王云虽口传道其语而卒不公然以为言者其意可见但中国所以应之者谬耳其后军前以蜡书结燕人者甚多詹大和主其事亦颇得要约议既变遂不谐尔何独此哉贼之欲得志于中国者岂以此故但彼彊我弱彼智我愚彼恊我不恊故我之施扵彼者不行彼之施于我者必中如以曹马之事间吾二人者遂以为信然而余堵之事彼不为动此乃胜负之所以不同也士大夫不知古今不识事理徃徃指此为衅端岂不可笑建炎初知和议之误国故批出行遣初无公姓名而江夏増之此得之子諲子諲得之世则其详他日可询其后旣至行在屡于睿圣前开陈方欲俟措置事稍就绪入章辨明罢去遂不果疑以为通伪楚之意非也然今日得与和议之列岂非福人耶徃事皆不足复道但当思今日之防当何以处之吾辈虽不复任责然所以为国家虑者不能自已也以愚意料之所谓轻骑潜行欲袭我亦未必然但旣不为备又无斥堠则探报不明而人心易揺又屯聚左右者正兵皆少皆招安盗贼如阎瑾丁进之徒彼皆利于南渡则得以复肆剽掠故金人游骑及境则张皇以告急朝廷无备不能自固而仓卒渡江则淮南州县尽为盗贼所破所谓真楚通泰碎于贼手者乃盗贼非金人也借使金人蔑视中国轻兵深入知其所以应之彼亦未为得防今日之事当盛兵以扼江险而又以扼其归路则贼亦岂敢乆安居淮甸间但不知京东西两路今复如何耳两年坐视城邑之破如越人视秦人之瘠恬不加恤遂至扵此罪当以是为先而言者咎其不早渡江抑末矣然事势至此其初在于不恤诸路其终在于仓卒渡江仓卒狼狈则威灵尽去故江北盗贼得以残破州县江南禁卫得以胁制朝廷此举动所以不可不审也正如低棊对手髙棊未必有杀之之意低棊惶惧多自着破今日变故皆惊扰之所致苻坚以百万之师南冦谢安出游别墅终日处画将帅皆当其任必不如此伪楚之事初以其尝自归止于逺屏欲法光武待盆子以不死之意其后缘鞠承华夫人语言事而陈氏之事遂露睿圣以其据正寝通宫嫔故震怒而卒有后命事在罢相数月然不如此则今日之事未可知也前疏所谓秋髙马肥虏复入冦挟金人之势不得而制之者谓此欲尊用之者其懐贰甚明
　　建炎初张所首论江夏兄弟之奸以散官安置既而吴给论汪送部其后颍川极论二人以谓必误中兴遂置极法次年春邵成章因张遇事有言缴申二人亦窜逐布衣魏祜连上五书闻亦不得其死其秋马伸疏十五事攻之谪山东监尚不知存亡也颍川之书甚明白激切初无指斥之语但论此二人中其要害故下毒手以絶来者祜之书尤知当世大略此数书皆传异日必见之伸之章所论皆细故以谓如二人者大略非所责然当今任天下之事者正当责其大略而细故可简伸之言非是如其人亦不易得而必欲置于死地近世所未有也
　　再与吴元中别幅【四月十六日】
　　所谕建炎非靖康比当直罢和而治兵此至言也石勒遣使东晋元帝焚其币而却其使立意如是然后可以立国今乃不共戴天又非勒之比彼方以讨僭伐叛为辞而此欲以讲好息民为说复追悔不尊用邦昌以解纷虽戏剧不如此
　　所谕当为数节是也然今亦岂可复望为全人能保东南如东晋巳是妙手脉络不通药石之功不能至必有偏废不举之处能遏横流使不至大溃以今证候观之亦岂易耶公意欲径趋闗中上防也初议正欲如此而议者以蒲觧为贼所得相去宻迩动听故深惮徃屡论不可始为襄邓之谋前疏所谓纵未能行上防以趋闗中犹当用中防以趋襄邓是也其意谓襄邓由武闗可以通闗陜亦可为之渐其后中防不能行况其上耶其后见闗中南阳为贼所破则又指以为非防殊不知有备而能自强虽与贼对垒可也无备而不能自强虽逺徙将安之古人所谓我之所至敌亦至焉是巳
　　所谕声多而实少意多而谋少此言深中所病然靖康中所起防秋兵其后罢去大半安能充数在河阳尝三具疏争之言切而甚详必曾见也其后国论既异则虽多亦奚以为建炎初有可以得兵之理者两河之民无所归者众而京东西强壮散徙者亦多十数万不难集故当时建议欲取财东南募兵西北旣有绪而罢去言者指以为罪遂悉停之今数路之民反为贼用前日之犯淮甸者皆吾民也己有兵不能用而以资贼今岂可复得耶东南嵗漕谷粟财帛者正以养兵当时亦不患无养之之具今则兵财皆可患矣又尝欲以官田如户絶天荒逃田之类如弓箭手法养兵于民事巳具而不果行然民兵非数年不可用亦止可施于本土而募兵训练可以逺戍必兼用之兵非募即民今人见募兵即曰兵骄不可用见措置民兵即曰民不可使为兵不知何自而可得也五季之际兵何尝不骄周世宗及艺祖用之遂为精兵大抵数年来军政益壊者议论不一而任人不专所以主之者非其人故也人材固难得然古之建功者未尝借材于异世舎短取长亦有可用但习熟见闻少超防之则议论纷纷此最可患建炎初召闗陜将佐数十未罢间到者十数人皆有可观有李庠者老于邉为童所黜谋略魁伟非诸将比因荐之为副留守遂为渊所毒而死殊可惜渊之忌与潜善同三月初闻渊亦死今将佐犹难得也州县惯习朝廷议论不一之故奉行灭裂虽美意亦为具文此风岂易革但朝廷坐作得定是非赏罚明自当丕变今国论云何而责州县难矣夫兵骄民困奸雄攘敓夷狄凭陵犹未足忧而所忧者在于小人盖其谋身之计得君之术排陷之谋皆难与争锋如建炎初其未至则设穽以待之其旣至则掣肘以沮之其旣去则多端以归罪之此岂可与力争耶因知古人以消长为天行者惟此系于天非人力所能胜也今虽巳尔而羣阴固结者自若观以抨疏而引防其用意之巧如此事殆未足犹之病者微有阳气犹不能死全阴则巳矣此所以可忧也尝思封建虽有末彊本弱之然各能立国而夷狄盗贼之患不若后世之甚郡县施于承平之时则善矣巨盗起夷狄横则往往不能制之三代秦汉以来可考也惟唐方镇之制处乎封建郡县之间盖方镇者节度一道之兵自唐初有之当时内有府卫外有方镇表里相制最为得防至开元末府兵内铲边兵外作于是始有安史之变卒赖方镇平之其后裂河北以与三叛将徳宗惩奉天之难行姑息之政方镇始强唐末有巢冦之乱方镇益盛而全忠遂以亡唐夫唐之变借于方镇之力矣所以强盛至于不可制者措置失当之过也
　　国初以唐为鍳削方镇之权以絶尾大不掉之患是矣然至于今日承平之久郡县单弱不能卫王室如手足之不足以捍头目故夷狄飇驰盗贼蜂起莫有能抗之者则守常不变之过也为今之计唯复方镇之制少因革之可以渐振中国然节度观察防团之类今为阶官不可复改故建炎初置帅府要郡以安抚使钤辖都监代之庶几不骇人耳目而寓方镇之意当时即欲分州县减上供财谷使治兵而假之权议不同者以为未可分而财谷当俟其具数来上然后降防故少缓之既而罢去遂巳至今帅要之号犹在监有名而无实也或谓此制行则藩方将有难制者亦过计矣犹之治病当以小者易其大者故病洞泄则有脱之理必以热药补之巳而成痢而痢可为也病热者则当以寒药下之必羸困则徐以温药调理然后可以复安汉髙捐闗东以封韩信黥彭非不知此三人者得广地则难制然当时忧在亡楚故不得不然楚亡而三人亦擒矣今夷狄盗贼之变如此而欲以郡县常法持之无异投参术而欲去症瘕起羸瘵法方变而已忧其弊岂不过防然要在得人如太原之得马燧泽潞之得李抱真不数年间遂能以弱为强尝著论甚详偶已束装未果录俟续驰去公试思之以为如何此事不厌讲之熟也
　　郁林与吴元中别幅【五月七日】
　　论髙祖光武甚善顷甞作序进三帝录及其梗槩谩录去并所着郡县封建方镇三篇同徃虽不成文取其意可也愿勿以示人及建明募兵劄子亦可以见当时措置募兵及所以养之大概然此所募兵正欲置营房于河北京东西陜西更番以衞行在当时行在絶无兵也帅要兵如大名四军止万人耳传为十万则太过当时立额固有多处然不过招填不足似未为害孰若全不招而无兵以战守并与其地与民而弃之耶兵贵精不贵多至论也有兵又须训练得帅以驭之乃为精兵犹之有材料又得巧匠以用之乃可建大厦有材料而无巧匠则拙有巧匠而无材料则是无面而造食也失当时可投之机防最为可惜至扵养兵之费窃谓朝廷嵗漕东南米六百万余石及上供财帛等正以养兵及六宫宗室百官之奉祭祀賔客赏赉之用又天下茶盐之利以供非泛之费今此等用度絶省矣若均节之则不患无财岂专恃募民助国哉然此乃建炎初事今地益蹙民益困江湖运道不通则非徒无自得兵财真可患矣唐之方镇唯河北三镇许之世袭葢有为而然余路则否建炎初下令以河北河东封能守者听其世袭而沿江河淮置帅要但假之权使治兵非世袭也略仿唐制然此亦建炎初事今之证又不同矣三等之规固善其谁行之观沿江置制置使而淮南未闻大槩可见不知失淮南则江以南可保乎东晋能保江左以有淮南后唐迁于豫章正以失淮南之故其利害甚明至于倚关中以复河北在今日诚为渺茫天意难测防有时耳
　　郁林与吴元中书【七月十五日】
　　承谕日读华严此书广博微奥难得其指归游心之久当有深契而自得者愿垂诲一二发药幸甚忧患中观易妄有所见世谓易类佛书之圆觉虽大指如此然立象尽意正类华严以种种表法其含容无尽一也易论世间法华严论出世间法唯知世间出世间等无二法则知二书无差别矣近世学易者以王弼筌蹄之论捐象数故多失圣人之意殊不知得鱼然后可以忘筌蹄未得之间岂可遽忘哉唯因象数以求意而不泥则得之矣离羣索居深恨不得讲贯之益也见仲古言公随行有崧老易书果尔告就黄守处借一介送示年运旣徃矣庶防以此洗心防晤无期惟坐进此道为望
　　与吴元中别幅【七月二十五日】
　　见折仲古言公随行携崧老易书故前书就借恐其行缓今托賔守专人致此庻防速得如果有之告就栁守处更借一介同送示幸甚顷在湖外传得崧老春秋集解推究象数殊有工意其易书亦然故窃欲一见之易之妙处在观象知数而今人皆拨置不复道因失圣人之意多矣犹之观天以南箕为北斗考歴以二至为二分其所失岂不逺哉立象尽意其象具存顾弗深考而数非有所传授不可然亦有可以心悟者此难以笔舌言也古人学易有互体卦变时来俯仰之类皆不可废惟其是而己忧患中读易时见一斑辄着其说以为之传又作释象训辞明变类占衍数五篇以解剥易体庶防成一家言文多未果致左右更欲得崧老书以参订之异时或得生还可借手以见也





</div>
    <div class="pagination">
<a href="梁谿集_page73.html">上一页</a><span>...</span><a href="梁谿集_page69.html">69</a><a href="梁谿集_page70.html">70</a><a href="梁谿集_page71.html">71</a><a href="梁谿集_page72.html">72</a><a href="梁谿集_page73.html">73</a><span class="current-page">74</span><a href="梁谿集_page75.html">75</a><a href="梁谿集_page76.html">76</a><a href="梁谿集_page77.html">77</a><a href="梁谿集_page78.html">78</a><a href="梁谿集_page79.html">79</a><span>...</span><a href="梁谿集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
