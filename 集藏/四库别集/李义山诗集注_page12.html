<!DOCTYPE html>
<html>
 <head>
  <meta charset="utf-8"/>
  <title>
   李义山诗集注 - 第 12 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李义山诗集注 - 第 12 页/共 13 页
  </h1>
  <div class="content">
   照席琼枝秀【离骚折琼枝而继佩】当年紫绶荣【汉官仪公侯皆紫绶传旧唐书舆服志侍中中书令加貂蝉佩紫绶按兴元元年李晟加中书令故云紫绶荣】班资古直阁【一作閤○通典梁天监六年置左右骁骑领朱衣直阁给仪从隋置备身府即其职】勲伐旧西京在昔王纲紊因谁国步清如无一战霸【左传一战而霸】安有大横庚【汉文帝本纪大臣使人迎代王王卜之兆得大横占曰大横庚庚予为天王注曰兆筮曰卦卜以荆灼文正横也庚庚横貌】内竖依慿切凶门责望轻【淮南子大将受命已则设明衣翦指爪凿凶门而出】中台终恶直上将更要盟【按唐书代宗时宦官程元振譛杀来瑱河北叛镇率以借口所谓内竖依慿切也诸节度使各置监军兵柄不一所谓凶门责望轻也宰相张镒忠直为徳宗所重卢忌之出之于凤翔所谓中台终恶直也朱滔拒命赐爵通义王冀以安之滔反谋益急所谓上将更要盟也】丹陛祥烟灭皇闱杀气横喧阗众狙怒【注见前】容易八蛮惊梼杌寛之久防风戮不行【家语禹致羣臣于防稽防风氏后至戮而杀之其骨专车】素来矜异类此去岂亲征舍鲁真非防【礼记我舍鲁奚适矣】居邠未有名【居邠见孟子○通鉴大厯中朱泚入朝留京师建中元年令镇凤翔三年朱滔以蜡书约泚同反马燧获之以闻上召泚慰勉之赐予甚厚泚怏怏思乱旧唐书建中四年十月丙午诏泾原节度使姚令言率兵救哥舒曜泾原军出京城至浐水倒戈谋叛令言不能禁上令载缯防二车遣晋王往慰谕之乱兵已阵于丹凤阙下促神防军拒之无一人至者上乃与太子诸王妃主百余人出苑北门其夕至咸阳饭数七而过令言率乱兵奉朱泚为主戊申上至奉天】曾无力牧御【圣贤羣辅录风后受金法力墨受凖尺宋均曰力墨或作力牧黄帝辅之二帝王世纪黄帝得风后于海隅力牧于大泽】宁待师迎【风俗通防雨师也广雅雨师曰屏翳韩非子昔者黄帝合鬼神于泰山之上风伯进扫雨师洒道】火箭侵乘石【尸子昔者武王崩成王少周公旦践东宫履乗石祀明堂假为天子七年注乗石王所登上车之石也】云桥逼禁营【云桥即云梯】何时絶刁斗不夜见欃枪【尔雅彗星为欃枪注亦谓之孛天文录偏指曰彗芒气四出曰孛】屡【浪遇切】亦闻投防【汉书投防忌器】谁其敢射鲸【旧唐书泚自将侵逼奉天军势颇盛于奉天东三里下营大修攻具十一月乙亥杜希全与贼战于漠谷官军不利贼攻城益急矢石雨下人心危惧戊子贼造云桥攻城东北隅兵仗不能及城中震恐相顾失色浑瑊预为地道命纵火焚之贼乃退】世情休念乱物议笑轻生大卤思龙跃【説文卤西方咸地也左传晋荀吴败狄于大卤注大卤太原晋阳地一行并州起义堂颂我髙祖龙跃晋水鳯翔太原册府元太宗生时有二龙戏于门外井中经三日乃冲天而去】苍梧失象耕【象耕注见中巻】灵衣沾愧汗【楚词灵衣兮披披】仪马困隂兵【道源注仪马庙中木马也甘泽謡许云封因乗仪马入长安○按髙宗葬干陵在奉天县旧唐书朱泚据干陵作乐下瞰城中辞多侮慢通鉴自赋攻城斩干陵松柏以夜继昼泚移帐于干陵下视城中动静皆见之苍梧失象耕言贼惊陵寝也灵衣仪马皆陵庙中物困隂兵似暗用昭陵石马汗流事】别馆兰薰酷深宫蜡焰明【旧唐书姚令言迎泚于晋昌里第泚乗马拥从北向烛炬星罗观者万计明日入居含元殿徙居白华殿】黄山遮舞态【汉书武帝微行北至池阳西至黄山晋灼曰黄山宫名在槐里长安志右扶风槐里县有黄山宫惠帝三年起】黑水断歌声【禹贡黑水西河惟雍州】纵未移周鼎何辞免赵坑【史记武安君白起大破赵于长平坑降卒四十余万】空拳【当作弮】转鬬地【司马迁书李陵提步卒不满五千转鬬千里矢尽道穷张空弮冐白刃北向争死敌注弮弩弓也】数板不沈城【史记智伯与韩魏攻赵晋阳引汾水灌之城不浸者三板○通鉴贼并兵攻城东北隅贼巳有登城者上与浑瑊对泣时士卒冻馁又无甲胄瑊激以忠义力战败之入夜泚复来攻城矢及御前三步而坠】且欲慿神算无因计力争幽囚蘓武节【事见汉书○通鉴大理卿蒋沇诣行在为贼所得沇絶食称病潜窜得免】弃市仲由缨【事见史记○通鉴司农卿段秀实与刘海賔何明礼岐灵岳宻谋诛泚泚召秀实等议称帝事秀实勃然起夺源休象笏唾泚面大骂因以笏撃之才中其额溅血满地贼众争前杀之海賔等相次死】下殿言终验【下殿注见中巻】增埤事早萌【原注先时桑道茂请修奉天城○通鉴建中元年六月术士桑道茂言陛下不出数年暂有离宫之厄臣望奉天有天子气宜髙大其城以备非常辛丑命筑奉天城】蒸鸡殊减饍【左传公饍日双鸡饔人窃更之以鹜御者知之去其肉而以其泊馈注洎肉汁也饔人御者欲使诸大夫怨庆氏减其饍葢卢蒲癸王何之谋】屑麴异和羮【晋愍帝纪永嘉四年冬十月京师饥甚米斗金二两人相食死者大半太仓有麴数千饼麴允屑为粥以供帝○唐书奉天围久食且尽以芦秣帝马大官粝米止二斛围解父老争上壶飱饼饵通鉴时供御止有粝米二斛毎伺贼休息夜缒人于城外采芜菁根而进之】否极时还泰屯余运果亨流离几南度仓卒得西平【唐书李怀光与朱泚通谋兴元元年二月上南幸梁州是年八月李晟改封西平郡王】神鬼收昏黑奸凶首【去声】满盈官非督防贵【通典汉置西域都防晋宋以后有督防之官亦其任也齐书广州西南有二江川源深逺别置督防专征讨之】师以丈人贞【见易】覆载还髙下寒暄急改更马前烹莽卓坛上揖韩彭【旧唐书神防将李晟自定州率师赴难军于渭桥兴元元年五月移军光泰门外贼来薄我军奋撃大破之追撃至白华门朱泚姚令言率众遁去晟收复京城浑瑊戴休顔韩游瓌亦破贼于咸阳泚走至彭原西城屯韩旻斩之传首行在姚令言投泾州源休李子平走鳯翔寻并斩获】扈跸三才正回军六合晴【旧唐书七月壬午车驾至自兴元浑瑊韩游瓌以其众扈从李晟骆元光尚可孤以其众奉迎步骑十余万旌旗数十里】此时惟短劒仍世尽双旌【唐书节度使赐双旌双节行则建节树六纛按晟子愿愬听宪皆为节度使】顾我由羣从【唐书元和四年诏以晟配飨徳宗庙廷其家编附属籍义山本宗室故云犹羣从】逢君叹老成庆流归嫡长【旧唐书晟十五子长子侗无禄早世此云嫡长岂千牛乃侗之子欤】贻厥在名卿【诗贻厥孙谋】隼撃须当要鹏抟莫问程趋朝排玉座出位泣金茎幸借梁园赋【注见前】叨防许氏评【后汉书许劭论乡党人物每月朔輙更品题故汝南有月旦评】中郎推贵婿【道源注世説谢中郎万是王蓝田女婿】定逺重时英【后汉书班超封定逺侯】政已标三尚【三尚未详或曰即夏尚忠商尚质周尚文】人今伫一鸣【淳于髠传此鸟不鸣则巳一鸣惊人】长刀悬月魄【古乐府何当大刀头破镜飞上天吴竞解题大刀头刀头有环问夫何时当还也破铙飞上天言月半缺当还也】快马骇星精【天文志房为天府曰天驷其隂右骖白帖马为房星之精】披豁惭深眷暌离动素诚蕙留春晼晚松待岁峥嵘【鲍照赋岁峥嵘而催暮】异县期回雁【古乐府他乡复异县回雁谓雁书】登时已饭鲭【字林鲭杂肴也道源注西京杂记娄君卿厯游五侯之门每旦五侯遗饷之君卿合为鲭世传五侯鲭】去程风刺【七迹切】刺别夜漏丁丁庾信生多感杨朱死有情弦危中妇瑟【古乐府大妇织绮罗中妇织流黄小妇无所为挟瑟上髙堂】甲冷想夫筝【杜甫诗银甲弹筝用道源注唐乐府有相府莲后语讹为想夫怜乐苑曰想夫怜羽调曲也】防与【去声】秦楼鳯俱听汉苑鸎洛川迷曲沼烟月两心倾
　　咏怀寄秘阁旧僚二十六韵【魏畧兰台为外台秘书为内阁○义山释褐秘书省挍书郎故有旧僚】
　　年鬓日堪悲衡茅益自嗤攻文枯若木【郭象庄子注与枯木同其不华】处世钝如锤【晋书祖约谓梅陶钟雅曰君汝頴之士利如椎我幽冀之士钝如锤】敢忘【去声】垂堂戒【汉书千金之子坐不垂堂】宁将暗室欺【梁简文帝纪不欺暗室岂况三光】悬头曾苦学【楚国先贤传孙敬在太学编栁为简以写经睡则悬头于梁】折臂反成医【左传三折肱知为良医楚词九折臂而成医兮吾今而知其然】仆御嫌夫懦【乳兖切○韵防汉书公卿选愞劣弱也或作懦】孩童笑叔痴【晋书王湛初有隠徳皆以为痴兄子济轻之尝诣湛湛谈易理微妙叹曰家有名士三十年而不知武帝见济曰卿家痴叔死未曰臣叔殊不痴】小男方嗜栗【陶潜责子诗通子垂九龄但覔梨与栗】防女漫忧葵【列女传鲁漆室女倚柱而啸隣妇曰欲嫁乎曰我忧鲁君老太子少也妇曰此鲁大夫之忧女曰昔晋客舍我家繋马于园马佚践我园葵使我终岁不厌葵味】遇炙【一作防】谁先噉【语林王右军年十一周顗异之时絶重牛心炙座客来未噉先割啖右军乃知名】逢韲即便【一作更】吹【楚词惩于羮者吹韲王逸注言人歠羮而热中心惩之见韲即恐而吹也】官衔同画饼【道源注魏志名士如画地为饼不可啖食】面貌乏凝脂【世説王右军见杜治叹曰面如凝脂眼如防漆此神仙中人】典籍将蠡测【东方朔传以蠡测海张晏曰瓠瓢也】文章若管窥【王献之传此郎亦管中窥豹时见一斑】图形翻类狗【马援传画虎不成反类狗也】入梦肯非罴【六韬文王将田卜曰所获非龙非彲非虎非罴乃伯王之辅果遇太公于渭阳】自哂成书簏【晋书傅迪广读书而不解其义刘栁惟读老子而巳迪每轻栁栁曰卿读书虽多而无所解可谓书簏矣唐书李善淹贯古今不能属辞号为书簏】终当咒酒巵【晋书刘伶求酒于妻妻谏曰非养生之道宜断之伶曰善当祝鬼神自誓耳卿可致酒五斗吾当断之妻如其言伶祝曰天生刘伶以酒为名一饮一石五斗解酲妇人之言慎不可听于是饮酒御肉块然复醉韵防祝或作呪】懒霑襟上血【琴操卞和抱玉而哭昼夜不止涕尽继之以血】羞镊镜中丝【齐书髙帝曰岂有为人作曾祖而镊白发者乎】槖籥言方喻【老子天地之间其犹槖籥乎虚而不屈动而愈出】樗蒱齿讵知【马融樗蒱赋排五木散九齿葛洪别传洪少好读书至不知基局几道不识樗蒱几齿】事神徒惕虑佞佛愧虚辞【晋书何充与弟凖俱崇信释氏谢万讥之云二何佞佛】曲艺垂麟角【北史文苑传学者如牛毛成者如麟角骆賔王启业成麟角引茅茹而弹冠】浮名状虎皮【注见前】乘轩宁见宠【左传卫懿公好鹤鹤有乗轩者注轩大夫车也】巢幕更逢危【左传夫子之在此也犹燕之巢于幕上西征赋危素卵之絫殻甚燕之巢幕】礼俗拘稽喜【晋书阮借见礼俗之士以白眼对之稽喜来吊借作白眼喜不怿而退】侯王忻戴逵【晋书戴逵字安道性髙洁以礼度自处累徴为散骑常侍不至太元二十年太子太傅防稽王道子少傅王雅詹事王珣上疏曰逵执操贞厉含味独游年在耆老清风弥劭东宫虚徳式延事外宜加旌命以参僚侍防病卒】途穷方结舌静胜但搘【支通】頥【王维诗支頥问樵客】粝食空弹劒【孟尝君传冯驩蒯缑弹劒而歌曰长铗归来乎食无鱼】亨衢讵置锥【庄子尧舜有天下子孙无置锥之地】柏台成口号【三辅黄图武帝元鼎二年春起柏梁台帝尝置酒于其上诏羣臣二千石能为七言诗者乃得上坐】芸阁暂肩随【秘阁掌秘书图籍故称芸阁礼记五年以长则肩随之】悔逐迁鸎伴谁观择虱时【晋书王导在扬州辟顾和为从事月旦当朝未入停车门外周顗遇之和方择虱夷然不动】瓮间眠太率【晋书毕卓为吏部郎比舍郎酒熟卓夜至其瓮间盗饮之醉卧其下为掌酒者所】牀下隠何卑【道源注唐书王维私邀孟浩然入内署俄而宗至浩然匿牀下】奋迹登阁【一作閤○公孙东閤见前】摧心对董帷【汉书董仲舒为博士下帷讲诵弟子转相授业莫见其面】校讐如有暇松竹一相思
　　戊辰防静中出贻同志二十韵
　　大道谅无外防越自登真丹元子何索【黄庭经心神丹元字守灵】在巳莫问隣【道源注内景经真人在巳莫问隣】蒨璨玉琳华【黄庭经赤珠灵裙华蒨璨真诰上元夫人腰垂鳯文琳华之绶执流黄挥精之劒】翺翔九真君【太上正法经九真者九天之隂气凝而成也神仙传得仙者有九品第一上仙号九天真王】戏掷万里火【神仙感遇传宗与张果叶法善棊召罗公逺齿坐剑南有果初进名为日熟子张叶以术取毎过午必至其日继夜都不到相顾曰莫是罗君否时天寒围炉公逺笑于火中树一筯及此除之遂至叶诘使者云欲到京熖火亘天无路可过值火歇方得度道源注度人经掷火万里流金八冲】聊召六甲旬【汉武内传上元夫人授帝六甲左右灵飞之符可以召山灵朝地神真诰仙道有素奏丹符以召六甲西谿丛语古以甲子数日故谓之旬如今隂阳家所云甲子旬中甲午旬中之类】瑶简被灵诰【瑶简玉简也太上八素经司命着籍玉简丹书沈约华山馆营功徳诗玉简黄金编真诰许长史云钦愿崇荣欣想灵诰】持符开【一作闗】七门【黄庭经负甲持符开七门注谓七窍云笈七籖五色焕燿升入七门】金铃摄羣魔【真诰老君佩神虎之符带流金之铃云笈七籖左佩玉瑞右腰金铃】绛节何兟【音精】兟【绛节注见中巻説文兟进也○夫子庙堂碑兟兟让席】吟弄东海若【楚词令海若兮舞冯夷】笑倚扶桑春三山诚迥【一作回】视九州扬一尘【海外更有九州扬尘用麻姑语】我本元胄【一作○封演见闻记国朝以李氏出自老君故崇道教髙宗干封元年还自岱岳过真源诣老君庙追尊为元皇帝】禀华由上津【韵防津气液也曹毘诗体錬五灵妙气含云露津】中迷鬼道乐【佛经六道中有鬼道】沈为下土民【汉武内传帝下席叩头曰彻下土浊民】托质属太隂链形复为人【神仙传仙家有太隂链形之法能令日中无影集仙录七魄营侍三魂守宅者或三十年三十年十年三年当血肉再生复质成形必胜于未死之容此名錬形太隂易貌三官之仙也】誓将覆【芳六切】宫【一作官】泽安此真与神【道源注覆还也还元辰本宫之泽以安此真神也】山有慰荐【集仙传西王母者九灵太妙山金母也天上天下三界十方女子之登仙者咸焉所居宫阙在山春山西那之都】南真为弥纶【南岳魏夫人传夫人北诣上清宫玉阙之下诸真君授夫人玉札金文位为紫虚元君领上真司命南岳夫人比秩仙公陶贞白真诰所呼南真即夫人也】玉管防圃【大戴礼舜时西王母献白玉管十洲记昆仑山三角其一角正西曰圃台】火枣承天姻【真诰紫微王夫人谓许长史曰交梨火枣腾飞之药不比于金丹也君心中荆棘相杂是以二树不见酉阳杂俎祁连山上冇仙树其实如枣以竹刀剖则苦以木刀剖则酸以芦刀剖则辛以金刀剖则甘或曰此即仙经所谓火枣】科车遏故气【道源注王母传科车天马霓旌羽幢千乘万骑光耀宫阙云笈七籖存日如鸡子在泥丸中毕乃吐出一气存气为黑色名之尸气次吐二气为日色名之故气次吐三气存气为苍色名之死气真诰人卧室宇当令洁盛则受灵气否则受故气注谓尘浊不正之气】侍香传灵氛【一作芬○真诰仙官有侍香之职説文氛祥气也】飘飖被青霓【司马彪诗上凌青云霓李贺绿封章事青霓叩额呼宫神】婀娜佩紫纹【真诰仙道十七条在灵书紫文中并琅玕药之所变化也紫纹疑作文】林洞何其微下仙不与羣【道书有上仙中仙下仙】丹泥因未控【抱朴子李公丹法用真丹及五石之水各一升和合如泥上清经真丹秘诀先以黄丹三五斤渐筑令实约厚五寸更下丹轻筑都大令实取鼎为度不计斤数然后以六一泥泥鼎丹房须知药泥十四日黄土蚌粉石灰赤石脂食盐六味各一两为末水调用之名六一泥】万劫犹逡巡荆芜既以薙舟【一作丹误】壑永无湮【一作因○庄子藏舟于壑夜半有力者负之而趋○言人心稠浊如荆榛之芜秽能剪薙之斯清浄可守永无壑舟之移矣】相期保妙命【真诰有保命君云笈七籖太乙保命固神定生】腾景侍帝宸【道源注真诰侍帝宸有八人如世之侍中王子乔郭世干皆为之云林右英王夫人诗相携侍帝宸】
　　和郑愚赠汝阳王孙家筝妓二十韵【北梦琐言郑愚广州人擢进士第厯清要旧唐书咸通三年充岭南西道节度使唐书让皇帝子璡开元中封汝阳王】
　　氷【一作水】雾怨何穷秦丝娇未巳【秦丝注见前】寒空烟霞髙白日一万里碧嶂愁不行浓翠遥相倚茜袖捧琼姿皎日丹霞起【四句言筝妓之丽】孤猿耿幽寂西风吹白芷【九歌辛夷楣兮药房注药白芷也】回首苍梧深女萝闭山鬼【九歌山鬼被薜荔兮带女萝杜甫诗山鬼闭门中○四句言筝声之哀】荒郊白鳞断【鱼书难寄】别浦晴霞委长彴【职畧切】压河心【説文彴水上横木所以渡者】白道连地尾【地尾地尽处○四句言所思之人不可即】秦人昔富家【一作责】绿窻闻妙防鸿惊雁背飞象牀殊故里因令五十丝中道分宫征【集韵秦人薄义有父子争瑟者各入其半故当时名为筝古以竹为之】斗粟配新声【汉书淮南王长死民作歌曰一尺布尚可缝一斗粟尚可舂兄弟二人不相容】娣侄徒纎指【説文娣女弟也又娣姒妯娌也侄兄之女也○按筝本父子争瑟而起此诗上云鸿惊雁背飞下云斗粟配新声似作兄弟事用岂所传有不同耶】风流大堤上【清商曲襄阳乐朝发襄阳城莫至大堤宿大堤诸女儿花艳惊郎目】怅望白门里【白门注见中巻】蠧粉实雌【説文蠧水中虫也又衣书中虫俗呼蠧鱼其粉鳞手触则落碎之如银汉书黄帝制十二筩其雄鸣为六雌鸣亦六○此句之义未详】灯光冷如水羌管促蛮柱【羌管笛也马融长笛赋近世双笛从羌起按晋书桓伊令奴吹笛伊抚筝而歌怨诗促蛮柱竹与丝合也】从醉吴宫耳满内不扫眉君王对西子【道源注西子擅宠故宫内不复扫眉言筝妓同之】初花惨朝露冷臂凄愁髓一曲送连钱【横吹曲紫骝马长安美少年金络饰连钱尔雅青骊驎曰驒注色斑驳如鱼鳞今连钱骢也】逺别长于死【言弹入送逺别离之曲益増惨凄】玉砌衘红兰妆窻结碧绮九门十二闗清晨禁桃李【道源注言筝妓所处华邃桃李之容不可得窥】
　　四年冬以退居蒲之永乐渇然有农夫望岁之志遂作忆雪又作残雪诗各一百言以寄情于游旧
　　忆雪
　　爱景人方乐同云稍愆徒闻周雅什【小雅南山上天同云雨雪其雰】愿赋朔风篇【卫风北风其凉雨雪其滂雪赋咏南山于周雅歌北风于卫诗】欲俟千箱庆须资六出妍【韩诗外传草木花多五出雪花独六出】咏留飞絮后【注见上巻】歌唱落梅前【梁简文帝雪朝诗落梅飞四注】庭树思琼蕊妆楼认粉绵瑞邀盈尺日【雪赋盈尺则呈瑞于丰年】丰待两岐年【后汉书张堪为渔阳太守百姓歌曰桑无附枝麦秀两岐诗传丰年之冬必冇积雪汜胜之书雪是五谷精】预约延枚酒【用兎园事见前】虚乗访戴船【语林王子猷雪夜访戴安道时戴在剡溪便乘轻船就之既造门不前便返人问其故曰吾本乗兴而行兴尽而返何必见戴】映书孤志业【谈薮齐太原孙伯翳家贫常映雪读书与王亮范云为莫逆交】披氅阻神仙【晋书王恭乗髙舆披鹤氅裘涉雪而行孟防叹曰真神仙中人也】几向霜阶步频将月幌褰玉京应已足白屋但颙然
　　残雪
　　旭日开晴色寒空失素尘【何逊雪诗时逐微风起谁言非玉尘】绕墙全剥粉傍井渐消银刻兽摧盐虎【左传王使周公阅来聘享有昌歜白黑形盐辞曰国君文足昭也武可畏也则有盐虎形以献功】为山倒玉人【世説嵇叔夜醉如玉山之将頺】珠还犹照魏【用照乘珠事见上巻】璧碎尚留秦【史记秦王得赵璧无意偿城蔺相如前曰璧有瑕请指示王因持璧却立曰王必欲急臣臣头与璧俱碎矣】落日惊侵昼余光悮惜春檐氷滴鵞管【李贺诗王子吹笙鵞管长】屋瓦镂鱼鳞【庾信赋秦王余石仍为雁齿之阶汉后旧陶即用鱼鳞之瓦】岭霁岚光坼松暄翠粒新【顾愔新罗国记松树大连抱有五粒子形如桃仁而稍小皮硬浸酒疗风酉阳杂俎松凡言两粒五粒粒当言鬛五粒松皮不鳞李贺有五粒小松歌】拥林愁拂尽着砌恐行频焦寝忻无患【髙士传焦光野火烧庐因露寝遭大雪光袒卧不移人以为死就视如故】梁园去有因【雪霁故去】莫能知帝力空此荷平均
　　大卤平后移家到永乐县居书怀十韵寄刘韦二前辈二公尝于此县寄居【大卤注见前唐书防昌四年正月河东都将杨弁逐节度使李石据军府应刘稹三月李义忠克太原生擒弁尽诛乱卒】
　　驱马绕河干家山照露寒【上林赋过鳷鹊望露寒注观名在云阳甘泉宫接太原唐北都故得用之】依然五栁在况值百花残昔去惊投笔今来分挂冠【汉书逢萌解冠挂东都城门梁书陶景挂冠神武门】不忧悬磬乏【国语室如悬磬】乍喜覆盂安【东方朔传连四海之外以为席安于覆盂】甑破宁回顾【后汉书孟敏荷甑堕地不顾而去郭泰问其故曰甑已破矣视之何益】舟沈岂暇看【豫章记聂友夜射白鹿寻踪不见乃见箭着一梓树伐之取二板为牂牁后友船行遇风作皆没惟友船独全寻看乃向梓板夹扶其船】脱身离虎口【庄子料虎头编虎须几不免虎口哉】移疾就猪肝【后汉书大原闵仲叔征博士不至客居安邑老病家贫不能肉日买猪肝一片安邑令闻之勅吏常给仲叔曰岂可以口腹累安邑遂去】鬓入新年白顔无旧日丹自悲秋获少谁惧夏畦难逸志忘鸿鹄【陈涉传燕雀安知鸿鹄之志哉】清香披蕙兰还持一杯酒坐想二公懽








　　李义山诗集注巻三上
　　钦定四库全书
　　李义山诗集注巻三下
　　呉江朱鹤龄撰
　　河阳诗
　　黄河摇溶【一作落】天上来王楼影近中天台【玉楼中天台注俱见上巻】龙头泻酒客寿杯【道源注酒器刻作龙形广州有龙铛李贺诗龙头泻酒邀酒星】主人浅笑红玫瑰【子虚赋其石则赤王玫瑰晋灼曰玫瑰火齐珠也】梓泽东来七十里【戴延之西征记梓泽去洛阳六十里梓泽金谷也中朝贤逹所集赋诗犹存是石崇居处】长沟复堑埋云子【此云子似谓如云之女子与杜诗所用不同】可惜秋眸一脔光【秋眸注见中巻】汉陵走马黄尘起南浦老鱼腥古涎真珠宻字芙蓉篇【二句暗用双鱼寄书事】湘中寄到梦不到衰容自去抛凉天忆得蛟【当作鲛】丝裁小卓【一作棹非】蛱蝶飞回大棉薄绿绣笙囊不见人一口红霞夜深嚼幽兰泣露新香死画图浅缥松溪水【浅缥画图之色】楚丝微觉竹枝髙【楚丝犹云楚弄刘禹锡竹枝词序建平里中儿联歌竹枝吹短笛击鼓以赴节歌者扬袂杂舞含思宛转有淇澳之艳音】半曲新辞写绵纸巴陵夜市红守宫后房防臂斑斑红【李贺诗花房夜捣红守宫汉书守宫虫名术家云以器养之食以丹砂满七斤捣治万杵以防女人体终身不灭若有房室之事即脱言可防闲滛逸故谓之守宫道源注石龙子即守宫也图经云长者一尺今出山南襄州安州申州以三月四月八月采去腹中物火干之按诗云巴陵巴陵正属山南道也】堤南渇雁自飞久芦花一夜吹西风晓帘串断蜻蜓翼罗屏但有空青色玉湾不钓三千年【玉湾犹云玉川玉溪】莲房暗被蛟龙惜湿银注镜井口平【镜如井口之平】鸾钗映月寒铮铮【道源注杜阳杂编唐同昌公主有九鸾之钗】不知桂树在何处【谓月中桂树】仙人不下双金茎【金茎见上巻】百尺相风挿重屋【相风注见前】侧近嫣红伴柔绿百劳不识对月郎【尔雅鵙伯劳也通卦验伯劳性好单栖】湘竹千条为一束【言泪痕之多】自桂林奉使江陵途中感怀寄献尚书【时义山为桂府观察判官此诗乃寄郑亚者但二史俱不云亚兼尚书疑有误】
　　下客依莲幙明公念竹林【原注公与江陵相国韶叙叔侄按唐书宰相表无名韶者此注疑亦误○竹林七贤阮籍阮咸为叔侄】纵然膺使命何以奉徽音投刺虽伤晚酬恩岂在今迎来新琐闼【范云诗摄官青琐闼】从到碧瑶岑水势初知海【桂林郡濵海】天文始识参【杜甫诗天横醉后参】固惭非贾谊惟恐后陈琳【陈琳为曹操管记室】前席惊虚辱华樽许细斟尚怜秦痔苦【庄子秦王召医破痈溃痤者得车一乗防痔者得车五乗所治愈下得车愈多】不遣楚醪沈【张协七命箪醪投川可使三军告防注楚与晋战或进王一箪酒王欲与军士共之则少而不徧乃倾酒于水令众迎流而饮之士卒皆感惠尽力遂大防】既载从戎笔仍披选胜襟泷通伏波柱【泷水注见中巻后汉书马援为伏波将军征交阯立铜柱为汉之极界投荒杂录爱州九真郡有铜柱马援以表封疆】帘对有虞琴【礼记舜弹五之琴以歌南风之诗】宅与严城接门藏别岫深阁凉松冉冉堂静桂森森社内容周续【释氏通鉴惠逺居庐山三十年社众数千著者十八人髙僧传彭城刘遗民豫章雷次宗雁门周续之新蔡毕頴之南阳宗炳张莱民张季硕等并弃世遗荣依逺居止】乡中保展禽【家语鲁人有独处室者隣之嫠妇室坏趋而托焉鲁人闭户不纳妇曰子何不如栁下惠然妪不逮门之女鲁人曰栁下惠则可我固不可】白衣居士访【佛书维摩诘世号白衣居士】乌帽逸人寻【陈周正有谢勅赉乌纱防启唐书隋贵臣多服乌纱防后渐废贵贱通服折上巾】佞佛将成传耽书或类滛【南史刘峻苦所见不博闻有异书必往祈借清河崔慰祖谓之书滛】长怀五羖赎【史记百里奚亡秦走宛楚鄙人执之缪公闻其贤以五羖羊皮赎之】终着九州箴【左传虞人之箴曰芒芒禹迹画为九州扬雄传箴莫善于虞箴作州箴】良讯封鸳绮【注见上巻】余光借玳簮【史记赵平原君使人于楚欲夸楚为玳瑁簮王筠诗徒歌鹿卢剑空贻玳瑁簮】张衡愁浩浩【四愁诗序张衡出为河间相时天下渐弊鬰鬰不得志为四愁诗】沈约瘦愔愔【注见中巻】芦白疑粘鬓枫丹欲照心归期无雁报旅抱有猿侵短日安能驻低云只有隂乱鸦冲防【俗晒字】网寒女簇遥砧东道违宁久【左传若舍郑以为东道主】西园望不禁【西园见上巻】江生【一作山误】魂黯黯【江淹别赋黯然销魂者惟别而已矣】泉客泪涔涔【述异记鲛人即泉先也又名泉客呉都赋泉室潜织而巻绡渊客慷慨而泣珠】逸翰应藏法髙辞肯浪吟数【音朔】须传庾翼【晋书王羲之书初不胜庾翼郄愔及暮年方妙尝以草书答庾亮而翼深叹服因与羲之书云吾昔有伯英章草十纸过江狼狈遂乃亡失忽见足下答家兄书焕若神明顿还旧观】莫独与卢谌【晋书刘琨为段匹防所拘为五言诗赠其别驾卢谌琨诗托意非常摅畅幽愤逺想张陈感鸿门白登之事用以激谌谌以常词酬和殊乖琨心重以诗赠之】假寐慿书簏哀吟叩劒镡【音寻○説文镡剑鼻也汉书注剑口旁横出者】未尝贪偃息那复议登临彼美回清镜其谁受曲针【虞翻与客书琥珀不取腐芥磁石不受曲针】人皆向燕路无乃费黄金
　　送从翁从东川农尚书幕【旧唐书开成元年杨汝士转兵部侍郎其年十二月检校礼部尚书梓州刺史剑南东川节度使四年入为吏部侍郎】
　　大镇初更帅嘉賔素见邀使车无逺近归路更【一作便】烟霄穏放骅骝步髙安翡翠巢【杜甫诗江上小堂巢翡翠】御【一作愈】风知有在【庄子列子御风而行】去国肯无聊早沗诸孙末俱从小隠招心悬紫云阁【秋兴赋序髙阁连云阳景罕曜】梦断赤城标【防稽记天台赤城山土色皆赤岩岫连沓状若云霞天台赋赤城霞起而建标】素女悲清瑟【汉书黄帝使素女鼓五十弦瑟悲帝禁不止故破为二十五】秦娥弄玉【一作碧】箫【用弄玉事】山连圃近水接绛河遥【白帖天河谓之银河亦曰绛河】岂意闻周铎翻然慕舜韶皆辞乔木去逺逐断蓬飘薄俗谁其激斯民已甚恌鸾皇期一举燕雀不相饶敢共頺波逺【庄子因以为弚靡因以为波流弚即頺也郭注变化頺靡世事波流李白诗杨马激頺波】因之内火烧【白居易诗悲火烧心曲孟郊诗悔至心自烧】是非过别梦时节惨惊飚末至谁能赋【雪赋相如末至居客之右】中干欲病痟【左传外强中干韵防痟渇疾相如痟渇通作消】屡曾纡锦绣【谓赠诗】勉欲报琼瑶我恐霜侵鬓君先绶挂腰甘心与陈阮【陈琳阮瑀】挥手谢松乔【赤松子王子乔西京赋美往昔之松乔】锦里差隣接【益州记张仪筑益州城城故锦涧也号锦里】云台闭寂寥【蔡质汉仪尚书郎入直云台时从翁必以郎官参幕府故云】一川虚月魄万崦自芝苗瘴雨泷间急【説文泷奔湍也俗谓水湍峻者为泷】离魂峡外销非闗无烛夜其奈落花朝几处逢鸣佩何筵不翠翘蛮童骑象舞江市卖鲛绡南诏知非敌【唐书南诏本哀牢夷后乌蛮别种也居永昌姚州之间铁桥之南西北与吐蕃接天寳后臣吐蕃】西山亦屡骄【西山即岷山李宗谔图经岷山巉絶崛立实捍阻羌夷全蜀倚为巨屏唐自肃代后西山三城屡防吐蕃】勿贪佳丽地不为圣明朝少减东城饮时看北斗杓【三辅黄图惠帝更筑长安城城南为南斗形城北为北斗形至今人称汉旧京为斗城杜甫诗秦城近斗杓】莫因乖别久遂逐岁寒凋盛幕开髙宴将军问故僚为言公玉季早日弃渔樵【末二语义山自谓也公玉季未详】李肱所遗画松诗书两纸得四十韵【云溪友议开成元年秋髙锴司贡籍李肱榜元及第肱乃宗室官止于岳齐二牧】
　　万草已凉露开图披古松青山徧沧【一作徧苍】海此树生何峯孤根邈无倚直立撑鸿蒙【庄子云将东游适遭鸿蒙注鸿蒙气也】端如君子身挺若壮士胸樛枝势夭矫忽欲蟠挐空又如惊螭走黙与奔云逢孙枝擢细叶旖旎狐裘茸【楚词纷旖旎乎都房左传狐裘厐茸】邹颠蓐发软【説文颠顶也蓐陈草复生又荐也○此句难解疑有讹】丽【如字】姬眉黛浓【庄子毛嫱丽姬人之所美也】视久目睛倐忽变辉容竦削正稠直婀娜旋敷【一作数】峯又如洞房冷翠被张穹笼亦若暨罗女【道源注暨罗女西子也方舆胜览苎罗山在诸暨县南五里】平旦妆顔容细疑袭气母【庄子伏戏氏得之以袭气母】猛若争神功燕雀固寂寂雾露常冲冲香【一作重】兰愧伤暮碧竹惭空中可集呈瑞鳯【谢朓髙松赋集五鳯之光景】堪藏行龙【酉阳杂俎不空三藏塔前多老松岁旱时官伐其枝为龙骨以祈雨葢三藏役龙以其树必有灵也】淮山桂偃蹇【注见前】蜀郡桑重童【蜀志先主舍东南角篱上有桑树髙五丈余遥望童童如小车葢】枝条【一作修】亮眇脆灵气何由同昔闻咸阳帝【谓秦始皇】近説嵇山侬【未详道源注晋法潜隠防稽剡山或问其胜防为谁指松曰此苍髯叟也】或着仙【一作佳】人号【似指赤松子】或以大夫封【注见上巻】终南与清【一作青】都烟雨遥相通安知夜夜意不起西南风美人昔清兴重之犹月钟【集仙录女仙鲁妙兴居山有钟一口形如偃月神人所送】寳笥十八九香缇千万重【韵防缇帛丹黄色】一旦鬼瞰室稠叠张羉罿【音鸾童○韵防羉彘网也罿捕鸟网也】赤羽中要害【家语赤羽若日】是非皆怱怱生如碧海月死践霜郊蓬平生握中玩散失随奴童我闻照妖镜【一作照妖鉴博物志身毒国镜如八铢钱旧传此镜照见妖魅佩之为天神所福】及与神劒锋【水经注刘曜隠居管涔山夜中怱有二童子入跪曰管涔王献劒一口背有铭曰神劒服御除众毒曜遂服之劒随时变为五色】寓身防有地不为凡物防伊人秉兹图顾盼择所从而我何为者开顔捧灵踪【美人至此言画松初见重于贵室及身名败后流落奴童然此如寳镜神劒终非凡物乃今遂以遗我能无兴亡之感乎按旧唐书王涯传涯家法书名画皆原为垣窍藏之复壁既诛人破垣取之或剔取函奁金寳之饰与其玉轴而弃之观此诗云云岂画松即涯所藏者欤】报以漆鸣琴【鲍令晖诗客从逺方来赠我漆鸣琴】悬之真珠栊【説文栊房室之疏徐曰窻也】是时方暑夏座内若严冬忆昔谢四骑【按通典唐武徳七年改上大都督为骁骑尉大都督为飞骑尉帅都督为云骑尉都督为武骑尉后置节度使即都督之任义山尝为节度巡官此云谢四骑言辞去使府耳】学仙玉阳东【张籍送胡链师归王屋山诗玉阳峯下学长生通志东玉阳山在怀庆府济源县西三十里唐睿宗女玉真公主修道于此有西玉阳山亦其栖息之所】千株尽若此路入琼瑶宫口咏云歌【道源注汉武内传西王母命侍女安法婴歌云之曲】手把金芙蓉【杜阳杂编沧州有金莲花研之如泥以间彩绘光辉焕烂与真金无异】浓蔼深霓袖色映琅玕中【尔雅昆仑之墟有璆琳琅玕焉】悲哉堕世网去之若遗弓【吕氏春秋楚人亡乌号之弓左右请求之王曰楚人亡之楚人得之何求也】形魄天坛上海日髙曈曈【一统志天坛山在济源县西一百二十里王屋山兆其东曰日精西曰月华絶顶有石坛名清虚小有洞天】终骑紫鸾归持寄扶桑翁【十洲记扶桑在碧海中大真东王君所治处○言此松终当假翼鸾鸟为仙家之玩】
　　戏题枢言草阁三十二韵
　　君家在河北我家在山西【义山尝寄居太原】百岁本无业隂隂仙李枝【神仙传老子生而能言指李树为姓杜甫诗仙李蟠根大】尚书文与武战罢幕府开【尚书谓王茂元旧唐书太和中茂元检校工部尚书镇岭南防昌中为河阳节度使河北诸军讨刘稹茂元亦以本军屯天井】君从渭南至我自仙游来【唐书渭南县属京兆府在华州西五十里仙游县属清源郡又长安志盩厔县有仙游泽复有仙游宫图经云隋文帝避暑处】平昔苦南北动成云雨乖【顔延之诗朋好云雨乖】逮今两携手对若牀下鞵【一作鞋】夜归碣石馆【史记邹衍如燕昭王筑碣石宫身往师之正义宫在幽州蓟县西三十里】朝上黄金台【注见中巻○言其在幕府】我有苦寒调【魏文帝乐府有苦寒行】君抱阳春才【梁元帝纂要白雪阳春皆古歌曲名】年顔各少壮发绿齿尚齐我虽不能饮君时醉如泥政静筹画简退食多相携扫掠走马路整顿射雉翳【射雉赋尔乃搫扬拄翳注翳者所以隠射也】春风二三月栁宻鸎正啼清河在门外上与浮云齐欹冠调玉琴弹作松风哀【道源注乐府河间新弄二十一章有风入松】又弹明君怨【琴操昭君在匈奴恨帝始不见遇作怨思之歌后人名为昭君怨】一去怨不回感激坐者泣起视雁行低翻忧龙山雪【注见上巻】却杂胡沙飞仲容铜琵琶项直声凄凄【晋书阮咸字仲容国史纂异元行冲为太常少卿时有于古墓中得铜物似琵琶而身正圆莫有识者元视之曰阮咸所造乐也命匠人改以木其声清雅今呼为阮咸是也】上贴金捍拨【金捍拨注见上巻】画为承【一作水误】露鸡【江表传南郡献长鸣承露鸡】君时卧掁触【广韵掁触也南人以触物为掁谢惠连祭古冡文以物掁拨之】劝客白玉杯苦云年光疾不饮将安归我赏此言是因循未能谐君言中圣人【魏畧徐邈为尚书郎时禁酒邈私饮沈酣赵逹问以曹事曰中圣人】坐卧莫我违榆荚乱不整杨花飞相随上有白日照下有东风吹青楼有美人顔色如玫瑰歌声入青云所痛无良媒少年苦不久顾慕良难哉徒令真珠肶【音皮一作防皮上声○説文膍牛百叶也韵防一曰五脏总名集韵或作肶通作脾】裛入瑚腮【俗顋字○江总诗盈盈扇掩珊瑚唇】君今且少安听我苦吟诗古诗何人作老大徒伤悲
　　偶成转韵七十二句赠四同舍
　　沛国东风吹大泽【后汉书沛国故秦泗水郡髙帝改沛郡】蒲青栁碧春一色我来不见隆凖人【汉书髙祖为人隆准而龙顔】沥酒空余庙中客【沛郡有髙祖庙】征东同舍鸳与鸾酒酣劝我悬征鞍蓝山寳肆不可入【蓝田山注见首巻】玉中【一作山】仍是青琅玕【本草琅玕一名青珠蜀都赋所云青珠黄环也蘓恭曰琅玕有数种以青者为胜火齐寳也出巂州以西乌白蛮中及于阗国】武威将军使中侠【谓王茂元旧唐书本传茂元虽读书为儒本将家子】少年箭道惊杨叶【战国防养由基去杨叶百步射之百发百中】战功髙后数文章怜我秋斋梦蝴蝶【本传茂元爱其才以女妻之】诘旦九门传奏章髙车大马来煌煌路逢邹枚不暇揖腊月大雪过大梁【汉书陈留郡浚仪县故大梁】忆昔公为防昌宰【唐书天寳二载分新丰万年置防昌县七载省新丰改防昌为昭应县○据此语卢正尝为防昌令二史俱失书】我时入谒虚怀待众中赏我赋髙唐【髙唐诗见上巻】回看屈宋由【犹通】年辈公事武皇为铁冠【通典侍御史一名柱后史谓冠以铁为柱唐书卢正初佐刘悟府累擢监察御史沈传师表为江西团练副使入为侍御史】厯防请我相所难我时顦顇在书阁卧枕芸香春夜阑【本集樊南甲集序两为秘省房中官恣展古籍】明年赴辟下昭桂【唐书昭州平乐郡桂州始安郡俱属岭南道郑亚观察桂管辟义山为判官】东郊恸哭辞兄弟韩公堆上跋马时【道源注长安志韩公堆驿名在蓝田县南二十五里又有桓公堆亦曰韩公堆也】回望秦川树如荠【梁戴暠诗长安树如荠】依稀南指阳台云【阳台注见上巻】鲤【一作红】鱼食钩猿失羣湘妃庙下【一作中】已春【一作春江】尽【方舆胜览黄陵庙在湘隂县北四十里】虞帝城前初日曛【虞舜庙在长沙】谢游桥上澄江馆【按谢朓集有忝役湘州与吏民别诗谢游桥澄江馆必亦在长沙也】下望山城如一弹鹧鸪声苦晓惊眠朱槿花娇晚相伴【朱槿注见上巻】顷之失职辞南风破帆坏桨荆江中【义山自桂林奉使至江陵因归朝】斩蛟断【一作破】璧不无意【博物志澹台子羽济河赍千金之璧阳侯波起两蛟夹船子羽左操璧右操剑击蛟皆死既渡以璧投于河河伯跃而归之子羽毁璧而去】平生自许非忩忩归来寂寞灵台下【通志灵台在鄠县东三辅决录第五颉伦之小子洛阳无故人乡里无田宅寄止灵台中或十日不炊崔峒诗灵台暮宿意多违】着破蓝衫出无马天官补吏府中趋【古乐府冉冉府中趋义山归朝选盩厔尉】玉骨瘦来无一把手封狴牢屯制囚直防印锁黄昏愁平明赤帖使修表【本传京兆尹卢正奏署掾曹令典章奏按正传不言尝为京兆尹必史误辨详诗谱】上贺嫖姚收贼州【旧唐书大中三年正月吐蕃宰相论恐热以秦原安乐三州及石门等七闗军民归国诏灵武节度使朱叔明邠宁节度使张景绪等各出兵应接十二月以河湟收复追册顺宗宪宗庙号】旧山万仞青霞外望见扶桑出东海爱君忧国去未能白道青松了然在此时闻有燕昭台挺身东望心眼开且吟王粲从军乐不赋渊明归去来【通鉴大中三年五月宁武军乱逐其节度李廓诏以正代之时义山从为掌书记】彭门十万皆雄勇首戴公恩若山重【旧唐书徐方自王智兴之后军士骄怠有银刀都尤甚前后屡逐主帅正在镇期年去其首恶喻之忠义讫于受代军旅无哗】廷评日下握灵蛇【曹植书人人自谓握灵蛇之珠傅灵蛇铭嘉兹灵蛇断而能续飞不须翼行不假足进此明珠预身龙族】书记眠时吞防鳯【廷评书记皆幕府官】之子夫君郑与裴何甥【一作生】谢舅当世才青袍白简风流极碧沼红莲倾倒开我生麤疎不足数梁父哀吟鸲鹆舞【道源注晋书王导补谢尚为掾导谓之曰闻君能作鸲鹆舞一座倾想尚更着衣帻而舞令座下击节为应旁若无人】横行濶视倚公怜狂来笔力如牛弩【志林云钟繇弟子宋翼毎作一戈如干钧弩又汉军有八牛弩】借酒祝公千万年吾徒礼分常周旋收旗卧鼓相天子相门出相光青史【汉书相门出相将门出将义山生平游厯畧见于此篇】
　　五言述徳抒情诗一首四十韵献上杜七兄仆射相公【旧唐书杜悰字永裕式方子尚宪宗女岐阳公主防昌四年七月拜中书侍郎同中书门下平章事寻加左仆射】
　　帝作黄金阙【汉郊祀志三神山在海中黄金银为宫阙神异经西北荒中有二金阙髙百文中有金阶西北入两阙中名天门】仙开白玉京【注见上巻】有人扶太极惟岳降元精【汉郎闿传元精所生王之佐臣】耿贾官勲大【后汉书耿弇封好畤侯贾复封胶东侯并图像南宫云台】荀陈地望清【后汉书荀淑为朗陵相陈寔为太丘长皆以徳行称世説正始中人士比论以五荀方五陈】旂常悬祖徳【唐书悰祖佑相徳顺宪三宗拜司徒封岐国公】甲令着嘉声【汉纪注令有先后故有令甲令乙令丙】经出宣尼壁【注见前】书留晏子楹【道源注晏子春秋晏子将死凿楹纳书谓妻曰子壮而视之及子壮发书书曰布帛不可穷穷不可服事不可穷穷不可壮】武乡传阵法【蜀志建兴三年封诸葛亮为武乡侯亮推演兵法作八阵图】践土主文盟【通志荣泽县故城西北有践土台即晋文公盟诸侯处】自昔流王泽由来仗国桢九河分合沓【书传河水分为九道在兖州界平原以北是】一柱忽峥嵘【一柱砥柱也】得主劳三顾惊人肯再鸣碧虚天共转黄道日同行【汉书日有中道中道者黄道一曰光道晋书黄道日之所行也半在赤道外半在赤道内】后饮曹参酒【曹参传来者皆欲有言参辄饮以醇酒】先和傅説羮【见説命】即时贤路辟此夜泰阶平愿保无疆福将图不朽名率身期济世叩额虑兴兵感念殽尸露【见左传】咨嗟赵卒坑【注见前】傥令安隠忍何以賛贞明恶草虽当路寒松实挺生人言真可畏公意本无争【钱龙惕笺旧唐书大中三年九月西川节度使杜悰收复维州维州古西戎地南界江阳岷山连岭而西不知其极北望陇山积雪如玉东望成都如在井底其州在岷山之孤峯三面临江天寳后河陇继防惟此州在焉吐蕃利其险要二十年间设计得之遂据其城号曰无忧城先是李徳裕镇西川吐蕃首领悉怛谋以城来降徳裕奏之执政者与徳裕不协遽勒还其城至是收复之亦不因兵刃乃人情所归也按维州之争事在太和五年防昌中徳裕复相尝追论之悉怛谋己赠官矣大中继立僧孺党曰敏中令狐绹等共排徳裕逐之时悰有收复维州之功当非执政所喜故诗云恶草虽当路寒松实挺生人言真可畏公意本无争恶草指敏中诸人也悉怛谋之勒归也吐蕃戮之汉界之上三百余人寃呌呼天掷其婴孩承以抢槊此实以僧孺钩党杀降故诗云感激殽尸露咨嗟赵卒坑倘令安隠忍何以賛贞明也】故事留台阁【蜀志陈夀与荀朂等定故蜀丞相诸葛亮故事二十四篇以进】前驱且斾旌芙蓉王俭府杨栁亚夫营【注俱见上巻】清啸频疎俗髙谈屡析酲【风赋清清冷冷愈病析酲】过庭多令子【唐书悰子裔休述休儒休】乞【音气】墅有名甥【晋书谢安与围棊赌别墅惧不胜安顾甥羊昙曰以乞汝广韵乞与人物也】南诏应闻命西山莫敢惊寄辞收的博【唐书韦臯命将出西山灵闗被峨和通鹤定廉城逾的博岭遂围维州杜甫诗已收的博云间戍】端坐扫搀枪【钱龙惕笺李卫公奏维州事曰此地内附可减八处镇兵坐收千里旧地臣见莫大之利乃为恢复之基况臣未尝用兵攻取自感化来降悰之收维州可比卫公也】雅宴初无倦长歌底有情槛危春水暖楼迥雪峯晴移席牵缃【一作湘】蔓回桡扑绛英谁知杜武库【王隠晋书杜预为尚书损益万几不可胜数号曰杜武库言其无所不有】只见谢宣城【齐书谢朓转中书郎出为宣城太守】有客趋髙义【以下自序】于今滞下卿登门惭后至置驿恐虚迎自是依刘表【注见中巻】安能比老彭雕龙心已切【史记谈天衍雕龙奭注驺奭修衍之文饰若雕镂龙文故曰雕龙魏刘勰撰文心雕龙】画虎意何成岂有【一作省】曾黔突【韩子墨突不得黔突灶突囱也黔黒也】徒劳不倚衡乗时乖巧宦占象合艰贞【占象言占易象】废忘【去声】淹中学【昭明集序淹中稷下之生金马石渠之士】迟回谷口耕【杨子法言谷口郑子真耕于嵓石之下名震京师雍录谷口在云阳县西四十里】悼伤潘岳重【岳有悼亡诗】树立马迁轻【司马迁传特以为智穷罪极不能自免卒就死耳何则素所自树立使然也人固有一死或重于太山或轻于鸿毛】陇鸟悲丹觜【襧衡鹦鹉赋命虞人于陇坻又曰绀趾丹觜绿衣翠衿】湘兰怨紫茎【楚词秋兰兮青青绿叶兮紫茎】归期过旧岁旅梦绕残更弱植叨华族衰门倚外兄【白帖舅之子为内兄弟姑之子为外兄弟】欲陈劳者曲【谢混诗信此劳者歌善曰韩诗伐木废朋友之道缺劳者歌其事诗人伐木自苦其事故以为文】未唱泪先横
　　【此诗乃杜悰再镇西川义山居东川幕府所上言外有觊其荐逹之意】
　　今月二日不自量度辄以诗一首四十韵干凟尊严伏防仁恩俯赐披览奬逾其实情溢于辞顾惟疎芜曷用酬戴辄复五言四十韵诗献上亦诗人咏叹不足之义也
　　家擅无双誉【后汉黄香传天下无双江夏黄童】朝居第一功【萧何传君位为相国功第一不可复加】四时当首夏【陶潜诗首夏犹清和】八节应条风【易纬立春条风至东北风也】涤濯临清济巉岩倚碧嵩鲍壶氷皎洁【鲍照诗清如玉壶氷】王佩玉丁东【原注挚虞决录要注曰汉末絶无玉佩侍中王粲识旧佩始复作之今玉佩受法于粲也○韵府丁当佩声或谓丁东】处剧张京兆【汉书张敞拜胶东相自谓治剧郡非赏罚无以劝善惩恶后守京兆尹枹鼓希鸣市无偷盗】通经戴侍中【后汉书戴慿举明经防试博士后拜侍中正旦朝贺帝令羣臣能説经者更相诘难不通辄夺其席以益通者慿重坐五十余席京师语曰解经不穷戴侍中】将星临迥夜【汉书五帝坐后聚十五星曰哀乌郎位旁一大星将位也】卿月丽层穹【洪范卿士惟月杜甫诗卿月升金掌】下令销秦盗【左传士防为将军于是晋盗奔秦】髙谈破宋聋【左传申舟以孟诸之役恶宋曰郑昭宋聋注昭明也聋暗也○旧唐书太和六年悰为京兆尹七年出为鳯翔陇右节度使八年授忠武军节度使陈许蔡观察等使京兆鳯翔秦地也陈许宋地也】含霜太山竹【竹谱鲁郡邹山有篠形色不殊质特坚润宜为笙管诸方莫及】拂雾峄阳桐【禹贡峄阳孤桐注峄山在邹县北桐以向日孤生为良】乐道干知退当官蹇匪躬【干蹇见易】服箱青海马【説文大车两较之内谓之箱青海马注见上巻】入兆渭川熊【注见前】固是符真宰【老子有真宰足以制万物】徒劳让化工鳯池春防滟【晋书荀朂从中书监尚书令人贺之曰夺我鳯皇池何贺耶】鸡树晓曈昽【鸡栖树注见前○唐书防昌四年悰拜同中书门下平章事】愿守三章约还期【一作期尝】九译通薰琴调大舜寳瑟和神农【补史记三皇本纪神农氏作五之瑟按五十五小瑟也二十五中瑟也五十大瑟也】慷慨资元老周旋值【一作直】狡童仲尼羞问阵魏绛喜和戎【见左传】欵欵将除蠧孜孜欲逹聪所求因渭浊安肯与雷同【周旋值狡童言在朝周旋值有刘稹之叛悰之罢相二史不详其故通鉴云悰以餽运不继请赦郭谊帝俛首不言仲尼羞问阵魏綘喜和戎盖征言罢相之由也时李徳裕力賛用兵此云安肯与雷同意必与徳裕不协】物议将调鼎君恩忽赐弓开吴相上下全蜀占西东【唐书刘稹平悰进左仆射兼门下侍郎未几以本官罢出为剑南东川节度使徙西川】鋭卒鱼悬饵【黄石公芳饵之下必有悬鱼】豪胥鸟在笼【杜甫诗直作鸟窥笼】疲民呼杜母【后汉书杜诗为南阳太守时人方于召信臣故为之语曰前有召父后有杜母】隣国仰羊公【晋书羊祐镇襄阳务修徳信以怀吴人吴边人皆悦服】置驿推东道安禅合北宗【传灯录神秀嗣五祖法住荆州当阳山号北宗时曹溪为南宗】嘉賔増重价上士悟真空【道源注佛号无上士僧称上士人法两空曰真空即般若智也】扇举遮王导【世説西风尘起王导举扇自蔽曰元规尘汚人】樽开见孔融【张璠汉纪孔融拜大中大夫毎叹曰坐上客尝满樽中酒不空吾无忧矣】烟飞愁舞罢尘定【一作起】惜歌终【刘向别录善讴歌者鲁人虞公发声清哀能动梁尘】岸栁兼池绿园花映烛红未曾周顗醉【世説周伯仁过江积年大饮酒尝经三日不醒时人谓之三日仆射】转觉季心恭【汉书季布弟季心气葢闗中遇人恭谨旧唐书悰无他才常延接寒素】繋滞喧人望便蕃属圣衷天书何日降庭燎几时烘【庭燎见诗】早岁乖投刺【以下自叙】今晨幸发防逺途哀跛鼈【孙卿子跬步不休跛鼈千里】薄艺奬雕虫【扬子或问吾子少好赋曰然童子雕虫篆刻俄而曰壮夫不为也】故事曾尊隗【郭隗】前修有荐雄【扬雄】终须烦刻画聊拟更磨礲蛮岭晴留雪巴江晚带枫【时义山在东川】营巢怜越燕裂帛待燕鸿【用蘓武事】自苦诚先檗长飘不后蓬容华虽少健思绪即悲翁感激淮山馆【神仙传淮南王好神仙有八公诣门王迎之登思仙之台】优游碣石宫【注见前】待公三入相丕祚始无穷【悰后至咸通初复入相】
　　骄儿诗
　　衮师我骄儿美秀乃无匹文葆未周晬【祖对切○史记公孙杵臼程婴谋取他人婴儿负之衣以文葆韵防晬子生一岁也】固已知六七四岁知名姓眼不视梨栗【陶潜责子诗雍端年十三不识六与七通子垂九龄但覔梨与栗】交朋颇窥观谓是丹穴物前朝尚器　【作气】貌流品方第一不然神仙姿不尔燕鹤骨【燕颔鹤步皆贵人风骨】安得此相谓欲慰衰朽质青春妍和月朋【一作明非】戏浑甥侄绕堂复穿林沸若【一作石】金鼎溢门有长者来造次请先出客前问所须含意不吐实归来学客面防【羽委切】败秉爷笏【説文防辟门世国语防门而为之言道源注防败者败其门而入秉爷笏以学客面也】或谑张飞胡【胡多髯也】或笑邓艾吃【世説登艾口吃语称艾艾】豪鹰毛崱【化力切】屴【良直切○杜甫诗代北有豪鹰鲁灵光殿赋崱屴嵫厘】猛马气佶傈【杜甫朝献太清宫赋张猛马出腾虬】截得青筼筜【异物志筼筜竹生水边长数丈围一尺五六寸一节相去六七尺或一丈庐陵界有之】骑走恣唐突【以竹为马也杜氏幽求子年五岁有鸠车之乐七岁有竹马之乐】忽复学参军按声唤苍鹘【乐府杂录开元中优人黄旛绰张野狐弄参军始自汉馆陶令石耽西谿丛语吴史曰徐知训怙威骄滛调谑尝登楼狎戏荷衣木简自号参军令王髽髻鹑衣为苍头以从五代史吴世家云知训为参军隆演鹑衣髽髻为苍鹘前云苍头非也太和正音云副末古谓苍鹘故可朴靘靘谓狐也如鹘之可击狐故副末执磕以朴靘也傅粉黑者谓之靘献笑供謟者也古为参军书语称狐为田参军】又复纱灯旁稽首礼夜佛仰鞭罥蛛网俯首饮花蜜欲争蛱蝶轻未谢栁絮疾阶前逢阿姊六甲颇输失【六甲注见前】凝走弄香奁拔脱金屈戍【注见中巻】抱持多反侧威怒不可律曲躬牵牕网衉唾拭琴漆有时看临书挺立不动膝古锦请裁衣玉轴亦欲乞请爷书春胜春胜宜春日【道源注春胜春旛也书春帖于上以迎新】芭蕉斜巻笺辛夷低过笔【辛夷一名木笔注见前】爷昔好读书恳苦自著述顦顇欲四十无肉畏蚤虱儿慎勿学爷读书求甲乙【海录晋武帝分秘书为甲乙丙丁四部秘书郎四人各掌其一】穰苴司马法【史记齐威王追论古司马兵法附穰苴于其中号曰司马穰苴兵法】张良黄石术【张良传黄石公出一编书乃太公兵法】便为帝王师不假【一作暇】更纎悉况今西与北羌戎正狂悖诛赦两未成将养如痼疾儿当速成大探雏入虎穴当为万户侯勿守一经帙【一作袠】
　　行次西郊作一百韵
　　蛇年建午月【开成二年丁已】我自梁还秦【梁州汉中郡】南下大散闗【一作岭○太散闗注见上巻地理志大散水源在鳯县东界大散岭】北济渭之濵【通志渭河在寳鸡县治南】草木半舒坼不类氷雪晨又若夏苦热燋巻无芳津髙田长檞【佳买切】【玉篇檞松椾木也韵防枥防木名】下田长荆榛农具弃道旁饥牛死空墩依依过村落十室无一存存者皆面啼无衣可迎賔始若畏人问及门还具陈右辅田畴薄【鳯翔府汉扶风郡地为右辅】斯民常苦贫伊昔称乐土所赖牧伯仁官清若氷玉吏善如六亲生儿不逺征生女事四隣浊酒盈瓦缶烂谷堆荆囷健儿庇旁妇【汉书元后父禁好酒色多娶旁妻】衰翁防童孙况自贞观后命官多儒臣例以贤牧伯征入司陶钧降及开元中奸邪挠经纶晋公忌此事多录边将勲因令猛毅辈杂牧升平民【唐书开元二十五年上以几致刑措推功大臣封李林甫为晋国公林甫疾儒臣以战功进尊宠间巳乃请上专用蕃将因以安思顺代己领节度而擢安禄山髙仙芝等为大将林甫利其虏也无入相之资故禄山得专三道劲兵处十四年不徙】中原遂多故除授非至尊或出幸臣辈或由帝戚恩中原困屠解【言视民如牛狗屠之解之】奴厌肥豚皇子弃不乳【林甫谗杀太子瑛鄂王瑶光王琚】椒房抱羌浑【安禄山事迹禄山生日后三日宗召禄山入内贵妃以锦绣绷防禄山令内人以防舆舁之宗就观大悦因赐贵妃三日洗儿金银钱自是宫中皆呼禄山为禄儿不禁出入按羌浑趂韵禄山实西北种落非羌浑种也】重赐竭中国强兵临北边控二十万长臂皆如猿皇都三千里来往同雕鸢五里一换马【唐书禄山晚益肥每驰驿入朝半道必易马号大夫换马台不尔马辄仆】十里一开筵指顾动白日暖热回苍旻公卿辱嘲叱唾弃如粪丸【格物总论蜣螂噉粪能以土包粪转成丸】大朝防万方天子正临轩防旂转初旭玉座当祥烟金障既特设珠帘亦髙褰捋须蹇不顾坐在御榻前【唐书帝登勤政楼幄坐之左张金鸡大障前置特榻诏禄山坐褰其幄以示尊宠太子谏曰陛下宠禄山太过必骄帝曰胡有异相吾欲厌之道源注蹇不顾言禄山于御座前捋须偃蹇无所顾忌也】忤者死艰屦【艰屦未详或曰释名艰根也如物根也艰屦言脚根下之屦】附之升顶颠华侈矜递衒【唐书帝为禄山起第京师服御华僣以金银为篣篚笊篱】豪俊相并吞【禄山得阿布思众兵雄天下又夺张文俨马牧】因失生惠养渐见征求频奚冦西【当作东】北来挥霍如天翻【安禄山事迹禄山养同罗奚契丹八千余名曳落河又畜单于防真大马习战鬭者数万匹天寳十四载十一月九日起兵反】是时正忘战重兵多在边列城绕长河平明挿旗旛【旧唐书禄山以诸蕃马步十五万夜半行平明食日行六十里十二月渡河】但闻虏骑入不见汉兵屯大妇抱儿哭小妇攀车轓【汉书注轓车蔽也】生小太平年不识夜闭门少壮尽防行疲老守空村生分作死誓挥泪连秋云廷臣例麞怯【韵防麞性善惊故从章章者慞惶也】诸军如羸奔【説文系传六畜多瘦惟羊则羸】为贼扫上阳【唐书东都上阳宫在禁苑之东东接皇城之西南隅上元中置髙宗之季常居以听政】捉人送潼闗玉辇望南斗【宗幸蜀】未知何日旋诚知开辟久遘此云雷屯【音谆】送者问鼎大存者要髙官抢攘互间谍孰辨枭与鸾千马无返辔万车无还辕城空防雀死人去豺狼喧南资竭呉越西费失河源【唐书禄山反胡虏蠺食鳯翔以西邠州以北皆为左袵至广徳间吐蕃尽取河西陇右之地】因令左【一作右】藏库【道源注晋书有左右藏右纳左给通鉴宗出延秋门细民争入宫禁焚左藏大盈库】摧毁惟空垣如人当一身有左无右边筋体半痿痹肘腋生臊膻列圣防此耻含怀不能宣谋臣拱手立相戒无敢先万国困杼轴内库无金钱健儿立霜雪腹歉衣裳单馈饷多过时髙估铜与鉊【唐书徳宗时江淮多鉊锡钱以铜荡外不盈斤两销千钱为铜六斤】山东望河北防烟犹相联朝廷不暇给辛苦无半年行人防行资居者税屋椽【唐书徳宗建中三年搜括富商钱増两税盐防钱又于诸道津要置吏税商货每贯税二十丈竹木茶漆皆什税一四年税间架钱每屋两架为间上者税钱二千中税千下税五百】中间遂作梗狼籍用戈铤【谓河北诸镇朱滔田悦王武俊以及朱泚李怀光李纳李希烈等相继叛乱】临门送节制【节旌节制制书也】以锡通天班破者以族灭存者尚迁延礼数异君父羁縻如羌零【音怜一作连○羌戎西戎也先零西羌名赵充国传先零首为畔逆】直求输赤诚所望大体全巍巍政事堂宰相厌八珍敢问下执事今谁掌其权疮疽几十载不敢扶其根国蹙赋更重人稀役弥繁近年牛医儿【一作师】城社更扳援盲目把大斾处此京西藩乐祸忘怨敌树党多狂狷生为人所惮死非人所怜快刀断其头列若猪羊悬【旧唐书郑注始以药术游长安本姓鱼兼冐郑氏时号鱼郑两目不能逺视自言有金丹之术可去痿弱重膇元和末依李愬为愬煮黄金饵之得效王守澄总枢宻荐于丈宗深宠异之注天资狂妄日聚京师轻薄子弟方镇将吏以招权利生平恩讐丝毫必报心所恶者目为李宗闵李徳裕之党朝士相继斥逐班列为空太和九年与李训谋诛宦官训出注为鳯翔节度使欲中外合势事败注自鳯翔率亲兵五百余人赴阙监军使张仲清诱而斩之传首京师家属屠防靡有孑遗新书枭注首光宅坊三日瘗之】鳯翔三百里兵马如黄巾【后汉书张角聚人三十六万皆着黄巾谓之黄巾贼】夜半军牒来屯兵万五千乡里骇供亿老少相扳牵儿孙生未孩弃之无惨顔不复议所适但求死山间尔来又三岁甘泽不及春盗贼亭午起问谁多穷民节使杀亭吏捕之恐无因咫尺不相见旱久多黄尘【唐书开成二年四月乙夘以旱避正殿旧书七月乙亥以久旱徙市闭坊门】官健腰佩弓【一作刀】自言为官巡常恐值荒迥此辈还射人愧客问本末愿客无因循郿坞抵陈仓【通志董卓郿坞在郿县东北一十六里陈仓注见上巻】此地忌黄昏我听此言罢寃愤如相焚昔闻举一防【士防也】羣盗为之奔又闻理与乱在【一作系下同】人不在天我愿为此事君前剖心肝叩头出鲜血滂沱汚紫宸九重黯已隔涕泗空沾唇使【一云史】典作尚书【唐书都督府州各有史冇典狱】厮养为将军慎勿道此言此言未忍闻
　　井泥四十韵
　　皇都依仁里【在东都白氏长庆集有宿崔十八依仁新亭诗】西北有髙斋昨日主人氏治井堂西陲工人三五辈辇出土与泥【干曰土湿曰泥】到水不数尺积共庭树齐他日井甃毕【甃修井也】用土益作堤曲随林掩映缭以池周回下去防【一作寂】寞穴上承雨露滋寄辞别地脉因【一作固】言谢泉扉升腾不自意畴昔忽已乖【一作垂】伊余掉行鞅行行来自西一日下马到此时芳草萋四面多好树旦暮云霞姿晚落花满地幽鸟鸣何枝萝幄既已荐【杜甫诗髙萝成帷幄】山樽亦可开待得孤月上如与佳人来因兹感物理恻怆平生怀茫茫此羣品不定轮与蹄喜得舜可禅不以瞽瞍疑禹竟代舜立其父吁咈哉嬴氏并六合所来因不韦汉祖把左契【老子圣人执左契而不责于人注契劵也】自言一布衣当涂佩国玺【魏志白马令李云上言许昌气见于当涂髙当涂髙者当昌于许当涂髙魏也象魏两观阙是也文帝受禅汉献帝遣使者送玺绶】本乃黄门携【陈琳为袁绍檄司空曹操祖父中常侍腾父嵩乞匄携养因赃假位魏志注曹瞒传郭颁世语并云嵩夏侯氏之子】长防乱中原何妨起戎氐【晋十六国前秦为氐】不独帝王耳臣下亦如斯伊尹佐兴王不借汉父资【汉父未详】磻溪老钓叟坐为周之师【尚书大传文王至磻溪见吕望拜之答曰望钓得玉璜刻曰周受命吕佐之十道志栎阳有钓璜浦】屠狗与贩缯【屠狗樊哙贩缯灌婴】突起定倾危长沙启封土岂是出程姬【汉书长沙定王发母唐姬故程姬侍者帝召程姬程姬有所避饰侍者唐儿使夜进上醉不知以为程姬而幸之遂有身】帝问主人翁有自卖【一作夐】珠儿【汉书窦太主寡居年五十余矣近幸董偃始偃与母以卖珠为事年十三随母出入主家左右言其佼好主召见曰吾为母养之年十八而冠出则执辔入则侍内主请上幸山林坐未定上曰愿谒主人翁主自引董君叩头谢时董君见尊不名称为主人翁】武昌昔男子老苦为人妻【道源注搜神记哀帝时豫章有男子化为女子嫁为人妇武昌则未详】蜀王有遗魄今在林中啼【杜宇注见中巻】淮南鸡防药翻向云中飞【神仙传八公与安白日升天余药器置在中庭鸡犬防啄之尽得升天故鸡鸣天上犬吠云中也】大钧运羣有【鹏赋大钧播物】难以一理推顾【一作愿】于冥冥内为问秉者谁我恐更万世此事愈云为猛虎与双翅更以角副之【虎翅犹云虎翼扬子或问酷吏扬子曰虎哉虎哉角而翼者也】鳯凰不五色联翼上鸡栖【诗鸡栖于埘后汉书谚曰车如鸡栖马如狗】我欲秉钧者朅来与我偕浮云不相顾寥泬谁为梯【广韵寥泬空貌】悒怏夜将【一作参】半但歌井中泥【易云井况不食故此诗以井泥起兴深刺世之沈洿下才而幸居髙位者舜禹以下杂言古今升沈变态难以理断猛虎角翼小人乘权鳯皇鸡栖君子失位所以三叹于浮云之不可梯也此诗与前诗史典作尚书厮养为将军同意必有所指】
　　新添集外诗
　　夜思
　　银箭耿寒漏金釭凝夜光防鸾空自舞别雁不相将寄恨一尺素含情双玉珰防前犹月在去后始宵长往事经春物前期托报章永令虚粲枕【诗角枕粲兮】长不揜兰房【阮籍诗萱草树兰房】觉动迎猜影疑来浪认香鹤应闻露警蜂亦为花忙古有阳台梦今多下蔡倡【下蔡注见上巻】何为薄氷雪消瘦滞非乡
　　思贤顿【即望贤宫也旧唐书天寳十五载六月乙未上至咸阳望贤驿置顿官吏骇散无复储供上憇于宫门之树下津阳门诗注望贤宫在咸阳东数里】
　　内殿张管中原絶鼓鼙舞成青海马【唐书乐志宗尝以马百疋盛饰分左右施三重榻舞倾杯乐数十曲每千秋节舞于勤政楼下】鬬杀汝南鸡【汉旧仪汝南出长鸣鸡古鸡鸣歌东方欲明星烂烂汝南晨鸡登坛唤陈鸿祖东城父老传宗乐民间清明鬬鸡戏立鸡坊于两宫间索长安雄鸡金毫銕距髙冠昻尾千数养于鸡坊选六军小儿五百人使驯扰教饲之】不见华胥梦【列子黄帝昼寝而梦游华胥华胥国人入水不濡入火不热乘空如履实寝虚如处林帝既寤怡然自得又二十八年天下大治几如华胥国矣】空闻下蔡迷宸襟他日泪薄暮望贤西
　　无题【按诗中益徳阿童皆用巴阆事恐是在东川时作】
　　万里风波一叶舟忆归初罢更夷犹【楚词君不行兮夷犹注犹豫也】碧江地没元相引黄鹤沙边亦少留益徳寃魂终报主【蜀志张飞字益徳先主伐吴飞当率兵万人自阆中防江州临发其帐下将张逹范彊杀飞持其首顺流而奔孙权】阿童髙义镇横秋【晋五行志孙皓天纪中童谣曰阿童复阿童衔刀游渡江不畏岸上虎但畏水中龙武帝闻之加王濬龙骧将军及征吴江西众军无过者而濬先定秣陵濬小字阿童故帝因谣言用之王濬传濬除巴郡太守巴人生子皆不举濬严其科条寛其徭役所活数千人及后伐吴所活者皆堪供军其父母戒之曰王府君生尔尔必死之】人生岂得长无谓怀古思乡共白头
　　有怀在蒙飞卿
　　薄宦频移疾当年久索居哀同庾开府瘦极沈尚书城绿新隂逺江清返照虚所思惟翰墨从古待双鱼
　　春深脱衣
　　睥睨江鸦集【释名城上垣谓之睥睨】堂皇海燕过【汉胡广传列坐堂皇上注堂无四壁曰皇】减衣怜蕙若【本草杜若一名杜蘅香草也】展帐动烟波日烈忧花甚风长奈栁何陈遵容易学身世醉时多【汉书陈遵字孟公嗜酒每大饮賔客满堂辄取客车辖投井中虽有急终不得去】
　　怀求古翁
　　何时粉署仙傲兀逐戎旃【陶潜诗兀傲差若頴谢朓辞隋王牋契濶戎旃】闗塞犹传箭江湖莫繋船欲收棊子醉竟把钓车眠【元结诗醉里长歌挥钓车】谢脁真堪忆多才不忌前
　　五月十五夜忆往岁秋与彻师同宿【按彻师乃知法师弟子僧彻见髙僧传非越州灵彻也】
　　紫阁相逢处【紫阁注见中巻】丹岩议宿时堕蝉翻败叶栖鸟定寒枝万里飘流逺三年问讯迟【法华经诸佛皆遣侍者问讯释迦牟尼佛】炎方忆初地【楞严经于大菩提善得通逹觉通如来尽佛境界名欢喜地即初地也】频梦碧琉璃【观经下有金刚七寳金幢擎琉璃地琉璃地上以黄金绳杂厠间错道源注临济曰龙生金鳯子冲破碧琉璃】
　　城上
　　有客虚投笔无憀独上城沙禽失侣逺江树着隂轻边遽【一作伐必非】稽天讨【説文遽传也徐曰传驿车左传子产乘遽而至】军须竭地征贾生游刃极作赋又论兵【贾谊传屠牛坦一朝解十二牛而芒刃不顿所排击剥割皆中理解也谊作吊屈原赋鹏赋又欲施五饵三表以繋单于是论兵也】
　　如有
　　如有瑶台客【瑶台注见上巻】相难复索归芭蕉开绿扇菡萏荐红衣浦外传光逺烟中结响微良宵一寸熖【一作艳】回首是重帏
　　朱槿花二首
　　莲后红何患梅先白莫夸才飞建章火【汉书太初元年柏梁殿灾越巫勇之曰越俗有火灾复起屋必以大用胜服之于是作建章宫西京赋柏梁既灾越巫陈方建章是经用厌火祥】又落赤城霞【赤城霞注见前】不巻锦步障【注见上巻】未登油壁车【乐府蘓小小歌妾乘油壁车郎骑青骢马】日西相对罢休澣向天涯
　　西北朝天路登临思上才城闲烟草徧邨暗雨云回人岂无端别猿应有意哀征南予更逺吟断望乡台【成都记望乡台隋蜀王秀所筑寰宇记益州记云升仙亭夹路有二台一名望乡台在成都县北九里】
　　寓怀
　　防鸾餐颢气【西都赋鲜颢气之清英】威鳯入卿云【汉书注威鳯鳯之有威仪者】长养三清境【三清注见上巻】追随五帝君【汉郊祀志秦襄公作西畤祠白帝宣公作宻畤祠青帝灵公作上畤祠黄帝下畤祠炎帝髙祖问天有五帝而四何也莫知其説髙祖曰是待我而具五也乃立黑帝祠名曰北畤】烟波遗汲汲矰缴任云云【増韵云云众语也汲黯传我欲云云注犹言如此如此也】下界围黄道前程合紫氛【刘桢诗奋翅凌紫氛】金书惟是见【集仙传大茅君南至句曲山天帝赐以黄金刻书九锡之文】玉管不胜闻【玉管注见前】草为回生种【道源注博物志禹戮房风房风二臣恐以刃自贯其心而死禹哀之乃拔其刃疗以不死之草述异记汉武时日支国献活人草三茎有人死者将草覆面即活之矣】香缘却死熏【述异记聚窟洲有返魂树伐其根心于玉釡中煑取汁又之令可丸名曰惊精香又名震灵丸或名返生香或名却死香尸在地闻气即活】海明三岛见天迥九江分褰【当作鶱】树无劳援【道源注云笈七籖月中树名骞树一名药王凡有八树在月中也空洞灵章经紫薇焕七台骞树秀玉霞】神禾岂用耘【真诰酆都山稻名重思米如石榴子粒异大色味如菱亦以上献仙官杜琼作重思赋曰神禾郁乎浩京巨穗横我台】鬬龙风结阵恼鹤露成文汉岭【一作殿】霜何早秦宫日易曛星机抛宻绪【道源注张衡周天大象赋畴遂睇于汉阳乃攸窥于织女引寳毓囿摇机弄杼】月杵散灵氛【重押一作氲或云当作芬○傅拟天问月中何有白兎捣药月杵捣药杵也冯衍显志赋扬屈原之灵芬】阳鸟西南下【禹贡注阳鸟随阳之鸟鸿雁属】相思不及羣
　　木兰
　　三月二十二木兰开坼初初当新病酒复自久离居愁絶更倾国惊新闻逺书紫丝何日障【晋书王恺作紫丝布步障四十里】油壁几时车【注见前】弄粉知伤重调红或有余波痕空映袜【洛神赋凌波微步罗袜生尘】烟态不胜裾【洛神赋曵雾绡之轻裾】桂岭含芳逺莲塘属意疎瑶姬与神女【山海经姑瑶之山帝女死焉化为瑶草服者媚于人集仙传灵华夫人名瑶姬王母第二十三女尝游东海过巫山授禹上清寳文理水之防】长短定何如【神女赋秾不短纎不长登徒子好色赋臣东家之女増之一分则太长减之一分则太短】
　　细雨成咏献尚书河东公
　　洒砌听来响巻帘看已迷江间风暂定云外日应西稍稍落蝶粉班班融燕泥飐萍初过沼重栁更縁堤必拟和残漏宁无晦暝鼙半将花漠漠全共草萋萋猿别方长啸乌惊始独栖府公能八咏【金华志齐隆昌元年沈约出为东阳太守作八诗题于畅楼后人更为八咏楼】聊且续新题
　　病中闻河东公乐营置酒口占寄上
　　闻驻行春斾【后汉书谢夷吾为钜鹿太守行春乘柴车从雨吏】中途赏物华缘忧武昌栁【晋书陶侃领江州刺史镇武昌尝课诸营种栁都尉夏施夜盗拔郡西门栁为己所种侃驻车施门诘之施怖谢罪】遂忆洛阳花【何逊诗洛阳城东西却作经年别昔去雪如花今来花似雪】嵇鹤元无对【晋书嵇绍始入洛或谓王戎曰昨于稠人中见嵇绍昻昻然如野鹤之在鸡羣】荀龙不在夸【后汉书荀淑子八人并有才名时谓八龙世説陈太丘诣荀朗陵既至荀使叔慈应门慈明行酒余六龙下食按此以况栁仲郢诸子也仲郢子珪璧玭旧唐书皆有传】只将沧海月长压赤城霞兴欲倾燕馆【燕馆即碣石宫】欢终【一作于】到习家【襄阳记岘山南习郁有大鱼池山简镇襄阳每临此池辄大醉而归】风长应侧防【用独孤信事见上巻】路隘岂容车【原注乐府相逢狭路间路隘不容车】楼迥波窥锦窻虚日弄纱锁门金了鸟【金了鸟未详】展障玉鸦义【障屏障也玉鸦又谓画又】舞妙从兼楚【汉书髙祖令戚夫人楚舞自为楚歌】歌能莫杂巴【注见前】必投潘岳果【晋书潘岳美姿仪少时出洛阳道妇人遇之者投之以果满车而归】谁掺【七勘切】襧衡挝【注见上巻】刻烛当时沗【南史萧文琰丘令楷江拱并以文称竟陵王夜集赋诗为四韵刻烛一寸】传杯此夕賖可怜漳浦卧愁绪乱如麻
　　回中牡丹为雨所败二首【汉书元封四年行幸雍通回中道遂出萧闗应劭曰回中在安定平髙有险阻其中有宫元和郡国志秦回中宫在鳯翔府天兴县西一统志在陇州西北一百十里】
　　下苑他年未可追【下苑注见中巻】西州今日忽相期【安定谓之西州后汉书皇甫规安定人自以西州豪杰耻不与党人之数】水亭暮雨寒犹在罗荐春香暖不知舞蝶殷勤收落蘂佳【一作有非】人惆怅卧遥帷章台街里芳菲伴且问宫腰损几枝
　　浪笑榴花不及春【道源注旧唐书孔绍安仕隋髙祖受禅自洛阳间行来奔拜内史舍人时夏侯端先绍安归朝受秘书监绍安因侍宴应制咏石榴云可惜庭中树移根逐汉臣秪为来朝晚开花不及春】先期零落更愁人玉盘迸泪伤心数【色角切】锦瑟惊弦破梦频万里重隂非旧圃一年生意属流尘前溪舞罢君回顾【前溪注见上巻】并觉今朝粉态新
　　拟意
　　怅望逢张女【潘岳笙赋辍张女之哀弹呉均诗掩抑摧藏张女弹】迟回送阿侯【阿侯注见上巻】空看小垂手【垂手注见上巻吴均诗且复小垂手】忍问大刀头【乐府何当大刀头呉竞解题刀头有环环还也】妙选茱萸帐【梁简文帝烛赋茱萸幔里铺锦筵张正见艳歌并卷茱萸帐争移翡翠牀】平居翡翠楼【崔湜诗草绿鸳鸯殿花明翡翠楼】云屏【一作衣】不取暖【语林满奋体羸畏风侍坐武帝屡顾云母幌帝笑之奋曰北窻琉璃屏风似宻实疎】月扇未遮羞【月扇注见上巻】上掌真何有【上掌用飞燕事又南史羊侃舞人张静婉腰围一尺六寸能掌上舞】倾城岂自由楚妃交荐枕【乐府杂录张永元嘉技录有吟叹四曲一曰楚妃叹髙唐赋闻君游髙唐愿荐枕席】汉后共藏【一作钩○辛氏三秦记昭帝母钩弋夫人手拳而冇国色武帝宠之世人藏钩之戏法此也】夫向羊车覔【羊车注见中巻】男从鳯穴求【杜甫诗二毛生鳯穴】书成袚褉帖【即右军兰亭帖注见上巻】唱杀畔牢愁【汉书扬雄作广骚又旁惜诵至懐沙一巻名曰畔牢愁注畔离也牢聊也与君相离愁而无聊也】夜杵鸣江练【夜杵捣衣杵也】春刀解若【一作石】榴【广雅若榴石榴也】象牀穿幰网【幰网言牀幔为网户纹】犀帖钉窻油【道源注集韵帖牀前帷也以薄犀为帖钉于窻栊】仁寿遗明镜【道源注陆机与弟云书洛阳仁寿殿前有大方镜髙五尺余广三尺二寸暗着庭中向之便写人形体】陈仓拂防毬【武平一诗令节重遨游分镳戏防毬按打毬即蹴鞠本寒食事又唐时清明有鬬鸡之戏陈仓乃暗用寳鸡事也】真防舞如意【拾遗记孙和悦邓夫人尝着膝上和月下舞水精如意误伤夫人颊】佯葢卧箜篌【道源注洛阳伽蓝记魏髙阳王雍美人徐月华能弹卧箜篌为明妃出塞之曲后为将军原士康侧室徐鼓箜篌而歌其声入云行者俄而成市】濯锦桃花水【张正见诗影间莲花出光涵濯锦流漾色随桃水飘香入桂舟】溅裙杜若洲【溅裙注见前楚词采芳洲兮杜若将以遗兮下女】鱼儿悬寳劒【唐书车服志一品至六品以玉金饰劒给随身鱼】燕子合金瓯【西京杂记汉元后在家尝有白燕衔石大如指堕后绩筐中后取之石自剖为二其中有文曰母天后地乃合之遂复还合及为后尝置玺笥中】银箭催摇落华筵惨去留几时销薄怒【神女赋頩薄怒以自持兮】从此抱离忧帆落啼猿峡樽开画鹢舟急肠对断【道源注李季兰诗弹得相思曲肠一时断】翦蜡泪争流【蜡泪注见上巻】璧马谁能带【甘泉赋璧马犀之璘防注作马及犀牛为璧饰也】金虫不复收【吴均古意莲花衔青雀寳粟钿金虫李贺诗坡陀簪碧鳯腰袅带金虫或曰金虫簪饰也】银河扑醉眼珠串咽歌喉【白居易诗何郎小妓歌喉好严老呼为一串珠自注严尚书与于驸马诗云莫损歌喉一串珠】去梦随川后【洛神赋于是屏翳收风川后静波注川后河伯也】来风贮石邮【乐府丁都防歌愿作石尤风四面断行旅容斋随笔石邮打头逆风也唐人诗多用之邮与尢同诗不知其邮】兰丛衔露重榆荚防星稠【注见上巻】解佩无遗迹【列仙传江妃二女出游汉江湄逢郑交甫挑之不知其神人也女遂解佩与之交甫悦受佩而去数十歩空懐无佩女亦不见】凌波有旧游【洛神赋凌波防步】曾来十九首私防咏牵牛【道源注古诗十九首其九首云迢迢牵牛星皎皎河汉女洛神赋咏牵牛之独处】
　　谢往桂林至彤庭窃咏【西都赋玉堦彤庭注帝居也】
　　辰象森罗正勾陈翊卫寛【勾陈注见中巻】鱼龙排百戏【汉武帝为鱼龙曼延之戏详上巻】劒佩俨千官城禁将开晚宫深欲曙难月轮移枍【乌诣切】诣【闗中记建章宫中有馺娑骀荡枍诣承光四殿三辅黄图枍诣木名宫中美木茂盛也】仙路下栏干共贺髙禖应【月令仲春鸟至日天子以太牢祠于髙禖注求子之祭】将陈寿酒欢金星压芒角【天官占太白者西方金之精白帝之子径一百里角摇则兵起史记注角芒角也】银汉转波澜王母来空濶【王母降汉宫详上巻】羲和上屈盘【李贺诗金窠篆字红屈盘】鳯皇传诏防【用木鳯书事】獬廌【俗作豸】冠朝端【唐书法冠者御史大夫中丞御史之服也一名獬廌冠】造化中台座威风上将坛甘泉犹望幸早晚冠呼韩【汉书宣帝纪行幸甘泉郊泰畤匈奴呼韩邪单于稽侯防来朝賛谒称藩臣而不名匃奴传单于朝天子于甘泉宫汉宠以殊礼位在诸侯王上】
　　烧香曲
　　钿云蟠蟠牙比鱼孔雀翅尾蛟龙须【王琰防祥记费崇先尝以雀尾香炉置防前齐刘绘咏博山炉诗下刻蟠龙势矫首半衔莲】漳宫旧様博山鑪【道源注西京杂记丁谖作九层博山香炉镂以竒禽怪兽自然能动邺中记石季龙冬月为复帐四角安纯金银凿镂香炉】楚娇捧笑开芙蕖八蚕茧绵分小炷【呉都赋乡贡八蠺之绵善曰刘欣期交州记一岁八育出日南汉俞益期牋日南八熟茧软而薄又永嘉记永嘉有八辈蚕蚖珍蚕三月绩柘蚕四月初绩蚖蚕四月末绩爱珍五月绩爱蚕六月末绩寒珍七月末绩四出蚕九月初绩寒蚕十月绩凡蚕再熟者谓之珍道源注以八蚕绵绳分炷炉火取其易然也】兽焰微红隔云母【晋朝杂记洛下少炭羊琇捣小炭为屑以物和之作兽形用以温酒】白天月泽寒未氷金虎含秋向东吐【陆机诗望舒离金虎善曰汉书西方金也尚书考灵曜西方秋虎孔传白虎中星然西方七宿毕之属俱白虎也○言炉烟之暖金虎亦回其秋令】玉佩呵光铜照昏【铜照谓镜也】帘波日暮冲【一作依】斜门【道源注西京杂记汉陵寝皆以竹为帘帘皆水文及龙鳯之像帘波水文也或曰香烟拂帘如波斜门宫中角门也】西来欲上茂陵树柏梁已失栽桃魂【王母传帝食桃辄收其核母问帝帝曰欲种之母曰中夏地薄种之不生帝乃止】露庭月井大红气【道源注殿前广庭曰露庭四周有屋中空曰月井】轻衫薄细当君意蜀殿琼人伴夜深【拾遗记蜀先主甘后玉质柔肌先主置于白绡帐中如月下聚雪河南献玉人置后侧昼则讲説军谋夕则拥后而玩玉人后与玉人洁白齐润宠者非惟妬后亦妬玉人也】金銮【一作鸾】不问残灯事何当巧吹君懐度襟灰为土填清露
　　送从翁东川农尚书幕【按此题重见又全诗都咏禄山乱后事与题无干必有脱误○诗内有锦水湔云浪之句当是作于成都】
　　昔帝回冲眷维皇恻上仁三灵迷赤气【皇览蚩尤冡在东郡夀张县阚乡城中髙七丈民尝十月祀之有赤气出如一匹绛名为蚩尤旗】万彚呌苍旻【尔雅春为苍天秋为旻天】刋木方隆禹【禹贡随山刋木】陞陑始创殷【书序伊尹相汤伐桀升自陑遂与桀战于鸣条注陑在河南之曲】夏台曾圮闭【史记桀囚汤于夏台】汜水敢逡巡【汉书汉王即皇帝位于汜水之阳张晏曰在济隂界】拯溺休规步【文选注蘓子日行务应规步虑投矩】防虞要徙薪【汉书曲突徙薪无恩泽】蒸黎今得请宇宙昨还淳纉祖功宜急贻孙计甚勤降灾虽代有稔恶不无因宫掖方为蛊【以下言宗幸蜀本末】边隅忽遘迎献书秦逐客间谍汉名臣【谓陈平也○二语未详何指】北伐将谁使南征决此辰【谓宗幸蜀】中原重板荡象失钩陈诘旦违清道衔枚别紫宸兹行殊厌胜【汉匈奴传上以太岁厌胜所在】故老遂分新【唐书上将发马嵬父老道请留上按辔久之命太子于后宣慰父老父老因曰至尊既不肯留某等愿率子弟从殿下东破贼取长安】去异封于巩【史记周考王封其弟桓公于河南至孙惠公封少子于巩号东周惠公】来宁避处永嘉几失坠【晋书怀帝永嘉五年为汉刘聪所执】宣政遽酸辛【春明退朝录唐制日御宣政殿五代史宣政前殿也谓之衙衙有仗紫宸便殿也谓之閤】元子当传启皇孙合授询【汉书宣帝武帝曾孙名病巳霍光与诸大臣迎立之后更名询○元子谓肃宗皇孙谓代宗也】时非三揖让表请再陶钧【肃宗迎上皇归京师再表始允】旧好盟还在【谓修好回纥借兵讨贼】中枢防屡遵【唐自李辅国以后宦官多典兵为枢宻使○以下又似杂言肃代时事】苍黄传国玺违逺属车尘雏虎如慿怒【左传今君奋焉震电慿怒】漦龙性漫驯【史记昔夏后氏之衰有二神龙止于帝庭而言曰余褒之二君也夏帝卜杀与去之与止之莫吉卜请其漦而藏之乃吉于是龙亡而漦在自夏至殷至周莫敢发至厉王发之漦流于庭后宫童妾遭之而孕生子弃之有卖檿弧箕服者逃于道见而收之奔于褒是为褒姒】封崇自何等流落乃斯民逗挠官军乱优容败将频早朝披草莽夜缒【直类切】逹丝纶【夜缒缒城而出也】忘战追无及长驱气益振妇言终未易【似指肃宗张皇后】庙算况非神日驭难淹蜀星旄要定秦【甘泉赋流星旄而电烛】人心诚未去天道亦无亲锦水湔云浪【华阳国志锦江织锦濯其中则鲜明他江则不好】黄山扫地春【黄山注见前】斯文虚梦鸟【道源注幽明录桂阳罗君章不属意学问常昼寝梦得一鸟五色杂耀不似人间物梦中因取吞之遂勤学读九经以清才称○以下自序】吾道欲悲麟断续殊乡泪存亡满席珍【礼记儒有席上之珍以待聘】魂销季羔窦【家语蒯聩之乱季羔逃之走郭门门者谓曰彼有缺羔曰君子不逾又曰彼有窦羔曰君子不窦】衣化子张绅建议庸何所通班昔滥臻浮生见开泰独得咏汀苹【栁恽诗汀洲采白苹】
　　晋昌晚归马上赠
　　勇多侵路去恨有碍灯还嗅自微微白【楞严经观鼻中气出入如烟烟相渐销鼻息成白】看成防防殷【乌闲切】坐来疑【一作疑忘】物外归去有帘间君问伤春句千辞不可删
　　哭防州杨侍郎虞卿【唐书杨虞卿字师臯太和中牛僧孺李宗闵辅政引为给事中七年宗闵罢李徳裕知政事出为常州刺史八年宗闵复入相召为工部侍郎九年拜京兆尹其年六月京师讹言郑注为上合金丹须小儿心肝民间相告语扃锁小儿甚宻街肆汹汹上闻之不悦注颇不自安而雅与虞卿有怨因约李训奏曰语出虞卿家御史大夫李固言素嫉虞卿朋比因传左端倪上大怒收虞卿下狱于是子弟八人皆自繋挝鼓诉寃诏虞卿还私第翌日贬防州司马再贬司户卒于贬所】
　　汉网疎仍漏【老子天网恢恢疎而不漏】齐民困未蘓如何大丞相翻作弛刑徒【汉书西羌反发三辅中都官徒弛刑注弛释也若今徒解钳赭衣置任输作也○二语谓宗闵】中宪方外易【史记商鞅多左建外易索隠左建谓左道建立威权也外易在外革易君命○此语谓固言】尹京终就拘【谓虞卿】本矜能弭谤先议取非辜【二语谓郑注】巧有凝脂宻【盐铁论昔秦法繁于秋荼而宻于凝脂】功无一柱扶深知狱吏贵【周勃传吾常将百万军安知狱吏之贵也】几迫季冬诛【司马迁书今少卿抱不测之罪涉旬月迫季冬注迫季冬言将刑也】呌帝青天濶【甘泉赋选巫咸兮呌帝阍】辞家白日晡流亡诚不吊【左传哀公诔孔子曰昊天不吊不憖遗一老】神理若为诬在昔恩知沗诸生礼秩殊入韩非剑客【史记严仲子与韩相侠累有郄告聂政政仗剑至韩直入上阶刺杀侠累】过赵受钳奴【史记豫让事智伯甚尊宠之赵襄子灭智伯让乃变姓名为刑人入宫涂厠中欲刺襄子钳奴刑人也汉书季布匿濮阳周氏周氏乃髠钳布置广栁车中○言念其恩知欲报以聂政豫让之事】楚水招魂逺邙山卜宅孤【十道志邙山在洛阳北十里杨佺期洛城记邙山古今东洛九原之地也】甘心亲垤蚁【説文垤蚁封也岭南异物志蚁封者蚁子聚土为台也】旋踵戮城狐【原注是冬舒李伏易○晋谢鲲传刘隗诚始祸然城狐社防通鉴秋七月李训召舒元舆为右司郎中兼侍御史知杂鞫杨虞卿狱九月元舆训并同平章事十月有甘露之变元舆训俱族诛】隂隲今如此天灾未可无莫慿牲玉请【诗靡神不举靡爱斯牲圭璧既卒宁莫我听】便望救焦枯【唐书开成二年旱自四月至七月不雨】
　　寄太原卢司空三十韵【唐书卢钧字子和系出范阳徙京兆蓝田举进士第太和中累迁给事中开成元年冬擢岭南节度使时称廉洁防昌初迁山南东道节度使四年诛刘稹以钧领昭义节度使检校兵部尚书宣宗即位改吏部尚书授宣武节度使加检校司空四年入为太子太师六年充太原尹北都留守河东节度使九年召为左仆射十一年九月拜同平章事充山南西道节度使懿宗初以太保致仕卒年八十七】
　　隋舰临淮甸【隋书大业二年八月帝幸江都舳舻相接二百里】唐旗出井陉【唐书井陉县属镇州又获鹿县有故井陉闗一名土门闗括地志井陉故闗在并州石艾县陉东十八里即井陉口也栁芳唐厯大业十三年髙祖为太原留守起义兵明年四月受隋禅】断鳌搘四柱【列子断鳌足以立四极】卓马济三灵【道源注卓马犹云立马也真诰卓灵虚之骏】祖业隆盘古孙谋复大庭【庄子昔容成氏大庭氏结绳而用之若此时则至治也古史考大庭氏姜姓以火徳王号曰炎帝】从来师俊杰可以焕丹青【汉蘓武传竹帛所载丹青所画何以过子卿】旧族开东岳【唐书世系表卢氏出自姜姓食采于卢济北卢县是也其后因以为氏】雄图奋北溟【庄子北溟有鱼其名为鲲】邪同獬廌触【唐书钧迁监察御史争宋申锡知名】乐伴鳯凰听【汉律厯志黄帝取竹嶰谷制十二筩以听鳯鸣其雄鸣为六雌鸣亦六】酣战仍挥日【淮南子鲁阳公与韩酣战日暮援戈麾之日反三舎】降妖亦鬬霆【北齐书神武尝阅马于北牧道逄暴雨大雷电震地前有浮图一所神武令薛孤延视之孤延乃驰马按矟直前未至三十歩震烧浮图孤延唱杀绕浮图走火遂灭孤延还眉须及马鬉尾皆焦神武叹其勇决曰薛孤延乃能与霹雳鬬】将军功不伐叔舅徳惟馨【礼记天子同姓谓之叔父异姓谓之叔舅白帖长曰伯舅少曰叔舅】鸡塞谁生事【后汉书窦宪将万骑出朔方鸡鹿塞】狼烟不暂停【酉阳杂俎狼粪烟直上火用之】拟填沧海鸟【用精卫事见上巻】敢竞太阳萤【道源注易畧例萤燐争燿于太阳】内草才传诏前茅巳勒铭【左传前茅虑无注军行前有斥堠蹹伏备虑有无茅明也或曰时楚以茅为旌识勒铭用班固事】那劳出师表尽入大荒经【山海经有大荒东西南北中经】徳水萦长带【汉郊祀志秦文公获黑龙此水徳之瑞于是更名河曰徳水功臣表黄河如带】隂山绕画屏【秦本纪西北斥逐匈奴自榆中并河以东属之隂山徐广曰隂山在五原北通典隂山唐为安北都防府】秪忧非綮肯未觉有膻腥保佐资冲漠扶持在杳防乃心防暗室华发称明廷【唐书钧宿齿数外迁而后来者多至宰相】按甲神初静挥戈思欲醒羲之当妙选【原注小弟羲叟早防眷以嘉姻】孝若近归宁【原注三十五丈明府髙科来归膝下○晋书夏侯湛字孝若官散骑常侍卒潘岳称其文非徒温雅乃别是孝弟之性】月色来侵幌诗成有转櫺【櫺窻櫺也】罗含黄菊宅栁恽白苹汀【注俱见上巻】神物酬孔【防稽后贤传孔愉字敬康尝至呉兴县余干亭见人笼于路愉求买放之溪中行至水反顾愉及封此亭侯铸印首回屈三铸不正有似昔之顾愉悟乃取而佩焉唐书太和四年钧封范阳郡开国公】僊才鹤姓丁【丁令威事见上巻尚书故实卢元公钧奉道暇日与賔友话言必及神仙之事】西山童子药【魏文帝诗西山一何髙髙髙殊无极上有两仙童不饮亦不食与我一丸药光曜有五色服药四五日身轻生羽翼道源注拾遗记相州栖霞谷昔有桥顺二子于此得仙服飞龙一丸十年不饥故魏文帝诗云云】南极老人星【隋天文志老人一星在弧南一曰南极常以秋分之旦见于丙春分之夕没于丁见则治平主寿昌】自顷徒窥管【注见前】于今愧挈瓶【左传虽有挈瓶之智守不假器注挈瓶汲者喻小智】何由叨末席还得叩扃庄叟虚悲雁【庄子庄子舍于故人之家故人喜令竖子杀一雁而烹之竖子曰其一能鸣其一不能鸣请奚杀主人曰杀不能鸣者】终童漫识鼮【注见前】幕中虽防画剑外且伶俜【一作聘】俣俣行忘止【诗硕人俣俣】鳏鳏卧不瞑身应瘠于鲁【道源注左传何必齐鲁以肥杞】泪欲溢为荥【禹贡导沇水东流为济入于河溢为荥】禹贡思金鼎【左传夏之方有徳也贡金九牧铸鼎象物】尧图忆土铏【史记尧舜饭土簋啜土硎注瓦器也】公乎来入相王欲驾云亭【史记黄帝封太山禅亭亭颛顼封太山禅云云钱龙惕笺钧为北都留守义山时在东川作此寄之隋舰临淮甸以下因太原为髙祖兴王之地故特述之美其功着丹靑而承家世之盛也酣战仍挥日以下序其为镇将之功也武宗讨刘稹以钧寛厚得众诏节度昭义军令乗驿往钧次髙平稹将白惟信献欵俄而遣潞卒戍代北卒饮醉为乱钧选牙兵尽斩之于太平驿及镇河东奏韦宙为副使禁唐民侵掠虏境杂虏遂安那劳出师表尽入大荒经葢以诸葛比之也羲之当妙选以下叙姻娅之谊以及寄诗之情也钧别墅在城南晚岁被召谢病遨游故有黄菊白苹之句其再为司空年逾大耋故有西山南极之祝也钧累朝耆硕公望所归故终愿其入相而告成功于封禅也】
　　安平公诗【原注故赠尚书讳氏○崔戎也注见中巻】
　　丈人博陵王名家【旧唐书戎髙伯祖暐神龙初有大功封博陵郡王】怜我总角称才华华州留语晓至暮【戎拜给事中驳奏为当时所称太和七年七月改华州刺史】髙声喝吏放两衙明朝骑马出城外送我习业南山阿仲子延【一作廷】岳年十六【延岳或云崔雍也按唐书雍字顺中】面如白玉欹乌纱其弟炳章犹两丱【炳章崔衮也】瑶林琼树含竒花陈留阮家诸侄秀【一作璠璵并列诸姓秀○晋书阮籍陈留尉氏人也父瑀魏丞相掾子浑侄咸咸子瞻瞻弟孚咸从子修孚族弟放放弟裕皆知名唐书世系表戎侄有庾序福裕原朗诸人】逦迤出拜何骈罗府中从事杜与李【杜胜李潘见中巻】麟角虎翅相过摩【麟角虎翅注俱见前】清词孤韵有歌响击触钟磬鸣环珂三月石堤冻销释东风开花满阳坡【阳坡坡之向日者杜甫诗阳坡可种】时禽得伴戏新木其声尖咽如鸣梭公时载酒领从事踊跃鞍马来相过仰看楼殿撮清汉坐视世界如恒沙【水经注康泰扶南传曰恒水之源出昆仑山中有五大源诸水分流皆由此枝扈大江出山西北流东南注大海枝扈黎即恒水也故西域志有恒曲之目楞严经恒河从阿耨逹池师子口流出周围四十里其中沙细如麫亦云金沙河也维摩经取三千大千世界如陶家轮着右掌中掷过恒沙世界之外】面热脚掉互登陟青云表柱白云崖一百八句在贝叶【道源注楞伽经有不生句生句等一百八句佛言大慧是百八句先佛所説汝及诸菩萨摩诃萨应当修学贝叶注见上巻】三十三天长雨花【道源注三十三天欲天也天主曰忉利居须弥山顶四方各八独帝释忉利居中楞严经世尊座天雨百寳莲花青黄赤白间杂纷糅】长者子来辄献盖【道源注维摩经毘耶离城有长者子名曰寳积与五百长者子俱持七寳盖来诣佛所佛之威力令诸寳盖合成一盖徧覆三千大千世界而此世界广长之相悉于中现】辟支佛去空留鞾【道源注释氏要览辟支梵云辟勒支底迦唐言独行此有二谓部行麟喻也水经注于阗国城一十五里有利刹寺中有石鞾石上有足迹彼俗言是辟支佛迹酉阳杂俎于阗国賛摩寺有辟支佛鞾非皮非防岁久不烂】公时受诏镇东鲁【旧唐书太和八年三月丙子戎迁兖海沂宻都团练观察等使华民恋惜遮道至有解靴断者】遣我草诏【疑作奏】随车牙【道源注建牙旗于车前故曰车牙】顾我下笔即千字疑我读书倾五车【庄子惠子多方其书五车】呜嘑【呼同】大贤苦不寿时世方士无灵砂【本草有太清服链灵砂法】五月至止六月病遽頺泰山惊逝波【旧唐书戌理兖一年太和八年五月卒新书年五十五按旧纪戎以八年六月卒与此诗合本传误】明年徒步吊京国宅破子毁哀如何【子毁是哀毁之毁有谓戎子雍赐死宣州者非也雍赐死在咸通九年】西风冲户卷素帐隟光斜照旧燕窠古人常叹知已少况我沦贱艰虞多如公之徳世一二岂得无涙如黄河【世説顾长康哭桓宣武声如震雷破山泪如倾河注海】沥胆咒愿天有眼【楞严经时心怀欢喜谓得天眼】君子之泽方滂沱
　　赤壁【此诗见杜牧集○以下四首一本阙】
　　折防沉沙铁未销自将磨洗认前朝东风不与周郎便铜雀春深锁二乔
　　垂栁
　　垂栁碧鬅【一作髯】茸楼昏雨带容思量成夜梦束久废春慵梳洗慿张敞【注见上巻】乘骑笑稚恭【晋书庾翼字稚恭世説庾小征西尝出未还妇母阮与女上安陵城楼俄顷翼归阮语女闻庾郎能骑我何由得见妇告翼翼便于道盘马始两转坠马堕地意气自若】碧虚随辅笠红烛近髙舂【淮南子日至于虞渊是谓髙舂至于连石是谓下舂】怨目明秋水【即秋眸也见中巻】愁眉淡逺峯【西京杂记文君姣好眉色如望逺山脸际常若芙蓉】小阑花尽蝶静院醉醒【疑作闻】蛩旧作琴台鳯【益部耆旧传相如宅在少城中笮桥下百许步有琴台在马相如琴歌鳯兮鳯兮归故乡遨游四海求其皇】今为药店龙【乐府独曲歌自从别郎后卧宿头不举飞龙落药店骨出则为汝李贺诗骨出似飞龙】寳奁抛掷久一任景阳钟【注见上巻】
  </div>
  <div class="pagination">
   <a href="李义山诗集注_page11.html">
    上一页
   </a>
   <span>
    ...
   </span>
   <a href="李义山诗集注_page7.html">
    7
   </a>
   <a href="李义山诗集注_page8.html">
    8
   </a>
   <a href="李义山诗集注_page9.html">
    9
   </a>
   <a href="李义山诗集注_page10.html">
    10
   </a>
   <a href="李义山诗集注_page11.html">
    11
   </a>
   <span class="current-page">
    12
   </span>
   <a href="李义山诗集注_page13.html">
    13
   </a>
   <a href="李义山诗集注_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
