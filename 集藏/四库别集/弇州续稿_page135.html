<!DOCTYPE html>
<html>
<head>
    <meta charset="UTF-8">
    <title>弇州续稿 - 第 135 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 135 页/共 228 页</h1>
    <div class="content">　　明封文林郎长乐县知县慕节蒋翁墓志铭
　　
　　盖蒋翁之始置其居也曰顺节其最后曰慕节云蒋翁之所不忘节则以母季孺人故而其父曰思静公思静公之举蒋翁仅三岁而弃之季孺人抱遗孤而泣告伯氏曰所不即従地下者以此儿耳其幸全之则伯氏之赐也伯氏恻然顾其媍谭曰善视娌母子自是孺人依谭以居然素贫绩纴所不及或日一炊冬一薄絮抚蒋翁而问曰儿得无饥寒乎蒋翁强应曰否中夜影茕茕相顾而泣被为渍也蒋翁甫六岁就外傅日记可数百言又工偶对自是夜分篝灯书声与杼相终始矣蒋翁之小长受经属文渐有声而故眉州学正朱公晩而举一女甚爱之难其偶见蒋翁而器曰是孤乃壮可倚也俾入赘女是为朱孺人甫赘而朱公死于是朱孺人奉季孺人以养蒋翁稍发舒得専意学问补邑弟子员每试輙髙等邑令冯君汝弼贤季孺人之节礼其庐旌异之而蒋翁之试南畿则诎无何季孺人遘痢蒋翁废寝食而日夜兢兢医药间躬浣中裙牏厕者一月竟不起蒋翁恸几至灭性尽毁其槖敦塟事走故师陈中丞察而乞志铭曰伤哉所以为吾母者仅此耳以故更其顺节之署曰慕节而蒋翁所为文义益工然其再试于南畿复以疾不终事归会朱孺人复卒蒋翁大叹咤曰命矣时朱孺人举丈夫子三咸玉立乃指架上编谓之曰吾起孤童不能治家人产以贻若曹勉之是中可家也于是邑大姓耳蒋翁名相率延为塾师其长者二子后先従蒋翁独严课之俾抗法而季亦渐长俱业成伯与仲遂同举郷荐其明年伯复成进士蒋翁乃快然曰吾蒋自汝州公起家良二千石且百年而复其始吾可以谢博士弟子冠矣然蒋翁既内伤不及事思静公每伏臈悬遗像而饮泣已又痛季孺人之节不及旌也居恒邑邑不怿曰伤哉吾所以为吾母者生顺而没慕之已耳于是伯方肄事铨部上书陈季孺人节下有司复核当旌诏许之蒋翁闻而后喜可知也伯令长乐以卓异考封蒋翁如其官具冠带上之蒋翁曰吾无官业藉尔有官虽然尚不如旌吾母孺人之快也一再御冠带即箧之谓此何物苦约束我自是出行必徒步遇故所识即田叟市贩肃揖问劳苦微时有所窘侮輙忘之叩缓急不忍以难报也其事伯父母不啻若父母曰微二尊人我何以今日待其子益共悫而抚其孤孙成长捐先业畆二十畀之俾食其入而代之赋季孺人之二侄有田不售委蒋翁蒋翁度其窘且甚还之焚其券盖其少时尝馆江郷有少妇目成者蒋翁黙念身何所自出而轻弃之即宻徙去又尝守醉客之遗金而还之其冥行笃至如此郡国干旄候蒋翁多使人谢疾不恒见见不一语及私然性独喜客客至輙呼饮饮竟輙卧任真推分廓如也又尝习二苍头吴声使佐酒暇则选地于虞山昆湖间徜徉竟日犹以为数出劳人筑半畆园于舍傍擥山之胜而亭之杂植卉竹手抱瓮汲灌不以风雨废也蒋翁既数喜为宴会而其好施又天性然又不问家人产絶居间馈谢路时时笑彼守财虏何为安得数千斛粟盈囷惟吾意所欲予哉伯繇令髙第当召顾入留都为刑部郎意蒋翁有所嗛乃得好语云食味忌甘驰坂忌峻郎乃而久地也蒋翁为人修眉耸肩状若立鹄两目炯炯彻逺步履便捷望之恒以为且百岁蒋翁雅亦自负百岁也而偶以劳■〈谷丸〉伤积血腰肾间隠隠作痛药之且愈矣它医杂投补剂两月遂中满不能食是时伯方留省而仲以试事大都未及侍当疾革家人环拥泣蒋翁笑挥之曰去毋溷乃公苟死者有知吾以诸儿成立报吾父母矣因诵论语数章曰聊以摄散乱耳又谓毋作佛事世岂有净土吾前后念不接即净土也屈指某日为吾生岁冲且逝矣趣治木木美津津喜见眉宇至期整衿危坐而逝始伯闻蒋翁病哭请于其长以病告轻归抵家则不及殓者仅一日耳蒋翁讳世卿字嗣息其生以正徳壬申闰五月二十八日卒于万厯丁丑正月二十三日享年六十有六有丈夫子六曰以忠者即伯自刑部稍迁为郎中娶于周封孺人曰以化者即仲娶于徐次以行邑诸生娶于严故赠孺人朱出也又次以载邑诸生娶于归又次以仁娶于施又次以逊娶于程诸孙十人孙女五人其婚嫁具行状中塟所在虞山南湖桥陈家涧之原惟蒋之先有讳亢秀者在晋以下吴功食采邑常熟遂世为常熟人至元忠用判官九一而始徙城南居又二世而为岳以郷举仕有声实所谓汝南公者也亡何忽傍落又二世而蒋翁始以力学孝行开先刑部君兄弟益廓大之蒋自是有闻哉夫刑部君之所具状雅而详于季孺人之节而蒋翁之孝盖精乎其言之也余悯其志意而许之志且为之铭铭曰终始不能忘母孺人者其蒋翁也耶能显母于旌而荣蒋翁以封者为郎中也耶蒋翁归而报母暨思静公相与融融于大隧之中以相蒋氏于无穷
　　
　　乡进士张叔贻墓志铭
　　
　　予弟敬美过淮而遇吴司马者谓曰前有二王后有三张吴人哉嘻敬美归而语予而张之季则以前一岁逝矣所谓三张者伯起幼于叔贻也叔贻无子子幼于之子仞幼于乃自为传而以仞来请曰是将塟矣敢藉手吾子以不朽夫予往来于三张者最久而又最善其何忍辞叔贻讳燕翼其先世为长洲人有昶者尝着人物志再传而为云槎公冲虽以末起家顾喜蓄图籍古器有隽声贰许太君生三子伯仲皆玉立美秀叔贻生而貌微寝然特颖敏甚七岁聴歌者按节而句之殊皦又能为渔阳挝縦辩折客客无敢抗十三工属文寻受易于蒋大夫梦龙已又游其伯仲间十七为郡诸生二十一遂偕伯氏领郷荐一时才名籍倾吴中矣凡三试于春官三不利而其最后司试者得其文而善之且见録用小不及格罢遂以其明年春感末疾寝剧至冬十一月卒得岁仅三十三叔贻始游伯仲间习博士家言伯仲皆善诗则亦善诗伯氏善书则亦善书而叔贻时时作猗兰藂筱恠石出其表也其为人酝藉开敏善谈笑多艺能所治装服器用人慕而仿之又能自度曲为新声去家十余武樊圃疏池杂艺花竹筑精舍读书其中佳客相过従竟日夕不厌居恒慕说长卿之慢世季长之达生以阮公口不挂臧否为善所恨多白眼耳与客周旋毋论贱贫有所匄请立应而所简脱多逹官富家子自其儿时故文待诏征仲业已器爱之而一时诸名胜若徐绍卿文寿承休承彭孔嘉黄淳父周公瑕何元朗钱叔寳咸屈年行而与友叔贻相与下上甚快其家世既多藏图籍古器而叔贻又慕好之又雅负鉴辨名画法书敦彛鼒鼐印章酒鎗茶具之类一一能指所従来当其嗜即废着脱衣不顾也叔贻外庄其伯仲而肤爱靡间其事许太君则务以色养闺■〈巾达〉之际熈熈如矣前卒之岁属除而梦贾长沙以鵩赋示之明日谓人曰殆哉吾今者乃长沙筭也既疾革许太君劝之居内谢曰奈何令儿死妇人手则又谢曰儿不能复共养母矣有二兄在母自苦目遂瞑叔贻所为古丈辞若干其著者疾世多市交作掩关铭疾世多市毁作行己箴他托指类是叔贻娶于徐生二女长适庠生汤一凤次聘庠生徐笃孺其塟也在伏龙山之新阡铭曰
　　
　　葬者季耶忌汝者世耶夺汝者帝耶痛汝者伯仲氏耶不朽汝者志耶嘻其存者张与王俱二耶
　　
　　封征仕郎吏科给事中凤冈汤公墓志铭
　　
　　始余为郎时故双梧汤先生用邑丞沿檄至都先生不以余少而进之论文甚适也凡二十六年而余领太仆先生之孙给事君用邑令髙第入琐闼不以余惫复进之论文且旁及时政又甚适也已而知为先生之孙又得其父凤冈公之为人其博雅似先生而易谅开济世所举而归给事者则又公启之盖踰岁而公抱微病给事念之笃乞归省亡何病良已于是公日夜促给事还署毋恋恋老人方健甘匕箸然给事之还署不三月而公病复作且逝矣给事衔哀手事状而匍匐以塟告曰唯执事者以不肖之知而推其前人而辱之志铭死且不朽以王父之知而惠其后人而辱之志铭死且不朽夫余幸而获称友于公父子也安能辞按状汤之先世为练川人凡徙于郡城之碧凤里者三世而为双梧先生讳珍以行谊文学与文太史征仲王太学履吉后先齐名娶于某是生公公幼警敏甫就外傅即能读其父书而工属文尝感雷震作迅雷赋履吉读而异之谓先生曰是儿尾乃公胡迫也先生虽才公然念其多病不欲过程督之而公益自励于学诸子史百家言靡不成诵至所谓汉文选则餔糟醊醨矣弱冠而补诸生小试輙能甲大司马永丰聂公御史大夫南充王公尤器之而少司马衡水杨公时为学使者以公冠诸生俾受粲弟子执易而请难者比比然公数奇其试于南都輙不利而所受弟子多通显者公乃叹曰吾家世易而不一遇能不愧吾弟子顾谓给事诗亡而后春秋作若庶几籍此以进哉公自是杜门不复应试而给事之业成迨其举进士而公膺贡当上春官自顾笑曰夫欲用我者而不及吾壮哉孺子也才可任也天其佚我老矣公虽意给事才可任而犹窃少之其令进贤而迎养瞿然往曰吾欲以观进贤令作何状及郊而郭而聆民声入邑而詧吏色而喜可知也不踰月归曰无所为乃公虞矣进贤令髙第入给事首省公又将其媍若孙往曰吾欲以观给事何状给事迎拜公谓曰骨鲠若自有之第为县官持衡大体夫揣摩利便以就功窃望风旨以希纳一切毛举鸷击以自显见非天子所以用若意也给事拜受教公覩其所请白封事而喜可知也不踰月复归曰无所为乃公虞矣给事既留公不得复念母沈夫人无已而公所抱微病有征以故乞归省归而病良已乃大合闾党为赆郡邑守令上牛酒相继当是时公疾非尽已欲以壮给事之行而俾无内顾忧以故与沈夫人俱自强力匕箸给事信之为小寛而亡几公逝而沈夫人继之矣虽然给事业已弃身为国家有赖天子仁圣得遂其私及公与沈夫人之别声辨味而一相与娱乐今又奚憾也公孝友敦朴自天性双梧先生尝遘疠危甚公剪爪发而祈于神请得以身代先生竟愈季公贫不能家公剖家而事之曰吾敢靳吾先人之敝庐也季父稍废箸则为赎以至殁而尽分给其诸子少与方伯陈公子兼同师雅相慕陈公窭至不能饔公舍而饔之已又饔少叅张君某某念其鳏也而以弟之子妻之居恒谓二君非庸人也公居平嘿嘿不喜言人过失至得一言人倚以为重若管幼安王彦方者好田居不喜入公府既以给事贵封如其官而不时御章服幅巾白帢澹如也公讳修字彝省所居碧凤里有冈曰髙士故署其斋居曰凤冈学者因而称之其殁以万厯丁丑八月十三日距其生正徳丁卯九月二十三日沈夫人之后公殁也盖月之四日其内则淑行语具皇甫先生子循志中有丈夫子三长即给事君聘尹三迁而至戸科左两娶皆蒋最后龚其先蒋赠孺人龚封如之次学尹娶余俱沈夫人出也次任尹娶于张贰吴出也孙男六其长一元娶顾学尹子也一龙娶诸生陆再闰女一凤娶郷贡士张燕翼女一骥娶刑部郎钱顺徳女俱邑诸生聘尹子也一松一栢未娶任尹子也孙女四一字张某一字李时春余未字曽孙男一尚幼曽孙女二一未字一字赵检讨用贤孙卜台山祖茔之次余既为志之而又铭之铭曰
　　
　　以丞公父而给事君子七十一年充然若无忧者耶竟其身绩学励行而不一雠耶其栖僻若投其避喧若仇其迹无忧而中无忮求者耶于戏其长即安于兹丘
　　
　　东墅王翁墓志铭
　　
　　王翁讳亷字文义尝卜墅于东山因自号东墅云其先世为凤阳人讳复者以安阳总管归太祖积功至某卫千戸有子义从文皇起兵北平进指挥使传子斌斌子政调金乡卫以捕冦功迁守两浙遂家焉子泽为浙江都指挥佥事则翁之祖也泽生埜为支子不得袭而称萃田处士有三子翁为仲生而颖敏读书晓属文已谢去曰书安能一一甲第酬也顾所以用之耳乃稍涉猎子史家得益语即揭之座右及为亲执称说不休翁訾本下中强力展转流息以共奉处士公及母沈处士公好客仓卒而问翁毋耻罍者母沈病翁蚤夜粥药间不暇巾栉且卒而易戚咸至处士公老以无疾终翁犹恨其不及药也伏腊祭则俯伏涕涔淫沾地矣伯兄自楚归而不具槖曰愧久宦减仲产翁曰仲虽窭独不能嬴尺布斗粟乎奉之终其身以至赒棺殓甫踰强而有子俸成进士为丰城令翁数移书勉之曰令为天子爱养小民足矣毋念吾吾必不食而官也既令有循吏声顾以不能事上官罢翁微知其垂槖欣然安之翁始有子贵而诸贵人父为社湖山间翁时齿最卑而角巾末坐稍与谈诸老人人人自失也席非翁无欢以至为社中祭酒三纪如一日矣翁伉直不能藏善恶齿舌间而实无它肠即受者不为怨而益严重翁诸所为徳非一其最著者尝置婢而知其适人呼其夫并券还之曰吾不忍折而嫓也居数载携其三子来叩首堂下以拜赐翁既用寿考遇例有冠带仅一御之而已寻藏诸笥曰非吾志也即郡大夫再致为郷饮宾亦不赴翁生以弘治戊午三月二十四日卒以万厯丁丑六月二十五日春秋八十配徐继配李丈夫子四长即俸娶于陈次化凡再娶曰陈沈次伸邑诸生待贡娶于邵皆徐出也佩举郷贡署太仓州学正娶于沈李出也女二适诸生钱恒心徳府引礼楼梦贤皆沈出也诸孙十四嘉谟嘉猷俱邑诸生嘉令嘉征嘉宾嘉议嘉瑞嘉筵嘉禾嘉祥嘉遇嘉造嘉佑嘉闻孙女四曽孙六绍登绍科绍元绍亨绍宜绍贞曽孙女三佩之应礼部试也凡四而最后见贤于司衡者且首荐而弗果吏部闻而善之令署吾州学特铨聴试礼部翁之卒也丰城君将以十一月塟翁于南天竺之原而以通政叅议梁公子琦状来请志铭而佩与伸墨而泣致辞唯先司马之第进士也盖偕丰城君云世贞甫舞象而道遇君及叅省浙西而君相欵甚欢也几若世矣又八年而从佩游而翁始捐馆舎余发且种种而始称小子以志其墓石不亦希阔异闻哉是宜铭铭曰
　　
　　隠其迹儒其言有子而贤是犹显与晦之间孙枝绵绵奉天年南天竺之原松柏之巻然者翁之所归全也耶
　　
　　故文学企斋郁君墓志铭
　　
　　君姓郁氏初名灏卿更为灏已复为灏卿字邃叔更字景仲别号金斋其先自汴徙钱塘寻徙华亭几二百年而有讳敏者以善着里中称之曰佛子生封主事公桂桂五子长曰温州守山季曰青城君岷尝举北畿试有声竟坎■〈土禀〉场屋中青城君娶于黄无子置贰陆生君与某君生甫髫而丧母黄哭踊若成人矣寻就师塾受尚书及诸子史皆成诵十五补邑诸生当是时青城君方以显属君几得息已游而其又明年君生母陆卒明年青城君继卒君既连遘二丧日痛毁几殆而又素弱不习生事里中子业少君而挡■〈扌必〉之君务为温恭鲜仵而其持门戸御臧获斩斩有条业不旁落君之媍张又能佐以俭勤岁致息营塟已推其羡衣食其弟若女弟为毕嫁娶弟既娶即析箸君度不可已则司其缓急而济之弟感悟益庄事君而所嫁女弟于孙者寡有一子一女久之病卒视不可含君抚而哭曰岂其有遗憾于孤女子耶非我孰任之乃瞑君为旦夕赒视其孤悉成立有室家而君既痛其二母后先背不及养所以待母黄之兄旬及其二子厚甚伏腊问遗不絶母陆之父壁与其媪居贫不给君除舎迎养至殁而塟之又恤其子某某君于族兄弟行卑然至于订是非筴利害得君一言以为决若蓍龟或恠曰此岂其郁氏老耶已而察君之笃行谊急人先已不寝为然诺乃益见推重君遂自喜负侠声而其黠者阳露困以干君君无不响应甚或不能迹其子钱处以是产渐挫而其试有司亦数不利会有子承彬亦十五补诸生数获儁君乃叹曰吾去诸生归耳且吾安能与儿子辈屑屑竞嗫嚅也乃上书得诸生服以免久之承彬应郷试甫试而君卧病卒距其生之月日时悉相脗合年仅四十有一耳有丈夫子二长即承彬为文有奇气娶于杨生子炳祖次承楙聘于曹女二长适陆之麒次许聘顾伯麟君之殁不能具棺殓其友沈生推已棺而其弟为调殓具始给于是承彬辍试奔而大恸殒絶者数乃曰孤所欲自力而偿吾父志者已矣疾无所视汤药而殁无所视含也如终天何则又曰庶几夫藉长者一言以不朽于是手君之行而谒陆京兆先生次之乞余铭其墓余之举于郷与青城君俱以癸卯有南北分谊第不识青城君与君而夙与承彬善一当铭闻之郷人君不好游俗客若词人酒徒黄冠羽衣日夜过从毋间每一浮大白数日不醉醉即曼声长歌清啸或谈说经史纚纚若悬河贯珠噫此天下所以讥余者而余不能悔顾独欲得斯人而与之而亦已矣二宜铭铭曰
　　
　　若业将有成而卒无成以死其无成者类若父而有成者庶几待君之子其即安于此显于此
　　
　　弇州续稿巻一百
　　
　　●钦定四库全书
　　
　　弇州续稿巻一百一
　　
　　（明）王世贞 撰
　　
　　○文部
　　
　　△墓志铭
　　
　　承事郎温州府推官王明得墓志铭
　　
　　万厯之丁丑冬十二月而吾従孙绶等乃始克举其父温州司理明得之塟也距其没八阅岁矣而犹浅土也呜呼伤哉贫也绶等乃又以其从兄刑部郎周绍状来请铭余亟读而涕亟下而弗能收也呜呼伤哉其不遇也状之畧曰明得之讳一诚初字学程最后更今字先世即丘贞子覧传始兴文献公导为江左始至宋而节度衙推仁镐徙分水而孙司諌公缙乃大之为浙始又数传而古川公梦声为昆山学正为吴始已割昆山之支地为太仓州遂为太仓人世世以儒业显而先大王父封司马公讳辂有二子其长曰工部郎中讳侨有五子其仲曰郷进士讳悌有一子曰广东提学副使讳世芳则明得考也娶故少保毛文简公澄女副使居官以亷介伉直闻天下有所不合即投劾归既老而其守不衰学者尊之曰頥斋先生有七子而明得其仲也生敏慧受书輙诵既长为邑诸生娶于魏氏故太常卿恭简公校女先生之庭训严诸子毋敢以燕惰见而恭简公方讲道东南为学士模楷明得所得于内外父深而其为人温恭退然长者自其称诸生以至入太学其侪偶狎之即不令以属文进也明得亦务自晦骤即之不知其为能属文人也然所撰拟于试目亡不备而伊吾声至丙夜弗休矣当是时魏孺人以惇谨闲阃则毋贵色加于妯娌间而其槖亦少足以资明得读既先生弃诸子而魏孺人亦殁明得乃稍稍有家任家亦旁落困内外共而曹偶益狎之沃以酒则酒与陆愽樗蒲则亦陆博樗蒲而读书益不废至嘉靖戊午始举应天试年四十五矣试巻出而人传诵之即素狎者亦为吐舌曰夫夫也而可皮相哉然至试礼部复不利乙丑始中式属当入对策而心怦怦然疾忽作竟告归归亡何而继母丘夫人捐馆明得获治丧塟人谓为孝感云隆庆之戊辰始克廷对隶政吏部复移疾归稍自放山水间凡二岁而谒选得温州府推官抵家疾大作遂卒距其生甲戌盖五十有七岁也明得性温良乐易自其显而益务为恭谨靡所不掩覆不留过牙颊间即故激之而不得恶声所与虽卑贱稚齿而无敖色既稍贵于州邑不能谢絶一切居间然其大指务以脱人厄游扬才能不屑屑责雠也族属多大父行虽齿卑于明得者徐行唯应惟恐其不怿里人荡其宗子明得少敕之即前突明得几殆州闻而执之困以三木明得促驾为解曰非意也使释去而后已尤笃于族有棰臧获至毙者行刃为侠者皆宛转脱其死所好唯书籍卒有倭警毕力赍以自随而弃其它装弗顾所居间既不尽雠而又喜客有少雠随手付酒家以故殁而不能棺殓调也当毛孺人之配明得有子一太学生绶娶于金为（阙）丞（阙）君女女二适太学生凌玄佑郷进士曹绳武毛孺人盖不及明得之举于郷也继娶马氏其所以相夫治生畧相仿有子二郡诸生纨娶于俞缋娶于毛女一适太学生朱某而卒盖不及明得之举于礼部也最后娶刘氏无出余因稍稳括郎周绍之语而序之既而叹曰天乎所不遇者宁独明得哉自吾工部公为循吏后先二十七年而不能脱郎署贡士公仅成名而夭副使公所操树岂肤立者伍一自免而不再收也乃刑部坐蜚语谪亡问识不识知其枉矣以我工部公之有隠泽而为其后者若晦若显几五世而不遂大振何也明得之为长者甚矣而不获一登下寿彼其裋褐一太学隃二十年而始荐于郷又六年而始荐礼部又三年而成进士为选人者二年甫得官而夺之夫既终夺之而又稍予之何也呜呼是不可测者而非天乎哉明得尝游于（阙）而善之顾其田曰即不讳以塟我于是其田主为金丞而以绶故割其旁畆而树之栢州大夫张君故与同进士举乃谋于绳武而资其甓堲始永明得于居而魏马二孺人之兆祔焉所云八年而犹浅土伤其贫者以此铭曰
　　
　　以而二媍宁兮相而存者俾绳绳兮
　　
　　从兄翰林院四夷馆译字冠带官玉泉先生墓志铭
　　
　　吾王父司马公有二子其长曰布政司都事静庵公妻龚孺人亦有二子司马公满三载最当予一子官而都事之长子詹簿君应之矣龚孺人既念其少子不获沾稍稍捐槖以子兄而都事公复为择配而得故太保顾文康公女孙以是用訾补国子上舍己又用谙夷书入翰林四夷馆是时文康公为相而馆生选格髙可步武两制而兄顾倾槖中装従诸少年游故事诸生当习夷书兄独不喜习夷书其补两制法以隶兄又不喜习今隶而习行草习行草又自喜眉山体而不能工以故卒无所成而数请休沐还里既文康公殁而功名益偃蹇都事公与龚孺人后先见背产益旁落而兄益跅■〈也〉不复问家人生事其为馆诸生久次得食廪亦有冠服而以休沐过期不见收兄亦啮部符而弃之兄于奕入能品诸象戏双陆之技亦精而以従诸少年游輙为所嬲日胜日负至尽废箸而贱买陂田其种稻养鱼略法陶朱家言而又数不登邑责逋急用是大困兄于诸伯季间最为坦易不事邉幅即毋论所取予必中节而不居薄其接见毋论贤否退而未尝不称兄为长者晩节恒邑邑不得意间有所假贷或责宿券得少羡輙付酒家不则诸少年复迹之矣竟以万厯之丁丑閠八月（阙）日病噎卒距其生正徳己卯得年五十有九始娶顾所谓文康公女孙者亡何卒生子一龙娶周氏孙二人某某女适某某继娶伍生子一瑞一（阙）女某某顾之卒也兄以状乞先御史大夫志铭盖是时有兵事属世贞草而授之矣而竟未塟也卒三十有三年而兄卒兄卒之三月而一龙等始举其柩而祔兄塟于杨林塘之南顾之不获蚤塟者兄志也兄之获与顾蚤塟者季世望与余兄弟志也顾有媍徳生卒具先志铭中塟与兄合而不废先志铭者其草自世贞而先大夫命而授之兄故也兄名世业字居美别号玉泉一龙请而为志若铭铭曰
　　
　　有官而弃之有家而废之戢身而二尊人之魄是依（去声）犹曰遗子孙以安而还不尽之巧于天地
　　
　　征仕郎都司都事平湖陈君暨配韩孺人合塟志铭
　　
　　志曰陈之先着于长洲之大姚至中丞公璚而贵称名臣成弘间封其祖子富父孟善俱大官先生兄弟凡三人而叔曰福宁州同知釴釴生太学生洹洹有五子君其四也生而秀颖既长伟姿貌胡髯便腹望而知其为巨人长者居平恂恂恭谨即骤得非意凌而益自敕为恭谨不废所居里尚纷丽君独不少染指杜门读书量腹取给以故其书成而自邑庠诸生进补上舍至用訾得都指挥使司都事待次以殁而其家始甚俭亦以累积致訾髙有官秩君虽用节啬起家顾其于宗戚吉凶礼不废以故其殁也人咸惜之娶韩孺人而贤余同年郷贡进士诗女弟也既嫁亡何而斥装以佐君曰生相薄不堪重珥何请得为田宅费君恃以益寛孺人虽自力操家秉而肃然无厉声其既饶而居妯娌家无盈色人谓君固工治生然亦有内助焉一子曰文黙君殁而不胜痛后十八日暴得疾卒其又二年而韩孺人以痛君及文黙积疾亦卒文黙之子曰允坊者拟于万厯之戊寅二月廿四日合塟君与孺人于（阙）之原而文黙従焉礼也君讳扶字子茂别号平湖生于正徳癸酉卒于万厯乙亥得寿六十三孺人与君生同年而寿加二文黙娶于史为兰溪丞■〈斌上金下〉女生仅四十六年耳允坊娶于王为宪副公天爵女女孙二适诸生徐士亷王尔恒曾孙男元镇聘行人王养醇女一未聘盖妇史之母为吾姑而尔恒则吾从孙刑部郎周绍子也故不辞允坊请而为之志文黙亦补国子丄舍恭谨有父风其死孝也于法得附书铭曰
　　
　　嗟哉陈君逝而子继之其俪又继之孝耶义耶生者何以堪而逝者能无慊志耶噫
　　
　　奉直大夫髙邮州守松宇刘君墓志铭
　　
　　刘之先自汴着也当宋建炎而太医令琰扈隆佑太后渡江遂家吉之万安世世受儒而其医亦不废十余传而中宪公曦者起进士至同知都转运盐使司事传子硕祖景临以至奉政公一春俱不仕奉政公固有隠徳然不能无少概于中近四十始举君君生而风神清茂警颖异常儿稍长日诵书数百千言奉政公恒自诧吾今不虞畊哉指谓君此吾膴产也君自是益感奋与其仲氏桂林君岘相切劘坐卧一小楼不复下为邑诸生可六岁而李太仆舜臣来视学政试公以为第一而廪之其又三岁而徐少师阶来试如李公二公皆以藻镜重者于是君名骤起每小试与邑之刘司空悫进士汝镒相甲乙遂同举于郷所谓三刘者也然君自是赴礼部试輙北而仲氏与叔氏今同守君昆复偕举于郷君自是不専为公交车业益讲求理性与经世之术遣其二弟入南雍依故祭酒程先生文徳游而身往来邹先生守益欧阳先生徳所二先生咸器之谓口耳不足尽君君学成而试竟龃龉凡五上乃谒吏部选人谓君尚壮不待耶君叹曰二尊人老矣奈何尚以耕虞之且夫有志者不问格庶几将及吾壮而用也遂得泗州守泗故御史驻节地艰冗猬集君孳孳求民隠精出纳吏不得夤縁为奸岁时周行陵寝唯谨御史选两有所委鹾务而才之以其状闻君念泗民苦莫重于孳乳马议欲有所裁省甫具疏而奉政公讣至矣州人遮道哭挽力喻之乃得发君之持奉政公丧以孝闻服除补磁州磁孔道也其冲■〈谷丸〉数倍于泗君务程已为约其供张饷遗率十减六七而造请送迎毋废寒暑客与民交贤之台史监司有疑谳輙以属君立剖君度有羡庾首饬学宫新讲堂费一不割之民暇则延礼诸生论经校艺褒衣甚都以逮二属邑其名士亡不经指授者磁大治当是时治河曽中丞钧巡按霍御史冀疏荐于朝满考上最予告阶奉直大夫加恩父母如之业且迁而母胡宜人讣复至矣州人复遮道哭留君不得则相率立祠小像春秋飨燕不絶仍勒石纪之服除补髙邮髙邮雅负沃名而中军兴久且困君一切用所以治磁者其民之爱之亦如磁而渐鲜宾客声景王适之国所従中贵人官属过州意不能无望君而竟发不能吐一语君为民约束调租赋事従寛顾恒先期办巡抚何中丞迁业荐之矣而有御史论劾文选郎者谓君以乡故私之由初选得沃州君实非初选也闻之叹曰是尚可留乎会有巡江何御史檄取其赎锾千金君掷其牒于地御史恚以飞语中君罢归君归州人所以哭留如磁泗时尝有所寛狱而其人出者夜驰百金舟次曰亡以报我父君艴然却之曰比者夺吾官非能夺吾志也今子乃狙视我何也君后先典三州咸着士民思而磁于去后尤甚其最后谒吏部选磁之讯问者踵相属也或戏谓君郑当时千里不赍粮得无类是耶君正色曰不谷终不敢以一篚累磁人叔氏之赴计偕道磁也父老麕集问我公无恙相率而道君之政与别状涕犹涔涔下也君乃絶口不言治磁事强问之则曰吾知不扰而已里居以读书课子孙为日朔望冠带拱立家庙庑俟子姓集礼毕而进之诲以生人大伦稍及闾里前辈行实可劝惩者遇祀事必戒肃如也卒事而馂之怡怡如也君于亲友自庆吊外少所过从虽郡邑守令一报谒而已刘君某者名令也数有效于君不得举郷饮以大宾请亦不得怅然曰岂其俗吏我乎顾心敬之而郡守周君某素重君强而后一见叹曰刘大夫贤者不易测也又有袁守株者君尝识之而家又邻髙邮以髙邮人吏故修刺谒君君以他往辞人或谓是不尝与守面耶公曰见袁公可见守则不可吾惧以他守生厚薄也袁公颇亦以望君君不为动君三为州牧且久人或以疑其槖及殁而发之若洗顾其好施予周人之急先于已宗戚闾右时时有所濡润尤其俗所难者君晩而益好学与所厚同志月开讲于云兴馆既得疾犹亹亹以不得终事斯道为恨疾且革手署丧仪饬中外诸殓塟务従约毋令少有加于先奉政公太宜人令我愧见地下君讳峻字仰伯初号仰庵后更曰松宇其卒以万厯甲戌距其生正徳己巳春秋六十有六娶王氏封宜人郴州判官鲁伯女举子一发邑诸生娶郭氏少司冦持平女女二一适太学生罗衣侧室萧举子一登邑学増广生娶于郭继廖女一适王之诰孙男三季宿季宰季竹孙女一未字君于书无所不窥皆自抄録累千巻诗歌雄伟爽朗能疾书书复逸劲所著有日格子泗志备遗续家谱髙邮未成志俱藏于家王子曰余盖与叔氏善云其丞而绩于吾郡也尤耳之也其权吾州守而绩也所亲睹矣吏民讴謡之则曰吾伯氏大夫教也已而悚然曰微伯氏吾安能及此也已又手一编谒余而泣曰此所草伯氏状也今将菆涂日几卜矣子幸为我志而铭之幽夫余乌能已于志也夫刘君自田间起以一书生更三绶所至有赫赫声去而人思之若一日也不贤而能之乎三为守三荐而不报中一飞语而归澹然无几微见颜色不可谓不贤也君兄弟三人鼎立嘉万间以循吏称而瑞自君发之是宜铭铭曰
　　
　　仕不达而三州之绶何累累报不极而二亲之纶何猗猗名不称而磁有祠志不究而为之门者仲兮叔兮幽宫之郁芊其归于斯而永于斯
　　
　　明故承事郎山东承宣布政使司都事静庵王公墓志铭
　　
　　呜呼吾安忍志吾伯父墓也始伯父之弃诸孤而其孤以塟告吾先君子泣而许为之志铭它日泫然谓世贞曰诸笔研之役以勤汝此独不勤汝汝伯父非我莫悉也盖未几而有蓟门之祸不成诺矣而诸孤之中伯氏隘意不欲藉手他人文以重逝者仲与叔酒人耳盖伯父之即土者二十有七年而隧中之石未有述也会伯仲叔皆病卒独少子世望在而世贞业已倦谢笔研间语及之而叹望乃大悟哭曰今不及兄世而使我父小有闻于后又安望它人哉谋与曹甥昌先属状草以请世贞则又叹曰吾先汝而事伯父者五年而先君子忧其未悉也子岂能加我而况曹氏子也虽然姑相与交质焉王之称琅琊自汉而迨晋为太仆卿元公祥贞子览贞子之嫡孙曰丞相始兴文献公导始渡江而宋初有军事衙推仁镐者仕钱氏居浙之分水至司諌公缙而以族着数传为古川公梦声尝为制置机宜文字薄元徳不肯出而行省强辟之署昆山儒学正事曰吾以升斗隠也盖享上寿而后卒于是分水为昆山古川公有三子其中子絶而少子某最能世其家五传而为封赠少司马公辂赠公三子而少者为司马公讳倬则公之皇考也昆山割而太仓最后为太仓人而司马公始娶陈淑人而夭继娶复陈以司马公御史最赠孺人实生公公性内辨了而貌示椎廓落有大志读书好涉猎独不肯龌龊经生业司马公故任之曰亦自足生活也公年十五六时陈孺人已捐馆既服除娶龚孺人而质庵公始续于陈来称母是曰陈淑人仅长于公一岁公率龚孺人旦夕修子媍礼甚恭陈淑人后举一子一女子即吾先君子公抚而爱之不啻如其子以故吾先君子庄事公如従父虽贵不小倦也司马公既逺宦不复能问家悉以家委公公课率苍头多假贷陂田值巧获能以时消息之节缩为盈傍畆益拓司马公有二兄曰郎中公处士公素友爱而念亦以宦故不获侍昕夕公体其意所以奉侍之务得其欢郎中公晩节性益躁卞小违色则立所携卭诟笞不已而嗜鸡炙公未尝不储以待之每修词宛曲甚和犹不能无抵牾已鸡炙进则卭投于地矣处士公纎啬治生其资公缓急不敢以不继告时巴蜀方困大盗势张甚天子命大帅发诸道兵讨之而司马公以佐使当规调转饷公念司马公老单骑驰省因留佐擘画甚能得其意久谓公交车欲耳矣为我治莵裘公归乃筑甲第海上之故里壮丽甚司马公初见而骇之既而曰吾忘朂之故虽然渠材故不任小司马公之以老请也念族指众欲割田千畆以赡而难其为公槖也公向应不少恡司马公为先君子别起第公従傍请曰弟贵当不减大人异日毋使有所加也司马公既以寿考终公哀毁如礼已驰之京上疏得请祭塟已复乞状于毛文简公碑于王文恪公志于乔庄简公而后曰庶几有以慰地下其以例入太学无几而有司马公三岁绩当改胄子公推以与伯氏世徳既满岁当为吏部选人少保顾文康公其姻也迎谓公曰公乃肯幸来即吾力薄尚能分燕中一席地以伫公谢曰此儿子事耳爰居不足当钟鼓飨遂受山东之布政司都事以归公故豪有园林声色之奉至是益发舒于居第后种竹万余竿长松半之它奇卉异木复半之筑山凿池列峙洞庭锦川斧劈诸峯间以亭榭桥道宛转向背怳若有神■〈穴上叫下〉窱深靓非复人境春时游者舄屦相囓衫珥狼籍公盛帷张张乐合宴临观之则咋指叹咤以公非仙则神不然者岂十万戸侯裔耶而先君子自御史超为中丞至御史大夫世贞复成进士诸来宦吾地者以一得见公为幸公第使人谢老病不任酬酢间迫之见茗饮寒暄道故小及民瘼而已一切不以私荐直指使者邓君下州牧欲罗致公公卒谢不可邓君叹服遗书先君子谓公家长公何必减骠骑也先君子后先杖钺皆有兵事公至月朔则必具衣冠以筳篿卜而得吉繇则喜曰是且大捷大捷当进封趣客出巨觞觞之俾醉而后已公长身挺劲骨■〈亻嵓〉■〈亻嵓〉立噉鱼肉糗饵甘果兼数人而性絶不食酒至其宴客奏伎为新声按节促拍即丙夜弗告疲尝以夏日风芙蓉池弦管间笑谓世贞曰和栢梁者方袭绮玉而挥汗具草得如老夫否耶又曰人生寄耳何乃溪刻自苦为公自少至老无一日不乐最后家中倭毁于火者十之五公仅以身免既冦退方履行煨烬间人意公且不堪公指其腹谓人曰乃公无恙乎又曰山石无恙乎俱应曰如公语曰然则我胡为弗乐也促具酒奏伎如初盖公卒而事渐变矣公为人寛然长者不为慷慨侠烈可喜状而乐施予赴人之急客或以假匄告即槖中无一金亦宛转应之既以推田赡贫族而身仍司其出纳垂五十年尝有别业昆之七保为出奇居间得下徭则所费不可訾数人谓公业不过十之一何役役为它人劳苦公曰恶何言也彼皆与吾子孙比畛而居吾欲独寛更易耳吾乃不忍独寛其人至今颂之公所为徳非一其御臧获尤有恩不得已行擿罚往往从衣上过伯氏负才气不恒尝上书论倭事弃其官公心惜之且恨曰皇考辛勤四十年以博一官与汝何弁髦之也仲氏尤跅弛多狎游败其产叔龊龊下中公未尝不知之也见輙煦煦问寒暖劳赐酒炙意不欲以义夺恩独世望时依止膝前有所慰奉为得其意至析产伯仲舍十之八而叔与季不能当其二伯仲者龚孺人出也其析在龚捐馆后人尤以为难而今能拓公业者仅世望耳公居恒舌吟若不可了而至谈论司马公宦游事傍及天文地理兵法人相一切形家言衮衮若悬河立语过宵分不移足晩岁犹御内上下山坂若飞以为不百岁不止而竟病噎且易箦唯谓吾不及见吾弟之解节钺而逍遥台省以为恨公之卒以嘉靖己未某月某某日距其生成化壬寅某月某某日享寿七十有八元配即龚孺人前公五年卒卒而先君子铭之所谓勤汝者世贞草也子世徳仕止南京詹事府主簿娶于虞生子尧佐太学生世业授四夷馆译字生有冠带娶于顾生子一龙继娶某伍生一（阙）一（阙）一（阙）世闻贰朱出也州博士弟子娶于刘生子士（阙）士良士方世望贰陆出也授太医院吏目娶于陶迩始举一子未名诸曽孙若干尧佐无子以一龙之子谷为子女三适太学生周允元布政司都事金允治鸿胪寺序班李三纲晋骧吴议塟地在麋场泾之右方其期则卒之明年某月某日也吾王氏昔之盛于江左其冠带衣履徧海内今乃复庶几焉然世世为长者不替其长者尤推公而其后不能大显以为未甚售第尚绳绳未艾也虽然迹公之所奉享觏际亦可征徳矣公讳愔字民服初号西庵未几更静庵世贞敬志而铭之而季观察君者父行也俾之填公与世讳铭曰
　　
　　贵何必儋珪爵以九卿父而九卿弟差为踰于已富何必倾都邑以饶乐始而饶乐终庶几隃于素封名何必着青史以州里耳而州里口亦足以称不朽七十八载备际伦常殁而愈光不腆之辞更百千年琅琊西阡
　　
　　夔州府经历赠承徳郎工部都水司主事梦泽马君暨配王安人合塟志铭
　　
　　马君之自太学为吏部选人也其年盖尚壮而故事选人之以次得官者其官不胜人众非三十年不可即従募万里外乃前得而它选人业畏逺少应者君独奋曰不及吾壮而效此犬马异日筋力且尽而仆仆道路视人眉眼哉且夫人死即步武死耳岂必尽万里外于是得云南之永昌府照磨君乃携其妇王安人臧获各十指破箐险披瘴雾车耳裘鹑而无倦色至则涤掌奉事上官怜之且侦其才数有所委使君益恂恂共其职土酋岑万者杀人檄君就讯万窘甚使人行百金居间君却之曰吾知有三尺而已百金何物足溷我竟论抵万死时上方急西南诸井寳石郡以君司采人为之津咽曰是奚难陆大夫槖君益自励后先所采直数万金槖中不名一寳以故佐永昌幕垂九年积旌牍至十余亡不以洁廉称者始迁蜀之夔州府经历君所以佐夔益精夔濒江故多盗而会岁侵益狎之太守张君欲一切用重以属君君辞曰此曹皆府君赤子以不胜衣食计谬误至此唯怜而寛之张守改容曰吾不知而之为长者乃尔会巫山县阙令遂下君摄以清净为政其人爱而讴祝之寻従张守上计京师守署君治状第一而坐故永昌时有罢倅者疑其端出君中以蜚语遂夺职君叹曰格故为之且天也而宁此罢倅也居恒谓人吾宦故不达然足迹几天下半所经覩毋过楚梦者汩日齐月黏天无壁令人不作龌龊想因自署其室曰梦泽以见志云君为人倜傥负气谊尝舎舍沈铉而铉卒死城外尸亡入城或谓法不得入城且舍而舍尸不利君曰铉吾故人也为匿而殡之少不能当父意所析箸半于其弟产而絶口不之及髫时为文輙奇已而奇益甚试輙不利其不惮卑官逺道者故自负才欲一见之非苟而已也父曰邵武公淮与君宦资等而亦不达嗟乎格之不足以尽君父子也君固言之且叹之矣王安人者予从姊也父曰慎斋翁家故饶任侠有声伎禽鸟之好而安人独以侻素称其事尊章孝御下详诸所储浆炙■〈施，酉代方〉糒以食客之贤者不待君咄嗟客或不称则不尽尔君晩颇好诗酒及斥置书画古尊彛之属又不能守而时废之以故槖益空安人与异尚能自强为俭勤箸不遂废君有三子仲则今工部郎玉麟媺而文蚤举应天试君以故愈自寛及玉麟成进士三月而君捐馆矣服除玉麟补今官奉王安人养济上官舎中安人犹蚤起手■〈糹辟〉纑玉麟请曰大人罢休矣儿幸不至乏升斗胡自苦为安人曰吾固自安之且尔不闻公父文伯母训耶亡何属疾卒君讳龙光字某以正徳乙亥生卒以万厯丁丑享年六十有三安人生以正徳丁丑卒以万厯壬午享年六十有六三子曰玉珂娶于赵次即玉麟娶于顾封安人次玉缨娶于沈女一适朱釴孙男四天驭郡诸生娶王天驷聘朱天骥聘吴皆玉麟出而长天宠聘赵玉珂出女七人塟在某所其状则自玉麟草而前进士许先生承周润色之者也世贞以戚故谊不容辞为铨其世次而铭之曰
　　
　　马之先为司马氏至球而显于吴越以中丞行镇遏使家于昆山遥遥华裔迨宋而友直乃着孝义去司而马将无章蔡避徙于长洲洪永之际勖起三老抗颜大帅挟以自从是匡是毘歴望杲绶邵武始仕君复继之清白不坠滇海峡江霜皦冰厉太和所汇锡以喆嫓毓而曰琛乃为国瑞譬之梓漆是栽是培者三世而后成邓林可材且庇嗟嗟为马之后者毋忘厥自
　　
　　弇州续稿巻一百一
　　
　　●钦定四库全书
　　
　　弇州续稿巻一百二
　　
　　（明）王世贞 撰
　　
　　○文部
　　
　　△墓志铭
　　
　　承事郎灵壁县令吴君暨元配屠孺人继配陈孺人合塟志铭
　　
　　往余领吴兴部而吴君以乡进士待次公交车而有株累逮得白然余不知吴君而间从诸进士中覩有白晳美髯能为容者意其吴君而异之君于举子业有名然竟不第谒选得凤阳之灵壁令而余解郧节归里君以书近千言自通偶过余弟懋说之君盖与懋同举应天试者也于是君之同举者复得今阁老王先生元驭相与称君之行谊政术甚详而君复以泗濵之浮玉来贽而请曰不腆王父之业以累长者余时心诺之恠其不以状来而亡何报君死矣君死以万厯壬午至甲申而其子世皥等始能塟君而持叔父兵部郎中仕诠之状求志其墓曰即先君子所以不朽王父意也余怜而许之而君之先丧其元配屠孺人继丧陈孺人至是皆祔而各以其状来于法得附志君之为吴家吴兴之射村世世称着姓有髙赀而至君之大王父曰璋者以好行义闻郡中有两子皆贵得赠至光禄寺丞其一子则零陵令龙君之王父所欲请余计不朽者也零陵公有二子长曰太学生期次曰赠驾部员外郎前布政司理问征太学公无子而驾部公壮而亦未有子其妇顾宜人为置贰干而遂举君于是顾宜人连举郎中兄弟凡三人久之太学卒而君以零陵公之命出为后时甫束发而哀易相剂如成人零陵公奇之稍稍试以家政甚明了已乃悉僮奴千余指畀之君正色授约东而抶其肆者遂斩斩矣君少而颖异为文立就十四偕郎中兄弟补郡诸生明年以例游太学归始室屠孺人孺人名家子其父胄子君材君而女之且为具装槖甚厚君得藉以为侠里中而美姿容出入车服甚都屠孺人时时讽君曰士当如是已耶而会君盛襟裾而谒郡县守令守令弗为礼乃自恨叹曰使吾汩没訾郎者有如日归而闭戸读书自课以程序业不夜分不止而屠孺人卒择继而得陈司理君应奎女是时甫十六也太学虽殁故未与驾部公析箸而上有零陵公亡何驾部公自理问卒而君于法不得顾其私而持丧乃仰天哭曰奈何使我无父也袒括致毁于殡所而微修其色以朝所后母施孺人寻托疾不入试毕三年而后除丧施孺人性严忌君所以解之百方陈孺人复能为委曲以祗若嫡母顾生母二凡君所事三母陈孺人所事三姑皆能得其欢心而不见迹于是零陵公老矣郎中君之与仲氏数数试有司异等得公心而君浮沈太学中亡所见当秋试君独褎然应天捷至零陵公大愉快曰此非意所及果尔诸孙当复有鼎起者君入南宫试不第而零陵公寿考终君当承重竭力而治丧事以孝闻既除服乃大为古文辞与诸仲季相倡和扁其园曰春草族有不肖子盗祖茔地事发众白之官迫则雉经死家以君之倡言之也兴大狱几叵测所谓吴兴逮者也君既工古文辞渐薄程序业以为不足当我而时时杂古调出之故数见诎最后郎中君娄得第君谓桂林一枝足以重我乎欲罢不复试而三母皆强之忽道病不可以陆乃叹曰天以一第难吴生乎而误予我然安能竟难我也吾知所处矣于是有灵壁除君至而邑骤中水居民流徙十不一完室也君为请蠲岁租移文诸郷落吾为若储胥毋恐于是流徙稍稍归矣邑俗悍喜闘闘则有讼君庭剖之不待数语而决手自具狱大小不以属吏胥腕间取一二狙使舞文者榜杀之曰为善苗而刈稂莠宁酷乎诸大吏益服君至他郡邑狱事一切相属皆立辨明年复中水诏稍损司农粟赡饥者君请于大吏曰粟尽饥如故也水所以得为灾由渠不疏渠疏而不能捍水由不堤令请身任之因渠堤于民因民于赡粟可两济大吏许之君乃悉赡粟不给则继之以赎锾而以昕夕按地形胜觇河脉分水势使不得横行而借其润以资灌溉粟不虚糜而民亦饱君治声流传两岁间登荐剡者四台檄褒奬者十六而以劳■〈谷丸〉病矣君故好养生家言遇客得秘术而试之验间裸其腹示人曰中不有物乎至是呕血有若婴儿形者犹视事如故晨起却案色陡变己目瞑时盖年四十九也陈孺人之事君独久而为抚屠之子曰世皥有加于已子君既为侠多义施而又喜客客尝满坐孺人资之未尝告罍耻其所徙治居舍甲乙大家域辟阡陌多蓄古文奇器供帐什物事取孺人因时为盈缩亦未尝告槖洗君之上公交车也孺人谓曰三母皆老而不以时禄养奈何则为治选人装为百金者数矣而君罢自燕中以其訾置幸姬归孺人不以失筴咎君劳问相属入门而盛衣饰且无别君犹手发孺人妆益之他姬亦妬而恚而徐睨孺人色无改更愧之矣然孺人仅四十二而卒不及见君之有官职以为憾君讳仕让字允恭性磊落感慨言论霏霏若芬屑风流暎带为一时冠而恒不欲上人署其室曰逊斋志抑也所治古文辞虽多未能成书而独其令灵壁时撰邑志有良史风既病而贻书郎中君即不死得一郎署为归老秩次第构先人祠纂谱系稍割腴产佐二弟读以岁时伏腊上二尊人寿毕发藏书与仲差次之因以成千古之业不亦快哉郎中君所以状之而痛其志之不遂也君虽为世父后然能止不就试以成其生父丧有所后母然能不废二母养娶两妇皆不终然后先以材徳成君名不获登进士然亦贵有官职不及竟令绩入备京朝官然殁而人以循吏思之不获伸余诺以不朽其王父而其子乃能终之以致君于不朽呜呼亦可以死矣丈夫子三长世皥即屠孺人出娶同邑沈叅军子模女次世熈郡诸生娶乌程凌太学稚隆女次世美郡诸生娶同邑陆太学三徳女俱陈孺人出女二其一侧室曽氏出其一女郎中君女俱未字孙男五时嘉时吉世熙出时中时庸时道世美出塟在乌程佛登山之麓铭曰
　　
　　呜呼是惟吴君与二妇之幽城家而孝友吏而廉平妇而勤慈以佐夫子于成诸所取者造物之赢十不能半而遽敛之以还冥冥子孙不食报者有如此铭
　　
　　承直郎贵州程番府通判爱溪陆先生墓志铭
　　
　　先生之先为陆氏世世有儒行而食于农至父慥与世父栗始以经术补博士弟子而先生亦继为弟子有声余家与先生近鸡犬之声接而先御史大夫小于先生一岁顾与先生父子狎而为尔汝交余甫十龄而延先生为塾师始受易然不晓易为何语竟一岁罢去后二年先生领郷荐又四年先大夫成进士先生数困公交车不得志久之谒吏部选得江西之东郷令调巨鹿再调云南之黒盐井提举迁贵州之程番府通判稍显矣而竟以计吏罢归先生之为东郷也邑素称险棘难治顾独良其官有为盗而多株引平民以蕲缓死者立致之辟余悉解縦去又尝决十年未竟狱后贼冦陷宜黄乐安二城东郷最小弱先生鼓士登埤城独完上官方才之而至入觐乃以不及调调而得巨鹿则古三辅名邑也民淳亦小简省先生为之且三岁尝筑堤捍水水迂従西北入淀不为灾又能剂役法称力与訾民不偏苦多选材伎属之耳目盗发輙得萑蒲几靖而复以不能事上官当再入觐中之有疾太宰严公讷故先生同年也目之曰是壮可敌数夫也而疾耶考功郎抱案争曰大吏考为去之以疾善其名耳太宰不得己従冗散格然以滇虽逺而差有盐足自给故以畀先生先生顾益持氷蘖无所濡染先是井坐溢霖有所损后复故而其民黠狎视提举额颇不登时土舍者其邻壤豪帅也谓先生使吾得兼隶之登易易耳先生宻谕其民曰土舍欲有尔井也尔非倍失赋不止于是人人自投提举登额矣未几而有程番之命程番虽名为郡而多荒侨通判几长员时方议于偏桥普定诸卫铜仁石阡二府要害地立行署控辖之先生首膺是选方披荆棘设纲纪有所振刷而用积抑故不能自拔于流议以巽愞去先生先生垂槖而还里岁朔一入城谒监司守佐亟返足迹可数也过従亲友虽数里恒徒步慿一苍头不时御冠服间有所御亦苍头手之或谓先生不难半刺体耶先生笑曰我不知半刺何体所受父田三百畆茅屋十余楹其始娶闻安人敏而勤躬操女红以先其下能佐先生供父母甘脆有子女不甚多而先生廪学官又教授里中束帛脯修不乏闻安人卒而继配为张氏家小贵不习治生所从宦逰得余俸輙槖之乂别产子女先生之舍与田不増益而食指日众以是益困先生噉肉兼数人至是累旬日不及肉内子曰鲑鰕乎则曰鲑鰕耳而又不继曰干蔬乎则曰干蔬耳每语所知吾不能若曽子舆商歌中金石庶几原思所谓非惫者故人间为具召先生围棋浊醪欢然竟日也二子鋐镒皆补博士弟子然不能救先生贫病不能救医药以卒先生为人朴讷忠信乏辞令造次之美然与人交久而无斁形骸土木不胜修饰而自俨然不为饰让亦不为苟取即卒然犯之不较也先生既卒鋐镒以贫故不获竟弟子业诸为农者至不获列下次啼饥号寒之不暇以是先生卒十五年而尚在浅土余谢城居复为先生里人闻而悲之为买地封树域周于椁椁周于棺而巳鋐以乙酉四月之某日先生而闻安人祔焉以宗人解元大成之状来乞志铭先生有男子七长即鋐娶顾次即镒娶王銶娶毛曰铉娶周闻出也曰鑨娶王而天曰巨娶吴锳未娶张出也二女亦闻出适顾存性金履巽孙男六文嗣娶顾次文扬未娶鋐出也銶铉各二子未娶孙女三长适叶某镒出也次适顾铉出也余未字铭曰
　　
　　歴仕且四政而归不能具中人养有丈夫子七而不能塟塟以他人其翣巳陈噫伤哉贫
　　
</div>
    <div class="pagination">
<a href="弇州续稿_page134.html">上一页</a><span>...</span><a href="弇州续稿_page130.html">130</a><a href="弇州续稿_page131.html">131</a><a href="弇州续稿_page132.html">132</a><a href="弇州续稿_page133.html">133</a><a href="弇州续稿_page134.html">134</a><span class="current-page">135</span><a href="弇州续稿_page136.html">136</a><a href="弇州续稿_page137.html">137</a><a href="弇州续稿_page138.html">138</a><a href="弇州续稿_page139.html">139</a><a href="弇州续稿_page140.html">140</a><span>...</span><a href="弇州续稿_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
