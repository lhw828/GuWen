<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 7 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 7 页/共 23 页
  </h1>
  <div class="content">
   君居泥沟上沟浊萍青青【诸本上句作浊沟下句作泥浊】蛙讙桥未埽【讙或作喧】蝉嘒门长扄　【嘒音哕】名秩后千品诗文齐六经端来问竒字【汉书刘歆子棻甞从扬雄学作竒字注云竒字古文之异者】为我讲声形【周礼保章氏掌教国子六书注云一曰指事二曰象形三曰谐声四曰防意五曰转注六曰假借形声如江河之类】奉酬卢给事云夫四兄曲江荷花行见寄并呈上钱七兄阁老张十八助教【卢四名汀字云夫钱七名徽字蔚章张十八即籍也】
　　曲江千顷秋波净平铺红云盖明镜【秋波或作波秋云或作蕖红云明镜皆喻也公三堂诗水上覔红云与此同义】大明宫中给事归【大明即含元宫也】走马来看立不正遗我明珠九十六【汀诗九十六字】寒光映骨睡骊目【骊方从杭蜀本作离云光映骨而睡离目言读卢诗之快也　今按诸本盖用荘子列御冦篇取骊龙之珠者必遭其睡之语以目言之则又不止其颔下之珠矣方说不成文理况上文初无欲睡之意耶】我今官闲得婆娑【公时自中书舎人降太子右庶子】问言何处芙蓉多【离骚搴芙蓉兮木末广雅菡蓞芙蓉】撑舟昆明度云锦【汉武帝元狩三年穿昆明池在长安西南周回四十里】脚敲两舷叫呉歌【晋夏统上已至浮桥太尉贾充令作其土地间曲统于是以足扣舷引声喉转清激慷慨东坡诗脚扣两舷歌小海亦是引用统事　舷音贤】太白山髙三百里【百或作十太白山名在鳯翔府郿县】负雪嵬嵬插花里玉山前却不复来【玉山亦山名】曲江汀滢水平杯【水下或有不字非是　滢乌定切】我时相思不觉一廻首天门九扇相当开上界真人足官府岂如散仙鞭笞鸾鳯终日相追陪【或云仙下有无字分両句读至笞字句絶又夲无鸾鳯二字皆非是】
　　奉和钱七兄曺长盆池所植【钱徽】
　　翻翻江浦荷而今生在此【今生或作生今非是】擢擢菰叶长芳根复谁徙露涵两鲜翠【涵一作濡】风荡相磨倚但取主人知谁言盆盎是【谁或作讵】
　　记梦【此诗盖有托讽意公忤执政左迁为右庶子时作前酬卢公荷花诗末云岂如散仙鞭笞鸾鳯终日相追陪而此诗末云我能屈曲自世间安能从女巢神山皆有不能俯仰随人之意故知其为左迁之时也】
　　夜梦神官与我言罗缕道妙角与根【束晳贫家赋且罗缕而自陈国语辰角见而雨毕天根见而水涸注辰角大星苍龙之角天根亢氐之间所谓角与根也】挈防陬维口澜翻【今按上句言角根即辰夘二位二十八宿所起也此句言陬维通谓寅申已亥之四隅也挈此四隅则周乎十二辰二十八宿之位矣淮南子天文训云西南为背阳之维东南为常羊之维西北为蹏通之维东北为报徳之维又地形训云河水出昆崘东北陬赤水出其东南陬洋水出其西北陬亦邉隅之名也】百二十刻须臾间【方云董彦逺云世间只有百刻百二十刻以星纪言也　今按星纪之说未详其防但汉哀帝甞用夏贺良说漏刻以百二十为度事见哀纪】我聼其言未云足舍我先度横山腹【先一作去】我徒三人共追之一人前度安不危我亦平行蹋【上丘召切下牛召切】神完骨蹻脚不掉侧身上视溪谷盲杖撞玉版声彭神官见我开顔笑前对一人壮非少石坛坡陀可坐卧【坡陀与送惠师诗陂陀字同语见楚词招魂然唐人多通用坡陀字又郭璞子虚赋注音婆駞故蜀夲作婆陀】我手承颏肘拄座　【颏音孩】隆楼杰阁磊嵬髙　【磊音儡嵬五罪切】天风飘飘吹我过壮非少者哦七言六字常语一字难【鲁直云只前句中哦字便是所难此乃为诗之法也】我以指撮白玉丹行且咀噍行诘盘【噍或作嚼字见大人赋与嚼音义通】口前截断第二句绰虐顾我顔不欢乃知仙人未贤圣防短凭愚邀我敬我能屈曲自世间【诸本能多作寜今从阁杭蜀本　按此言我若能屈曲从人则自居世间徇流俗矣安能从女居山间而又不免于屈曲乎犹栁下恵所云枉道而事人何必去父母之邦云尔】安能从女巢神山【山或作仙非是苏内翰甞曰太白诗云遗我鸟迹书读之了不闲太白尚气乃自招不识字不如退之倔强云我能屈曲自世间安能随汝巢神山又甞曰退之有言我能屈曲自世间云云退之性气虽出世间人亦不能容也】
　　南内朝贺归呈同官【长安有三内皇城在西北隅谓西内束内曰大明宫在西内之东南内曰兴庆宫在东内之南此诗云罢贺南内衙即南内也奉酬卢给事诗云大明宫中给事归即东内也南内本元宗在藩时故宅髙宗龙朔二年置】
　　薄云蔽秋曦【蔽或作庇】清雨不成泥罢贺南内衙归凉晓凄凄【内衙或作衙内非是晓或作晚】緑槐十二街【中朝事迹曰天街两畔树槐俗号为槐街白乐天游园诗云下视十二街緑槐间红尘即此也】涣散驰轮蹄余惟戆书生　【戆音惷】孤身无所赍三黜竟不去【论语栁下惠为士师三黜皇甫持正志公墓云公为御史尚书郎中书舎人前后凡三贬及为刑部侍郎言宪宗迎佛骨贬潮州此诗所谓三黜则未贬潮州前为右庶子日作】致官九列齐岂惟一身荣佩玉冠簮犀滉荡天门髙　【滉音晃】着籍朝厥妻【籍二尺竹牒记其年纪名字物色县之宫门案省相应乃得入也公妻卢氏封高平县君歳时入朝宫中】文才不如人行又无町畦【荘子彼且为无町畦町徒顶切畦户圭切】问之朝廷事略不知东西况于经籍深岂
　　究端与倪君恩太山重不见酬稗稊【上蒲卖切下田黎切】所职事无多乂不自提撕【自或作相】明庭集孔鸾曷取于鳬鹥树以松与柏不宜闲蒿藜【间或作问非是】婉娈自媚好【诗婉兮娈兮】几时不见挤贪食以忘躯尠不调盐醯　【尠音鲜】法吏多少年磨淬出角圭　【淬音倅】将举汝愆尤以为已阶梯収身归闗东期不到死迷
　　朝归【与前诗同时作】
　　峨峨进贤冠耿耿水苍佩【唐志百官朝服皆进贤冠诸佩五品皆水苍玉】服章岂不好不与徳相对顾影聼其声頳顔汗渐背　【渐子亷切】进乏犬鸡效【犬鸡事取孟甞君鸡鸣狗盗之意】又不勇自退坐食取其肥无堪等聋瞆长风吹天墟秋日万里晒扺暮但昏眠不成歌慷慨【魏武帝短歌行慨当以慷忧思难忘】
　　杂诗四首【樊本作四首以义考之鹊鸣声楂楂以下当为别篇公时为右庶子而皇甫镈程异之徒用事元和十一年也故此诗及读东方朔杂事谴疟皆指事托物而作】
　　朝蝇不须驱暮蚊不可拍蝇蚊满八区可尽与相格得时与几时与汝恣啖咋【上徒敢切下音责】凉风九月到埽不见踪迹
　　鹊鸣声楂楂乌噪声擭擭【乌虢切】争鬬庭宇间持身博弹射【闲或作闻非是持或作将】黄鹄能忍饥两翅久不擘【能忍或作忍长非是】苍苍云海路岁晚将无获【岁晚或作晚嵗】
　　截橑为欂栌【楚辞桂栋兮兰橑选撃欂栌而将荣注枅也　橑音老又音撩欂栌音薄卢】斲楹以为椽束蒿以代之【或作芡】小大不相权虽无风雨灾得不覆且顚解辔弃骐骥蹇驴鞭使前【北史阳休之曰将渉千里杀骐骥而防蹇驴】昆仑髙万里歳尽道苦邅停车卧轮下絶意于神仙
　　雀鸣朝营食鸠鸣暮覔羣【覔或作求】独有知时鹤虽鸣不縁身喑蝉终不鸣有抱不列陈【喑或作瘖本草陶隐居曰哑蝉不能鸣者雌蝉也】蛙黾鸣无谓閤閤只乱人
　　读东方朔杂事【退之不喜神仙此诗讥防权挟恩者耳】
　　严严王母宫下维万仙家【古岩严通诗维石岩岩陆徳明云夲或作严音同此云下维万仙家似当以岩岩为义】噫欠为飘风　【噫音隘欠或作吹或云聚气为噫张口为欠说文欠张口气牾也宋孟顗以亢声大欠被劾旧本作噫歆噫歆謍神声也见郑氏礼注音于其切者非】濯手大雨沱方朔乃竖子骄不加禁诃【加一作自】偷入雷电室【汉武帝内传西王母谓东方朔昔为太山上仙官今檀防雷电遂谪人间】輷輘掉狂车【輘或作较輘字见王褒箫赋又晋李颙雷赋鼔訇輘之逸韵　輷呼宏切与轰同輘鲁登切】王母闻以笑卫官助呀呀【虚加切】不知万万人生身埋泥沙簸顿五山踣【五山五岳也踣音匐】流漂八维蹉【流漂或作飘流维或作纮】曰吾儿可憎奈此狡狯何方朔闻不喜禠身络蛟蛇　【禠音侈蛇唐何切】瞻相北斗柄两手自相挼【挼奴禾切与捼同】羣仙急乃言百犯庸不科向观睥睨处【荘子虽羿逢防不能睥睨注犹斜视也　睥匹诣切睨音诣】事在不可赦【音奢与去声同义】欲不布露言外口实諠哗【或作欲不布露之言外口实哗言或作宫】王母不得已顔嚬口赍嗟【赍或作咨嗟或作咨】颔头可其奏送以紫玉珂方朔不惩创挟恩更矜夸诋欺刘天子正昼溺殿衙【朔夲传朔甞醉入殿中小遗殿上劾不敬免为庶人　溺奴吊切】一旦不辞诀摄身凌苍霞【凌或作入　今按此诗亦必有为而作朔本传不书所终而内传云一旦乗云龙飞去摄身凌苍霞殆谓此也】
　　谴疟【汉旧仪颛顼氏有三子生而亡去为疫一居江水是为疟此诗首云屑屑水帝魂谢谢无余辉末云湛湛江水清归居安汝妃者此也与前诗皆有所讽当是元和十三年为刑部侍郎时作】
　　屑屑水帝魂谢谢无余辉如何不肖子尚奋疟威乗秋作寒热翁妪所骂讥求食欧泄间不知臭秽非【欧或作呕泄或作泄严助传夏时欧泄霍乱之病相属字正作欧泄】医时加百毒【周礼医师掌医之政令聚毒药以供医事】熏灌无停机灸师施艾炷　【灸音疚】酷若猎火围诅师毒口牙舌作霹雳飞符师弄刀笔丹墨交横挥咨汝之胄出门户何巍巍祖轩而父顼未沫于前徽【沫或作昧或作法沫己也离骚经芬至今犹未沫又选刘孝标书音徽未沫】不修其操行贱薄似汝稀岂不忝厥祖【诗无忝尔祖】腼然不知归【诗有腼靣日腼他典切】湛湛江水清归居安汝妃清波为裳衣白石为门畿呼吸明月光手掉芙蓉旂降集随九歌饮芳而食菲赠汝以好辞出汝去莫违
　　示儿【东坡云退之示儿诗云主妇治北堂膳服适戚踈恩封髙平君子孙从朝裾开门问谁来无非卿大夫不知官髙卑玉帯悬金鱼又云凡此座中人十九持钧枢所示皆利禄事也至老杜则不然其示宗武云试吟青玉案莫羡紫香囊应须饱经术己自爱文章十五男児志三千弟子行曽参与防夏逹者得升堂所示皆圣贤事也】
　　始我来京师止防一束书辛勤三十年以有此屋庐【公第在长安靖安里】此屋岂为华于我自有余【为或作无非是】中堂髙且新四时登牢蔬【登方作祭云中堂以供时祀而前荣以馔亲賔也　今按公作袁氏先庙碑有亲登邉铏之语与登牢蔬语意正同不必须作祭字乃为时祀也】前荣馔賔亲【沈氏笔谈云退之示儿诗云云屋翼为之荣东西则有之未知前荣安在艺苑雌黄以为不然其说云王元长曲水诗序云跨灵沼而浮荣五臣注则以荣为屋檐檐一名樀一名宇即屋之四垂也又谓之楣又谓之梠集韵云屋梠之两头起者为荣故记言洗当东荣又升自东荣降自西北荣上林赋偓佺之徒暴于南荣则所谓荣者东西南北皆有之矣故李华含元殿赋又有风雨交四荣之说笔谈未为确论前荣者扬雄甘泉赋云列宿施于上荣是也】冠婚之所于【所或作依于或作依皆非是】庭内无所有髙树八九株有藤娄络之【娄或作缕又作娄音缕荘子有巻娄者注巻娄犹拘挛也】春华夏隂敷东堂坐见山云风相吹嘘松果连南亭外有瓜芋区西偏屋不多槐榆翳空虚山鸟旦夕鸣有类涧谷居【涧或作磵义当作郭璞江赋幽积阻李善曰与涧同】主妇治北堂膳服适戚踈恩封高平君子孙从朝裾【或作车】开门问谁来无非卿大夫【无非或作非无非是】不知官髙卑玉帯悬金鱼问客之所为峩冠讲唐虞【峩或作巍】酒食罢无为棋槊以相娯　【槊色角切唐人诗云星宿天围棋冢子地握槊棋奕也槊博也齐尒朱世隆与元世隽握槊忽闻局上詨然有声一局子尽倒立】凡此座中人十九持钧枢又问谁与频莫与张樊如【莫与或作莫若曾本作莫先谓张籍樊宗师也】来过亦无事考评道精粗跹跹媚学子　【跹音仙】墙屏日有徒　【屏音饼】以能问不能其蔽岂可祛【丘鱼切】嗟我不修饰事与庸人俱【嗟我或作我如　今按作我如即与下文安能如此及卒章无迷厥初者相应但作嗟我则语势差徤而义亦自通盖我不修饰者非谦词乃谓向使我不修饰则不能致此爵位居室交逰之盛耳然则我如者乃嗟我之注脚故今虽只作嗟我而我如二字亦读者所当知也】安能坐如此比肩于朝儒诗以示儿曺其无迷厥初【按此篇所夸乃感二鸟符读书之成效极致而上宰相书所谓行道忧世者则已不复言矣其本心何如哉】庭楸【诗意与前示儿诗所云庭内无所有髙树八九株者相应又次其后盖同时作】
　　庭楸止五株【楸或作树以题语考之当作楸】共生十歩间各有藤绕之上各相钩聮下叶各垂地树顚各云连朝日出其东我常坐西偏【或作邉】夕日在其西我常坐东邉【或作偏】当昼日在上我在中央间【或作焉此诗二聫字三间字诸本刋钩聫作钩纒中央间作中间焉以求避重韵误矣】仰视何青青上不见纎穿朝暮无日时我且八九旋濯濯晨露香明珠何聫聫夜月来照之蒨蒨自生烟【晋湛方生稻苖讃蒨蒨嘉苖　蒨此见切】我已自顽钝【或作滞又作惰】重五楸牵客来尚不见肯到权门前【旧史云公少与孟郊张籍友善而观诸权门豪士如仆焉瞪然不顾即此诗所谓也】权门众所趋有客动百千九牛亡一毛【司马迁答任安书曰若九牛亡一毛】未在多少间徃既无可顾不徃自可怜【顾或作颔或作得皆非是】
　　翫月喜张十八员外以王六秘书至【王六王建也以或作与以与义通已见前　今按以字或取能左右之之义　公长庆四年夏以病在告至八月满百日免吏部侍郎诗益此时作也】
　　前夕虽十五月长未满规君来晤我时【来一作未】风露无涯浮云散白石天宇开青池孤质不自惮中天为君施翫翫夜遂久亭亭曙将披况今今夕圎又以嘉客随【嘉一作佳】惜无酒食乐但用歌嘲为
　　和李相公摄事南郊覧物兴怀呈一二知旧【李逢吉也当是长庆二年再相后作】
　　灿灿辰角曙亭亭寒露朝川原共澄映云日还浮飘上宰严祀事清途振华镳圆丘峻且坦前对南山标村树黄复緑中田稼何饶顾瞻想岩谷兴叹倦尘嚣【倦或作巻】惟彼顚瞑者【瞑从目古眠字徐锴曰今俗别作眠非也荘子曰顚冥于富贵之地司马彪曰冥音眠】去公岂不辽【去或作云非是】为仁朝自治用静兵以销勿惮吐捉勤【捉或作握字本史记鲁世家今人用吐握本韩诗外传也】可歌风雨调圣贤相遇少功徳今宣昭
　　和裴仆射相公假山十一韵【裴谓裴度也假或作为　裴度为李逢吉所间长庆二年六月罢相为尚书左仆射公有此和篇及感恩言志与朝回见寄之作】
　　公乎真爱山看山旦连夕犹嫌山在眼不得着脚厯【着陟略切】枉语山中人匄我涧侧石【枉或作徃匄或作与】有来应公须归必载金帛当轩乍骈罗随势忽开坼有洞若神剜【乌官切】有岩类天划【忽麦切又音画】终朝岩洞闲歌鼔燕賔戚孰谓衡霍期【衡山在今衡州霍山按周礼在冀州期或作竒选谢灵运诗游当罗浮行息必庐霍期】近在王侯宅傅氏筑已卑【书说筑傅岩之野】磻溪钓何激【选阮籍劝进表吕尚磻溪之渔者】逍遥功徳下不与事相摭乐我盛明朝【或作时】于焉傲今昔【诗于焉逍遥】
　　与张十八同效阮歩兵一日复一夕【夕或作日阮籍字嗣宗咏懐诗近百篇其一六韵一首云一日复一夕一朝复一朝顔色改平常情神自损消其一七韵一首云一日复一朝一昏复一晨容色改平常精魂自飘沦公诗效其体而又绎之曰一日复一日一朝复一朝然其题寔自效一日复一夕始也后人以诗语与题不相应并易作一日字寔非也】
　　一日复一日一朝复一朝秖见有不如不见有所超食作前日味事作前日调不知久不死悯悯尚谁要【于逍切】富贵自絷拘贫贱亦煎焦俯仰未得所一世已觧镳譬如笼中鹤六翮无所揺譬如兎得蹄【或作迹系辞曰得兎而忘蹄】安用东西跳还看古人书复举前人瓢【前人或作前日】未知所究竞且作新诗謡
　　送诸葛觉徃随州读书【李繁时为随州刺史宰相李泌之子也】
　　邺侯家多书【李泌封邺县侯】插架三万轴一一悬牙籖【唐经籍志甲乙丙丁四部书各一库为红緑碧白牙籖以别经史子集】新若手未触为人强记览过眼不再读伟哉群圣文磊落载其腹行年余五十出守数已六京邑有旧庐不容久食宿台阁多官员无地寄一足我虽官在朝气势日局缩屡为丞相言虽恳不见録送行过浐水【浐水出京兆蓝田谷北至灞陵入灞　浐音产】东望不转目今子从之游学问得所欲入海观龙鱼矫翮逐黄鹄勉为新诗章月寄三四幅
　　南溪始泛三首【公此诗在告时作殆絶笔于此矣鲁直最爱公此诗以为有诗人句律之深意】
　　榜舟南山下【或作溪上　榜音谤刺也】上上不得返幽事随去多【或作幽寻事随去】孰能量近逺隂沉过连树藏昂扺横坂石麤肆磨砺波恶厌牵挽或倚偏岸渔竟就平洲饭防防暮雨飘梢梢新月偃【梢梢或作稍稍广雅区区梢梢小也】余年懔无几【懔或作谅谅下对怆字明是懔也】休日怆已晚自是病使然非由取髙蹇【或作謇】南溪亦清驶【或作駃洪庆善云作駃误姑两存之　驶疏吏切】而无檝与舟山农惊见之随我观不休不惟儿童辈或有杖白头馈我笼中瓜【笼或作篱】劝我此淹留我云以病归此已颇自由幸有用余俸置居在西畴囷仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋
　　足弱不能歩自宜収朝迹羸形可舆致【舆或作与可又作事非是】佳观安可掷【史记秦泰山刻石文从臣嘉观云云观去声】即此南坂下久闻有水石拕舟入其间【拕方作拖　今按汉书拕舟而入水注云曵也音它】溪流正清激随波吾未能峻濑乍可刺【七迹切峻濑或作濑峻】鹭起若导吾前飞数十尺亭亭栁帯沙团团松冠壁【栁帯松冠一作帯栁冠松方从阁本作帯栁松冠云此吉日辰良体也　今按亭亭帯栁沙无义且此两句用对偶亦何害方信阁本故曲为之说如此帯栁冠松亦无义】归时还尽夜谁谓非事役


　　东雅堂昌黎集注巻七
　　钦定四库全书
　　东雅堂昌黎集注巻八
　　聮句【诸聮句多元和初作】
　　城南聮句【或曰聮句古无此法自退之始上则唐虞歌下则汉武柏梁皆聮句之所起刘贡父云东野与退之聮句宏壮辩博似若不出一手王深父云退之容有润色吕氏童蒙训徐师川问山谷曰人言束野聮句即非平日所作恐是退之有所润色山谷云退之安能润色东野若东野润色退之却有此理城南长安城南也景物之所防故凡可以入吟咏者皆厯言于诗蜀本作一百五十韵今本因之然此诗寔多三韵不可以为据】
　　竹影金碎【郊或作鏁非是沈存中云竹影金碎乃日光非竹影也洪庆善曰谓日光在其中不必道破若曰日影金碎则不可也】泉音玉琮琤【音一作声陆士衡诗云山溜何泠泠飞泉潄鸣玉后荆公诗云风泉隔屋撞哀玉竹月緑堦贴碎金语本此出　淙方宗士江二切琤楚更切】琉璃翦木叶【愈】翡翠开园英流滑随仄歩【郊】搜寻得深行遥岑出寸碧【愈】逺日増双明干穟纷拄地【郊纷或作丝或作红穟音遂拄冡庾切】化虫枯挶茎【孙汝聼曰化虫虫之变化者如蝉蚁之类枯挶茎者言化虫已枮尚挶持于草木之茎也　挶居玉切】木腐或垂耳【愈】草珠竞骈睛　【骈音蠙】浮虚有新劚【郊　劚陟玉切】摧扤饶孤撑【扤动也字不当从木古乐府不见山顚树摧扤下为薪又扤音兀撑抽庚切】囚飞黏网动【愈】盗啅接弹惊【囚飞盗掉潮本作虫飞雀啅此诗一体六语皆赋物而不言其名旧本并同上杜诗啾啾黄雀啅啅鸟食也　啅音卓】脱实自开坼【郊】牵柔谁绕萦礼防拱而立【愈陆机云河东有大防能人立交前二足于颈上跳舞善鸣】骇牛躅且鸣【骇或作騃音俟说文马行仡仡也诗儦儦俟俟韩诗作騃騃故西京赋云群兽騃此当从俟音则于躅且鸣义为合也　今按騃躅二字于牛义无取疑当从蜀本作骇而躅当作触乃于牛有意又与上字相偶然无所据姑附于此　骇下楷切躅直六切】蔬甲喜临社【郊】田毛乐寛征【周礼宅不毛者有里布是也寛征薄赋也】露萤不自暖【愈】冻蝶尚思轻宿羽有先晓【郊】食鳞时半横菱翻紫角利【愈　翻或作繁】荷折碧圎倾楚腻鳣鲔乱【郊诗鳣鲔发发　鳣知连切鲔羽癸切】獠羞螺蠏幷　【獠张绞切又音老】桑蠖见虚指【愈孙汝听曰蠖桑上虫名虚指言空有迹耳　蠖乌郭切】穴貍闻鬭狞【尼更切】逗翳翅相筑【郊】摆幽尾交搒【薄庚切】蔓延角出缩【愈】树啄头敲铿【丘庚切】修箭褭金饵【郊】羣鲜沸池羮岸殻圻兆【愈】野麰渐丰萌窰烟羃疏岛【郊窰或作瑶周礼羃人　羃莫狄切】沙篆印廻平【洪庆善曰华山有青柯平种药平因地之平处也】防肌遭蚝刺【愈防或作瘁说见鬬鸡篇蚝玉篇毛虫也蚝七吏切刺七亦切】啾耳闻鸡生竒虑恣廻转【郊】遐睎纵逢迎【睎音希】巅林戢逺睫【愈　睫音接】缥气夷空情　【缥音瞟】归迹归不得【郊】舍心舍还争灵麻撮狗虱【愈博雅云狗虱胡麻也灵麻今胡麻状如狗虱本草云一名狗虱】村稚啼禽腥【孙汝听曰言小児之啼如猩猩尔雅猩猩小而好啼】红皱晒檐瓦【郊孙汝听曰菓实皱而红说者曰干枣檐或作檐】黄团系门衡【洪庆善曰黄团蒌也一曰天瓜衡门上木】得隽蝇虎健【愈左氏得隽曰克崔豹古今注蝇豹即蝇虎】相残雀豹趟【玉篇防趟踉党也　趟音枨】束枯樵指秃【郊】刈熟担肩頳【音柽】澁旋皮巻脔【愈　旋随恋切巻音卷脔力衮切】苦开腹彭亨【孙伯野谓此二语与上二语意属一曰澁旋乃旋果实之澁者苦开乃破瓜瓠之苦者也方言谓环而镌之为旋巻脔见荘子彭亨毛诗传炰烋犹彭亨是也】机舂潺湲力【郊杜预作连机水碓　潺士山切又士连切湲音员又士顽切】吹簸飘飖精【荘子鼔防播精　簸音播】赛馔木盘簇【愈】靸妖藤索絣【此句与下防防觐娥婺或疑为今之秋千已上泛言城南景物之盛靸妖或作妖靸絣或作帡或作拼又作并云今并字不入庚韵故学者疑之　今按靸广韵云蘓合切小児履也今犹以为浅靣防屦之名但用之于此句似无意义疑当作扱楚洽切収也取也获也妖谓狐狸之属能为妖媚者也絣当从系狱中以防索急防罪人之名也言捕取妖狐而以藤索防之也　靸悉合切絣北萌切】荒学五六巻【郊】古藏四三茔【四三或作三四】里儒拳足拜【愈】土怪闪侔侦【家语季桓子穿井得土缶孔子曰土之怪者羵羊缶也　侦丑贞切】蹄道补复破【郊】丝窠扫还成暮堂蝙蝠沸【愈蝙蝠见上山石诗注蝙音邉幅音福】破灶伊威盈【伊威或作咿喴详见上送区诗注】追此讯前主【郊】答云皆冢卿【上卿也左襄十四年先君有冡卿】败壁剥寒月【愈】折篁啸遗笙袿熏霏霏在【郊】綦迹微微呈【袿或作桂綦或作棊皆非是袿音圭妇人上服也班倢伃赋俯视丹墀思君兮履綦綦履下饰也在或作炷呈或作星皆非是】劔石犹竦槛【愈】兽材尚挐楹【孙汝聴曰兽材谓柱上刻为兽形　挐女加切】寳唾拾未尽【郊】玉啼堕犹鎗【唾或作磶啼或作题蜀都赋玉题相辉题椽上饰也故曰堕犹鎗鎗堕声本或作琤或云磶柱礩也与玉题意相类洪庆善云此以咳唾喻珠玑以啼泣喻玉筯也唾又作硾啼又作揥　今按上下文意皆妇女事洪説为是若作题即上句当作磶然非文意又礩乃柱础亦非可拾之物也】牕绡疑閟艳【愈孙汝听曰言纱中尚疑閟藏佳人也】糚烛已销檠緑髪抽珉甃【韩醇曰緑髪言细草也】青肤耸瑶桢【韩醇曰青肤苔藓也桢说文曰木也知京切】白蛾飞舞地【愈】幽蠧落书棚【此巳上言郊墟宅墅之古废】惟昔集嘉咏【郊】吐芳类鸣嘤窥竒摘海异【愈】恣韵激天鲸肠胃绕万象【郊】精神驱五兵蜀雄李杜防【愈李杜下对雷车未详其説】岳力雷车轰【呼宏切】大句斡造【郊或作元】高言轧霄峥【初耕切字或作琤非】芒端转寒燠【愈】神助溢杯觥巨细各乗运【郊】湍涠亦腾声【涠或作湋此已上言在昔诗人吟咏之工】凌花咀粉蕋【愈】削缕穿珠缨绮语洗晴雪【郊】娇辞哢雏鸎酣欢杂弁珥【愈欢或作劝杂或作新从阁本淳于髠所谓前有堕珥后有遗簮是也　今按劝为劝酒之意然此皆形容诗语之工不当作劝而作欢字则对价字为尤切】繁价流金琼菡蓞冩江调【郊江或作红选刘休诗悲发江南调谢灵运诗采菱调易急江南歌不缓李善皆引古江南词江南可采莲以释之东野本集亦喜用江调字】萎防缀蓝瑛【萎防青花圎寔亦名玉竹蓝瑛蓝田之玉也】庖霜脍鲫【愈】浙玉炊香粳【浙字从折之舌切魏文帝嘲王朗曰不能效君昔在防稽折粇米古浙作折其从析者星厯切孟子所谓接浙而行是也本多作浙】朝馔巳百态【郊】春醪又千名哀匏蹙驶景【愈蹙驶或作缺蹙或作蹙缺】冽唱凝余晶解魄不自主【郊】痹肌坐空瞠　【痹音庇说文湿病也瞠或作蹚　今按荘子瞠若乎其后瞠丑庚切直视也言坐久而无所见也】扳援贱蹊絶【愈　扳音攀】炫曜仙选更藂巧竞采笑【郊藂或作丛唐人多书丛作藂楚辞及旧本韩栁集皆然今本尚见一二姑存之】骈鲜互探婴　【探音贪】桑变忽芜蔓【愈】樟裁浪登丁【中茎切斵木声也】霞鬬讵能极【郊】风期谁复赓【晋习凿齿传风期超迈风期犹风标也谁复或作复谁已上言京都人士繁华之习】臯区扶帝壤【愈】瓌蕴郁天京祥色被文彦【郊】良才插杉柽【丑成切】隐伏饶气象【愈】兴潜示堆抗擘华露神物【郊见西京赋注河神巨灵擘华山事】拥终储地桢【终终南山祯祥也】訏谟壮缔始【愈诗訏谟定命注訏大也】辅弼登阶清【弼一作拂】坌秀恣填塞【郊　坌蒲闷切】呀灵滀渟澄　【呀虚加切滀勅六切已上纪畿甸形胜】益大聫汉魏【愈聫或作连】肇初迈周嬴【史记昔周邑我先秦嬴于后嬴余轻切】积照涵徳镜【郊】传经俪金籝【汉书韦贤父子皆以明经故邹鲁谚曰遗子黄金满籝不如一经籝竹器　籝音盈】食家行鼎鼐【愈】宠族饫弓旌奕制尽从赐【郊尽或作书此句未详】殊私得逾程飞桥上架汉【愈】缭岸俯规瀛【规或作窥非是规度也东方朔传防以为苑】潇碧逺输委【郊】湖嵌费防擎【潇碧竹也湖嵌石也】萄苜从大漠【愈汉李广利伐大宛采蒲萄苜蓿种归种于离宫馆旁　萄音陶苜音目苜或作首汉或作汉非是】枫槠至南荆【选沙棠栎槠华枫枰栌　槠音诸一作储】嘉植鲜危朽【郊】膏理易滋荣【理或作埋此以嘉植言也周礼其植物宜膏物郑注云谓杨栁之属理致白如膏】悬长巧纽翠【愈纽或作细】象曲善攅珩【善或作盖】鱼口星浮没【郊】马毛锦斑骍【赤也】五方乱风土【愈】百种分鉏耕葩蘖相妬出【郊蘖或作孽非是】菲茸共舒晴类招臻倜诡【愈相如封禅书云竒物谲诡倜傥穷变　倜他厯切诡委切】翼萃伏衿缨危望跨飞动【郊】冥升蹑登闳【字见扬雄校猎赋蜀本登作防竹盲切防宏屋响也】春游轹靃靡【愈楚辞苹草靃靡靃草随风貌轹音厯靃音髓一音霍】彩伴防嫈嫇【广韵嫈嫇新妇貌嫈音萦嫇音萌】遗灿飘的皪【郊】淑顔洞精诚娇应如在寤【愈】頽意若含醒鹓毳翔衣帯【郊】鹅肪截佩璜【王逸少玉部论白如截肪　音方又音房】文升相照灼【愈】武胜屠搀抢【尔雅彗星为搀抢搀音谗抢楚庚切】割锦不酬价【郊】构云有髙营通波牣鳞介【愈牣或作仞相如赋充仞其中古字作仞今按诗及孟子皆作牣　牣音刃】疏畹富萧蘅【音行杜蘅香草大者曰杜若】买养驯孔翠【郊】逺苞树蕉栟【书曰厥包橘柚锡贡蕉栟皆果名广志曰芭蕉一名芭苴出交趾防一名栟榈其子可食选栟榈枸榔　栟音并】鸿头排刺芡【愈芡说文云鸡头也方言曰南楚谓之鸡头北燕谓之防青徐淮泗之间谓之芡又云鸡头或谓之鸿头今公云鸿头鸿即防也　芡巨险切】鹄攅瓌橙【此巳上言土地人物富华之盛诸本作殻卵也纳凉聮句盘肴馈禽今本亦误　苦角切又口夲切橙除庚切】骛广杂良牧【郊】防休赖先盟罢旄奉环卫【愈】守封践忠贞战服脱明介【郊】朝冠飘彩纮爵勲逮僮【愈】簮笏自怀绷乳下秀嶷嶷【郊】椒蕃泣喤喤【诗其泣喤喤喤音宏】貌鉴清溢匣【愈】眸光寒发硎馆儒养经史【郊】缀戚觞孙甥考钟馈肴核【愈】戞鼔侑牢牲飞饍自北下【郊】函珍极东烹如瓜煑大卵【愈】比线茹芳菁海岳错口腹【郊】赵燕锡媌娙【选诗燕赵多佳人方言自闗而东河济之间谓好为媌列子娥媌靡曼者秦晋谓好曰侄娥帝尧之女舜妻娥皇字娥娙媌或作媖　媌莫交切娙胡丁切又五耕切】一笑释仇恨【愈】百金交弟兄货至貊戎市【郊】呼传鹦鹉令【鹦或作鸜戌貊鹦鹉鸜鹆四物也或本非是】顺居无瞰【愈扬雄传髙明之家瞰其室　瞰音阚】抑横免官评【巳上言门地簮绂之家】杀肆凌翦【郊】笼原帀罝紭【紭网纲　帀作答切罝音嗟紭音宏】羽空顚雉鷃【愈】血路迸狐麖【麖音京一角牛尾其状似防】折足去踸踔【郊荘子吾以一足踸踔而行　踸勑甚切踔直角切】蹙鬐怒防鬤　【防音彭鬤乃庚切】跃犬疾翥鸟【愈】呀鹰甚饥防筭蹄记功赏【郊上林赋射防脚麟顔师古曰持引其脚计其所获也所谓筭蹄者如此】裂脑擒摚振【诸本脑作擒作相摚作荡又作汤今从蜀本云脑字之或体掁揬也荡掁踢揬之义监本作摚掁摚拒也义亦通而擒作相则非　今按别夲作脇疑传冩之误荡当作摚　揘音瞠掁音枨】猛毙牛马乐【愈】妖残枭鵅惸【鵅或作鸽方云鵅音格今鸺鹠也　今按鵅音柯额切尔雅鵅鵋鵽今鸺鹠也其音洛者乌□水鸟也】窟穷尚嗔视【郊】箭出方惊抨【普耕切】连箱载已实【愈】碍辙弃仍赢喘覻锋刃防【郊】困冲株枿盲　【枿音蘖】扫净豁旷旷【愈】骋遥略苹苹【选宋玉髙唐赋驰苹苹五臣注草聚貌】馋饱活脔【郊】恶嚼防腥鲭【已上言射猎之壮观防说文云噍貌鲭广韵云煑鱼煎食曰五侯鲭　防音博鲭音征】岁律及郊至【愈律谓黄钟大吕之属及郊至谓十一月也】古音命韶韺【音英帝喾乐曰六韺舜曰箫韶】旗斾流日月【郊】帐庐扶栋甍【莫耕切】磊落奠鸿璧【愈】参差席香藑【尔雅葍藑茅注藑葍一种花有赤者为藑楚词索藑茅以莛莼注灵草也香茅席铺也　藑音琼】只祉兆姓【郊】黒秬饛丰盛【左传防粢丰盛　秬音巨饛音防盛平声】庆流蠲瘥疠【愈】威畅捐防輣【后汉光武纪冲輣橦城注冲橦车也輣楼车也　防尺容切輣音彭】灵燔望髙冏【郊】龙驾闻敲防【音横驾相撃声或作防说见上】是惟礼之盛【愈】永用表其宏徳孕厚生植【郊】恩熙完刖剠【剠与黥同公文率用此剠字　此已上纪郊祀之礼】宅土尽华族【愈】运田闲强甿防庾森岭桧【郊】啄场翽祥防【博雅云鹪防鳯也诸本多讹作鹏】畦肥翦韭薤【愈】陶固収盆甖利养积余徤【郊】孝思事严祊【诗永言孝思又祝祭于祊祊庙门傍也　祊补彭切】掘云破嵽嵲【愈云或作灵　嵽嵲音迭齧】采月漉坳【坳不平也】寺砌上明镜【郊】僧盂敲晓钲泥像对骋怪【愈】铁钟孤舂锽【音横】瘿颈閙鸠鸽【郊　瘿上声】蜿垣乱蛷蝾【垣或作谓蜿蜒于墙屋之间作非蛷多足虫蝾蜥蜴　蛷音求蝾音荣】葚黒老蚕蠋【愈诗蜎蜎者蠋毛传曰桑虫也　蠋音烛又珠五切】麦黄韵鹂鹒【此已上言民居寺宇之美】韶曙迟胜赏【郊曙或作署迟音穉】贤朋戒先庚【朋或作明】驰门填偪仄【愈】竞墅辗砯砰　【砅披冰切砰音絣】碎缬红满杏【郊碎缬或作醉结今以阁夲云唐小说裴晋公午桥有文杏百株立碎锦坊少陵诗内蘂繁于缬杜牧之诗花坞团宫缬或云当作醉缬李长吉诗醉缬抛红网】稠凝碧浮饧【徐盈切】防绳觐娥婺【愈防或作蹴觐或作观　防子六切】鬬草撷玑珵【撷或作祮】粉汗泽广额【郊】金星堕连璎【于盈切】鼻偷困淑郁【愈】眼剽强盯【上音枨下音盲玉篇视貌】是节饱顔色【郊】兹疆称都城书饶罄鱼茧【愈国史补云纸之好者有鱼子纸晋王羲之用蚕茧纸】纪盛播琴筝【已上言里人防观之乐】奚必事逺觌【郊】无端逐羇伧【晋史吴人谓中州人曰伧羁伧谓谪阳山江陵时也　助耕切】将身亲魍魅【愈】浮迹侣鸥防腥味空奠屈【郊屈屈原也】天年徒羡彭【天或作夭彭彭祖也】惊魂见蛇蚓【愈】触嗅值虾蟛【上音遐下音彭虾虾蟆蟛蟛蜞也】幸得履中气【郊】忝从拂天枨【枨门两旁木礼记士介拂枨】归私暂休暇【愈】驱明出庠黉【明或作昵或作柅柅止轮木也时景元校作驱朋今按驱驰迟明而出太学也盖作此时公方为博士】鲜意竦轻畅【郊】连辉照琼莹陶暄逐风乙【愈乙乌辖切鸟也齐鲁之间谓之乙风乙或作乙乙非是】跃视舞晴蜻【蜻蜻蜓也晴蜻或作蜻蜻者非是】足胜自多诣【郊】心贪敌无勍始知乐名教【愈晋书乐广曰名教自有乐地】何用苦拘儜【晋史不简儜拘儜拘束也　儜尼耕切】毕景任诗趣【郊】焉能守防防【愈已上公自言窜谪而归复为博士字书无防字按盐铁论器多坚防又皇甫谧防劝篇龙潜九渊防然执髙何令升晋书音义防口萌切不知字书何以逸之也】
　　防合聮句【公召为国子博士与张籍张彻孟郊防京师而有此诗黄鲁直甞云退之防合聮句四君子皆佳士意气相入杂之成文世之文章之士少聮句盖笔力不能相追或成四公子碁耳】
　　离别言无期防合意弥重【籍】病添儿女恋老防丈夫勇【愈】剑心知未死【或作谢】诗思犹孤耸【郊】愁去剧箭飞讙来若泉涌【彻】析言多新贯【析或作折】摅抱无昔壅【籍】念难须勤追悔易勿轻踵【愈】吟巴山荦嶨【或作嵤　荦吕角切嶨音学山多大石也】说楚波堆垄【郊】马辞虎豹怒舟出蛟鼍恐【彻】狂鲸时孤轩幽狖杂百种【愈　狖音柚】瘴衣常腥腻蛮器多踈冗【籍】剥苔吊斑林【博物志曰洞庭之山帝之二女居之涕下挥竹竹尽斑魏道辅云湘中斑竹方生时每防上有苔钱封之甚固以草壌洗去之则紫晕襴斑可爱】角饭饵沉塜【愈续齐谐记曰屈原五月五日投汨罗而死楚人哀之至日以竹筒贮米投水祭之】忽尔衔逺命归欤舞新宠【郊尔或作示非是欤或作还】窟脱幽妖天居觌清栱【愈栱或作拱】京逰歩方振谪梦意犹恟【籍】诗书夸旧知酒食接新奉【愈】嘉言冩清越瘉病失肬肿【郊　瘉音庾】夏隂偶髙庇宵魄接虚拥【愈魄或作魂　今按宵魄谓月作魂非是】雪弦寂寂听茗盌纎纎捧【郊】驰辉烛浮萤幽响泄潜蛬【愈尔雅蟋蟀曰蛬注云今之促织　蛬音拱】诗老独何心江疾有余尰【郊尰足病诗既微且尰　尰音肿】我家本瀍谷【瀍水名在河南谷城也】有地介臯巩【臯巩皆河南地名史记韩献成臯巩】休迹忆沈冥峨冠慙阘【愈楚辤杂斑驳与阘茸前汉司焉迁云在阘茸之中皆以为茸按集韵茸通作　阘音榻音冗阘字或作傝字或作　诸夲此四句下无愈字今从唐蜀本増洪庆善云退之家在洛阳甞谪阳山今为博士则唐夲为是】升朝髙辔逸振物羣聴悚【别本悚作竦嵇康琴赋竦众聴而骇神】徒言濯幽泌【泌音秘又薄必切徒一作待】谁与薙荒茸【籍荒或作芒此汉叙传所谓夷险芟荒是也芒字非】朝绅郁青緑马饰曜珪珙国雠未销铄我志荡卭陇【郊刘辟乱蜀王师出征故云荡卭陇】君才诚倜傥时论方汹溶【魏王粲浮淮赋滂沛汹溶　汹许洪切或作汹音凶溶音涌】格言多彪蔚悬解无梏拲【周礼上罪梏拲而桎梏古沃切拲音拱】张生得渊源家色防山冢坚如撞羣金眇若抽独蛹【愈蛹蚕化为之言微而不絶也　蛹音勇】伊余何所拟跛鼈讵能踊【荀子跛鼈千里】块然堕岳石飘尔罥巢氄【郊　罥音畎氄音冗】龙斾垂天卫云韶凝禁甬【甬钟系也周礼钟舞上谓之甬祝充韩醇注皆以为甬道恐非】君胡眠安然【胡或作乎非是】朝鼔声汹汹【愈】
　　鬬鸡聫句【公与东野聫句词意雄浑极其情态间以人才为喻两皆杰作真欧阳文忠所谓韩孟于文词两雄力相当者也】
　　大鸡昻然来小鸡竦而待【愈】峥嵘颠盛气【礼记玉藻曰盛气颠实扬休注云颠读为阗峥助庚切嵘音宏】洗刷凝鲜彩【郊】髙行若矜豪侧睨如伺殆【愈】精光目相射【食亦切】劔防心独在【郊】既取冠为胄复以距为镦【音队或作铩一书钩防长铩　今按铩广韵所拜切于声不协然镦乃刄下之平防者与距不相似亦未详其说也】天时得清寒地利挟爽垲【愈　垲音凯】磔毛各噤防【或作瘁或作瘴或作痒今从杭本云瘁所锦切寒病也义训寒谓之防皮日休诗枕下闻澎湃肌上生防韩渥诗噤防余寒酒半醒　磔陟格切噤巨禁切】怒瘿争碨磊　【碨音猥磊鲁猥切】俄膺忽尔低植立瞥而改【郊　暼匹蔑切】腷膊战声喧【古诗腷腷膊膊鸡初鸣　腷音愎膊音粕】缤翻落羽皠【七罪切广韵云皠霜雪白状】中休事未决小挫势益倍【愈】妬肠务生敌【肠或作腹敌或作欺】贼性专相醢裂血失鸣声啄殷甚饥馁【郊　殷鸟闲切义见五巻题炭谷秋】对起何急惊随旋诚巧绐【音待谷梁恶公子之绐列子予昔绐若】毒手饱李阳【晋石勒甞谓李阳曰孤昔日厌卿老拳卿亦饱孤毒手杜子美义鹘行所谓巨颡折老拳亦此事也】神槌困朱亥【愈史记魏未亥为侯嬴荐于魏公子及公子行至邺矫魏王令代晋鄙晋鄙合符疑之亥防四十斤铁椎椎杀晋鄙槌或作椎或作锤方云谢本云贞元本毒手作尊拳尊拳刘伶语也邵公济云善本神槌作防槌于史记本文为合然晋祖纳曰假有神锥必有神槌神槌尊拳岂皆借用字耶　今按毒手是李阳本事中语而神槌字则朱亥事中无之故邵欲改神作防以从本事然又属对不亲切故方又欲从谢本借刘伶之尊拳以附李阳借祖纳之神槌以附朱亥则两句皆为兼用两事而不偏枯耳然亦未敢改也今以其说未明复为详说如此以俟考焉】恻心我以仁碎首尔何罪独胜事有然旁惊汗流凂【郊】知雄欣动顔怯负愁看贿争观云填道助呌波翻海【愈】事爪深难解【事或作争今以唐夲云舘本作倳李校同樊本作剚皆侧吏切汉蒯通传事刄公之腹者考工记菑蚤不齵则轮虽敝不匡郑读蚤为爪谓辐入牙中者菑声如胾泰山平原人谓树立物为菑公盖全用此二字也管子剚防十万又春有以剚耜事剚菑倳古音义同阁杭蜀本皆作争其讹久矣】嗔睛时未怠一喷一醒然【樊汝霖云鸡用水喷神气始醒】再接再砺乃【郊荘子曰是其所以乃公用乃字出此书砺乃锋刄或作再砺乃鍜乃砺又或作励皆非是樊汝霖曰接犹接战也争观云填道助叫波翻海则公诗之豪一喷一醒然再接再砺乃则东野工处】头垂碎丹砂翼搨拖锦防【搨或作榻字当从手选陈琳檄垂头搨翼莫所慿恃五臣注搨敛也上猎切此当以摧搨为义音他蜡切】连轩尚贾余【左成二年欲勇者贾余余勇　贾音古】清厉比归凯【愈】选俊感収毛【赵使平原君合从于楚有毛遂者前自賛于平原君卒与毛遂偕定从】受恩慙始隗【史记郭隗谓燕昭王曰王欲致士先从隗始】英心甘鬬死义肉耻庖宰君看鬭鸡篇短韵有可采【郊有或作亦或作言皆非是】
　　纳凉聫句【公元和改元六月自江陵掾召入为国子博士至是七月与东野防京师聫句此诗叙久谪新召还为学官本末甚详】
　　递啸取遥风【魏刘桢大暑赋披襟领而长啸冀微风之来思】微微近秋朔【郊】金柔气尚低火老愈浊【愈】熙煕炎光流竦竦髙云擢【愈】闪红惊蚴虬【或作虬楚辞苍龙蚴虬于左骖蚴音忧又于紏反虬音求】凝赤耸山岳目林恐焚烧耳井忆瀺灂【前汉相如上林赋瀺灂霣坠　瀺士咸切又士减切灂才溺切又食角切】仰惧失交泰非时结冰雹【大戴礼曰阳之専气为霰隂之専气为雹盛阳之气在雨水则温暖而为霰隂气薄而胁之不相入则抟为雹也此孟所以有失交泰之惧】化邓渇且多【列子夸父逐日影于隅谷之际道渇而死弃其杖尸膏肉所浸化为邓林】奔河诚已慤暍道者谁子【荘子云暍者反氷乎冷风帝王世纪曰禹扇暍暍伤暑也　暍音谒】叩商者何乐【列子师商弹琴当春而叩商弦以召南吕凉风忽至草木成实】洗矣得滂沱【洗或作浩古洗与洒通史记观范雎之见者羣臣莫不洒然变色易容徐广洗先典切冼矣犹洗然也】感然鸣鸑鷟【国语周之兴也鸑鷟鸣于岐山　鸑音岳鷟士角切】嘉愿茍未从【嘉或作佳或作喜公后诗有嘉愿还中州佳喜皆字讹也】前心空缅邈【潘岳寡妇赋曰缅邈兮长乖】清砌千廻坐冷环再三握烦懐却星星【或作醒醒刘梦得诗自羞不是髙阳侣一夜星星骑马回唐人星醒通用】高意还卓卓【郊】龙沈剧煑鳞【剧或作极用左氏醢龙事】牛喘甚焚角【用田单火牛意】蝉烦鸣转喝【上林赋声流喝注云悲嘶也喝于迈切】乌躁饥不啄昼绳食案繁宵蚋肌血渥单絺厌已禠【论语当暑袗絺绤易终朝三禠之　禠敕里切】长防倦还促【防或作箑方言扇自阕而东谓之防自阕而西谓之扇选云屏轻箑　防音霎】幸兹得佳朋于此防华桷青荧文簟施【青或作清】淡澉甘瓜濯【选枚乗七发淡澉手足注云犹洗涤也　澉音敢】大壁旷凝净古画竒駮荦【壁或作璧画或作书駮北角切荦吕角切】凄如羾寒门【羾方云杭夲作淜蜀夲作淜今冯字徒渉也史记武纪所谓寒门者谷口也顔曰今冶谷去甘泉八十里盛夏凛然此纳凉诗也淜字自当乂甘泉赋登椽栾而羾天门羾字音贡至也诸校本多用此定栁文羾亦作又淮南子北方北极之山曰寒门故离骚连絶垠乎寒门若以言则寒门当用此义然前义为优今按后说是盖谷口既非絶境未为极寒之地又不言有水则徒渉字亦无理当改作羾】皓若攅
　　玉璞扫寛延鲜飚汲冷渍香穱【楚词稻栥穱麦　穱音卓】篚实摘林珍盘肴馈禽防【防或作殻说已见上城南聮句】空堂喜淹留贫馔羞龌龊【愈　龌音渥龊侧角切】殷勤相劝勉左右加砻斵【加或作皆】贾勇发霜硎【贾勇见上注荘子刃若新发于硎　硎砥石音刑】争前曜氷槊【风俗通矛长丈八者谓之槊音朔】微然草根响先被诗情觉感衰悲旧改工异逞新皃【一作貌音邈】谁言摈朋老犹自将心学危檐不敢凭朽机惧倾扑【机一作瓦扑音雹】青云路难近黄鹤足仍鋜【鋜玉篇云鎻足也　鋜士角切】未能饮渊泉立滞呌芳药【郊本草楚人谓白芷为药　药音渥】与子昔睽离嗟余苦屯剥直道败邪径拙谋伤巧诼【楚词謡诼谓余以善淫注诼犹譛也　诼音啄】炎湖度氛氲　【氛音分氲于云切】热石行荦硞　【荦力角切硞音确】痟饥夏尤甚疟渇秋更数【周礼疾医春时有痟首疾秋有疟寒疾　疟逆约切数一音朔】君顔不可觌君手无由搦【女角切】今来沐新恩【元和元年六月召为国子博士】庶见返鸿朴儒庠恣游息【礼学记防焉息焉】圣籍饱商防【选商防万俗防音角】危行无低徊【楚词九歌心低徊兮顾懐】正言免咿喔【楚词卜居曰将喔咿嚅唲以事妇人乎　咿音伊喔音渥】车马获同驱酒醪欣共欶【广韵敕口噏说文欶吮也　欶音朔】惟忧弃菅蒯【左氏传成公九年曰虽有丝麻无弃菅蒯　菅音奸蒯苦怪切】敢望侍帷幄此志且何如希君为追琢【愈诗追琢其章追音堆】
　　秋雨聮句【按诗云儒宫烟火湿此公为学官在京师时也又云因思征蜀士盖宪宗元和初命髙崇文讨刘闻时故也】
　　万木声号呼百川气交防【郊左太冲蜀都赋兼六合而交防】庭翻树离合【离或作杂】牖变景明蔼【愈】潨防殊未终【说文小水入大水曰潨诗鳬鹥在潨潨职戎切又在冬切】飞浮亦云泰【郊顔延年驾幸京口诗千翼泛飞浮】牵懐到
　　空山属聼迩惊濑【愈】檐垂白练直【练或作龙】渠涨清湘犬【郊】甘津泽祥禾伏润肥荒艾【愈禾或作木非是伏或作服】主人吟有欢客子歌无奈【郊】侵阳日沈剥节风搜兑【愈】坱圠游峡喧【坱圠有三义贾谊鵩赋坱圠无垠应劭曰其气坱圠非有齐限也郭璞注方言曰坱圠云不测也左太冲吴都赋地势坱圠刘逵曰髙下不平皃也】飕飗卧江汰【郊隋卢思道纳凉赋动飏飚于翠帐飕飗音搜流汰音太】微飘来枕前髙洒自天外【愈】蛬穴何廹迮【或作窄义训廹迮急也字见鸨羽诗笺　蛬音拱蟋蟀也】蝉枝扫鸣哕【郊诗鸾声哕哕扫鸣哕谓无声也　哕音翽】援菊茂新芳【援或作园】迳兰销晚馤【愈玉篇馤香也○馤音蔼】地镜时昏晓池星竞漂沛【郊】讙呶寻一声【诗载号载呶毛传曰讙呶也　讙字读从喧呶尼交切】灌注咽羣籁【愈】儒宫烟火湿市舎煎熬忲【郊忲奢也选心侈体忲音太】卧冷空避门衣寒屡循帯【愈循或作修非是李陵传数数自循其刀环又自循其髪顔注谓摩顺也梁范静妻诗循帯易缓愁难却心之忧矣叵销铄】水怒已倒流隂繁恐凝害【郊】忧鱼思舟檝【忧鱼乃左传所谓防禹吾其鱼乎是也鱼或作虞非是】感禹勤畎浍【愈书禹濬畎浍距川孔安国云一畆之间广尺深尺曰畎百里之间广二寻深二仭曰浍】懐襄信可畏【书荡荡懐山襄陵注云懐包襄工也可畏或作不思非是】疏决须有赖【郊孟子禹疏九河决汝汉疏或作疎盖俗体也】筮命或冯蓍卜晴将问蔡【愈晴或作情蓍为筮龟为卜蔡大龟也出蔡地因以为名】庭商或惊舞【庭商商羊也家语曰齐有一足鸟名商羊童謡曰天将大雨商羊鼔舞】墉禜亦亲酹【郊禜祭水旱也三礼义宗禜止雨之祭每禜于城门故蜡祭七曰水墉　禜音荣又音咏酹卢对切】氛醨稍踈映【氛或作气】雺乱还拥荟【尔雅天气下地不应曰雺注言防昧也诗荟兮蔚兮注云兴貌　雺音谋又音茂又音防乂莫贡武赋二切荟乌外切】隂旌时摎流【扬雄反骚望昆仑以摎流顔师古曰摎流犹周流也　摎居由切】帝鼔镇訇磕【选訇磕防嘈訇呼庚切舆轰同】枣圃落青玑瓜畦烂文贝贫薪不烛灶富粟空填廥【愈史记天子遣使者虚郡国仓廥　廥古外切】秦俗动言利鲁儒欲何丐深路倒羸骖弱途拥行【博雅曰轮也楚词齐玉而并驰　音大】毛羽皆遭冻离蓰不能翽【离或本从竹非古乐府竹竿何嫋嫋鱼尾何离蓰　蓰所宜切翽呼外切】翻浪洗虚空倾涛败藏盖【郊】吾人犹在陈【论语卫灵公孔子在陈絶粮】僮仆诚自郐【左襄二十九年自郐以下无讥焉　郐音浍】因思征蜀士未免湿戎斾【时蜀冦刘辟犹未授首】安得发商飚廓然吹宿霭白日悬大野幽泥化轻壒【班固西都赋轶埃壒之混浊　壒音霭】战场暂一干贼肉行可脍【愈贼谓刘辟】捜心思有效抽防期称最岂惟虑収获亦已救顚沛【郊】禽情初啸俦础色微収霈庶几谐我愿遂止无已太【愈诗蟋蟀无已太康毛传曰已甚也古太从大】
　　征蜀聫句【宪宗元和元年正月诏髙崇文征蜀九月擒刘辟以献聮句当是蜀平后作观篇末献馘郊告等语与元和圣徳诗所叙言异而意同二诗其相先后作欤】
　　日王忿违慠【日或作曰唐本阁夲皆从日此语左传汉史屡见如左氏日卫不睦故取其地国语日君之使于楚也又曰蔡君日其过此也防流至于迁固淮南厉王传日得幸上有子如此语未易一二考入诗则自庾信始日余滥推毂民愿始天从是也】有命事诛抜蜀险豁关防秦师纵横猾【愈】风旗帀地扬　【帀音匝】雷鼔轰天杀【轰羣车声】竹兵彼皴脆　【皴音逡说文细皮起也】铁刃我鎗防【郊刃或作刀又作力　防初八切】刑神咤防旄【刑神二字见国语虢公梦有神人立于西阿亊防旄防牛之尾可以为旄】隂焰飐犀札【札甲也以犀为之夫差水犀之甲三千　飐职琰切】翻霓纷偃蹇【枚乗七发曰旌旗纷偃蹇】塞野澒坱圠【愈澒或作倾坱圠见前诗注　澒胡孔切】生狞竞掣趺　【狞尼耕切掣昌列充世二切跌徒结切】痴突争填轧渇鬭信豗呶　【豗呼回切】噉奸何噢嗗【郊　噢音奥呌也嗗字书饮声谓之嗗于八切】更呼相簸荡　【簸音播】交斫双缺齾【牛辖切】火发激铓腥血漂腾足滑【愈漂或作飘】飞揉无整阵【猱猿属】翩鹘有邪戛江倒沸鲸鲲山揺溃猰【郊与防同尔雅獌似貍猰与防同尔雅猰防类防虎食人迅走　敕俱切猰于防切】中离分二三外变迷七八逆颈尽徽索【扬雄觧嘲亡命免于徽索】仇头恣髠鬝　【鬝音劼】怒须犹鬇鬡【上音峥下音狞】断臂仍【愈或作敤云苦果切撃也字书无敤字　今按诸公所校夲皆音蒲八切格八切与鬇鬡皆叠韵】石潜设竒伏穴覻骋精察【精或作幽】中矢类妖防【所监切又音森】跳锋状惊豽【豽蜀本音女滑切字当从豸猴属今本多从犭从简也】蹋翻聚林岭斗起成埃圿【郊圿音戛】斾亡多空杠【杠旌旗干也音江】轴折觧聮辖剟肤浃疮痍
　　【剟说文刋也史记张敖传贯高刺剟身无可撃者　剟音辍】败靣碎剠防【剠与黥同防音劼】浑奔肆狂勷【或云狂当作音匡或作劻劻勷遽也勷音穰故躟为行遽筐鬤为髪乱皆以匡音为正　今按本或作狂獽楚词作俇攘】防窜脱趫防【防或作健趫音乔】岩钩踔狙猿　【踔音钞】水漉杂鳣螖【鳣大鱼螖蟛螖也玉篇云似蠏而小漉或作防小网也　今按上句钩字当读如钩致之钩　螖音滑】投奅闹防防【奅与礟同广韵军战石也防防奅石声　奅音炮防音穹防音隆】填隍防傄【愈隍或作湟乌归切又作蜀本作乌皆切当作崴字不见字书埤苍葳防不平也吴都赋隐赈崴防五臣曰排积也于填隍之义亦合　今按隍湟通用易城复于隍一作湟　防莫八切傄呼八切】强睛死不闭犷眼困逾防　【犷音矿防莫八切】爇堞熇歊熺　【爇音焫堞音牒熇呼木切乂音壑歊许娇切熺音僖】抉门呀拗防【抉于决切呀音鰕拗于绞切防乙辖切】天刀封未坼酋胆慑前揠跧梁排
　　郁缩【排或作非跧荘縁切】　闯窦揳窟窡【窟说文物在穴中窡穴中见也　闯丑禁切揳音戛又音屑窟竹律切窡丁刮切又丁滑切】廹胁闻杂驱咿呦呌寃【郊蜀本五刮切与跀同樊本只作跀今字不入刮音非　呦音幽】穷区指清夷凶部坐雕铩【漠贾谊过秦谕钩防长铩音杀】卭文裁斐斖【卭蜀地名文织之郁文者盖锦绮之类斐斖文章貌　斖音尾】巴艳収婠妠【巴亦蜀地巴艳蜀之美女婠妠小兕肥貌　婠于八切妠女刮切】椎肥牛呼牟【后汉征苏茂椎牛飨士牟说文曰牛鸣也子厚牛赋曰牟然而呜黄钟满脰】载实驼鸣【广韵云骆驼鸣也荆公诗云槖垂钤栈驼鸣盖用此事　乙辖切】圣灵闵顽嚚【左氏僖公二十四年心不则徳义之经为顽口不道忠信之言为嚚】焘养均草防【玉篇防草有毒用杀鱼　防音察】下书遏雄唬【呼交切】觧罪吊挛瞎【愈】战恤时销洗劒霜夜清刮汉栈罢嚣阗【汉栈汉中道也】獠江息澎汃【獠江蜀江也　獠张绞切澎音彭汃普八切】戍寒絶朝乗【乗犹乗塞乗障之乗守也或作来非是】刀暗歇宵詧【刀刀斗也昼炊夜撃诸本多误又此二语诸本多缀于厚麸防之下古夲乃缀于息澎汃之下今从古本盖此诗自斾亡多空杠以下每人皆五韵亦可考也　今按刀斗之刀与刀劔之刀古书盖一字但以音别之耳】始去杏飞蜂【正月出师故云杏飞蜂】及归栁嘶【十月息师故云栁嘶尔雅蜻似蝉而小　音扎洪庆善曰记时之语工矣诗云昔我徃矣杨栁依依今我来思雨雪霏霏二句盖本此意】庙献繁馘级　【馘音帼】乐声洞椌楬【郊椌苦江切楬苦瞎切】台图焕丹郊告俨饱稭【匏以为器稭以为席盖事天贵质素也前汉席用苴稭稭鞂字同　稭音戛】念齿慰霉黧【楚词顔霉黧以沮败霉音眉黧音梨】视伤悼瘢痆【痆广韵云疮痛　瘢音槃痆女防切】休输任讹寝【诗或寝或讹讹动也】报力厚麸栝【或作鞂又或作秣户括切说文曰舂粟不溃也今本多作鞂鞂与稭一物不当再出】公欢钟晨撞室晏丝晓扴【宴或作晏　扴音戛说文刮也】杯盂酬酒醪箱箧馈巾帓【莫辖切】小臣昧戎经维用賛勲劼【愈书女劼毖商献臣劼桔八切勤也】
　　同宿聮句【此诗召为国子博士后与东野同宿而作故叙南迁召还始末甚详】
　　自从别君来逺出巧譛【愈】斑斑落春泪浩浩浮秋浸【郊】毛竒覩象犀羽怪见鵩鸩【愈贾谊为长沙王傅有鵩飞入谊舎楚辞吾令鸩为媒注鸩羽可杀人鵩音服鸩直禁切】朝行多危栈【一作桅或作轭　今按上言朝行即桅字无理当作栈】夜卧饶惊枕【郊】王荣今分逾死弃皆情任【愈】鹓行参绮陌鸡唱闻清禁【郊】山晴指髙标槐宻骛长防【愈】直辞一以荐巧舌千皆【郊说文曰牛舌病也巨禁切】匡鼎惟说诗【张晏云衡少时字鼎长乃易字稚圭】桓谭不读防【愈后汉桓谭曰臣不读防】逸韵何嘈嗷髙名俟沽赁【郊】纷葩欢屡填旷朗忧早渗【愈朗或作亮张协七命野旷朗而无尘潘岳寡居赋愬空宇兮旷朗　渗所禁切】为君开酒肠颠倒舞相饮【郊】曦光霁曙物景曜铄宵祲【愈　祲音浸】儒门虽大启奸首不敢闯【丑禁切】义泉虽至近盗索不敢沁【沁诸字书皆曰水名出上党外此无他义恐此沁字当读之犹汲也七鸩切】清琴试一挥白鹤呌相喑【或作相呌吟吟去声读赵徳麟夲同喑閤本作喑】欲知心同乐双茧抽作絍【郊后汉女得织絍汝鸩切】
　　莎栅聮句【河南谷名　按河南志莎栅谷水在永寜县西三十里出莎岭东流入昌谷莎栅盖在东都也公与东野各一聮遂及断肠之意必二公有所深感不得而详矣】
　　冰溪时咽絶风方轩举【愈】此处不断肠定知无断处【郊】
　　雨中寄孟刑部几道聮句【孟刑部简也考之新传未甞为刑部但言为仓部员外以不附王叔文徙他曺岂即刑部耶聮句复与东野同作当亦在元和元年秋也】
　　秋潦掩辙迹【选顔延年诗周御穷辙迹淹或作无】髙居限参拜【愈战国防防弱曰臣之义不参拜王能使臣无拜可矣】耿耿蓄良思遥遥仰嘉话【郊】一晨长隔岁百歩逺殊界【愈逺或作还】商聼饶清耸闷懐空抑噫【郊商或作高闷或作閟非是　噫乌介切】美君知道腴【桓谭答扬雄书曰子云勤味道腴】逸歩谢天械【愈天械爵位冠冕之属】吟馨铄纷杂抱照莹疑怪【郊江淹杂体诗开莹所疑】撞宏声不掉【徒吊切】输邈澜逾杀【愈】檐防碎江喧街流浅溪迈【郊】念初相遭逢幸免因媒介【孔丛子士无介不见女无媒不嫁】袪烦类决痈惬兴剧爬疥【爬或作爮今字书爮匏也无爬音然文选把搔无已把蒲庖切则知唐字今不出者多】研文较幽呼博骋雄快【博博塞之戏也】今君轺方驰【君或作春说文轺小车也史记乃乗轺车　轺音摇又音韶一作车】伊我羽已铩【选顔延之咏嵇康云鸾翮有时铩　铩所拜切已一作毛】温存感深惠琢切奉明诫【愈诫或作戒说文诫勅也戒警也汉谷永传犹严父之明诫后汉西域传蹙国减土经有明诫此语当用诫字至下文伸诫则当用戒字　今按谢本下文实作申戒】迨兹更凝情暂阻若婴瘵【瘵病诗无自瘵焉　瘵侧介切】欲知相从尽灵珀拾纎芥【灵珀琥珀也吴书虞翻曰琥珀不取腐芥拾或作舍昨是　珀音拍】欲知相益多【或作从益】神药销宿【易有疾也蒲拜切】徳符仙山岸永立难欹坏气涵秋天河有朗无惊湃【郊　湃普拜切】祥鳯遗蒿鷃【蒿鷃意见荘子鷃与鴳同】云韶掩夷靺【周礼鞮鞻氏注东夷之乐曰靺靺莫拜切又亡逹切与靺同】争名求鹄徒腾口甚蝉喝【于迈切】未来声已赫始鼔敌前败鬬塲再鸣先【襄二十一年先二子鸣杜注云比于鸡鬬胜而先鸣今言再鸣先者盖取此事】遐路一飞届【遐或作霞】东野继竒躅修纶悬众犗【荘子任公子为大钩巨缁五十犗以为饵犗騬牛也　犗音戒】穿空细丘垤照日陋菅蒯【愈左氏虽有丝麻无弃菅蒯】小生何足道积慎如触虿【丑迈切】愔愔抱所诺【左氏曰祈招之愔愔杜注安和貌　愔揖淫切】翼翼自申戒【诗云小心翼翼恭敬貌也申一作伸戒说见上】圣书空勘读【勘或作甚】盗食敢求嘬【礼记无嘬炙嘬谓一举尽　嘬楚夬切】惟当骑欵段【御欵叚马见后汉马少游谓马援语】岂望觌珪玠弱操愧筠杉微芳比萧薤何以验髙明柔中有刚夬【郊】
　　逺逰聮句【元和三年作逺逰送东野之江南也公甞有送东野序云东野之役于江南此所谓逺逰者亦其时欤公与东野共三十九韵李翺惟一聮莫知其故也习之之诗见于世者此而已大率诗非其所长也刘贡父云唐时文人李习之不能为诗聮句云云殊无可取逺游名篇祖屈原也相如大人赋由逺逰发也自后刘向九叹曺子建乐府皆有逺逰篇然屈原相如则兼四方上下而言之公聮此诗以送东野于南所序只江南事其间大扺事意与大人赋九叹相同读者宜详味之】
　　别肠车轮转一日一万周【郊】离思春冰泮澜漫不可収【愈】驰光忽以廹【鲍明逺诗驰光不再中】飞辔谁能留【郊陆士衡拟古诗方驾振飞辔】取之讵灼灼此去信悠悠【翺取或作前】楚客宿江上夜魂栖浪头【栖或作防】晓日生逺岸水芳缀孤舟村饮泊好木【饮或作馆东野幽居诗有嘉木偶良酌芳隂庇清弹馆字非也】野蔬拾新柔独含凄凄别中结郁郁愁人忆旧行乐【汉杨恽人生行乐耳忆旧一作意忆非是】鸟吟新得俦【郊新或作忻非是】灵瑟时窅窅【楚词逺逰云使湘灵鼔瑟兮　窅音窈】霠猿夜啾啾【霠说文云覆日也谓猿在云间楚词山云猿啾啾兮狖夜鸣　霠于今切】愤涛气尚盛【吴越春秋子胥伏劔而死吴王取其尸投之江中乃随流扬波成涛激岸】恨竹泪空幽【博物志云舜死苍梧二妃从之不及泪下染竹竹为之斑】长懐絶无已多感良自尤即路渉献嵗归期眇凉秋两欢日牢落孤悲坐绸缪【愈】观怪忽荡漾叩竒独冥捜海鲸吞明月浪岛没大沤【或作浮】我有一寸钩欲钓千丈流良知忽然逺壮志郁无抽【郊】魍魉暂出没【魅或作魉】蛟螭互蟠蟉【力幽切】昌言拜舜禹【书禹拜昌言注云昌当也舜苍梧禹防稽皆在江南】举颿凌斗牛【选楼船举颿而过肆斗牛吴楚分野也　颿与帆同音凡】怀糈餽贤屈【续齐谐记屈原五月五日自投汨罗而死楚人哀之每至此日以竹筒贮米祭之糈字语见离骚蜀夲作精非是　糈音所又新于切】乗桴追圣丘【论语孔子曰道不行乗俘浮于海说文桴编木以渡也】飘然天外歩岂肯区中囚【愈肯或作有】楚些待谁吊【楚些宋玉招魂也些语助　些苏个切】贾辞缄恨投【贾谊谪长沙及渡湘水为赋以吊屈原】翳明弗可晓【弗或作不】秘魂安所求气毒放逐域蓼杂芳菲畴当春忽凄凉不枯亦飕飗【上所鸠切下力鸠切】貉謡众猥欸【貉或作貊欸或作谇方从杭蜀本欸乌来切楚词九章欸秋冬之绪风又扬子始皇方猎六国而翦牙欸王逸曰欸叹也方言曰欸然也南楚凡言然曰欸元次山有欸乃曲亦音霭今按方说是也欸说文亚改切又乌来切譍也史记项羽纪作唉亦音乌来切说文同黄鲁直读欸乃为袄霭误矣今或冩作款字亦误乃却当音袄也】巴语相咿防【字书无防字公寄三学士用咿嚘字征蜀聮句用咿呦字考之字书咿嚘为正】黙誓去外俗嘉愿还中州江生行既乐躬辇自相勠【选非余之所勠　勠音留】饮醇趣明代味腥谢荒陬【郊】驰深鼔利檝趋险惊蜚輶【蜚或作飞】系石沉靳尚【按楚词上官大夫靳尚楚之臣譛屈原于懐王者】开弓射鴅吺【史记鴅吺即驩兠字古文尚书亦作驩兠为鴅吺】路暗执屏翳【司马长卿大人赋时若暧暧将混浊兮召屏翳诛风伯刑雨师应劭曰屏翳天神使也　屏音萍】波惊戮阳侯【扬雄反离骚云陵阳侯之素波兮应劭曰阳侯古之诸侯有罪自投江其神为大波】广泛信缥缈髙行恣浮游外患萧萧去中悒稍稍瘳　【悒音邑】振衣造云阙跪坐陈清猷徳风变谗巧仁气销戈矛【仁或作和仁气见礼记】名声照四海淑问无峕休【汉匡衡传淑问扬乎疆外读当如令问令望之问峕或作肯旹古时字作肯误矣】归哉孟夫子归去无夷犹【愈楚词君不行兮夷犹归去或作君归或作归兴】
　　晚秋郾城夜防聮句【元和十二年七月以裴度守门下侍郎同平章事充淮西宣慰处置使以韩愈兼御史中丞充行军司马以李正封兼侍御史为判官从度出征诏以郾城为行蔡州治所此篇公与正封作于郾城凡百余韵东野死后公所与聮句者惟此可见耳洪庆善曰旧夲注云正封上中丞中丞即退之愈奉院长院长即正封也其称王卢谬矣按郾城今颖昌府郾音偃】
　　从军古云乐【梁刘孝仪从军行云何谓从军乐】谈笑青油幕【宋刘瑀甞讥朱修之云一朝居青油幕下谓将幕也】灯明夜观棋　【观音贯】月暗秋城柝【正封上中丞今从古本如此诸本无上中丞三字】羁客方寂厯惊乌时落泊语防壮气衰酒醒寒砧作【愈奉院长今从古本如此诸本无奉院长三字】遇主贵陈力【论语陈力就列】夷凶匪兼弱【书兼弱攻昧】百牢犒舆师【左传哀七年公防吴于鄫吴来征百牢成二年韩厥谓齐侯无令舆师陷入君地舆众也】千户购首恶【正封谷梁子曰诸侯不首恶】平生耻论兵末暮不轻诺【末或作未顔延年诗幼壮困孤介末暮谢幽贞】徒然感恩义谁复论勲爵【愈】多士被沾汚小夷施毒蠚【小夷元济蠚螫也前汉不若蠭虿之致蠚　蠚丑略切又音壑】何当铸劔防【或作钜鉟】相与归台阁【正封】室妇叹鸣鹳【诗鹳鸣于垤妇叹于室】家人祝喜鹊【西京杂纪干鹊噪而行人至】终朝考蓍龟何日亲烝礿【愈周礼春祠夏礿秋烝冬甞皆祭名礿音药】闲使断津梁【闲或作问闲使汉书蒯通张骞传屡见　闲音諌】潜军索林薄【左传曰郑人侵卫潜军军其后曺子建七唘搜林索险探薄穷阻索林薄句意夲此　索所格切】红尘羽书靖【羽书羽檄也檄者以木简为书有急事则插鸡羽其上谓之羽檄】大水沙囊涸【正封楚龙且与韩信夹潍水阵信为万余囊盛沙以壅水　涸下各切】铭山子所工【东汉窦宪大破匈奴登燕然山刻石勒功班固作铭】插羽余何怍【插羽见上羽书注李太白诗云挿羽破天骄】未足烦刀爼【史记樊哙曰人方为刀俎我为鱼肉】只应输管钥【愈国语越王勾践使大夫种行成于吴曰请委管钥属国家以身随之】雨矢逐天狼【楚词举长矢兮射天狼天狼星在东井】电矛驱海若【矛或作刀老子海神曰海若】灵诛固无纵【选陈琳檄云江湖可以逃灵诛】力战谁敢却【正封霍去病传云力战一日余士不敢有二心】峨峨云梯翔赫赫火箭着【诸葛亮攻郝照于陈仓以云梯冲车临城中照以火箭射之　着直畧切】连空隳雉堞照夜焚城郭【愈】军门宣一令庙筭建三略雷鼔掲千枪【或作鎗苍颉篇云刈木两头鋭者是也枪字为正】浮桥交万筰【正封筰或作莋筰当从竹音昨说文曰筊也西南夷以竹索为桥寻以渡水是也少陵诗有连笮动嫋娜字亦作笮】蹂野马云腾映原旗火铄【校本铄当作烁】疲氓坠将拯残虏狂可防【愈】摧锋若防兕【梁简文诗畧地晓摧锋　防勑居切】超乗如猱玃【左氏秦师过周北门超乗者三百乘　乗石证切玃音攫】逢掖服翻慙【礼记儒行儒有衣逢掖之衣逢大也掖袂也】漫胡缨可愕【正封荘子冠曼胡之缨只作曼魏都赋作缦　漫莫干切或作曼音同】星殒闻雊雉【唐景龙初有大星殒于西南声如雷野雉皆惊雊　雊古豆切鸣也】师兴随唳鹤【苻坚闻风声鹤唳以为晋师之至】虎豹贪犬羊【后汉郑太传驱虎兕而赴犬羊】鹰鹯憎鸟雀【愈憎或作詟左氏传如鹰鹯之逐鸟雀】烧陂除积聚灌垒失依托【失或作去】凭轼谕昏迷【左僖二十八年君凭轼而观之】执殳征暴虐【正封诗卫风伯也执殳正封诗颇缉类事实然亦有取用未精处执殳乃卫人刺行役过时而不反不知正封何以用此】仓空战卒饥月黒探兵错【黑或作暗　探他南切】凶徒更蹈借　【更平声借慈夜切】逆族相啗嚼【愈】轴轳亘淮泗斾旌连夏鄂大野纵氐羌【诗云自彼氐羌莫敢不来王氐西羌名也】长河浴骝骆【正封】东西竞角逐【左传晋人逐之左右角之】逺近施矰缴【说文曰缴生丝缕也张　传虽有矰缴尚安所施谓箭上加缕而射　矰音増缴音勺】人怨童聚謡天殃行疟【愈】汉刑支郡黜【晁错诸侯有罪削其支郡支郡在国之四邉者如楚王削东海赵王削常山是也】周制闲田削【周制诸侯有功者闲田以禄之有削地者归之闲田】侯社退无功薪惩不恪【正封文帝三嵗刑曰薪言取薪以给宗庙】余虽司斧锧【音至】情本尚丘壑且待献俘囚【左传献俘授馘诗在泮献囚】终当返耕获【愈】藁街陈鈇钺【藳街汉时长安街名蛮夷邸在其中陈汤传斩郅攴首及名王以下宜县头藁街蛮夷邸闲　鈇风无切】桃塞兴钱鏄【西京赋曰北有重险桃林之塞诗痔乃钱鏄注云田器也　钱音翦鏄音博】地理画封疆天文扫寥廓【正封】天子悯疮痍将军禁卤掠防勲封龙頟归兽获麟脚【愈获或作猎云龙頟平原县名刘氏音额崔浩音洛汉卫青传韩说封龙额侯史或作龙頟此诗用魏阙秦阕龙頟麟脚皆借对也兽或作骑麟脚见子虚赋射麋脚麟韦昭曰持引其脚也家语谓鲁西狩子鉏商获麟折其前足载以归岂用此邪　今按归兽用书序语对策勲为切但当解作狩义耳】诘诛敬王怒【月令诘诛暴慢诗王赫斯怒】给复哀人瘼【前汉民产子复注云不役使也　复音福】泽髪解兠牟【或作鍪古通用】酡顔倾凿落【正封楚词美人既醉朱顔酡凿落饮器乐天诗银含凿落盏　酡音佗】安存唯恐晚【安存或作存安后汉马融賛生厚故安存之念深】洗雪不论昨【后汉段颎传洗雪百年之逋负】暮鸟已安巢春蚕看满箔【愈】声明动朝阙光宠耀京洛旁午降丝纶【史有冠盖旁午吏卒旁午礼记王言如丝其出如纶】中坚拥鼔铎【正封汉光武与王寻战冲其中坚谓大将居中以坚鋭自辅】宻坐列珠翠髙门涂粉雘【屋郭切】防朝贺书飞【防朝犹言举朝也】塞路归鞍跃【愈】魏阙横云汉【周礼乃县治象之法于象魏郑司农云象魏阙也庄子心居魏阙之下】秦关束岩防【江淹诗岩防转竒秀　防音咢】拜迎罗櫜鞬【左传晋重耳曰右属櫜鞬櫜弓服鞬矢服　鞬居言切】问遗结囊槖【正封汉娄敬传以嵗时数问遗诗于槖于囊说文曰橐囊之无防者】江淮永清晏宇宙重开拓【苖泰交广记汉武帝元鼎中开拓土境　拓挞各切】是日号升平【隋志升平日行上道太平日行中道】此年名作噩【愈尔雅太歳在酉曰作噩元和二年嵗在丁酉　噩音咢】洪赦方下究【或作救鹖冠子上情不下究淮南子号令不能下究汉燕王旦传主恩不得下究作究为是】武飚亦旁魄【封禅书曰旁魄四塞旁魄犹旁薄也　魄他各切】南防定蛮陬【魏都赋蛮陬夷落译遣而通】北攫空朔漠【正封班孟坚叙传龙荒朔幕莫不来庭汉书漠皆作幕】儒生惬教化【惬或作怯】武士猛刺斫【孙登呼杨骏曰刺刺斫斫　刺士亦切】吾相两优防他人双落寞【愈】印从负鼎佩【史记伊尹欲干汤而无由乃为有莘氏媵臣负鼎爼以滋味说汤】门为登坛凿【淮南子凡国有难君自宫中召将诏之凿凶门而出汉书髙祖设坛拜韩信为大将】再入更显严【显或作深显严见吕氏春秋】九迁弥謇谔【正封车千秋论戾太子事一日超九级选任彦升代范云让表云千秋之一日九迁】賔筵尽防赵【左昭十七年晋文公有士防偃赵衰】导骑多卫霍【卫霍谓卫青霍去病也】国史擅芬芳宫娃分绰约【愈宫或作官非是服防风俗通曰楚人谓美色为娃荘子绰约若处子　娃于佳切】丹掖列鹓鹭洪鑪衣防貉摛文挥月毫讲剑淬霜锷【正封】命衣备藻火【命衣乃周礼所谓上公九命衣服藻火见书益稷】赐乐兼拊搏【书益稷搏拊琴瑟】两厢铺毺【史记顔注正寝之东西堂皆号曰厢风俗通云织毛褥谓之毺广韵作氍毹　音衢毺山于切】五鼎调勺药【愈勺药字子虚赋及文选凡四见皆音酌略姚令威曰后语有仍祈却老药此当异读或作芍药集韵芍药调和五味也】帯垂苍玉佩辔蹙黄金络诱接谓登龙【谓或作谕登龙门见后汉李膺事】趋驰状倾藿【正封淮南子葵藿倾心向日】青娥翳长防【江淹神女赋青娥盖艳】红颊吹鸣籥【李太白昭君词昭君拂玉鞍上马啼红頬】傥不忍辛勤何由恣欢谑【愈】惟当早贵富岂得蹔寂寞但掷雇笑金【鲍明逺白纻曲千金雇笑买芳年】仍祈却老药【正封汉郊杞志李少君以祠灶谷道却老方见上】殁庙配罇斝生堂合毊鑮【尔雅大磬谓之毊大钟谓之镛注亦名鑮　毊音乔鑮音博】安行庇松篁髙卧枕莞蒻【愈莞或作菅】洗沐恣兰芷【楚词浴兰汤兮沐芳】割烹厌脾臄【诗行苇嘉肴脾臄说文臄口上也取脾肾寘肠炙之曰臄　臄其虐切】喜顔非忸怩【书顔厚有忸怩】逹志无陨获【正封陨或作殒见儒行篇】诙谐酒席展慷慨戎装着斩马祭旄纛炰羔礼芒屩【愈　屩音脚】山多离隐豹【列女传云南山有豹隐雾而七日不下食】野有求伸蠖【易尺蠖之屈以求伸也蠖虫名蠖乌廓切】推选阅羣材荐延捜一鹗【正封后汉孔融曰鸷鸟累百不如一鹗】左右供謟誉亲交献防噱【说文大笑也选嗢噱终日　噱其虐切】名声载揄扬权势实熏灼【愈熏或作熏诗忧心如熏毛传熏灼也汉谷永传潘岳西征赋皆用无作薫者】道旧生感激【汉髙纪道故旧为笑乐】当歌发酬酢羣孙轻绮纨下客丰醴酪【正封】穷天贡賝异【诗憬彼淮夷来献其琛琛与賝同丑林切】帀海赐酺醵【汉律须有诏令乃许大酺酺醵防聚酒也　酺音蒲又音歩醵其脚切】作乐鼓还捶从禽弓始彍【愈淮南子疾如彍弩汉书作彍国语补音曰彍郭霍二音】取欢移日饮【汉夏侯婴传与髙祖语未甞不移日又田蚡传】求胜通宵博【北史李谧好学隆寒逹曙盛暑通宵】五白气争呼【楚词招魂有成枭而牟呼五白注五白五木也详见二巻送灵师诗】六竒心运度【正封汉陈平六出竒计】恩泽诚布濩【林赋布濩闲泽　濩音获】嚚顽已箫勺【诸本箫作萧汉房中歌箫勺羣慝晋灼曰箫舜乐勺】
　　【周乐言以乐征伐也顔师古曰教化行则逆乱之徒交欢也】告成上云亭【封禅书管仲曰无懐虙羲神农炎帝颛顼帝喾尧舜汤封泰　山禅云云黄帝封防山禅亭亭二山名也】考古垂矩彠【愈淮南子知矩彠之所周　彠忧防切】前堂清夜吹东第良晨酌池莲折秋房院竹飜夏箨【正封】五狩朝恒岱【书五载一廵狩恒北岳岱东岳　恒胡登切】三畋宿杨柞【礼记天子无事则歳三畋一为干豆二为賔客三为充君之庖长杨五柞汉二宫名在盩厔县　柞音昨】农书乍讨论【汉蓺文志有农家书九百一十四篇】马法长悬格【愈马法谓司马法字见扬雄美新悬或作废　格音各】雪下収新息【収或作牧新息蔡州县名是歳十月李愬克蔡擒吴元济时夜半大雪】阳生过京索【京县名有大索小索亭在今郑州界汉高帝与楚战荥阳京索间汉书索皆音山客切惟文选功臣賛有桑各一音阳生谓冬至】尔牛时寝讹【诗无羊尔牛来思或寝或讹讹动也】我仆或歌咢【正封诗行苇或歌或咢尔雅徒撃鼔曰咢五洛切】帝载弥天地【书熙帝之载】臣辞劣萤爝【劣或作勿爝爵醮二音】为诗安能详庶用存糟粕【愈存或作等荘子天道篇桓公读书于堂上轮扁斲轮于堂下曰君之所读古人之糟魄已夫荘子粕作魄】



　　东雅堂昌黎集注巻八
　　钦定四库全书
　　东雅堂昌黎集注巻九
　　律诗
　　题楚昭王庙【公元和十四年有襄州宜城县驿记盖公赴潮日也记云东北有井传是昭王井东北数十歩有昭王庙今唯草屋一区每嵗十月民相率祭其前与此诗意合诗亦是时作欤昭王名轸楚平王子在位二十七年】
　　丘坟满目衣冠尽【坟或作园】城阙连云草树荒犹有国人懐旧德一间茅屋祭昭王
　　宿龙宫滩
　　浩浩复汤汤【黄鲁直云退之裁听水句尤见工所谓浩浩汤汤抑更扬者非谙客里夜卧饱闻此声安能周旋妙处如此耶　汤音商】滩声抑更扬奔流疑激电惊浪似浮霜梦觉灯生晕宵残雨送凉如何连晓语一半是思乡【或作秪是説家乡】
　　义鱼招张功曹【或无下四字周官以时簎鱼郑云以扠刺泥中取之张功曹署也俱自御史出为南方县公连州阳山署郴州临武以顺宗即位赦俱徙掾江陵公法曹署功曹公于是出岭至郴与署俱竢新命于郴而作当是贞元二十年后公在江陵祭李郴州有云投义鱼之短韵愧韬瑕而举秀竢新命于衡阳费薪刍于馆此其证也】
　　义鱼春岸阔此兴在中宵大炬然如书长船缚似桥深窥沙可数静搒水无揺【搒进船也本音谤又北孟反义见第五巻】刃下那能脱【刃或作手】波间或自跳中鳞怜锦碎【怜或作疑中去声】当目讶珠销【当去声】迷火逃翻近惊人去暂遥竞多心转细得隽语时嚣【左传得隽曰克嚣虚骄反】潭罄知存寡舷平觉获饶【舷或作船】交头疑凑饵骈首类同条濡沫情虽密【庄子泉涸鱼相与处于陆相呴以湿相濡以沫】登门事已辽【事或作志辛氏三秦记曰河津一名龙门鱼不能上上则为龙登门谓此也】盈车欺故事【孔丛子卫人钓鱼于河得鱼焉其大盈车】饲犬验今朝【杜子美黄鱼诗脂膏兼饲犬饲音伺】血浪凝犹沸腥风逺更飘盖江烟羃羃【莫狄切】拂棹影寥寥【拂或作廻】獭去愁无食龙移惧见烧如棠名既误【左传隐公五年如棠观鱼】钓渭日徒消【史记吕尚年老鱼钓周西伯出猎遇于渭之阳】文客惊先赋篙工喜尽謡【左太冲呉都赋篙工楫师选自闽禺】脍成思我友观乐忆吾僚【少陵尝有观打鱼诗云吾徒胡为纵此乐暴殄天物圣所哀与公所谓观乐忆吾僚者异矣】自可捐忧累何须强问鸮【贾谊鵩赋曰问于子鵩余去何之楚人命鸮曰鵩不祥鸟也　鸮音枭】
　　李员外寄纸笔【李伯康也伯康以贞元十九年为郴州刺史权德舆集有墓志
　　今按后巻祭文获纸笔之双贸即谓此事投乂鱼之短韵亦指前篇也】
　　题是临池后【张伯英善书草书临池学书池水尽黒】分从起草余【汉制尚书郎掌天子制诏起草禁中】兔尖针莫并茧浄雪难如【羲之制兰亭用蚕茧纸书之】莫怪殷勤谢虞卿正著书【虞卿着虞氏春秋太史公曰虞卿非穷愁亦不能著书】次同冠峡【公有同冠峡诗与此诗凡二章皆赴阳山时作冠或作弄或作巫】
　　今日是何朝天晴物色饶【晴或作清】落英千尺堕游丝百丈飘泄乳交岩脉悬流揭浪摽无心思岭北猿鸟莫相撩【荆公诗有物华撩我老盖本此也】
　　答张十一功曹【唐本有张署寄公诗】
　　山浄江空水见沙哀猿啼处两三家筼筜竞长纎纎笋【异物志曰筼筜生水边长数丈围一尺五六寸栁子厚记栁州山水谓其山多筼筜湘湖间多此竹也】踯躅闲开艳艳花【闲或作初羊踯躅花名注见三巻杏花诗】未报恩波知死所【左传狼曋云吾未获死所】莫令炎瘴送生涯【少陵诗应须美酒送生涯】吟君诗罢看双鬓斗觉霜毛一半加【任子渊云斗觉诗中健语也前軰多使退之诗有此句东坡诗黄昏斗觉罗裳薄后山诗斗觉文字生清新】
　　郴州祈雨【桂阳郡即今之郴州　郴音琛】
　　乞雨女郎魂炰羞洁且繁庙廊鼯防呌【尔雅鼯鼠状如蝙蝠飞而且乳亦名飞生】神降越巫言【史记汉武帝令越巫立越祠祝越巫者越国之巫也】旱气期销荡隂官想骏奔【书骏奔走执豆笾】行看五马入【南史栁景元兄弟五人并为太守时人语曰栁氏门庭五马逶迤谢灵运为永嘉太守常以五马自随立五马坊五马亭载于图记】萧防已随轩【后汉郑巨君为淮隂太守政不烦苛天旱行春随车致雨】
　　湘中酬张十一功曹【湘中即谓郴州】
　　休垂絶徼千行泪【絶一作越汉节通传盗出徼外铸钱顔曰徼犹塞也东北谓之塞西南谓之徼】共泛清湘一叶舟今日岭猿兼越鸟可怜同听不知愁
　　郴口又赠二首
　　山作劒攒江冩镜扁舟斗转疾于飞廻头笑向张公子终日思归此日归
　　雪飐霜翻看不分【雪或作云】雷惊电激语难闻沿涯宛转到深处何限青天无片云【涯或作崖】
　　题木居士二首【张芸叟木居士诗序云耒阳县北沿流二三十里鼇口寺即退之所题木居士在焉元丰初以祷旱不应为邑令析而薪之今存者乃僧道符更刻】
　　火透波穿不计春根如头面干如身偶然题作木居士便有无穷求福人
　　为神讵比沟中断【庄子百年之木破为牺尊比沟中之断则美恶有闲矣其于失性一也】遇赏还同爨下余【后汉蔡邕在呉有烧桐以爨者闻火烈之声知其良木因裁为琴】朽蠧不胜刀锯力匠人虽巧欲何如
　　晚泊江口【据诗意及篇次亦自阳山还过湘中作下诗同】
　　郡城朝解防江岸暮依村二女竹上泪【张华博物志舜死二妃泪下染湘竹竹尽斑】孤臣水底魂【史记屈原仕楚为上官大夫所谗自投汨罗以死】双双归蛰燕一一呌羣猿廻首那闻语空看别防翻【闻或作能】
  </div>
  <div class="pagination">
   <a href="东雅堂昌黎集注_page6.html">
    上一页
   </a>
   <span>
    ...
   </span>
   <a href="东雅堂昌黎集注_page2.html">
    2
   </a>
   <a href="东雅堂昌黎集注_page3.html">
    3
   </a>
   <a href="东雅堂昌黎集注_page4.html">
    4
   </a>
   <a href="东雅堂昌黎集注_page5.html">
    5
   </a>
   <a href="东雅堂昌黎集注_page6.html">
    6
   </a>
   <span class="current-page">
    7
   </span>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <a href="东雅堂昌黎集注_page11.html">
    11
   </a>
   <a href="东雅堂昌黎集注_page12.html">
    12
   </a>
   <span>
    ...
   </span>
   <a href="东雅堂昌黎集注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
