<!DOCTYPE html>
<html>
<head>
    <meta charset="UTF-8">
    <title>北海集 - 第 11 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 11 页/共 24 页</h1>
    <div class="content">　　论唐贞观开元循吏之治
　　唐兴乗隋乱离刬祓荒荼择用州刺史县令太宗甞曰朕思天下事丙夜不安枕永惟治人之本莫重刺史故录姓氏于屏风卧兴对之得才否状輙疏之下方以拟废置又诏内外五品以上举任县令者于是官得其人民去愁叹就安妥开元中又锢废酷吏惩无良羣臣化之革苛娆之风争以恵利显复诏三省侍郎缺择甞任刺史者郎官缺择尝任县令者至宰相名臣莫不孜孜言长史不可轻授亟易是以授受之间虽不能皆善而所得十五故叶气嘉生薫为太平埀三百祀与汉相埒致之之术非循吏谓何
　　臣甞谓天生民而立之君使司牧之则国以民为本然而不可以徧临于天下也于是乎因其生聚列为郡邑而张官置吏政令行焉凡以为民而已郡邑之吏小大非一而近民之官莫如守令守令者为天子而牧养斯民者也今夫连千里之封而得一良守则千里之民安环百里之境而得一良令则百里之民説天下郡邑逺近鳞次城郭相望阡陌相接牧民之吏咸得其良焉则天子埀拱于上而治功成矣是循吏之効也唐之盛际前称贞观后称开元语其致治之本则亦不过于慎重守令而已奈何近世乃不是思守令之选视为轻易由铨部者既一槩以资格授而诸郡守臣除扵朝廷者有五有以被罪而见斥者有以便私而得请者有以议论不合而外补者有以才用无闻而退处者有以宥罪起废而稍迁者轻授亟易去来靡常虽有龚黄召杜之政何所施设甚非为民置吏之本意至扵县令其选尤轻监司郡府既以职所临统动相威制又有奉使之臣将兵之官若衔一命被一檄其经过待遇不异胥吏无厌之求一失其意则呵辱随之彼惟救罪不暇乃欲责牧民之效得乎然贞观开元之事其亦有取于今矣茍能仿当时之迹详列名氏简于上心审其才否而废置之则人皆赴功而守令之职举申诏宰府着于甲令或由郡守而擢为侍从或由县令而超居防省则人皆乐为而守令之任重其职举而郡邑之不治者未之见也
　　论王覇从光武渡滹沱河事
　　后汉书王覇传王郎起光武在蓟郎移檄求光武光武令覇至市中募人将以击郎市人皆大笑举手揶揄之覇惭懅而还光武即南驰至下曲阳传闻王郎兵在后从者皆恐及至滹沱河吏还白河水流澌无船不可济官属大惧光武令覇往视之覇恐惊众欲且前阻水还即诡曰氷坚可渡官属皆喜光武笑曰候吏果妄语也遂前比至河氷亦合乃令覇防渡未毕数骑而氷解光武谓覇曰安吾众得济免者卿之力也覇谢曰此明公至徳神灵之祐虽武王白鱼之应无以加此光武谓官属曰王覇权以济事殆天瑞也
　　臣观光武初至河北防王郎之乱求帝甚急方从蓟中晨夜南驰而郎兵在后使滹沱之水或不能渡殆矣安能中兴汉业绵祀二百与西京之盛比隆而继美哉当滹沱之未济也闻吏之言众情危惧将有离散之忧王覇诡以氷坚可渡还报而众果得济虽脱于艰难实天相之然非頼覇设权以安众则众以离矣将谁与之济乎或谓氷适得合幸耳不然覇之悮众悔可及耶盖覇知人情惧不得济必生意外之变若谲众以临河次则阻水待济不暇他虑可得相保况天时方寒河氷之结无常则事或可符理当有是则覇之用心也顾帝闻覇言而笑吏之妄则已识覇之意矣兹其大度过人者欤臣幸得备官太史与修日厯而王府旧僚以事迹来上窃闻陛下初以大元帅起兵相州将济河如大名以图入援是时我师单寡敌骑充斥濬滑既梗而贼营牢固度不得前忽报洹水渡河氷可济遂趋洹水路向晚骑言氷已拆盖节近立春冻当解矣官属失色莫知所为未敢以白也黎明前锋报河氷复合众情大悦时乆雪隂晦及时开霁天日清明陛下乗小车安渡师徒独后乗粮车以氷薄不能胜有防溺者既渡三军驩噪是夕宿洹水闻敌营不逺五十里翌日由间道进食村民间有言适见三敌骑至旁近村舍问陛下所止人诡答曰过已数日遂以鞭击鞍而去可谓危矣盖天以大业付陛下则神之相之有非人力所能为者是以中兴宋室同符汉光祚嗣之隆未易量也虽然无忘在莒古人忠戒臣窃愿有献焉伏望陛下兢兢业业虽休勿休惩此多囏思雪大耻所期戡定中国迎还两宫尽复圣朝之旧传嗣无穷此臣区区效忠之至愿陛下所当念兹而不释者也
　　论仁宗御书
　　庆厯四年上于迩英阁出御书有三轴凡三十五事一曰遵祖宗之训二曰奉真考之业三曰念祖宗艰难四曰思真宗爱民五曰守信义六曰不巧诈七曰亲顾学八曰精六艺九曰慎言语十曰待耆老十一曰崇静退十二曰求中正十三曰惧贵骄十四曰保勇将十五曰尚儒术十六曰议释老十七曰重良臣十八曰广视聴十九曰功无迹二十曰戒喜怒二十一曰明巧媚二十二曰杜希防二十三曰从民欲二十四曰慎盈满二十五曰伤暴露二十六曰哀鳏寡二十七曰访屠钓二十八曰讲逺图二十九曰絶朋比三十曰斥謟佞三十一曰察小忠三十二曰监迎合三十三曰罪已为民三十四曰损躬抚军三十五曰求善使过又出危竿谕一篇述居髙慎危之意上顾侍读丁度等曰朕观书之暇取臣僚章奏及进封事目有深意可施于政治者为此书以分赐卿等度洎侍讲曽公亮杨安国王洙等既拜赐因请注释其义上许之其后度等上答迩英圣问一巻曰陛下上念祖宗下思政治述安危成败之迹忠邪善恶之事訽谋下臣使进裨补窃思自古求治之主靡不欲兴理道安邦国纳忠正退奸邪广聪明致功业然行此数事在明与威断尔明则不惑威则善柄断则能行总是三者守而勿失非圣人孰能为臣等甞读唐书见宪宗英悟留心庶政宰臣陈説政要必往复诘问既尽其理则曰凡事言之则易躬行则难卿等既为朕言之则当行之勿空陈而已李绛对曰非知之难行之惟艰天下之人从陛下所行不从陛下所言惟愿每言之则必行之宪宗深所嘉纳今臣等亲承圣训敷明治要亦愿陛下日与辅臣举此事目推而行之毋使唐之君臣専美前代也上览之终篇指其中体大者六事付中书枢宻院令奉行之
　　臣尝因奏对语及祖宗时事防圣谕曰此朕之家法也臣闻之竦然私窃庆幸仰见陛下存心图事未甞不以祖宗为法臣以是知大业之必复而天下不足治也今臣讨绎旧训得仁宗皇帝御书之目三十有五由其目而寻之则奉先守业修身为政用人御下安邦固本之道举在是矣臣愿陛下书之屏几置之座右起居对之以无防仁祖之法亦陛下之志也






　　钦定四库全书
　　北海集巻二十一　　　　宋　綦崇礼　撰进御故实
　　论唐裴谞问酤利对
　　二月初一日进御故实曰唐书裴谞传拜河东租庸盐铁使时甫旱谞入计帝召至便殿问酤利嵗出内几何谞乆不对帝复问曰臣有所思帝曰何邪谞曰臣自河东来渉三百里而农人愁叹谷菽未种诚谓陛下轸念元元先访疾苦而乃责臣以利孟子曰治国者仁义而已何以利为故未敢即对帝曰防公言朕不闻此
　　臣闻君子之事上也进思尽忠退思补过将顺其美匡救其恶以是为心而未尝一日敢去念也故当因事纳讽以开悟主意直而不讦巽而可入何必折槛引裾悻悻然身取其名而扬君之失为哉方代宗之时亦多故矣财计之事真其所急况谞以租庸盐铁为使则酤出纳职所当知代宗之问亦未失然谞区区之意所以激而讽之者正欲君上先民疾苦以收天下之心而已夫多事之时筦租庸盐铁之利必将督责郡县取足齐民以趣办军兴之用若于是时上不知恤其疾苦而唯征利之言是闻岂不伤恩而召怨代宗中材之主也犹能识其意而纳其言况于盛徳之君盖所乐问而不惮改也昔汉汲黯为谒者河内失火烧千余家武帝使黯往视之还报曰家人失火屋比延烧不足忧臣过河内贫人伤水旱万余家或父子相食臣谨以便宜持节发河内仓粟以振贫民请归节伏矫制罪上贤而释之谞之应对其亦类是后之为臣者多所未逹君有问焉则趋和承意不敢斥臧否而其有所使也茍以如命为恭时之利病如何拘拘然不敢少越其职以谋国家之急视民疾苦不翅秦越之肥瘠也方之二子则在所取乎在所否乎
　　论汉陈平降汉事
　　汉书陈平传平降汉因魏无知求见汉王汉王召平等十人俱进赐食王曰罢就舍矣平曰臣为事来所言不可以过今日于是汉王与语而説之问子居楚何官平曰为都尉是日拜平为都尉使参乗典防军诸将尽哗曰大王一日得楚之亡卒未知髙下而即共载使监防长者汉王闻之愈益幸平绛灌等或防平汉王召平而问曰吾闻先生事魏不遂事楚而去今又从吾逰信者固多心乎平曰臣事魏王不能用臣説故去事项王项王不信人其所任爱非诸项则妻子昆弟有竒士不能用臣居楚闻汉王之能用人故归大王臝身来不受金无以为资诚臣计画有可采者愿大王用之使无可用者大王所赐金具在请封送官得请骸骨汉王廼谢复有予赐拜以为防军中尉尽防诸将众不敢复言
　　臣甞谓国家多事之际要以得人为急茍有得焉患在不能用用矣而能信任之不疑最人君之难事也盖人固未易知而或得于一言意合之间已足了其贤否而察其可用非明智不惑之主不能至此然而人君进贤将以踈逾戚卑逾尊孤逺之人一旦加之同侪之上使其聴顺服从而无间言又所难者顾其贤才审堪吾用要非信之笃任之亲使人聴顺服从而防间之言不敢发则亦不能尽其才而成功观平初以亡命来归一説髙帝而悦之即使参乗典防军诸将讙言其不可而愈亲幸之其后绛灌之防作不能无少疑也反问焉而得其心遂不复疑乃使尽防诸将而后人不敢有言此平所以得展尽其才而画筞吐竒终兴汉家也夫惟髙帝豁逹大度规模如是彼项籍有一范増而不能用不亡何待故曰用人非难尽其才之为难能尽其才盖不疑之为也
　　论赵盾举韩厥事
　　绍兴二年正月十六日进御故实曰国语赵宣子言韩献子于灵公以为司马河曲之役赵孟使人以其车干行献子执而戮之众咸曰韩厥必不没矣其主朝升之而暮戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隠义也吾言女扵君惧女不能也举而不能党孰大焉事君而党吾何以从政吾故以是观女女勉之茍从是行也临长晋国者非女其谁皆告诸大夫曰二三子可以贺我矣吾举厥也而中吾乃今知免于罪矣
　　臣观自昔人君最恶者朋党而人臣之得罪亦无大于此其故何也为其不忠也为其不正也为其不公也夫不忠则欺欺则必党而后售不正则邪邪则必党而后立不公则私私则必党而后成茍为其情不出于此三者亦无事扵党矣为人臣而甘为不忠不正不公之行以安受其恶名亦岂人情也哉盖仁义之道薄而利心胜之则趋防于此而不自知焉耳未有仁而遗其亲者也未有义而后其君者也懐仁义以事君者则不其然忠而不欺与之共事者皆所同心正而不邪与之并进者皆其同类公而不私与之同心同类者乃皆一意于公家耳故更相称誉不为朋党转相汲引不为比周何则忠于为国无邪私也是以为大臣者以人事君唯恐其才之不宜而有愧于所称居下位者由荐入官唯恐其职之不修而有负于所举处荐才之地则引之不以为恩任当官之责则犯之不以为怨恩怨两防而唯义之从尚何朋党之有臣于赵盾韩厥之事窃有取焉
　　论王汾免觧不降等事
　　两朝寳训皇祐中王禹偁曽孙汾登进士甲科以免觧例当降等上阅其世次顾宰相厐籍曰此禹偁孙也命毋降等面问其家仕者几何汾具以对及汾改京官又命优进其秩
　　臣尝谓先王之教衰而賔兴不行于天下举贤防才多以其私厯世患之而莫能善也于是设科取士而贡举行焉贡举之制重于隋唐而盛于本朝公卿名臣咸出乎此然而有司或容其私也则必严其防禁以杜之祖宗以来先后沿革条目烦悉待之曲尽具有成书方诸先王虽不能如宾兴之善然公天下之道舍此不可何则浇醇异俗今古异宜画一之制岂其得已奈何今议者务便人情而毎欲紊之也观神宗时免觧虽得第者例当降等王汾优中甲科亦在降例特縁名臣之后上意念之而仅得免焉岂不以不试于州而与试艺被荐者无所异将不足以风厉学者故耶其后累免遇恩当特奏名而正预省送其唱第之际反与之陞名已失兹意又况近时凡特奏名推恩不问试防之髙下虽不当出仕者悉令同预铨选而与真中第者殆将抗行而侵防其员阙岂所以劝能而惩惰哉是故为国家者不以恩废法不以人情废公道砺世之具在此故也今艰难以来衣冠失职者众而入仕之门尤杂铨部繁猥而州县之员不足以待之流极矣然犹施此滥恩于累举不中选之士而曰当収人情臣所不解也
　　论唐李绛仇士良语
　　六月十五日进御故实曰唐书李绛传尝盛夏对延英帝汗浃衣绛欲趋出帝曰宫中所对惟宦官女子欲与卿讲天下事乃其乐也仇士良传士良之老中人举送还第谢曰诸君善事天子能聴老夫语乎众唯唯士良曰天子不可令闲暇暇必观书见儒臣则又纳諌智深虑逺减玩好省逰幸吾属恩且薄而权轻矣为诸君计莫若殖财货盛鹰马日以毬猎声色蛊其心极侈靡使悦不知息则必斥经术闇外事万机在我恩泽权力欲焉往哉众再拜
　　臣尝谓人君视朝将与其臣图回天下之政一号之出一令之行安危治乱系焉而其栽决可否出于一时非聪明圣智鲜不或失然则平居燕闲之际其亦在于务学欤故扬雄曰学之为王者事其已乆矣然学欲自得而师友磨礲之益又不可废盖以彼所已学质吾所念学以彼所尝闻资吾所未闻则用力逸而收功博故伐木之诗曰自天子至于庶人未有不湏友以成者所谓天子之友亦岂求之于羣臣之外哉凡吾在廷学士大夫皆在所取耳然则博见儒臣讲论艺术咨访治道求民间之疾苦质政事之阙疑无所不可用以广其聪明益其圣智则万几来前不待深思徧察而昭然于胷次矣夫惟宫廷防宻极至尊天下之奉茍燕安之际怠惰自逸所与接者非阍寺近习则嫔嫱宫妾耳其能广聪明而益圣智不亦难乎盛徳之君能移此而乐彼故治功进焉宪宗之贤能以与大臣讲天下为乐而以宫中所对唯宦官女子为厌元和兴元之政未必不本于此惜乎绛一罢政而承璀复召淮西既平而帝寖骄侈不能如前自彊驯致守澄之变可不鉴哉观士良深戒其徒不可使人主观书见儒臣则其所以为术者如此明哲之君反是以图其国家虽欲不治臣不信也
　　论唐李元素按令狐运狱事
　　唐书李元素传仕为御史东都留守杜亚恶大将令狐运防盗刼输绢扵洛北运适于其下畋近郊亚疑而讯之幕府穆员张洪靖按鞫无状亚怒更以爱将武金掠服之死者甚众亚斥运丑上诏监察御史杨寜覆验之事皆不雠亚怒劾寜罔上抵罪又自以不失盗为功因必其怒传致而周内之若不可翻者徳宗信不疑宰相难之诏元素与刑部员外郎崔从质大理司直卢士瞻驰按亚迎以狱告元素徐察其寃悉纵所囚以还亚大惊复劾元素失有罪比元素还帝已怒奏狱未毕帝曰出元素曰臣言有所未尽帝曰第去元素曰臣以御史按狱知寃不得尽辞是无容复见陛下帝意觧即道运寃状帝感寤曰非卿孰能辨之然运犹以擅捕人得罪流归州死于贬所武金流建州后嵗余齐抗得真盗繇是天下重之迁给事中后美官缺咸冀元素得其处
　　观唐书之讃徳宗谓其猜忌刻薄以彊明自任耻见屈于正论而防受欺于奸谀是以用刑失之寡恕而处事蔽于所执先语已入则确然不囬惩朱泚之乱务行姑息之政凡方镇守将有所论奏不暇详其是非曲直一切从之故杜亚敢以私意所疑恶变令狐运之狱顾其不聴幕府按鞫之实更使爱将掠服之又自以不失盗为功则其事亦可察矣然亚方传致周宻而徳宗信之既遣御史覆验不雠寜罪御史而不疑亚之欺也頼元素等按治能辨其枉悉纵所囚而还为帝言之不恤前御史之罚不避人主之怒再郤再前终寤帝意向使元素依违顾望一毫之私萌于胷次则事将不敢固争运与其下寃坐者几何然运犹不免流窜而亚之罪乃置不问徳宗之用刑其已颇矣荀卿有言公生明偏生暗以彊明自任而不能公其心卒归扵暗蔽如此可胜叹哉













　　钦定四库全书
　　北海集巻二十二　　　　宋　綦崇礼　撰进御故实
　　论仁宗知人之明
　　两朝寳训上尝与宰相王曽论近时执政因言王钦若乆在政事观其所为真奸邪也曽对曰方钦若用事与丁谓林特陈彭年刘承珪交通踪迹诡秘时谓五鬼其奸邪险伪诚如圣谕也上尝谓辅臣曰朕自临御以来所命参知政事多矣其间忠纯可纪者蔡齐鲁宗道薛奎而已宰相如王曽张知白皆履行忠谨虽时有小失而终无大过李廸亦朴忠自守第言多轻发耳宰相厐籍对曰才难自古然也上复曰朕于诸臣者记其大不记其小然皆近世之名臣
　　臣闻人主之职不在于周聴广览而在于察辅相之贤否辅相之贤否国家所由以治乱也孰不欲得贤臣以自辅然或不幸而奸邪进焉茍或无以察之则乱政败国何所不至钦若先事真宗皇帝有挟邪之迹章献皇太后埀帘起于间废复居上宰盖必有以自固结者矣是时仁宗皇帝春秋尚富钦若以先帝旧臣且太后所引当国用事迨其去位终无乱政败国之患者以其明察照临之如是耳至于曽知白之劲正迪之朴忠齐宗道奎之鲠亮更进并用名徳相望虽在当时或小失轻发不能无忤而追评之际皆许其忠而称为名臣太平之所自其在于此知人则哲尧以为难而仁宗皇帝曽无难焉乌虖明矣哉
　　论唐李绛任贤对
　　唐书李绛传帝怪前世任贤以致治今无贤可任何耶对曰圣王选当代之人极其才分自可致治岂借贤异代治今日之人防天子不以已能盖人痛折节下士则天下贤者乃出知人诚难然循其名验以事所得十七贤则当任任则当久帝曰卿言得之矣【案此下五首取引经史原文俱失载兹特补入以便观览】
　　臣尝谓用贤易致贤难知贤易信贤难观李绛之论其尽之乎夫任贤则治任不肖则乱人主莫不知此而甞患于无贤茍得人焉曰贤者也亦何虑其不用防然而贤者不世有也必待臯防稷卨出而用之亦已踈矣察其在廷之臣度吾中外之任能一官者使之効一官堪一职者使之効一职曰文士则以布列于朝廷台阁之上曰武士则以驰驱于军旅战阵之间有心计者委之金谷之司有吏能者畀之狱市之寄下至抱闗击柝斗食之任必唯其人揆之以事功课之以殿最甄别而迁次之俾人人得极其才分而举胜其任则天下之事治矣今得一臯防稷卨使其为政用人亦不过于如此绛之言曰圣王选当代之人极其才分自可致治岂借贤异代治今日之人防兹不易之论也臣故曰用贤易夫十歩之内必有茂草十室之邑必有忠信谓天下为无贤岂不厚诬然由后世而望前古其视臯防稷卨若神明然然则过矣所谓贤者贤于人者也何以异于人哉尧舜与人同耳况其下乎求而致之固不劳梦卜驰弓旌厯岩穴而物色之也茍能选当代之人以在位在服而各得极其才分则世有贤者知我能用将弹冠蹑屩引类而来矣然而人主自圣则有髙天下之心自贤则有傲羣臣之志以其圣而髙天下以其贤而傲羣臣则必好已胜而陵掩人所谓引类而来者将望而去之虽有臯防稷卨亦已隠矣盖贤不妄进不茍合非虚中屈体而诚好之不可得而致也绛之言曰天子不以已能盖人痛折节下士则天下贤者乃出兹不易之论也臣故曰致贤难世所谓能知人者谓将一见其人而了其贤否欤非也是徒以占相之术责人主矣孔子有云视其所以观其所由察其所安人焉廋哉今也循其名而验以实考之于任官措事言辞容色之间人之贤否岂可知也若曰知人则哲唯帝其难之特慎之而已臣故曰知贤易世所谓能任人者谓其以卑逾尊防逾戚言行计从而无纎介疑也是主君臣遇合言之耳奈何贤者中立而寡助其得位而有为也不肖者将恐懐奸者将疾贵幸易以毁伤人君易以防忌非中心信之而四者之患不生不可得而用也书曰任贤勿贰管仲曰用贤而以不肖参之害覇也不其然乎臣故曰信贤难循其本以言之则能信贤斯足以用贤能用贤斯足以致贤贤者出而在事则知其所为而别白之于是不肖者不能参焉故能信贤而不疑也呜呼绛之言其尽之乎
　　论左传长勺之战
　　庄公十年春齐师伐我曹刿请见问何以战公曰衣食所安弗敢专也必以分人对曰小恵未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战于长勺遂逐齐师
　　臣观昔人论一战之胜负不视其曲直彊弱而视所以用其人之道为如何耳齐背蔇之盟以来伐鲁则鲁以为有辞故经不书伐是曲在齐而直在鲁也齐以兵先入鲁地为客鲁兵后动而应之则为主用兵者主多胜客多不胜况其曲直如此是彊在鲁而弱在齐也曲直彊弱较然可知曹刿不以是言鲁之战可胜而必问其何以战者盖欲观其人心之得失而已昔齐小白出见老父有饥寒之色赐之衣曰愿赐天下之人衣与之食曰愿赐天下之人食盖稼穑之利不违其时则菽粟不可胜食也丝枲之功不夺其力则布帛不可胜用也必得人人而与之衣人人而与之食亦已狭焉然则小恵未徧未足以致民之从也隋季梁有言夫民神之主也是以圣王先成民而后致力于神故奉牲以告曰博硕肥腯谓民力之普存也奉盛以告曰洁粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉徳而无违心也故务其三时修其五教亲其九族以致其禋祀然后民和而神降之福然则小信未孚未足以徼神之福也若夫小大之狱必以情非忠厚恻隠之诚心存于中而行于外则不足以至于此尧舜之盛必曰好生之徳洽于民心求其所以然不过曰钦哉钦哉惟刑之恤哉而已大小之狱必以情庶几乎圣人之用心其于得民也何有以是而用其人战岂有不胜者故曰得道者多助失道者寡助寡之不可以敌众理所固然曹刿之论岂其好异而不切于事者欤后之言长勺之战者常疑于其词则亦不思而已矣
　　论齐晏婴和与同之对
　　左传齐侯至自田晏子侍于遄台子犹驰而造焉公曰惟据与我和夫晏子对曰据亦同也焉得为和公曰和与同异乎对曰异君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水谁能食之若琴瑟之専壹谁能聴之同之不可也如是夫
　　臣尝谓大臣之事君和而不必同嬖臣之事君则同而以为和齐景公语梁丘据曰唯据与我和夫晏子以为据亦同也焉得为和因推言曰君所谓可而有否焉臣献其否以成其可君所谓否而有可焉臣献其可以去其否此之谓和大臣之道也又曰今据不然君所谓可据亦曰可君所谓否据亦曰否此之谓同嬖臣之道也盖嬖臣之道先意承志以从命为敏唯恐有违是非可否无敢异也同焉而已是可与谋国事也哉若夫大臣之道则佐佑丞弼以责难为恭唯恐有阙虽君臣势隔上下分殊然事之是非理有所在抑将引义固争守正不渝必归于是而后已敢以君意所向而使政令之出失其平哉兹其所以贵于可否之相济也裴垍贤相也奏事至于三而宪宗不从盖其可否之间有未契耳然大臣论事要当是非先定而后进所论是矣而人主聴断出于一时或未能周尽事情开陈再三其寜终拒岂以屡拂而遂中止韦贯之激使垍以进退坚请而事果聴其知义乎宪宗之屈已尽下乃如此信乎其中兴主也臣闻赵普相艺祖尝奏事不从其请普又以进上怒裂其奏掷于地普跪取懐之而退复补缀以进上遂从之臣谓人臣有犯无隠当以普为法而人君舍己从人当以艺祖为心则国家无不济矣
　　论唐文宗用人
　　唐书文宗虽自力机政然骤信轻改揺于浮论韦处厚甞独对曰陛下不以臣不肖使待罪宰相凢所奏可中辄变易言不见纳宜先罢即趋下顿首帝矍然曰何至是卿之忠力朕自知之复召问所欲言乃对近君子逺小人始可为治谆复数百言又言裴度忠可乆任帝嘉纳之
　　臣闻管仲告齐侯害覇者曰不能知人害覇也知而不能用害覇也用而不能任害覇也任而不能信害覇也既信而又使小人参之害覇也然则人主既知其人之贤而用之矣必也任之不贰而信之不疑乃能尽其才智而要其成功茍或小人得参于其间而横议入焉则信者将疑任者将贰向所谓贤者遂将防斥不用而事无成功又将因人以改为此昔为通患也文宗区区有求治之意如裴度之勲徳韦处厚之忠贤皆能知而用之然而临政之际骤信轻改揺于浮论凡所奏可中輙变易岂惟二人不能成功虽使周召复起而其不信如此亦不可与为治矣是以处厚以近君子逺小人谆复为帝言之诚知害本在此而不在他耳奈何文宗断不足求治大遽终以轻聴妄信无所操执遂使牛李迭为用舍而朋党势成搢绅防祸训注隂相圗事而亰师喋血防至亡国开成而后郑覃陈夷行与杨嗣复李珏辈先后同进日争口语閧然于前而正道卒不得伸良由君子小人之间无以辨察故其为患莫之能捄也可胜叹哉
　　论徳宗不能用陆贽
　　唐书陆贽入翰林年尚少以材幸天子尝以軰行呼而不名在奉天朝夕进见虽外者有宰相主大议贽常居中参裁可否时号内相甞为帝言今盗徧天下宜痛自咎悔以感人心故奉天所下诏书虽武人悍卒无不感动议者谓兴元戡难功虽牙宣力贽盖有助焉及辅政所言皆剀拂帝短恳到深切帝不怿乃贬忠州别驾
　　论曰臣观自昔人主当倾侧扰攘之中屈己受言则易及安平无事之日虗心纳諌则难盖倾侧之时危亡在前祸乱已偪茍有以解其忧而纾其急者虽讦吾之短暴吾之非所不暇恤故徳宗奉天之难防能于诏令之间以空言为助而终頼其力奈何复国之后姑息茍安虽用防为相而言寖不行追仇弃逐终身不释本其猜忌刻薄无君人之度故也以今观之其不亡幸哉惟我仁祖圣明齐圣优于用人而贤才辈出如修立朝孜孜以谏诤为心跌而复起视贽无愧其学士当至和嘉祐之际中外安富号称太平而事有阙遗言之不置若春日帖子盖宫禁门户间祓除祈祝之词异时作者不过颂徳美而歌福禄以奉至尊燕娱之私而已至修之词乃中含规讽冀以禆益于燕私之间区区之中既无所不至而仁祖识之为之赏叹惟其寛仁大度不以治安自佚而虗心聴纳亦无所不至云尔囬视徳宗与贽之事其圣愚明闇与夫治乱之效则又不辨可知也臣尝读修之词而窥其旨有曰阳进升君子隂消退小人劝上以用威断也有曰玉辇经年不逰幸上林花好莫争开戒上以节盘逰也有曰圣主本无声色惑宫花不用妒新妆讽上以逺女色也此类非一而于温成皇后閤乃曰君王念旧怜遗族常使无权保厥家则又有所谓焉是时温成薨既追册以尊号上念之不已其叔父尧佐本以科举进至三司使且将用矣公议未然而御史中丞王举正留百官班于朝力諌止之遂不复用故修因是以申讽而仁祖称叹之乃尔则言有不从者乎君臣上下之间盖无所愧彼徳宗何足以与此
　　钦定四库全书
　　北海集巻二十三　　　　宋　綦崇礼　撰语本
　　正旦御侍以下贺皇帝词语本
　　伏以帝厯明时庆协三元之防人正授事欣同万彚之荣恭惟皇帝陛下徳与日新仁随春布观于天地已开交防之期绍我祖宗遂振中兴之业茂对履端之吉永膺滋至之休妾等叨备六宫获称万嵗椒花献颂慙防哲妇之才兰殿占祥愿效多男之祝
　　冬至御侍以下贺皇帝词语本
　　伏以玉琯阳升候缇帷而潜应琐窻昼永因锦绣以方知一气既萌百昌咸祚恭惟皇帝陛下徳同刚长道与时行迎福践长茂集一人之庆兴衰拨乱绍开亿世之祥未遑亚嵗之仪已兆寝兵之妾等职当奉箒恩许称觞冨夀多男请献圣人之祝和平有子愿均匹妇之欢
　　表
　　贺淮南屡获大防贼马退遁表
　　伏观枢宻院劄子勘防伪齐刘豫结连金人侵扰淮甸朝廷防集大军分布捍御遣兵渡江掩杀屡获大防贼势穷迫自十二月二十六日以后潜遁向北前去至正月初间渡淮尽絶者
　　饬戎辂以躬行天威既震走防书而日报敌计遂穷顾妖孽之焉施冝戎车之自遁人情同快国势増隆臣中贺臣闻不义而厚者虽众必亡以徳而兴者其传可继维敌势之横无甚于今日然祖宗之庆克昌于后人蠢彼贼臣罔知天命倚兵威而盗宫阙势岂得安驱赤子而抗君亲理寜有是屡亡师于蜀汉乃移祸于淮淝极暴穷凶力已疲于百战千常犯顺众犹昧于一来天启睿谋人懐鬭志里闾狙撃栅水际以成军将士夹攻防江津而待敌何逆雏之莫悟挟丑类以自矜狼顾而前骇遇如貔之旅狐疑不进徐闻班马之声俘执系涂追奔越境技惟至此益知养防之非功欲及时更觉平戎之易凡兹宸筭举见天心恭惟皇帝陛下神武应期英姿拨乱内修其政朝廷之治皆兴日讨于师军旅之情咸附士争贾勇人乐奋忠肆决防以亲征用收功于全胜仰圣模之甚伟卜皇祚之方长惟此十旬露盖之勤将成万世丕天之业神灵眷祐黎庶欢呼臣名寓从班身縻郡绂属櫜鞬而从事不知行阵之劳草诏令以感人莫展腹心之助徒切祝尧之愿下同徯后之诚
　　贺瑞禾表
　　和气致祥普洽羲皇之化大田多稼有蕃郧楚之禾察庭硕之非常表丰稔之为瑞臣闻一人有庆必兆庶之防休百谷用成盖万民之司命故异畆同頴者尝显周家之盛而一茎六穂者亦夸汉氏之隆由至治之薫蒸获嘉祥之符应以今所见视古无伦均人力之耡耰等天时之雨露立苖硗确地非美于一方委穂本根粒尽赢于万计何至给三人之食遂能充九嵗之储不论美于殊祥顾自收于实利嗟老农之未覩伟太史之特书帝力不赀人生共裕恭惟皇帝陛下成康化俗尧舜安民运隂阳气数之神物无疵疠相天地生成之道家用平康肆兹穑事之成有此农祥之异实頴实栗奚多后稷之功如坻如京乆若曽孙之庾臣等任惭爕理徳遇休明三登谓之太平孰测天人之感格百乐生于治国愿同朝野之欢娱
　　天中节贺表
　　玉轸歌风应炎正隆昌之燕禖纪瑞启真人震夙之期运协千龄庆均四海臣某中贺恭惟皇帝陛下执符御极恭已正南继离照以重光体干行而顺动作新区宇膺昊天申命之休収览权纲绍奕世兴邦之业皇家再造王化复行言推兰殿之祥实起防賔之节徳符刚徤既昭合于髙穹时对文明永照临于中夏灵长之庆亿兆攸归臣叨缀从班适分郡寄江湖公子徒劳魏阙之心富夀圣人愿效华封之祝
　　天中节贺表
　　律中防賔应炎徳方隆之虹流华渚表真人诞育之祥兆实有开庆均无外臣某中贺窃以史书甲观着汉帝之初生节纪千秋见唐臣之善颂矧运启中兴之祚宜天埀申命之休四海倾心百灵荐祉恭惟皇帝陛下性躬明哲生禀神灵克俭克勤将继禹功之大卜年卜世遂过周厯之长臣等欣与庶僚亲逄华旦一人有庆永依北极之尊万夀无疆共献南山之祝
　　奏告诸陵表
　　臣某言伏以自顷风尘弗靖九庙播迁道路多虞两宫隔阔乃眷宗祧之奉既阙烝甞永惟弓劔之藏孰诃樵牧载省囏难之责徒申祗栗之懐惟人乆厌兵庶天将悔祸保贻谋之业终期返于京都成复古之功冀克隆于世祀威灵【后表改灵光二字余同】如在瞻慕敢防谨差某官奉表奏告以闻
　　正旦遥拜太上皇帝表
　　臣某言伏以枫宸列仗防戎夏于三朝玉座称觞荐君亲之万夀抚新正之载易披旧典以徒存中谢恭惟太上皇帝陛下神圣自天聪明稽古既收功于制作廼观妙于希夷访道崆峒轻释万机之务迷途朔易乆淹七萃之逰属交泰之当期知重欢之有日事随时改福与春长臣一逺慈顔七更华嵗江南风暖难胜陟岵之情幕北云深第切如山之祝臣无任
　　正旦遥拜渊圣皇帝表
　　臣某言伏以嵗时迭运故当去以迎新天地既交否已倾而为泰物既更始邦其再隆臣中谢恭惟孝慈渊圣皇帝陛下寛厚得民励精圗治自家刑国蚤师克俭之风以舜绍尧方仰重明之治莫测上穹之意乃淹北狩之行臣志切望云心惊改嵗天其悔祸敢防一日之勤秦必归君愿上万年之夀臣无任
　　上渊圣皇帝表
　　臣某言南雁初翔騐足书之未系朔云在望劳心斾以空揺顾仁圣之所临宜神灵之交相臣某诚惶诚惧顿首顿首恭惟孝慈渊圣皇帝陛下聪明自已俭徳在躬乗运祚之中防遇邦家之大难防尘六载痛何罪于苍穹引领万方但懐恩于黔首臣阻从覊絏获守宗祧仰凴庙社之灵不废邦家之祀伫期悔过即奉回銮臣无任
　　慰太上皇寜徳皇后凶讣表
　　恭惟太上皇帝厌世升遐寜徳皇后亦已上僊降祸自天陨身无地痛均考妣哀徧黔黎臣某伏以太上皇帝仁覆四方嵗逾二纪醲恩所被率土难防岂图否运之灾不返北廵之驭宁徳皇后服勤内助从难逺行骇变故之相仍念徽音之永隔虽枕戈尝胆必副孝心然问寝承顔已违大养祸乃至此痛其可追恭惟皇帝陛下思慕自中哀伤曷处顾汤征当决启戎路以临江则晋礼可稽遂墨缞而从事期扫清于氛祲克迎奉于神灵尚寛罔极之情俯答有生之望臣以外郡居住不获奔赴阙庭无任哀摧迷塞陨越之至
　　慰大行皇后凶讣表
　　伏奉四月二十六日尚书省劄子内圣旨指挥恭闻大行皇后讣问者承问之初惊惶失所臣某中慰伏以大行皇后作嫔藩邸夙彰内助之贤正位坤宫属有北迁之变迨天悔祸俾敌约和冀迎复于椒涂遽兴悲于薤露恭惟皇帝陛下追懐懿范深怆圣情虑或壅于万几尚少寛于中悼臣以外郡居住不及奔诣阙庭臣无任
　　慰隆祐皇太后遗诰表
　　承命悲惶拊心摧裂臣中慰伏以隆祐皇太后至仁有勇盛徳无名事出非常两遇国家之变功成不防再扶社稷之安既克济于多虞遂给还于明辟进退之际古今所稀惟险阻之备尝致节宣之或爽不究亿年之夀空遗万国之悲皇帝陛下自纉丕图实资慈训顾两宫温凊犹稽北狩之还而五载恩勤务极东朝之报方崇大养冀及小康惊哀讣之遽临谅圣情之曷处尚念四方未靖万务正繁愿寛思慕之懐式副囏难之托
　　慰昭慈献烈皇太后陞祔礼毕表
　　帘帷共政功实继于四朝宗庙宅神徳冝传于百世登配云始懐思可穷臣中慰恭惟皇帝陛下自履囏难毎资保佑既极送终之礼更隆追逺之文祭祀以时莫致晨昏之奉音容如在曷胜霜露之心愿寛永慕之诚俯慰羣生之望
</div>
    <div class="pagination">
<a href="北海集_page10.html">上一页</a><span>...</span><a href="北海集_page6.html">6</a><a href="北海集_page7.html">7</a><a href="北海集_page8.html">8</a><a href="北海集_page9.html">9</a><a href="北海集_page10.html">10</a><span class="current-page">11</span><a href="北海集_page12.html">12</a><a href="北海集_page13.html">13</a><a href="北海集_page14.html">14</a><a href="北海集_page15.html">15</a><a href="北海集_page16.html">16</a><span>...</span><a href="北海集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
