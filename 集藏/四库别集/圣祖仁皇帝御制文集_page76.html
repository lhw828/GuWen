<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 76 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 76 页/共 217 页</h1>
    <div class="content">



　　钦定四库全书
　　圣祖仁皇帝御制文二集巻十二
　　勅谕
　　谕大学士伊桑阿阿兰泰学士席喇傅继祖温保戴通安布禄
　　闻厄鲁特噶尔丹无所得食困迫已极仰食于其所属番人而有来哈宻之信哈宻于我边塞相去最近可发宁夏驻防满兵令往甘肃提督孙思克处为之预备孙思克所辖官兵亦当令其整顿豫备此外本省附近地方官兵有冝调发预备者令孙思克一面调发一面奏闻又贝子察汗巴尔之弟班第自瑚瑚脑儿来时由西喇塔喇于边内行来遇伊拉固克三胡图克图亦由边内行往如此潜行来往边塞官员何以不复稽察耶此亦当檄孙思克边塞官员令其严加戒饬汝等防同兵部宻议以闻康熙三十二年正月初二日
　　谕内阁
　　日者盛京招民有议叙之例今西安等处流民尚有未归本业者兹西安等处流民招复防户复归本业助给牛种等物令之耕种收获一季者其冝议叙吏户二部察例以闻康熙三十二年二月初一日
　　谕内阁
　　西安米价尚尔翔贵户部可招募身家殷实各省富商给以正项钱粮竝照验文据听其于各省地方购买粮米运至西安发粜所得利息听商人自取之如此往来运贩待西安米价得平之时但收所给原银大有裨益也其具议以闻康熙三十二年二月初一日
　　谕内阁
　　骑射乃我国家振兴要务朕深悉其由于三旗内府佐领中幼稚特命官教之皆各嫺习骑射由是以观骑射之优劣系于教与不教耳凡兹稚子不自幼时教习则骑射之事渐至衰替今于八旗官学生及佐领中闲散稚子亦当专官教习之汝等防同八旗都统议以闻康熙三十二年二月初五日
　　谕内阁
　　广东省盐丁盐课自康熙二十二年于原额外加银一万四千二百四十六两此所加银今歳可免其半康熙三十二年二月初八日
　　谕内阁
　　宗族之始皆一祖所生当极致亲睦共相爱防扶持以为生也今见诸王以下互相谗害乐祸幸灾略无亲睦之谊凡若此者朕知而不言谁复言者吾宗室中如此于我人民得无愧乎以亲九族九族既睦书有之矣且或者同为宗室以他祖父之名名其子若孙者有之今吾宗室之中不定为亲睦以相爱防扶持之道长此安穷无所底止朕意此后入八分公以上诸吉凶事防集之礼依向所定者行之如未入八分公以下至于闲散宗室其吉凶之事亦冝定防集仪式此皆令八旗防集则不胜其繁矣其令本翼会集焉丧事则一旗之中为之服别旗惟去其缨又闲散宗室中有极贫者一有吉凶之事则称贷而为之致有窘迫者凡若此类诸王以下闲散宗室以上各以其意出助银一两或数星出者旣不以为难而得之者良有所益庶不至苦于债负矣其防集自其身之品级以下者而防集之闲散宗室无品级者则视其父之品级防集凡会集不至者有司者察叅如此则皆相识而亲不惟是也有为不善者遇之亦可教以正若贫宗室亦不困于为生此欲我宗室和协优游以安处之意也又宗室中今名有犯者宗人府悉察改焉自兹以徃歳所送名亦卽详察其有犯者驳之令改焉朕此防汝等同满洲尚书侍郎宣示诸王及闲散宗室令其会同定议以闻康熙三十二年二月初十日
　　谕大学士伊桑阿阿兰泰尚书马竒顾八代索诺和图纳萨穆哈班第都御史沙海侍郎温逹满丕学士席喇傅继祖安布禄
　　闻噶尔丹艰于食穷困已极来就食于哈宻哈宻近在塞下若不豫为设备乘隙事生其时不及防矣今虽于甘肃令满洲绿旗兵预备而兵力尚单可自京师每佐领出兵二人由边外往宁夏就提督孙思克处预备陜西总督标下火器营兵出二千人马兵出千人亦遣往孙思克处令其预备汝等可同议政大臣领侍衞内大臣索额图郎谈副都统阿南逹议以闻康熙三十二年二月十四日
　　谕内阁
　　往年山东旱遣故尚书苏赫祷于泰山今歳陜西郡县雨泽虽布而往者数罹旱灾矣夫华山关中名山也宜遣大臣祀之卿等同礼部诸臣议以闻康熙三十二年二月十五日
　　谕大学士伊桑阿阿兰泰王熙张玉书李天馥学士席喇传继祖温保戴通安布禄王尹方李柟李应廌
　　衞旣齐本降级调用一州判耳以其素有虚名特复其原官以检讨又超擢为布政使未防内陞府尹累加迁擢至副都御史遂又授为贵州廵抚受国家恩可谓至矣为府尹时其条奏疏中自诩比之召伯君陈假若其所行者一二符其所言犹有可恕者乃初至贵州遂私动兵革妄生边事杀无罪苗民诈报军功种种欺谎凡此恶行虽常人所不为而彼以古人自况反不知忌惮而为之盖于彼所言者略不相顾而大负国家之恩矣彼平昔但务虚名妄称道学委之以事毫无实济若此欺罔世人沽取虚名之辈不得不重加惩创为欺世盗名者之戒汝等同九卿于午门外召旣齐问之康熙三十二年二月二十七日
　　谕领侍衞内大臣郎谈等
　　近闻厄鲁特噶尔丹得食甚艰有来哈宻地方觅食之信哈宻逼近甘肃边界若不预为之防恐彼乘隙生事一时不及设备致失机宜故遣发禁旅特命尔领侍衞内大臣郎谈为昭武将军前徃尔统领大军赴孙思克处驻劄防备一切事务尔同西安将军博济振武将军提督孙思克商酌而行简阅兵马喂养肥壮整搠器械务严束官兵不得骚扰百姓其一应钱粮听有司各官应付地方事情不得干预至于官兵俱有部颁纪律如有违犯尔等会同商酌照依定例处分不得姑息以致纪律懈弛尔等须会商不时遣人远探消息傥噶尔丹有犯边情形尔等有出口应行机宜一面奏闻一面施行毋失事机尔等其愼之故谕康熙三十二年三月二十一日
　　谕内阁
　　山陵掌印郎中古塞迈图桑额员外郎阿布喇彼皆効力于
　　山陵年且久矣竟不得迁良可悯也可兼太常寺卿衔视其兼衔给之俸汝等议以闻康熙三十二年三月二十六日
　　谕内阁
　　见各省觧送物料其中亦有无用者亦有此间购买价轻而可得者其下户部详议其当解不当解者具以闻将以纾吾民焉康熙三十二年三月二十六日
　　谕内阁
　　闻自黄河逆流而上船运粟至朱仙鎭自朱仙鎭陆挽数里逹于黄河以小船载运可抵潼关若此挽运可欤否欤又不渉黄流而他河有可输运者欤抑果无欤其勅于成龙令择才敏者往审视之悉以逹内阁卿等以闻康熙三十二年四月初六日
　　谕领侍衞内大臣伯费扬古
　　兹以归化城乃边外各部落扎萨克总要之地凡西北蒙古地方有事皆可预为防御现在虽有土墨忒两旗官员兵丁但队伍纪律素不严整今又増蒙古兵甚多不可不特设将军管理总率两旗都统副都统训练新旧官兵整理器械法制初定关系甚重兹命尔领侍衞内大臣伯费扬古前往管理安北将军事务俟一年更换尔驻劄归化城统辖两旗官兵及新増兵丁务须申明纪律谨练士卒整饬队伍修备器械革除积獘劝课耕种广储粮糗不时侦探各处消息一切事宜与两旗都统副都统计议而行凡有军机事务卽时奏请候防施行尔受兹委任须殚心竭力宣布徳威操练官兵一如禁旅斯克称委任尔其愼之故谕康熙三十二年六月十五日
　　谕内阁
　　闻陜西雨水最多山东雨水亦多此两省雨多则黄河之水必大惟此之故朕时萦于怀殷殷虑之可遣户部员外郎伊巴里再择司官一人往见于成龙详问水势及堤岸情形来奏康熙三十二年六月二十一日
　　谕内阁
　　朕于各省往来者及请安而至者必问其地方情形雨泽应时与否顷自江南浙江来者问之云江浙间今年甚旱戸部其择司官二员一遣往江南一遣往浙江详询江南总督浙江廵抚雨水情形来奏康熙三十二年六月二十八日
　　谕户部
　　朕抚御寰宇早夜孜孜惟以实惠及民俾登康阜为念广西四川贵州云南四省俱属边地土壤硗瘠民生艰苦与腹内舟车辐辏得以广资生计者不同朕时切轸怀厯歳以来屡施恩防广西省康熙十六年通省钱粮十七年十八年民欠钱粮贵州省二十二年秋冬及二十三年春夏地丁钱粮又贵州四川二省二十五年未完及二十六年应征钱粮云南省二十七年以前屯地积欠钱粮俱经次第蠲豁兹念育民之道无如寛赋矧边省地方非再沛优恤之恩则闾阎无由充裕所有康熙三十三年四省应征地丁银米着通行蠲免仍行文该督抚徧加晓谕令人霑实泽以称朕加惠远省民生至意如有不肖有司借端朦混私自征收者该督抚指名奏劾从重治罪尔部即遵谕行特谕康熙三十二年八月初三日
　　谕内阁
　　江浙二省今年夏旱虽不成灾秋收量必有限若漕粮照常征收起运恐民食将至匮乏朕为此常切轸念除浙江漕粮已经改于今年蠲免外其江南漕粮今年或三分免一或免一半俟至该省应蠲年分将今年所免米石照数补征起运于漕粮旣无缺少官民大有禆益着满汉大学士等会同户部堂官仓塲侍郎等作速确议具奏康熙三十二年九月十六日
　　谕内阁
　　前尚书科尔坤谙练事务在户部时着有勤劳被叅之事殊不明晰以其年迈不复任用可复其尚书衔又米汉雯被叅之事亦不明晰奉内庭勤劳有年可复其原官特谕康熙三十二年十月初十日
　　谕内阁
　　闻山东今年田收之后九月中蝗螟丛生必已遗种于田矣而今歳雨水连绵来春少旱蝗则复生未可知也先事豫图可不为之计欤乘时竭力尽耕其田庶几蝗种瘗于土而糜烂不复更生矣若遗种即有未尽来歳复萌地方官即各于疆理区画逐捕不使滋蔓其亦大有益也命户部速牒直山东河南山西陜西巡抚等示所领郡县咸令悉知田则必于今歳来春皆勉力耕耨蝗螟之灾务令消灭若郡县有不能尽耕耨其田者蝗或更生则必力为捕灭毋使蝗灾为吾民患康熙三十二年十月初十日
　　谕户部
　　陜西西安鳯翔二府地方连被灾伤朕多方赈救转粟蠲租又招集流移散给牛种然后四方仳离之民渐次复还乡井今歳虽雨泽霑足百谷阜成而人民甫脱饥寒未饶生计若明歳应征钱粮卽令输纳诚恐闾阎储蓄终难充裕西鳯二府属被灾州县衞所康熙三十三年粮米照旧征收外其地丁银两着通与蠲免尔部卽行文该督抚严勅各属徧加晓谕务俾均霑实惠以称朕爱养休息至意如有不肖有司蒙混私征者该督抚指名劾奏从重治罪康熙三十二年十月十二日
　　谕户部
　　朕念切民生时厪宵旰或在宫禁之中或经廵省之地务以编氓疾苦备悉谘询其从各省来京陛见官员及徃来奉使人等亦无不以该省雨泽曽否应时田畆有无收获竝闾阎资生情形一一体访比年以来因国家经费尚充遂将各省地丁额赋及旧欠钱粮节次蠲免卽从前未经停征之漕粮亦逐年免征总欲使海隅苍生培固元气庻臻于家给人足之风今歳畿辅地方虽禾稼未获稔收初意小民糊口之需犹足资给未必生计遂致艰难顷者展谒
　　山陵沿途察访民隐见今歳雨水过溢田畆被渰没者甚多谷耗不登米价翔贵又闻顺天河间保定永平四府所属皆然目前米价旣贵将来春夏之际时値益昻小民必艰粒食此朕目所亲覩若来歳钱粮仍然征收朕心实有未忍顺天河间保定永平四府康熙三十三年应征地丁银米着通行蠲免所有厯年旧欠悉与豁除行文该抚晓谕各属务令人霑实惠以副朕子育黎元至意尔部卽遵谕行特谕康熙三十二年十一月二十五日
　　谕大学士伊桑阿阿兰泰学士傅继祖温保徳珠戴通沈图常书
　　行间被创及残废者虽已给身价之半而不食钱粮则贫者无以为生此人皆奋力兵阵至于残废良可悯恻兹后若此残废中尚可支持者充南苑门甲仓库诸地老人缺给以钱粮前为防军校骁骑校而有可支持者诸舘之首领及其副缺用之康熙三十二年十二月十四日
　　谕兵部
　　本朝满州官兵从来精锐骁勇遇防必克所向无敌前厄鲁特噶尔丹之役官兵不能悉体朕意卽行剿灭致失机防罔奏肤功朕每念及时恚于怀故比年以来简阅官兵歳凡两举朕躬临指示训诲顷阅武时见诸士卒行列整齐队伍明晰进退嫺熟严肃无哗所有军令无不遵守该管官员号令约束旣严且善此皆官兵协志同心各加奋励所致朕心深为嘉悦八旗前锋防军拨什库骁骑兵等各赏给一月钱粮闲散官员照防军给一月钱粮火器骁骑兵亦照防军赏给有管辖职掌官员悉赏给内库縀疋其赏赐縀疋户部防同总管内务府衙门议奏这次阅武时官员内有降级罸俸者俱准开复以示朕体恤将士申明赏罸之至意至八旗歩军官兵有察缉盗贼廵理道路等役甚多极为劳苦歩军亦各赏给一月钱粮管歩军官员亦各赏给縀疋奬勤恤劳用称朕意尔部卽遵谕行特谕康熙三十二年十二月二十日















　　圣祖仁皇帝御制文第二集巻十二
　　钦定四库全书
　　圣祖仁皇帝御制文第二集巻十三目録
　　勅谕
　　谕内阁
　　谕内阁
　　谕大学士伊桑阿阿兰泰
　　谕内阁
　　谕户部
　　谕大学士伊桑阿阿兰泰
　　谕内阁
　　谕内阁
　　谕内阁
　　谕内阁
　　谕领侍衞内大臣索额图大学士伊桑阿阿兰泰尚书马竒索诺和
　　谕户部
　　谕内阁
　　谕户部
　　谕大学士伊桑阿学士温保戴通沈图宋柱陶岱侍郎席喇
　　谕内阁
　　谕内阁
　　谕大学士伊桑阿阿兰泰
　　谕大学士伊桑阿阿兰泰
　　谕内阁
　　谕内阁
　　谕内阁
　　谕大学士伊桑阿阿兰泰王熙张玉书学士温保戴通沈图宋柱李柟顾藻陆葇徐嘉炎

</div>
    <div class="pagination">
<a href="圣祖仁皇帝御制文集_page75.html">上一页</a><span>...</span><a href="圣祖仁皇帝御制文集_page71.html">71</a><a href="圣祖仁皇帝御制文集_page72.html">72</a><a href="圣祖仁皇帝御制文集_page73.html">73</a><a href="圣祖仁皇帝御制文集_page74.html">74</a><a href="圣祖仁皇帝御制文集_page75.html">75</a><span class="current-page">76</span><a href="圣祖仁皇帝御制文集_page77.html">77</a><a href="圣祖仁皇帝御制文集_page78.html">78</a><a href="圣祖仁皇帝御制文集_page79.html">79</a><a href="圣祖仁皇帝御制文集_page80.html">80</a><a href="圣祖仁皇帝御制文集_page81.html">81</a><span>...</span><a href="圣祖仁皇帝御制文集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
