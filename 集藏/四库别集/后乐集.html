<!DOCTYPE html>
<html>
<head>
    <meta charset="UTF-8">
    <title>后乐集 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后乐集 - 第 1 页/共 18 页</h1>
    <div class="content">　　钦定四库全书　　　　集部四
　　提要
　　后乐集二十巻　　　　别集类三【宋】
　　【臣】等谨案后乐集二十巻宋卫泾撰泾字清叔华亭人徙居昆山登淳熙十一年进士第一人王楙野客丛书乃谓潮至夷亭出状元甲辰卫泾果魁天下者也累官防知政事封秦国公卒諡文节其事迹不具于宋史惟南宋翰苑题名记载泾以开禧二年七月官中书舍人兼修玊牒官直学士院十月除吏部侍郎兼侍读三年十月除礼部尚书十一月除御史中丞宋史宰辅表载开禧三年十一月丙戌泾自中奉大夫试御史中丞除端明殿学士签书枢宻院事丁亥兼权防知政事十二月壬戌泾与雷孝友同除防知政事嘉定元年六月乙亥罢为资政殿学士知潭州而集中谢表自潭州以后又尝一知福州再知隆兴府其歴官岁月尚可考见泾初号拙斋居士改号西园居士后筑堂成取范仲淹岳阳楼记中语题之曰后乐堂遂以自号并名其集原本凡七十巻乃其子樵所编尝刻之于永州岁久亡佚明杨枢淞故述仅存其名而其本已不可见今从永乐大典中裒辑编次厘为二十巻卫氏在宋世以文学知名泾诸父肤敏绍兴间为礼部侍郎立朝颇着风采泾弟湜亦湛深经术所着礼记集说已别着録泾所作大都和平温雅具有体裁归有光震川集称其文章议论有禆当世当韩侂胄用事时隠居十年于所居石浦辟西园坚卧不出其进退之际盖能以礼自守者今即集中诸奏疏考之其应诏论北伐劄子谓两国相敌持重者安轻动者危应兵常胜首事常沮力诋侂胄开衅之非词意极为切直其劾易祓朱质林行诸状亦能抵触奸佞侃侃不阿他所论列并中窽要在当时可称正人特其执政未久宋史又佚不传其大节几就湮没幸而遗文复显犹可据以见其仕履之大畧故着之于録补史文所未及焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　后乐集巻一　　　　　　宋　衞泾　撰
　　外制
　　从事郎赵汝谈特授行太社令制
　　宗室之贤而文若汉间平唐贺白盖不多见如尔之力学好修辞章雅健良足嘉尚寘之曲台益懋器业朕将有观焉可
　　朝散郎行大社令洪伋特授大理寺簿制
　　汉儒以簿书狱讼为非本务然廷尉天下之平文牍丛委钩稽无法吏并縁为奸民命顾不重耶尔生于名阀才谞有闻繇稷嗣之聨列理官之属体朕此意思所以称其职者伫对褒陟可
　　承议郎干办行在诸司粮料院林拱辰依前官特授行大理寺主簿制
　　廷尉之狱民命所系朕以文法吏与儒者参用厥有深旨尔学识敏茂尝决两科宰剧甚优晓畅世务盖有用之材也列属棘寺益试尔能其钩攷稽违参订疑误庶几助朕哀矜钦恤之意毋曰簿书期会而已也可通直郎太学博士钱廷玉除太常博士制
　　奉常专礼乐之司兼夷防之任昔之勤劳王家者亦于是而纪成绩焉至唐则以博士掌戎府书檄古今用人是或一道尔蚤跻膴仕继收隽科蔚然声称达于朕听比横经于学省旋列属于颂台未究尔材当为时用矧克济世美自许功名方赞画军旅之间岂特闻俎豆之事策勲既至论赏孰先可
　　通直郎赐绯鱼袋王克勤依前官特授太常寺主簿制
　　尔总角知名被遇烈祖读册府之书逾三十年矣顷又以力学自奋名第徊翔州县既用复跌然遂得以其余暇涵养逺业岂老其才而后用耶朕爱惜人物振拔滞淹比加收召俾寘曲台簿领虽卑与闻礼乐之事往游其间以俟褒陟可
　　从政郎光州宜城县令邵岘以淮南运判李洪申管押第一次粮料至蔡州军前乞旌别特改宣教郎制
　　自削举员限岁额改秩之制益严尔为令长转防军须率先诸邑部使者以绩状闻度越彞章陞华京寺足以旌尔能矣夫用民力于有事之日固当寛民力于闲暇之时祗服恩徽勉思惠养可
　　袁防因讲筵论语彻章习学文字转承信郎制
　　鲁论终篇儒臣第赏尔习刀笔亦与有劳遂陟武阶抑云幸矣可不勉哉可
　　迪功郎徐晃兊换会子局赏循修职郎制
　　楮币济货泉之阜通而未免更易之烦尔以监临第劳应赏俾陟文资尚勉职业可
　　朝奉郎行太常寺主簿刘弥正差出淮上相度驱磨措置事件有劳特授朝散郎差遣如故制
　　朕操驭臣之柄有劳必录所以存公道示激劝也日者两淮货泉壅滞出纳隐欺重水潦之为灾趣春和而议贷尔以儒者该练将指咨询得其事情驰以归报爰进一秩庸旌尔能其益励于逺猷以对扬于休宠可修职郎李圭用玉牒日厯圣政会要四处进书赏循从事郎制
　　金匮奏篇累劳第赏尔与名其间岂以久而或遗叙陟文资亶为华宠其思所以称此哉可
　　陈良彪除閤门舍人制
　　朕惟烈祖上閤置舍人以拟三馆储材之地实为右列之清选尔早游庠序尝冠名科久服戎行誉处弥懋朱华列属不试而命足为尔宠其益思奋励以无负待遇之意可
　　从事郎行国子录陈振依前官特授太学博士承直郎两浙转运司干办公事陆峻依前官特授行国子录制
　　儒林之官博士掌教学录主规所任若不同而训迪纠率以纳人于善则一也尔振性资端靖勤于厥职其进为博士以诲诸生尔峻辞华敏赡蔚然有闻其俾为学录以齐胄子各推所学作新多士副朕育才之意嗣对褒陟可
　　宣教郎扈仲荣迪功郎陈模并依前官特授秘书省正字制
　　朕惟人材之难得而储养之不可无素也故萃四方之英隽置之三馆如防圭璧如植杞梓以俟异日之用焉以尔仲荣文艺器识西方之秀尔模性质行谊南州之良列属学宫贤问弥畅试言制苑论议可嘉蓬莱道山俾职是正未足以究尔蕴其读未见之书优游涵泳咸以事业着明于世岂惟副予期待之意而尔亦有休显之称可
　　迪功郎张令敏用宪圣慈烈皇后上僊掩攒赏循从事郎制
　　慨念宪圣因山之役今十年矣尔尝与宣劳格应迁秩赍伐有请岂以久而汝遗祗服恩华思効职业可
　　伪保义副尉梁法特授秉义郎制
　　朕兴六月之师复中原之境凡衣冠之旧族与襁负之遗黎孰匪故臣皆吾赤子尔奋自筦库率先来归俾超进于武阶示深嘉其志尚永肩忠义共建功名可朝奉大夫新改差知袁州军州兼管内劝农营田事余崇依前官特授尚书都官郎中制
　　文昌诸郎上应列宿而都官在唐尤号清选至以骚雅振盛一时盖官无崇庳得人而重古今岂有异耶尔材学纯茂器采详华顷繇书林出领名郡治行可纪亟俾召归司秋聨益试能事其推素蕴勉绍前闻以副识拔之意可
　　朝请郎守尚书刑部郎中赐绯鱼袋奚士逊依前官特授尚书右司郎中赐如故制
　　中台总机务之繁都司冠郎吏之选岂特付受书奏亦以助正纪纲非更践中外练习典章不以轻畀尔器质淑茂才术疏通歴试节麾蔚着风绩分曹宪部以平允称惟时省闼之聨借尔老成之望尔其弥纶阙失纠正稽违俾吾二三大臣图回其大者而不以薄物细故累其心斯为称职嗣有褒陞可
　　朝请大夫荆湖北路转运判官专一措置提督修城宇文绍彭可特授尚书度支郎中制
　　朕规恢鸿业寤寐人才或外总于台纲或内参于邦计委任攸在重轻岂殊尔名阅之英儒雅饰吏比洊更于麾节亦懋着于事功锡对便朝议论不诡其辍湖隂之将漕进聨民部之名曹矧边琐多虞调度方急司度之任厥惟艰哉往殚乃心以佐而长均节其有无俾上用足而下不匮是为称职嗣有宠章可
　　朝散大夫尚书左郎官田澹特授行尚书吏部员外郎制
　　十年去国有嘉难进之风千里承流茂着惟良之绩兹对扬于文陛爰进陟于名郎尔学问防深材猷敏劭培养滋久望实益孚六曹均中台三铨独为高选惟精识足以别流品惟明决足以革奸欺其殚乃心以佐而长朕将于此观逺业焉可
　　朝奉大夫行大理寺丞刘炳特授行尚书兵部员外郎制
　　朕惟烈祖之朝尤重郎曹之选非贤望素着或治行卓絶不以轻授尔旧自儒学安于平进比以从臣之属召自逺郡锡对便朝而议论激昂慨然有志于当世朕甚嘉之为丞棘寺旋跻省戸朕之待尔厚矣方疆场多虞武部之职非平时比也勉行其言往佐而长思以报朕且无负于所知可
　　朝散郎行秘书郎兼国史院编修官实录院检讨官戴溪依前官特授尚书兵部员外郎制
　　朕惟烈祖之朝尤重郎闱之选盖必柬求贤望非特褒表外庸尔魁垒耆儒卓絶隽轨文词赡典足以冠冕士林行义洁修足以羽仪朝着道山史观久矣并游中台望郎得卿而重矧诸曹之决事惟武部之独清优游其间以须逺用可
　　从事郎许沆可依前特授行国子正制
　　蜀自昔多材而去朝廷万里无路自达朕甚念之爰命师臣岁得荐进尔奋自儒科行艺纯备举者以名闻比繇召察列属胄监分任纠正之事盍推所学使多士有观焉可
　　朝奉郎国子博士庄夏除国子监丞制
　　学馆储才之地异时卿相由此其选陞进录用正不容以迟速久近计也尔文艺之美见推士林器识之茂稔于朝序防经训胄转而为丞班聨滋高兼掌教法不特关决庶务而已优游其间益就逺业以副朕之所期待者可
　　朝奉郎史厚祖除大理寺丞制
　　朕患夫法家者流拘于文而不察夫人之情也故选用理官必更诫以民事庶乎习知幽隐凡我庶狱酌情法之中而审于用刑焉尔艺精科律济以儒雅顷司评谳蔚有能称尝转而丞矣通刺名郡敭歴居多肆予命汝复还旧署以究所长其益知尽心以称钦恤之意可朝散郎行国子监丞林孔昭除大理寺丞制
　　廷尉天下之平也朕患典狱之吏寛者失之纵急者失之苛国朝以仁厚为政与其急也宁寛丞佐之任择人惟谨某奋身儒术清介有守周旋冑监誉处弥休擢居理官佥论称允传曰与其杀不辜宁失不经又曰如得其情则哀矜而勿喜尔其祗若古训折狱蔽罪必惟其中使民自以为不寃则无负遴柬之意可
　　朝奉大夫太常博士鲁幵除太常丞制
　　朕以季秋大享于明堂欵清宫朝太庙弥文缛典职在奉常虽典章具存而必得博物洽闻之士相与讲明之尔驰声胶庠蚤擢名第徊翔州县晚而登畿处以议郎咸推直笔肆畴久次就俾为丞益殚尔能叶赞熙事济于休成嗣有褒陟可
　　戸部侍郎丁常任降两官放罢制
　　朕惟士大夫出处进退之间当存礼义廉耻之节职列禁从众所观瞻此或不知他复奚望尔蚤繇推择屡试事功乃亏行己之方屡致烦言之及顷承人乏擢领神臯恩宠若斯职分宜思称塞建明何有日夜惟望晋迁果为清议之弗容致谓宿愆之佚罚俾从镌斥少警惰媮惟服寛恩勉图后效可
　　来处和引班太疾降一官制
　　朝仪贵肃宾閤是司乃诏相之不明致疾徐之失度俾镌一秩姑小警之可
　　内侍吴回等各降两官制
　　灾祥之示戒恐惧引咎者人君之道也火禁之不修弛慢失职者有司之责也具官某顷繇选择祗事北内融风为沴上惊重闱朕躬自贬损冀答谴告尔职在儆宫懐不能安抗章自列贬官二等尚庶几知过者然诿曰有数而重寘人于理此又夀慈之寛恩也其可不务省循益加共恪以称朕奉亲之意哉可
　　内侍王师珪等各降两官制
　　朕惟事亲之道务极其至故凡祗奉于重闱者不爱高爵厚赏以宠荣之庶几恪共乃事以称朕意顷者融风为沴北内夜惊朕躬自贬损上答谴告尔等职司儆宫储备无素昧于引咎偃然自安此言者所以不汝置而罚不容己也贬官二列尚服寛恩益务省循以图报効可
　　朝请郎充枢密院编修官兼国史院编修官兼实录院检讨官周震依前官特授知大宗正丞兼职如故制
　　朕惟伯臣司宗古重其任国朝以同姓典属籍必择贤望为之贰其制始于熙宁然秩清务简号储材之地以尔早负儒学屡奏民庸蔚然声称达于朕听分教王邸载笔机廷皆一时妙选兹俾叙迁往赞纠合训齐之事班高列丞将有试用益加懋勉以副柬知可
　　朝奉大夫行大理正乔梦符特授行大宗正丞制
　　宗正置丞秩清地严亚于中秘皆储养贤望以须器使尔学术醇茂材识敏强司断理官惟明克允典治诏狱守正不阿蔚然声称简于朕听训齐属籍之事命汝参领兹为叙陟未究逺猷优游其间朕将有试焉可朝散郎枢密院检详诸房文字兼国史院编修官兼实录院检讨官赵时逢依前官特授试将作监兼职如故制
　　二监亚于列卿班聨弥峻而大匠省缮营之役尤号清简所以储养材望选授不轻尔宗枝挺秀优于政术把麾掲节洊着外庸为郎名曹列属右府未足以究尔蕴兹繇叙进俾长工正夫分职虽逸劳之异而用贤何日月之拘益懋逺图嗣对褒陟可
　　京西宣抚申忠翊郎吕渭孙斩违犯纪律人朱胜及捕杀作过人蔡飞等特转三官仍令宣抚司更与陞擢授从义郎制
　　朕比揽宣司之奏谓尔能诛偏校之失律及适戍之尤无良者军政当自是少肃矣肆嘉忠勇躐进武阶然为将之道恩信为本至于诛杀不得已而用之祗若予训毋专尚威可
　　朝散郎行将作监主簿孟导依前官特授行军器监丞朝奉郎添差权通判温州军州兼管内劝农事赐绯鱼袋赵师渊依前官特授行将作监主簿赐如故制
　　戎器置监以饬武备而训工程作之事总尚方职号清简盖储养贤望以待器使选授不轻尔导名阀之彦材谞足称饰以儒术尔师渊宗枝之秀学行俱优深识时务或叙进丞贰或擢居簿正优游其间益懋逺业朕将有观焉可
　　朝散郎行军器监主簿赐绯鱼袋章依前官特授行司农寺丞赐如故朝散郎权发遣安庆军府兼管内劝农营田屯田事章升之依前官特授太府寺丞朝请郎干办行在诸军粮料院赐绯鱼袋柯甲依前官特授行军器监主簿制
　　七寺二监之属虽分职有繁简逸劳之殊而储养贤望以待选择意则均也尔质性端靖更践惟旧尔升之材术通敏自喜事功尔甲老成练达蔚有典刑金谷出纳之司训工程作之任或为丞贰或居簿正各殚乃心往赞而长俾邦计优裕而戎备修饬咸迪厥官嗣有褒宠可
　　馆伴正使邓友龙降一官制
　　朕于侍从之臣待遇加厚然念赏罚之柄劝惩所关倘或近而或遗宁免人之窃议具官某夙推时望服在禁涂乌府抨弹独高风采黄扉论駮助正纪纲期奋励于逺图每讲明于大义有来使介爰命馆延虽能执礼以折狂狡之情胡乃移文而致异同之失俾镌一秩庸示至公勿因纎芥之嫌而怠激昻之志可
　　馆伴副使谯得遇降一官制
　　乃者邻使来庭朕命从臣馆之汝实为之副使使指所在责不汝专独不与闻之乎矧朱华列属凡朝防诏相之事繄汝所素讲也顾使逺人周章于进见之初谬误于文移之际亦无以辞其罚矣姑从削秩尚勉后图可中奉大夫直文华阁知太平州军州兼管内劝农营田使河南县开国男食邑三百户富琯依前特授中书门下省检正诸房公事封如故朝散郎尚书都官员外郎兼国史院编修官兼实录院检讨官谯令宪依前官特授枢密院检详诸房文字兼职如故制
　　二省出政之原西枢本兵之地朕嘉与二三大臣图回治道而分寮设属以弥缝其间非敭歴中外习知典章者不在兹选以尔琯名臣之冑器度详华出领价藩课最可纪爰陞宰旅付以纠正之权尔令宪儒科之秀问学深醇入践郎闱廉靖有守擢赞几廷俾专检核之任其各殚乃心率厥职不以薄物细故轸廊庙之虑使吾大臣谓尔曰能嗣有褒陟往惟懋哉可
　　朝散大夫赐紫金鱼袋陈景思依前官特授江南西路转运判官朝请郎江南西路转运判官赐绯鱼袋章良能依前官特授江南东路转运判官赐如故制
　　入聨扈从之班出领澄清之寄内外虽异眷注则均尔景思名辅之孙见闻广博才术足以济时尝冠列卿贰摄武部尔良能士林之秀问学淹该文章足以华国进陟螭陛寓直北门皆接武于禁严尚回翔于麾节朕惟祖宗用人之道必以事任详试其能所以储养望实之孚成就器业之美是用大江东西分命将漕尔宜体朕此意职思其忧凡一道财计之盈虚列郡生民之休戚均节咨访施置罢行少须最绩之闻即对褒延之宠益加懋勉不汝遐遗可
　　降授朝散大夫充寳谟阁待制提举建宁府武夷山冲佑观赐紫金鱼袋辛弃疾依前官特授知绍兴军府兼管内劝农使充两浙东路安抚使马步军都总管赐如故制
　　师帅承流本以寛大奉行为首防稽并海思得文武牧御之才属此畴咨得于已试惟素望夙烦于鎭压则赤子必善于抚摩其即祠廷往分阃制具官某谋猷经逺智略无前方燕昭碣石之筑宫何愧海滨之至驾华山騄耳以行逺讵忘烈祖之知久矣践扬蔚有风采爰擢登于禁从将旋畀以事功其才任重有余盖一旦缓急之可赖为吏太刚则折此三期贤佞之未齐朕惟甸四方而用俊民岂以一眚而揜大徳其以济南之名彦载新浙左之旌麾夫才固有其所长政亦贵于相济往者盗鬻为害赖卿销弥居多今闻懐绶以重来必且望风而屏去惟寛严之不倚庶操纵之适宜噫黄霸治如其前终归长者粤人轻而好勇务在安之可
　　显谟阁直学士通议大夫楼钥可特落显谟阁直学士制
　　素韠甫终缅想从臣之旧丹书来上骇闻吏议之新虽重惜于修名难独寛于常典具官某时推宿望久服禁涂齿徳寖高众谓老成之彦丘园自适肆嘉靖退之风何倚庐在疚之时有移牍徇情之累岂爱人姑息或牵邑子之言然紊国宪章致佚奸民之罪具阅有司之成案遂罹缘坐之微文其悉褫于华名姑小惩于私谒善不揜恶朕何心赏罚之施过斯知仁尔尚勉省循之谊可
　　李壁除参知政事封赠三代并妻制
　　曾祖母恭人郭氏赠陇西郡夫人
　　鹊巢积累茂延三世之芳象服昭华并萃一门之盛肆畴材于台路知流福于宗祧并举徽章逺飏淑范具封某氏肃雍迪行圣善着仪族望华腴蔼出汾阳之胄闺闱恪敬俪如冀缺之家信隂徳之有基侈义方之重训笃尔曾孙之庆为吾共政之良宜正号于小君用疏封于望郡鱼轩锡命虽不及于生前彤管增荣尚嗣褒于身后告于幽穸服此湛恩可
　　祖中任朝奉大夫知陜州赠宣奉大夫拟赠太子少傅
　　宋考父之益恭验世家之必达鲁臧孙之有后信名徳之可传方隆体貌于政涂爰攷源流于先哲肆颁命綍式显祖风具官某学术贯乎古今行谊昭乎日月扶圣经而黜异论仲舒独号于纯儒为民牧而孚惠心子产尚存于遗爱伟百年之物望诚故国之世臣厥有名孙为予良弼兹登庸于两社宜追贲于九京愍章已峻于文阶徽册遂跻于宫保报本反始岂特慰烝尝之思自叶流根于以显公侯之服尚歆异渥益大其门可
　　祖母硕人史氏赠徳阳郡夫人
</div>
    <div class="pagination">
<span class="current-page">1</span><a href="后乐集_page2.html">2</a><a href="后乐集_page3.html">3</a><a href="后乐集_page4.html">4</a><a href="后乐集_page5.html">5</a><a href="后乐集_page6.html">6</a><span>...</span><a href="后乐集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
