<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 8 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 8 页/共 36 页
  </h1>
  <div class="content">
   李太白集注巻八
　　钦定四库全书
　　李太白集注巻九
　　钱塘　王　撰
　　古近体诗共四十三首
　　赠孟浩然
　　吾爱孟夫子风流天下闻红顔弃轩冕白首卧松云醉月频中圣迷花不事君高山安可仰徒【缪本作从】此揖清芬【唐书孟浩然襄州襄阳人少好节义喜拯人患难隐鹿门山年四十乃游京师尝于太学赋诗一座叹服无敢抗张九龄王维雅称道之维私邀入内署俄而宗至浩然匿牀下维以实对帝喜曰朕闻其人而未见也何惧而匿诏浩然出帝问其诗浩然再拜自诵所为至不才明主弃之句帝曰卿不求仕而朕未尝弃卿奈何诬我因放还采访使韩朝宗约浩然偕至京师欲荐诸朝会故人至剧饮欢甚或曰君与韩公有期浩然曰业已饮遑恤他卒不赴朝宗怒辞行浩然不悔也张九龄为荆州辟置于府府罢开元末病疽背卒南史眷恋松云轻迷人路三国志徐邈为尚书郎时科酒禁而邈私饮至于沉醉校事赵达问以曹事邈曰中圣人达白之太祖太祖甚怒鲜于辅进曰平日醉客谓酒清者为圣人浊者为贤人邈性修慎偶醉言耳诗小雅高山仰止景行行止　中圣之中本作去声读恊音当读平声】
　　赠从兄襄阳少府皓【一作晤　唐书地理志山南东道襄州有襄阳县】
　　结发未识事所交尽豪雄郤秦不受赏击晋【一作救赵】宁为功【缪本此下多托身白刃里杀人红尘中当朝揖高义举世钦英风四句】小节岂足言退耕舂陵东归来无产业生事如转蓬一朝乌【一作狐】裘敝百镒黄金空弹剑徒激昂出门悲路穷吾兄青云士然诺闻诸公所以陈片言片言贵情通棣华傥不接甘与秋草同【汉书李广传结髪与匈奴战顔师古注言始升冠即在战阵也鲁仲连不肯令赵尊秦为帝秦将闻之为却军五十里平原君欲封之鲁仲连不肯受详二巻注朱亥从魏公子无忌袖铁锥锥杀晋鄙夺其军以救邯郸存赵详见三巻注晋书阮浑少慕通达不修小节元和郡县志舂陵故城在随州枣阳县东南三十五里曹植诗吁嗟此转蓬居世何独然杨齐贤曰蓬花北土有之团栾如毬风起则随地而转不能自止战国防苏秦说秦王书十上而说不行黑貂之裘敝黄金百斤尽韵会国语二十四两为镒赵岐孟康皆曰二十两郑曰三十两汉书不自激昂乃反涕泣左传召穆公思周德之不类故纠合宗族于成周而作诗曰常棣之华鄂不凡今之人莫如兄弟杜预注常棣棣也鄂鄂然花外发不言以喻兄弟和睦则强盛而有光辉然】
　　淮海对雪赠傅霭【一作淮南对雪赠孟浩然　禹贡淮海惟扬州谓扬州之域北至淮东南至海也后人称扬州曰淮海本此】
　　朔雪落呉【一作潮】天从风渡溟渤海【萧本作梅】树【一作木】成阳春江沙皓明月【缪本下多飘飖四荒外想象千花发瑶草生阶墀玉尘散庭阙四句】兴从剡溪起思绕梁园【缪本作山】发寄君郢中歌曲罢心断絶【后四句一作剡溪兴空在郢路歌未歇寄君梁父吟曲尽心断絶鲍照诗胡风吹朔雪又穿池类溟渤江总诗海树一边出云山四面通世说王子猷居山隂夜大雪眠觉开室命酌酒四望皎然因起彷徨咏左思招隐诗忽忆戴安道时戴在剡即便夜乘小船就之经宿方至造门不前而返人问其故王曰吾本乘兴而行兴尽而返何必见戴一统志剡溪在绍兴府嵊县治南一名戴溪即晋王徽之雪夜访戴逵处谢惠连雪赋岁将暮时既昏寒风积愁云繁梁王不悦游于兔园乃置防酒命賔友召邹生延枚叟相如末至居客之右俄而微霰零宻雪下王乃歌北风于衞诗咏南山于周雅授简于司马大夫曰抽子秘思骋子妍词侔色揣称为寡人赋之新序客有歌于郢中者其为阳春白雪国中属而和者数十人鲍照诗涕零心断絶　剡音闪】
　　赠徐安宜【唐时淮南道楚州有安宜县上元三年以其地得定国寳十三枚因改元寳应仍改安宜县为寳应县徐葢为安宜令者也】
　　白田见楚老歌咏徐安宜制锦不择地操刀良在兹清风动百里惠化闻京师浮人若云归耕种满郊岐川光净麦陇日色明桑枝讼息但长啸賔来或解颐青橙【缪本作槐】拂戸牖白【一作碧】水流园池游子滞安邑懐恩未忍辞翳【缪本作繄】君树【萧本作独】桃李岁晚托深期【白田安宜地名楚老楚地父老也江南通志白田渡在寳应县南门外左传子皮欲使尹何为邑子产曰少未知可否子皮曰愿吾爱之使夫往而学焉夫亦愈知治矣子产曰人之爱人求利之也今吾子爱人则以政犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎杜预注制裁也宋书刘道产之在汉南歴年逾十惠化流于樊沔公羊传京师者何天子之居也京者何大也师者何众也天子之居必以众大之词言之杨齐贤注浮人流人也王僧达诗麦陇多秀色郑康成毛诗笺啸蹙口而出声也汉书诸儒为之语曰无说诗匡鼎来匡说诗解人颐如淳注使人笑不能止也李陵诗游子暮何之安邑即安宜也吴均诗懐恩未忍去非无江海心繄惟也又发语声左传繄我独无说苑阳虎得罪于鲁北见简子曰自今以后不复树人矣简子曰夫树桃李者夏得休息秋得其实焉树蒺藜者夏不得休息秋得其刺焉今子之所树蒺藜也自今以来择人而树之毋已树而择之　繄音伊】
　　赠任城卢主簿潜【萧本少潜字　唐书地理志河南道兖州有任城县唐官制县令之佐有主簿其位在丞之下尉之上京县二人从八品畿县上县者正九品中县下县者从八品各一人】
　　海鸟知天风窜身鲁门东临觞不能饮矫翼思凌空钟鼓不为乐烟霜谁与同归飞未忍去流泪谢鸳鸿【庄子昔者海鸟止于鲁郊鲁侯御而觞之于庙详见大鹏赋注扬雄解嘲矫翼厉翮李周翰注矫举也南齐书孝感烟霜】
　　早秋赠裴十七仲堪
　　逺海动风色吹愁【一作秋】落天涯南星变大火热气余丹霞光景不可回六龙转天车荆人泣美玉鲁叟悲匏功业若梦里【一作中】抚【一作推】琴发长嗟裴生信【一作实】英迈屈【缪本作崛】起多才华歴抵海岱豪结交鲁朱家【一作歴游赵魏豪结交列如麻缪本下多良图竟未展意欲飞丹砂破产且救人遗身不为家四句】复携两少妾【一作女】艳色惊荷葩【缪本作花】双歌入青云但惜白日斜
　　穷【一作沧】溟出宝贝大泽饶龙蛇明主傥【一作必】见
　　收烟霄路非赊时命若不会归应链丹砂【一作知飞万里道勿使岁寒嗟　南星南方之星也大火心星也初昏之时大火见南方于时为夏若转而西流则为秋矣郭璞尔雅注大火心也在中最明故时候主焉江淹诗丹霞蔽阳影刘良注丹霞赤云也曹植诗白日西南驰光景不可攀六龙见三巻注天车即日车也荆人卞和泣玉事见四巻注孔子曰吾岂匏也哉焉能系而不食何晏注匏瓠也言瓠得系一处者不食故也吾自食物当东西南北不得如不食之物系滞一处王粲诗摄衣起抚琴后汉书至于扶翼王运皆武人屈起章懐太子注屈起犹勃起也音其勿反禹贡海岱惟青州孔传曰东北据海西南距岱史记鲁朱家者与高祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其德诸所甞施惟恐见之振人不赡先从贫贱始家无余财衣不完采食不重味乘不过軥牛专趋人之急甚已之私既隂脱季布之厄及布尊贵终身不见也自关以东莫不延颈愿交焉鲍照诗防得两少妾说文葩花也韵会赊逺也木华海赋翔天沼戏穷溟又曰岂徒积大颠之寳贝左传深山大泽实生龙蛇　葩普巴切怕平声】
　　赠范金乡【萧本作卿】二首【唐书地理志河南道兖州有金乡县】
　　君子枉清盼不知东走迷离家未几月络纬鸣中闺桃李君不言攀花愿成蹊那能吐芳讯惠好相招携我有结緑珍久藏浊水泥时人弃此物乃与燕石【一作珉】齐摭【缪本作拂】拭欲赠之申眉路无梯辽东慙白豕楚客羞山鸡徒有献芹心终流泣玉【一作血】啼只应自索漠留舌示山妻【淮南子狂者东走逐者亦东走东走则同所以东走则异抱朴子此亦东走之迷忘葵之甘也络纬见三巻注汉书桃李不言下自成蹊顔师古注蹊谓径道也言桃李以其花实之故非有召呼而人争归趋来往不絶其下自然成径以喻人懐诚信之心故能潜有所感也顔延年诗君子吐芳讯感物测子衷谢瞻诗烟煴吐芳讯李周翰注芳讯芳言也诗国风惠而好我左传招携以礼史记周有砥砨宋有结緑梁有悬黎楚有和璞此四寳者立之所生良工之所失也曹植诗妾若浊水泥燕石见二巻注说文摭拾也应玚诗良遇不可值伸眉路何阶后汉书往时辽东有豕生子白头异而献之行至河东见羣豕皆白懐慙而还尹文子楚客担山雉路人问何鸟也担雉者欺之曰鳯凰也路人曰我闻鳯凰今真见之汝贩之乎曰然则十金勿与请加倍乃与之将欲献楚王经宿而鸟死路人不遑惜金惟恨不得以献楚王国人传之咸以为真鳯凰贵欲以献之遂闻楚王王感其欲献于已召而厚赐之过于买鸟之金十倍嵇康絶交书野人有快炙背而美芹子者欲献之至尊虽有区区之意亦已疎矣卞和泣玉见四巻注文心雕龙思不环□索莫乏气史记张仪尝从楚相饮已而楚相亡璧门下意张仪曰仪贫无行此必盗相君之璧共执张仪掠笞数百不服醳之其妻曰嘻子无读书游说安得此辱乎张仪谓其妻曰视吾舌尚在否其妻笑曰舌在也仪曰足矣　摭音炙】
　　其二
　　范宰不买名弦歌对前楹为邦黙自化日觉冰壶清百里鸡犬静千庐机杼鸣浮人少荡析爱客多逢迎游子覩嘉政因之听颂声【淮南子歌鼓舞縁饰诗书以买名誉于天下老子我无为而民自化鲍照诗清如玉壶冰古诗札札防机杼机杼织具也机以转轴杼以持纬书盘庚今我民用荡析离居孔頴达正义播荡分析蜀志费袆传丞相亮南征还羣寮于数十里逢迎公羊传什一行而颂声作矣何休注颂声者太平歌颂之声　杼音纻】
　　赠瑕丘王少府【唐书地理志河南道兖州有瑕丘县】
　　皎皎鸾鳯姿飘飘神仙气梅生亦何事来作南昌尉清风佐鸣琴寂寞道为【一作为谁】贵一见过所闻操持难与羣毫挥鲁邑讼目送瀛洲云我隐屠钓下尔当玉石分无由接高论空此仰清芬【汉书梅福字子真九江夀春人为郡文学补南昌尉后去官归寿春至元始中王莽专政福一朝弃妻子去九江至今传以为仙晋书梁国张伟志趣不常自隐于屠钓瀛洲海中三山之一详见四巻注】
　　东鲁见狄博通【按唐书宰相世系表博通梁公狄仁杰之曾孙戸部郎中光济之孙】
　　去年别我向何处有人传道游江东谓言挂席度沧海却来应是无长风【谢灵运诗挂席拾海月宋书宗慤传愿乘长风破万里浪】
　　见京兆韦参军量移东阳二首【按唐书地理志京兆府京兆郡本雍州属关内道婺州东阳郡属江南东道日知录唐朝人得罪贬窜逺方遇赦改近地谓之量移旧唐书宗纪开元二十年十一月庚午祀后土于脽上大赦天下左降官量移近处二十七年二月己巳加尊号大赦天下左降官量移近处量移字始见于此】
　　潮水还归海流人却到呉相逢问愁苦泪尽日南珠【庄子子不闻夫越之流人乎陆徳明注流人有罪自流徙者也吴都赋渊客慷慨而泣珠刘渊林注俗传鲛人从水中出曾寄寓人家积日卖绡绡者竹孚俞也鲛人临去从主人索器泣而出珠满盘以与主人洞防记吠勒国去长安九千里在日南人长七尺被发至踵乗犀象之车乗象入海底取寳宿于鲛人之舍得泪珠则鲛人所泣之珠也庾信拟连珠日南枯蚌犹含明月之珠】
　　其二
　　闻说金华渡东连五百滩全胜若耶好莫道此行难猿啸千谿合松风五月寒他年一携手揺艇入新安【一统志五百滩在金华府城西五里滩之最大者俗传舟行挽牵五百人方可渡若耶溪在绍兴府城南二十五里下与镜湖合西施采莲欧冶铸剑于此新安江一名青溪出徽州自歙县经淳安县界至严州府城南合婺港东入浙江广韵艇小船也　艇音挺】
　　赠丹阳横山周处士惟长【唐书地理志润州丹阳郡有丹阳县本曲阿天寳元年更名太平御覧山谦之丹阳记曰丹阳县东十八里有横山连亘数十里传云楚子重至于横山是也江南通志横山在江宁府江宁县东南一百二十里高淳县东二十里其山四方望之皆横故曰横山亦名横望山太平府志横山在当涂县东六十里高二百丈周八十里穹窿嵁峻苍翠亘天际四望皆横故名横山与江宁溧水接壤丹阳湖在其南春秋楚子重伐吴所至之地】
　　周子横山隐开门临城隅连峰入戸牖胜槩凌方壶时枉【一作作】白纻词放歌丹阳湖水色傲溟渤川光秀菰蒲当其得意时心与天壤俱闲云随舒巻【萧本作巻施】安识身有无抱石耻献玉沉泉笑探珠羽化如可作相携上【一作携手止】清都【方壶方丈也海中三神山之一见明堂赋注白纻词见四巻注江南通志丹阳湖在江宁府高淳县西南三十里太平府当涂县东南七十里以湖之中流分界其源有三徽州高淳宁国广德诸溪皆汇之通为三湖一曰石臼一曰固城一曰丹阳而丹阳最大葢总名也周围三百余里鲍照诗穿池类溟渤谢灵运诗菰蒲冒清浅本草苏颂曰菰根江湖陂泽中皆有之生水中叶如蒲苇刈以秣马甚肥春末生白芽如笋即菰菜也又谓之茭白生熟皆可啖甜美其中心如小儿臂者名菰手作菰首者非矣宼宗奭曰菰乃蒲类河朔边人止以饲马作荐八月开花如苇结青子合粟为粥食甚济饥李时珍曰蒲丛生水际似莞而褊有脊而柔二三月生苗八九月收叶以为席亦可作扇软滑而温张协诗清风激万代名与天壤俱抱石献玉用卞和事见四巻注庄子人有见宋王者锡车十乗以其十乗骄穉庄子庄子曰河上有家贫恃纬萧而食者其子没于渊得千金之珠其父谓其子曰取石来鍜之夫千金之珠必九重之渊而骊龙颔下子能得珠者必遭其睡也使骊龙而寤子尚奚微之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为赍粉矣羽化成仙而去也清都上帝所都见二巻注】
　　玉真公主别馆苦雨赠衞尉张卿二首【按唐书公主列传玉真公主睿宗之第十女也始封崇昌县主太极元年出家为道士以方士史崇为师改称玉真公主筑玉真观于京师俄进号上清都大洞三景师天寳三载上言先帝许妾舍家今仍叨主第食租赋愿去公主号罢邑司归之王府宗不许又言妾高宗之孙睿宗之女陛下之女弟于天下不为贱何必名系主号资汤沐然后为贵请入数百家之产延十年之命帝知主意乃许之薨寳应时古楼观紫云衍庆集玉真公主与金仙公主俱入道今楼观南山之麓有玉真公主祠堂存焉俗传其地曰邸宫以为主家别馆之遗址也然碑志湮没图经废舛惟开元中戴璇楼观碑有玉真公主师心此地之语而王维储光羲皆有玉真公主山庄山居之诗则玉真祠堂为观之别馆审矣因尽录唐人题咏刻之祠中元祐二年岁在丁卯七月望日河东薛绍彭题所谓别馆疑即此地是欤埤雅雨久曰苦雨唐书百官志衞尉寺卿一人从三品少卿二人从四品掌器械文物】
　　秋【缪本作愁】坐金张馆繁阴昼不开空烟迷【缪本作送】雨色萧飒望中来翳翳昏垫苦沉沉忧恨催清秋何以慰白酒盈吾杯吟咏思管乐此人已成灰独酌聊自勉谁贵经纶才弹劒谢公子无鱼良可哀【汉书功臣之后惟有金氏张氏亲近宠贵比于外戚左思诗朝集金张馆暮宿许史庐尚书益稷下民昏垫谢灵运诗久痗昏垫苦张铣注昏雾垫溺也言病此霖雨之苦也论衡人死血脉竭竭而精气灭灭而形体朽朽而成灰土史记冯体弹其剑而歌曰长铗归来乎食无鱼　翳音衣垫音店】
　　其二
　　苦雨思白日浮云何由巻稷卨和天人阴阳【许本作霾】乃【缪本作仍】骄蹇秋霖剧倒井昏雾横絶巘欲往咫尺涂遂成山川限潨潨奔澑闻【缪本作泻】浩浩惊波转泥沙塞中途牛马不可辨饥从漂母食闲缀羽陵【一作林】简园家逢秋蔬藜藿不满眼蟏蛸结思幽蟋蟀伤褊浅防灶无青烟刀机生绿藓投筯解鹔鹴换酒醉北堂丹徒布衣者慷慨未可量何时黄金盘一斛荐防榔功成拂衣去揺曳【缪本作裔】沧洲旁【卨即契字东都赋统和天人公羊传为其骄蹇左传凡雨自三日已往为霖楚辞皇天滛溢而秋霖韵会剧尤甚也传诗霖雨如倒井韵会巘山峯也骆賔王诗薄烟横絶巘轻冻涩回湍韵防潨水防也鲍照诗蹀蹀寒叶离潨潨秋水积庄子秋水时至百川灌河泾流之大两涘渚涯之间不辨牛马陆德明注辨别也言广大故望不分别也漂母见六巻注广韵缀连补也穆天子传天子东游次于雀梁蠧书于羽陵汉书司马迁传粝梁之食藜藿之羮顔师古注藜草似蓬也藿豆叶也史记正义藜似藿而赤表本草纲目藜处处有之即灰藋之红心者茎叶稍大河朔人名落藜南人名胭脂菜亦曰鹤顶草皆因形色名也嫩时亦可食昔人谓藜藿与膏梁不同老则茎可为杖诗国风蟏蛸在戸埤雅释虫云蟏蛸长踦萧梢长踦之貌因以名云郭璞曰今小蜘蛛长脚者俗呼喜子亦如蜘蛛布网垂丝着人衣当有亲客至荆州河内之人谓之喜母陆玑诗疏蟋蟀似蝗而小正黑有光泽如漆有角翅一名蛬一名蜻蛚楚人谓之王孙幽州人谓之趣织督促之言也里语曰趣织鸣嬾妇惊是也太平御覧古今注曰苔藓空室无人行则生或紫或青一名圆藓一名绿钱一名绿藓西京杂记司马相如以所着鹔鹴裘就市人杨昌贳酒南史刘穆之传诸葛长人有异谋穆之厚为之备谓所亲曰贫贱常思富贵富贵必践危机今日思为丹徒布衣不可得也穆之少时家贫诞节嗜酒食不修拘捡好往妻兄家乞食多见辱不以为耻江氏后有庆防属令勿来穆之犹往食毕求防榔江氏兄弟戏之曰防榔消食君乃常饥何忽须此及穆之为丹阳尹将召妻兄弟妻泣而稽颡以致谢穆之曰夲不匿怨无所致忧及至醉穆之乃令防人以金盘贮防榔一斛以进之　潨音丛缀音拙又音赘蛸音梢藓音癣】赠韦秘书子春【唐书百官志秘书省有监一人少监二人丞一人秘书郎三人校字郎十人正字二人未详子春为省中何职】
　　谷口郑子真躬耕在岩石高名动京师天下皆籍籍斯【缪本作其】人竟不起云卧从所适茍无济代心独善亦何益惟君家世者偃息逢休明谈天信浩荡说剑纷纵横谢公不徒然起来为苍生秘书何寂寂无乃羁豪英且复归碧山安能恋金阙旧宅樵渔地蓬蒿巳应没却顾女几峯胡顔见云月徒为风尘苦一官已白发【萧本作须】气同万里合访我来琼都披云覩青天扪虱话良图畱侯将绮里【缪本作季】出处未云殊终与安社稷功成去五湖【高士传郑朴字子真谷口人也修道静黙世服其清高成帝时大将军王鳯以礼聘之遂不屈扬雄盛称其徳曰谷口郑子真耕于岩石之下名振京师雍录谷口在云阳县西四十里郑子真隐于此汉书国中口语籍籍顔师古注籍籍喧聒之意鲍照诗云卧恣天行三国志管宁传环堵荜门偃息穷巷史记齐人颂曰谈天衍雕龙奭裴骃注刘向别录曰邹衍之所言五徳终始天地广大书言天事故曰谈天庄子有说剑篇世说谢公屡违朝防高卧东山诸人每相与言安石不肯出将如苍生何元和郡县志女几山在河南府福昌县西南三十四里一统志女几山在河南宜阳县西九十里唐李贺集杜兰香神女上升遗几在焉故名曹植上诗表忍垢茍全则犯诗人胡顔之讥江淹为萧领军拜侍中刺史章寰海顺典琼都咸光又淹齐太祖诔杳郁逺域清丽琼都世说卫伯玉为尚书见乐广与中朝名士谈议命子弟造之曰此人人之水镜也见之若披云雾覩青天晋书桓温入关王猛被褐诣之一面谈当世之事扪虱而言旁若无人绮里季见四巻注呉越春秋范蠡乃乗扁舟出三江入五湖人莫知其所适　萧本自徒为风尘苦以下五聨另作一首发字作须叶下韵也今按此诗一气贯注不能断乙通作一首为是故校从古本】
　　赠韦待御黄裳二首【因话录御史台三院一曰台院其僚曰侍御史众呼为端公二曰殿院其僚曰殿中侍御史众呼为侍御三曰察院其僚曰监察御史众呼亦曰侍御】
　　太华生长松亭亭凌霜雪天与百尺高岂为微风折桃李卖阳【缪本作摇】艶路人行且迷春光扫地尽碧叶成黄泥愿君学长松慎勿作桃李受屈不改心然后知君子【太华即华山也王应麟诗地理考太华山在华州华阴县南八里刘桢诗亭亭山上松吕向注亭亭高貌】
　　其二
　　见君乗骢马知上太行【旧本皆作山今依文苑英华本校作行】道此地果摧轮全身以为寳我如丰年玉弃置秋田草但勗冰壶心无为叹衰老【魏武帝诗北上太行山艰哉何巍巍羊肠坂诘屈车轮为之摧后汉书桓典拜侍御史是时宦官秉权典执正无所回避常乗骢马京师畏惮为之语曰行行且止避骢马御史说文骢马青白杂毛也世说世称庾文康为丰年玉稚恭为荒年谷鲍照诗清如玉壶冰　骢音聪】
　　赠薛校书【按唐书百官志文馆有校书郎二人集贤殿书院有校书四人秘书省有校书郎十人著作局有校书郎二人崇文馆有校书郎二人司经局有校书四人皆九品】
　　我有吴越【缪本作趋】曲无人知此音姑苏成蔓草麋鹿空悲吟未夸观涛作空郁钓鼇心举手谢东海虚行归故林【古今注吴趋曲吴人以歌其地也陆机诗四坐并清听听我歌吴趋刘良注趋歩也此曲呉人歌其土风也吴越春秋吴宫为墟庭生蔓草汉书伍被传子胥谏吴王吴王不用乃曰臣今见麋鹿游姑苏之台也枚乗七发将以八月之望与诸侯逺方交游兄弟并往观涛乎广陵之曲江钓鳌见四巻注】
　　赠何七判官昌浩
　　有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文不然拂剑起沙漠收竒勲老死阡【缪本作田】陌间何因扬清芬夫子今管乐英才冠三军终与同出处岂将沮溺羣【庄子匡坐而司马彪注匡正也后汉书清河孝王庆常夜分严装衣冠待明章懐太子注分半也汉书张良传后五日平明与我期此南齐书一朝啸咤事功可立汉书伏生济南人也故为秦博士孝文时求能治尚书者天下无有闻伏生治之欲召时伏生年九十余老不能行于是诏太常使掌故晁错往受之史记名冠三军水经注南阳叶方城邑西有黄城山是沮溺耦耕之所朱异诗虽有遨游美终非沮溺羣　惆音抽又音俦咤丑亚切嗏去声】
　　读诸葛武侯传书【萧本少书字】懐赠长安崔少府叔封昆季【按唐书地理志京兆府有长安县】
　　汉道昔云季羣雄方战争霸图各未立割据资豪英赤伏起頽运卧龙得孔明当其南阳时陇亩躬自耕鱼水三顾合风云四海生武侯立岷蜀壮志【缪本作士】吞咸京何人先见许但有崔州平余亦草间人【一作士】颇懐拯物情晚途值子玉华发同衰荣托意在经济结交为弟兄无令管与鲍千载独知名【李末也杨炯诗汉氏昔云季中原争逐鹿宋书芟夷鲸鲵驱骋羣雄晋书肇兹王业光启霸图陆机辨亡论割据山川跨制荆吴淮南子齐桓晋文五霸之豪英也后汉书光武先在长安时同舍生彊华自关中奉赤伏符曰刘秀发兵捕不道四夷云集龙鬬野四七之际火为主魏书入匡頽运出勦元凶蜀志诸葛亮字孔明琅琊阳都人也躬耕陇亩好为梁父吟身长八尺每自比于管仲乐毅时人莫之许也惟博陵崔州平颍川徐元直与亮友善谓为信然时先主屯新野徐庻谓先主曰诸葛孔明者卧龙也将军岂愿见之乎先主曰君与俱来庻曰此人可就见不可屈致也将军宜枉驾顾之由是先主遂诣亮凡三往乃见先主于是与亮情好日宻关羽张飞等不悦先主解之曰孤之有孔明犹鱼之有水也愿诸君勿复言羽飞乃止孔明出师表臣本布衣躬耕南阳后汉书崔瑗字子玉早孤锐志好学尽能传其父业与扶风马融南阳张衡特相友好又文苑列传华发旧德章懐太子注华发白首也史记管仲少时尝与鲍叔牙游鲍叔知其贤管仲贫困尝欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲以身下之】
　　赠郭将军
　　将军少年出武威【一作豪荡有天威】入掌银台护紫微平明拂剑朝天去薄暮垂鞭醉酒归爱子临风吹玉笛美人向【一作腾一作娇】月舞罗衣畴昔雄豪如梦里相逢且欲醉春晖【一作今日相逢俱失路何年灞上弄春晖　唐时凉州亦谓之武威郡陇右道大明宫图紫宸殿侧有右银台门左银台门紫微天子所居之宫也天有紫微宫王者象之故亦谓之紫微艺文类聚日将暮曰薄暮左传嚋昔之羊子为政杜预注畴昔犹前日也晋书刘琨与范阳祖纳俱以雄豪著名】
　　驾去温泉宫【萧本缺宫字】后赠杨山人【唐书京兆府昭应县有宫在骊山下贞观十八年置咸亨二年始名温泉宫天寳六载更曰华清宫治汤井为池环山列宫室又筑罗城置百司及十宅】
　　少年落魄【缪本作托】楚汉间风尘萧瑟多苦顔自言管葛【一作□茧】竟谁许长吁莫错还闭关一朝君王垂拂拭剖心输丹雪胷臆忽防白日回景光直上青云生羽翼幸陪鸾辇出鸿都身骑飞龙天马驹王公大人借【萧本作惜】顔色金章【萧本作璋】紫绶来相趋当时结交何纷纷片言道合唯有君待吾尽节报明主然后相携【一作携手沧洲】卧白云【汉书郦食其家贫落魄无衣食业北史杨素少落拓有大志不拘小节按扬雄解嘲何为官之拓落也顔师古曰拓落不耦也落拓葢倒用以取新耳楚战国时楚王所据之地汉汉水之濵江淹恨赋闭关却扫塞门不仕鲍照诗白日回清景后汉书光和元年始置鸿都门学生章怀太子注鸿都门名也于内置学时其中诸生皆勅州郡三公举召能为尺牍词赋及工书鸟篆者相课试至千人焉翰林志唐制学士初入院赐中廐马一匹谓之长借马渔隐丛话唐学士例借飞龙廐马唐书兵志其后禁中增置飞龙廐汉书西域传大宛国多善马马汗血言其先天马子也顔师古注大宛国有高山其上有马不可得因取五色母马置下与集生驹皆汗血因号曰天马子云傅诗寄言飞龙天马驹吕氏春秋王公大人从而礼之北山移文纽金章绾墨绶李善注金章铜印也宋书太宰太傅太保丞相司徒司空大司马大将军太尉凡将军位从公者骠骑车骑将军凡诸将军加大者征镇安平中军镇军抚军前左右后将军征虏冠军抚□龙骧将军皆金章紫绶梁书萧子恪与弟子范等甞因事入谢高祖在文德殿引见之从容谓曰望卿兄弟尽节报我耳　魄音薄】
　　温泉侍从归逢故人
　　汉帝长杨苑夸胡羽猎归子云叨侍从献赋有光辉激赏揺天笔承恩赐御衣逢君奏明主他日共翻飞【雍录汉世之谓侍从者以其职掌近君也行幸则随从在宫则陪侍故总撮凡最而以侍从名之武帝诏严助曰君厌直承明之庐劳侍从之事长杨羽猎子云献赋事详大猎赋注庾信诗校猎长杨苑陈书后主即位雅尚文词每臣下表疏及献上赋颂者躬自省覧其有辞工则神笔激赏加其爵位南齐书圣照覧断自天笔杨齐贤曰太白为宫词明皇赏赐以宫锦袍】
　　赠裴十四
　　朝见裴叔则朗如行玉山黄河落天走东海万里写入胷懐间身骑白鼋不敢度金高南山买君顾徘徊六合无相知飘若浮云且西去【世说裴令公有儁容仪脱冠冕粗服乱头皆好时人以为玉人见者曰见裴叔则如玉山上行光映照人杨齐贤注黄河出昆仑山在唐吐蕃中大羊同国极西为最高其流入中国势犹从天而落也楚辞乗白鼋兮逐文鱼】
　　赠崔侍御【萧本作郎】
　　黄河三【萧本作二】尺鲤本在孟津居防额不成龙归来伴【一作作】凡鱼故人东海客一见借吹嘘风涛傥相因【萧本作见】更欲凌昆墟【缪本下多何当赤车使再往召相如二句水经注尔雅云鳣鲔也出巩穴三月则上度龙门得度则为龙矣否则防额而还白氏六帖大鲤鱼登龙门化为龙不登者防额暴腮矣太平广记龙门山在河东界禹凿山断如门一里余黄河自中流下两岸不通车马毎暮春之际有黄鲤鱼逆流而上得上者便化为龙林登云龙门之下毎歳季春有黄鲤鱼自海及诸川争来赴之一岁中登龙门者不过七十二初登龙门即有云雨随之天火自后烧其尾乃化为龙矣其龙门水浚箭涌下流七里深三里出三秦记水经注魏土地记曰梁山北有龙门山大禹所凿通孟津河口广八十歩岩际镌迹遗功尚存尚书正义孟津孟是地名津是津处在孟地置津谓之孟津杜预云盟津河内河阳县南孟津也在洛阳城北都道所凑古今常以为津武王渡之近世以来呼为武济卢思道孤鸿赋剪拂吹嘘长其光价山海经海内昆仑之墟在西北帝之下都昆仑之墟方八百里高万仞初学记楚国先贤传曰神龙朝发昆仑之墟暮宿于孟诸超腾云汉之表婉转四渎之里墟音区】
　　述德兼陈情上哥舒大夫【唐书哥舒翰其先葢突骑施酋长哥施部之裔能读左氏春秋汉书通大义疏财多施予故士归心为大斗军副使迁左衞郎将吐着盗边与翰遇苦拔海吐蕃枝其军为三行从山差池下翰持半段枪迎击所向辄披靡名葢军中擢授右武衞将军副陇右节度为河源军使翰尝逐虏马惊陷于河吐蕃三将欲刺翰翰大呼皆拥矛不敢动救兵至追杀之拜鸿胪卿为陇右节度副大使逾年筑神威军青海上吐蕃攻破之更筑于龙驹岛翰相其川原宜畜牧谪罪人二千戌之由是吐蕃不敢近青海天寳八载诏翰以朔方河东羣牧兵十万攻吐蕃石堡城数日未克捽其将高秀岩张守瑜将斩之秀岩请三日期如期而下遂以赤岭为西塞开屯田备军实加特进赐赉弥渥十一载加开府仪同三司久之封凉国公兼河西节度使进封西平郡王胡三省通鉴注唐中世以前率呼将帅为大夫白居易诗所谓武官称大夫是也】
　　天【萧本作人】为国家孕英才森森矛戟拥灵台浩荡深谋喷江海纵横逸气走风雷丈夫立身有如此一呼三军皆披靡衞青谩【缪本作漫】作大将军白起真成一防子【晋书裴楷尝目钟会如观武库森森伹见矛戟在前庄子不可纳于灵台注心也晋书桓温挺雄豪之逸气韫文武之竒才史记项羽纪于是项王大呼驰下汉军皆披靡卫青传天子使使者持大将军印即军中拜车骑将军青为大将军诸将皆以兵属大将毕白起传白起者郿人也善用兵事秦昭王平原君传毛遂曰白起小防子耳率数万之众兴师以与楚战一战而举鄢郢再战而烧夷陵三战而辱王之先人　刘世教曰按此诗述徳有之而无陈情之词疑有闗文胡震亨以为上大帅只此数言亦太潦草不如杜之长律为得体者非也】
　　雪谗诗赠友人
　　嗟余沉迷猖獗【缪本作蹶】已久五十知非古人常有立言补过庶存不朽包荒匿瑕蓄此烦【缪本作顽】丑月出致讥贻媿皓首感悟遂晚事往日迁白璧何辜青蝇屡前羣轻折轴下沉黄泉众毛飞骨上凌【缪本作陵】青天萋斐【缪本作菲】暗成贝锦粲然泥沙聚埃珠玉不鲜【萧本作怜】洪焰【缪本作炎】烁山发自纤烟沧【萧本作苍】波荡日起于【缪本作乎】微涓交乱四国播于八埏拾尘掇蜂疑圣猜贤哀哉悲夫谁察予之贞坚【丘迟与陈伯之书沉迷猖獗以至于此淮南子蘧伯玉年五十而知四十九年非左传太上有立徳其次有立功其次有立言虽久不废此之谓不朽又曰能补过者君子也周易包荒用冯河王弼注能包含荒秽受纳冯河者也左传瑾瑜匿瑕杜预注匿藏也虽美玉之质亦或居藏瑕秽郑康成礼记注瑕玉之病也说文瑕玉小赤也毛苌诗传月出刺好色也在位不好徳而悦美色焉李陵诗皓首以为期埤雅青蝇粪尤能败物虽玉犹不免所谓蝇粪防玉是也葢青蝇善乱色故诗人以刺谗尔雅翼说者以青蝇防白为黑防黑为白自昔相传如此今青蝇之行好遗矢于物上遇物之洁者则见论衡曰清受尘白受垢青蝇所汚常在练素此所谓防白为黑也汉书丛轻折轴羽翮飞肉顔师古注言积载轻物物多至令车轴毁折而鸟之所以能飞翔者以羽翮扇扬之故也淮南子积羽沉舟羣轻折轴诗小雅萋兮斐兮成是贝锦彼谮人者亦已太甚毛传曰萋斐文章相错也贝锦锦文也郑笺曰锦文者文如余泉余蚳之贝文也兴者喻谗人集作已过以成于罪犹女工之集采色以成锦文说文涓小流也诗小雅谗人罔极交乱四国封禅书下泝八埏孟康注八埏地之八际也张銧注八埏八方也家语孔子厄于陈蔡从者七日不食子贡以所赍货窃犯围而出告籴于野人得米一石顔回仲由炊之于壊屋之下有埃墨堕甑中顔回取而食之子贡自升望见之不悦以为窃食也以告孔子子曰吾信回之为仁久矣虽汝有云弗以疑也其或者必有故乎吾将问之召顔回曰畴昔予梦见先人岂或启佑我哉子炊而进饭吾将进焉对曰有埃墨堕饭中欲置之则不洁欲弃之则可惜回即食之不可祭也孔子曰然乎吾亦食之顔回出孔子顾二三子曰吾之信回也非特今日也二三子由此乃服之琴操尹吉甫周上卿也有子伯竒伯竒母死更娶后妻生伯邦乃谮伯竒于吉甫曰见妾有美色然有欲心吉甫曰伯竒为人慈仁岂有此也后妻曰试置妾空居中君登楼而察之后妻知　竒仁孝乃取毒蜂缘衣领伯竒前掇之于是吉甫大怒放伯竒于野宣王出游吉甫从伯竒乃作歌感之于宣王宣王曰此放子词吉甫乃收伯竒射杀后妻陆机诗掇蜂灭天道恰尘惑孔顔　埃音哀烁式灼切音铄】彼【缪本下多一妇字】人之猖狂不如鹊之彊彊彼妇人之淫昏不如鹑之奔奔坦荡
　　【一作皎皎】君子无悦簧言擢发续罪罪乃孔多倾海
　　流恶恶无以过人生实难逢此织罗积毁销金沉忧作歌天未防文其如予何【诗国风鹑之奔奔鹊之彊彊郑笺曰奔奔彊彊言其居有常匹飞则相随之貎孔頴达正义曰言鹑则鹑自相随奔奔然鹊则鹊自相随彊彊然各有常匹不乱其类何晏论语注坦荡荡寛广貌诗小雅巧言如簧孔頴达正义巧为言语结搆虚辞速相待合如笙中之簧声相应和史记须贾曰擢贾之发以续贾之罪尚未足按续赎古通用诗小雅谋夫孔多祖君彦为李宻檄洛州文罄南山之竹书罪无穷次东海之波流恶难尽左传人生实难其有不获死乎汉书众口铄金积毁销骨顔师古注美金见毁众共疑之数被烧炼以至销铄江淹上建平王书积毁销金积谗磨骨吕向注言毁谗之深能销磨金石之坚刘铄诗沉忧怀明发张铣注沉深也孔子曰天之未防斯文也匡人其如于何何晏注如予何者犹言奈我何也天之未防斯文则我当传之匡人欲奈我何】姐已灭纣褒女惑周天维荡覆职此之由汉祖吕氏食其在旁秦皇太【萧本作成】后毐亦滛荒防蝀作昏遂掩太阳万乗尚尔匹夫何伤辞殚意穷心切理直如或妄谈昊天是殛子野善听离娄至明神靡遁响无逃形不我遐弃庻昭忠诚【史记殷本纪纣好酒滛乐嬖于妇人爱妲己妲己之言是从周武王率诸侯伐纣纣兵败走入登鹿台衣其寳玊衣赴火而死周武王遂斩纣头悬之白旗杀妲己周本纪幽王嬖爱褒姒褒姒生子伯服幽王竟废申后及太子以褒姒为后伯服为太子褒姒不好笑幽王欲其笑万方故不笑幽王为熢燧大鼓有冦至则举烽火诸侯悉至而无防褒姒乃大笑幽王说之为数举烽火其后不信诸侯亦不至申侯与缯西夷犬戎攻幽王幽王举烽火征兵兵莫至遂杀幽王骊山下虏褒姒尽取周赂而去后汉书天维陵弛民惨怆西京赋振天维薛综注维纲也左传葢言语漏泄则职汝之由杜预注职主也史记吕后纪吕太后称制以辟阳侯审食其为左丞相不治事令监宫中如郎中令食其故得幸太后常用事公卿皆因而决事说苑秦始皇帝太后不谨幸郎嫪毐封以为长信侯为生两子毐専国亊寖益骄与侍中左右贵臣俱博饮酒醉争言而鬬瞠目大叱曰吾乃皇帝之假父也窭人子何敢乃与我亢所与鬬者走行白皇帝皇帝大怒毐惧诛因作乱战咸阳宫毐败始皇乃取毐四肢车裂之取其两弟囊扑杀之取皇太后迁之于萯阳宫郑礼记注防蝀谓之虹孔颖达正义虹是阴阳交会之气纯阴纯阳则虹不见若云薄漏日日照雨滴则虹生毛苌诗传元气广大则称昊天李善文选注子野师旷字晓音曲者纒子董无心曰离娄之目察秋毫之末于百歩之外可谓明矣诗国风旣见君子不我遐弃毛传遐逺也　褒愽毛切音包作薄侯切抔音读者非食其音异基毐音霭】
　　赠参寥子【参寥子当时逸士其姓名无考葢取庄子之说以为号也庄子冥闻之参寥参寥闻之疑始崔云皆古人姓名或寓之耳无其人李云参高也高邈寥旷不可名也】
　　白鹤飞天书南荆访高士五云在岘山果得参寥子肮脏辞故园昻藏入君门天子分玉帛百官接话言毫墨时洒落探【缪本作元】有竒作著论穷天人千春秘麟阁长揖不受官拂衣归林峦余亦去金马藤萝同所攀【缪本作欢】相思在何处桂树青云端【陆机演连珠南荆有寡和之歌李善注南荆谓楚也水经注京房易飞候曰何以知贤人隐师曰视四方常有大云五色具而不雨其下贤人隐矣舆地广记襄阳县有岘山羊祜与邹湛甞登之今堕泪碑在焉赵台诗肮脏倚门边章懐太子注肮脏高亢悻直之貌陆机孝侯周处碑汪洋延阙之旁昻藏寮采之上诗大雅告之话言鲍照四贤咏陵令无人事毫墨时洒落世说何平叔注老子始成诣王辅嗣见王注精竒乃神服曰若斯人可与论天人之际矣因以所注为道德二论梁简文帝诗千春谁与乐三辅黄图汉宫殿疏云麒麟阁萧何造以藏秘书处贤才也呉均诗山中自有宅桂树笼青云金马门名见二巻注　肮下党切杭上声脏音葬】
　　赠饶阳张司戸燧【缪本作璲　唐时深州亦谓之饶阳郡属河北道系上州上州之佐有司戸参军事二人从七品下】
　　朝饮苍梧泉夕栖碧海烟宁知鸾鳯意逺托椅桐前慕蔺岂曩古攀嵇是当年媿非【萧本作此】黄石老安识子房贤功业嗟落日容华弃徂川一语已道意三山期着鞭蹉跎人间世寥落壶中天独见游物祖探元穷化先何当共携手相与排冥【一作置】筌【陆玑诗疏梓实桐皮曰椅史记司马相如少时其亲名之曰犬子相如既学慕蔺相如之为人更名相如顔延年诗交吕既鸿轩攀嵇亦鳯举嵇谓嵇康也黄石公见七巻注三山见一巻注后汉书费长房者汝南人曾为市掾市中有老翁卖药悬一壶于肆头及市罢輙跳入壶中市人莫之见惟长房于楼上覩之异焉因往再拜奉酒脯翁知长房之意其神也谓之曰子明日可更来长房旦日复诣翁翁乃与俱入壶中唯见玉堂严丽防酒甘肴盈衍其中共饮毕而出翁约不听与人言之后乃就楼上候长房曰我神仙之人以过见责今毕当去庄子浮游乎万物之祖物物而不物于物文子虚无恬愉者万物之祖也陈子昂诗探观羣化顔延年诗开冬眷徂物残悴盈化先江淹诗一时排冥筌李善注筌捕鱼之器言鱼之在筌犹人之处尘俗今既排而去之超在尘埃之外李周翰注冥理也筌迹也　椅音衣协音借读音倚蔺音吝嵇音奚筌音诠】
　　赠清漳明府侄聿【缪本少聿字　唐时清漳县河北道之洺州南濵漳水因以为名賔退录明府汉人以称太守唐人以称县令】
　　我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流歌咏唐尧脱落隐簪组心和得天真风俗犹【一作独缪本作由】太古牛羊散阡陌夜寝不扃戸问此何以然贤人宰吾土举邑树桃李垂阴亦流芬河堤绕渌【萧本作绿】水桑柘连青云赵女不冶容提笼昼成羣缲丝鸣机杼百里声相闻讼息鸟下阶高卧披道帙蒲鞭挂檐枝示耻无扑抶琴清月当戸人寂风入室长啸无一言陶然上皇逸白玉壶冰水壶中见底清清光洞毫发皎洁照羣情赵北美嘉【缪本作佳】政燕南播高名过客覧行謡因之诵德【一作得颂缪本作颂德】声【萧士赟曰史老子传老子者姓李氏名耳字伯阳諡曰耼正义云妙内篇云李母懐胎八十一载逍遥李树下乃剖左腋而生生而指李树因以为姓唐以老子为祖白与聿皆帝室之胄故用李树事叶世也柯条犹枝分别之义顔延年诗仲容青云器史记子游为武城宰孔子过闻歌之声莞尔而笑曰割鸡焉用牛刀水经清漳水出上党沾县西北少山大黾谷南过县西又从县南屈东过渉县西屈从县南东至武安县南黍窖邑入于浊漳嵇康琴赋雅昶唐尧终咏防子吕向注唐尧微子操名也说文组绶属其小者以为冕缨萧士赟曰隐簪组谓隐于簪组之间即吏隐之意晋书委和履顺以保天真郑礼记注唐虞以上曰太古宋书余粮栖亩戸不夜扃葢东西之极盛也说文扃外闭之闗也周易冶容诲滛正义云女子妖冶其容谢灵运诗虚馆絶诤讼空庭来鸟雀北山移文□帙常摈说文帙书衣也后汉书刘寛迁南阳太守吏人有过但用蒲鞭罸之示辱而已絶不加苦南史崔景真为平昌太守有惠政常悬一蒲鞭而未尝用说文抶笞击也郑诗谱序诗之兴也谅不于上皇之世正义云上皇谓防羲三皇之最先者故谓之上皇鲍照诗清如玉壶冰后汉书燕南垂赵北际中央不合大如砺班固幽通赋考遘愍以行謡初学记尔雅曰声比于琴瑟曰歌徒歌曰謡亦谓之咢韩诗章句曰有章曲曰歌无章曲曰謡　扃音駉杼音纻帙音侄抶音叱】
　　赠临洺县令皓弟【原注时被讼停官　唐时临洺县河北道之洺州以北濵洺水为名】
　　陶令去彭泽茫然大【缪本作元】古心大音自成曲但奏无琴钓水路非逺连鼇意何深终期龙伯国与尔【缪本作余】相招寻【晋书陶潜为彭泽令素简贵不私事上官郡遣督邮至县吏白应束帯见之潜叹曰我岂能为五斗米折腰拳拳事郷里小人即解印去县乃赋归去来性不解音而畜素琴一张徽不具每朋酒之防则抚而和之曰但识琴中趣何劳上声老子大音希声龙伯国人一钓而连六鼇见四巻注】
　　赠郭季鹰
　　河东郭有道于世若浮云盛徳无我位淸光独映君耻将鸡并食长与鳯为羣一击九千仞相期凌紫氛【后汉书郭太字林宗太原介休人也司徒王琼辟太常赵典举有道并不应卒于家同志者共刻石立碑蔡邕为文既而谓卢植曰吾为碑铭多矣皆有慙德唯郭有道无媿色耳汉书莫能望陛下清光楚辞将与鸡鹜争食乎韵防将与也春秋后语宋玉曰鳯凰上击九千里翺翔乎窈冥之上刘桢诗鳯凰集南岳徘徊孤竹根于心有不厌奋翅凌紫氛】
　　邺中赠【萧本缺赠字】王大劝入高鳯石门山幽居【邺中即邺郡唐时属河北道又谓之相州后汉书高鳯传鳯南阳叶人后教授业于西唐山中注曰山在今唐州湖阳县下言石门山事庾信作高鳯赞有石门云度铜梁雨来云云后人注者亦未详其地在何处岂石门山即西唐山之异名耶】
　　一身竟无托逺与孤蓬征千里失所依复将落叶并中途偶良朋问我将何行欲献济时防此心谁见明君王制六合海塞无交兵壮士伏草间沉忧乱纵横飘飘不得意昨发南都城紫鷰枥上嘶青萍匣中鸣投躯寄天下长啸寻豪英耻学琅邪人龙蟠事躬耕富贵吾自取建功及春荣我愿执尔手尔方达我情相知同一已岂唯弟与兄抱子弄白云琴歌发清声临别意难尽各希存令名【鲍照芜城赋孤蓬自征吕向注孤蓬草也无根而随风飘转者贾谊过秦论履至尊而制六合曹植诗四海无交兵陆机诗沉忧萃我心张铣注沉深也郑樵通志光武以南阳为别都谓之南都沈约诗绿帻文照曜柴芜光陆离李善注尸子曰我得民而治则马有紫燕兰池吕延济注紫燕良马陈琳荅东阿王牋秉青萍干将之器吕延济注青萍剑名也北史投躯万死之地以邀一旦之功后汉纪琅邪阳都人诸葛亮字孔明躬耕陇亩好为梁父吟习凿齿通诸葛论诸葛武侯龙蟠江南托好管乐有匡汉之望孝经士有争友则身不离于令名】
　　赠华州王司士【唐时华州又谓之华阴郡属关内道系上州上州之佐有司士参军事一人从七品下】
　　淮水不絶波【萧本作涛】澜高盛德未泯生英髦知君先负庙堂器今日还须赠宝刀【晋书王导传初导渡淮使郭璞筮之卦成璞曰吉无不利淮水絶王氏灭其后子姓繁衍竟如璞言傅亮修张良庙教盛徳不泯义存祀典尔雅髦选也俊也郭璞注俊士之选也士中之俊如毛中之髦也邢昺疏毛中之长毫曰髦晋书王祥传吕防有佩刀工相之以为必登三公可服此刀防谓祥曰茍非其人刀或为害卿有公辅之量故以相与】
　　赠卢征君昆弟【后汉书黄宪初举孝亷又辟公府友人劝其仕宪亦不拒之暂到京师而还竟无所就年四十八终天下号曰征君后世征君名始此萧注以卢征君即是卢鸿考唐书及他书所载鸿事都不言其有弟同隐恐此卢又是一人】
　　明主访贤逸云泉今已空二卢竟不起万乗高其风河上喜相得壶中趣每同沧洲即此地观化游无穷木落海水清【萧本作水落海上清】鼇背覩方蓬与君弄倒影携手凌星虹【神仙传河上公者莫知其姓字汉文帝时公结草为庵于河之濵帝读老子经颇好之有所不解数事时人莫能道之闻时皆称河上公解老子经义乃使赍所不决之事以问公曰道尊德贵非可遥问也帝即幸其庵躬问之帝曰普天之下莫非王土率土之濵莫非王臣子虽有道犹朕民也公即抚掌坐跃冉冉在虚空中去地数丈俛而荅曰予上不至天中不累人下不居地何臣民之有帝下车稽首公乃授素书二巻与帝曰予注此经以来一千二百余年凡传三人连子四矣言毕失所在壶中见本巻注庄子吾与子观化而化及我我又何恶焉陈子昻诗平生倦游者观化久无穷鼇背方蓬见四巻注倒影见二巻注星虹见七巻注】赠新平【一作丰】少年【新平郡名即邠州也见七巻注新丰县名京兆府见五巻注】
　　韩信在淮阴少年相欺凌屈体若无骨壮心有所凭一遭龙顔君啸咤从此兴千金荅漂母万古共嗟称而我竟何【一作胡】为寒苦坐相仍长风入短袂内【一作两】手如懐冰故友不相恤新交宁见矜摧残槛中虎羁绁韝上鹰何时腾风云抟击申【萧本作中】所能【韩信为淮阴少年所辱见三巻注张缵让尚书仆射表吐言如伤屈体无骨汉书高祖为人隆准而龙顔应劭曰顔頟颡也漂母事见六巻注鲍照诗猜恨坐相仍古善哉行自惜袖短内手知寒张华诗挟纩如懐冰汉书猛虎处深山百兽震恐及其在穽槛之中摇尾而求食积威约之渐也鲍照诗昔如韝上鹰刘良注韝以皮蔽手而臂鹰也班固荅賔戏振防洿涂跨腾风云羁音鸡绁音屑韝音钩】
　　赠崔侍御【萧本作郎】
　　长剑一杯酒男儿方寸心洛阳因剧孟托【一作访】宿话胷襟但仰山岳秀不知江海深长安复携手再顾重千金君乃輶轩【萧本作轩辕】佐余叨翰墨林高风摧秀木虚弹落惊禽【缪本作惊弹落虚禽】不取回舟兴而来命驾寻扶揺应惜力【一作便】桃李愿成阴笑吐张仪舌愁为庄舄吟谁怜明月夜肠断听秋砧【汉书剧孟者洛阳人也周人以商贾为资剧孟以侠显曹植诗一顾千金重何必珠玉贱李充诗愿尔降玉趾一顾重千金风俗通周秦常以岁八月遣輶轩之使求异代方言还奏籍之藏于秘室按太白作崔公泽畔吟诗序有中佐宪车之语是崔甞以事为使副故曰君乃輶轩佐作轩辕者非是张协诗寄辞翰墨林张铣注翰笔也谓寄文辞于笔墨之林言林者谓多也李康运命论木秀于林风必摧之李善注秀出也刘良注木高出于林上者故风吹而先折也隋袁朗诗危弦断客心虚弹落惊禽用战国防更嬴事见四巻注回舟用王子猷访戴安道事见本巻注世说嵇康与吕安善每一相思千里命驾庄子抟扶揺而上者九万里详后上李邕诗注桃李用说苑赵简子事与张仪舌俱见本巻注史记越人庄舄仕楚执珪有顷而病楚王曰舄故越之鄙人也今仕楚执珪富贵矣亦思越否中谢曰凡人之思故在其病也彼思越则越声不思越则楚声使人往听之犹尚越声也王粲登楼赋庄舄显而越吟笑吐张仪舌喻谈笑之美愁为庄舄吟喻思家之切韵会砧捣缯石也　輶音由砧音斟】
　　走笔赠独孤驸马【唐书宗女信成公主下嫁独孤明初学记驸马都尉汉武置也掌御马歴两汉多宗室及外戚与诸公子孙任之至魏何晏以主壻拜驸马都尉其后杜预尚晋宣帝女高陆公主拜驸马都尉王济尚晋文帝女常山公主拜驸马都尉后代因晋魏以为恒每尚公主则拜驸马都尉通典唐驸马都尉从五品皆尚主者为之开元三年八月勅驸马都尉从五品阶宜依令式仍借紫金鱼袋天寳以前悉以仪容美丽者充选】
　　都尉朝天跃马归香风吹人花乱飞银鞍紫鞚照云日左顾右盼生光辉是时仆在金门里待诏公车谒天子长揖蒙垂国士恩壮心剖出酬知已一别蹉朝市间青云之交不可攀傥其公子重回顾何必侯嬴长抱关【薛道衡诗卧驰飞玉勒立马前银鞍吴均诗朱轮玳瑁车紫鞚连钱马韵防鞚马勒也曹植与吴质书左顾右盼谓若无人汉书哀帝纪待诏夏贺良等应劭注诸以才技征召未有正官故曰待诏又东方朔传朔上书高自称誉上侓之令待诏公车顔师古注公车令属衞尉上书者所诣也旧唐书翰林院天子在大明宫其院在右银台门内在兴庆宫院在金明门内若在西内院在显福门内若在东都华清宫皆有待诏之所其待诏有词学经术合链僧道卜祝术艺书奕各别院以廪之日晚而退其所重者词学战国防豫让曰智伯以国士遇臣臣故以国士报之江淹袁叔明传友人袁炳与余有青云之交非直衔杯酒而已史记信陵君传魏有隐士曰侯嬴年七十家贫为大梁夷门监者公子数厚遗之不肯受公子于是乃置酒大会賔客坐定公子从车骑虚左自迎侯生侯生摄敝衣冠直上载公子上坐不让又谓公子曰臣有客在市屠中愿枉车骑过之公子引车入市侯生下见其客朱睥睨故久立与其客语防察公子公子顔色愈和乃谢客就车至家公子引侯生坐上坐偁赞賔客酒酣侯生谓公子曰嬴乃夷门抱闗者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客　鞚苦贡切空去声】
　　赠嵩山焦链师【并序　孔帖道士修行徳高思精者谓之链师】
　　嵩山【缪本作丘】有神人焦【萧本缺焦字】链师者不知何许妇人也又云生于齐梁时其年貌可称五六十常胎息絶谷居少室庐游行若飞倐忽万里世或传其入东海登蓬莱竟莫【缪本作不】能测其往也余访道少室尽登三十六峰闻风有寄洒翰遥赠【汉武内传王真字叔经上党人习闭气而吞之名曰胎息习舌下泉而咽之名曰胎食真行之断谷二百余口肉色光美力并数人抱朴子得胎息者能不以口鼻嘘吸如在胞胎之中则道成矣少室山有三十六峰详见七巻注】
　　二室凌【一作倚】青天三花含【一作明】紫【一作绿】烟中有蓬海客宛疑麻姑仙道在喧莫染迹高想已绵时餐金鹅蘂【一作金蛾蘂缪本作金鹅药】屡读靑【萧本作古】苔篇八极恣游憩九垓长周旋下瓢酌颍水舞鹤来伊川还归东【缪本作空】山上独拂秋霞眠萝月挂朝镜松风鸣夜弦潜光隐嵩岳链魄栖云幄霓裳【缪本作衣】何飘飖【缪本作飘飘一作葳蕤】鳯吹【一作羽驾】转绵邈愿同西王母下顾东方朔紫书傥可传铭【一作冥】骨誓相学【初学记嵩高山者五岳之中岳也戴延之西征记云其山东谓太室西谓少室相去十七里嵩其总名也谓之室者以其下各有石室焉少室高八百六十丈上方十里与太室相埒但小耳述异记少室山有贝多树与众木有异一年三放花其花白色香美俗云汉世野人将子种此麻姑已见四巻注杨升庵曰金鹅蘂桂也艺文类聚临海记曰郡东南有白石山高三百余丈望之如雪山上有湖古老相传云金鹅所集八桂所植陈子昻潘尊师碑颂道逢真人升子授以宝书靑苔纸淮南子八纮之外乃有八极初学记九天之外次有九垓垓阶也言其阶次有九山海经颍水出少室山郭璞注今颍水出河南阳城县干山东南经颍川汝隂至淮南下蔡入淮吕氏春秋许由遂之箕山之下颍水之阳耕而食终身无经天下之色太平御覧琴操曰许由无有杯器常以手掬水人见由无器以一匏瓢遗之由操饮饮讫挂瓢于树风吹树瓢动歴歴有声由以为烦扰遂取捐之伊川舞鹤用王子晋事已见五巻注薛道衡诗惊鸿出洛水翔鹤下伊川左传辛有适伊川杜预注伊川伊水也北山移文春萝罢月卢照邻五悲文萝月寡色风泉罢声宋之问诗夜响松月朝楫弄苔泉后汉书潜光隐耀世嘉其高太微灵书每月朔望晦日七魄流荡交通神制检还魄之法当此夕仰眠伸足掌心掩两耳令指相接于项上闭息七遍叩齿七通心存鼻端白气如小指大须臾渐大冠身上下九重气忽变成两靑龙在两目中两白虎在两鼻孔中朱雀在心上苍在左足下灵蛇在右足下两玉女着锦衣手把火光当两耳门毕咽液七过呼七魄名尸狗伏矢雀婴天贼非毒除秽臭肺即呪曰素气九还制魄邪奸天兽守门娇女执□链魄和柔与我相安不得妄动看察形源若有饥渇听饮月黄日丹谢恵连诗寂寥云幄空李周翰注幄帐也楚辞靑云衣兮白霓裳丘迟诗驰道闻鳯吹吕延济注鳯吹笙也博物志汉武帝祭祀名山大泽以求神仙之道时西王母遣使乗白鹿告帝当来乃供帐九华殿以待之七月七日夜漏七刻王母乗紫云车而至于殿西南面东向头上戴七种靑气郁鬰如云时东方朔窃从殿南厢朱鸟牖中窥母母顾之谓帝曰此窥牖小儿尝三来盗吾桃帝乃大怪之由此世人谓方朔神仙也汉武内传地真素诀长生紫书真诰道有青要紫书金根众文云笈七□紫书紫笔缮文也　垓音该】
　　口号赠杨【缪本作阳】征君【原注此公时被征　诗题有口号始于梁简文帝和卫尉新渝侯巡城口号庾肩吾王筠俱有此作至唐遂相袭用之即是口占之义萧本作口号赠征君鸿而注云见前赠卢征君题注葢以为即卢鸿矣未详是否注中被征一作被召】
　　陶令辞彭泽梁鸿入防稽我寻髙士传君与古人齐云卧畱丹壑天书降紫泥不知杨伯起早晚向关西【陶令事已见九巻注梁鸿事见八巻注隋书髙士传六巻皇甫谧撰又髙士传二巻虞槃佐撰册府元嵇康为中散大夫撰髙士传三巻鲍照诗云卧恣天行又照诗妍客逐丹壑紫泥用以封壐书者见七巻注后汉书杨震字伯起农华隂人少好学受欧阳尚书于太常桓郁明经博覧无不穷究诸儒为之语曰□西孔子杨伯起】上李邕【旧唐书李邕广陵江都人少知名开元中为陈州刺史十三年宗车驾东封回邕于汴州谒见累献词赋甚称上防由是颇自矜衒张说为中书令甚恶之俄而陈州贜污事发贬为钦州遵化尉累转括淄滑三州刺史上计京师邕素负美名频被贬斥皆以邕能文养士贾生信陵之流执事忌胜剥落在外人间素有声称后进不谦京洛阡陌聚观以为古人或传眉目有异衣冠望风寻访门巷又中使临问索其新文复为人阴中竟不得进天寳初为汲郡北海二太守尝与左骁卫兵曹栁勣马一匹及勣下狱吉温令勣引邕议及休咎厚相赂遗词状连引勅就郡决杀之时年七十余】
　　大鹏一日同风起抟【霏玉本作扶】揺直上九万里假令风歇时下来犹能簸【缪本作□】却沧溟水时【缪本作世】人见我恒【萧本作指】殊调见【霏玉本作□】余大言皆冷笑宣父犹能畏后生丈夫未可轻年少【庄子鹏之徙于南冥也水击三千里抟扶摇而上者九万里陆德明注司马云上行风谓之扶摇尔雅云扶摇谓之风郭璞云暴风从下上也唐书礼乐志贞观十一年诏尊孔子为宣父萧士赟曰此篇似非太白之作】
　　赠张公洲革处士【杨齐贤曰张公洲在上元县琦按景定建康志张公洲在城西南五里周围三里湖广通志张公洲在武昌府城南二十里晋隐士张公灌园处因名是有二张公洲观诗中所云楚人云汉水则是谓武昌之张公洲而非在上元者矣】
　　列子居郑圃不将众庶分革侯遁南浦常恐楚人闻抱瓮灌秋蔬心闲游天云每将田叟耕种汉水濵【一作濆】时登张公洲入兽不乱羣井无桔橰事门絶刺绣文长揖二千石逺辞百里君斯为真隐者吾党慕淸芬【列子子列子居郑□四十年人无识者国君卿大夫视之犹众庶也韵防将与也南浦即张公洲以在城之南故曰南浦庄子孔子逃于大泽衣裘褐食抒栗入兽不乱羣入鸟不乱行鸟兽不恶而况人乎又庄子子贡南游于楚反于晋过汉阴见一丈人方将为囿畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者仰而视之曰奈何曰凿木为机后重前轻挈水若抽数如泆汤其名曰橰为□者笑曰吾闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也陆德明注橰桔橰也说文桔橰汲水器也史记刺绣文不如倚市门二千石谓太守百里君谓县令】
  </div>
  <div class="pagination">
   <a href="李太白集注_page7.html">
    上一页
   </a>
   <span>
    ...
   </span>
   <a href="李太白集注_page3.html">
    3
   </a>
   <a href="李太白集注_page4.html">
    4
   </a>
   <a href="李太白集注_page5.html">
    5
   </a>
   <a href="李太白集注_page6.html">
    6
   </a>
   <a href="李太白集注_page7.html">
    7
   </a>
   <span class="current-page">
    8
   </span>
   <a href="李太白集注_page9.html">
    9
   </a>
   <a href="李太白集注_page10.html">
    10
   </a>
   <a href="李太白集注_page11.html">
    11
   </a>
   <a href="李太白集注_page12.html">
    12
   </a>
   <a href="李太白集注_page13.html">
    13
   </a>
   <span>
    ...
   </span>
   <a href="李太白集注_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
