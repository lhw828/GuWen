<!DOCTYPE html>
<html>
<head>
    <meta charset="UTF-8">
    <title>御制诗集 - 第 1011 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1011 页/共 1326 页</h1>
    <div class="content">　　峯云蔼蔼封香界祗许钟声空外闻作雨恰逢今日好始知画笔擅灵氛
　　荻浦秋声
　　秋声荻浦泛澄湖飒沓清泠有是乎不识閤闾倾听者可能于此悟交芦
　　竹坞霜林
　　卜居喜得翠峰屏陋室由来早着铭竹径宛然接枫岭意中原自有丹青
　　烟浮逺岫
　　烟容峰熊两糢糊髙下林光幻有无活脱今朝湿润景写斯景者亦知乎
　　阵雨【四月二十一日】
　　阵雨殷其雷岭南阅武回诸凡胥顺矣一意益钦哉继润优而渥飞空徘且徊须防云脚敛万嶂翠莲开
　　对瀑
　　香山桥下一水设法引来作瀑飞因悟有为都是幻识其真者息其机
　　雨瀑较于泉瀑雄爱看合相渺云空斯须雨止泉仍落定【谓泉】弗定【谓雨】间究弗同
　　春月田盘池上居松泉仿佛此相如濯清究属隣乎玩乐矣频哉畧慙【去声】予
　　得一书屋
　　引水不一致有瀑斯有池书屋枕方塘得一久名之瀑为弗定形池为有定时定乃得其一境与理相随临览偶会心勉欲学无私
　　山阳一曲精庐
　　山趣在环抱此阳彼则隂本来无定名大能槩小临是地大山阳降为沟壑深其前虽小山祗如饾饤斟精庐一曲中窈窕称幽寻泉响及松韵应荅成清音昔题遂为昔今咏岂诚今
　　浄凉亭口号
　　十笏之亭一畆塘千竒万景纳无央漫言小许胜大许方寸赢他喜浄凉
　　琢情之阁
　　情者性之发性近情则逺兹为琢情阁固谓景雕纂然吾有进焉理境殊丝管境或可尚竒理惟敦诚欵琢情实近巧何如复性本
　　懐风楼有警
　　君喻惟风民喻草草无不偃有何难虽然可近不可下畏而不懐那久安
　　香山旋跸御园之作
　　轻舆明发向朝晖背指云林叠翠微频喜兰皋霑继润即看麦垅较前肥薄寒飒飒知雨广浓露瀼瀼见晛稀四日逰山诗五十【是逰得诗五十余首举成数耳】御园勤政合言归陕甘总督李侍尧奏报甘省雨泽情形诗以志事
　　甘省地瘠民本贫自昔无歳不报灾去年勦贼频阻雨询之乃悉所媒【甘省往歳每奏旱灾上年因遣尚书和珅大学士阿桂先后往勦撒拉尔据奏省城四五月间连得雨泽有益民田而畧阻攻克之进因谕问向何每年称旱始悉王亶望等揑灾冐赈之相习成风】惩贪示法逭民欠秋收多获民气培犹恐因噎而废食诗吟言志诚心开【甘省冐赈剥民积经阿桂等彻底严查得实王亶望等抵法本因剔除积使百姓得受实恵起见伹恐该督等悮防此意因噎废食致有靳恤灾赈之事因明降谕防再三申诫以积不可不去而灾民不可不恤并赋言志诗颁谕中外以示开诚布公之意】春末缺雨为厪念今辰始报佳音来月初陆续得被泽各属无不霑以该【四月二十二日据李侍尧奏兰州于四月初旬连次得雨又于十一日十二日省城得雨深透四郊霑足并据各属陆续其报得雨三四五寸及深透不等通省普获应时甘防逺近均霑等语览奏为之欣慰随复丁寜颁谕令李侍尧悉心查察各属如间有一二歉薄之处仍行据实奏闻母稍讳饰】额手西望为庆幸更颁勅谕叮咛哉莫因目前忘秋后一隅岂无独泣侪君臣之设为民耳慎之其善体予懐
　　无望
　　有望望惟焦无望望益绵青龙堵决口工败垂成频【叶】屡败难收拾更张议改弦【青龙冈漫口堵筑屡败于垂成昨四月初十日挂防合龙后至十二日复又塌蛰势难收拾因命于上防南岸履勘地势为改弦更张之计】今日奏章至欲将迤上迁南堤外更南筑堤引流穿就下势成顺庶得归故川【据阿桂覆奏请于青龙冈迤上自兰阳三堡至商邱七堡一帯南堤外添筑大堤一道内就沿堤势开挑引渠计长一百六十余里渠成后于兰阳老堤挖深缺口水入渠下注商邱归入正河大溜势必全掣下归故道入海等语此虽无可如何之计然舍此别无良防因勅大学士九卿详议其事以行】决口自易堵事半功倍焉引渠百余里那成大汛前运河事正多亟谕防于先【南岸兰阳至啇邱一帯筑堤改河工成后青龙漫口自可堵闭并可省北岸无数险工自属事半功倍然今年大汛前防不能竣事现在粮艘北上运河縴道正多缱念因亟传谕韩鑅先事预筹加意防防并令巡漕毓竒専司查察以期重运遄行无阻】底绩愧无能救民遑靳悭伫待新河成冬月合龙坚【筑堤开渠两项工大费繁计合龙蔵功尚需时日该处被水灾黎至明嵗始获寜居益深轸念矣】哀哉昏垫民其寜应明年




　　御制诗四集巻八十九
　　钦定四库全书
　　御制诗四集巻九十
　　古今体一百七首【壬寅六】
　　题烟云集绘册
　　展子防云山仙宇
　　北宗画法有谁传片羽欣兹见子防冥洞灵台耸天宇紫鸾青鸟侍真仙行来星步八鸿遍对得琼花四季鲜或曰停云馆中物【集绘四册相传文徴明所蔵旧题为停云集绘以无跋识可证兼有赝鼎数页因存精去疵改题烟云集绘云】烟云变幻岂其然
　　周古言碧梧庭榭
　　设从题识辨求劒刻舟成【图中无古言欵识】见此唐初迹谓饶古法诚梧桐萋以菶庭榭窈而清仕女游嬉处亶其写貌精【歴代名画记称其善写貌及妇女】
　　李思训仙岛春晴
　　楼是层城圃是悬合非尘世合居仙上元夫人注云笈双成嘉庆相盘旋下视东海一杯水红丸涌出琳琅天琼葩琪树静防籁云和奏弗借管弦将军妙笔出竒想经歴或忆前生前大同殿壁今乌有留兹尺素以小传虽然斯人岂祗以斯传弃官避武无愧贤
　　呉道元春月潮音
　　春江满月印潮平视若无形聼有声人似嫦娥倚梅树黙然对以认三生
　　韩干清溪饮马
　　魏武子孙为上足慢訾不画骨画肉一节所可致议者画姚宋乃厠安禄奚官牵马饮清池难忘熟处长于斯固非三花及防黒脱谢鞍辔适性宜通灵感神或阿好照夜白巻真同调【内府所藏有韩干照夜白巻屡经题咏】权以石渠为天闲皆其师乎曽写照
　　张璪松林坐月
　　文通善画松小帧惊初逢【内府藏唐画固多此则初见也】一枝横半宇措意固不同高人坐其下嘉荫延清风日夕不忍去爽拂霜鬓蓬问谁与为伴皓月升长空
　　周昉蕉隂籁吹
　　消夏靓装坐緑天故知鳯管胜鸾弦含情按指未郁捋叶际轻翻籁已然
　　陈恪秋山猎骑
　　秋山艶似春秋天浄如洗乗骑出遨游不复携弓矢臂隼获原兽防载付奴子既逸而弗劳迟速在手耳写者西京人或悟元之理
　　钟师绍莲舟仙渡
　　大海皛汤汤云来望茫别时忘彼防渡处借斯航适意烟波趣通身荷芰香问谁能识得依约有东方
　　闗仝重峦积雪
　　上突巍峯下瞰穷谷卓尔峭拔村彴林麓【四句櫽括名画补遗论闗仝画】画谱所云曲尽神躅是幅如之名实允副虽佚欵识信其真玉青出于蓝沁水高足抚之寒手睇之晃目摩诘雪溪【石渠所藏名画大观册有王维雪溪小景曽于几暇临仿题句】此为私淑
　　李煜壶中仙客
　　风虎云龙图霸畧【见宣和画谱】见称所作过常流可怜絶艺髙谈者无救俘为违命侯
　　壶中壶外由出入借问谁为出入人独立更无事争奕玉尘龙缟底须询
　　徐熙春风国艶
　　谁将三朶割留一【见米芾画史是图祗一朶白色】玉蕊居然落玉京紫魏黄姚艶堪斥文迁诗甫品相争澄心纸固殊渲染【画鉴称熙画花果多用澄心纸】如布绢偏觉细精每以风前戒展玩恐防巽二妬琼英
　　滕昌祐春雀引雏
　　卵既翼而长翼仍引以飞飞去不复返怅望徒含悲但恨飞者忍弗悟引者非害不思其初是谓未知几
　　滕昌祐筠笼络纬
　　防画为草虫呉人之所长【益州名画録谓昌祐其先本呉人】六月莎鸡鸣【朱子豳诗注斯螽莎鸡蟋蟀一物随时变化而异其名按古今注莎鸡一名络纬又诗正义络纬鸣懒妇惊又张弼络纬词络纬不停声从昏直到明则今南方所称纺绩嬢北方俗称蝈蝈者近是而蝈字见周礼蝈氏掌去鼃黾注曰齐鲁之间谓鼃为蝈又月令蝼蝈鸣注蛙也是与蝈蝈判然两物又检内廷所藏张照题邹一桂画蝈蝈诗云响荅流黄催懒妇呼灯篱落戏儿童是亦以蝈蝈为络纬也若斯螽据蔡邕月令云螽类乳于土中深埋其卵又埤雅曰螽斯一母百子故诗有子孙众多之况则似蝗属至蟋蟀即今促织秋初生得寒乃鸣故诗云蟋蟀在堂嵗聿云暮比之络纬与蝗形较小如云一物随时变化则小或能变大大焉能变小乎总之草木虫鱼古今南北吴称防注家循名既纷而核实尤难因题络纬并及之】闺中懒妇忙覆以竹叶緑笼以竹篾苍知为喜其音知为警其凉循名既已纷副实诚难详不如泯形声随时赏景光
　　黄筌春卉鸣禽
　　春卉鸣禽尺幅中成都博赡有谁同兼工何碍学孙位守法还应笑孔嵩【见益州名画録】分立一枝闗乐意能言几啭识东风石牛【庙名】龙水那存堵绢素犹存片羽雄
　　邱余庆秋蓼草虫
　　广汉家传善草虫肖期神韵不期工高低都适脉脉意动止无妨瑟瑟风照影偏宜秋水白禁凉尚有蓼花红昆蚑各具生乐谁识恢恢造物功
　　黄居寀蜡梅蜡嘴
　　蜡梅蜡其花蜡嘴蜡其鸟鸟谓花假借花曰鸟袭勦岂知蜡自蜡彼两舌虚掉达者笑冁然即蜡谁所号【叶】迷头认影真似此殊不少
　　黄居寀晚荷郭索
　　从来螯跪善横行稻熟秋风音心气生甲介向称无所畏如何每入膳人烹
　　王霭荷担指迷
　　晋人工画佛道却非变相传竒一担寻常家具荷者行脚大师出门不知所向似问童子指迷圣在汝边法尔如然又复何疑佛兮经兮灌顶害不放下多斯
　　董羽沧溟涌日
　　溶防望无极连云涌赤轮槫桑定何处少海果称神浩浩迷观览浟浟泯际濵墁墙不获赏端拱岂知人【类苑载董羽尝于端拱楼画龙水皇子幼见而惊畏遂不获赏云】
　　王道真竹林晏坐
　　知己高文进写生王道真竹林遗小帧湖石坐高人拱手自无语澄心独有神儒乎抑墨者崖畧孰推循
　　童仁益仙人蟾戯
　　跣足蓬头者草绅木叶衣戏蟾或刘海得兔自孙防不道九闗闭谁云八字非仙游阁下望那复认依稀
　　侯翼周处砺劒
　　阳羡叹父老三害犹未除子隠自励志问害为谁乎入山射猛兽水抟蛟而诛见陆情以告朝闻夕改涂克己修忠信卒为贤大夫安定写故事彰善非虚图以何重丹青丹青与道俱
　　赵昌荷塘鸂
　　花鸟从来属劒南水禽夏卉照清潭鸳鸯无碍称其紫弟子有时胜彼蓝【名画评称昌师滕昌祐后过其艺云】水宿相呼如解敕沙羣式度自能谙涨滩落鸟寻常事何涉西台纪怪谈
　　赵昌寒塘鳬侣
　　平湖已动鲤鱼风湖岸秋花色尚红波上双鳬多乐意依稀识者有呉融
　　易元吉仙媛采芝
　　飞泉出峡青草木四时馨仙者于斯驻地兮亦自灵九光闲采撷五色辨仪形壶里无穷乐何须过蔡经
　　易元吉蛛网攫猿
　　蜘蛛张其网捕物供腹唇黒猿伸长臂攫网为解纷忍及不忍间二者高下分如何虫与兽有仁有弗仁庆之非写生直以画训人
　　宋迪南山松鹤
　　是谁欲上南山夀宛见松苍鹤为友复古未必肯出斯标题或凭后人手其示用之【陈】观败墙天开奇想非寻常庸渠自为世俗态作祝嘏画张髙堂松实真松鹤生鹤溪外南山殊峻崿谓宜赠之隠君子居可逍遥饥可乐
　　郭熙雪林厂屋
　　布景不妨巧得神宛欲仙石崖耸幽屋古树接寒天何必拘留白亶其逈入元细观防粉意先获我同然【往年画山水小帧出新意以洒粉法为雪景图成疎宻飞舞颇具缤纷之致观熙是图防粉葢先得此意云】
　　崔白秋鵞出浴
　　人本濠梁者自闲鳬雁姿家鵞出浴后野水傍秋时刷羽凉非湿【凡水禽出水其羽无不立干】延睛望以怡辞官性疎濶【见图画见闻志】爱合契羲之
　　崔慤秋原隼攫
　　草枯眼疾励金行搏兔防胸先决睛枝上双禽惊欲避子中状物善传情
</div>
    <div class="pagination">
<a href="御制诗集_page1010.html">上一页</a><span>...</span><a href="御制诗集_page1006.html">1006</a><a href="御制诗集_page1007.html">1007</a><a href="御制诗集_page1008.html">1008</a><a href="御制诗集_page1009.html">1009</a><a href="御制诗集_page1010.html">1010</a><span class="current-page">1011</span><a href="御制诗集_page1012.html">1012</a><a href="御制诗集_page1013.html">1013</a><a href="御制诗集_page1014.html">1014</a><a href="御制诗集_page1015.html">1015</a><a href="御制诗集_page1016.html">1016</a><span>...</span><a href="御制诗集_page1012.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
