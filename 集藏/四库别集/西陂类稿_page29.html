<!DOCTYPE html>
<html>
<head>
    <meta charset="UTF-8">
    <title>西陂类稿 - 第 29 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西陂类稿 - 第 29 页/共 53 页</h1>
    <div class="content">　　恩渥新诗纪盛挥白头藤荫下不少素餐讥
　　讵数江鲥美春秋荐
　　寝园【陵庙时享必用此鱼】拜归肃家祭烹出集高轩松酿当墙过霜花防座繁
　　宸章仰鱼麦【上赐鱼麦堂额】清梦到荒邨
　　次前韵　　　　　　　　　　　　陈琰
　　大漠秋江阔名鱼二尺肥分鲜自
　　行在拜赐出宫闱正席腥先荐飞觞箸欲挥曾叨关外鲤饱食恐贻讥【前年冬琰曾拜东鲤之赐】
　　珍重天家味携来只树园【时游天寜寺出以共尝】鸣姜离翠釜香鲙溢雕轩缕切银花细纷霏雪片繁和羮手亲试莫忆渌波邨
　　九日陪西陂先生曁诸君登毘卢阁饮樵沙道院
　　陈琰
　　一年几佳辰浮生徒劳攘宋玉懒悲秋重九期无旷言指毘卢阁殿古仍宏壮伛偻摄衣裳危梯取次上攀跻忆吾曾见闻若新剙俯视但鸿蒙焉能辨所向稍觉疎林外隐隐闻樵唱大哉黄金阙郁葱气何王烟散西山明紫翠千万状回防游樵沙羽化寜欺诳一醉乘松风欲掷卢公杖飘飘吾亦仙宿因未曾忘
　　和前题
　　昨为郭外花宫游【天寜寺】塔外松风剧萧旷别来三日软尘中铃语犹闻耳畔飏今辰兴发作重九共蹑慈仁高阁上盛明七子此振衣诗句流傅竞壮迩来松死游亦稀霄汉我曹任俯仰嵯峨宫阙驾方蓬迢递云山俨屛障凭栏一啸凉飚吹宦况羁愁尽驱放我过七十望八十登顿虽烦神逾王更从别巷访樵沙道院幽幽惬防尚到门鸟语讶梭鸣行地桐阴疑水涨仙坛屡事文字饮此际追攀得哲匠儿孙侍行颇解事采菊荒园导卭杖携来
　　御赐松花鱼分噉还期发高唱道人尸解已百年【万厯朝有道人号体物子尸解于北】郁郁孤坟仍在望呼之或出松楸间浊酒一瓢好相饷风林纤月且徘徊脱却长安冠盖样
　　刘　灏
　　公昔建节三吴时手辟沧浪遂高旷公今入为六卿长心与云烟遥荡飏载酒常寻老树边吟诗独立浮图上朝坐持衡鉴自明暮归蜡屐神犹壮屛驺散步路人惊呼为地仙争攀仰闻昨重阳登杰阁凭阑饱看青霞障云高秋野鹗雕盘日落烟村鸡犬放蓟丘险地古渔阳战守千秋几霸王荆榛台下吊燕昭风雨云中懐魏尚兴来扫壁恣挥毫澒洞势如江水涨同游賔佐束手观引墨操斤仰大匠篱外黄花如解人葳蕤故绕蒲萄杖顾我忝为王翰邻隔墙往往闻清唱泾流河伯敢欣然靣目向洋聊一望蜀笺岂但木瓜投似把天浆充餽饷和诗持报屡逡廵欲画葫芦难依样
　　元釪
　　人生重九信佳节帝里逢之亦闲旷黄花得气要晴暄不遣满城风雨飏是中古寺密于荠多有楼台写清壮登高半是天涯客三尺丘陵亦争上尚书翠袖拂凉旻秋阁高吟万夫望白防红颊八座尊步屧登临事真剏门生热喘如筩吹坐讶飞行空所向岂知逸兴未渠央放笔裁诗神更王樵沙道院上真前酒经鱼亦佳状頽然啸咏足清音丝竹何湏发姸唱吕家亭子虚浪迹未得银筵撰藤杖酒边谁是吐茵人落帽叅军翻旧样
　　嶟瑞
　　萧晨逼摇落羁客空首搔那能着短屐但欲歌离骚广平具好怀车前屛旌旄酷爱览观适都忘登陟劳杰阁凌层空四逹瞻周遭烟生出逺岫鴈下连寒涛苍茫入无际秋色何滔滔日斜兴未稀更起寻林臯城隅有道院地僻离尘嚣疎黄堕鸭脚净緑浮簩鱼来松花江【公出　御赐松花江鱼噉客】风味胜蟹螯傍篱旣采菊捉笔还题糕龙山传往事千载推人豪不落孟生帽且餔屈子糟公欢顾而笑我官岂冷曹长安曾几辈今日闲登高
　　赋得重阳寒寺满秋梧
　　草草登高兴未酬还寻萧寺一林秋寒柯遍向香台覆破叶仍看玉露流洗罢清阴留满院倚来凉吹引闲讴自怜老去无拘束黄菊何妨插白头
　　次前韵　　　　　　　　　　　　陈琰
　　佳节花宫互献酬高梧萧摵四山秋碧阴三畞掩荒迳黄叶半林飞乱流疎雨滳应消薄醉寒蛩吟欲伴清讴风枝戛处闲僧笑破帽吹余莫恋头
　　送李少司空贞孟
　　予告还柘城
　　司空致政令名全五老风流继昔贤白髪清时方待漏黄花斜照又离筵诗歌共羡归装满车骑偏宜画手传他日望衡寻旧隐涡河同上打鱼船
　　前题　　　　　　　　　　　　　　至
　　白髪心情
　　圣主怜闲身乞得守林泉名传殿上韩公最社结睢阳杜老先箧里
　　天书夸族党雨中鸠杖话桑田他年问字云亭去清酒盈尊祝大年
　　小除日漫堂防集诗序　　　　　　　灏
　　康熙丁亥岁除前一日太宰商丘公召其通家子及门生凡如干人合飨于邸第之漫堂众賔旣集子姓侍侧公举觞谓坐人曰昔合肥龚端毅宛平王文贞两公每以除夕会賔僚其家为守岁之饮嗣后长洲汪尧峰新城王阮亭犹踵其事前辈凋谢废坠到今兹焉防集冀续前休于是盍簪列炬以次就位燔炮胾炙方物盈俎觥筹酬酢匪疾匪徐尝读王子安守岁序云年防将晩志事零落对他乡之风景忆故里之琴歌斯盖羁人旅士感时触绪之恒情也若乃登孙之阁举孔融之尊礼成于旷欢洽于同衎衎从容笑语卒获四座之人如比闾族党飨蜡伏腊各忘其身之淹而志之郁今夕何夕昔人陋已于时公诗先成铿锵之韵旁逹轩楹灏以病止饮已数年是日醉焉乃拊缶为秦声其词曰岁序忽已尽去日不可招万壑趋溟渤繁星依斗杓非公敦懿义谁怜岁寒凋广筵列芳酌紫衣将兰肴道契迹自亲岂惟颂春椒风徽缅曩哲百年有今宵一聆大雅曲羁思忘飘摇乃知君子心化人如箫韶奉公千万寿愿言镇浮嚣歌旣阕复顾谓同座曰公年今七十有五而康强矍铄才如五六十岁人奬风流百年未艾独念我辈聚散若云烟寜能岁岁登斯堂举兹觞耶则今兹之会可无纪述以永公德且俾后之来者知某某曾与于斯也
　　防集诗
　　少陵岁暮诗阴阳叹转毂奔走九陌中逾觉去日速谁从冰雪窟寸心盟幽独忆昔开国时前辈许接躅南北两巨公【龚端毅王文贞】守岁酒频漉汪王后来哲【尧峰阮亭】踵事韵不俗老我趋省闼彦会偶一续招邀吟社侣无待长防促食单集方物颇亦穷水陆滦鲤登盘美汾酒开甁馥紫菌与黄雀琐细风味足觞行一洒然胸尘洗十斛起观壁间画春色满岩谷如觌沧浪亭兼挹匡庐瀑借问辇下贤有此胜情不暖房花虽繁生意困缚束东风几日来樵沙杏吐玉相将更一探豫出佳题目
　　式丹
　　臈尾未破春一岁残一夕虚堂耿寒光梅花香着莫山公兴味佳饯岁聚诗客此风念已杳九衢尘空积龚汪与二王先后慨陈迹复此文字饮槃桉照幕帟水陆压段珍殽蒸丽兰籍三爵接谈谐四壁赏古迹把巻诵清芬文康遗手泽书题关世变毫素感今昔起步更促坐汾酒瓮初坼名酎不虚传深杯乃络绎清烟吐烛花防颷动帘额节序赴壑蛇【坡公守岁诗语】新旧几迁易东坡岁暮篇三和忆风格悤悤三十年此日足可惜【坡公岁暮三首丹三十年来凡三属和】今幸游师门唱酬奉砚席山阿拾香草云津弄瑶碧随时境皆佳觅句地无择行将踏春芜东风傍轻策
　　友鹿
　　晼晩岁云除羲驭不停晷土风重时令市肆正填委况此都城中人海闹如螘前术笼百货后衖驰九轨喧阗迎年鼔腾踏看灯市软红高十丈灰洞差可拟出门不仆蹶衣衫亦尘滓食事尢荒唐略与陇馔比馈节趋铃驺召客刲羊豕防餠压貊盘花饤方簋山葱与泽蒜未噉颡已泚顾我穷薄官虀盐嚼宫征冬冰斧作糜鼎食竟安企属以休沐暇阛阐厌转徙科头坐下舂拥被得晏起何来剥啄声赤防走胥史吾师修故事征召共诸子连朝食指动趋赴欲倒屣围炉兽炭红款坐蜡花紫厨人方欲清锵器声入耳莱鸡抹作鲜韭蓱风味美巨觥斟羊羔老枕斫滦鲤鳆鱼生可致驿送已千里一饷良足乐万钱讵云侈放箸腹果然老饕信吾以酒阑烛未防谈清掌犹抵文康手泽存烟云萦侧理敬观聊一过典型追正始曲房护羣葩火迫绽霜蕊东皇来有信浓香艳桃李稍待春融怡西城陪杖履分日理行策联袂出郊鄙摩诃庵里花玉泉寺头水清游要及辰取次韵言纪
　　陈琰
　　一岁行尽矣万感了无益纸牕竹屋间青灯太阒寂坡公无聊语佳趣何从觅商丘雅好事大会能诗客足散羁人怀兼踵前贤迹明宵任藏钩今夜恣浮白守岁何所谈风月外俱斥吁嗟古道亡长安非曩昔自述公卿贫谁负风雅癖餽岁无具文传柑成虚席有文不送穷安用千篇积有诗徒设祭苦心一笑掷约略终岁功酬应最可惜今日良宴会闻者惊剏获门前塞车马阶下错履舄才皆掣龙虎歌欲裂金石作此不急务邻巷争啧啧尔时春事迟寒威起肘腋何来防律吹阳气盈大宅唐花破蓓蕾晋酒泛琥珀【时饮潞酒汾酒】堂悬文会图坐对古裙屐西园俨未散南皮亦咫尺笑语若可呼赌茗或鬬奕食单非烧尾方法胜脍炙知味不知名半劳逺人驿只余一私憾病夫口不适观饮兴亦酣雄辨气欲激突传江乡信旱后人民厄饥寒徧闾阎盗贼肆横逆坐客色然惊欲归苦无策我谓天可回杞人徒滋戚圣主及良佐蚤夜定区画但醉无多言今夕是何夕
　　嶟瑞
　　北陆未回阳西山尚飞霰栗烈气方寒峥嵘岁又晏明宵当守岁今夕谁家先山公饶胜情爱士心无倦暂得歇啓事早思集羣彦筵开具方物风味种种善讵鬬何曾厨自兼羊曼馔花房更加暖繁萼枝间绽争分龙脑馨寜输马塍绚时节不虚掷典型诸老擅烂漫椒辛盘沉酣文字战此日事犹传何年风遂变词塲一灯在不絶今如线高调唱白雪好词续黄绢非公踵昔贤风流那重见
　　林　佶
　　忆昔初至吴公方理藩政春风绿牡丹薇省联高咏尔时东南士望公如斗柄嗣闻抚西江笳鼔赋竞病潜消反侧心深契湖山性及再移吴会坐镇崇清静文教事昭宣繁华俗黜屛节钺十三年心比沧浪净迩者陟天卿喉舌巽申命人才罗夹袋铨叙澄明镜素丝退食余风雅资泳开尊集名流守岁协家庆簋陈方物错缻挈醽醁逬良会旣懽騈新诗絶幽夐鼔吹张休明激扬崇雅正承平前辈韵故事遥相映懐新念旧欢慰感忽交倂年华如转毂岁月易驰骋非公嗣芳徽谁为煦冬凊翻因雅集同回溯流风盛玉河请车下半薧为寿竟西涯有佳话传闻生肃敬惟公恢昔贤赓飏弼明圣燮调玉烛光不弃短灯檠爱古岂薄今直道还孤行走湜与僵籍抗手得王竝序当小除前论从月旦评春生绿醑浓寒泄缃梅靓穷应送去休福自邀新迎东皇取次来骢骑花间横载和嬉春体敢辞盘空硬
　　合尊饯岁列賔筵文防清娱踵昔贤都下名流罗俊及盘中方物品芳鲜腊残才换大寒节景淑先来小尽年满室春花占得气春风取次更留连
　　图书插架笏堆牀扫地焚香雅兴长久识中原文献在更占黄道斗杓光韦门相业诗三世王氏通天帖一囊韩范功名燕许笔几家阀阅敢论量
　　十年踪迹等浮萍六载残冬客上京略见风流前辈韵犹闻宛洛旧人情时当岁杪周星转运际承平四海清东阁留賔守除夕楷模还仰继仪型
　　人中麟鳯文中虎霞蔚云蒸聚此都岁序峥嵘忽已晩风尘荏苒孰相娱汾香沧辣频开瓮滦鲤莱鸡更饬厨促席从公谈旧事新诗传与后人图
　　大受
　　长安岁除逼人意寒于冰山公雅好事开閤筵张灯珍羞备川陆此腹颇能胜頽然饮径醉旨酒歌如渑起行披书帷花气春风蒸慷慨念前哲佳晨会賔朋高谭经世业余事篇章称后生附云路故典今可征无为伤暮景欢乐时方乘江南繁盛地旱潦忽频仍从公燕京洛百虑兹乃兴日月行迅速客子归未能朗咏慰今昔清霜映鬅鬙
　　鹏年
　　古人重岁除流光慨转毂椒盘列华炬继此白日速恭闻有脚春惠泽及防独钜公啓沃余风流擅芳躅置驿召賔僚琼筵酒频漉顾我文园病自覰殊恶俗佳辰一向隅后会安可续因思穷檐士岁暮多刺促谁能庇广厦毋俾舟推陆城东屋数椽茗香昼芬馥忧痒念遘闵雨露濡已足独怜定省缺莫释愁万斛努力祈青皇阳和遍黍谷手掬西山云衣露洞门瀑逍遥咏归信更许追从不幽期惜蹉跎佳赏愁缚束顾瞻春风座阶庭满兰玉崇班颂天老羣贤借题目
　　嗣立
　　百货堆九衢家家寂如水闭门送残年寒风出户里尚书晩邀呼别岁交舄履满堂尽毫翰壁画净琴几都城夜喧哗韵事那得此盆梅逗暗香薄霰防寒蕊
　　腊尽冻仍紧春风未漏泄防灯转华堂帘埀火愈烈彞器旣纷陈方物更罗列食品膳夫经羔儿酒味别脱略寛礼文小饭兼大歠莫伤岁迟暮良会且欢悦
　　此日修故事前辈不可期维公数曩哲当年亲见之往者叹零落存者伤别离拦街挝更鼔寒灯影迟迟登坛首高唱桐华思纷披清声激金石喧传看新诗
　　昔年侍吴阊莱鸡岁相饷【丁丑岁除有谢饷莱鸡诗】粼粼沧浪水渺然云汉上水旱召雈蒲伊谁作保障家书故乡来中丞永弗忘不才滞书局得随籍湜行厯头止一日烂醉尽量
　　士玉
　　伊余入京华岁除已逼三穷年事编刬兀兀书中蟫兹晨得休暇如壮马脱衔属公高兴发招邀盍朋簪红炉围绮宴方物罗朔南汾酒滦河鱼割鲜鬬芳甘试尝披绵雀更觉乡思添急觞荡烦虑正襟聆雄谈风流龚王王汪亦骖驔后生困尘缚胜情畴复谙矧公海鹤姿济胜雅所兼春风生杖履花事先期探
　　泰来
　　岁月新旧催修蛇望壑赴此嵗一日剰客里三年度尚书晩肆筵守岁修典故炉狮蹲焰红雪茧沉烟炷八簋旣罗列食前方物具酒清秔稻香对之触南顾吴田失西成此乐未易遇人事改畴昔曷以娱岁暮思公不可忘有如夺乳哺吾侪尚饱徳毋乃异寒煦风流数前辈琅玕生咳吐明烛照丹顔神仙主瑶圃竟席意不罢矍铄天所赋欢宴永今夕花期复遥胜事当追随步屧春风路
　　储在文
　　四序将更始月穷而星回我公顺时令守岁华堂开遂于均国暇觞咏会羣才四座挹高言已觉春风来异味穷水陆旨酒盈樽罍相将乐未央今宵去难追
　　郁郁庭下松翛翛槛中竹共此岁寒心临风韵戛玉公言壮盛时彦会踵相续鸿辞逼岁除错落烂双目俛仰六十年人事如车毂惟公寿而康风雅事所独
　　济济众君子杂佩皆夜光更闻羣从贤新词奏笙簧接席一堂上文史何汪洋杯觞间谈笑浩思坐飘飏我公吟怀发抚时自歌商谁将冰雪姿仰酬金玉章
　　三年京洛尘又见岁云暮朝来登公堂旅愁风卷雾几横万巻闲寒梅一枝护乃知勲业崇冲怀在幽素高会眇难俦明时良易度千秋愿若斯岁岁从公赋
　　埁
　　黄宫应两月官厯余一行尚书修故事高会招王杨银筵蜡如纛枥马争徬徨敕厨致珍馔品数客未尝花瓷泻羔儿入手破鼻香埁也来京辇八年三径荒每因节物改车轮转中肠不图虀梦中如挹金棃浆旣醉客愁醒那复辨他乡矧公笑语温几席生春光不待健步移梅花吐座傍津津説当年前辈风味长开樽同守岁鹅鹳为之张迩来耆旧散声利徒奔忙岂知东方星太白独煌煌盛事有今夕千载记斯堂
　　元釪
　　逆旅岁云除光阴亦如客腊尾得大尽乃有小除夕自公得休暇旷欲排羽翮出门无所之谁为阿戎宅尚书开华筵明镫盍冠帻四座皆老苍屠苏愧先获春盘多异馔茫不辨菽麦烂蒸莱州鸡缕切滦水鲫江南黄雀肥山东汤餠白人皆薄海彦器有殊方食非徒醉荤羶因之养风格欢酣意未足留客复改席评诗兼看画清兴有余适珠韬韫明辉锦轴展遗迹恭惟文康公股肱弼台德当年政事堂天下仰赤舄至今海防内嘉谟饫膏泽龙鸾舞缣素髣髴圭璋色霛爽归帝旁菁英在防画拜看肃衣袂敢不步局蹐韦平世业长三事在一室我公鱼水分岂不过畴昔黄阁即奋庸朱门看舄奕一士饱不难苍生仰安石
　　仁锡
　　天运当归余人情重暮节迅飚催急景百感纷如结忆昔侍渔洋高情缅曩哲韵拈常侍诗唱酬出更迭一从归田来此事久歇絶旧而随晨星念之肺肝热英英商丘公文采当朝杰休沐踵前修招邀简频折入座多胜流芳醴觥心凸觞行间珍错金盘飞素雪伊余性寡谐岂以醉饱悦仰止大雅栋委心不敢媟抗懐千载名谢彼九衢辙东风时一披花柳齐舒缬春波展縠纹春山露环玦何当撰杖从登临恣搜抉旨格辨风骚就公叩真诀
　　王图炳
　　忆昔聚星堂冰雪碾轮毂深杯寒可销佳客来不速号令诗坛严风流醉翁独遂使门下士白战慕高躅吾师掌邦治和膏盛渗漉淡泊鲜嗜好酸咸迥絶俗锁印有余清觞咏古欢续春迟腊鼔催夜久铜壶促家琛集许燕国彦会潘陆红灯翠幕间梅竹幽以馥怀哉旧雨多【原唱极怀合肥宛平尧峰新城诸钜公守岁之会】乐此胜情足即事赋长篇原泉涌万斛譬如观沧溟朝宗纳川谷又若三峡桥天半晴飞瀑试问蹑青冥寜有阶梯不勉和调刁音避席手频束随门敢献珠楚肆难衒玉悉索笑馈岁碔砆杂鱼目【用东坡句】
　　至
　　我爱开先僧【心壁】朋情何缱绻每当岁之除残札罗几案曰别故人久检阅当会靣矧共京雒游而不时相见向夕走家童委巷招邀遍迂辛与短李骑驴赴欵宴石花双鲤鱼冰盘促首荐蜡黄莱鸡肋肪白东鹅片字裂赪团餠缕切银丝面乡味及方物厨娘取次办鬬箸俄已空汾酒行无算或与话交游或与説乡县或以肩相倚或以拇自衒宛若雅集图西园岂独擅忆昔丙子年大雪深没骭门前罕车马九陌铺江练好客王新城烧灯当夜半雪事任分余赋王之涣回首忽一纪旧雨多星散忘形剰我曹得酒亟应劝年华不少留头衔何湏换好待春雪飞还期共白战
　　过银锭桥旧居
　　鼔楼西接后湖湾银锭桥横夕照间不尽沧波连太液依然晴翠送遥山旧时院落松槐在僊境笙簧岁月闲白首链师茶话久春风料峭暮鵶还
　　和前韵　　　　　　　　　　　　　埁
　　长桥如画枕银湾旧路沙痕想像间巷里几更春燕主水边仍对夕阳山风烟乔木苍龙老钟鼔灵坛白鹤闲正欲淹留追昔梦满城鸦雀故催还
　　早春游高元殿
　　岧嵉殿阁御河湄早岁来游太乙祠一自世宗留法驾几经元老进青词僊坛寂寞箫声歇深院阴森柏影移常日闭门春色里碧桃开落少人知
　　和前韵　　　　　　　　　　　　嶟瑞
　　殿峙西华照水湄世宗当日望仙祠才教张桂争新礼更遣徐袁进丽词鹤影已随云气灭松阴犹趁日光移雷坛劒室依俙在虽有中涓问不知
　　春日雪后西苑啓事
　　晶莹雪色带云沙啓事郊宫听晓鸦天外羣峰真削玉苑中春树乍开花攀藤日下情愈恋种麦原头兴自赊好待夭桃红泼眼诗瓢酌酒送年华
　　和前韵　　　　　　　　　　　　　夔
　　别甸晴风漾白沙上林初日散宫鸦蓝田向暖犹生玉苑树逢春已作花丹鳯楼前班未卷金鱼馆里酒频赊新年细草皆霑泽不独苍官领岁华
　　陈琰
　　一宵飞雪压尘沙车出城西起曙鸦破冻冰生沟外水暗香风动禁中花郊宫退食蔬堪饱山店冲寒酒可赊预识今年书大有普天佳气兆京华
　　元釪
　　细玉罗纹似搏沙晓山宫树冻啼鸦相看不辨章台絮无頼犹迟韦曲花革履踏来诗幷冷小车冲处路从赊山公啓事悤悤毕更向尘埃得净华
　　咏怀简西陂先生　　　　　　　　廷敬
　　一月不相见三春有所思残花遮径浅孤鸟托枝迟物望如公在生涯敢自私祗应埀老意摅冩向西陂
　　次韵答午亭先生
　　一病春将老高贤系梦思闭门芳草积返岫暮云迟丘壑元难忘烟波乍许私【时余奉　予告之命】白头同调在午壁与西陂



</div>
    <div class="pagination">
<a href="西陂类稿_page28.html">上一页</a><span>...</span><a href="西陂类稿_page24.html">24</a><a href="西陂类稿_page25.html">25</a><a href="西陂类稿_page26.html">26</a><a href="西陂类稿_page27.html">27</a><a href="西陂类稿_page28.html">28</a><span class="current-page">29</span><a href="西陂类稿_page30.html">30</a><a href="西陂类稿_page31.html">31</a><a href="西陂类稿_page32.html">32</a><a href="西陂类稿_page33.html">33</a><a href="西陂类稿_page34.html">34</a><span>...</span><a href="西陂类稿_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
