<!DOCTYPE html>
<html>
<head>
    <meta charset="UTF-8">
    <title>庄靖先生遗集 - 第 28 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄靖先生遗集 - 第 28 页/共 28 页</h1>
    <div class="content">汤庙上梁文
神霄宫上梁文
锦堂上梁文
崇安寺重修三门上梁文
高平显真观三门上梁文
○高平县宣圣庙上梁文
百世大成之教将丧于天二丁释奠之仪欲行无地庶几见圣须赖有功况河东人物之豪在长平朱紫者半悯其梁木易坏仞墙未窥悉存起废之心方属未遑之际而乃度材计费鸠役募工于时则咸谓之迂而为之犹贤乎已点因言志必期春暮之风符欲读书奚待秋凉之雨所望入其门见宗庙之美升其堂闻丝竹之音今则畚锸具陈斧斤告毕谨差谷旦爰举虹梁因采欢谣式扬善颂　　抛梁东比屋衣冠似鲁中二十余年荆棘地一朝刮目见华风　　西水浸城根欲断时不见向来挑达子尽为巿上买书儿　　南谩说中牟异政三何以此开游学路流为万古作名谈　　北路从辟后无杨墨琴堂美化及民新吏事方知有儒术　　上吾道随时有消长迩来门户争相高要取人闲卿与相　　下往日蔬园今学舍不遇当年董仲舒谁为后世修书者　　伏愿上梁之后家家俎豆处处弦歌政夸令尹之新人有君子之行不独文翁之郡学亦能兴抑令子产之乡校无敢毁
○汤庙上梁文
礼莫重于祭神所依者人享以克诚思戴商者久矣放而不祀肯与葛为邻哉肆坚肃敬之心爰敞奉安之地五丁为之戮力百鬼为之骏奔奕奕而新巍巍乎大庸俟斧斤之毕具修俎豆之容不日而成葢天所佑今则谨涓谷旦肇举虹梁因采民谣式扬善颂　　抛梁东人物熙熙乐土中了却公田无个事豚蹏豆酒庆年丰　　西人事天时一旦回伫听春雷起惊蛰世间翘首望云霓　　南四面山光滴翠岚惟有新城嘉润地休功美利与天参　　北宅土茫茫咸仰德惨舒一气两仪闲无物不资神妙力　　上峻宇凌空雄且壮春祈秋报有常时灵贶应人如影响　　下吹箫击鼓农桑社百灵受职风雨时万顷连云看多稼　　伏愿上梁之后俗化衣冠人离涂炭泽被九围之远礼还三代之初精意感通栗栗桑林之事欢声歌诵洋洋那首之诗
○神霄宫上梁文
金碧朝真之地刼火所焚斧斤起废之人家风犹在方图鸠僝俄覩翚飞莫不闻风而喜之未见有力不足者告成有日当落霞孤鹜之秋会集如云尽佩玉鸣鸾之侣谨涓谷旦爰举虹梁因采欢谣式扬善颂　　抛梁东万象咸归道域中灵宇岿然还旧观共为鼻祖立玄风　　西成坏须知自有时技痒游人休疥壁留为君子看花题　　南辇土夷荒共结庵绛帕蒙头多少众从今剔耳听玄谈　　北清高地位仙凡隔天风吹散步虚声化鹤时来千岁客　　上冠剑登坛环佩响门外黄尘不见山致身福地何萧爽　　下人物山阴随所化不须更觅换鹅书手内黄庭皆自写　　伏愿上梁之后地天交泰神鬼护持徐甲复来不惮埽除之役可元再出一新香火之缘
○锦堂上梁文
德迈于公素有高门之望贤如晏子欲更近市之居此心所安乃卜既吉爰即鸣珂之里以新衣锦之堂为天下士欲得万闲在大丈夫安事一室象葢取诸大壮歌载播于斯干已许王翰为邻将见许伯入第谨涓吉日肇举修梁因采欢谣式扬善颂　　抛梁东崇构巍巍耸碧空天际浮云风卷尽放教远岫列窗中　　西落霞孤鹜与齐飞扶摇万里垂天翼肯向枝巢借一栖　　南百屋堆钱不可贪何如养取闲中趣渐渐佳如食蔗甘　　北归意浓于山有色故乡曾见几人还多少朱门锁空宅　　上子子孙孙枝叶壮不知更有贵甥谁能与外家成宅相　　下壁上尤堪三绝画更将黄卷教儿童学取邺侯书满架　　伏愿上梁以后门阑多喜家道克昌鬼神为之护持民物于此安逸岂止梁闲之燕咸贺其成抑令屋上之乌皆知所止
○崇安寺重修三门上梁文 【 僧圆胜】
岁月既迁久旷庄严之境家风不坠大开方便之门结十方随喜缘种三生无量福恃者众力期于一新使檀越如此用心欲衲子有个歇处谨涓吉日肇举修梁因采欢谣式形美颂　　抛梁东一旦精蓝埽地空谁似崇安能超废圣人门户见重重　　西横峯侧岭护招提却还旧观凌霄汉气压龙门一望低　　南瓶钵生涯共一龛试问龙蛇今几种前三三与后三三　　北色即是空空即色有时天女散天花莫认毗耶居士室　　上一榻茶烟小方丈几年面壁少林师肯向人前呈伎俩　　下山林所在皆莲社此心安处便宜休销得葢头茅一把　　伏愿上梁巳后永光法界不堕刼灰看取佛堂放光且为道场起本金得长者之布尔日日而兴衣自祖师而传源源不绝
○高平显真观三门上梁文 【 郜志渊】
瓦砾积年未敞栖真之地斧斤一旦共为起废之人时然后兴应者如响同力莫不相济下手惟嫌太迟得助者多能事将毕谨差谷旦爰举虹梁因采欢谣式形善颂　　抛梁东壮观玄门似有功幽事不妨清净念便从林下立家风　　西看破栖霞不肯栖别为道场重起本红尘背镜笑人迷　　南杖屦山林处处庵但结卧龙冈下伴不须海上觅仙龛　　北地位清高风雨隔一朝白日上清天得道旌阳人不识　　上有作有为俱是妄问君何处是真游试向仙翁山下望　　下萧爽残年香火社姓名今己籍丹台空界时来鸾鹤驾　　伏愿上梁已后羽衣云集宗教日崇不羡陶家隐居如在壶公谪处灵宫载肃葢多星斗之临厯刼长存自有鬼神之护
◆杂着
龟镜山人陈时发屏风
副元帅讨乱臣谕将士
道藏经后
劾张唐臣酒过
酒檄
焚问舍券
求田
悼犬
○龟镜山人陈时发屏风
道尊孔氏妙窥三绝之编巿隐君平坐阅百钱之肆在忧患而作者其精微之教乎傥学者加以数年则愚者必有一得龟镜角折五鹿阁束九师以变者为占其应也如响滕公之室屈子之居晋隗照之索金汉张伯之怀壁知来者逆情见乎辞筮而不从动则有悔莫灵如卦定因三画之吞或泄此书未免六丁之取葢有圣人之道以断天下之疑秦镜虽亡幸斯文之未丧楚龟已朽赖其策之无遗问而以言渎则不告
○副元帅讨乱臣谕将士
伊戚自贻久露滔天之恶帝德乃大尚宽弃巿之刑傥滋蔓而不除将噬脐其难悔某官某诱窃戎柄包藏祸心飞书构乱华之夷诡计为奔军之将幸免崇山之外放敢兆萧墙之内忧众叛亲离人怨神怒虽欲不忌器而投鼠或恐以蹊田而夺牛若执小嫌有伤大义忠于为国奋不顾身少正两观之诛彼自取尔赵盾一字之贬我其免乎无为彼先勉出乃力
○道藏经后
洪惟玄祖远振宗风垂三洞之灵文演一真之妙理要使学仙之子咸与道俱尚忧误读之人或遭阴责宜新刊正用广流传
○劾张唐臣酒过
欲解忧于杜康佳期难遇俄立威于宁越和气有伤民自速辜酒以为礼序点扬觯而语杜蒉厯阶而升罚以兕觥胁以童羖彼醉不臧纵意所如受爵不让多言数穷登床而忤郑公脱靴而忿力士鸱夷过左阿君之家沐猴舞平恩侯之第自以为适不知败德自以为真不知丧身至有汝阳涎流公孙腹溢贺监眼花夷吾舌出未歌骊驹先赋相鼠犯朱虚之令激灌夫之怒拳安刘伶之肋帽脱张旭之顶曳堕地之遐骂到官之郑不闻南康之纳狂客不见后阁之遣穷宾在侧虽有二豪所指岂惟十手醉犹未醒死而复苏初逐武坐之蝇便可去矣谁谓宋门之犬如此恶邪仰天而呼乌乌向空而书咄咄几年程普方思公瑾之交一旦楚元罢设穆生之醴宜加薄责用儆非彝盍省前愆勿贻后患
○酒檄 【 山堂酒不至戏檄以督之】
人生贵在意适我辈况复情锺念乐事之难并须同欲之相济山堂主人作真率会鬬见在身掉船寻贺老于稽山赍具邀渊明于栗里盗瓮而饮者醉指瓶而索者尝伶妇无言宋犬不吠乃有忘形尔汝痛读离骚了一生于蠏螯视二豪如蜾蠃以其无公田而种秫故不待酉岁而乞浆莫谓宁逢恶宾亦可便称名士独不与李将军为地方且共江咨议论兵徒使汝阳涎流想见子幼耳热酲犹未解酿可速倾得到于齐请鉴青州之事或薄如鲁夫免邯郸之围惠而不伤吝则有悔余言不食众怒难犯
○焚问舍券
高堂主人好客不倦肇开东阁大辟南馆坐上簪盍户外屦满客有趑趄而不获进者乃持问舍之券而见焉其文曰百尺楼前问舍万人海里藏身谁念入室相如四壁徒立自笑移居东野一物全无畧叙幽怀勿嫌多事不欲起楼背山借宅种竹当门蓺兰开径访菊不欲犬吠于门枭鸣于木鬼啸于梁鼠穿于屋所望取友必端序宾以贤屣为粲倒席因贾前邹不可不迎枚不可不涎醴如楚设榻似陈悬无使籍耻臣蒋云羞吏宣谔谔者去唯唯者来纡余者悦卓荦者哀岂乐正子后长者而不见而燕昭能自隗始而筑黄金之台乎主人读毕怒而投之地客怀归以语鹤鸣鹤鸣曰吁夫心契则言入目击则道存岂不见鸟能择木木岂能择鸟哉子欲以垂云之翼投覆卵之巢其可邪乃取其券而焚之客于是浩然长往不数日主人及于祸而客免焉
○求田
愿为圣人岷但得一廛田大庇天下士安用万闲屋我馆既定我邻既卜人寿几何生理易足约以自处能者养福非敢望设醴楚元指囷鲁肃冯驩食鱼子思馈肉乃有郑相葫芦薛公苜蓿阴将军之葱叶麦饭石季伦之萍虀豆粥吏部公之藜苋天随生之杞菊商山隐士之紫芝少陵野老之黄独请学为圃中有樊迟之禄至于华元羊羹庾悦鸮炙监州螃蠏典签熊白虽不至于嗟来而客不可以不速葢在人者已所不为在己者人所不欲以小人之心为君子之腹是则釜不须轑鼎不须覆犬不须吠蝇不须逐无事而食有腼面目噫忘其朵颐之凶以养吾之老饕何其耐辱
○悼犬
家有畜犬始善终恶众劝烹之姑息闲其恶弥甚戊戌秋烹以飨众众意颇快独恻然悼之　　非土性而畜常戒于书祖阳气而烹敢违于礼生岂不好祸皆自求尔心则兽心食者人食其志不如盘瓠其力不及韩卢盗如在齐吠如在桀楚人之井为汝溺宋人之酒为汝酸孝子为之去妻里媪为之逐妇徐勉不敢以选宅杨布不敢以易衣饥则乞怜饱则反噬不敬而养虽猛何为稍能听指踪于萧何自可得终老于柏直孔门弟子宁无敝葢之思哙等少年争効鼓刀之勇有此行者其能免乎葢与众而弃之岂无故而杀者虽然逐兔难忘上蔡之情可柰嗾獒终速桃园之祸
庄靖先生遗集卷之十终
●后序
庄靖先生遗集
李俊民字用章别号鹤鸣老人唐韩王元嘉之后家于泽州少通程氏之学承安中以经义举进士第一应奉翰林文字弃官教授南迁后隐于嵩山尝遇隐士授以邵伯温皇极数元世祖在藩 刘秉忠盛称之以安车召见廷访无虚日遽乞还山卒赐谥庄静 【 集作庄靖】 先生世祖尝曰朕求贤三十年惟得窦汉卿及李俊民二人泽守段正卿刻其遗集十卷 【 山西通志】
乾隆癸巳春余于百神庙会购得此集碎烂难阅及秋修整遂得完好因录省志于首我　朝顾子嗣立元诗选选先生诗为一卷入乙集太平赵熟典药斋记　　此集惟当时段正卿一刻暨明正德李瀚重刻二本而己今并罕觏海内藏书家如小玲珑山馆马氏爱日精庐张氏号称富有亦止有传抄本故四库书目云板己久佚 以写本著录也余己丑岁重游大梁乃得正德本于巿上惊喜过望拟为重梓以事牵率弗果适海丰吴仲□太守有五金人集之刻闻余有此移书见假遂举以畀之太守手自校勘凡四阅月而工竣余既幸兹集之有传而太守好古劬书之媺不可以勿纪也因识其缘起如此旧有太平赵药斋氏一跋暨所录山西通志一则并坿刊于后云　　光绪庚寅二月上浣义州李葆恂文石甫识　　余欲汇刻金源人专集为一书王滹南集有淡生堂祁氏钞本赵滏水集借得曹倦圃家钞本李庄靖集虽有明正德闲刊本传世绝少 四库收录时即据钞本录入以未见刊本为憾向知陆氏皕宋楼及振绮堂均有钞本王太史懿荣许为借钞于陆氏尚未得寄己丑冬晤李太守葆恂知藏有正德时刻本遂假以付梓是冬卓计入 觐泛舟卫河少得闲暇乃于船窗校之按卢氏文弨补辽金元艺文志载庄靖集十卷钱氏大昕则列之补元史艺文志中卷数悉与今本合符喜无缺佚刊既竣因志于末　　光绪庚寅三月海丰吴重憙记 附录： 李俊民字用章泽州人得河南程氏传受之学金承安中举进士第一应奉翰林文字未几弃官不仕以所学教授乡里从之者甚盛至有不逺千里而来者金源南迁隠于嵩山后徙怀州俄复隠于西山既而变起仓猝人服其先知俊民在河南时隠士荆先生者授以邵雍皇极数时之知数者无出刘秉忠之右亦自以为弗及也世祖在潜藩以安车召之延访无虚日遽乞还山世祖重违其意遣中贵人护送之又尝令张仲一问以祯祥及即位其言皆验而俊民已死赐谥庄静先生（四库全书?史部?正史类?元史卷一百五十八）  
</div>
    <div class="pagination">
<a href="庄靖先生遗集_page27.html">上一页</a><span>...</span><a href="庄靖先生遗集_page23.html">23</a><a href="庄靖先生遗集_page24.html">24</a><a href="庄靖先生遗集_page25.html">25</a><a href="庄靖先生遗集_page26.html">26</a><a href="庄靖先生遗集_page27.html">27</a><span class="current-page">28</span>
    </div>
    <div class="pagination"><a href="index.html">返回目录</a></div>
</body>
</html>
