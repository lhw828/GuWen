<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 22 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 22 页/共 28 页
  </h1>
  <div class="content">
   五百家注昌黎文集巻二十三
　　钦定四库全书
　　五百家注昌黎文集巻二十四
　　宋　魏仲举　编
　　铭
　　唐故太子校书李公墓志铭
　　【韩曰按今石刻首题云韩愈撰段季展书其后题云十一年十二月建立疑立石在葬后石本与所刋本异者详注于下今本止题云李元賔墓志】
　　李观字元賔其先陇西人【石本有也字】始来自江之东食太学之禄【石本无上五字】年二十四举进士三年登上第【樊曰贞元八年也】又举博学宏辞得太子校书又一年年二十九【樊曰贞元十年也严曰元賔二十四举进士三年登上第贞元八年二十七也二十九死于京师贞元十年也】客死于京师【于一作于】既敛三日【石本敛下有之字】其友人博陵崔礼卖马葬之于国东门之外七里【孙曰礼字从周博陵人○石本无卖马二字】乡曰某乡原曰某原【一作某乡某原石本乡曰庆义原曰嵩原】友人昌黎韩愈书石以志之其辞曰
　　已乎元賔【石本乎字作虖】寿也者吾不知其所慕夭也者吾不知其所恶生而不淑孰为之寿【石本为之作谓其下同】死而不朽孰为之夭已乎元賔文髙乎当世【樊曰本传云观属文不旁防前人时谓与愈相上下及观少夭而愈后文益工议者以观文未极愈老不休故卒擅名陆希声以为观尚辞故辞胜愈尚质故理胜虽愈穷老不能加观之辞观后愈死亦不能逮愈之质○石本文作才】行过乎古人【石本过作出又有巳乎元賔四字】竟何为哉竟何为哉【补注闻见录云石本作意何为哉竟何为哉石本之语妙】
　　宣武军观察巡官试大理评事博陵崔公墓志铭
　　【今本止题云崔评事墓志铭】
　　君讳翰字叔清博陵安平人曽大父知道仕至大理司直大父同为刑部侍郎出刺徐相州父倚举进士天寳之乱隐居而终君既丧厥父携扶孤老托于大江之南卒丧通儒书作五字句诗敦行孝弟诙谐纵谑【一有处世二字一有卓诡二字】不羁又善饮酒江南人士多从之游贞元八年君生四十七年矣【孙曰时年四十八】自江南应节度使王栖曜命于鄜州【祝曰鄜州汉之鄜县隋改为州孙曰贞元四年正月以左龙武大将军王栖曜为鄜州刺史鄜坊丹延节度使】既至表授右卫胄曹防军实防幕府事直道正言补益尤多【尤一作】既去职遂家于汝州刺史吴郡陆长源【樊曰长源字泳之】引为防御判官表授大理评事十二年相国陇西公作藩汴州而吴郡为军司马【孙曰贞元十二年七月以董晋为宣武军节度使八月长源自汝州授检校礼部尚书充宣武军行军司马陇西公即晋也】陇西公以为吴郡之从【一作从事】则贤也署为观察巡官实掌军田凿浍沟斩茭茆【茆一作茅】为陆田千二百顷【一无为字】水田二千顷【一作三百顷一作五百顷】连岁大穰军食以饶幕府以其功状闻使者未复命以十五年正月五日寝疾终于家【樊曰翰正月卒其后二月三日晋薨公从晋丧出汴四日而汴军乱司马陆长源以下凡从事之在汴者皆遇害则翰之死非不幸也】年五十有六矣【严曰按崔翰铭前言贞元八年君生四十七年矣后言以十五年正月五日终于家年五十有六若以八年为四十七则十五年才五十四耳其字必有误】陇西公赙赠有加自始有疾吴郡率幕府寮属日一至其庐问焉其既甚也日再往问焉其终也往哭焉比小敛大敛三哭焉于敛之二十日其妻与其子以君之丧旋葬于汝州其二月某日遂葬于某县某乡某原君内仁九族外尽賔客于其所止其来如归茍亲矣虽不肖收之如贤【收一作视】茍贤矣虽贫贱待之如贵人是故其殁也其吊者与其哭者其声也必哀尽焉妻郑氏也有子二人女一人吾闻位不称德者有后【者下一有其终二字】呜呼君其终有后乎铭曰
　　朝之言嘻嘻【韩曰嘻嘻和乐声○嘻欣基切】夕之言怡怡偕入而出【樊曰公与翰同佐晋于汴州翰为观察巡官公为推官】乗马而驰一日不见而死吁其可悲
　　施先生墓铭
　　【祝曰施先生名士丐吴人】
　　贞元十八年十月十一日太学博士施先生士丐卒其寮【樊曰同官曰寮】太原郭伉买石志其墓昌黎韩愈为之辞曰【补注公时为四门博士亦士丐同僚也】先生明毛郑诗通春秋左氏传善讲说【樊曰刘公嘉话拾遗言予尝与柳八韩十八诣施士丐听毛诗说维鹈在梁梁人取鱼梁也言鹈自合求鱼不合于人梁上取其鱼譬之人自无善事攘人之美者如鹈在人梁上焉则毛注失之矣又说山无草木曰岵所以言陟彼岵兮无可岵也以其无草木故以譬之又说甘棠勿剪勿拜召伯所憩拜言人心之拜小低屈也上言勿翦终言勿拜明召伯渐逺人思不忘也毛注拜犹伐非也又说维北有斗不可挹酒浆言不得其人也毛都不注此新史云士丐撰春秋传未甚传后文宗喜经术宰相李石因言士丐春秋可读文宗曰朕见之矣穿凿之学徒为异同但学者如浚井得美水而已何必劳苦旁求然后为得耶】朝之贤士大夫従而执经考疑者继往于门太学生习毛郑诗春秋左氏传者皆其弟子贵游之子弟时先生之说二经【孙曰时谓伺也】来太学怡怡然坐诸生下恐不卒得闻先生死二经生丧其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助教为太学助教由助教为太学博士【一云由四门助教为博士太学】秩满当去诸生辄拜防乞留【一有或乞迁三字】或留或迁凡十九年不离太学【离一作出】祖曰旭袁州宜春尉父曰婼【丑略切】濠州定逺丞妻曰太原王氏先先生卒子曰友直明州鄮县主簿【祝曰鄮县名前汉云杀鄮鄞二县长韩曰鄮县防稽县○鄮莫切一作鄞】曰友谅太庙斋郎系曰
　　先生之祖氏自施父【孙曰施父鲁大夫见桓九年左氏】其后施常事孔子以彰【孙曰史记弟子列传施之常字子○一无施字】讐为博士【孙曰汉书儒林传施讐字长卿宣帝时为博士】延为太尉【孙曰延字君子顺帝阳嘉二年八月为太尉四年四月罢】太尉之孙始为吴人曰然曰绩【孙曰吴志朱然字义封本姓施氏然子绩字公绪】亦载其迹先生之兴公车是召纂序前闻于光有曜古圣人言其防宻微笺注纷罗顚倒是非闻先生讲论如客得归卑让盹盹【祝曰字当作肫肫诚也中庸肫肫其仁郑氏注云肫肫读如诲尔谆谆恳诚皃韩曰盹目也○盹朱伦切】出言孔扬今其死矣谁嗣其宗县曰万年原曰神禾髙四尺者【樊曰檀弓孔子曰吾闻之古者墓而不坟今丘也东西南北之人也不可以弗识于是封之崇四尺】先生墓耶
　　考功贠外卢君墓表
　　【一本贠外下有郎字表作铭字】
　　愈之宗兄故起居舎人君【樊曰柳子厚先友记云韩防昌黎人善清言有文章名最高然以故多谤至起居郎贬官卒则起居舎人君防也子厚以为郎误矣】以道德文学伏一世其友四人其一范阳卢君东美少未出仕皆在江淮间天下大夫士谓之四防【韩曰永防中防与卢东美张正则崔造为友好谈经济之畧尝以王佐自许时人号为四防旧史载于崔造传新史亦具载之而摭言乃以何长师李华卢东美韩衢为四防非是】其义以为道可与古之臯防者侔故云尔或曰防尝为相世谓相防【谓一作为】四人虽处而未仕天下许以为相故云大厯初御史大夫李栖筠由工部侍郎为浙西观察使【孙曰大厯三年二月以栖筠为浙西观察使栖筠奏东美造为从事】当是时中国新去乱仕多避处江淮间【仕一作士】尝为显官得名声以老故自任者以千百数大夫莫之取独晨衣朝服从骑吏入下里舎请卢君君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者惟奇大夫之取人也不常必得人其知君者谓君之从人也非其常守必得其从其后为太常博士监察御史河南府司录考功员外郎年五十四而终【孙曰贞元中卒○一作年若干而终】在官举其职夫人李姓陇西人作配君子【一云君在配君子】无违德君殁训子女甚得母道【一作得母道甚】后君二十年【或作十二年】年六十六而终将合葬其子畅命其孙立曰乃祖德烈靡不闻然其详而信者宜莫若吾先人之友先人之友无在者起居又有季曰愈【又一作丈】能为古文业其家是必能道吾父之事业【一无之字】汝其往请铭焉【其一作既】立于是奉其父命奔走来告愈谓立曰子来宜也行不可一二举且吾之生也后不与而祖接不得其详也其大者莫若众所与观所与众寡兹可以审其德矣乃祖未出而处也天下之士【一有大夫二字】以为与古之臯防者侔且可以为相其德不既大矣乎讲说周公孔子乐其道不乐从事于俗得所从不释外内【释一作】奋而起其进退不既合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令男三人畅申易女三人皆嫁为士人妻【一无人字】墓在河南某县某原【一作河南缑氏县梁国之原又有其年月日四字○缑音沟】元和二年二月十日云
　　施州房武使君妻郑夫人殡表
　　【韩曰房使君武也时公为江陵法曹而作今本无武字妻字】
　　夫人之先出于周以郑为氏因初侯【樊曰周厉王少子友封于郑是为成公其地华州郑县是也后世以国为氏】曽祖讳随祖讳玠厥考讳绛【绛一作终】咸垂休归于房宗生九子【樊曰夫人嫁房武有男六人次卿次公次膺次回次衡次元女三人】左右黍稷祠春秋道顺德严显且裕宜寿而贵今何谬【绸缪平声谬戾去声今何谬谓谬戾也叶韵作平声】永贞冬至前四日【孙曰贞元二十一年八月改元为永贞】寓殡坟此非其丘【樊曰武为施州刺史夫人卒殡于江陵元和六年正月次公自江陵奉其丧与武合葬河南】
　　宣武军节度押衙左厢兵马使兼马军先锋兵马使上柱国清边郡王杨燕奇碑文
　　【今本止题云清边郡王杨燕奇碑文】
　　公讳燕字燕奇农华阴人也大父知古祁州司仓烈考文诲天寳中实为平卢军衙前兵马使位至特进检校太子賔客封农郡开国伯世掌诸蕃互市恩信着明夷人慕之禄山之乱公年几二十【孙曰燕奇开元二十六年生天寳十四年禄山反时燕奇年十八】进言于其父曰大人守官宜不得去【宜一作义】王室在难某其行矣其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军贠外置赐勲上柱国寳应二年春诏从仆射田公平刘展【孙曰上元元年十一月宋州刺史刘展赴扬州扬州长史邓景山以兵拒之为展所败进陷杨润升等州二年正月平卢兵马使田神功生禽展扬润平今云宝应误也】又从下河北大厯八年帅师纳戎师勉于滑州【孙曰大厯八年三月永平节度使令狐彰卒以工部尚书李勉为永平军节度滑亳观察等使】九年从朝于京师【孙曰是年十一月汴宋节度使田神功入朝京师九年正月神功卒樊曰神功本传云大厯二年来朝加检校尚书右仆射而此云九年未知孰是】建中二年【年一作岁】城汴州【孙曰建中二年三月筑汴州城】功劳居多三年从攻李希烈先登贞元二年从司徒刘公复汴州【孙曰贞元四年十二月李希烈防汴州兴元元年十一月宋亳节度使刘洽大破希烈之众希烈遁归蔡州汴州平今云贞元二年误也樊曰司徒刘公谓刘元佐】十二年与诸将执以城叛者归之于京师【孙曰十二年六月宣武节度使李万荣病其子乃自署为兵马使军中执之归京师】事平授御史大夫食实封百戸赐缯防有加【一有以字】十四年年六十一五月某日终于家自始命左金吾大将军【一无大将军三字】凡十五迁为御史大夫职为节度押衙左厢兵马使【左一作右】兼马军先锋兵马使阶为特进勲为上柱国爵为清边郡王食虚邑三百戸至三千戸眞食【一有五字】百戸终焉公结髪从军四十余年【一作岁】敌攻无坚城守必完临危陷难歔欷感发乘机应防防出神怪不畏义死不荣幸生故其事君无疑行其事上无间言初仆射田公其母隔于冀州【补注神功冀州人】公独请徃迎之经营贼城出入死地卒致其母田公德之约为父子故公始姓田氏田公终而后复其族焉嗣子通王属良祯【补注通王名谌德宗次子】以其年十月【一作二月一作三月】庚寅葬公于开封县鲁陵冈陇西郡夫人李氏袝焉【祝曰袝祭名亦合葬也左氏不袝于姑○袝音附】夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男二人【二人或作一】有女一人【一或作二】咸有至性纯行夫人同仁均养亲族不知异焉君子于是知杨公之德又行于家也铭曰烈烈大夫【大一作文】逢时之虞感泣辞亲从难于秦维兹爰始遂勤其事四十余年或禆或专攻牢保危爵位已隮既明且愼终老无隳鲁陵之冈蔡河之侧蒸蒸孝子思显勲绩斵石于此式垂后嗣
　　河南少尹裴君墓志铭
　　公讳复【孙曰俗本多作稷非】字茂绍河东人曽大父元简大理正大父旷御史中丞京畿采访使父虬【孙曰大厯初虬为道州刺史五年与澧州刺史杨子琳衡州刺史阳济同讨湖南之乱】以气略敢谏诤为谏议大夫引正大疑有宠代宗朝屡辞官不肯拜卒赠工部尚书【樊曰欧阳公跋怡亭铭云裴虬撰李阳冰篆李莒书铭在武昌江水中有小岛亭在其上铭刻于岛石虬代宗时为道州刺史按公此文云虬为谏议大夫不云为道州刺史唐史亦不见其事欧阳岂得之怡亭铭耶】公举贤良【孙曰贞元元年九月上策贤良方正能直言极谏三科举人复与韦执谊等十四人中贤良】拜同官尉【韩曰同官县名属京兆府】仆射南阳公开府徐州【孙曰贞元四年十一月以濠夀庐三州团练使张建封为徐泗濠节度使】召公主书记三迁至侍【一无侍字】御史入朝厯殿中侍御史累迁至刑部郎中疾病改河南少尹舆至官若干日卒实元和三年四月二十三日享年五十夫人博陵崔氏少府监颋之女【颋唐曰他鼎切】男三人璟质皆既冠其季始六岁曰彦郎卜葬得公卒之四月壬寅遂以其日葬东都芒山之阴杜翟村公防有文年十四【李曰时寳应元年】上时雨诗代宗以为能将召入为翰林学士尚书公请免曰愿使卒学丁后母丧上使临吊又诏尚书公【诏一作语】曰父忠而子果孝吾加赐以励天下终丧必且以为翰林学士其在徐州府能勤以有劳【以一作而】在朝以恭俭守其职居丧必有闻待诸弟友以善教【一无友字】馆嫠妹【嫠音离】畜孤甥能别而有恩厯十一官而无宅于都无田于野无遗资以为葬斯其可铭也已铭曰
　　裴为显姓入唐尤为盛支分族离各为大家惟公之系德隆位细曰子曰孙厥声世继晋阳之邑【孙曰晋阳复所居也○邑或作色非】愉愉翼翼无外无私防壮若一何寿之不遐而禄之不多谓必有后其又信然耶
　　国子助教河东薛君墓志铭
　　【韩曰石本首云朝议郎守国子博士韩愈撰刋本与石本异今详注于下】
　　君讳公达字某【石本云字大顺】薛姓曽祖曰希庄抚州刺史赠大理卿【孙曰希庄父文思官中书舎人】祖曰元晖果州流溪县丞赠左散骑常侍【孙曰旧史云元晖官什邡令以播赠礼部郎中○自祖曰至常侍凡十六字系以石本添入】父曰播【孙曰元晖三子据揔播据开元十九年摠十八年播天寳十一年并登第】尚书礼部侍郎【孙曰贞元三年正月播卒赠本曹尚书】侍郎命君后兄授【石本作据】授为尚书水部郎中【石本水作礼】赠给事中君少气髙为文有气力务出于奇以不同俗为主【旧本作志石本作主】始举进士不与先軰揖作胡马及圜丘诗【孙曰贞兀九年公达登第是岁十一月上亲郊圜丘焉】京师人未见其书皆口相传以熟【石本有及擢第三字】补家令主簿佐凤翔军【孙曰贞元三年二月以凤翔留后邢君牙为凤翔尹凤翔陇州观察使至是表公达佐其军】军帅武人君为作书奏读不识句传一幕以为笑君不为变【石本无君字】后九月九日大防命射【石本无命字】设标的高出百数十尺令曰中酬锦与金若干一军尽射莫能中者【一无者字】君执弓二矢挟一矢以兴【挟字一本作拔石本作指补注邵太史曰指一矢为妙语】揖其帅曰请以为公欢遂适射所一座起随之【石本座下有皆字】三发【石本作射三发】连三中的壊不可复射中辄一军大呼以笑连三大呼笑帅益不喜即自免去【自一作日】后佐河阳军任事去害兴利功为多拜协律郎益弃奇与人为同今天子修太学官有公卿言诏拜国子助教分教东都生元和四年年四十七二月十四日疾暴卒君再娶【石本有初娶琅琊王氏后娶京兆韦氏十三字它本韦或作韩或作常】凡四男五女【石本凡下有产字】男生辄死【石本辄下有即字】自给事至君后再絶皆有名遗言曰以公仪之子为已后【石本作已己后我补注已已葢公仪之子小字也】其年闰三月二十二日弟某官公仪殿中侍御史公干以君之丧葬京兆某县【石本云弟试太子通事舎人公仪弟京兆府司录公干以君之丧归以五月十五日于京兆府万年县少陵原合祔王夫人茔】铭曰宦不遂【洪曰前汉张释之与兄仲同居以赀为骑郎事文帝十年不得调亡所知名释之云乆宦减仲之产不遂也或作官不能达官不能迁皆非石本作官不遂】归讥于时【讥一作议】身不得年又将尤谁世再絶而绍祭以不隳
　　监察御史元君妻京兆韦氏夫人墓志铭【今本止题云韦氏夫人墓志铭】
　　夫人讳丛字茂之姓韦氏【集注云溪友议云元相国娶京兆韦氏字蕙丛】其上七世祖父封龙门公【孙曰后周骠骑将军晋州总管府长史韦通封龙门县公】龙门之后世率相继为显官【孙曰通子善嗣上谷太守善嗣子崇德太子谕德崇德子弼字国祯主客郎中莱济商三州刺史】夫人曽祖父讳伯阳自万年令为太原少尹副留守【一有北都二字】卒赠秘书监【孙曰伯阳字子春弼之子也】其大王父迢【一无大字】以都官郎为岭南军司马卒赠同州刺史【孙曰伯阳子迢检校都官郎中为岭南节度行军司马】王考夏卿【孙曰夏卿字云客○一无王字】以太子少保赠左仆射【孙曰贞元十九年十二月以夏卿为太子少保卒年六十四赠尚书左仆射○保下一有卒字】仆射娶裴氏臯女【一无仆射二字】臯为给事中【孙曰臯耀卿第五子】臯父宰相耀卿【孙曰耀卿字焕之开元二十一年十二月自京兆尹为黄门侍郎平章事二十四年十一月罢】夫人于仆射为季女【一作少为季女】爱之选其壻得今御史河南元稹【樊曰稹字微之河南人】稹时始以选授校书秘书省中【孙曰贞元十八年稹调判入第四等授秘书省校书郎选下一无授字】其后遂以能直言策第一【孙曰元和元年四月稹中才识兼茂明于体用科居第一】拜左拾遗果直言失官【樊曰稹为拾遗遇事辄举始王叔文王伾防幸太子宫挠国政稹谓宜选正人辅导因献教本书又上防条十事又谏诏令数易不能信天下又陈西北边事宪宗恱召问得失执政恶之出为河南尉】又起为御史【樊曰元和三年稹拜监察御史】举职无所顾夫人因前授教于贤父母【因一作固】及得其良夫又授教于先姑氏【孙曰稹母荥阳郡太君郑氏】率所事所言【一作所动】皆从仪法年二十七【孙曰韦氏兴元元年生】以元和四年七月九日卒卒三月得其年之十月十三日葬咸阳从先舅姑兆铭曰诗歌硕人爰叙宗亲【孙曰诗硕人其颀衣锦褧衣齐侯之子卫侯之妻东宫之妹邢侯之姨谭公维私宗亲谓此也】女子之事有以荣身夫人之先累公累卿于赫外祖相我唐明归逢其良夫夫妇妇独不与年而卒以夭实生五子一女之存【孙曰韦氏一女曰保子后适校书郎韦绚】铭于埋辞【埋一作好】以永于闻








　　五百家注昌黎文集巻二十四
　　钦定四库全书
　　五百家注昌黎文集巻二十五
　　宋　魏仲举　编
　　志铭
　　唐故登封县尉卢殷墓志
　　【一本无唐故樊曰孟郊有吊卢殷诗十首其一云登封草木深登封道路防日月不与光莓苔空生衣可怜无子翁蚍蜉缘病肌挛卧岁时长涟涟但幽噫幽噫虎豹间此外相访稀至亲唯有诗抱心死有归河南韩先生后君作因依磨一片嵌岩书千古光辉谓公此铭也】
　　元和五年十月日范阳卢殷以故登封县尉卒登封年六十五君能为诗自少至老诗可录传者在纸凢千余篇无书不读然止用以自资为诗与諌议大夫孟简协律孟郊监察御史冯宿好期相推挽【祝曰选或推或挽○推他回切】卒以病不能为官在登封尽冩所为诗投故宰相东都留守郑余庆【孙曰元和三年六月以故相郑余庆为东都留守】留守数以帛米周其家书荐宰相宰相不能用竟饥寒死登封将死自为书告留守与河南尹【孙曰元和四年十二月以戸部侍郎房式为河南尹】乞葬已又为诗与常所来往河南令韩愈曰为我具棺留守尹为具凡葬事韩愈与买棺又为作铭十一月某日葬嵩山下郑夫人墓中君始娶荥阳郑氏后娶陇西李氏生男辄死卒无子女一人学浮屠法不嫁为比丘尼云
　　唐故兴元少尹房君墓志铭
　　【补注房君武也公尝为其夫人郑氏作殡表今又志其墓】
　　房故为官族称世有人自太尉琯【孙曰琯字次律河南人】以德行为相相宗肃宗【孙曰天寳十五年七月宗拜琯吏部尚书同平章事至德二年五月罢广德元年卒赠太尉】名声益彰彻大行世号其门为太尉家宗族子弟皆法象其贤公曽祖讳静尚书膳部郎中厯资简泾隰四州刺史太尉之叔父也【孙曰静父彦云有二子长曰基次曰静基子融天后朝正谏大夫同凤阁鸾台平章事融子琯】祖讳肱为虢州司马父讳峦【一作栾】都水使者皆名能守家法【名一作多】公讳武字某以明经厯官至兴元少尹谨饬畏愼年七十三以其官终防壮为良子弟老为贤父兄厯十二官处事无纎毫过差尝以殿中侍御史副丹阳军使其后为盩厔令【祝曰盩厔县名属凤翔○盩张流切音辀厔陟栗切音窒】施州刺史丹阳盩厔施州【一无上六字】吏民至今思之娶荥阳郑氏女【孙曰郑绛之女】生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也【樊曰次卿字蜀客贞元七年登第公诗有将归赠孟东野房蜀客其后又有祭蜀客文】次曰次公次膺次回次衡次元始学而未仕女三人皆嫁为士人妻初公之在施州夫人卒焉殡于江陵元和五年次卿与其羣弟奉公之丧自兴元至堂殡于伊水之南六年正月次公奉夫人之丧自江陵至遂以其月十四日合葬河南缑氏之高龙原公母弟式自给事中为河南尹【韩曰元和四年十二月以户部贠外郎房式为河南尹】孝友慈良尽费其财以奉公葬未葬之一月诏以河南为御史中丞领宣州观察使【孙曰元和五年十二月以式为宣歙观察使】将行【一作往】召河南令韩愈泣谓曰吾兄之葬于是而吾为尹于是吾以为得尽其道于吾兄也今压于上命不得视吾兄之棺入此土也岂非天耶子与吾兄儿次卿游我重知子凡吾兄之终事将子是托焉愈既不获辞既助其凡役事退又为铭云
　　有位有名有弟有子从先人葬是谓受祉
　　唐故河南少尹李公墓志铭
　　【韩曰李公素也据史李素无传惟李锜传附见焉】
　　元和七年二月一日河南少尹陇西李公卒年五十八敛之三月某甲子葬河南伊阙鸣臯山下前事之月其子道敏哭再拜授使者公行状以币走京师乞铭于博士韩愈【孙曰元和七年二月公自职方贠外郎左迁国子博士】曰少尹将以某月日葬【一无某字】宜有铭其不肖嗣道敏杖而执事不敢违次不得跣以请愈曰公行应铭法子又礼葬【一无葬字】敢不诺而铭诸公讳素字某生七岁丧其父【孙曰上元三年素父栾卒】贫不能家母夫人提以归教畜于外氏【于下一有其字】以明经选主虢之农簿又尉陜之芮城李丞相泌观察陜虢以材署运使从事【孙曰贞元元年七月以泌为陜虢观察水陆运使表素为从事】以课迁尉京兆鄠【祝曰鄠京兆县名左氏乃舎诸灵台注在京兆鄠县孙曰鄠邑名古有扈国○鄠音戸】考满以书判出其伦选主万年簿而母夫人固在食其禄母夫人卒三年改尉长安迁监察御史奏贬九卿一人改詹事丞迁殿中侍御史由度支贠外郎【一本度支上有屯田二字】使侍郎【孙曰元和元年四月以兵部侍郎李巽为度支盐铁转运使】介特【一作持非】不礼其属大夫士擅喜怒赏罚公独入让不受刘辟平上以蜀赏髙崇文【孙曰九月辟诛十月以崇文为西川节度使】尚书省与崇文幕府【与一作以】争盐井因革便不便命公使崇文崇文命幕府唯公命从即其日事以防奏侍郎外称其能竟坐前敢抗已衢州饥择刺史侍郎曰莫如郎中李某遂刺衢州至一月迁苏州【孙曰时以杜兼为蘓州刺史兼曰李锜且反必且奏族臣上因留为吏部郎中而以素为蘓州刺史】李锜前反【一有权字】将之戌诸州者刺史至敛手无与敌【孙曰二年十月鎭海节度使李锜反先是锜选腹心五人为所部五州鎭将姚志安处苏州李深处常州赵惟忠处湖州丘自明处杭州髙肃处睦州察刺史动静及将反各令杀其刺史】公至十二日锜反公将左右与贼战州门不胜贼呼入公端立责以义皆敛兵立不逼锜命械致公军将斩以徇及境锜败缚公脱械还走州【樊曰锜反素为志安所败生致于锜具桎梏钉于船舷未及京口十月润州大将张子良李奉仙等执锜素获免】贼急卒【一作竟平】不暇走死民抱扶迎尽出天子使贵人持紫衣金鱼以赐居三年州称治拜河南少尹行大尹事【樊曰六年三月以河南尹郄士美为昭义军节度使以素为少尹行大尹事七年二月许孟容自兵部侍郎代素为尹】吕氏子炅【古逈切】弃其妻着道士衣冠【着之畧切】谢母曰当学仙王屋山去数月复出间诣公公立之府门外使吏卒脱道士冠给冠带送付其母黜属令二人以贼【一作赃非】减民赋钱岁五十万请缓民输期一月诏天下输皆缓一月公一断治不收声事常出名上曽祖泰简州刺史祖干秀伊阙令父燮宣州长史赠绛州刺史母夫人炖煌张氏【祝曰炖煌郡名史记还至炖煌○炖音屯煌音皇】其舅叅【一作泰】有大名君之配曰彭城刘氏夫人夫人先卒其葬以夫人袝夫人曽祖曰子【孙曰子名知几】祖曰餗【孙曰餗字鼎卿】皆有大名公之子男四人长曰道敏举进士其次曰道枢其次曰道本【一有其次曰三字】道易皆好学而文女一人嫁苏之海盐尉韦某【一作韦潜】自简州而下皆葬鸣臯山下铭曰
　　髙其上而坎其中以为公之宫奈何乎公
　　唐故集贤院校理石君墓志铭
　　【韩曰洪佐乌重于河阳公甞有诗及序送之至是卒公祭以文又铭其墓○今本无唐故集贤院校理七字】
　　君讳洪字濬川其先姓乌石兰九代祖猛【或作七代非】始从拓防氏入夏【祝曰广韵引周书王秉王兴并赐姓拓至氏又有拓防氏初黄帝子昌意少子受封北土黄帝以土德王北俗以土为拓谓后为防故以拓跋为氏防亦一作防或说自云拓天而生抜地而长遂以为氏后魏孝文太和二十年改为元氏夏谓中夏也○拓音托防蒲拨切拓或作跖】居河南遂去乌兰独姓石氏【孙曰后魏孝文皇帝太和十八年迁都洛阳二十年尽改复姓改乌石兰止为石氏以河南为望樊日后魏官氏志乌石兰氏改姓石氏有司空兰陵公石猛】而官号大司空后七世至行褒官至易州刺史于君为曽祖易州生婺州金华令讳懐一卒葬洛阳北山金华生君之考讳平为太子家令葬金华墓东而尚书水部郎刘复为之铭君生七年丧其母【孙曰洪大厯六年生十二年丧母】九年而丧其父【孙曰大厯十四年丧父】能力学行去黄州录事叅军【樊曰李翺荐洪书云明经出身曽任冀州纠曹今云黄州恐传冩之误】则不仕而退处东都洛上十余年行益修学益进交游益附声号闻四海【一作方】故相国郑公余庆留守东都【孙曰元和三年六月以郑余庆为东都留守】上言洪可付史笔李建拜御史【孙曰建字杓直元和三年十月髙郢为御史大夫奏建为殿中侍御史建举洪自代】崔周祯为补阙皆举以让宣歙池之使【孙曰元和五年七月以卢坦为宣歙观察使】与浙东使【孙曰元和三年正月以薛苹为浙东观察使】交牒署君从事【从上一有为字】河阳节度乌大夫重间以币先走君庐下【间一作闻】故为河阳得【一作所得】佐河阳军【孙曰元和五年四月以乌重为河阳节度使表洪为府叅谋】吏治民寛考功奏从事考君独于天下为第一元和六年诏下河南徴拜京兆昭应尉校理集贤御书明年六月甲午疾卒年四十二娶彭城刘氏女故相国晏之兄孙【孙曰晏兄弟三人昱大理司直暹杭州刺史防则晏也】生男二人八岁曰壬四岁曰申女子二人顾言曰葬死所【孙曰谓止葬长安不归洛阳也】七月甲申葬万年白鹿原既病谓其游韩愈曰子以吾铭铭曰
　　生之艰成之又艰若有以为而止于斯
　　唐故江西观察使韦公墓志铭
　　【韩曰韦丹新史列之循吏传皆取公墓志及杜牧所作遗爱碑为之】
　　公讳丹字某【孙曰字文明京兆杜陵人】姓韦氏六世祖孝寛仕周有功以公号于郧【祝曰孝寛名叔裕以字行仕周为大司空封郧国公左氏郧人军其郊○郧音云○一本有号郧公三字】郧公之子孙世为大官【孙曰孝寛子津位内史侍郎户部侍郎判尚书事津子琨字理唐太子詹事封武阳县侯琨子防平岐州叅军防平子抱贞梓州刺史】唯公之父政卒雒县丞赠虢州刺史【孙曰政为汉州雒县丞后赠右谏议大夫】公既孤以甥孙从太师鲁公真卿学【一有真卿爱之四字】举明经第【一作及第】选授硖州逺安令【硖侯夹切】以让其庻兄入紫阁山事从父熊通五经登科【一作登明经科】厯校书郎咸阳尉佐邠宁军【孙曰贞元四年七月以张献甫为邠宁节度使献甫表丹佐其府】自监察御史为殿中侍御史徴拜太子舎人益有名迁起居郎吴少诚袭许州【孙曰贞元五年八月少诚围许州】拜河阳行军司马未行少诚死【孙曰元和四年十一月少诚卒此时未死死字当作败】改驾部贠外郎新罗国君死公以司封郎中兼御史中丞紫衣金鱼往吊立其嗣【孙曰贞元十六年四月新罗王敬则卒册命其孙俊邕为府仪同三司太尉新罗王】故事使外国者常赐州县官十贠使以名上以便其私号私觌官公将行曰吾天子吏使海外国不足于资宜上请安有卖官以受钱耶即具疏所以上以命有司【上以字下或有为贤二字】与其费至郓州【郓音运】防新罗告所当立君死【孙曰丹至郓州闻俊邕卒国人立其子重熈诏丹还】拜容州刺史容管经畧招讨使【孙曰贞元十七年除容管】始城容州周十三里置屯田二十四所化大行诏加大中大夫顺宗嗣位拜河南少尹【孙曰贞元二十一年正月德宗崩顺宗即位五月以丹为河南少尹】行未至拜郑滑行军司马【孙曰以丹为义成节度使李素行军司马】始至襄阳诏拜谏议大夫【孙曰丹自容至襄阳拜右諌议大夫】既至日言事【一作日言军事】不阿权臣謇然有直名遂号为才臣刘辟反围梓州诏以公为东川节度使御史大夫【樊曰八月西川节度使韦臯卒度支副使刘辟自为留后九月徴辟为给事中不受诏议者欲释不问丹上疏以为今释辟不诛则朝廷可指臂而使者唯两京止耳此外谁不为叛上善其言以丹为东川节度使兼御史大夫代李康】公行至汉中上防言梓州在围间守方尽力不可易将徴还入议蜀事刘辟去梓州因以梓州让髙崇文【孙曰元和元年正月以左行营节度使髙崇文讨辟三月丹至汉中表言崇文客军逺鬬无所资若与梓州缀其士心必能有功四月以崇文为东川节度使副使知节度事】拜晋慈隰等州观察防御使【孙曰是月以丹为晋慈隰三州观察使】自扶风县男进封武阳郡国公食邑二千戸将行上言臣所治三州非要害地不足张职为国家费不如属之河东便【一本有上以为忠四字】一岁拜洪州刺史江南西道观察使以晋慈隰属河东【孙曰元和二年正月以宰相杜黄裳为河中晋绛慈隰节度使是日以丹为江西观察使○一本作以晋慈隰地属之河东】公既至则计口受俸钱委其余于官罢八州无事之食者【孙曰洪江饶防吉信抚袁八州】以聚其财始教人为瓦屋取材于山召陶工教人陶聚材瓦于场度其费以为估不取赢利凡取材瓦于官业定而受其偿【一作赏】从令者免其赋之半逃未复者官与为之【孙曰始民不知屋草茨竹椽乆燥则戞而焚之丹聚工教为陶聚材于场人能为屋者受材瓦于官免半赋】贫不能者禆之财【禆一作卑】载食与浆亲往劝之为瓦屋万三千七百为重屋四千七百【樊曰杜牧作丹遗爱碑云为瓦屋四千间楼四千二百间】民无火忧暑湿则乘其髙别命置南北市营诸军【孙曰置南北市为营以舎诸军】岁旱种不入土募人就功厚与之直而给其食业成人不病饥为长衢南北夹两营东西七里人去渫污【祝曰易井渫不食注不停汚之谓渫渫息列切介甫本渫作沟】气益苏复作南昌县徙廐于髙地因其废仓大屋马以不连死【一作焉以为连廐】明年筑堤扞江长十二里防为斗门以走潦水公去位之明年江水平堤【孙曰丹派湖入江节以斗门以走暴涨筑堤捍江髙五尺长十二里堤成明年江与堤平○一本有既退二字】老防泣而思曰无此堤吾尸其流入海矣灌陂塘五百九十八得田万二千顷【樊曰杜牧作丹遗爱碑云筑堤五尺长十二里凿六百陂塘灌田一万顷】凡为民去害兴利若嗜欲居三年于江西八州无遗便其大如是其细可略也【一无也字】卒有违令当死者公不果于诛杖而遣之去上书告公所为不法者若干条【一无者字】朝廷方勇于治且以为公名才能臣治功闻天下不辨则受垢诏罢官留江西待辨使未至月余公以疾薨使至辨凡卒所告事若干条皆无丝毫实诏笞卒百流岭南公能益明春秋五十八薨于元和五年八月六日公好施与家无剰财自校书郎至为观察使拥吏卒前走七州刺史【孙曰洪州丹所自治故余七州】与賔客处【一有如布衣时四字】自持卑不易【卑下或有一字】娶清河崔氏故支江令讽之女某官某之孙有子曰寘年十五明经及第嗣其家业后夫人兰陵萧氏中书令华之孙殿中侍御恒之女【孙曰华嵩之子】皆先公终有女一人凡公男若干人【樊曰杜牧作遗爱碑云有子三人寘宙岫宙咸通中检校尚书左仆射同平章事充岭南节度岫终福建观察使寘无闻唐史世系表则着寘宙审而遗岫审大理评事】明年七月壬寅从葬万年县【一无县字】少陵原将葬其从事东平吕宗礼【孙曰宗礼即吕恭字敬叔温之弟】与其子寘谋曰我公宜得铭得铭不朽矣【一云我公宜得直而不华者铭传于后固不朽矣】寘来请铭铭曰
　　武阳受业始于太师【补注太师即顔真卿】以官让兄自待不疑勤于紫阁取益以卑可谓有源卒用无疵慊慊为人【慊音歉】矫矫为官爰及江西功德具完名声之下独处为难辨而益明仇者所叹【音滩】碑于墓前维昭美故纳铭墓中以识公墓【识式志切】
　　唐故河南府王屋县尉毕君墓志铭
　　毕氏出东平【孙曰毕氏本毕公髙之后其后世为东平湏昌人】厯汉魏晋【孙曰晋有毕谌为中书郎谌子卓字茂世大兴末为吏部郎】宋齐梁陈士大夫不絶【孙曰北史毕敬众子元宾父子相继为兖州刺史元賔六子祖杇祖髦祖归祖旋祖荣祖晖祖归子义畅祖荣子义允义允子僧要祖晖子义勰义云】入国朝有为司卫少卿贝邢庐许州刺史者曰憬【孙曰憬河南偃师人武后时为司卫少卿】憬之子构【孙曰构字隆泽○一本构作称】累官至吏部尚书卒赠黄门监是为景公【孙曰构少举进士开元二年卒樊曰按新史毕景公自吏部尚书徙广州都督明皇立授河南尹进戸部尚书遽改太子詹事卒赠黄门监谥曰景而此云累官至戸部尚书卒岂其字误耶】景公生抗【一作炕】为广平太守抗安禄山城防覆其宗赠戸部尚书尚书生坰家破时坰始生四岁与其弟増以俱小漏名籍得不诛为赏口贼中寳应二年河北平【孙曰是岁七月改为广德】宗人宏以家财赎出之求増不得増长为河北从事兼官至御史中丞坰既至长安宏养于家教读书明经第宏死坰益壮始自别为毕氏厯尉临涣安邑王屋年六十一以元和六年二月二日卒于官初罢临涣徐州节度张建封慕广平之节死【一作死节】闻君笃行能官请相见署诸从事摄符离令四年及尉王屋徐之从事有为河南尹者【樊曰元和六年以杜兼为河南少尹半岁拜大尹兼尝佐徐泗军与坰同僚】闻君当来喜谓人曰河南库岁入钱【一作岁出入钱】以千计者五六十万湏谨廉吏今毕侯来吾济矣继数尹【孙曰杜兼卒房式郄士美相继尹河南坰任职如故】诸署于府者【诸一作请】无不变而毕侯固如初竟以其职死君睦亲善事过客未尝问有无既卒家无一钱凡棺与葬事【葬一作墓】皆同官与相识者事之娶清河张氏女生男四人曰镐鉟銶锐【镐胡道切鉟匹眉切銶音求】女子三人其长学浮屠法为比丘尼其季二人未嫁以其月二十五日从葬偃师之土娄铭曰
　　上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨廉而神不福其谦呜呼天与人茍无伤其穴与坟
　　唐故试大理评事胡君墓铭
　　【补注胡君名明允】
　　胡之氏别于陈【孙曰周武王封胡公满于陈其支子自称胡氏】明允先河东人【孙曰河中河东人】世勤固载厥身籍文谱进连伦【集注明允之父瑱伯父玖皆登第】惟明允加武资力牛虎柔不持吏夏阳有施为【樊曰夏阳同州属邑】去平阳民思悲【樊曰平阳晋州郡名】河东土河陆原宜兹人肖后昆五十七不足年孤儿啼死下官母弟证秩大夫【孙曰证字啓中贞元元年登第○证音政韩曰一本作秋大夫非是以证传考之证未尝为刑曹而尝迁左谏议大夫于元和八年也】石君遗哭泣书友韩愈司马徒【韩曰公时为行军司马从裴度平蔡故云司马徒或谓公是时为太史司马徒谓司马迁父子耳以志无年月日故二说不同】作后铭系序初
　　唐故襄阳卢丞墓志铭
　　范阳卢君行简将葬其父母乞铭于职方贠外郎韩愈【孙曰元和六年秋召公为职方贠外郎】曰吾先世【一作五】世载族姓书【孙曰卢植字子干涿郡涿人后汉北中郎将子毓字子家魏司空容城侯毓子挺字子笏泰山太守珽子志字子道军谘祭酒志子谌字子谅司空从事中郎谌子偃慕容氏营丘太守偃子邈范阳太守邈子字子真后魏中侍郎子伯源字汤乌秘书监伯源子道将字祖业燕郡太守道将子懐仁字子友农太守】吾胄于拓拔氏之农守守后四代吾祖也【孙曰懐仁子彦卿东宫学士彦卿孙璬】为沂州录事叅军五世而吾父也为襄阳丞始吾父自曹之南华尉厯万年县尉至襄阳丞以材任烦能持廉名去襄阳则署盐铁府职出入十五年常最其列贞元十三年终其家年六十七殡河南河阴县吾母炖煌张氏也王父瓘为兖之金乡令【之一作川】先君殁十三年而夫人终年七十三从殡河阴生子男三人居简金吾兵曹行简则吾其次也大理主簿佐江西军【孙曰佐江西观察使崔艽幕府】其防可乆女子嫁浮梁尉崔叔寳将以今年十月自河阴启葬于汝之临汝县临汝原吾曰阴阳星厯近世儒莫学独行简以其力余学能名一世舎而从事于人以财称葬其父母乞铭以图长存是真能子矣可铭也遂以铭农讳懐仁沂州讳璬【音皎】襄阳讳某今年实元和六年
　　唐故河中府法曹张君墓碣铭
　　有女奴抱婴儿来致其主夫人之语曰妾张圆之妻刘氏也妾夫常语妾云吾常获私于夫子且曰夫子天下之名能文辞者凡所言必传世行后今妾不幸夫遇盗死途中【集注李肇国史补云张圆佐韩旧史初秉节事无大小委之后乃奏贬圆多怨言及量移诱至汴州极欢而遣之行次八角店白日杀之收其财赂而还然此志但云遇盗死途中未尝略及贬谪之意国史补恐未必可信】将以日月葬妾重哀其生志不就恐死遂沈泯敢以其稚子汴儿见先生赐之铭【一作稚子见幸赐之铭一作将赐之铭】是其死不为辱而名永长存所以覆葢其遗若子若孙且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人吾才岂不如今人而至于是而死于是耶若尔吾哀必求夫子铭是尔与吾不朽也愈既哭吊即辞遂叙次其族世名字事终始而铭曰
　　君字直之祖讙父孝新皆为官汴宋间君尝读书为文词有气有吏才尝感激欲自奋防树功名以见世初举进士再不第因去事宣武军节度使得官至监察御史坐事贬岭南再迁至河中府法曹叅军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋【一有东方二字】有事适东方既还八月壬辰死于汴城西双丘年四十有七明年二月庚午【韩曰按朔厯二月无庚午若曰庚午则正月晦也】葬于河南偃师妻彭城人世衣冠祖好顺泗州刺史父泳卒蕲州别驾女四人男一人婴儿汴也是为铭
　　唐故太原府叅军苗君墓志铭
　　君讳蕃字陈师【孙曰汉有陈蕃故蕃字陈师】其先楚之族大夫亡晋而邑于苗世遂以苗命氏【孙曰楚若敖熊仪生子曰鬬伯比伯比生子良子良生越椒字伯棼以罪诛其子贲皇奔晋晋邑之苗后以为氏】其后有守上党者惠于民卒遂家壶闗【祝曰壶闗县名属潞州】曽大父延嗣【孙曰延嗣父袭防髙蹈不仕赠礼部尚书】中书舎人大父含液【孙曰延嗣二子含泽含液含泽开元十年含液八年皆登第】举进士第官卒河南法曹父頴扬州录事叅军君少丧父受业母夫人举进士第【韩曰贞元十一年登进士第】佐江西使有劳三年使卒【孙曰贞元十一年八月以路寰为江西观察使蕃佐其府十三年九月寰卒】后辟不肯留【孙曰后使李巽辟蕃蕃辞】独防其丧葬河南选补太原防军【孙曰河东节度严绶表佐其府】假使职狱平货滋息吏敛手不敢为非年四十有二元和二年六月辛已暴病卒其妻清河张氏以其年十二月丙寅【韩曰以厯推之丙寅为其月十九日】葬君于洛阳平阴之原男三人执规执矩必复其季生君卒之三月君同生昆弟姊凡三人皆先死四室之孤男女凡二十人皆防遗资无十金【严曰汉以前以镒名金汉以后以斤名金镒者二十四两斤者十六两诸史传中或言百金或言万金皆以一斤为一金十金者十斤金也】无田无家以为归无族亲朋友以为依也天将以是安施耶【樊曰按世系表苗袭防生延嗣延嗣生含液含液生頴頴生蕃蕃生着着生愔恽恪愔生台符恽生廷乂又按登科记愔长庆二年恽大和五年恪八年台符大中八年廷乂干符三年皆相踵登第然有可疑者世系表以愔恽恪为蕃之孙志谓蕃卒于元和二年男女皆防自元和二年至长庆二年甫十五年岂遂有孙登第耶然则世系表蕃之下所谓著者误矣疑愔恽恪即蕃之子而执规执矩必复者蕃死时防而未名特其小字云尔其后遂名愔恽恪也呜呼蕃死时其困如此其后子孙之盛则如此此为善者可无怠矣】铭曰
　　有行以为本有文以为华恭以事其职而勤以嗣其家位卑而无年吁其奈何



　　五百家注昌黎文集巻二十五
　　钦定四库全书
　　五百家注昌黎文集巻二十六
　　宋　魏仲举　编
　　碑铭
　　唐故赠朝散大夫司勲员外郎孔君墓志铭【韩曰孔君名戡孔子三十六世孙时与公偕分司东都卒公作此铭○今夲止题孔君墓志铭】
　　昭义节度卢从史【樊曰昭义军潞州也在河东今为昭徳军孙曰贞元二十年八月以卢从史为昭义节度使】有贤佐曰孔君讳戡字君胜【樊曰从史表戡为掌书记】从史为不法君隂争不从则于防肆言以折之从史羞面颈发赤【颈一作顔】抑首吐气【吐一作伏】不敢出一语以对立为君更令改章辞者【立一作之】前后累数十坐则与从史説古今君臣父子道顺则受成福逆輙危辱诛死且曰公当为彼不得为此从史常耸听喘汗【孙曰从史稍得志益骄与王承宗田绪隂相连结欲效河朔亊以固其位戡毎秉笔至不轨之言极言其不可从史怒】居五六岁益骄有悖语君争无改悔色【一作无改悔意色】则悉引从事空一府往争之从史虽羞退益甚君泣语其徒曰吾所为止于是不能以有加矣遂以疾辞去卧东都之城东酒食伎乐之燕不与当是时天下以为贤论士之宜在天子左右者唯皆曰【一无唯字】孔君云云防左相李公镇扬州【孙曰元和三年九月以宰相李吉甫为淮南节度使】首奏起君君犹髙卧不应【犹一作独】从史读诏曰是故舍我而从人耶即诬奏君前在军有某事上曰吾知之矣奏三上乃除君卫尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣【孙曰贞元中藩帅诬奏从事者皆不验理便行降黜及戡　诏下元膺执之上令慰谕元膺方下诏书】明年元和五年正月将浴临汝之汤泉壬子至其县食遂卒年五十七公卿大夫士相吊于朝【樊曰白乐天为拾遗以诗哭之曰洛阳谁不死戡死闻长安我是知戡者闻之涕然戡佐山东军非义不可干拂衣向西来其道直如从事得如此人人以为难人言明明代合置在朝端或望居谏司有事戡必言或望居宪府有邪戡必弹惜哉两不谐没齿为闲官竟不得一日謇謇立君前形骸随众人敛葬北邙山平生刚肠内直气归其间贤者为生民死生悬在天谓天不爱人胡为生其贤谓天果爱民胡为夺其年茫茫元化中谁执如此权】处士相吊于家君卒之九十六日诏缚从史送阙下数以违命流于日南【樊曰从史丁父忧献计诛王承宗由是夺服复领泽潞因诏讨贼而勒兵逗留隂与承宗连宪宗用裴垍谋敕神防中尉吐突承璀图之初承璀与对垒从史时过其营饮博至是承璀伏壮士幕下伺其来与语士突起捽持出帐后缚纳车中从者惊乱大将乌重裔部勒其众叱曰天子有诏众乃定此志不着重裔事而见于乌氏庙碑孙曰元和五年四月镇州行营招讨使吐突承璀缚从史送京师贬驩州司马补注欧文忠书从史祷聪明山记曰阅从史官属题名见孔戡与乌重裔俱列于后而退之记戡事云戡屡諌不听卒为重裔所缚呜呼祸福成败之理甚明先事而言则罕见从事至而言则不及自古败乱未始不由此】遂诏赠君尚书司勲员外郎盖用常欲以命君者信其志【祝曰信读作伸易屈伸相感而利生焉】其年八月甲申从葬河南府河隂县之广武原君于为义若嗜欲勇不顾前后于利与禄则畏避退处如怯夫然始举进士第【一作及第】自金吾卫録事为大理评事佐昭义军军帅帅死【孙曰贞元二十年六月昭义节度使李长荣卒○一本不叠帅字】从史军诸将代为帅请君曰从史起此军行伍中凡在幕府唯公无分寸私公茍留唯公之所欲为君不得已【君一作居】留一岁再奏自监察御史至殿中侍御史从史初听用其言得不败后不听信恶益闻君弃去遂败祖如圭皇海州司户赠工部员外郎父岑【孙曰如圭二子岑父巢父今云岑误】皇著作郎赠驾部员外郎君始娶农杨氏女卒又娶其舅宋州刺史京兆韦屺女皆有妇道凡生一男四女皆幼前夫人从葬舅姑兆次卜人曰今兹岁未可以祔从卜人言不祔君母兄戣【音逵】尚书兵部员外郎母弟戢【字方举】殿中侍御史以文行称朝廷将葬以韦夫人之弟前进士楚材之状【樊曰楚材元和二年登第】授愈曰请为铭铭曰
　　允义孔君兹维其藏更千万年无敢壊伤
　　唐故中散大夫河南尹杜君墓志铭
　　【韩曰杜君名兼史有传公与兼皆尝佐张建封于徐州至是兼死河南尹而公为都官员外郎为铭】
　　杜氏自戴侯畿始分戴侯之子恕为幽州刺史今居京兆诸杜其后也【孙曰畿字伯侯京兆杜陵人魏河东太守丰乐戴侯有三子恕理寛恕字务伯农太守幽州刺史】其季寛孝亷郎中寛后三世曼为河东太守葬其父洹水【孙曰寛字务叔举孝亷为郎中曾孙曼仕石赵为从事中郎河东太守韩曰洹水出汲郡隆虑县○洹胡端切】其后世皆从葬洹水之阳及正伦【孙曰曼孙君赐君赐子景字宣明州府交辟不就景子裕字庆延仕齐乐陵令四子正正藏正仪正伦】为太宗宰相【孙曰髙宗显庆元年三月以正伦同中书门下三品三年十一月罢今云太宗误也】犹封襄阳公【孙曰显庆二年九月封襄阳郡公】太宗始诏葬京兆襄阳公无子以兄正藏子志静后【孙曰正藏字为善子志静出嗣正伦为安福令嗣封襄阳公】遂嗣襄阳公生侨为懐州长史弃官老沁水上为富家卒葬懐州武陟长史生损为左司郎中卒赠大理少卿大理生廙【音异又余力切○一作大理少卿生廙】为郑州録事防军死思明乱赠吏部郎中公讳兼字某【补注兼字处】郎中第三子【孙曰廙三子曾左金吾兵曹防军冀太学博士少即兼也】举进士第【韩曰建中元年兼第进士】司徒北平王燧战河北掌书记累官至监察御史其后佐泗州军【孙曰贞元四年十一月张建封为徐泗濠节度使表佐其府○一本无州字】遂至濠州刺史【孙曰兼积劳至濠州刺史兼性浮险尚豪侈德宗既厌兵大抵刺史重代易至厯年不徙兼探帝意谋自固即修武备募召劲兵三千帝以为才遂横恣集注本传载兼刺濠州日诬劾韦赏陆楚二人以罪杀之而子厚杜兼对乃取其在濠州能摈钟离令之防今二事志皆不载岂以其善不足以掩恶故畧之耶抑志与传异故叙其族出厯官卒之年月日与夫生娶而已也】徐泗州军乱以兵防淮道不絶有功【韩曰贞元十六年五月建封卒上以兼为濠州留后建封之疾亟也兼隂图代之自州疾驱至府幕僚李藩与同列入问建封疾出见之位曰仆射疾危如此公宜在州防遏今弃州来此欲何为宜速去不然当奏兼遂径归】加御史中丞赐紫衣金鱼兵甲三千人入为刑部郎中【一作刑部尚书孙曰元和中拜】以能官拜苏州刺史既辞行上书曰李锜且反【锜其绮切又鱼倚切】必且奏族臣上固爱其才书奏即除吏部郎【一有中字】遂为给事中出为商州刺史金商防御使改河南少尹行大尹事半岁拜大尹元和四年十一月二十二日无疾暴薨年六十明年二月甲午从葬懐州夫人常山郡君张氏彭州刺史赠礼部侍郎蔇之女【蔇音既】生子男三人柔立为天长主簿词立为寿州防军谊立为顺宗挽郎女一人将葬公之母兄太学博士冀与公之夫人及子男女谋曰葬宜有铭凡与我弟游而有文章者谁乎遂来请铭铭曰
　　杜氏大家世有显人承继绵绵以及公身始为进士乃笃朋友及作大官克施克守纂辞奋笔涣若不思公牒盈前笑语指麾禄以给求食以曾同不畜不収库廐虚空事在于人【在于一作不在】日逺日忘何以传之刻此铭章唐故银青光禄大夫左散骑常侍致仕阳平路公神道碑文
  </div>
  <div class="pagination">
   <a href="五百家注昌黎文集_page21.html">
    上一页
   </a>
   <span>
    ...
   </span>
   <a href="五百家注昌黎文集_page17.html">
    17
   </a>
   <a href="五百家注昌黎文集_page18.html">
    18
   </a>
   <a href="五百家注昌黎文集_page19.html">
    19
   </a>
   <a href="五百家注昌黎文集_page20.html">
    20
   </a>
   <a href="五百家注昌黎文集_page21.html">
    21
   </a>
   <span class="current-page">
    22
   </span>
   <a href="五百家注昌黎文集_page23.html">
    23
   </a>
   <a href="五百家注昌黎文集_page24.html">
    24
   </a>
   <a href="五百家注昌黎文集_page25.html">
    25
   </a>
   <a href="五百家注昌黎文集_page26.html">
    26
   </a>
   <a href="五百家注昌黎文集_page27.html">
    27
   </a>
   <span>
    ...
   </span>
   <a href="五百家注昌黎文集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
