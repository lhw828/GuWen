<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 184 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 184 页/共 256 页</h1>
    <div class="content">　　
　　夜梦自然翁，示我以文字。文字大如拳，纸高亦称是。卷舒数千言，了了得其意。自从尧舜来，禹汤文武继，周孔及邹轲，相传有何事？可得不可传，人人有诸己。 
　　
　　慎斋诗有序 
　　
　　　　　慎斋，美慎斋也。掌教黄平甫行年八十，老而好学，慕颜路少孔子六岁之义，执贽相从於天关白云之间，志成己而成物，为诸生领袖焉。 
　　
　　慎斋嗟慎斋！慎之而不葸。雍容礼义乡，人情和物理。少予方六岁，春秋八十?。瓯闽辞铎归，礼予执弟子。白云乐从游，跃马谢鞍?。天关日周旋，斯文期共起。周王同寿考，退不作人矣。 
　　
　　送西洲二陈表侄上京入监诗有序 
　　
　　　　　甘泉洞南邻西洲村，有陈希周者，予母侄也，号静翁，乐静也。长子尧典孟钦乡荐，故泉州别驾；次子仲协舜典侍养，又次叔承禹谟也，又次季赞皋谟也。二子者由番庠应例入京师，游北监，成贤国报焉。予壮之，作诗以荣其行云。 
　　
　　西洲有乳凤，翩翩起高翔。比翼养毛羽，五色成文章。朝喙上林竹，暮饮壁水浆。时来双和鸣，圣人在黄堂。 
　　
　　送汤贰守之任有序 
　　
　　　　　吾邑鹤峰子汤新之学於甘泉，文行杰出。兹由靖州荣迁登州贰守。喜学政之有征，而增江为有光也，诗以壮其行云。 
　　
　　送子出东门，髦言须一听。道大本无穷，行行戒自圣。仕学交相优，一机互感应。先王不忍心，斯有不忍政。 
　　
　　祝圣会和冼秋官奕倩诗意兼呈会宾诸公 
　　
　　人为天地心，天一无二三。各自从躯壳，尔我纷商参。自兹日以离，操戈起妒谗。下石更交兵，乐祸靡悔惭右一解。纪纲一以绝，人道亦胥□。反唇与反目，手足互相残。篡弒滔天祸，起此一□间。所以春秋作，只手欲回天右二解。大禹泣民心，吾泪亦潸然。栖栖邹鲁叟，周流挽狂澜。发愤筑方台，三日成巉岩右三解。太平庆元日，元者善之先。诸公翕然至，登拜同一钦。何以同一钦？萃涣古所闻。众星齐拱极，帝座居森严。观天斯知人，万心朝一元右四解。忘形乐宴饮，仁义从高谈。指天以为证，永矢毋贰焉。天枢常不动，地道信指南。顽铁知子午，何心莫同仁？愿言一德心，上帝常汝临右五解。 
　　
　　慈节诗有序 
　　
　　　　　慈节，表黄进士梦说祖母梁之贤也。梁归黄祖莅三年而莅亡，遗命择贤之昭穆立继，得衮焉。亲族四凶构之讼，谓莅为[养子]，遂白於官。梁受百折而志不回，以死自誓，终不易节。正义全恩，纺绩自养，以厝舅姑。教孙读书，以致显扬。肖甫之言曰：「吾祖母节不变於先君，慈不遗於孙子，孝不弛未葬之舅姑，志不衰於狡计之族人，皆可称也。」故请甘泉翁表之诗云。 
　　
　　夙驾理明诚书院，因栖凤凰巅。有来黄国宾肖甫，得闻祖母贤。於归甫三载，二十失所天。誓死不易节，奉此临终言。序贤以立继，遂得子衮焉。薄族纠祸起，怜利不怜仁。逼母诬其夫，团局绝香烟。百折不挠志，天定多文孙。敝邑风相沿，郑弟与李孱。同体知痛痒，骨肉胡相残？何时见君子，流涕对长叹。 
　　
　　初宿凤凰山房二首 
　　
　　壬子正廿七，予始栖凤凰，诸公赞助，越旬成室堂。地高万籁彻，风露洒衾裳。就床见诸山，山色送晴光。此中有真得，欲语已相忘。 
　　
　　云卿就徐孺，孟氏亦芳邻。百代有相感，何况[接]音尘！哲人白沙先生昔神游，遗我席光言。古来尚亲□，所贵化以神。至妙实在兹，区区安足论。 
　　
　　明诚书院阁厨 
　　
　　阁厨依竹底，竹清厨亦清。茶烟鹤不避，宜烹葵藿羹。辟谷不夕餐，爽气通仙灵。避地增城上，九仞记增城九重谁能凌？ 
　　
　　明诚书院柴门 
　　
　　卜筑增城上，还用柴门扃。於以谢俗客，入者惟诸生。吾闻古大匠，用材如用人。善择无弃材，吾仍贯旧成。 
　　
　　举废菊坡，东望罗浮，独立延伫，欲往无由。 
　　
　　长啸凤山巅，十里闻鸾凰。令人轻餐淡，甘心热闹场。俯拾东皋翠，仰见飞云光。三年负五庐，道路阻且长。即陆谁为车？涉水江无航。吾且托神游，因之游八方。 
　　
　　壬子二月六日，由欧阳洞入罗浮，至分界关作。 
　　
　　涉江向罗浮，取道欧阳洞。山高石囓趾，云磴入天衖。谁云增博界，无乃普天共？朱明与朱陵，皆为我妙用。 
　　
　　同郴阳朱生旷、铁川冯生时举宿青霞书院 
　　
　　青霞与朱明，唇齿相倚依。冲虚共门路，可以达吾庐。此地真足乐，戒心虎豹途。虎豹有时灭，青山色自如。 
　　
　　古灵洞伫望久之 
　　
　　昔慕古灵洞，久入我囊中。今来徒怅望，日暮末由从。门灵何致之？万有尽皆空。此神如不见，自问灵台翁。 
　　
　　戒心有序 
　　
　　　　　壬子二月十七作。是月初六日，予自增城趋罗浮黄龙洞。未刻，行释菜礼於四贤祠。即暮，宿於青霞。初七日，遄还增城，东莞贼二百人已蹑予后，劫杀纵横，官兵捕之不获，入罗浮矣。亦危哉，几不免於虎口。 
　　
　　六日还罗浮，七日还增城。翌辰伙贼至，劫杀何纵横！於时尚优暇，题诗卢子亭。归沙复天关，闻之魂梦惊。入山足虎豹，浮海多虬鲸。谁谓天地宽？一身无宇宁。 
　　
　　深悼大参项瓯东孤卒途中无仆无亲，欲哭无从。 
　　
　　子部相临日，相知犹未全。宁知顽□资，犹见二十年。直亮我所爱，受善贵为谦。大海百川纳，孰与作他山？汲汲晚相求，值予遁无言。伤哉白云约，叵作亦徒然！ 
　　
　　壬子七月十五日夜，同黄慎斋司训、周启政上舍宿白云御书阁作。 
　　
　　床敷第一峰，峰头更高阁。超然出尘寰，何用不寥廓？万有声臭无，中夜神明跃。心在不容玩胡五峰玩心玩神明，是多一玩字。，自然本无作。 
　　
　　送惠州守金君鉴滨入觐诗 
　　
　　循州古循良，绩最今颖川。爱民如赤子，无论烹小鲜。余事兼管勾，弹压罗浮烟。黄龙与青霞，予同受一?。倾盖即如旧，爱君如爱山。今君飞?去，去去玉皇前。前席如访问，莫说轩辕仙轩辕集居罗浮以自况也。。 
　　
　　将至佛山念二贤 
　　
　　吾念九曲好，似我九回肠。怀人隔九曲，念之非他乡。有时正远念，神游遍八荒。中思如中天，美人在中央。嗟哉乎美人！美人安可忘！　　　右怀冼少汾 
　　
　　吾念弼唐好，如我遁上唐。怀人在唐曲，念之如同乡。都俞事已远，仪凤空回翔。回翔归何时？救火方皇皇。嗟哉乎弼唐！弼唐安可忘！　　　右怀庞弼唐 
　　
　　壬子八月朔旦，访冼子於鹤园，泛舟九曲之湖，书所见二首。 
　　
　　　　海鸟来巢 
　　
　　吾闻思无邪，思马斯马徂。贤者乐鸟兽记云：「贤者然后乐此。」，水鸟皆来巢。感应理如此，而我独邻孤。萃朋祝圣盟，三四已寒劳。亦已焉乎哉！感此愧鸟乎！ 
　　
　　　　瑞莲三头 
　　
　　吾闻哲人言，二三不如一。一蒂而三花，斯莲为瑞物。物然人何如？焉往非学则！学三於万殊，学一於太极。玩理不玩形，此之谓知易。 
　　
　　送张浮峰宪长入觐 
　　
　　浮峰有佳客，衣葛怀珠璧。昔作阳明徒，今总皋陶职。昨宵贯城明，朝天动行色。带雨别天关，随车播天泽。母曰苗槁矣，乃尚可将息。九十老明农，旱饥忧盗贼。闻毁龚胜庐，打破公王一黄久庵公近被烧劫。慰询无他言，江浙几三益王汝中钱洪甫。不负拜先师，兰亭有幽宅阳明公墓。 
　　
　　席上作奉惠州贰守林必仁 
</div>
    <div class="pagination">
<a href="泉翁大全集_page183.html">上一页</a><span>...</span><a href="泉翁大全集_page179.html">179</a><a href="泉翁大全集_page180.html">180</a><a href="泉翁大全集_page181.html">181</a><a href="泉翁大全集_page182.html">182</a><a href="泉翁大全集_page183.html">183</a><span class="current-page">184</span><a href="泉翁大全集_page185.html">185</a><a href="泉翁大全集_page186.html">186</a><a href="泉翁大全集_page187.html">187</a><a href="泉翁大全集_page188.html">188</a><a href="泉翁大全集_page189.html">189</a><span>...</span><a href="泉翁大全集_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
