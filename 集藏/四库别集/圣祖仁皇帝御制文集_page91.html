<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 91 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 91 页/共 217 页</h1>
    <div class="content">　　谕议政大臣
　　遣往丹即拉处应差因罪发往军前効力之赵山思格则等伊等皆素行乖乱善于营求故诸臣瞻狥情面不行差遣致遣散秩大臣丹巴丹巴此行遇凶恶之徒亦未可定今将伊等派一人于丹津汪布处一人于阿拉布摊处各用自备马匹偕蒙古司官笔帖式前往告以噶尔丹既死即使伊等招降务令阿拉布摊丹津汪布投顺与之同来傥事不成或未至其地半涂而回大将军卽于彼处正法示众康熙三十六年五月初三日
　　谕太仆寺
　　厄鲁特之台吉等马各百匹散秩大臣等马各八十匹一等侍衞等马各五十匹二等侍衞以下闲散人以上马各三十匹将尔衙门马羣之马颁赐康熙三十六年五月初五日
　　谕侍郎安布禄
　　昨日诸王贝勒等随朕阅视马羣今特加赐赉阿巴海之多罗卓里克图郡王达马林扎卜多罗郡王吴尔占噶拉卜苏尼特之多罗杜棱郡王逹里扎卜蒿齐特之多罗郡王燕木品尔等马各五十匹阿巴哈纳尔之多罗贝勒卜兆阿巴海之固山达尔汉贝子车岭敦鲁卜阿巴哈纳尔之固山贝子额林陈达西等马各三十匹康熙三十六年五月初六日
　　谕吏部
　　温保居官甚劣苛虐百姓至于已极前乃自奏其居官甚善万民赞美欲为树碑由今观之沿途众无有不愿食其肉而怨讟之者且温保非比他人彼曽为学士朕爱养百姓之心岂不知之甘度居官亦最庸劣今蒲州民变入山若辈如能素勤抚防百姓岂遂抗匿至此倭伦往彼招抚傥不顺从欲将温保甘度拏赴彼处正法然后用兵今思其服官汚浊朘削小民殊为可恨此等贪官不加诛戮众不知儆着议政大臣部院堂官防同议奏康熙三十六年五月十二日







　　圣祖仁皇帝御制文第二集卷二十八
　　钦定四库全书
　　圣祖仁皇帝御制文第二集巻二十九目录
　　表
　　上
　　太皇太后万夀表
　　奏书
　　奏
　　皇太后书
　　奏
　　皇太后书
　　奏
　　皇太后书
　　奏
　　皇太后书
　　奏
　　皇太后书
　　奏
　　皇太后书
　　奏
　　皇太后书
　　奏
　　皇太后书










　　钦定四库全书
　　圣祖仁皇帝御制文第二集巻二十九
　　表
　　上
　　太皇太后万夀表【康熙二十五年二月初八日】伏以
　　壸敎垂仁得一绥永宁之庆
　　母仪示范含元彰至顺之符
　　徽音播于三朝开岳箓
　　圣泽敷于万国备敛箕畴宫禁胥欢臣民咸喜恭惟圣祖母昭圣慈夀恭简安懿章庆敦惠温荘康和仁宣太皇太后陛下道优贞吉徳协化光懿则承天文母啓兴王之业嘉祯诞
　　圣尧门裕后之模慈惠聿着含饴声扬彤管恭俭尝先服练美备瑶闱徽称冠今古之尊仁夀迓升恒之祉兹值夹钟应律正蓂开八叶之辰更逢奎宿迎阳恰桃
　　结蟠枝之实指蓬莱而献瑞环长乐以称觞臣幼荷深恩长资明训孝养难酬防极尊崇聊展承欢伏愿景命弥新纯禧益茂叶八千嵗以为春
　　东朝永莅锡亿万年而成算西母常来【臣】踊跃懽忭之至
　　奏书
　　奏
　　皇太后书
　　谨奏
　　圣母皇太后【臣】违
　　慈颜日久所以未敢专使请
　　安者军中来往人频则语言淆杂于事机无益且臣意若仰荷
　　天佑迅成大功将同防音竝奏以此蕴结于怀恒于梦寐之中屡
　　圣母兴居不胜瞻仰兹故再拜恭请
　　万安伏祈
　　圣母手谕示知之此间水泉清而地气寒臣体中甚佳诸皇子诸王皆各安善大小诸臣以至军士俱好臣所统兵无有滞误咸整肃以至粮车亦接续而来但以待伯费扬古之兵遂多需时日耳噶尔丹所在距我师甚近彼闻【臣】亲帅兵来必尔窜逃今但【臣】一路进兵则恐其途径既多彼将从他处奔突总之此行
　　天心眷顾似有可凭伏望
　　圣慈寛舒以待之五月初旬若得事竣我军之马得草已壮及六月初十日可以还京为此特具奏章自瀚海内察罕布喇克地方驰
　　闻康熙三十五年四月二十七日
　　奏
　　皇太后书
　　谨奏
　　闻行军班师始末仰请
　　慈安事【臣】自出京畿军行在道日惟训习军士爱惜战马周防哨了申明赏罚计程行四十日可抵其处因待伯费扬古期防之兵沿途驻师殆及一月以此遂致迟缓至于
　　上天仁爱事事黙垂眷佑水泉乏絶之地倏尔清流沸涌克鲁伦地旱甚噶尔丹马畜痩毙自正月以至于今求雨不雨草枯如冬我兵甫至而雨草遂茂生且来降之厄鲁特问我军云此地三日前青草曽无一茎今何以忽焉而生汝师中诚有善于求雨者乎又见我师于河中捕鱼彼云汝师捕之辄尔多获我等捕之一无所得于此见我等口禄絶矣我军追逐厄鲁特凡五日见其所遗佛经帐房所自杀妇人稚子及疾病之人釜鬵酿具网罟甲胄鞍辔衣服食用木器竝在釜之羮在革之酪尽其所有贫穷度日之物率皆委弃其垂首防窜之状殊不堪观矣比问蒙古及喀尔喀等曰如此捐弃逃窜汝等视之以为何如皆云此不但弃其重器物虽轻物亦弃之度日之资咸尽矣惟仓皇求生竝其所属之人皆不暇顾又喀尔喀之言曰此即我等当日情形我等叨防圣主恩养得以有生否则尽委沟壑矣今噶尔丹谁复豢养必穷困尽絶而已其言如此以臣观之果然噶尔丹虽经逃遁料其断不能复来因灼见其情形踪迹如此遂酌遣将士穷追往迎伯费扬古之军盖此行也臣统大兵深入贼望风遁逃全师凯旋者诚大庆也诚大幸也且蒙古之性情地方之水草兵法之宜守宜战宜招徕宜遣使宜防燎及断其道路防御堵截难易机宜目所洞悉身所经歴咸已知之自兹以后亦甚易易矣【臣】于六月初十内可至京师【臣】此行乃国家福祉
　　上天眷佑为此不胜欣喜惓切具
　　奏以
　　闻康熙三十五年五月十三日
　　奏
　　皇太后书
　　谨奏为报
　　闻大军所指一切机宜咸奏肤功
　　上天协应至于已极仰请
　　万安事【臣】君临万邦抚御天下于兹三十余年数经扰乱俱已削平惟此厄鲁特噶尔丹自乌澜布通遁逃以来悖弃誓言希图报复摇动外藩桀骜已甚凡此皆【臣】所灼知此贼一日不灭我国家一日不宁是以前后周悉思维不惮一身劳苦大漠沙碛多方跋涉自古迄今军旅未行之路冒远徂征出其不意以此强防肝胆为之破裂不战而逃【臣】穷追五日见其沿途将所用器物尽皆委弃已经逺去更欲前追以今年克鲁伦地方草未发生顷始萌茁军粮渐至短少再四筹度徒劳师众故度量敌人踪迹遣兵进追于所遣兵补给二十日口粮班师而还业经驰奏以
　　闻荷蒙
　　上天垂眷俯协人心伯费扬古之兵适至战于特勒尔卽地方剿杀噶尔丹贼众子女驼马牛羊尽皆俘获厄鲁特今已殄灭矣【臣】不获定省
　　慈安奉侍左右者凡八十日尽剿贼众奏凯而旋于六月初十内可以抵京此皆
　　上天黙佑凡在师中人等防不踊跃欢忭【臣】之福庆骈集所向有成【臣】诚不自知也不胜恳切屏营谨
　　奏以
　　闻康熙三十五年五月十八日
　　奏
　　皇太后书
　　谨奏为报
　　闻【臣】进邉口日期防请
　　圣安事臣违
</div>
    <div class="pagination">
<a href="圣祖仁皇帝御制文集_page90.html">上一页</a><span>...</span><a href="圣祖仁皇帝御制文集_page86.html">86</a><a href="圣祖仁皇帝御制文集_page87.html">87</a><a href="圣祖仁皇帝御制文集_page88.html">88</a><a href="圣祖仁皇帝御制文集_page89.html">89</a><a href="圣祖仁皇帝御制文集_page90.html">90</a><span class="current-page">91</span><a href="圣祖仁皇帝御制文集_page92.html">92</a><a href="圣祖仁皇帝御制文集_page93.html">93</a><a href="圣祖仁皇帝御制文集_page94.html">94</a><a href="圣祖仁皇帝御制文集_page95.html">95</a><a href="圣祖仁皇帝御制文集_page96.html">96</a><span>...</span><a href="圣祖仁皇帝御制文集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
