<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 1 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 1 页/共 27 页
  </h1>
  <div class="content">
   钦定四库全书　　　　　集部六
　　见素集　　　　　　　　别集类五【明】
　　提要
　　【臣】等谨案见素集二十八巻奏议七巻续集十二巻明林俊撰俊字待用号见素莆田人成化戊戍进士厯官刑部尚书赠少保諡贞肃事迹具明史本传俊始以疏劾权珰逺谪及抚江右则抗逆藩抚西蜀则平巨冦为孝宗时名臣所着诗文张诩序谓俊手编成集者五十余巻尚在致仕之时今此集文二十八巻奏议七巻续集诗文十二巻兼及起废以后所作而遗疏四首亦附焉则已出后人重辑非俊自编原本故巻数与序不符也俊为文体裁不一大都竒崛博奥刻意自为其诗源出江西而于黄庭坚陈师道两家尤所摹仿故颇多隠澁之词然大抵气味孤髙终能逺俗奏议分西曹外台内台西征起辅新政秋台六稿无不委曲详尽通逹事机亦足见其设施有本非徒托之空言又案王鳯灵续集序称俊原有诗集十四巻而此本无之朱彛尊辑明诗综称俊有西征集为选録四首而亦不言见其全集观其孙及祖跋称重梓是书而诗集尚阙是当时本未同刋故流传颇尠今仍其原第着之録云乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　见素集原序
　　文章以救时为贵中古来文若韩退之之佛骨表欧阳永叔之朋党论胡澹庵之乞斩秦桧疏诗若杜少陵之八哀石守道之庆厯圣徳之作之类排异端崇正道斥奸谀百世之下读之犹使人毛发森恨不生竝时而愿为之执鞭也下此则鬬富夸巧虽极其工致第取悦人耳目而于纲常世道无所闗系焉亦奚贵于文章而必以是传世为哉始予计偕至京师于士友家获覩莆田见素先生林公为秋官员外郎时抗宪宗皇帝疏草三复流涕见其劾匪人纠权幸凛然鈇钺之严而血诚骨鲠溢乎言表殆掲日星而耸山岳也公虽坐是逺谪而一时国是士气赖之议者谓与澹庵一疏相伯仲文章若是岂非所谓救时者邪未防还公留都荐厯外台长一旦拂衣去朝抗章夕就道未始待报也越数载先帝以言者起方伯不赴再起为佥都御史持风裁于大江之左右贪墨吏多望风解印绶去虽当路左珰素号桀黠者亦为之敛迹潜避公出而救时其事功之伟又在在如是盖不啻见诸文章而已也使公在朝廷则必有以寝淮南之谋在邉陲则必有以寒西人之胆而在山林则又必有以一丝而重汉九鼎者矣盖公精神心术之所寓有未易以寻常窥测者故发而为文为诗或赠送或酬答或寄托虽体裁异制风格殊指要之其归与曩疏救时之意异者几希矣然则公之文章虽欲靳不传于世不可得已而公方退然以为此特酱瓿上意思耳夫岂以是为自足者哉间手编成集凡五十余巻而以其别号见素者名焉不逺数千里缄书遗予曰子其为我叙之得书时薄暮矣亟篝灯快读次日即促笔于以见予仰公之至方以托名是集为幸遽忘其陋且让云正徳改元丙寅冬十一月上澣南海病夫张诩廷实序


　　钦定四库全书
　　见素集巻一
　　明　林俊　撰
　　序
　　瑞竹诗序
　　丁未盗起赣州介闽之间蚁聚而蜂屯郡用大扰今上嗣大厯服若曰今惟民弗靖其抚之来与之维新人用去罪死齿平民有以自効惟兹渠党犹干天罚乃拜王公述之为都御史其徃循之声威所被胁从解散渠首俘而还郡告康乂公归自汀过王台之左有竹一本叶白而茎菉异常竹然根植寄于浮风露分于凡草容顔枯悴负抱郁结如盐车之骥在林之鹤欲自见而未能者公心异之刬其荒秽溉以泠泉轻飚徐来柯叶踈理意态欣恱瞻盼乆之顾而思曰竹遇知幸矣舎是而徃秽可使毋滋泉可使毋涸逵陆之冲樵苏遝至其又可使毋伐耶于是移之于是植之宪台之右灌溉防持昕夕坐对若罗致而抗礼者因纪以诗闻者属而和之巻成太守陈君宗器属俊为序俊熟公声望于士夫间植竹其将以自况也凡物常于同瑞于异闽南竹箭之美布满山麓而是竹挺生不乐为伍虽出于荒榛宿莽之中其所谓瑞而自见者恒未冺也又况置之深严沃壤之地以全其孤虚劲节之性其拂清风凌霄汉旁致同流垂防宇内亦孰能御之耶俊不敏将为竹以谢公知又因公以感竹之遇也夫事即类以推余竹失其所犹将植之况灵于竹者乎竹之瑞犹爱之则瑞于竹者又可知矣俊又以知公之心将无乎不用其至也公事明天子为大臣时有可为位有可致才若力又足以充竹若有知将剉身青简以纪公之休烈于无穷所不辞也
　　送郭子声入贺诗序
　　七月三日上万夀节臣工胥庆万国方来云南地最逺骏奔走最先同寅佥事郭先生子声奉臬表当行先生闿朗轩豁嗜义如饮食由进士选兵科给事中抗节敢言宪庙郊甘露降大臣议当贺先生疏不当贺可之遂为舆论所归晋都给事中通政参议佥都御史巡抚宣府大同辽东坐同事失律不欲自直落六官出知射洪用大臣荐陞今职敭歴中外几三十年义槩汪度足以胜之故处上处下在荣在辱无施而不宜予尝私评先生之量盖所谓澄之不清溷之不浊者也夫观人者不于其大于其小不于其顺于其所逆亚夫之忠勇长卿子厚之文章一失所志懑闷悲愤卒至夫不堪惟元城槛车之徴神色自若文忠以为鐡汉然则先生其不贤于人逺矣乎士君子惟义为可从命为可安圣贤为可法否徒赫赫无取而偃蹇败踣顾为士大夫之所推爱况夫起而仆仆而复起而又卒无愧词者乎或疑应州之战为先生病者夫干时之败春秋荣之姜维伐魏累举不克纲目书而不贬讨贼之义不可一日忘也己巳而降敌势寖张今年冦云中明年冦鴈门渫扰我边徼创毒我邉氓未闻有冒其风而震慑之先生鼓义深入独挫其锐即不幸不树有竒功而敌人亦自胆落数嵗之间少入为冦然则先生之志之举岂诚无得也耶春秋纲目固未得而深贬之也予故为讨贼大义详之若夫兹入也华封之祝金鉴之献忠贞之笃则先生之所自尽予之私杞梓之收瑶环之赐股肱之付托则圣君贤相之所必尽而亦予之私赠行诗成予僣序诸首
　　赠郁长史序
　　鲁尽儒服哀公使人号诸国曰无是道而是服者辜及身服者悉变既之独一存询以国事无失庄生曰以鲁而儒一人焉夫鲁多君子孔子尝云然固哀公时人也庄生岂寓言耶将以儒为讪耶国朝以人文化成天下养之乡校收之科目曰儒生分教郡县陞之太学曰儒师职馆阁列侍从曰儒臣以至外服内服皆儒取之他之科不与焉岂非儒可贵而然耶今之儒固多也服是服而有是道徧天下非徒如孔子所称而已也江浦郁君以礼经荐京闱儒生也三歴学官再教国子儒师也虽未登馆阁为从臣然今职长史为亲王首相儒臣也以儒臣辅亲王君徳之修否国政之弛张风俗之隆汚皆系焉君将幸儒之用而不收儒之实乎尽忠以事上正已以率下主徳显而身名章邦国安而福禄随之使国人称愿曰儒哉儒哉君之立其不既伟乎昔董仲舒相胶西王王闻其大儒厚礼敬之夫胶西骄王也犹知敬儒今之鲁非昔之鲁也守礼秉义世有令王儒如君其有不敬者乎吾又知君之道必行于鲁无疑也儒之效不白于世乆矣君幸勉之庻几如吾孔子所称而毋为庄生所讪也濵行监丞陈君正初偕诸僚采请曰必有以赠郁君俊因与论儒然耶否耶必能与鲁诸君子评之
　　赠张希白序
　　闽邑张君希白性沈毅力读书组织文字成化甲午以麟经魁八闽荐明年登进士又明年拜南京大理评事歴寺正副凡七年擢拜淛按察佥事筮日戒行秋官林君廷珍以赠言委昔长安圩镘计功而食栁子举受直怠事为入官之戒古今宗为名言希白起布衣数禩而膺一面虽危峦下石桅颿之饱顺风取疾无逾是者然食不可素而直在必偿世厄于饥者致哀而与一饭则誓死论报至阶一官被一命其章服足以文其身其禄入足以仁其三族故旧朋友顾视之当然恬不为徳及期未调于邑徬徨郁勃如不能生叩所职不什二三乎举质之由曰某若某非不知不可问也事立而谤兴法脩而屈辱至呜呼不能事者不受直食食者必功曲艺则然谓士而不逮是其可不可耶彼不知者不明也知不为者无勇也忘恩者昧也图进而不止怠事而不以告以称诸能者贪以惑也嗟夫浑朴既防浇风日鼓以吉而不案掾吏劝相慎重取大官以普而簠簋弗饬以眞卿而不知退他又可知矣则士之病于是又不但今为然也然则其孰能反而正之奋发思励以自方圩镘之论无愧栁子之云耶希白方实敦雅重内而简文不为威富异法穷独无告咸依以生曰公廷尉吾属其平其固知而必为如此浙首诸藩其司之长贰又多仁贤君子希白其将暨乃僚矢心膂叶恭将事偿値而计功以能其官绥齐民风示天下无负所委任无惑也廷珍曰子之言然书为赠希白序
　　送陈监丞诗序
　　国子监丞陈公正初满三考以老乞骸骨休于家六馆师生防者十余人状数十上大宗伯少宰而下以及科道郎署之士夫井野行道之人咸谓大学绳纠之任非公不可或者谓公例晋秩翰林未宜以是官去公毅然曰壮而仕老而休人情也吾年且七十气之盛者日益衰聪明之昔有者日益耗且故园就荒计归故已晩矣秩之崇庳则尤非吾志也竟之不欲防俊闻之是诸人而敛容于公盖公歴官垂四十年始终如一日持行纯白眞可以亷贪立懦与古之杨闗西赵清献者侔而师道之尊教法之严则杨次公胡安定其庻几矣引身知退末路不迷则又与疏太傅杨少尹奚异然防公者公论也决去者自处也或者固无论矣车未及膏厚公者预以诗言别私淑景慕而得诸人心之同者无问识不识亦有诗献积如束笋然俊交公素厚未忍噤无言乃偕院判周君原巳郎中邹君宗道陈君时安员外郎林君长深冯君朋玉宋君惟寅主事王君廷光娄君元善龚君元之储君静夫凡十一人摘支遇各百韵防为聫句以赠公行李赠别之作故无是也俊来官南都观诸老引身之荣颂歌饯送之盛惟大司马三原王公介庵冢宰吾邑陈公愚庵大理卿干阳宋公克敬及公盖四见焉三公者跻位通显泽易流而声问易以被公一教秩顾出而与之并则又知清脩独行无处不可固不以位散要拘也俊故掲而大书之与有志之士胥勉焉
　　送冯时用衡永兵备序
　　兵备以文可乎曰可兵以文为种以武为植审利害察安危文也犯强敌力攻守武也相为用而不可以相无故曰文与武左右也先王经国以邦政付司马而徴帅布令冡宰实专之无燔屋垣无取畜牧无伤老幼不加防不因凶不穷不能明仁也成列而鼓明信也利不争明义也降不杀明勇也审事几全制胜明智也谓非文能之乎专之武则反是批亢而虚贾勇而售力袭其无备攻其不意赭其人民灰其室庐撒其窖廪尽利其所有故文而兵御乱也武而兵为乱也专之武而将之兵纵乱也国家深监于此全师付总兵都御史叅之偏师付叅将兵备又叅之百余年来民不识兵兵不识战其有由然哉治壬子衡永兵备缺员四明冯君时用以按察副使授玺书董其事君文献得于乡诗礼得于家切偲得于师友刑名得于官序盖文之尤者也佥臬湖南甚乆利害之机安危之势险易虗实之形固心存而目熟之矣移而治兵于武乎何有然请终其説焉圣人制棺也不欲使人用制医也不欲使人求制兵其得已耶渐以仁摩以义节以礼和以乐不得已则刑焉有轻典有中典有重典而又不得已则兵焉兵其得已耶有虞不赏不罚夏赏而不罚殷罚而不赏成周有赏有罚则今固赏罚之时也其可毋兵乎然兵备以文又以按察任之可仰窥君相之意矣曰仁义礼乐兵刑奚居曰毋亦仁义耳礼乐耳刑耳然则曷为而言兵曰备耳
　　送宪副戚时望贵州兵备序
　　兵备边之重寄也捍外侮绥内附置人国于乂安不摇实借于此国朝文德覃被海宇宁谧尤择老宿宪臣膺兵备以填抚邉陲致治保邦之虑精且密矣贵州都匀生苖冦邉鄙者四十年上度不可抚乃命将征之王灵所振胁从风靡渠首俘而还于时兵备以战功迁秩去铨司惟凋瘵之余抚循控御非其人不可乃以永宁授金华戚君时望都匀授西安周君鸣岐皆以佥宪晋副使授玺书莅其事上闻制曰可俊旧莅滇阳鸣岐同官也来湖南时望同官也二君皆时伟人膺简以去无亦公为得人贺私为得友贺耶戚君将行同寅周君文化赋诗为别诸君子咸和之以序属俊夫制治易致治难致治易保治难方苖之始也同仁垂育则苗被吾化恶不得而萌既萌矣申画郊圻则苗知吾守恶不得而渐既渐矣来则击去则勿追则苗慑吾威恶不得而炽既炽矣兵又可已耶则格鬭之苦输挽之勤驿书之旁午功虽告成其为劳亦甚矣曷若制其初之为愈乎戚君兹行或谓可髙枕无事者然饥者思食劳者思息疮痍颠沛者思以苏穴居露处者思以覆盖而衣被内治之责其亦繁且难矣况苗犬羊之性难安易摇徃之大埧尝征矣谓无大埧也西堡继之又谓无西堡也都匀继之永之羿子乌合鸱张杀越人于货又都匀之渐也其诛之抑思以处之耶曰树风声旌别可为也卖刀劒力田可举也置博士学校可兴也分南顾之忧广一视之仁以潜消其犷悍之性保其治于无虞实不外此戚君粹雅而靓深其筹是亦素矣防周君幸共防之
　　送别序
　　古称诗穷人文章憎命达宰物者固不若是靳也人有欲则争名之于朝犹利之于肆又欲之尤也欲必争争则必怒而变以求胜宰物者亦容得而深庇力御之哉后而千百世独耀闻焉则宰物者之终惠而争者迄莫置一喙其间周公孔子大圣人也流言于管蔡毁于叔孙武叔而其道益明下而司马子长班孟坚李太白杜子美韩退之栁子厚欧阳永叔苏子瞻诸贤率以德业诗文名名天下楷模后世与三代而上几颉颃然皆邅回踬踣时遭贬窜容或滞一官夫蹇其时啬其位咈其志故德业益盛而诗文益以昌宣溪王先生世赏其然乎先生大司冦恭毅公佳童丱举进士官翰林益读中秘书发为诗文英爽典丽如大贾之肆益索以有同时名辈莫敢撄其锋甘北面者亦徃徃有之今上在春宫先生日侍讲筵时见眷遇坐争者隂中竟官留都然先生诎不乆穷不极又将进而都显秩佐明天子藻防人文宣昭鸿化以比良班马兼丽李杜集韩栁欧苏之大成则宰物者玉成之心抑亦先生之责之虑也争者宁得终掩之哉先生使岐藩道武昌偕沈思古诸君子倡和聨句凡若干首俊裒为巻序其所以争者以赠行李以公天下后世之人心为爱才者地也传曰良贾深藏若虚君子盛德容貌若愚惟虚惟愚则人不争先生盖熟此矣
　　永感序
　　黄门胡君声之尊甫封君卒黄门哭甚痛柴瘠殆不能生俊徃吊焉曰曷以礼自将黄门复声呜呜曰生其云何比阅月再吊焉黄门曰金夙嵗丧吾母客嵗丧如母而今复丧吾父徃而不可返者亲也诲言在耳手泽俱存而音容不可复即木欲静风弗停吾奚生为遂哭几绝一日黄门出永感诗属予为序以系其思呜呼黄门之思其亲其亦可谓至矣昔子路既贵思负米而不可得毛义亲终而隠曾子曰吾初为吏禄不及釡欣欣而喜乐逮亲也既没之后南游于楚得尊官焉堂高数仞传尝百乘犹北面而泣不逮亲也故椎牛而不如鸡豚之逮存居处笑语之思于凄怆奉祭之时视承欢膝下何若也然脩短有命不可必而致则有幸不幸其间者有具庆有偏侍有永感具则乐偏则感永感则尤难乎为情者沧海可填白石可烂而此恨不可穷盖壤间迄无人子地者其感宁有既耶吾闻君子付不可能于天责可能于己子报其亲百为之而不过盖还以施非增益以与之也人禀气于天赋形于地而孕育于父母舎父母蔑以为心者体曰遗体何肤发之敢慢德曰世德何言行之敢违学曰家学何记诵之敢废运诸心思着诸论列措诸事为本诸身刑诸家达诸国天下无一而不致其至德立而道尊誉扬而亲益显其于地下庶乎慰矣否则墓木徒号泪徒枯五内徒崩裂如远且大何哉是为之序
　　两汉书疏序
　　文章与世道相轩轾六经鲁论浑噩简野孟氏雄以肆至战国而极矣中间老耼左丘明韩非荀卿列御冦庄周之文闳深奇诡并列名家西汉公孙晁错贾谊董仲舒司马迁刘向诸人朴直峻整壮丽而辨博庶几古作者汉而东杨震孔融班固辈流习尚对偶气骎卑弱夫世日降风日漓文体日趣以薄其势然也然亦岂三国两晋例论哉唐宋文章名家韩退之学史记栁子厚学西汉防子固学刘向苏子瞻学战国亦剖其藩升其堂者矣夫文不难于华难于质不难于烦难于简不难于奇曲难于拙直嘉祐间欧阳永叔务黜险恠崇平澹格始一变予尝私评作古文字须削去近格专志六经鲁论翼以孟氏书参之谷梁国语离骚史记以集文章之大成以尽其妙以追古作者为徒盖窃有志而未能也同年缙云周君文化副宪湖南间出尊府封监察御史怡菊公手抄两汉书疏见示授而阅之再旬乃叹曰参苓姜桂药笼中物有志学古文者此书可少乎哉疏中所载曰正心以正朝廷正朝廷以正百官曰太子在早谕教选左右曰正臣进者治之表曰舜正二女以崇至徳曰天徳无私亲顺之和起逆之害生要之皆为至言乃若婉而讽颂而规特立而道不渝尽言而主不怒则又古三代君臣忠厚遗意可风示后世无疑者殆将不直古文之师而已因正其讹谬别为巻凡十六谋诸同宷刻梓以传广公用心云耳公名珍字廷璋先教是职刚实庄整读书老不厌所着有应酬稿观书类记皆可传也







　　见素集巻一
　　钦定四库全书
　　见素集巻二
　　明　林俊　撰
　　序
　　廖佥事挽诗序
　　郁于中而泄于外者言也善易以公而宣之不平者易以激呜呼孰使予激而公言者寸瑜尺瑕十珠而九以纇同时如徳徴君厥亦无满数指矣廖世澄坂农家君且耕且读遂第进士授大理评事服内艰忍贫匿晦退然若无官耨薅时斗笠草衣偕群农荷畚锸辇粪壤星言南畆以去人曰公贵官不可为是君安遣之即事如初迹不涉城府村叟畦丁迄不知有廖评事部使者亦鲜知者服除如京要人问家政君对尽甚在座吐出舌都御史朱公英中贵人交恶成狱君辩雪之静澹恭恕为寺正尤平反专虑刑书蓄劳成疾医讽调摄君曰近颇食肉医曰几何曰日市四两医绐曰果尽曰损惠儿子几半医笑叹涕出赴湖南按察佥事道死扬州妻括簮珥市棺弗办乡人杨知府赗焉榇归薄田丧尽三丈夫子弗谙农勤士业卒未効百指仰纺织无富亲友可依呜呼其命矣乎易君之为自可致富假弗死自可致弗匮成厥子名自可有立顾穷以亷穷以夭穷以子弗售高之无宗元之中立东野之宗师卑之无叔敖之优孟轸念惟予亦穷而已矣呜呼其命矣夫拂膺拊髀孰使予激而公言者言不言于君固未尝损益也呜呼冷暖恒态盈虚循环恒理泡沬风灯其不可恃亦故矣仅把之松庸知非参天巨物予言可信君后决不穷穷非君也序挽者之诗归知时兄弟使交相劝速我之立以徐观天者之定以飨君之贻焉
　　北山倡和诗序
　　京圻文物渊薮衣冠而游不并郡邑士事事之暇寓词咏歌陶写情性俊不类具员两京秋曹以声律从诸君子后受知深而荷诲益者北有卜君从大南有王君元勲从大诗闲肆警敏穷情尽变如电掣星流矢发机而马歴块也与之游者六年元勲雄深雅徤吐语惊人而格调亢爽兴致逸发如仙裾轻举野鹤之离风尘也高山出泉而风雨夜至也与之游者一年疑焉资以解之非焉资以正之不知焉就以问之二君虽予友诗固予师也然北之事繁又居阛阓鞅掌中自公一见而已南事易以简为署揖钟山枕湖翠竹白沙浴鳬飞鹜纷错而前陈寓目寄懐真足涤尘虑豁烦襟而遗外声利俊与元勲毎昕夕徃还其间或引辔徐行或轩衣聫步或翳嘉林借芳草或陟山椒以达江南之观石城天堑之胜风物俱收有倡斯和元勲尤乐引同辈如寒与衣饥与食病而投之剂也故俊获游虽不乆而得吾元勲者将不让吾从大也从大佥宪湖南予亦来南都方将资元勲以卒业元勲复有湖南少叅之命岂岳鄂山川之灵拔二公以徃宰物者抑予忌而为之限耶元勲鬯茂缜理知名士咸愿内交及兹言别皆不能忘情者北山设祖相顾怛然元勲作留别诗众和之元勲执爵而起指北山而言曰亨防匪常曷系之懐吾侪其毋忘兹山又言曰纯终领闻勇退急流吾侪其毋负兹山众用觇元勲之款款其不涊以酣惑也引觞共流一笑而别诗若干俊占序其首且致予私云然
　　送王中丞董理鹾政序
　　敌为边陲患师徃征之先事开淮南盐实边商无徃者户部以盐弊闻廷举风力大臣董其事上八人琅琊王公廷采在焉上擢公都察院右佥都御史奉玺书以行盖公由进士为知县监察御史光禄少卿直节亷问自结主知及是晋南京鸿胪上卿裁两月尤隆遇云车载脂巡抚彭公总督叶公举赠章授简于俊尝闻之盐法兴于管仲其后桑羊第五琦刘晏诸人毛收茧聚干时而取宠利源竟不可塞然沿山泽之有充军国之需缩漕挽之劳致仓庾之实犹近道焉肆在国朝循以无废而阖辟利柄驱驾商贾胡昔然而今异也彼诚利而趋之耳古之法有刍粟则有盐引其原甚清也今则有卖窝之名有盐引则乆次视支甚简也今则有劝借公使之名盐取私市以实官又甚苦也则又有出仓掣引之名费于私门者如此罢闲之弄舞游侠之纵恣恃短长以渔己利饵巡官则张口狺狺食其肉无厌困于无赖者如此行盐故有地今衡永则广昌信则闽南阳则河东分于越壤者又如此近戚私人夤缘赏赉在沧则多夹私盐衔尾以进在淮则搀越扺冒尽废常格其阻于怙势者则又如此无惑乎盐商解体而深避也公奚致之乐趋哉私门可革也无赖可惩也越壤之分怙势之沮卖窝之占抑能尽澄之乎其不然避者终不至矣国奚以富边奚以实固有任其责者夫烛宿弊而举大臣也剔宿弊而慎以付公者圣天子也有不得行无不得言有可得言则亦无不得行者矣易损下为损裕用莫如节理财亦自有要淮南七十二万之课有常额焉大歴之末盐利半常赋元祐有加至绍兴则泰之一州已逾其数是非所以望君子也
　　送任宗海序
　　江之西大省也人秀而服儒吾伊占毕连东西家焉田叟村甿下逮执役之贱亦口掇书史援章条以相挤轧大吏至则旁听仄睨以下上其讥评适当其意吹声鼓誉恒若弗及其弗然媒糵以甚其真其亦弗少矣故官于其地才能之收叙恒首它藩而庸冒偾事亦徃徃而有温江任君宗海之为江西按察佥事翰林学士紫崖马先生来速赠言先生文章家不自为告欲以公诸人示信重不自其乡始也其可辞君慎密澄莹由进士拜行人积有贤问遂拜南京监察御史弹劾不避批逆鳞而几不脱虎口者屡之其按鳯阳监龙江商课也宿蠧梳爬风裁尤炳烺可谂左珰失故利私患苦之然对人必曰真御史真御史江西声烈其无是豫占耶夫讯谳之司激扬风纪之任无所择于中外迩疎焉尔防徤马驾轻车以载驰乎熟路无忧其弗至矣古者赭墨其衣冠而禁行人肃后世法日峻犯日以多日械挛敲扑其无畏也独何欤礼义不施而亷耻之风无足以胜之也夫冠九人髽一人则髽者视为耻三之一羣忘之矣半则又忘之矣髽九人冠一人则冠者顾独视为耻故礼义亷耻是为四维风化大机轴在此也先之以礼义以立其防重之以亷耻以端其避趋之路夫然后刑以示警则其始也人畏之中也人愧之终也人服而习之以率教为当然失礼入刑为大诫夫何患贪者不亷暴者不良矫伪者不诚信以自将转移感动之机有不自我者乎昔晦翁先生提刑淛东以严为治清献公官成都以惠利为本至于治杭诛锄强恶奸党魄落寛猛翕张之政宜亦有可思者先正有言一家哭何如一路哭不善人之不去善人之贼也君必勉之吹声鼓誉将遍之江之西以达之朝堂之上雄秩峻命容于君独舍朱赵行业予于君深兾焉治辛酉七月上浣莆田见素子林俊书
　　送丁玉夫序
　　南京礼部郎中丁君玉夫擢提刑按察副使授玺书董学事广南君初以中书言天下事倅逺州上念之三以职事起于家及是未四月有是拜大臣之所简闻天子之所超叙视凡格数等以首励亷退崇士风固非直广之得君与君之道之得行于广也君独味道腴力探理奥超见特悟趣尚甚高将门户陆吕堂室朱程藻防乎韩欧以华其文未弱冠即抗顔弟子师立行辈床下不为愧芥拾科第不为竒描摹媒糵摇曳而顿撼不为挫冗散不为卑进不为荣頽垣腐栋残甍防础而居不为危衣鹑灶鼃无足隠乎中而有所系非深于道能之乎徴诸徃则其来可知也持衡运轴广人士将司平致逺于我者矣海南之风其无翕然矣乎或疑世以文章第伦魁服有官序丁君道虽工其如世弗重何予曰是未然文道之器也不深于道而能文者希矣夫山不自辉惟玉之所为水不自媚惟珠之所为文不自工惟道之所为文而不深于道未见其能至也屈平之怨刺宋玉之柔婉庄周之纵放扬雄之艰深文乎哉韩昌黎欧阳六一因文入道至而未至者也道之至者其文雅以纯简以肆闳以隽永丽以则神畅心舒而剸烦理猝丛寄穹受绰有余意子奚文之是而道之遗耶然又告焉古之道无负于今今之人未尽然于古也庸有与君争名者矣抑均有责也子瞻贤者也未能脱攻洛之一瘢自为者固将以自创矣君亦无预为程叔子一地哉滨行广士夫因邓正郎公甫之旧来速赠言附所私者如此白沙孤碣苍烟草棘之间文斾所临为我注深意焉
　　夀宫保刘先生诗序
　　记称武王梦九龄无怪欤夀圣人不能知亦无能増益以与之者即能之文王将不私所爱武王亦岂忍受父以自益哉桓常骞对景公益夀之数天子九诸侯七大夫五皆驾虚无经见之言黄眉翁反骨洗髓李少君丹砂黄金尤为荒诞难信天之生人气机形冶以盈缩之化有所尽则夀有所终惟禀有厚薄故夀有修短斯命也修身养性无害其夀斯立命也夀之义乆也中庸言至诚无息则乆修之身施之事皆可乆独命云乎哉程朱欧曾韩范之生亦乆矣后世言学者必宗程朱言文者必宗欧曽言事业者必宗韩范铿之迹落落无闻顾得而言夀哉太子少保镡川刘公之夀俊将得而言之公宣灵淑全萃之闽中而膺运赉弼则实闗之天下独防儒区钩理窟盖已植志古学而雄词逸韵直欲啓文钥而撤其藩亷白方重刚贞之体又足决官疑稽国是尤表特者名位日起宠注日有加士大夫延颈以賛重光兴寰宇理平而公以满盈引疾挽留不可已遂进宫保驰传以归给廪给力所以隆重之者甚至今年夀七十三七月朢又二日夀之辰南都诸大老赋诗为夀俊受知公不容无言夫修之身施之事文学政事信今传后无疑也区区之嵗月胡足为公夀哉抑彼劳一生为世道地今始息烦解要饭有公粟无患乎罢无所归役有公卒无患乎徒御之散林风川月有乐而无淫村叟溪翁有戯而无虐于世无求于物无竞防庄达生元亮随化吾不知山中嵗月与当官何如世人莫不瞻敬搢绅士倚为矜式彼落落无闻樗栲阅世者恶容一喙论哉吾闽人物林公庄敏陈公康懿彭公惠安及公称四贤公独岿然灵光殿我闽服固非独受知之私庆也昔富郑公以司徒李文正公以司空致政为耆英九老之防今公亦司空尝贰司徒视二公为无愧耆年宿望乡侪辈宜多矣嗣是有防将于镡见之不知是日有温国有方外名流幸致吾诗盛传美焉
　　送李君徳举知长沙序
　　唐宪宗时李逢吉请示威李绛进曰王者之政尚徳不尚刑上是绛羊杜守襄阳后之人思羊之深杜不及焉徳刑之效异也长沙古湖湘重镇限五岭界洞庭川岳孕淑忠节成风而偏村下聚豪宗甲姓相蟠结逋租税武防强食不可爬梳以理吠声所流则曰郡难治难治守者至辄临以威予尝过其处守以舆夫弗办索健拳其耳根予疾止乃止曰是非是弗治又过守者尤严杖人动百数予假事以讽曰凡牧在拊循笞人比二十乃已守阳诺别去继见言曰适教言长沙万不可治近指原役某犹杖之至百死者十二三民犹视若故常诚公言如长沙何予曰则顾重之耶去歳月予更繁湖南书公移之尾曰省刑罚以重民命劳抚字以宣皇仁其人愧畏而刑遂就简呜呼刑圣人所需齐世不得已而用者也治民如治绳急之则棼不可理刚而独任亦难矣南京刑部郎中李君徳举之出守长沙也其同寅尚君美信戴君景伊属予赠言君浙之台州人浙多贤称天下文章气节台又其尤也君闻见而知亦熟矣其为得亦既深矣不然胡卓卓然之若此也君简逺冲邃粉墨内寘而服官绳已绰有次第在刑曹逾十年权物铢两而人无寃称为司冦所委信侪辈推先长沙劳望将无如刑曹时乎夫旱乆则防甘风霜凓冽阳和益自可爱叅以数宜亦有君以更化其后以起长人之速苏也至愚者人而至灵易感者心也诚则动仁以摩抚则易悦而从故蒲鞭治不挞一人亦治深文峻政救火扬沸者顾以长奸而破觚防雕禁网疏阔竟以禆俗而成化由是观之在彼不在此也或曰催科无善政守先事在此也长沙逋赋十数年甚者至欲临以兵子欲徳举以优柔成治其或未然予曰是所谓诚之仁之之道也夫律吏奸则无私扰防民欲则俭而省费课农勤则无蔓草而庾有余粟教则礼达而知分子惠则民父母之输赋以急公上均是心也夫弗治其本治其末则曰民顽民顽岂惟民之故哉徳举固有以辨此矣不然诸君子所以深服而委重者果诚无见予亦将蹈失贤之责矣
　　送范应祯按察福建序
　　古者兵出于农井田制而兵寓焉要之七家一兵七征始一遍藏于田畆简于暇日而调发于临时故无召募之劳无养兵之费均以便也汉南北军唐府兵亦仿于此我太祖逺稽近绍屯守之兵居然古意内地则屯八人守二人边地则屯七人守三人衞五千人输嵗六石守人食月一石以嵗输歳食二八则嵗赢一万二千石也三七则歳赢三千石也廪官之费民赋商征有余办矣夫何岁乆弊滋今之兵额率耗其半田则故存也于是有赢丁之补种细民之租佃食之愈寡粮不赢以告乏何欤予尝数发问而执事者不能告也厘正之方宜若可谂者图籍鲜存畦畛数易故疆今鄙漫不省识考之甚难也吞隠者宁死不自实私市者物故冒民版者嵗以深一家仰赖焉以法复之则私直罔偿公租无所豁一家之生事去矣此一怨也欲求其端必开告讦之门予尝见督屯之使惟利得田希已功奸军乗气势夺民产无控愬此一怨也豪右私屯田连顷畆无敢发其奸官治之则搆扇谤讟此一怨也下官承上意为出入亡可否彼售其私我贾其责此一怨也则是亦怨非亦怨我者若罔安于位况望之济哉溧水范君应祯洁莹慎缜有榦局其在南京户部有名今年以员外郎擢按察佥事玺书督屯吾闽是固所熟试而验矣因熟试晋新衔收有来効孰御哉春官陈洪载述君论屯之政曰吾惟无适莫其间耳职屯必利屯若职民复利民耶世岂有是亦示之以狭矣吾奚有倚哉屯是屯可也民是民可也屯是而诡之民则正而曲处之视故误而轩轻焉除其租以上下其直毋泛清也必额以为定毋遥度也必簿以为凭毋偏任也必师以为听毋疏核也必差以为察毋躁决也必详以须之尽兵与民均也吾奚有倚哉吾仁存而义施焉额幸而足耻言功不足宁任其咎直之吾不知为徳绳之吾又恶辞为怨哉予惊喜曰名之下无虚士哉是可惠吾闽矣抑宣力之任也国家永无兵食之忧则有兵农故事然岂易言哉亦经世深念也
　　夀东园郑公七十序
　　山受土而高也水受之而倾求沟浍其间不可得也海受水而深也土受之而澄求丘陵其间亦不可得也况望昻具瞻汇众流以高以深以与天地相悠乆者哉故受有所至而居有所宜人天地之受也其胎防婴札受之未至也其生鲜慧其境俱逆其居之未宜也则恶在于夀耶南京户部侍郎仙溪郑公东园轩特峻爽在翰林与晦庵少傅东白学士吾乡井庵御史翠渠布政未轩佥事以经济相许与公搜奇剔恠铿发金石而深博醖借益探以有旣家食循义门家规蓝田乡约以自见治生养树之术翕辟纾缩族是用裕起初官超拜浙江提学副使国子祭酒改南京通政有今官闳达宣朗遇事时出新意才高物忌连疏引归上倚注弥渥今年夀七十精强难老无异昔时公子婿陈君在丐文为夀俊尝疑仙溪山水之秀毓英钟淑世宜有人而公生百年希阔之防郑世宦门衣缨中落而公岿然以起山川之气诗礼厐厚之泽之所均萃公将无得而辞者矣而又树植以隆基藻绘以杰词居高滀深章宠而优裕者完至筋骨不殊子孙满膝下人世间无一咈意山林廊庙若进若退公奚处而不宜如冈如川之夀公亦奚靳而不跻其极哉俊贫病先老百不自谋视公如在天上莆完福亦鲜如公者受者弗专而居者未易尽宜公独不可自贺欤
　　赠查毖斋副东台宪序
　　国家布局待士登其成任寄之上恩以霖霈逮下之泽百年而收既然矣竟之不四三以副是无它工藻饰者落真源习权变者乏风节喜功立名则徃徃随俗以化材实兼备难其人尔矣予任方泥变然颇以好贤名常思海内士执鞭焉晩得黄公公献姚公英之王公道亨及吾查公原博毖斋皆足树风猷殿翊名教世道幸赖焉毖斋洁已先物闇日章智不尚察辩难若无竒而绩效之收如秋霜肃物有不出钧陶之外非所谓谦谓恒无成有终之君子欤佥宪吾闽乆之擢副山东察使以去夫贞宪度临制百司坊民欲而评事反固已试者况东古齐鲁封地有周公之教化太公之政理孔子顔子孟子三数圣贤之心法具在俗易与而治固以易为也顷者流冦蹂躏水祸为患苦食生瘗死公死有余累治未可以易言者亷浊身始也驯暴法始也坊淫约泰又风俗始也本之以贞治之以固终之以乆焉不变之节道有固然者宪骖戾止今黄公为巡抚姚公为左辖王公为总宪暨公四君子并临于东身率诚感浊不足汰也暴不足柔也荒不足虑也淫侈之俗其不足厘以正也立广大之治功以成浑厚和平之治体以无愆风范之素以尽还前正之旧使论治者必曰东曰东论相观而治者亦必曰自东自东而推源治始无独四君子自信予亦将与知贤之幸矣宪伯卢公伯居偕寅宷诸公属予赠言附所私者如此


　　见素集巻二
　　钦定四库全书
　　见素集巻三
　　明　林俊　撰
　　序
　　西团张氏家谱序
　　氏族之官废望家右族徃徃自谱其姓之所自出而聫其世系之详以序昭穆合疏戚明本源之故沧桑变灭天地无全经谱固一家之书欲人存而世具之意者其难矣乎夫兵燹失子姓衰落又失失而不幸以乆则无徴无徴而续则又难也耀门第者率附显以文高穷逺以章故荒见臆说自诬其祖遥遥华胄识者讥之呜呼世有不附梁公如狄青者几何人哉吉水西团张氏出曲江公之后按欧阳文忠宰相世系曲江五世孙景重为洪州都督叅军三传为渥西团渥所迁建隆庚申时也谱之失屡矣嘉定壬申渥八世孙子仪续修之子仪之序谓出始兴之清河至渥始徙吉水至元甲子九世孙同老之序又谓里中同姓十数皆谓出清河而西团之族实自渥始故防渥为始祖而阙其所不可知是后元綂甲戌治之序永乐甲辰宗琏之序今治壬戌予友兼美之序皆主同老为然渥距今凡二十世名行仕处生卒歴歴有稽亦既逺以详矣夫详可知谱法也古诸侯不敢祖天子大夫不敢祖诸侯始封者其始祖也士庶人受姓为原始迁者亦其始祖也则张遡曲江而祖防始渥者为近又况世徳济美文区仕轸连世有人而林樊养高亦居然风致斯世族所恒悭而张独盛者也张之谱兼取欧苏而嵗时之祭一宗朱子义田则又范氏余意斯又世族所恒悭而张独备以举者也谱续修出兼美则尊府封君绎贵志也封君仲子兼素纯重有古风成化间由进士出知宿州负时亷名入为督府叅军予见之陈白沙旅次私若有所念迹固甚疎也予后以出位言事几不测公冒昧论救同下狱又同贬官又同叙复呜呼死友也兼素物化十八年予承乏西视谓得携一觞浇宿草慰我兼素泉下而中遭大故宿意罔酬序谱之文岂直生者之情而已兼美有先请二侄琳有书问稽命感嘅之余收泪书此
　　送罗漳南考绩序
　　凡以察章神整集事众所厚信识治者所逆计而疑也夫自售之术工则逮下之泽弗流泽弗流民奚利于官顾使食其土为已厉哉南海罗侯由南道出守吾漳平生重镇躁简御烦仁化暴区区自售之术茫然无得也予深独信为贤始知蒲圻嵗计月考有明効焉为御史韬颖落芒不为显地易槩当局疏事危论铮铮既莅漳益谢去声色退然老成言动如儒生而仁柔抚视如慈父母不察而防不威而事告集人安以宜之惟南诏介漳潮壤接之墟斗崖深箐鸟道数百里无列骑方轨之地盗所窟穴黄四罗大师纳亡命时出抄掠云霄间犬发鹰纵风至而出杀人夺货掳汚官男女红巾赤日数舎无人迹滋蔓重不可图侯至柔之不可惊惧之又不可则率兵临其穴擒二恶魁获其党二百有五十而余胁从就抚居民行旅倚枕席为安举额相庆颂声作焉侯例当报政郡博士弟子谋曰侯仁威人也数十年巨蠧侯则剔之民则有颂吾侪其容自喑乃具事概授涂生燎来请序言宪副黄公敦实亦贻予书道侯美甚悉予未由至漳以见侯之政亦非诚识治者然约以畴昔之见近时道路之所传闻宪副公之书之所道述所深幸而信也侯得最书矣忆尝读漳之谕畬记南诏宋南畬地南畬据崄左翼军统领陈鉴会兵勦捕仅得二捷畬不为惩朝廷选守得卓庆掲榜谕之旬日畬止侯不为庆而为鉴独何欤是盖柔而不可者侯有所授之也昔子路治蒲夫子不见其政而称其善曰恭敬以信民尽力也忠信以寛民不偷也明察以防政不扰也大叔政寛而郑多盗深悟子产尚猛之言攻萑苻之盗去之夫子曰善哉寛则慢慢则纠之以猛猛则残残则施之以寛政是以和今侯视子路治人视大叔治盗夫子之所与也予容赘言哉抑易曰劳谦君子万民服也恒亨利贞乆于其道也新天子不薄逺民不夺侯而借之漳嗣是之政将大书不一书民之心亦知己者之意侯终惠之
　　邵武府续志序
　　志始于夏禹贡周职方两汉之地里郡国唐宋之十道九域与夫王防三辅之图方舆寰宇舆地之志迨皇明一统志而始大偹然固天下志也法不得以详郡则得以详譬之目偹纲可以举之矣故陆游有防稽志马子严有岳阳志昌黎过韶借图经夫子悼杞宋不足文献郡之志其未可少也闽之邵武旧有志曰和平志者出上官氏曰武阳志略者出陈士元氏至成化间郡守冯公孜修之刘公元又修之论者谓冯过繁刘过略斯夏公育才续修之所有事也意良勤而其事精以覈矣然以时考之要之二十有许年之期岂其数固如是耶冯虽不及识然尝闻其风贤也刘夏予及识夏且厚又贤也今之吏委文事为不足谈况肯公牒丛委分神寄虑人搜事猎于简编汗之间以成一郡之志者哉是可观其人矣夫古今此山川夷阻殊焉此户口登耗殊焉此则壤莱辟殊焉此庸调繁省又殊焉此学校人才风俗脩坠盛衰醇漓又殊焉是若数而不专在数也庸有执其机者昔蜀知学东郡善吏説者各本之文翁延寿之遗吴札闻卫之风美康叔之徳于唐谓有陶唐氏遗风然则嗣是而莅樵者尚知所本或将采其风以为今日神化之助是志也官之规其天下志之辅欤
　　秋堂事纪
　　正徳丙寅秋夕余痰疟三发愈愈数日复发发一日又愈家人市一海蟳侑鲜巨且壮时传罗君汝文取旧事绩来莆予命养以须以偕君择最佳处共烹而擘焉比过余余疟复防发阁白板扉布席其上以卧听君谈不觉疾之去体也既又谈一二老解去事予疾犹初又恭述我孝宗敬皇帝大渐顾命我皇上及三阁老之言余老泪横出呜咽重不可胜疾遂大作手别君姑去则烦懑沈覆殆若难支呜呼是无浪翁与元子説化孙樵读开元杂报之感者乎以一衰老之躯俄顷而症三异焉孰速予差予复而又予加也又数日君又过予坐谈余又卧白板扉以听一差一复一加心欲留君而力不可耐海蟳者谁予家亦不得共烹而擘矣又数日强起致君鸡一豆肉一豆适馈鱼者至鱼又一豆则三味已如例海蟳者又不得越烹共擘如宿所期云又数日君有九鲤之游予四十年贮结处也神爽遄迈而病相阻留则生致是蟳于君君得专而享之矣鸣呼谓防一蟳有成数黙运其间如是者耶前四年予二人均以内艰解台郡务君东归予南旋芋源白沙之交舟上下相失自是予戢羽夕林君长风寥廓纵翰且九万里邂逅无复期孰意有今者之至游予事偕君游予乐也孰意有予今之疾如许事防适值而又出不齐其间是未能无怏怏也抑数日又别也后日之会则信乎不可期宁复惜一言为赠哉君予所畏也赠言之篇亦古恒言云耳何能别置喙以新观听于君哉凡在我者皆内也大之奠人极而翊亮皇化次之镇雅而运淳儒区道轸有事任焉余无若擘蟳然君决不动睫物冶秋堂之言固在也君以问诸柴墟
　　南山别言序
　　孝宗敬皇帝山陵毕故事开局纂修起初潜讫顾命时事谓之实録乃尽召史官起之于时壶隂黄先生以在告当行或问曰壶隂行矣曰行曰胡为乎前日之归曰归或者突然谢去一日郡大夫合饯之南山或又曰壶隂信行矣予曰夫道纲常而已其先后缓急体道之权度也方壶隂为翰林编脩史事未急父丧未归土母孺人年望八二子孱弱违严训事有先且急于是者乎宜乎有前日之归也今则大事襄矣北堂之甘防益备矣望九之寿坚泽不衰二子成立拾科而缀美壶隂之子道父道归尽之矣今史事方殷纂摩属其本务事又有先且急于是者乎夫有道之碑不愧为幸又况铺叙鸿烈搦笔之大快臣之道其又尽于是者宜夫有今日之行也酒既半同饯皆有诗郡守陈公志学相属序引予恶容以狱吏儗史官然窻友有告也狱系一人之是非史则闗一世而信后世其无尤慎矣夫昔昌黎惩崔范之覆不敢作史至脩顺宗实録以切直见忌卒之窜定无完篇史虽公犹难如是重以意与疎失之如杨亿之丑诋张洎令狐峘之遗落顔真卿宜夫静脩有无边受屈人之论矣予又特嘅夫宋孝宗实録出傅伯寿所撰视他録尤疎今我孝宗神圣寛仁等成康而同尧舜宋之孝宗无论焉史賛尧曰放勲舜曰重华吾夫子賛尧曰荡荡舜曰巍巍夫天之高大不可绘今之史官居然班马宜无患宋孝宗之録然亦绘天者所畏也壶隂曰唯正徳纪元秋九月望见素子林俊书
　　送林世明序
　　世明将北上春官来言曰兄幸有以教弟即第惟是之归即不第为教官去亦惟是之归不更及赠言予与世明同林而异裔世明曾大父宪副公则予先妣黄淑人外祖也宪副公直声亷问为时令人郡志名宦有传公旣终于官子孙贫落然皆读书守理负竒气缨组至今而世明又崭崭然见矣前数年世明以所作文字质予予尽篇而读之其运意高其命词逺其究理深以刻其议论出入六子其气壮激其视世之陈词浅语若不涉于意夫举有司者高张科格聚而较之一不在机综虽齐纨鲁缟无顾者是惟乡论尤然世明能别出机综哉然诚寳者其不终逸也世明既售之矣今之礼部则良商钜贾物色竒货世明以鲛室之绡氷蚕之锦徃投于其间有不翔价争售者乎世明义不得为教官为进士不为世明喜也凡学以专而精分以事则杂新者不时增旧者将日舎而去之矣则犹夫人也敦若教官日从事简牍笔砚之间以精所业就逺大如古闻人哉今夫高官峻秩进士起者也任大者忧亦大世明布衣与天下之忧在事局其末由已也世明有祖风烈刚者也昔暴胜之为直指使者威震州郡隽不疑曰吏太刚则折胜之纳其戒李至取为座右之铭夫士患不刚刚不善用悔吝随之矣易壮与夬君子用刚之时阳众隂寡攻之则用壮乗其衰而决之则用夬有渐而不失其宜焉然彖象之词犹以正以礼以説以和而二卦之初九均有壮趾凶咎之戒则刚不可独任而初者其不可不谨也抑学至则养熟而善用刚世明为进士无废学哉
　　送夏必顺广西文衡序
　　故事嵗大比则预致所以司文衡者藩臬亷其实以荐于御史商较之必叅合则礼币将焉其间百一之不齐容有之余皆贤者也公无私也故公道未去惟科举一途为然是固成法之懿抑亦诸司率由胥慎恊恭是道耳是年莆郡典教夏君必顺应广西之聘君亷实而举者也贤者也公无私也君治礼礼自秦焚灭之余视他经尤缺汉萧奋始得仪礼于高堂生刘歆始得河间献王所传周官于秘府穿凿附防嫁伪袭讹晦翁朱夫子考定易书诗春秋四经独礼未叙正而卒吴草庐定之晩年亦未竟编而授意于其孙当者则亦未就是固未成之书而简帙繁瀚在昌黎已有难读之叹近制虽备一经而天下读者盖鲜嫡承真授独擅余姚君余姚产也夫以冀人视马难为马粤人视珠亦难为珠君兹行毋患乎不精患乎未足以尽君之用也君又将去而上春官夫师儒举进士近例也取人何异取于人者哉不得尽于彼将得幸而尽于此者矣礼敬业知类其学有序俊士造士其升有渐始仕强仕其授任有阶君尽值之矣能为师然后能为长君身试之矣翼翔颖耀君殆其时矣抑吾道自有长世不在举进士而成否利钝又有司其间者君固未是为轩轾也同官诸君子与门下士别之郊予叙所以赠者如此
　　木兰陂集序
　　行水之道因利害而顺逆之耳夫水溢而上则下民其鱼顺疏以熄其害若河积石岷山江者是也水趋而下则上田不毛逆壅以收其利若凿郑国渠堰钳卢陂者又是也然顺之势易逆而壅虽小犹难者以人之力而与水争也逢其怒则不可御矣木兰之溪源永春流徳化歴仙游趋莆而注之海不为不逺汇三百六十涧之流不为不多引以漑南北二洋万余顷之田不为不利以博溪而不陂容无蹈西门豹之议者乎然李氷疏蜀终深陆海之思河伯循崖徒切望洋之叹以郡而无竒男子贤士夫良守令不信也而钱媛仅女人林从世仅进士李长者仅富民皆自邻郡而至捐金济物不待一命而然俱伟以烈矣私惜者急义同而役智各异故长者独垂无右之功尝迹故陂论之行水行兵道一也兵法得地者胜钱之始筑将军岩下右坚左脆水薄其脆林继筑温泉之口上急而下涣水袭其涣其取败固宜长者重有创焉木兰相基天假神授两山夹峙左右翊以当其冲伐石海洲卧牛抛马纵横牙互而钩锁以固盖以人之力助其中坚水不得不循我渠道以行支川走二洋归斗门以漑以宿以节而入海陂成而利莆世世命脉在此也夫财贵能散者也长者之义与卜式同而助边助陂杀人养人异耳公非刘氏七庙之记谓贾濞攻城野战杀人以取王封而信堰水漑田兴养人之利仅羮颉侯今长者与信同功而祀义庙食侯封沐我孝宗敬皇帝嵗祭之锡信不及矣陂有诰文记传诸纪其裔孙郡庠生熊类而集之请序于予拙宦委防未能买田卜室以托老是陂笔耕硗薄间尝窃烟水自润斯序也其容衰落厚辞
　　城仙游诗序
　　丁夘冬城仙游先孝宗朝言者欲尽城诸县部主其议而虑诎其力则以属诸令之能举焉嗣是县间有城者是城御史韩君守清力也仙在万山中大姓因田而族县无当一聚巨盗至则富走郡贫藏伏崖谷草莽至正间巨寇陈君信陷县治李文再陷陈同栁伯顺白牌又连陷沟壑捐瘠殆遍乡东西圣明扫清区宇百四十年民物康阜然而温邓之寇惊疑县人亦屡矣嵗之首春漳冦乌合无赖肆钞掠于仙郡大夫逐之而虞复至乃偕大司徒郑公东园议曰城盛民也王公设险以守其国而御暴卫民城其可乆也以告巡按何君道亨而时已初夏恐涉城郎之书期以冬月从事而何猝解去君代之毅然曰城役固重然前治己业无难者昔齐桓城邢春秋再序三国之师美救患分灾之义今专仙之力而分莆之财无不可者曰汪汝通判其摄令事程土物平板榦命日量功曰曹汝同知其相财用其偕考极畧基曰汪汝专役事毋惑于揺言以奏厥功予其简稽最汝曰曹汝摄守汝出内台其徃镇定未事富吝财贫吝役羣讧于官汪不揺曹遏之君又遏之而任益专又偕总镇平公租之直而取其赢以相城事不四月而功告成士民称快呜呼民其可乐成如是哉夫一劳而永逸大功不计小费仙八百年分县而今城焉岂有待耶抗大义布大惠排异议专责成无不济者独一城然哉窃闻之偏禆効命指纵擅其功羣役受能而绳引之梓人独收其巧城之成端有自哉庸举以序诗者
　　郡斋别言
　　萧山张公时峻守吾郡方七月人方倚赖之公以刑部时余累趣解官去予忧病不可出强起候公门公青衣丝屦笠帽而苇带迎我于门外言笑让入若幸脱凡累而然且曰吾将登山眺鲤湖憩止古囊僧寺以俟公移之至翼日当贺正公朝服公庭祝圣寿退而易私服杜门诸司请贺节以待罪辞免观其貌察其言而审视其举措得丧俱忘忠爱之心其无已矣乎身逹者之所视为累者也有血肉而疣赘生有毛髪而虮虱生血肉毛发为身累身为人累者也十寻之木雨露之华腴润液生且长以盛而繁霜夜零摧顿而约束之嵗恒一至焉人而长亨乆顺有是哉一阖一辟天地所以成化一张一弛圣人所以成政化成而物之材者归焉政成而人之材者归焉天地圣人一道也物材而天地之心见人之材而圣人成能之心亦见重耳不十九年于外不能霸子胥不奔不能入郢司马不居洛则无相业子美不穷退之不潮阳子厚不乆于栁则后世无文章方数三子幽沈困郁忧防畏讥之时不有身为多而疣赘虮虱外物者哉然而挫而成抑而愈奋以増益其不能者宜多公有数三子之时不患无数三子之心而诣极养重成逺大之器以自附数三子公不自贺予将为公贺为圣天子玉成人物贺公何有不自喜且幸而谬致戚戚然其间而推见至隠又容知非戚戚之尤如吕献可杜世昌诸公者哉鉴湖之莼莆未尝有也为我语潘南山致数本植之木兰清处使人知自予者始
  </div>
  <div class="pagination">
   <span class="current-page">
    1
   </span>
   <a href="见素集_page2.html">
    2
   </a>
   <a href="见素集_page3.html">
    3
   </a>
   <a href="见素集_page4.html">
    4
   </a>
   <a href="见素集_page5.html">
    5
   </a>
   <a href="见素集_page6.html">
    6
   </a>
   <span>
    ...
   </span>
   <a href="见素集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
