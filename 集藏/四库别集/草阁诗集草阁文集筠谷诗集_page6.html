<!DOCTYPE html>
<html>
<head>
    <meta charset="UTF-8">
    <title>草阁诗集草阁文集筠谷诗集 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>草阁诗集草阁文集筠谷诗集 - 第 6 页/共 11 页</h1>
    <div class="content">　　旅中秋懐
　　髙秋云冷雁南飞游子天涯尚未归风雨黄花佳节近江湖白髪故人稀蓬莱献赋才名拙盘谷读书心事违正是客愁眠不得谁家彻夜捣寒衣
　　八咏楼与知府权纬联句
　　危楼潇爽近星辰此日□文送目频【纬】白髪偏催能赋客【】青山几阅倚阑人【纬】四郊雨足云归晚【纬】万里天囘月出新今古才名真不忝后来谁复继清尘【】
　　寿日防胡伯昆仲家
　　胡家兄弟出名门朝夕留賔礼意敦特为老夫称寿酒敢忘沉醉坐华轩春前着蕊梅犹浅腊底飞花雪正繁石鼎煮茶过夜半少陵诗法正烦论
　　游石室寺
　　石室初从浑沌分呀然一窍气氤氲山僧惯住鼋鼍窟野老能穿虎豹羣行怪帽檐常碍藓坐惊衣袖忽生云几时更借禅床卧六月松声絶顶闻
　　贺吴道再令永康
　　相逢曾记帝王州又向华溪接宴游陶令虽辞彭泽去防君终为颍川留雨鸠鸣緑桑连野晴雉翻青麦满丘早晚治平推第一玺书推上鳯池头
　　游山之乐自杨文开下凡一十五人叶茂徳不与作诗以诘之
　　贱子不出动经月出门四郊多好春防风野桃红作阵连雨溪水緑成鳞杨雄为文最竒古李白得句徒清新只欠桥西叶征士酤酒一洗胷中尘
　　宋明府席上赠胡仲申隠居并卲原性
　　近年耆旧晨星似况复林泉事考槃白首能来欣倒屣青云不去耻弹冠日长公馆棠隂静春莫山城雨气寒更有同行邵文学可辞樽酒罄交懽
　　对雪懐池文仲
　　嵗莫俄惊十日冻天风吹雪满江南穷隂积数花应六丰嵗标祥白已三出土麦苗还自秀傍岩梅蕊为谁含此时安得池征士茗椀新诗夜剧谈
　　秋日道中
　　一上篮舆便有诗诗懐如与素秋期好山到眼时时换流水于人歩歩随衣古任从村犬吠心闲惟有野鸥知翛然独立乾坤外白雪寥寥和者谁
　　九日无酒
　　去年有酒甞酩酊今年无酒空徘徊白衣欺我久不至黄花向人徒自开枯肠何由出芒角渇心从此生尘埃青蚨三百且沽取休负吾家鹦鹉杯
　　清明有懐
　　客里清明多感慨强拈巵酒破愁顔此时榆栁皆新火满眼松楸非故山春水渔舟来个个晓林花雨落班班登楼转觉添归思欲寄尺书无雁还
　　玩月一首寄国学诸友
　　吟边逺客逾千里病里中秋又两年人在西风早白髪月从东海上青天金波不尽方流泽玉镜何因独欠圆安得清光照衰晚布衣容易到林泉
　　金陵与诸生玩月时得告
　　几年客里中秋月不似今宵分外明出海得无行路苦照人偏有故乡情琼楼玉宇髙千尺翠杓金尊下五更来嵗倚阑懽赏处栁村囘首忆诸生
　　金陵元夕
　　金陵城里逢元夕始信蓬莱不外求山涌六鳌仙子殿星埀万象帝王州吹笙已遂丰年乐秉烛何辞永夜游防笔新诗宜唱和恩波咫尺凤池头
　　题桃源图
　　緑桃花发武陵春知是秦时避世人纵使山川异风土依然父子即君臣傍岩茅屋鸡啼逺隔水柴扉犬吠频何日扁舟亲到彼坐看烟雨渺丝纶
　　陈斯徳山水畵
　　南峯北峯雨晴初爱此濯濯碧芙蕖便从谷口请学稼复忆太行曽读书洞猿出林晓偷果溪獭上滩宵祭鱼时危相对失图画欲借茅屋身岩居
　　鼓枻图
　　畵图不必求真野服萧然如古人一竿能敌驷马贵只舸乃与双鸥亲杨栁风生緑嫋嫋桃花水动红粼粼知子此时正堪乐溪鱼入馔色朦银
　　题清风岭王氏烈女祠
　　犹闻虎旅下天戈庙宇经年长薜萝玳瑁簮斜蛛网宻石榴裙短燕泥多即于白刃全吾操为至清风奈尔何赖有篇诗防血迹清名不废逐江波
　　题张伯雨隐居
　　爱君亭子涧之涯不减西湖处士家长日春风吹杜若有时流水出胡麻山童斩竹供埀钓野客寻源忆泛槎欲信神仙在人世重来犹恐失桃花
　　借张伯雨韵题杨廉夫隠居
　　饮马桥南水亭好寻常把酒对沧波青青岸竹当檐长白白江云落槛多东野有时曽射鸭右军无日不观鹅遂令黄篾楼中客来和先生鉄笛歌
　　题孟都司有余清轩
　　鉴湖西头饮马水风潇洒动沤波青山当戸意不尽白月近人光更多梅边自检孝亷传竹外忽听沧浪歌几时对雪发幽兴独抱古琴深夜过
　　题蒋伯康茧窝
　　蚕丛国内房偏小鲛客机边构甚竒日射坐毡如挟纩雨经檐瓦似缲丝岂同蜗角虚名误真与壶天乐事宜许史金张何足羡千间大厦贮蛾眉
　　梅
　　翠竹冷渠幸不遮分眀开向野人家影斜流水春前树香淡疎篱雪后花索笑故应催客句乱愁秪为送年华扬州何逊无消息欲寄东风道路賖
　　谢友人送酒
　　甆鼎熬成白玉浆鸣鞭走送意难忘开瓶已胜葡萄色入口偏夸荳蔻香未教刘生千日酒应同王母九霞觞黄花正尔欺人老烂醉西风也不妨
　　挽石珠山玑万户
　　平生礼乐作元戎余事机谋立武功铁马南征如昨日戈船东下忽秋风龙文夜泣床头剑苔锦朝侵壁上弓最忆阊门旧碑石人人堕泪説羊公
　　挽陈世恭
　　花溪廿载遂交逰似子相知百一收孙楚有懐哀甚切耿兰无报泪空流白头慈母应多病黄口孤儿不识愁最是斯文从此絶凄风囘首卧云楼
　　次韵吴徳基见赠【并序】
　　徳基太守先生相过季春三月五日也契阔音容尝形于梦寐一旦接懽尊酒其快何胜俯仰十五年间故旧如晨星落落方欲为诗以叙其故而返屈先施词翰超腾固难貂续然亦勉为之以符彼此不忘之语云
　　才看作县上南康五马归来髩色苍鹤随身今尚在菊松照眼未全荒疎帘雨过山光润小馆春深竹气凉多幸情亲逺相过更题珠玉转难忘
　　题胡氏东轩
　　魁山东头搆小轩寻常风景縂堪论含沧海千秋月槛拂扶桑半夜暾临水桃花争防树穿泥萱艸故生根友于爱客如春暖日日谈诗对酒尊
　　咏菊二首
　　胡君伯贤昆季雅好菊一日以三本移植瓦缶置诸东轩之下白者对植如玉紫者特立而不羣延玩久之悠然有得因制四韵以彰其美云
　　君家盆内菊花栽三本偏能二色开白玉仙童迎我笑紫衣卿相为谁来休嫌风景当迟暮正倚文章逼上台如此秋光莫辜负倚阑懽赏且衔杯
　　东轩紫白二菊予尝赋诗以咏之矣伯之令弟叔敬复出红黄者三盆于是争竒竞丽照耀前后书斋为之增贲又安可黙而无言耶録似一笑
　　念子爱賔如爱菊慇懃相赏坐无时已知紫白能专美更遣红黄为出竒毕卓将螯须左手陶潜把酒只东篱秋风满地皆萧艾老眼看花且赋诗
　　送程知县赴官
　　雨后官河水接连行人初上木兰船即看治政闻天上便有征书下日边玉佩晓趋宫草色锦衣春染御炉烟龙盘虎踞多形胜共祝皇图亿万年
　　送徐允中赴国子监
　　归觐匆匆有命催式瞻江左莫徘徊南州徐孺应同族太学何蕃不乏才风暖虎闱羣玉聚天髙龙阙五云开须知圣主崇文地衮衮衣冠上省台
　　雪
　　莫怪寒云蔽日昏雪花如浪洒乾坤今年恨不髙三尺去岁何曽落一番入地遗蝗虽已尽绕枝饥雀奈相喧由来造化无兼美且对春风浊酒尊
　　途中雪
　　出门飞雪大如拳客子山行兴可怜谩道珠光生合浦真成玉气满蓝田惟惊十里无人迹曽见孤村有灶烟肌骨苦寒何足恨来秋凖拟是丰年
　　挽赵世良
　　乔木如龙在五云玉堂家世自超羣六旬已弃人间事一夕俄修地下文古丽诸甥情惨切陈留老友泪缤纷明年九日魁山下共挿茱萸只欠君
　　别胡伯仲源叔敬季祥诸昆仲
　　斗魁山下树防天文定流风几代传兄弟四人皆好客乡闾诸老縂称贤花溪雪霁春揺荡翠岘云深路接连金石交情有如此临分焉敢废诗篇
　　移居
　　岘山西望翠蒙蒙客子移居似畵中正喜孟郊家具少不愁阮籍路途穷昔时朝野青云士今日山林白发翁从此杜门甘寂寞著书多暇教儿童
　　题李愿归盘谷图
　　晴峯万叠翠屛张风景分明似太行野鸭飞时穿栁乱春泉濯处带花香李侯兴趣山林逺韩子文章日月光安得携书白云里畵图千古共徜徉
　　橙川四咏
　　橙峯晚云
　　壮观橙川第一峯寻常云气接飞龙玉漦流地春无尽翠髻撑天晓更重几度采芝身缥缈连朝拄笏兴从容虽然不作他山雨灵物何曽有定踪
　　潘陇春耕
　　陇上曽传负米生至今知姓不知名乡人但比厐公隠使者能忘冀缺耕红槿日边黄犊卧緑蓑雨里锦鸠鸣有时醉倒枌榆社隔舍扶归稚子迎
　　梅航读月
　　莫怪斋居山似航徐君教子有余芳青灯只假梅梢月防笔兼书柿叶霜千古南州名不废几人东阁兴难忘百花榜上魁名在要借嫦娥一寸光
　　桃源小境
　　武陵谩説遇神仙此处分明小洞天始谓山川无道路忽惊鸡犬有人烟秋风禾穗黄云外春水桃花红雨边我欲题诗夸絶境诗成又恐竞流传
　　题徐孟玑爱日堂
　　髙堂春暖昼隂隂爱日秪縁爱母心寸晷岂惟同尺璧一时何啻直千金承懽未觉斑衣老介寿长为白髪深安得挥戈驻流景莫教寒暑互相侵
　　中秋玩月简橙川诸友
　　海上风髙八月天分眀吹出大银盘光含宇宙无偏照影纳山河却倒防今夜正须倾凿落几人能共倚阑干嫦娥也念题诗苦赐与长生白兎丹
　　忆昔
　　西湖湖上数追随好友相忘发兴竒蛮榼花间行载酒胡床月下坐谈诗升平乐事懐前日老大光阴愧此时无复能夸人似玉只今惟有髩如丝
　　题崇寿堂三老图【并序】
　　济源胡君搆崇寿堂以尊三老又命工绘为图其风仪凝着衣冠俨雅各有可观者济源既为之序且征予言为制四韵以复之后人因序以观其图因图以观其诗则知斯堂之意矣
　　崇寿堂前三老图畵师落笔擅江湖即看生面云为气尽是髙年雪满须洛社诸公今在否香山盛事近来无松傍侍立衣冠者亦是人间寄傲夫
　　挽傅仲先
　　百年家计老无愁三子才能长优暂徃句容因禄养将归古丽竟仙游丹山碧水迎飞旐白叟黄童望逺舟为寄南丰香一瓣临风哀此泪双流
　　题金华王傅朋墓志铭后
　　忆昔衣冠聚一门至今人物见诸孙岂无济济才名继况有堂堂相业存文宪先生铭已刻奎章学士句堪论庭前手植三槐树应是频霑雨露恩
</div>
    <div class="pagination">
<a href="草阁诗集草阁文集筠谷诗集_page5.html">上一页</a><a href="草阁诗集草阁文集筠谷诗集.html">1</a><a href="草阁诗集草阁文集筠谷诗集_page2.html">2</a><a href="草阁诗集草阁文集筠谷诗集_page3.html">3</a><a href="草阁诗集草阁文集筠谷诗集_page4.html">4</a><a href="草阁诗集草阁文集筠谷诗集_page5.html">5</a><span class="current-page">6</span><a href="草阁诗集草阁文集筠谷诗集_page7.html">7</a><a href="草阁诗集草阁文集筠谷诗集_page8.html">8</a><a href="草阁诗集草阁文集筠谷诗集_page9.html">9</a><a href="草阁诗集草阁文集筠谷诗集_page10.html">10</a><a href="草阁诗集草阁文集筠谷诗集_page11.html">11</a><a href="草阁诗集草阁文集筠谷诗集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
