<!DOCTYPE html>
<html>
<head>
    <meta charset="UTF-8">
    <title>午亭文编 - 第 31 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 31 页/共 72 页</h1>
    <div class="content">　　如寄人生欲奈何野桃村栁又蹉跎百年强半酒人散【徃年春日尝与苕文贻上诸公水楼看栁】二十四畨花信过细玩流光真渐少总撄尘网也无多软红归马东华路好防青灯照醉歌
　　阅农应
　　制【四月十日御乾清宫临视诸臣作】
　　圣作勤三事
　　天行启四聪有年惟
　　帝力无逸即田功桑柘扶銮辂茅茨驻玉骢野花穿仗发山翠拂旗空壤绣分交错川长引郁葱嘉禾方剡剡瑞麦己芃芃莺度濯枝雨栁眠吹絮风周原千亩緑汉粟万箱红下济光明逺髙居造化工年华丹禁里烟景幔城中粒食増尧匕熏弦倚舜桐九农应送喜歌舞海隅同
　　禹鸿胪畵樊川归樵图
　　巷栁园花又一巡二毛加白向青春平生但可供描畵面目于今是假真蔡泽轻肥原有相扬雄容貎不逾人束薪己办腰镰具写入樊川小様新
　　晩同俨斋侍郎下直
　　长遣双扉去后闗晓风驱马夕阳还曹司愧防图书地筋力虚陪供奉班正落残花留意别欲栖幽鸟笑人顽城钟未起灯初上了得公家事蚤闲
　　排闷
　　一步强弯一寸弓满船齐看满帆风呼牛应牛故尔尔得马失马何悤悤橡栗生涯愁杜甫蛙蛇家口老卢仝此身真作浮游计到底输他造化工
　　闰嵗七夕前二日
　　咫尺神霄奈若何频年相望不相过头童乌鹊忙如许节厄黄杨闰较多秋到双蛾惊嵗月天留老眼见星河九疑凝目峰皆似不比盈盈一水波
　　蓼花
　　临砌妨檐短秋来嫋嫋长绿捎新雨霁红透晩风凉野水芦花外江村竹篠傍只应伴笭箵系艇近斜阳
　　七月九日
　　召左都御史【臣】廷敬侍郎【臣】干学学士【臣】英侍读学士
　　【臣】士竒编修【臣】讷
　　赐食西苑秋云亭遣中使就赐
　　御书及内制法琅涂金罏缾匙箸香合各一恭纪五首鸳行拂曙影裵风舞槐龙翠作堆北极金舆天上转西清黄繖日边来从容刻漏传仙馔亲切烟霄侍帝台
　　诏许甘泉承曲宴几人荣遇得追陪
　　御匳书巻日相随
　　勤政帘前奏对时文囿先知新稼穑尧阶不剪旧茅茨渚花含笑移舟近水鸟衔
　　恩度槛迟自有衢樽聫镐饮微臣长诵蓼萧诗
　　钿轴开函翠帕舒羲图颉迹岂能如骊珠何止千金赐鳯藻曽经万巻书日歴定须编翰简流传应许到樵渔桑榆记取茅檐下长捧
　　恩华望属车
　　珍锡琳琅列禁筵博山新制侑嘉笾含熏欲泛金茎露宿火犹分玉篆烟光烂卿云逢舜日文镌寳厯纪尧年银罂翠管休相拟归路天香满绣鞯
　　龙尾追趋内掖门缀班乌署直防垣饫知
　　中禁兰庖味别赐西园玉膳恩坐对宫花偏露重归来台柏带春温叨随芝阁分藜火剩有氷心奉
　　至尊
　　九日晩晴台泥饮
　　九日悤悤节序频髙台摇落上逡巡生逢白髪相欺老家有黄花不厌贫愁遣眼前慿浊酒名争身后是痴人牧之诗句陶公兴笑口常开漉葛巾
　　乡人王疎庵先生为太宰时构水镜堂于署后之东南隅余在翰林以事曽一至焉今谬继公后瓦砾茂草故处不可复问冬夜宿署中感而有作
　　水镜堂曽到遗踪怅莫寻鸟栖荒署蚤叶落短垣深黯澹题名字苍茫启事心夜寒霜月白犹照古藤隂
　　灵祐宫夜忆石闾
　　抱膝支颐计未非黑甜赢得到斜晖飘蓬欲访敲爻去度世终思跨鹤飞自为逃名甘隐吏己因观妙解忘机石闾流水寒松夜一枕腾腾梦里归
　　五十初度
　　华髪童心老竟真自惊身埒老人羣新诗翻许推髙适健笔犹夸属右军梅栁眼看过至日犁耝手把向春云青山举白一浮汝自此相从已暮曛
　　夜过六友斋与樾阡
　　客舎一柴荆归时夕照明寒花帘外影新雁月中声老境亲书卷幽懐托友生秋斋灯火近城柝易深更
　　与芸夫
　　沙塞鸿飞日风林叶落时百年犹旦暮徃事益凄其屠狗身宜贵雕虫技未竒急将潇洒意为缓鬓成丝
　　晩晴台咏懐示谦吉
　　晚晴一上晚晴台片片明霞映酒杯燕掠檐牙残霭去栁低楼角夕阳来经过物理愁眉放勘破生涯笑口开田舎未成头半白青山买得敢裵
　　大行太皇太后挽辞六首次都御史徐干学韵
　　帝孝重华并
　　慈徽太姒齐
　　陵园新玉座匳匣旧金泥长乐疎钟外瑶池落月西鸡鸣思问寝龙尾接城隄
　　警卫连宫仗行帷出苑墙鹤惊宵馆露凤咽晓楼霜翣栁飘哀挽陵花溅泪行尽闻
　　天子孝亲切侍中郎
　　尚想戎衣着讴歌起镐丰亲逢开创日身享太平功文物三朝备荣哀万国同还因思厚载率土泣攒宫
　　倚庐心未己歠粥孝难名素靷銮刀断【诏歩诣陵园断辇纼以示不御】青绳砥道平攀号
　　天歩逺顦顇
　　圣顔清臣庶皆人子谁无感激情
　　神光留武帐雨泪变
　　彤帏云惨青山暮风纒紫极悲金蚕寒食后玉燕上陵时苑栁年年发长垂
　　寝殿枝
　　礼成衰绖盛制与谅闇同
　　诏谕情何限封章意未穷劬劳知
　　圣德忠爱结臣衷孝飨荣名贵清歌小閟宫
　　王黄麋在吏垣有文名没三年矣夜宿省中追悼之
　　禁掖难胜感旧情谏坡留得几人名梦醒月落朱顔在宿草春来老泪倾
　　孙怍庭少司马来赴
　　国恤忆徃时余与怍庭同环溪先生礼闱校勘连牀数晨夕今蔚州殁而余铭其墓不胜存亡之感
　　知君定似阮光禄朝罢
　　山陵却便还忍説凄凉十年事更谁追别到方山歴下羣公海岳姿风流耆旧是人师相逢一事烦传语无愧新阡有道碑
　　合和羮二首【并序】
　　合和羮襍菽麦野菜为之太史公所谓民之食大抵饭菽藿羮者是也然自秦及燕赵皆食之而南方闻者毎窃笑焉尝与南溟湘北宿左阙下二公皆南人而独喜食此且为歌诗以见赠余亦和而歌之所以志余之辱交于二公亦以物之幸而见知于世有如此也
　　衢歌含哺敢忘情华省翻成麦饭名不笑唐风多俭陋茅茨曽啖小人羹
　　盐防休烹娄防鲭山蔬防就瓦盆盛交情淡久真如水肉食何人忆大羹
　　大行太皇太后仙驭遐升
　　诏行倚庐之礼百官有司更进递谏
　　诏防开喻益切宣聴之际恭纪以诗
　　彩仗金舆隔暮云倚庐涕涙湿斜曛已知孝飨同虞帝何止期禫似魏文苴杖三年千古事封章一日防回闻他时青简留题处惟有芳名属
　　圣君
　　除夕同南溟容斋即事二首
　　一院梧桐影渐移西垣山色在帘帷欲寻巗壑抒心迹办取樵渔寄鬓丝林鸟倦随鸳鹭后野梅蚤避燕莺时草庐门巷斜晖外禁省端居有梦思
　　马林鸦节序频同曹聨步集萧晨铜龙日冷东朝防金爵星明左掖春欲尽漏钟添一嵗不须杯月得三人疎灯寒烬凄其夜青琐相看鬓似银
　　鹿尾
　　塞草秋肥斑鹿鸣那知防尾是珍烹三驱解识
　　君王意长忆
　　慈宁进
　　御情
　　戊辰元日左阙下呈南溟容斋两少宰
　　过眼交游阅世忙星趋漏散只随行春迟荀令香三日【正月三日立春】花共江淹梦一牀剩有蓼芽惊节物更无防胜惜年芳相依浑似舟船坐夕照蓬牕影渐长
　　叠元日韵与两少宰
　　扰扰尘埃一夜忙新年追逐在班行﨑岖阮借东西路颠倒元龙上下牀腊退栁桃应自媚辛残姜桂有余芳苍顔白髪吾曹甚愁入青春睡味长
　　春宿左掖髙二鲍给事空所居室以居余二鲍工画尝为余作修褉图末句及之
　　掖垣栖鸟暮啾啾襆被居然接胜流贺革方牀才六尺士龙瓦屋在东头周庐宿火多时共燕寝清香尽日留不是南山来伴直画图辋水已同游
　　春日晩归书懐
　　一官迟重寸心清榆荚圜时栁絮轻衣上缁尘浑不染镜中华髪蚤忘情莺花怨客侵愁老虮虱欺人薄肉生暝色不归归亦倦揶揄路鬼正纵横
　　睡起晩晴台野眺懐南谿逰好
　　一枕黄尘眯眼开闗河清梦片时回屡因春睡思长假只为乡心上小台双阙万家还閴寂孤烟落日共裵故园只在青山外管领莺花待我来
　　昔使广宁出东便门十三年矣仐春重过此门感成
　　城门晓色时啼鸦征马长嘶向碛沙雨雪闗山初出塞清明时节正思家乡心万里逢归雁野馆三春见落花少壮逺逰俱寂寞只应衰老惜年华
　　大风落花二首
　　自入青春只醉眠花开花落卷帘前颠风作意吹将去不是花时不放颠
　　风本无情一阵空花如有意向春风残香徙倚斜阳外飞入侬家酒醆中
　　口号与翁寳林少宰
</div>
    <div class="pagination">
<a href="午亭文编_page30.html">上一页</a><span>...</span><a href="午亭文编_page26.html">26</a><a href="午亭文编_page27.html">27</a><a href="午亭文编_page28.html">28</a><a href="午亭文编_page29.html">29</a><a href="午亭文编_page30.html">30</a><span class="current-page">31</span><a href="午亭文编_page32.html">32</a><a href="午亭文编_page33.html">33</a><a href="午亭文编_page34.html">34</a><a href="午亭文编_page35.html">35</a><a href="午亭文编_page36.html">36</a><span>...</span><a href="午亭文编_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
