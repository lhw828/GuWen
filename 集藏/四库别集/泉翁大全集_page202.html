<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 202 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 202 页/共 256 页</h1>
    <div class="content">　　自赞朱则之所传真影 
　　
　　一幅全天，浑然廓然，一老若穷禅，丝毫不存，气若浩然。有生一贤，拱立於前，不问不言，不言而其意已传。无声无臭，四时行焉。此非泉翁与朱则之之真乎？ 
　　
　　自赞冯仕卿所传真影 
　　
　　如钧范物，假我形神，神则无形，形影从人。丹青惟神，肖天以成其能。或曰「见於墙羹」真乎非真！吾无行而不与仕卿者，冯甥冯甥！ 
　　
　　自赞南安陈补之所传白云(贞)[真]影 
　　
　　白云霅霅，峻极於天。有一老村，头戴莲冠，默而不言，其意若传，中天地人，彷佛湛子之贞。左方一贤，似慎斋君，老学益勤，跻八十春。右方誾誾，如冼少汾，自程方山，西来鹤园。次左申申，浔冈黄门，敛疏帝阍，黄华藏身。右次吴南，毛骨竦然，大笔如椽，愈大愈神，海若愁焉，窃卷山云，归逾庾关，非遭白猿，安期定嗔。 
　　
　　自赞谢生所传真像 
　　
　　嘻！此谢生知远惟近侍泉翁之贞乎！肖乎！谢生速肖泉翁，泉翁速肖天地。天地不言，神化无意，师传授受，口耳俱废，泉翁本来面目。应曰：「源泉混混，便是谢生面目本来。」应曰：「知远知近无涯。」问之源泉，曰：「渊泉如渊。」问之之近，曰：「至近而神，维近维源，丹青不存。默而成之，不言而信，复归乎浑沦。」嘻！斯其肖！斯其贞！斯其神！ 
　　
　　自赞卢希商所传小影 
　　
　　希商希商，子既索我言语於答问矣，又索我形影於丹青耶？子既索我形影於丹青矣，而又索我文赞於有声耶？子自形我，我固无形。子扣声我，我本无声。无声无形，浑乎与百物同生而四时同行。 
　　
　　自赞张廷文所藏侍坐真影 
　　
　　廓乎一图，如载天地。默翁居，张子侍。或问翁肖乎？而似不似？翁则默默。或问也肖乎？不似与似？则默默。也与翁相似乎不似？翁与生默默而对以意。似者未必似，不似者未必不似，嗒乎形体之中，而超乎形骸之外，天之均禀，同畀上下，四方古今往来，浑然同气。廷文未始不肖乎翁，翁未始不肖乎天地。瞻尔践形，慎勿玩视。 
　　
　　自赞桂阳何正受所传真影 
　　
　　尔形尔容假於上天下地。尔麟尔玉，假於明皇圣帝。尔丹尔青，假於西门刘氏。尔神尔真，则不可假於人，人亦莫能假，虽巧笔无以貌似也。侍侧何生，尔卷尔轴，独观我生，忘乎其形而得其意，卓尔跃如，参前倚衡，默而识之者即是。 
　　
　　封君中山郭君真赞平川黄门尊甫 
　　
　　猗欤伟哉！此中山郭君之真乎！其容貌蔼然，若由中而动乎！其冠峨然，若由中而正乎！其衣?然，若由中而整乎！其目炯然，若由中而视乎！其体挺然，如中立不倚乎！其心若澄然，默以中思乎！望者肃然敛衽而过之。 
　　
　　自赞张省斋所传真影 
　　
　　省斋，尔见我面而不能自见尔面，我不能见我面而能见尔之面，岂观人则明，观己则眩耶？省斋省斋，盍相忘於形骸之外，而反观本来面目之善耶？所不能言，而相对默默，以神相禅耶？ 
　　
　　故李君韦庵像赞 
　　
　　於乎！展图而视之瞠若，何巾之峨峨而带之弱弱，宛若故人常庵之在寥廓乎？是乎？非乎？其番禺老儒之宿学乎？非乎？胸中磊磊而落落乎？非乎？不为虐兮而善戏谑乎？非乎？谓贤郎东贰守也之转湾而抹角也乎？非乎？吾聘致沙堤之西宾而设席也乎？非乎？六十余年之永隔，游九泉之寂寞乎？非乎？子则长归而我犹为客也！於乎！ 
　　
　　故唐西洲先生真赞 
　　
　　噫嘻！斯何人斯！岂非胸藏万卷而已返其一贞兮！名动天下而归老於海滨兮！我仪图之思若若人兮！肖若人兮！彼美人兮！西洲之人兮！如见如闻，遶之三匝，三叹而有遗音兮！ 
　　
　　甘泉先生续编大全卷之二十三 
　　
　　门人顺德何鸿校刊 
　　
　　杂著 
　　
　　十八滩十八叹 
　　
　　我生之初尚无为，我生之后逢明时。渴饮樵山水，饥餐樵山薇。乘命而起兮，谓三五可期。滟滪百折兮风波危，归舟囓兮不可矶。一叹初发兮过惶恐，淹留无成兮愧厚俸。 
　　
　　　右惶恐滩 
　　
　　我生之初尚无为，我生之后逢明时。圣作物睹兮万民熙熙，百妖千怪兮逞神奇，谓人可狎侮兮上天可欺。二叹继发兮过标神，神明昭昭兮於中夜存。 
　　
　　　　右标神滩 
　　
　　我生之初尚无为，我生之后逢明时。一念乾乾兮惟微惟几，日复日、月复月兮三百六十六，惟期天德纯不已兮先天不违。三叹继发兮过绵津，於乎绵绵大道兮畴问津。 
　　
　　　　右绵津滩 
　　
　　我生之初尚无为，我生之后逢明时。预禁逸欲，亲正人兮辅弼丞疑。熏陶德性兮心身不设乎邪奇。四叹发兮过大料，大畜大德兮化神妙。 
　　
　　　　右大料滩 
　　
　　我生之初尚无为，我生之后逢明时。懿文德兮娴文词，多修服美兮光陆离，进慎德兮曰力行之。五叹发兮过小料，丞相嗔兮东噪叫。 
　　
　　　　右小料滩 
　　
　　我生之初尚无为，我生之后逢明时。曰天下大舶兮正尔柁桅，同载共济兮曰惟舟师。人与存亡兮曷破凿之？自流罔觉兮知者其谁？六叹发兮武索之滩，朽索不武兮六马弗闲。 
　　
　　　　右武索滩 
　　
　　我生之初尚无为，我生之后逢明时。申圣学兮明微，大路孔一兮行之不疑。恐中道兮有其惑之，谓天盖高兮鉴余私。七叹发兮滩曰晓，旭日升兮下土皎。 
　　
　　　　右晓滩 
　　
　　我生初居无何，我生后明时遘。曰敛精神兮已久祷，天下平兮四灵奏，元良贞兮邦本固。八叹也歌兮登昆仑，明有礼乐幽鬼神。 
　　
　　　　右昆仑滩 
　　
　　我生之初尚无为，我生之后逢明时。饥知食兮寒知衣，世嚣嚣兮莫知由。斯衣食不继兮身死次之，学暂止息兮心死莫大矣。吁其悲！谓衣食为矫兮谓死为乐，滔滔不疑。九叹度兮滩曰梁，我忧深兮浩叹长。 
　　
　　　　右梁滩 
　　
　　我生之初尚无为，我生之后逢明时。逢明时兮不得一有为，谓我何求兮孰知我心之悲？久淹留兮欲归不归，浮海知裁兮，将去此其安之？十叹滩过兮清洲，四海为家兮四夷，思不果兮迟迟。 
　　
　　　　右清洲滩 
　　
　　我生之初尚无为，我生之后逢明时。日月照临天无私，奉三无私有蔽之。怅五百兮昌期，天欲平治兮舍我其谁？十一叹兮过铜盆，覆大照兮谁之愆？ 
　　
　　　　右铜盆滩 
　　
　　我生之初尚无为，我生之后逢明时。世滔滔以诡随，咸怨老兮嗟卑。思行道兮犹非，我心忧兮谁知？谓饕餮为贤兮，夷齐为痴。十二叹兮过洛濑，挽天瓢兮一洗之。 
　　
　　　　右洛濑滩 
　　
</div>
    <div class="pagination">
<a href="泉翁大全集_page201.html">上一页</a><span>...</span><a href="泉翁大全集_page197.html">197</a><a href="泉翁大全集_page198.html">198</a><a href="泉翁大全集_page199.html">199</a><a href="泉翁大全集_page200.html">200</a><a href="泉翁大全集_page201.html">201</a><span class="current-page">202</span><a href="泉翁大全集_page203.html">203</a><a href="泉翁大全集_page204.html">204</a><a href="泉翁大全集_page205.html">205</a><a href="泉翁大全集_page206.html">206</a><a href="泉翁大全集_page207.html">207</a><span>...</span><a href="泉翁大全集_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
