<!DOCTYPE html>
<html>
<head>
    <meta charset="UTF-8">
    <title>王文端公集 - 第 23 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 23 页/共 35 页</h1>
    <div class="content">　　○温旨眷留谢疏 

　　谨奏为感奉恩纶力疾陈谢并抒愚悃事该臣以患病在告具疏乞骸伏奉圣旨卿方忧国献忠正合尽心匡济岂可引疾乞休宜即出辅理以副倚任毋得再辞吏部知道钦此臣窃自念草土残人久甘沦弃谬蒙恩造拔至周行夙夜积思誓捐糜此身仰酬知遇此臣之志也亦臣之分也乃升朝一岁上之无以辅相德义抒致主之忠下之无以禆赞猷为佐匡时之略臣虚庸不任之状巳见于此矣会时亢旱引罪乞休未即准从旋婴疢疾杜门奄踰一月卧蓐亦巳经旬偃仰私居久旷阁直臣羸惫不支之状又见于此矣由前言之失职当罢由今言之抱病更当罢固未有未病而求去巳病而反留者也况顷皇上宵衣听政御幄再临而臣不获随仗下之班手敕恤灾德音四达而臣不获预帷中之议是皇上有转圜度而臣将顺之未周皇上有求瘼之怀而臣助宣之无序臣愚戆浅陋之罪又见于此矣皇上幸宽谴斥复赐眷留且嘉其忧国之诚谓有献忠之志勖之尽心匡济効辅理之勤戒其引疾再辞副倚任之重臣捧读神竦感激涕零自惟樗肿之材曷胜褒饰驽疲之力久怯驱驰情莫遂于乞骸势必至于折足此所以旁皇趑趄惧前愆之莫赎忧后効之难期也顾身轻命重岂再四之敢辞俾神愦形羸非旦夕之可出倘少宽于时日或勉竭于支持更愿皇上励精匪懈受谏能容扩一念之忧勤慎其终务如其始集众思之献替用其身必行其言臣无任感激祈望之至 

　　○请宣谕三辅臣揭 

　　谨题今早文书官李文辅发下首辅臣时行本令臣拟票臣昨与同官臣锡爵曾具揭请发主事蔡时鼎等论时行疏至今未蒙明示未敢擅拟独念臣猥以謭庸参联内阁向来阁务寔赖三臣在前臣时行总持其纲臣国臣锡爵分理其绪臣是以得蒙成处佚掩拙藏疏顷因时行与国称疾杜门殆将两月止有锡爵与臣在阁重任并负巳觉不胜而锡爵忽于昨日又复不入枢机要地遗臣一人发下本章无事体茫然莫知拟议而顾瞻禁直寂閴萧条有臣若无成何景象据三臣所以不出在时行与国则因人言屡空国是夫明在锡爵则因储位久虚国本未定以大臣之义虽无所逃原其求去之心良有所激盖人主所托以继体者莫如元子故谕教贵蚤所赖以共治者莫如辅臣故信任贵专皇上于元子亦既明示其长幼之序矣乃廷臣屡请册立未即允从反责其求荣卖直在皇上若欲少待时月而百官万姓因圣意之久不决也辄造妄传讹猜议横起锡爵见以为社稷安危所系故不得不以去就争所谓涕泣而道一惓惓忠君爱国之至情也岂得巳哉皇上于辅臣向尝面谕以股肱之托矣乃小臣屡疏讥评未即剖决槩置之停阁不行在皇上若欲悉屏烦嚣而后进小生因诸疏之留不下也将乘间抵隙侮玩愈滋时行等以为主心疑信难明故不得不以骸骨请所谓谮言则退一惴惴忧谗畏讥之苦也亦岂得巳者哉皇上诚察三臣迫切之衷念一体相成之谊回旋圣虑霈发德音遣官慰谕三臣趣令即日赴阁相与咨谋大计镇戢羣嚣务使国本不摇人心翕定庶几彰皇上优礼辅臣之体副臣民远迩属望之情不然三臣求去之章陈乞未巳章章裁报日日慰留不惟旨意频繁有劳批答而阁务丛委畴克赞襄臣不揣僣踰恭拟圣谕一道连首辅时行及次辅国原本一并上进伏惟皇上裁定遣命鸿胪寺官传谕施行臣不胜悬跂待命之至 

　　○请册立揭 

　　谨题今日文书官潘朝用发下首辅时行及次辅国锡爵各谢恩疏命臣票拟臣谨遵依票进随蒙文书官李文辅将时行本发下而国与锡爵本未蒙发出臣窃思三本同时票上而有发有不发意者国与锡爵本中有请册储宫之说也夫册储之请非独二臣所当请亦臣所当请也请之而皇上不从非独二臣当去即臣亦当去也抑非独臣当请臣当去也自大小臣工凡请干皇上而不得者盖无不有求去之念矣昨者皇上于九卿之请则严旨切责于礼部之请则夺俸三月百僚庶寀无不怅然失望惕然寒心者也特皇上处深宫之中不及见外面人情摇摇景象耳今九卿不敢复渎礼部不敢复争惟臣等二三阁臣忝受皇上股肱腹心之托言犹得进计或可行乃于臣等之言复不见纳臣等而下谁敢复言谁何所言皇上乃听诚使皇上不听臣下即可无言臣等何乐强聒顾臣等不言言者方多言者愈多圣怒愈甚圣怒不解羣疑转深哓哓之争何时而巳臣为此惧故于二臣本中俱拟票云册储事谕旨甚明盖因昨圣谕中有少待时日候旨举行之语也即如圣谕候旨举行臣等犹恐时日迁延未能久俟岂有并此谕旨亦迟疑者哉臣谨披沥愚诚上干聪听乞将二臣本及早发下以安二臣之心令其亟出待首辅时行到阁仍容臣等具揭恭请皇上定拟册立豫教之期庶使大小臣工惊相叹服仰见皇上所以诘责九卿礼部原无他意盖不欲催之以激聒而欲断之以从容不欲部寺台省杂议于外庭而欲与二三阁臣决策于帷幄也岂非大圣人之识略迥出寻常万万者哉不然臣等以屡疏争之而不得者以一去塞责而有余而皇上所与其图宗社之大计者臣不知当待之何日而决之何人也臣不胜涕泣恳祈之至 

　　第二揭 

　　谨题臣昨因次辅国锡爵各谢恩本未下臣窃意二臣之疏并为请册元储而臣所拟票帖有谕旨甚明之语或未当圣意遂致留中因敢具揭尘渎伏蒙皇上省纳臣言将二臣疏从臣拟票同时发出且特赐御札谕臣仰荷宸聪垂鉴圣度转圜臣不胜欣戴不胜佩服臣恭绎圣谕以臣等为辅弼大臣受股肱重任欲臣等传示圣意以释众惑分析羣言以解摇乱臣等备员禁近感承皇上眷倚至恩以分而言则辅导善谊者臣等之本职也以情而言则奉扬休美者臣等之至愿也皇上一言之善一政之得则臣等与其光荣一言之违一政之失则臣等均其耻辱臣等岂不欲宣示德音使诸司诵圣四海称明化疑惑为信从镇摇乱为宁壹而臣等亦与有荣誉哉顾事有关于宗社之大计非臣等一肩背之敢担议有出于亿兆之同然非臣等一口舌之能定则正今日册储之典是也当万历十四年诸臣尝以为请矣而皇上不许也将言者重罪之今五年矣诸臣以为请皇上又不许也而又重罪之夫请之而不许臣下巳不能无疑不许而又罪之此疑惑之所以益深而摇乱之所以益众也臣等于此时岂但不能传示圣意以释众惑以解摇乱而身为辅弼之臣不能劝上卑定大计方且为众所疑为众所诋安有身在疑惑摇乱之中而能定羣下之疑惑摇乱者哉下既不能逃责于百司上又不能得请于君父势不得不以去就引决股肱大义犬马至情诚非得巳敢以去留之术要挟君上哉夫欲释众疑莫若大信之早全欲解摇乱莫若圣志之早定虽目前举行未敢遽必而欲过十岁则似太迟臣谨遵谕旨传示二臣趣令入阁办事待时行到阁再容臣等恭请宸断臣不胜悚栗祈恳之至 

　　第三揭 

　　谨题今日文书官李浚到阁口传圣谕册立事如明年春夏科道等衙门不来渎扰便于明年冬传旨册立如再来渎扰直待十五岁册立钦此臣伏奉圣旨窃幸皇上燕诒之谋巳定万年之计册立之举不出一岁之间羣臣累疏请之而未谐皇上片言决之而巳确臣等不胜欢忭不胜蹈舞宜即传示圣意徧谕诸司第又思之数年以来两京部寺台省诸臣所以连章累牍请册元储不避渎扰之罪者正以元储渐长册礼未成虽云候旨举行而未示的确之期年复一年日延一日此羣情之所以摇惑而请乞所以频繁也今元良之建断自宸衷册立之期拟于来岁圣心一定臣下幸成命之可守皆当喜色以欢传明冬遄临臣下幸大礼之将行皆当诎指而拱俟此不待禁其渎扰而自然无言之可渎无事之可扰臣恭奉德音欣承休美秪恐口传天语宣布未周不如皇上亲发绘音播告尤速谨拟传帖一道伏望皇上览裁发下礼部施行所有再来渎扰直待十五岁方册之说容臣默示圣意戒谕诸臣似未可入之传帖如此圣谕益切圣德益光傥此谕一出而诸臣再有渎扰者臣当□伏欺误之罪□臣不胜庆忭对扬之至 

　　第四揭 【 偕同官上】 

　　谨题昨二十八日该文书官李浚口传圣谕册立事如明年春夏科道等衙门不来渎扰便于明年冬传旨册立如再来渎扰直待十五岁册立钦此臣等恭拟传帖一道进上随蒙皇上复遣文书官李浚到阁宣谕臣等札子不必用只须口传着明年传各衙门造办钱粮后年春举行册立再有渎扰者定如前旨待十五岁钦此臣等不胜欣喜遵奉即日传示部科讫臣等又虑恐大小诸臣不能尽晓圣意倘万一再有激扰致取迟延是臣不能奉宣德音耽误大典之罪也因复面礼部三臣备宣圣意三臣皆欢然举仰颂皇上明圣曰诚如圣谕谁敢复有激扰者哉下至百僚庶寀六军万姓啧啧妄议之口咸化为讴歌汹汹摇乱之情悉归于镇定矣从此宸聪靓密绝无烦聒之干圣志清宁安享和平之福岂非神人胥悦之会宗社无疆之庥哉臣等谨恭报成命仰纾圣怀兼陈谢悃伏望皇上计周根本教始宫闱坚大信于四时衍鸿图于亿载臣等不胜抃舞祝愿之至 

　　○请票三辅臣本揭 

　　谨题臣本资识愚庸才力绵薄在阁年浅事体生疏偶值同官三臣相继请告臣单身守直承办文书章牍至前惶惑靡措出则造问首辅时行乃知其首尾入则检寻中书故牒始得其根因旬日以来竭蹷殊甚代斲巳见其伤手扛鼎渐至于绝筋臣犬马颠隮诚不足恤而致万几丛脞庶绩其隳滋玩于诸司诒忧劳于君父此臣之所夙夜悚惧寝食不遑者也夫一郡一邑之官犹尚有长有贰一都一鄙之役亦必有正有陪岂有天下之大万乘之尊可使辅弼缺人四邻虚位也哉幸昨圣谕传宣人心翕定宫府清宁之日君臣相悦之时同官三臣俱客瞻恋皇慈早晚毕出但时行因有南京主事蔡时鼎司业刘应秋御史章守诚各本未下尚欲辩明而次辅国乞假本锡爵谢恩本亦尚留中不免延候恳乞皇上俯念内阁重地股肱大臣不宜久旷将前本一并发下容臣票拟上取圣裁趣令亟出庶赞襄有赖信任弥光臣不胜迫切恳祈之至 

　　○回口传圣谕揭 【 偕同官上】 

　　谨题日文书官刘宣到阁口传圣旨册立之事只传与先生每先生是股肱大臣如何传与各衙门渎扰自十四年起至今屡屡未止该部回甚么话别的话如何不回为臣的疑上为上的不得不疑朕所以动火自今之后不许聒扰钦此臣等不胜惶惧不胜悚惕窃念臣等备员禁近仰见渊衷纯一圣度光明眞如天日照临万邦共睹原无纤芥可疑止因册立一事奏请未从遂致讹议横生烦哓蠭起自万历十四年以至今日无时暂静不但圣聪厌其激聒即臣等亦虑其触忤苟可以分析羣言解释摇乱臣等恨不能焦唇敝舌以置辩剖心析肝以相明也第圣意未宣空言无据人心不定渎扰仍来臣等安能以二三人之说词破千万人之愚惑幸蒙圣谟独断天语传宣以臣等为股肱大臣特示之以腹心密议臣等祗承嘉命敢即轻传顾窃念羣情摇惑原以圣意之未定也圣意既定则疑贰自消众议纷纭原以册立之无期也册立有期则纷扰自息臣等为诸司摇惑虑则不得不传为圣心触忤虑则不得不传为宗社大计明断盛美乃传之四海而颂圣书之史册而有光者则尤不忍不传也据部科回话虽若渎陈而一念忠诚实存将顺皇上既巳布大信于天下诸臣何敢复心疑贰之心哉伏望皇上大度宽容元和珍夑勿以臣等奉宣无状遂介宸衷庶郁火渐平康禧茂集臣等无任战栗引罪之至 

　　○给假调理疏 

　　谨奏为感患痰厥给假调理事臣素患痰火举发无时昨因感冒风寒误用表药忽于初五日申时出阁回寓陡发寒颤倒地不醒四肢厥冷移时始苏伏乞天恩怜悯准假调理犬马病躯不胜感激祈恳之至 

　　○谢赐猪羊酒米疏 

　　谨奏为感谢天恩事该臣以患病乞假调理伏蒙钦遣御前牌子郑斌赍赐臣鲜猪一口羊一腔甜酱瓜茄一坛白米二石酒十瓶到臣私寓臣谨于卧榻叩头祗领讫窃念臣拥肿贱材支离病骨两年窃禄力靡効于丝亮百计忧生身屡试于针石顷一仆而不起幸垂绝而复苏游息仅延将永负生成之德皇慈曲轸乃勤施培植之恩遣中使以敦临诏大官而亟馈若牢若醴惠并出于天庖一粒一蔬珍悉分于御廪醲鲜备物虚馁乘时匍匐登嘉乍得三咽之力淋漓饭歠宁夸七发之谈虽鼹腹易盈知属餍之既久而鸿慈湛渥觉报称之弥艰鼎餗覆公薄技业穷于今日壶飧得士微劳愿毕于来生臣无任感激铭戴之至 

　　○谢病疏 

　　谨奏为病势沉笃痊可难期乞恩准放生还事顷臣以感患痰厥乞假调理伏蒙圣恩颁赐猪羊酒米等物臣仰戴皇慈俯惜躯命延医数辈疗治百方恨不能应手而痊克期即起苟绵犬马之余日勉毕奔走之微劳也奈何福尽数穷灾深病痼始初昏晕仆地迷不知人诚不敢望有今日乃今游息虽属元阳巳枯内则脏腑虚寒脐腹绞痛外则肢体麻木手足不随即卧蓐之上展转巳难况下床而行安能动履病势沉笃如此殆卢扁所不能治造化所不能仁者也顷者恭遇圣母万寿圣节臣不能勉随班列祝燕喜之禧时下冬至昌辰臣复不能匍匐阶墀叩履端之庆既积旷官之罪兼丛废礼之愆此臣所以据榻椎心彷徨悚仄燥火为之塞胸惶汗因而浃踵者也及今罢去尚可生返乡闾少淹日时惧且委弃道路用是直陈危苦哀恳君父之前伏望皇上开天地之心怜蝼蚁之急早赐骸骨俾得归正首丘结草衔环敢忘恩造臣无任迫切祈控之至 

　　○见朝揭 

　　谨题臣顷感患宿疾伏蒙赐假调理及乞骸求去又蒙温旨慰留戴高厚之恩亦知奋励抚衰颓之骨终苦支持委顿筐床奄踰旬月勉资医药幸苟须臾仰荷生成安敢偷惰谨于本日恭诣午门前见朝行礼随到阁办事讫天颜咫尺不获瞻承臣无任感激依恋之至 

　　○辞训录成加衔疏 

　　谨奏为无劳冒恩披诚辞免事顷蒙圣谕勑吏部兹进累朝训录内阁辅臣効有勤劳元辅时行着加太师官如故仍荫一子中书舍人次辅国加少师锡爵加少傅家屏加太子少保俱各余官如故各给与应得诰命如敕命行钦此该臣等累疏恳辞乃纶音未回部咨巳至臣诚不胜惭愧不胜悚仄窃惟圣王驭世爵人而人以为荣者其命德公也赏人而人以为劝者其论功当也使或官不择德则名器亵而得之不足为荣赏不程劳则恩泽滥而观者莫知所劝此鹈梁所以致刺羊胃所以诒讥者也臣謭劣无能旷鳏多咎姑未遑悉即如累朝训录列圣之谟烈昭垂虽云浩汗一代之成书具在无俟编摩于时首奉德音将顺皇上作求之孝者同官三臣也汇成巨典宣昭皇上继述之休者亦同官三臣也在三臣始终其事犹不敢冒以为功况臣出山之时适当开局之后手未尝一披缥缃之帙目未尝一涉点画之文豕亥莫正其讹甲乙未详其类能薄于筐箧之吏劳微于竿牍之夫而乃坐尸无事之功忝预非常之渥自匪顽如木石全无羞恶之心当必惕若渊氷凛有颠隮之惧此臣所以伛偻逊避同于三臣而循省忸怩加之百倍者也伏望皇上俯鉴愚诚非为虚让亟收严命以待有功庶名器重而上无滥施之恩分义安而下释侥冒之愧矣臣不胜战栗悚惶之至 

　　王文端公奏疏卷之二终 

　　●王文端公奏疏卷之三 

　　山阴对南王家屏着 
　　定襄门人傅新德校 

　　为同官请给假省亲揭 
　　为首辅辩谤揭 
　　请无更册期揭 
　　请定册期以留辅臣揭 
　　给假调理疏 
　　谢遣吏部宣谕疏 
　　乞与次辅并免疏 
　　谢遣鸿胪宣谕疏 
　　请留首辅疏 
　　见朝揭 
　　题新辅臣职衔揭 
　　请敦趣给假辅臣还朝揭 
　　请票礼部尚书于慎行乞骸本揭 
　　圣谕部院揭 
　　奉旨戒谕吏部封还手勑揭 
　　乞勘张贞观论李采菲疏 
　　请发票留中奏疏揭 
　　请御朝讲发章奏揭 
　　请究五府京营纵卫官噪乱揭 
　　请免科部降调揭 

　　○为同官请给假省亲揭 【 偕二辅上】 

　　谨题昨该同官锡爵以母病乞归伏蒙皇上温旨勉留且特赐手札遣官慰谕臣等私相感诵以为皇上眷倚锡爵优异如此不但锡爵当竭节酬知即臣等亦宜淬志自励者也即日同诣锡爵私寓劝令即出以称上德意锡爵感激流涕与臣等言亦知殊恩难报大义莫逃第八十老亲经时卧病风烛之虑未忍尽言倘归侍无期悔恨何及语毕涕泪被面臣等亦皆恻然动容不能复为解说矣昨闻其家信续至母病渐增故今再疏乞归情词愈迫臣等窃详其疏乞假省亲与乞身求去者轻重固为有间而省亲危迫之际与省亲安平之时者缓急又自不同似应俯顺孝诚暂容请假倘谓前限五月嫌于大宽或量改三月差官守候趣令如限前来则单骑遄往子情既得以暂伸趣驾还朝国事亦不至于久旷矣但阁臣去留臣等未敢擅便乃拟二票进呈伏候御览裁定施行臣等无任惶悚待命之至 

　　○为首辅辩谤揭 【 偕同官上】 

　　谨题今日文书官刘宣将下首臣申时行乞休本盖为佥事李管诋诬疏尚未下故其求去甚力臣等看得首臣在阁十四年事上最久受知最深以感皇上高厚之恩不宜去即储寺事多艰边患尤亟以大臣委身狥国之义不宜去即顷温纶褒答手勑慰留不啻再四昨传谕部院令其申勑庶官各修职业虽槩为国体实专为首臣以皇上信任眷留之切不宜去乃今屡疏乞休坚卧不出者岂忍负上恩而忘臣节哉盖缘比来世道倾危朝纲颓坏即首臣为人上所素知翼翼小心孜孜为国忠诚廉介周慎包容而浮薄之士乃益恣萋斐之奸附和之徒遂竞成鬼蜮之党席未暖而遽撤户方辟而又扃其受侮亦巳甚矣其情事亦良苦矣至今管疏尚未发下竟不知其疏何言所言何事臣等亦为忧疑莫决愤惋不平窃念人臣北面而事君虽无论尊卑内外但朝廷之上自有纪纲位宁之间自有体统以时行之事皇上与管孰深以时行之总百官与管孰重若管可以言则何人不可言管之言可信则何人之言不可信虽皇上照临如日月不为浮言动摇涵纳如沧溟不使谗说流布而羣小工于窥伺易生揣摩彼见不蒙处分愈加轻侮则时行虽有恋主之诚欲不去而不可得矣伏望皇上审辨忠谗皇赐裁断将以首臣为当去乎宜明示保全之旨以完君臣始终之义将以首臣为可留乎乞将李管本特赐检发使人昭然辩其罪状之有无晓然明其心迹之邪正不宜冺冺没没巳也臣等干冒宸严不胜战栗待罪之至 

　　○请无更册期揭 【 偕同官上】 

　　谨题臣等窃惟册储大典前巳恭奉德音于明春举行不许诸臣激扰故一岁以来大小臣工咸遵守成命肃然无敢哗者不意工部主事张有德偶以造办钱粮系其职掌陡然具疏奏请臣等正恐于冒宸严有妨大典不得巳亦具一揭上进意谓臣等之揭可备上裁则有德所言不烦省览讵意部臣既失之轻率而臣等又欠于周详致咈圣衷特蒙诘责将册期改于二十一年臣等战兢震越殆无所容岂敢后有陈说第臣等浅陋止以秋冬将近正当传办钱粮之期何知圣虑所存有过圣节举行之意诚知皇上有此美意臣等方将顺之不遑岂烦词之敢渎在臣等轻率奏扰于罪本无所逃但皇上成命巳颁大信岂容或爽若因臣等之请遂更册立之期则大小臣工所累疏劝之而不足以臣等一疏坏之而有余求速而反迟将行而忽止臣等不但得罪于皇上得罪于宗社而得罪于中外臣民天下后世亦不浅矣伏望皇上悯臣等愚昧特霁严威念大典久虚难稽岁月复申前者候明春之命践今者过寿节之言仍准于二十年行宣示臣等遵守臣不胜惶悚待罪之至 

　　○请定册期以留辅臣揭 

　　谨题今日文书官李文辅到阁伏蒙发下首辅臣申时行次辅臣许国乞休本命臣拟票臣看详二臣疏词皆因明春册立一事劝请未谐以致羣口哓哓疑谤蜂起此二臣所以不安其位而求去也臣念此事数年之间两京大小臣工奏请非一人仰望非一日矣自臣去冬守阁恭奉圣谕定以今冬造办钱粮明春举行册立传示诸臣勿复聒扰以此一年以来肃然无哗颇觉安静不意主事张有德冒昧渎奏干犯宸严致改册期移于次岁于是羣情惊惑猜议横生咸归怨二臣谓臣国不宜轻率奏请于前臣时行不宜宛曲依违于后且谓二臣志意不恊彼此相戕若罗大弦胡汝宁黄正宾等疏是也夫二臣揭有先后心无异同总期于感格圣衷赞成盛典而巳乃今揣摩百出诬蔑多端虽皇上巳惩妄言之罪终非所以安二臣之心也盖羣辈所以攻排二臣者不在其两人嫌忌之间而在于皇储册立之典册期不复则疑谤不休疑谤无可解之时则二臣无可出之日也皇上纵欲严刑峻责以惩谤议而留二臣而一罗大纮退一罗大弦出一黄正宾去一黄正宾来皇上亦安能日日而厉惩戒之威日日而降眷留之旨乎臣愚不揣孤陋吐竭忠言望乞皇上循省初心坚持大信仍将册立大典定拟来春庶明谕朝宣羣嚣夕寝二臣闻命而即出百官翘首而均欢矣若徒照常拟票臣恐皇上之留旨虽频二臣之奏乞未巳无论阁务委积非臣独力能当即批答频繁亦非臣一人之所能办理所有二臣原本连揭封进伏候圣裁臣不胜战栗待命之至 

　　○给假调理疏 

　　谨奏为卒感痰厥不能赴□乞恩给假调理事臣素患痰火时发眩晕顷因同官诖籍单身守直章牍纷委办理不前惶惑怔怦心神迷乱于昨初五日昏黑出阁归至私寓陡然厥逆一仆几危见今昏卧匡床乍醒忽晕委难趋阁办事恳乞天恩准臣给假调理庶获生全臣无任战栗控祈之至 

</div>
    <div class="pagination">
<a href="王文端公集_page22.html">上一页</a><span>...</span><a href="王文端公集_page18.html">18</a><a href="王文端公集_page19.html">19</a><a href="王文端公集_page20.html">20</a><a href="王文端公集_page21.html">21</a><a href="王文端公集_page22.html">22</a><span class="current-page">23</span><a href="王文端公集_page24.html">24</a><a href="王文端公集_page25.html">25</a><a href="王文端公集_page26.html">26</a><a href="王文端公集_page27.html">27</a><a href="王文端公集_page28.html">28</a><span>...</span><a href="王文端公集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
