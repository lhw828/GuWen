<!DOCTYPE html>
<html>
<head>
    <meta charset="UTF-8">
    <title>克斋集 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>克斋集 - 第 2 页/共 12 页</h1>
    <div class="content">　　又答吴伯丰书
　　所评存存斋铭谓立之之语与圣门不相似德辉多赞咏之辞少进修之功诚如髙明之见但子融之铭自人物之生至允懐勿去都好可见有用力之实只是自率性谓道至新而又新此四句断却意脉非止精义入神一语与存之之义不相切近渠意到此盖欲説入成功处不知前軰言语直是亲切不走作虽静虚动直一语説着至新而又新又依前説做工夫上去殊觉无序尊兄谓程子之説有二义就易本文求之只如遗书之意耳若子融铭斋则取经解之义也尊兄以铭斋之义论之谓毕竟所存者何物岂非吾所具于禀受之初者乎然是物也既具于我矣因何而亡之知其所以亡则存之之功始有所措矣大抵尊兄意思不茍凡事必欲寻个下手处以此为学何患不进但所引下三语谓此存之之法似更有可啇量盖人之所得于天者浑然完具本无丧失所以亡者固是为物所诱将欲胜此物诚必有其道胜得物欲之诱则天理存矣未能胜得物欲之诱虽欲存之不可得也观所论欲闲邪以存诚寡欲以养心然邪岂易闲欲岂易寡闲得其道则欲将寡矣不得其道但见灭于东而生于西欲未易寡也此未为用功得力处文蔚记去年侍先生于精舍一夕坐间举一学者问象山先生以为学之道象山曰某只是先立其大者因曰看此説他之学亦自得其要遂称赞孟子之説曰此语最有力且看他下一个立字卓然竪起此心便是立所谓敬以直内也又言只是要常惺惺上蔡云敬是常惺惺法今学者只争一个不常惺惺孟子言求放心非是心放出去又讨一个心去求他如人睡着觉来睡是他自睡觉是他自觉觉即是惺若此心常惺羣妄自然退听文蔚用此言下功果如所教今吾軰且将孟子先立乎其大者一章细玩便是先生示人端的处若但言闲邪寡欲而不得其要法则诚未易存欲未易寡也惟中间操则存一语却是吃子融勿忘勿助之语乃是存之之法当如此不然则有廹悠悠之病下两句云终始念兹懐勿去未见其不力鄙见如此不审髙明以为如何或有未能更乞警诲
　　又答吴伯丰书
　　前日答简服饵之説亦只是泛言之施于论诚则无所发明文蔚窃谓此语虽非论诚然学者果践其言即为诚矣言而不行近世学者之通患先生长者之言只将做口头説话徃徃得其书亦但知抄録而已不知书将何用此文蔚所以书绅尊兄之言盖欲即此便用功于至不至对塔説相轮而陷于自欺之域耳但其中一语云止于圣贤言诚处以求诚则何善之可择哉此语文蔚窃所未安伊川先生曰得于辞不达其意者有之未有不得其辞而能通其意者也且圣贤言诚无非发明天理而人之一心莫非天理之纯全自其蔽于人欲故天理不明隐而为念虑形而为言行无非矫餙欺伪而向之诚者今皆妄矣圣贤言诚无非所以发明人心之天理即其言而体认玩索便可识本心之实体而是非真伪天理人欲了然不诬即此便是择善也顾云何善之可择何哉若如尊兄之説只成泛言择善工夫无下手处中庸言择善工夫节目甚详各是下手处且如吾辈今日论诚诚字未易识必须博学之类聚圣贤言诚处求之即博学之谓也学之未明质之师友即问之谓也问而有所未安又经心自思即思之谓也思而有所未得又从而反覆辨论即辨之谓也是四者皆择善之目而后继之以力行至于他事莫不皆然今既类聚圣贤言诚处以求诚又岂无善之可择也且圣贤所言便是此心之理岂但训义而已只要识得此心真妄眞者为诚妄者非诚即须取真而舍妄若【阙】识得后便能如圣人浑然天理无一毫人欲之私文蔚未敢道此须是一言一行每致其实则乆之纯熟诚庶几可得耳文蔚答徐兄之意本如此既防不外敢再以请幸折衷之
　　又答吴伯丰书
　　昨者鄙説得防过目至于反覆详辨所以警发愚陋不少甚善甚幸徐兄议论虽有未的当处大槩却稳实如来教首举数条可见渠以天理圣德与诚滚作一片盖嫌其称名而不践履不知议论道理须是还他色目分晓岂可混然无别也尊兄论之甚悉文蔚不复缕缕退之虚位之説文蔚虽不闻先生之言初亦意其如此今得来教始可释然但来教引大学之説有曰彼乃以是而贼其性之天理语似未莹盖性即天理之具于心者性之天理则性是何物天理又是何物言人心之天理则可言性之天理则不可尊兄诚思之当知四字有病如鄙説未然却幸明以见教所评存存斋铭文蔚以闲邪寡欲未为用功得力处者正以中无所主则人欲纷挐念虑杂起如程子言破屋中御冦东面一人来未逐得西面一人又至矣左右前后驱逐不暇故须得一个主宰又言中有主则实实则外邪不能入自然无事此正与孟子先立其大者则其小者不能夺也同意今尊兄既曰欲敬以闲邪寡欲则固得其意矣夫复何言如论致知一条有曰欲致其知者要以寡欲为先文蔚亦谓欲寡欲者要以敬为本程子曰未有致知而不在敬者正尊兄言心静不杂者其致思必专其索理必精而古人自其幼时涵养之术已具盖皆以敬为夲也其论甚善其他诸説皆精详缜密真有发于或问叹服叹服鸢飞鱼跃自升沉之句文蔚盖状天理自然流行之意中庸言上下察也盖言此理无所不在人之一心泛应酬酢无非天理彼不能存者固无有主宰而外物用事其或存得不把持过当失之急迫则茍且歳月而堕于悠悠故明道先生谓鸢飞鱼跃与必有事焉而勿正意同文蔚顷荷先生教诲谓茍能存得气象自别羣妄自然退听文蔚騐之果然真见其有森然不可诬者故鄙句云然亦不自知其果如此否果有得于先生之意否正赖朋友相与讨论以求至当不鄙而惠教之乃幸
　　答徐子融书
　　大抵来教多觉词繁而意裂且如鄙説谓诚之一字昔人以名天之理圣人之德及云理固天之理非诚之理德固圣人之德非诚之德正以尊兄不当言诚之理诚之德故以此语释之尊兄既然前説此复何疑今日吾辈正是讲学之事若乃实用则在践履工夫且如诚説讨论讲究【阙】当得一个是处既见得诚之体叚却求入之之路迤逦实践将去乆而纯熟诚在我矣如中庸曰诚者天之道是诚之体叚也必继之曰诚之者人之道是教人以求诚也诚之者人之道此一句未足以尽其曲折故下文又有择善固执之説而求其所以择善固执者则在博学审问慎思明辨笃行五者若云未有直以为天理圣德之名而必欲约归于已则中庸亦不当言诚者天之道只消曰诚之者人之道足矣道理岂有不可名者循名以求实可也纵如尊兄曰诚即天理天理即诚圣德即诚诚即圣德亦未干自己事惟是择善而固执乃学者所当务耳此语并退之虚位之説伯丰辨之详矣兹不缕缕修辞立其诚既知不可分开説便自分晓诚字更须究易之意则修辞而立之功始有所措向来所示诚説鄙意谓只収煞在一谨恪上者正縁尊兄所援引者可见文蔚虽以来教始终次第求之终见名义不曽分晓后面虽有数句判断只释得明道先生语前面已自隔截了非得后书安能灼知雅意所在尊兄议论大率伤于援引多而剖析少所以不能使人释然愿更虚心平气自取前后议论反复味之当自见得但言行相顾等语施之论诚虽是择善固执工夫未为亲切然于日用之间所助深至文蔚中夜思之殊有警省佩服切磋之赐不少也方叔书谓不当于德外言事兄辨之甚当精一危微之句文蔚有数语欲质之先生未暇写出容别求教举似曽南丰对神宗语及二先生南岳唱酬后序以见警尤见爱我之深并用铭篆存存斋铭伯丰有断语并文蔚所答别纸録呈不审髙明以为如何或有未然更乞详谕
　　答陈周佐县丞书
　　序文加遯隂息影四字可见有去病根之意良羡勇决但是遯隂方息得影却恐又打日头不过也更幸加省李监塲一序意甚浑粹若易无心字作随时字乃佳无心非吾儒所当言也观伊川同舟事可见不审明者以为如何更商防之鄙文辄易二字别纸奉呈孚字别有意义诸葛孔明更索商量下一虽字却恐浅近此可为知者道难与俗人言也
　　答徐子顔书
　　来书见问论语所入处尤荷警策顷年访德修丈因论易以谓三百八十四爻爻爻可入大抵圣贤之书固有归趣惟学者潜心既乆一旦悠然有防心处则可以触类而通矣如张思叔读孟子至志士不忘在沟壑勇士不忘丧其元因有所悟意此乃思叔所自得者他人不与也文蔚于论语读之未熟未能脱然有得惟于出门如见大賔使民如承大祭已所不欲勿施于人之语方将从事于此以收放心而克私意他则未之有得长者之见如何有以教之为幸
　　与徐子融书
　　此间虽无事粗可读书但恨师友俱逺去歳番阳却得吴伯丰相与讲切今歳缺此只得自勉力耳近来功用如何想益増进文蔚皆因读书愈觉不可麄率縁先入者为主草草读过旧见未易濯去熟复义理忽然自见殊使人有悦意也所答吴介甫仁义体用説屡得玩味大意甚好然未及究竟图意未敢答去姑俟后便
　　通晦庵先生书
　　文蔚每日随分工夫不敢弛废看孟子以至尽心上诸有可疑处皆且録出俟侍见之日请问但所出愈逺经厯愈多萦拂于心者复不少以此见学力未至心力未洪今但随事省察每与克下亦止能剪除枝叶未去病根细思之只为有性偏难克处其他旁出窃发者只是因此去得此根方可进步昨在番昜诸兄论诚有书问徃复吴伯丰録至先生答书知己逹尊听徃徃论説之多遂至纒蔓要当熟加玩味真实见得即诸説不难判也前録去数诗拜呈皆文蔚随所见而作语意有差当随笔呈露切幸警诲
　　与余方叔书
　　吾人不得羣居深觉寡陋书中所言又不尽意然时得一语不翅如获至寳前书道听涂説色厉内荏之戒甚善甚善非惟尊兄书之几案文蔚亦铭心不敢忘矣文蔚近来亦思造次颠沛必于是之言为有深味愿与尊兄共之文蔚逺客千里诚有白云之念忽思孝子爱日则一朝不能处也欲遽归又无以为菽水之养正踌躇未有所处不知何以见教
　　答韩仲止书
　　文蔚旅寓诸况如昨无足介念但师友俱逺每兴孤陋之叹读书存养工夫日不敢废未见有卓然可恃处此所以惕惧不宁也前书防谕顔渊仲繇为孔门善学甚当今世学者大率言语胜而践履不足致知力行此正圣贤所望于后学逺防警策敢不铭佩阃政闻已安厝甚慰甚息心涵养正有望于契兄但事无非学要当随处省觉为佳恃爱僣及亮之乃幸
　　请问朱先生书
　　文蔚寓此【时在嘉禾郡斋】亦无甚事每日不废读书穷究至于放心之求惟是造次颠沛于是虽思虑之横出未能顿去但孳孳不敢自己亦自觉住不得也所恨无切磋之益日有寡陋之惧昨在番昜日与万正淳论大学二条不合正淳书来再有论辨适值文蔚治归不果再答今别纸拜呈乞赐采目以文蔚观之能虑能得一条渠虽易其辞大槩不过前意前叚以谓圣人之治天下故欲夫人皆为圣为贤然而林林蠢蠢之众未必皆能如圣人之愿但秀异之才则长养成就以收格物致知之功其他存神过化日迁善而不自知者固多矣文蔚谓天下虽不能皆如圣人之愿圣人立法以教人岂复有异同固欲各致其知各诚其意各修其身而后为天下平若夫能不能则存乎人焉非圣人所能强伊川答或者人皆可为尧舜之问可见又谓若人人而教之使格物致知不亦劳乎盖圣人但示其法于天下使繇此可以自明岂必人人提耳而教之也文蔚鄙意如此不识先生以为如何有以折衷之乃幸
　　与吴伯丰书
　　近日功用如何想见日新文蔚读书穷究之外惟务存养虽私意杂出未能去根然未有不知知之未尝不克但孜孜于此不敢自怠或深夜诵康节先生诗便觉外务无一毫足以介意所助良多有新得便中一赐警策乃所深望
　　与徐子融书
　　文蔚今歳颇为子弟课试所挠虽随即驱遣终废时日细思之寸隂诚可惜也过却一时一时不再来过却一日一日不再来可警可惧近观陈安卿警惰警滞二诗深有省发此兄可想其勇猛精进其他议论亦煞得工夫可喜可敬先生诚不妄许予也
　　通朱先生书
　　文蔚窃自惟念绵力弱质每荷不弃曲赐镌诲恨以迫于亲养匏系书馆不得时诣函丈日夕亲炙以融化气质然此意未尝顷刻暂忘今从者又有千里之适便回髙隐亦须在年歳后见闻益孤陋未能就有道而正焉临风徒切怅怏但每日随分事业亦不敢废看中庸已终篇子思之学广大精微固未能窥其万一乃得于章句或问间窃见先生指示学者功夫切要处且戒谨恐惧与谨独二条近世儒者多滚作一片説不知其间该动静体用之全而先生剖析发明最为精密文蔚于此涵泳乆之若有所见至卒章子思撮一篇之要言之凢八引诗至濳虽伏矣亦孔之昭继之以内省不疚无恶于志君子所不可及者其惟人之所不见乎相在尔室尚不愧于屋漏继之以君子不动而敬不言而信申明首章之意其丁宁之防至深切矣而学者卤莾灭裂至于条理错缪界限不明则亦何以知古人为学之功繇浅而深自疎而密而日用动静之间操存省察之机有不可须臾离者文蔚愚陋以谓为学之功无切于此誓当力行以终此身庶不负先生之大赐未审尊意以为如何便中更赐警诲乃所愿望
　　答余方叔书
　　前时别纸之论尤荷谆复详诲但鄙见终有未合文蔚近看太极图通书稍觉见得亲切却恐尊兄寻常于文字间少玩索工夫粗得而遽止又却自信太过而于朋友之言多不能尽其意是以卒未得合子融兄初焉虽有狂率自是之过却能勇于自改如乡者所论始亦不能无疑乆乃自定盖理之所在不容异也先生之言文蔚非敢茍同每遇看文字必先防绎详味俟其稍见意趣却以师言证之但见其细极毫毛不容少异此非空言可争愿尊兄亦取其书而读之句句而考字字而索当知孔孟之学自二程发明以来至于今日始极精备然后为得也






　　克斋集巻三
　　钦定四库全书
　　克斋集巻四　　　　　　宋　陈文蔚　撰答李守约书
　　逺荷不鄙开示进修之方最是十二时中不得放过使讲究思索之功浸渍入于日用之中为切要语文蔚虽每日从事于此以思虑尚杂未能纯一无间今得来教书之牎牖使时时在目庶足惩偷警惰赖所助不少甚感甚幸文蔚窃谓此理自周程啓其秘至先生始极精密然而未尝不发于论孟大学中庸之书各在学者看得如何耳其间指示工夫要约处畧无渗漏茍得实下手信有得力处想尊兄体之熟矣不俟喋喋文蔚谓学者之病徃徃在于心麄不知尊德性而道问学致广大而尽精微极髙明而道中庸未始无次第大抵自疎而密自浅而深吾辈不可不尽心也要当取其书沉潜讽咏勿惰勿迫乆之有所契合自然支分节解如庖丁鼓刄无全牛矣文蔚有志如此未能真践其境愿与良朋共之读濓溪遗文诗文蔚间尝有作今不记所録呈者防谕太极无极之理有的实见否窃谓只就此一句论之则先生之与陆氏辨之悉矣以周子一图统体论之则精粗本末一贯而已盖即隂阳二气之流行而此理无不具于其中此理虽无声臭而未始不具于形气之内固非先有此而旋有彼亦非因有彼而后有此盖合下如此是以自其理而言之则无极而太极自其气而言之则一动一静而隂阳分隂阳变合而五行具合而言之则气理不相离析而言之则气理不相杂自其得周子之言而不得其所以言则知其合者不知其离精粗遂至于无分知其离者不知其合本末遂有于先后是二者皆谓之不知太极图可也故程子曰形而上为道形而下为器须着如此説器亦道道亦器但得道在不系今与后已与人又曰冲漠无朕万象森然已具未应不是先已应不是后如百寻之木自本根至枝叶皆是一贯斯言最有功于周子如学者工夫则莫如主静工夫到处自完全矣然易而言之亦可惧也既承下谕不敢不倾倒未知是否便来详以见教为幸
　　乙卯三月廿五日拜朱先生书
　　文蔚伏自违去几席跧伏乡野无繇访便修书非敢懈怠也今歳已辞赵馆上饶徐簿相招教一二子弟已从其约周提干彦安赵司户皆遣子弟来学共有三四人所幸事简可以读书兼文蔚自觉有褊急之病徐簿却甚寛缓日夕相聚不无所助但渠目今有部餫之役相别动是数月使人怅怏耳先生还山间尊体想甚怡适学者徃来络绎当有进道精勇者文蔚近诵诗乃平日所未讲今且理防训诂将正文优防讽咏不能得其意却騐之诸家之説而折以先生集传方此下功他日当请益也近畧见玉山县庠所録答问语觉见皆是平日所闻者似无可疑此间士友多疑非先生言谓其出于学者附防有虽知其非附防而亦疑其离析太过者文蔚再欲详观竟未得其本此间却有子顔徐丈持守颇严时复相聚亦能使人向前但于先生此説亦未能释然耳文蔚去歳所答李守约书【阙】　敬之收去不审曽再呈否虑有未穏切望开示
　　答书子顔一室萧然有以自乐令人敬叹看诗且如此亦佳大凡读书须且虚心参验乆当自见切忌便作见解主张也玉山所説当已见之若嫌离析却教他揑作一团也所答守约书大槩得之更当虚心玩味当更纯熟也
　　四月十八日拜朱先生书
　　文蔚窃自惟念荷先生教诲已十余年所恨资质凡陋不能勇于进学以变化气质有负提耳者甚多惟自近日以来操存省察之意不能自己自朝至夕无他用功凡读书应接以至闲居独处存省底意思未尝不在念虑所发虽未能一于善但一念之微若善若恶随即觉知较之顷时虽曰操存记得之时常少昬忘之时常多虽曰省察多是邪心妄念至于昌炽方始觉悟今兹幸免此患亦微有效騐如向来苦于甚难者今若稍易向来病于窘束急迫者今若稍从容顺适自此以后或可冀其少进更望先生终教之文蔚誓当力行以不负大惠尝诵康节先生诗至丹诚未贯日白髪已华颠之句深以自警窃谓世之学者多縁其诚不至于幽独隐微之中一毫不慊便做出无限阻障况表里二其心乎惟当积其诚意使至于贯日之地方可以进学也区区之志如此先生以为如何读诗方到卫风未有积累工夫但见言语不必求之艰险意味惟当玩其深长如斯而已其他疑处皆且録出俟讽咏之乆当别有所见前书虚心参騐之训敢不遵守
　　答书详来示知日用工夫精进如此尤以为喜若知此心此理端的在我则参前倚衡自有不容舍者亦不待求而得不待操而存矣格物致知亦是因其所已知者推之以及其所未知只是一本元无两様工夫也
　　九月十一日拜朱先生书
　　文蔚气质薄弱不获日夕抠衣坐隅虽循循不敢自已终恐识见局于浅陋近于读书之暇或吟哦讽诵康节诗见得此老虽若疎放至其用功处未尝不密抑能使人于人情物理间练之渐熟处之渐安文蔚谓闲时暇日优防于此是亦去物累养性情之一助也不识尊意以为如何偶子融寄诗文蔚辄用此意和之别纸録呈语疵意病当随笔呈露便中赐教为幸
　　答书新诗甚佳康节胸懐未易窥测须更于实地用功若只就之乎者也上学他恐无交涉也
　　答徐子融书
　　以龙德为诚此言却有意脉细玩经文闲邪存其诚其字可见但以庸言之信庸行之谨为存诚之方恐非本爻之防且以文势观之自有条理盖谓以龙德而处中正之地是得中正者也庸言之信庸行之谨谓须臾不离耳所以伊川云造次必于是非谓学者庸言必信庸行必谨以致其力也圣人既不离于中则无过不及矣他有甚事惟在闲邪而已邪闲则诚自存或曰既已庸信庸谨谓非致力犹有待于闲邪乎曰圣人未尝忘戒惧也尧舜兢业正谓此耳使圣人自谓已处无过不及之地而无事乎戒惧非所以为圣人故下文有学聚问辨寛居仁行之目程传谓圣人自下虽已显而未得位则进德修业而已观此言可见善世而不伐德博而化极其着见功效以言之也然诚之一字固足以尽龙德之实矣须更将中字表里参验尤觉细密鄙见如此未识当否更望详酌反复辨论以求至当
　　丁巳六月拜朱先生书
　　文蔚每日随分工夫不敢废间尝温诵大学于自欺自慊两言深有所契窃谓学者惟欲真知真知则于恶不善真如恶恶臭好善真如好好色无一毫不足之意固不容虚假于其间然亦岂容虚假自欺者正与此相反圣人以欺字对慊字形容情伪极尽精切所以大学首篇无他语止曰在明明德明德既明则知之必真而于好恶之间无有不实矣文蔚每于日用间验之深信圣贤之言不我欺也诵诗必先求正文亦得大意但其中名物训释与夫精微曲折必质诸诗传及注疏尚未终巻未敢请问前书所论中庸并求是正
　　十月廿一日拜先生书【己未】
　　文蔚以迂愚之性未有亲养可归栖处人馆亦煞多事以义理自处未免拂情又不敢狥俗坐是亦觉费力已年齿到此只得自立但觉有时气少充今当益务培养以配义与道耳仪礼方借得一疏参究有少文义疑惑谨具别纸求教文蔚于仪礼外复取礼记兼读见得圣人不是杜撰皆是于天理流行处分别许多节目次序隆杀等级具有条理但衣服器用古今异宜好礼者依放而行之不失古人之意可也未审尊意以为如何并乞示教
　　答书知看仪礼有绪甚善此书虽难读然却多是重复伦类若通则其先后彼此展转参炤足以互相发明乆之自通贯也
　　答徐子融书
　　示还子顔丈书且防谆诲所见甚善但谓三子者出曽晳后顔子必不后孔子亦无云云之答此未免以世俗之心窥圣贤也盖三子者出曽晳偶自未出安知顔子不然曽晳之学虽未到顔子地位此个意思即与顔子无异观舍瑟气象无些私意世人之所轻重者岂足道哉以其有德色独后三子出今世学者粗有识者且耻之况夫曽晳乎自以为髙见而议其后恐与曽晳所见无交涉矣顔子固未敢道只曽晳之肩亦未易遽齐也又谓百尺竿头更须进步克伐怨欲不行谓未是百尺竿头则可若于百尺竿头又欲进步即脚不踏实地矣持论甚髙过于中庸但恐无下脚手处也鄙拙之见不敢不尽以倾倒傥有未然幸不我吝
　　再答徐子融书
　　再防见教曽防之説甚荷不外但曽防胸懐极是洒落恐不如所料傥如所料孔子必不与防矣此是论语中一节目须更商量百尺竿头进步文蔚非不防意谓虽是孔子亦只得在百尺竿头立地他人盖未到百尺竿头也百尺竿头进步殊非圣门语言气象是以忘其愚直更幸思之
　　与李敬子教授书【甲子冬】
　　文蔚徃来闽中于师友间稔闻令望第恨去留参辰不得承博约之诲唐石虽幸一见恨匆匆而别不及交一语深以为恨即目冬寒渐力伏惟进道之勇神物森相尊万福文蔚禀资迟钝涉世多艰荷先生教育之乆而学不加进深以自惧也近访朋友徐司法为庐阜之防一日拜白鹿洞先生祠下遂得与升之杜兄相欵升之具道此日获亲讲论之益且敬叹其痛快勇决文蔚因得以询问起处之详窃知读书山间深有契合且以诱掖后生之秀者其趋操如此令人敬叹文蔚窃尝自谓为学之道义理难精己私难克今吾辈未尝不从事于格物致知读书亦晓解大义应事接物之间盖亦审订是非权衡轻重但毫厘之间察之少有未尽则道不明矣至于克己未论到顔子天下归仁处如原宪克伐怨欲不行亦自是一难事自非随事捡察痛自锄治则不知不觉之顷私意已窃发矣尚何望其道之能行哉此中庸所以论道之不明不行而归咎于知愚不肖之过不及况今老师云亡学者星散无羣居讲切之益或解体自肆或狂率自是深惧此道无传尊兄乃能用力如此诚为可敬但畴昔朋友间多谓尊兄禀气太刚劲急太甚少寛裕和平之气大抵进道不可不勇任道不可不毅若欲从容之中理而无过不及之偏则须察理之精克己之尽以变化其气质可也此中庸所谓天下国家可均爵禄可辞白刄可蹈而中庸不可能若论难易疑莫难于前三者而莫易于中庸然前三者资禀之近似者皆可慷慨感激而为之至于中庸则直须义精理明而非血气智勇之所能及矣近闻尊兄以名斋伏计每日用功文蔚深喜斯道之将有传敢寓片纸布此区区自念与兄交浅而辄言欲冩而复辍者屡矣又自咎曰此即不能先施于朋友之过是以忘其狂僭因此或可以来其警教之益前此过番昜防姜叔权亦得少欵渠恐吾人邂逅相见托致问意叔权自三数年来苦于多病不甚看文字但气象却自好也徐司法诚恪有守颇恨此间少讲论耳他日须得与兄相见文蔚今以歳晩思亲亟归上饶深恨不得一造髙居少奉从容有可箴药便中切幸勿外
　　再答李敬子书
　　文蔚驽钝之质年迈而学不进家贫亲老未免假馆读书工夫多分于应接良以为挠今见理归计次第年歳间可遂誓当毕力钻研以无负先师期望之意顷闻有司直之命继防直卿黄兄窃知授江西运属茍有志于为民随处皆可自效有朋友徃来相与讲学否文蔚切谓日用工夫静中不能不动却欲于发处察之惟动中之静一节最难须是于此用力见功庶几天理流行不至间断也文蔚虽日以此自提终未得力因来有以教之是望
　　番阳辞赵得勤知郡书
　　文蔚疎谬无取误防见知收寘郡斋自愧冒处非据寅夕不宁方图引退忽承易镇嘉禾喜而不意谓因此可以告归乃防不鄙复有顾遇之意自惟无状何以得此岂足下怜其寒陋而不忍弃之欤然文蔚窃有愚诚不敢不吐文蔚堂有垂白之亲菽水缺养使文蔚温饱于外而不顾其亲之饥冻是乃名教所弃岂可冒居师席以表范人之子弟用是所以难其逺出径当自此请违少留番江为有一二同门欲相聚数日旌麾既还文蔚无复拘碍后日杖屦而归犹得攀縁于鵞湖道上然抑犹有説文蔚以迂阔之学不合时好徃徃厌弃之者十常八九足下非惟招延之而假借之甚厚则足下之于文蔚亦异于常人矣使遽别而无一言则是足下无负于文蔚而文蔚负足下窃谓賔客之贤否寔系主人之重轻今世士大夫多喜佞而士多失守以失守之士而遇喜佞之士夫则卑汚茍贱之态何所不至为主者见其甘悦之言日进而迎合之意日投遂以为得士旁者观之则何有以折衷之乃幸
　　答江防之书
　　文蔚自惟蹇钝科举岂敢有望但以亲老在堂不得不勉应之耳每防奬予过当深愧有负期待盖士生于世用之则行舍之则藏自今人志于利禄于是荣胜耻负而视得失甚重然以义理观之则易地皆然逹则为逹之事穷则修穷之业初无加损持此説以语人不翅齐门鼓瑟惟防之能知我心故辄言之防之经涉世故已深穷逹得丧自当无疑得暇能与子融相过以讲究圣贤用心处他日文蔚结茅山间相与徃来以毕此生所得不犹愈于彼乎
　　答周希顔书
　　书疑数条已随所见答去更幸思之复以见告书直是有难读处某每读一篇必欲先自通然后防诸説而析之縁此遂觉迟钝未能得条畅誓当毕力钻研亦苦性不机敏也此学甚孤满前无可告语终日块坐令人昏滞识趋向后生但得一人朝夕相聚亦当有啓发处希顔志向不易得当决取舍之几真知外物为轻吾身为重庶有可以着力者若徒悠悠歳月无补于事也某深以此自警徃者不可救矣来者犹可追望希顔莫言语听也





　　克斋集巻四
　　钦定四库全书
　　克斋集巻五　　　　　　宋　陈文蔚　撰与李守约书
　　文蔚亲老家贫未免负米四方虽此道不择地而行然亦困于酬应不得专心读书良以为苦虽不敢逺去亲庭归省有时当此喜惧之年不得娱侍膝下望云兴思时时有之此虽莫之为而为之者亦自叹其分薄如此也但操存省察之功不敢自废去嵗见教之语谓自外观之若无甚过失然而义理虽精气质难变物欲之萌少不自觉徃徃渗漏而不自知此则学者通患尊兄之言可谓确实吾人要当力救此弊得提撕警策之意尝存不令间断久而纯熟庶几心与理契文蔚实所惕惧日有勉焉而不敢自巳也甲寅嵗承惠书有及于太极图文蔚即年报书后先生归自讲筵文蔚送至分水岭以书草呈而附敬之【阙】逹兄不知渠附何处竟尔浮沉但恨不得报教耳今再片纸録去窃幸过目有未然处痛赐开晓为幸文蔚读仪礼渐毕兄谓非防不能通信然顷因防长子亦因防而得乃知古礼参之今法无不合者但老师去世朋友星散疑无与质湥起索居之叹不知近日看何文字有新得因书不靳乃所愿望
　　答范益之书
　　师亡友散无从讲切吾党之通患然只得各自努力顷年侍坐谆切之诲歴歴在耳今日惟有勇决力行以变化其气质不守旧窠穴可也学必要其有成万一无成所谓掘井不及泉与不学等耳近读孟子湥有感于若药不瞑厥疾不瘳之语便中有可警策实赖推辅仁之益相望数百里同心之言如在几席凡有新知悉赐开谕
　　答赵必升书
　　来谕谓泛观中庸大学语孟诸经只如此做工夫便不可矣果欲从事此学虽有次第莫若先读大学之书古人所以十五入大学便是做此事业自圣贤不作成法废坠学者溺于口耳之末所幸遗书尚存近世又得诸先生正其讹舛从而章分句析指示亲切之功惠幸后学多矣可熟读湥玩以求其意日用工夫庻可循序而进即他书可以渐读矣若曰泛读诸经而畧无统纪则虽终日譊譊亦无益也心之存亡只在操舎之顷尝操而存便是持敬方此下功如何得他便无间防须是把将做事数数提起莫令昬防心才有主便能剪截浮泛思虑中扄无分扰之患寛闲容与皆繇此出岂若来谕所谓勉强禁制反成不安其乱尤甚也盖人之一心才操卽存初不费力但患学者不肯实用功耳
　　答姜叔权书
　　文蔚今嵗已离赵氏之舘舘于铅山之东洋子弟十余人课程冗扰未免废光隂稍得一日半日之闲又随分看文字终是舎已芸人不为稳便切已工夫只得就应接中着力吾人嵗齿已如许岂敢悠悠以负师训所恨孤陋全无朋友之助殊觉此道之孤细读来谕彼中乃间有朋友过从还有着实进歩者否董君亦不易得当力勉之琴书尚留庠否近世以来大抵学舎难处未知番阳如何计贤者必有以处之人心道心所见如何既云有省日用间着力必有实下手处便来无吝示教诗疑甚荷博约之诲其间尚有四条再具别纸请益得无惮烦为幸铭文荷见教但惟质有异若亡若存惟情有引愈窒愈昬四句未免小病若亾若存乃工夫之不勇猛者与质字不甚相应情乃性之所发自是不可无者若发皆中节正是天理流行岂可无也欲下此字须着一字防化庶得分晓耳
　　与冯祥翁书
　　文蔚窃有区区愚欲纳于左右伏幸垂聼文蔚谓大抵处世湏逺嫌疑茅斋得贤者潜斋之后不落莫矣但一童一鹤挹湖光而餐山色妙无加此而左右与公逺同处乃不避世俗之嫌宜其有以召纷纷不能乆安也况长生久视世间决无此理果有则秦皇汉武号召方外之士岂不足以尽得其人尽传其术终皆不免欺罔事可知矣乡来潜斋倡此文蔚深所不喜欲相传授文蔚以正理谢之颇悟其意况渠用功甚久讫有何补后人又欲拾其余可知也矣左右毎珍其术谓渠不得尽用夫世之学仙者正欲枯槁山林絶嗜欲錬形气又何假于外求哉借使枯槁山林絶嗜欲链形气因此延嵗数容或有之果能仙而不死有是理哉文蔚毎喜左右有清逸之趣出语无尘俗气得一二同志徜徉山水间啸歌吟咏自有足乐者不犹愈于驰心茫哉何日再为此来得以面论为佳文蔚愚直狂瞽有以裁之幸甚
　　答白鹿洞杜升之书
　　细观来谕深有啓发如谓静存动察各致其力及识认人心道心而提撕省察常常加谨放去收来皆使繇已此论甚佳但谓日后多事随物变迁存少亡多不胜防续与夫若欲存飬者惟待静时恐应接不暇者多难得静此恐未然所谓静者静亦静动亦静方其静时固是鉴明水止不去寻事而为此心之累及其动时则随事酬应各中伦理南轩所谓事至理形其应若响而实卓然不与俱往者是也必如此而后有以尽此心之用今如来谕静时固不可得至其动时此心又茫茫都无主宰不知何以为应事接物之本耶固无以见静存动察之实虽欲放去收来皆使繇已亦不可得矣窃望更宜审订仍求之日用之间当自得力既承不弃敢不倾倒或有未安更须反覆昨归自番阳再晤姜叔权渠观诸兄议论正亦未能无疑师亡友散难得防合可胜慨叹
　　再荅杜升之书
　　窃知琴剑尚处白鹿非特老师规模愈増广而此气脉赖以不絶何其幸也体用动静之说深荷反覆开谕鄙意非是以冥坐合眼为静此心未有所感寂然不动固静矣及其感物而动亦只是物各付物事虽万变而此心虚明自若初不与之迁转流徙所谓知止有定而能虑能得也故周子书有圣人定之以中正仁义而主静之说而先生因谓茍非此心寂然无欲而静则何以酬应事物之变而一天下之动哉今学者固未能到圣人地位亦只当主一故敬斋铭有当事而存惟心惟一等语皆谓此心专静方能应物不错蒙举写字为喻然写字时亦只得专心写字今固有手写字而心思别事者至有一事未了而他事丛然又生者若欲以此心应物鲜有能中节而不错者文蔚所谓动亦静者亦只欲主一无适而为应物之本根耳岂以防坐合眼为静哉质之先训反之吾身事理甚明一时用功即一时见效一日用功即一日见效未见于道有害也静存动察此论自是不可易提撕警防工夫通贯动静十字乡来先生尝荅一朋友书托其以此见寄且云才卿可便依此作日用工夫不湏更生疑虑空费谈说过却光隂也文蔚自此佩服不忘深恨至今犹且防续渗漏未能副其丁宁告戒之意契兄但着实用功更多读书参验则将自见得矣别纸戒谨恐惧之说此即静时操存之法自不容悠悠亦不容急迫因其已发而遂明之工夫当如晦叔李兄之言而国秀余兄之论文义亦切近浩然之气伊川之说甚明诸兄辨之已详终恐伯亮胡兄一向执已见耳大率讲论理到处湏服文蔚逺承见示不敢阿狥更望与诸兄商订复以见教
　　与姜叔权论深衣
　　【叔权顷年得书云考得深衣衽因制深衣今以所疑于注防者质之】
　　文蔚按深衣续衽钩邉郑注云续犹属也衽在裳傍者也属连之不殊裳前后者也防乃云凡深衣之裳十二幅皆寛头在下狭头在上皆似小腰之衽【小腰之衽指何而言防大记三衽三束注衽小腰也恐指此】前后左右皆有衽也今之衽当旁者谓所续之衽当身之一旁非谓余衽悉当旁也详防衽即裳也当旁之衽欲连属裳使不殊前后故亦得衽名耳又云防服裳前三幅后四幅各自为之不相连深衣裳一旁连之相着一旁有曲裾掩之与相连无异如是则深衣一邉有掩裳之衽防服则两邉有衽无疑矣及考玉藻说深衣止云衽当旁无一旁有及两旁皆有之文然以情理求之防谓当身之一旁者似不可破玉藻衽当旁之文甚明白郑注乃专作裳解全不见掩裳之衽如曰衽谓裳幅所交裂也或杀而下或杀而上是以小腰取名焉衽当衣则垂而放之属裳则缝之以合前后上下相变防不过广注之义但以欲杀而下为防服及朝祭之服之衽为异若然则防服朝祭之服裳皆寛头在上狭头在下既是狭头在下则不可缝合任其散埀注所谓衽属衣则垂而放之是也【古之为裳其制如此亦甚异先生晚年所服只是如裙然皆缝合亦不见下狭而防埀也岂不全用古制欤】又谓属裳则缝之以合前后盖为深衣生文然谓之属衣则裳与衣交际之处为属属裳则缝合者即裳矣又岂有裳之可属哉注于此下云上下变防释之曰上体是阳阳体舒散故垂而下下体是隂隂主收敛故缝而合之若以上下分隂阳则深衣与丧服朝祭之服皆有上下岂丧服朝祭之服独垂而散之得为阳深衣之裳独为隂得缝而合之乎防又云今删定深衣之上独得衽名不应假他余服相应为衽何以知之深衣衣上属幅而下裳下属幅而上相对为衽郑注深衣钩边今之曲裾则宜两边而有也但此等无明文言之且从先儒之论如防之说又似深衣两旁有衽縁自先儒以来皆以为掩裳一旁无文可证故防姑从之又未知此等果何如也
　　与徐崇甫校书【庚辰二月】
　　语録刋行者文蔚偶有所见并昌甫所报凡二条与别録所疑悉见与叶味道书中得暇能相与折衷为佳有如校书尊兄所守所行诚不可及文蔚数与朋友言之但吾人所学要在择乎中庸往往工夫亦未易到故子思亲切示人以为天下国家可均爵禄可辞白刃可蹈而中庸不可能以事情论之疑莫难于前三者而莫易于中庸今子思以前三者为可均可辞可蹈而以中庸为不可能盖前三者资禀之相近者皆可以智能慷慨为之而中庸非义精仁熟则不能以从容而中而智力果敢有所不与矣不能非狂即狷不得为中庸也尊兄试深思之愚者一得或有可采
　　再荅徐崇甫书【辛巳三月】
　　髙居无事温寻旧学其乐无涯世间升沉安足论哉纸尾见教良感不鄙文蔚谓以水之清论性之善非不当但水论到清浊则渉乎气质矣所以水不能皆清就其清之中亦有不同有清之甚者有虽清而不能莹彻者葢水之清浊繇地气之美恶人之气质之性何以异此恶者气质之不羙即水之浊者善者气质之羙即水之清者然气质虽羙而淳漓亦有不同如水虽清而等级亦有不一若乃就下则水之本然之性而洪范论五行亦曰水曰润下故孟子有人无有不善水无有不下之说斯则极本穷源之论程子谓性即理是也理岂有不善者哉是乃万物之一源非若气禀之有不同矣人心道心中庸序论之备矣谓或生于形气之私或原于性命之正继之以人莫不有是形虽圣人不能无人心亦莫不有是性虽下愚不能无道心必使道心常为一身之主而人心毎聼命焉则危者安防者着而动静云为之间自无过不及之差矣文蔚窃谓古今之论未若此数语之明且正者尊兄葢未之深考谓其所论之皆不然固不可但毫厘之间更少分别遂不觉其意之偏耳文蔚既荷有讲切之益不敢不尽诚或有未然便来更赐防晓
　　荅清江张元德书
　　下谕所録师训毎恨智识短浅无以尽先生之意但于聼教之际或未了了即不敢録庻几不失所传以为后来之惑顷尝遍阅诸録其他虽非文蔚所敢知间有曽是当时同侍教之人録文蔚所问荅者或牵引数事作一事说或以数日话头各是一事者作一日说首尾乖剌殊觉可怪文蔚拟欲再拾其遗别作一録庻见本来问荅之目目今未就俟脱稿当访便请益所教论孟二条足知非草草看过推此言之一书之中必多有所得并赐警防尤所愿望吾党甚孤欲专意内修有如尊兄所言岂易多得恨相距差逺未縁合并何当盍簮以究此懐文蔚年非不【缺】但老人新年九十三嵗頼庇幸安迫于菽水之飬未免营营为可愧耳
</div>
    <div class="pagination">
<a href="克斋集.html">上一页</a><a href="克斋集.html">1</a><span class="current-page">2</span><a href="克斋集_page3.html">3</a><a href="克斋集_page4.html">4</a><a href="克斋集_page5.html">5</a><a href="克斋集_page6.html">6</a><a href="克斋集_page7.html">7</a><span>...</span><a href="克斋集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
