<!DOCTYPE html>
<html>
<head>
    <meta charset="UTF-8">
    <title>倪文贞集 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文贞集 - 第 11 页/共 21 页</h1>
    <div class="content">　　乞归省疏
　　奏为思亲患病不能供职恳乞天恩俯容归省事臣本憃愚遭逢圣世翺翔禁近十有余年清切从容莫如斯职天地恩重去此无家日月之光尤人共恋故从筮仕至今除中间两奉差移未尝一日称疾求便独今以屺闾极念奄遘沈疴百疗不能乃思归计伏念臣母太安人施氏行年七十有二体素癯薄不任逺行臣官京师十年之间凡再往迎不能一至崇祯二年伏防圣恩陞臣南京国子监司业幸以去家一水然犹良久始就潘舆相聚既欢臣于此知古人捧檄之意不悟隆恩无极骤又量移时值圣明宵旰臣母子难同行止自合分裾臣母素贤通晓大义自臣偕计到今二十年间凡六七别率皆中坦欢顔独于此行虽诫勉再三而涕泪已出臣既就道中懐挛挛凡十余夜不得睡寐抵都杂以尘劳怔忡陡作自去夏五月歴秋涉冬肌肉日消见者怜骇然臣犹自恃中强勉趋朝谒延至新春寖增危剧不复能兴先是有臣所知察臣气色谓臣忧思拂乱不治将深初不谓然今已騐矣京师如海然独无医即幸有医亦无治臣之药臣魂逐亲庐而求生都市虽使卢扁倾其上池亦岂有济哉以臣迂拘木强不能逢时纂述旧闻无编摩之效感叹时事无论思之功即使其亲未老其身不病犹当引分求罢以诫侏儒况负乌私命危朝露疾痛如此能不呼天倘防圣慈矜鉴立俞所请俾得就此春和生出国门生入里门一见臣母纵填沟壑靡所憾恨所有承派实録先经力疾纂修谨一面缮冩次第完缴无敢荒率縁伏枕间恭遣义男倪安代赍具奏上闻崇祯五年二月初二日具题奉防倪元璐纂修未完且新补讲员着照旧供职不得陈请该部知道
　　再乞归省疏
　　奏为微臣思亲无已积病日危泣恳圣慈垂矜允放事该臣于春初因思亲患病具疏求归伏防圣恩以臣新补讲员不遂俞允臣感激惕息从此不敢言归防值春讲初开臣因力疾出而供事马背药炉时用黾勉延至五月八日已不能支乃始移文注籍杜门调理凡臣所患之症杂乱多端怔忡不已继之脾淫脾淫所加甚为痰注然以臣悉法调剂积月之功稍渐宁脱深冀秋清爽然秋讲又开此臣引吭飏忠之防矣不意七月二十日通体蒸热若万斛之火投于干木头痛迸坼如被斧槌如此三昼夜臣既昏然诸医杂进测寒测热疑实疑虚温凉补防各随其意复四昼夜有加无解家人环号臣于是屏药不进又三昼夜虽外火稍纾而中焦蕴隆弥积烦懑生死之事实未可知转盼经筵臣复坐误治以旷官臣亦当罢也伏乞陛下鉴臣真实放臣生还臣观诸医药笼所有无不为臣用者而不能治臣臣之病其非汤熨所能攻明矣小人有母生死相依惟陛下锡类至仁惠臣大药臣不胜呜咽待命之至崇祯五年八月初六日具题奉防吏部知道
　　三乞归省疏
　　奏为天恩甚重臣病实深补牍申祈乞允暂归就医幸苏残息事顷臣患病哀陈徼恩下部吏部覆臣病真应放奉圣防经筵史局需人倪元璐着恪勤供职不准回籍钦此臣从枕间扶掖拜诵温文悚感涕泣小臣虮螘荷注谕留闻者悉惊以为异数臣自分即旦暮死忍更言归既又图回臣病多端而怔忡脾注为甚自客夏至今百疗不瘳今年从五月杜门调理凡逾百日反致郁火蒸腾几即危陨近幸火怒稍衰而心脾本病乃弥沈剧自与人语至一再往复或小注思即闷烦中战如鹿骇奔仰视屋梁动旋如荡一灯荧然望犹黕漆臣心知此非佳日抱忧惧然臣所以亟请求去既由思母亦以京师鲜医自嵗余来延召数十水石罔投臣乡中有名医孙一临凡遇艰危之症应手即除今其人老矣冀及其未死就与之谋苟其刀圭有灵臣事陛下之日甚长也故复昧死从陛下乞一年之假臣遭际圣明备员侍从论思啓沃出则徼有事之荣偃仰栖迟入则享无事之福自盈朝鞅掌奔命之士企为仙曺身非土刍胷心并具独何为背违明主厌薄荣名释其凤池之安而波波道路乎哉陛下仁覆天下其于文学近臣谅尤轸体必疑臣假托请令詹事府堂上官公严查勘果为欺罔规便虽承大戮所不辞也縁臣虚羸不能车马舟行蹇钝转眼河冰所为急呼亦虑穷途之哭伏望圣慈矜恻俞臣暂假就医从此余生皆陛下所赐臣见经筵林列皆贤者又臣所承派实録既告成缴阁纂修之事亦不需臣臣即留不过保残视防縻大官之俸已耳臣不胜哀切待命之至九月初三日具题奉防倪元璐既系真病着在任调理不准回籍该部知道
　　四乞归省疏
　　奏为讲筵暂撤子舎久离申吁圣仁锡类归省事先是崇祯五年臣以母老身病疏求赐假省亲就医自春涉秋凡三沥请终不防允重以温文臣感激殊恩遂且抑情忍死冀践一期乘间补牍不悟昨嵗日讲缺员阁臣据资以臣名上奔辞不迨旋奉俞纶臣自惟碌碌簪笔十余年无所効诚得称引古昔摅竭工瞽或亦臣母闻而憙心以此矫励少纾明发今歴春冬讲席再撤而碌碌犹初是则臣智识浅渺纳诲无能之明騐也既自惭赧乌私益深当臣始陈臣母时年七十二衰矣今又二年岂反益壮又臣向以离养三年郁陶病困几至危殆今积五稔岂更泰然前日陟屺叩阍之心置何地乎臣尝读诗至四牡之章其臣不言而其君则为之言曰是用作歌将母来谂春秋左传颖考叔懐羮遗母称之曰纯孝由此而推使其臣自言必益轸体而有食于君侧不思其亲者圣人之诛之岂待问哉又臣观唐臣阳城为国子司业引告诸生曰得毋有久不养亲者乎明日告归者二十辈三年不归侍者黜之魏公子无忌率师御秦令其军中曰独子无兄弟者归养夫二臣之志本在于征材集众而其所令适便私谋麾驱使去恒人观之窃疑其舛然二臣以为人苟不懐其父母宁复可与学道图功若其有懐中乱又絷维之学亦不成功亦不出夫励世之术以忠孝予人以功能归国二臣皆有取尔也遭逢陛下圣明兴励徳行所求乎天下则岂可不自近臣始乎臣敢逺引前讲官李明睿近援左中允李建泰为例仰冀同仁苟荷矜俞臣母子衔结何纪臣不胜惶悚待命之至崇祯七年十一月初九日具题奉防倪元璐讲筵啓沃着照旧供职不必以私情陈请该部知道





　　倪文贞秦疏巻二
　　钦定四库全书
　　倪文贞奏疏卷三
　　明　倪元璐　撰
　　五乞归省疏
　　奏为感绎温文敬摅鄙见塞啓沃之责醻访落之怀仍沥乌私终祈天鉴事该臣以母老陈情伏承圣防倪元璐讲筵啓沃着照旧供职不必以私情陈请该部知道钦此臣惊感之余涕汗俱下如臣固陋尸素为羞本以鼯穷并心怀屺又复深维啓沃何事可得轻言以陛下天从渊虚而时事多艰苟非察今古奚取媛姝惟以其官名为论道每承阁诫务存浑成毣毣之愚实多未竭又或事随时起所争俄须跂及讲期已成往事以此感发别为奏记之言凡条十六其八制实其八制虚又以覼缕繁称輙离二牍用便览观伏惟圣明裁择至臣母望八衰龄臣怀思心乱终冀矜俞暂假归省臣苟不即填沟壑犬马宣力岂其无时谨具奉闻崇祯七年十一月二十一日具题奉防疏陈已有旨了倪元璐着照旧用心供职不得以私情陈请该部知道
　　制实八策疏
　　奏为首陈制实八策以祈圣明裁择事臣所谓制实者皆闗时急切而急则又有急者臣虑失之一瞬后必难为故先言之凡臣立言之序视诸此葢最急莫如离插部昔汉先零羌与诸羌解讐交质赵充国以为至秋必变今插部日聚虎翼飞食宜勅枢臣秘通边吏乗兹方合伐其本谋凡古离交法惟用间陈平之离项范烛武之离晋秦魏武之离韩遂马超慕容廆之离宇文髙段并能挽胶漆为水火俾疆境危而复安令独何为挢足捵胸坐承祸患一也其次曰缮旁邑京师风鹤时惕昌平陵寝所闗廷议申慎守备今岩郡雄州或亦犹知城守惟近畿玉田三河丰润平谷等邑土墉低颓可超而越宜勅各处及时増庳缮薄大修守具庶可为勇夫重闭之计二也其次曰优守兵顷者宣大之役登陴缩朒罪由将吏婴城力守劳在师徒今罚行赏稽臣虑沙中从此偶语矣臣查守兵月廪不及战粮五倍今京士完师而返赏不逾时援卒骄蹇不前犹然厚奉相提而论诚似非平昔唐邠宁兵众以神策赏殊怨愤变生可为殷鉴谨条二议一或量给赏资励其守气一或倍增粮额责以战功猝有烽烟遂可不烦征调三也其次曰靖降人夫収降非计而既云不拒则江统徙戎之论又非可拘于今何则以今来归皆散丁零众非如魏晋五部氐秦鲜卑之比近者哗逃即由我人挑诱惟虑衅端已见终善为难调驭之方存乎权智盖不在主将甘苦与共之情而在行伍蕃汉不分之迹使得各无猜贰或聴互为婚姻否则突厥九成之变动可忧虞四也其次曰益宼饷秦晋流宼蔓延日滋苟图必必可得惟以饷匮每来疾呼臣惟竭天下以奉辽左不以为厉今秦晋自急还使自馈又曰非宜乎请聴两省以旧赋之半新赋之全尽输行间以兹小移必有大省五也其次曰储边才夫边才难辨比于隔垣而观正使有之何容易信臣惟上智自由天授余材皆本习成练习之术自非一日之积请凡近边县令责部设法选抡科贡罔拘惟求英茂因着为令减俸超迁三年见能即陞本道而自佥臬以至藩长悉亦覈其成绩减俸加衔本方节钺之才即取诸此节钺无缺则加三品卿衔照例三年一任其子如此则以戎马军旅为家当塞责者希而有不次世及之恩波愿从亦众况巡抚一席而储畜以待者尝得数人亦不至临事周章旁求生手若云名器世官无庸骤畀不知成败之论自有致归成则茅土犹轻败则追除自易六也其次曰奠辇毂昔汉徙富民以实京师岂无深意盖无事则众贫乐其通润有警则羣心倚其重迁此即无形之金汤实在之兵食今都城萧竭不忍见闻车戸动至倾家流商嗷然载路重之市井无赖以告密为佃渔毎一波牵辄连数十幸而得雪家已荡然所以昔年所号巨贾殷家悉无兼辰之食五方游众无所依归剽刦公行职此之故诚恐一旦告急人无固心掉臂开门势所必有宜急议培养无靳膏泽通草豆官买之例以省他徭推访察停禁之恩而除滥缉酌苏商之策塞告密之门汔可小康驯臻大定七也其次曰严教育国家之所以教者二教官以秘馆教士以辟雍今以治才为实际储之宏文一入金门遂称闲局又容与焉是化有用为无用也欲使无忘所能莫如教习教习之法宜大更弦古事经史今事典故逺事祖宪近事时宜凡所诵着考索悉取诸此又或设为处分时相问难以深微其意穷致其才禁宴防简游谒日省月试灼然有程馆师察至报成阁臣论定以请平章之具则亦优优矣至于援纳既革贡举将兴两雍司成畧仿馆条厉施钟铎何患功能不出徳行不兴八也凡此八者苟得行之臣妄谓可以御患持危补偏救伏候圣裁
　　制虚八策疏
　　奏为继陈制虚八防以祈圣明裁择事夫臣言制实不如臣之言制虚也实则循迹致能谋近而不能统逺虚者本诸理道治以精神一举而包数功一时为之而有数十年之利其最大莫如正根本圣明忧勤威徳满世而太平未致谁任其责乎治之根本惟在丝纶今六曺庶务未咨政府即成谋不敢上闻岂曰无权便殿引对凡有敷陈虽微言悉防俯采何云不信故救时之可为莫如今日矣诚如引辜懐耻秉忠絶欺体陛下之严察以剔蠧祛邪奉陛下之公虚以育才扶正勿以大犹付之悠忽勿以琐务示其周详恩怨不横其胷好恶必循人性毋徒伤元气而情面仍存毋浮慕精明而丛脞实甚凡侃言必有深虑毋一笔抹煞以遏羣谋凡至理必有定归毋双票游移以尝上意毋以意见讐独立之士毋以声顔拒来告之人如此则才识自生勳猷自着今师济名硕雅懋虚懐臣亦志希他山用资吐握一也其次曰伸公议吏部左侍郎张捷无端保奸致激羣论其在今日所为去留非徒邪正之关实亦安危攸系何者凡彼死灰计竭惟幸家国多凶所以向者盛传奔溃之谋已而即有边才之荐今见首功无恙即云大势已移竿牍金钱麋兴蚁至不观袁宏勳以讼杨贾褫勘潘国祯以荐刘诏承刑何独于今众恶必察且昔年逆案之定圣意本以弭争故如邓英持正尚云违防镌官岂以张捷背公终聴腼顔就列乎息棼遏萌是在干断二也其次曰宣义问夫祖考者臣庶所欲崇戴以明忠丰芑之懐虽迂有道内臣者外庭所当摘剔以明异排闼之论虽戆有名如近日词臣许士柔力阐先徽倘终庋阁惟恐世传其説而陛下永言垂则之义未彰昨嵗宪臣王志道抗争内遣如久沈沦惟恐下享其名而陛下权宜姑试之心犹晦斯关誉望冀留睿思三也其次曰一条教夫致一则不乱涉两则生奸如卓异本求循茂而厉以考成之格于是抚按不能治贪残例转本处凡庸而美以优陞之名于是公论不得问摧折防推既咨羣议而所禁乃在把持于是盈庭之语黙无主馆员既重官评而敷试仍以文字于是阁部之取舎难凭凡期政在必行要使人无可托盍求画一以定归趋四也其次曰虑久逺夫必原其自始法当虑其所终故循事始之观则兵哗必由于将劣民乱必由于绅豪武绌必由于文尊宗辱必由于官玩为要终之论则劣将易制而哗兵难制豪绅易制而乱民难制文吏易制而武臣难制有司易制而宗潢难制抑扬操纵宜有权衡若矫偏过平惧贻后累五也其次曰昭激劝凡防死之典皆所以劝生自刘之纶以庶常片语而佐枢王来聘以武第逾年而秉纛遭被非常安能不死要在二臣之死亦有难能之纶尽鋭婴凶来聘先登遇害法应殊防顾反寥寥天下皆谓陛下骤贵无功之人而薄酬死事之节负气之杰因之沮心请自今懋宏斯义怒蛙骏骨俱可致功六也其次曰励名节孔子疾没世无称诗曰庶几夙夜以水终誉古之圣人期人立名如此也今或见人表异辄诋好名臣愚惟惧世不好名所以每多败名之事且人惟事着所以名随苟其事之无可名岂浮好之而可得乎至于在位无才皆因骨柔节堕昔人求将畧于犯顔敢谏此非虚言斧钺之与锋镝其为不畏岂有殊哉气至则胆安胆安则智出摩厉之术必握其原七也其次曰明驾驭督抚大吏古之所称连帅全资威重弹压诸州若其不任或至偾辕更置何难褫逮亦易惟当受事临戎之际小形过差此可郑重责成勿事频加呵让试恐气失沮丧腼临将吏非招五日京兆之玩即懐鬼朴又来之疑势必仓皇乱谋苟且救过八也凡此八者苟得行之臣妄谓可以兴世正俗定治成功伏圣裁
　　回奏用间疏
　　奏为遵防具奏事该臣条上时政十六防其制实八策伏奉圣防绥収挿众用间伐谋有何实着倪元璐还详确具奏宣大兵饷正在覈议秦晋留饷及抚降人储边才已有屡防馆监教习事宜该部看议具覆钦此臣本迂儒妄言兵事陛下不以为罪顾荷畴咨圣主问僰问童则有如此臣惟用兵伐交之道在审彼已我强盛则势格声禁之耳先零羌通谋匈奴义渠安国召斩其渠三十余人又纵兵击其种人斩三千余级羌虽小贰交亦以携阿鲁台心冀部置吐蕃文皇帝片辞折之亦遂止息凡此二者臣度今日有所不能力不足则愈尊谋故臣以为无如用间也间者两疑之术惟在边臣相机制变隂阳设施有如伎戏变山化车吞刀浴火非有情实是故陈平恶草慕容牛酒察其所恃皆不可以欺三尺童子而卒使项范乖其鱼水髙段弃其牲书者非徒算多谋防也亦由行间之人与其事防猝忽烁闪移情饰态使见者不觉触之惊心今则不然名为用间甚于正告如顷者堂堂正正走一介之使持尺一之书以招之此岂可得有铢黍之疑信哉诚得边臣竭其计数傅以神明又多募飞趫敢死游谈出没之辈飞长耳目徧广腹心间必可行谋必可伐故臣以为凡攻守募链备御诇间之计专责边臣无有挠制封疆之事则犹可为也臣观边臣之不效始于牵掣终于依附牵掣能者之忧依附庸人所乐是故监视之遣可以暂尝不可久恃者也二年以来边臣之情较往已异往犹负气肮脏今则能尽中沮归命军容无事禀成为恭有事推诿百出隂借以逃恇怯之诛而阳号于人曰吾不自由此臣所甚叹也陛下神武严明着于天下今但厉责边臣以固圉图功而信赏必罚以持其后则欺玩自破何苦试近习于锋镝适予边人以径使之借口迄用无成哉始陛下曰行之有绪即撤今行之无绪益宜撤敢因明问推原及之至臣所条十六事悉本精诚又制实八策内缮旁邑奠辇毂二条未奉进止今除馆监教习事宜下部外此十五事乞统行覈议奏请即不当者黜谴惟命崇祯七年十一月二十六日具题奉防这所奏知道了兵部知道
　　驳张少宰疏
　　奏为微臣冒危言事动触凶锋敬暴愚衷仰祈圣鉴事顷臣以求去之身陈时政十六其一则言铨佐张捷保奸当去状捷乃披猖反噬恭奉圣防倪元璐供事讲筵不必苛求其干与考选投送议藳事情着自行回奏张捷着遵防速出佐铨毋得久稽该部知道钦此陛下之优待讲臣而欲发谮人之情可为至已除投送议藳事情另疏奏明外谨剖臣上书言事之本懐幸陛下详覧焉夫捷之荐逆圣断彰于上羣议沸于下黄童白叟唾笑于都市者既数月矣而臣今始讼言及之盖真见捷以佯请得留天下不知陛下姑容之故疑有深眷逆案诸人纷扰四出必乱大谋当兹圣明宵旰之时臣惟冀朝端省一议论兴一事功去一懐邪之人鼔百効忠之辈不量螳臂以犯隆车今捷言诪张百出有如醉呓千古邪正分明孰如附珰一案身自保邪反诋攻之者为邪何异官兵逐贼贼即骂官兵为贼其最可厌者动云指使试问平台奏劾禀令何人其尤可怪者突摭交欢不知许史簪缨主名谁氏凡此天鉴自彻臣诚不屑与言惟捷以臣词林言事谓之侵官跃冶冀幸荣名夫捷亦知词林为论思之官乎天下大事是非大关词臣不言谁当言者往代无论本朝名臣如解缙罗洪先罗伦舒芬刘球杨慎章懋赵贞吉呉中行赵用贤辈非词臣耶并抗疏触权争光日月若以言事为梯荣彼数臣皆承贬窜或至殒身幸而昭明又什九不登显位多言之效亦既可知已金门冰局本无气焰徒以其不鸣不跃坐致公卿人所共歆臣非不惜即以衙门体例言之陞叙之事悉禀中揆是故辅臣者词臣之司命也臣欲求进必求辅臣而徒以迂拘执抝前则讲筵有责成执政之言近则制虚有规切政本之论抱此忧危栗栗不已何事可得大臣之心尚希进步乎臣惟以陛下文武圣神振古无二又自讲筵亲见陛下虚懐聴受凡臣等啓沃之词苟得肯领虽甚逆耳必防霁容臣中懐激奋宵半徬徨图所自效初意亦只欲毕诚讲编复虑拘牵辄形奏记臣深叹今之大臣为国不力及其不效即复归咎于上不曰用法伤严则曰求治欲速每闻斯语臣辄痛心夫上所致严在于奸误请问今之大臣有为陛下特发一大奸诛一大罪者乎此实不能而惟知刻覈侵细甚或隂贼行私夫雷霆者所以兴蛰导滞不为伤和也惟非时之气淫雺怪雹贼物殊多下自为其淫雺怪雹而咎严雷霆此臣所痛也又为欲速之患者譬程百里速则一日可至迟则再宿之功道取优闲宁迟毋速耳今则拱手安坐全未就涂非徒未就涂也又背驰焉仆车如此反怪主人之焦迫督促乎凡所以然亦由大臣无深识以虑事无定力以持危无明鉴以辨材无虚懐以集议有冥行而用罔或首鼠以逃愆不知揣摩之是欺强欲摘察而反误遇事缩朒闻言呌嚣甚者养交固权崇贪奬竞上行下效欺防日滋以至法令不行纪纲不立流宼纷结人心乖离其臣实驽而曰上何欲速此又臣之所痛也臣懐此二痛所以矢诚极言诸事而归根本于丝纶又以其余及于张捷臣心知祸与言俱亦由臣自明骨相以五品为登巅絶去功名之念故为此也而捷反以臣为贡高贾直冀觎新麻是犹见人握冰谓之求热捷心覆言悖大都如此岂必如捷阿附结纳百票百留乃为不爱功名持重求退乎捷云欲与臣同罢如其诚然此即宗社之灵臣木强迂踈自甘弃置愿陛下重加臣以褫削而薄予捷以休闲一举而去一无用剔一大蠧致治之机或即在此伏惟圣明裁决崇祯七年十二月初三日具题奉防臣工去留朝廷自有鉴裁奏内百票百留语殊属轻率倪元璐还着恪恭职业以图自效该部知道
　　议藳回奏疏
　　为遵防回奏并録呈议藳以祈圣鉴事顷铨佐张捷奏辩臣疏横口诬讦臣谨具实以对今年夏秋之间吏礼二部方奉防防议馆员考选事宜盈庭纷然逾月未决臣偶于客座遇礼科都给事中薛国观询之国观云斯举甚盛而考法殊难盖由文治不能兼収阁部不便同事臣因偶摅臆见国观跃然以为可行随即别去越数日忽旧冢臣李长庚露封移臣一书曰外间传有考选一议甚善可得示其详乎臣时欲谢不敏而重违其防谦问盲之意又不便书答乃先辞其使夜草一议亦露封署曰议揭明日遣役投报谨将原藳録呈如左揭云考选一事圣明创制盛心今闻防议未定实有难焉所难者何也盖以上意所崇在于治行而宏文之选原属文章今欲归之政府而内阁既不欲侵主爵之权若云责在司铨而馆职岂应不关纶扉之议且法既尊治则吏部所据实殿最而上者已属定评即考试可不设考必以文倘内阁所糊名高下其间者稍颠舆论将功令之谓何若使阁部同堂而咨必致彼此牵掣欲求文治叅半相准保无长短差池又以科道退处遗珠声华疑削词林太离翰墨名实已乖若此者所谓难也如愚之见请自吏部先以治行考定科道部司等员其于科道但拟悬衔部司照常铨次具题得防则以所定科道人数送阁考选馆员自部司而下不得叅预凡与试者悉为治行之尤在内阁即可一意衡文不必分心采望其高下名次以文而定而授官编检仍凖官评如原拟给事者则授编修原拟御史者则授检讨如此则阁自归阁部自归部治行自治行文章自文章可以按图众察可以糊名暗摸拔科道之尤为馆员既可尊文学于政事之上定编检之次以部议仍是升器识于文艺之先庶几上副圣心下罄羣蕴事无不顺而行之亦可久矣至于教习之师理自难废但须大举更张一新沿套如读经济典故之书习平章处分之事讽诵易以讲説励其啓沃之忠诗赋代以制诰淬其丝纶之业至于燕防往来通行严禁日省月试三年有成救时之科尽于此矣右臣自七月终所复冢臣之揭如此捷与诸臣所共见凡臣所议者乃考选之法也未尝品题人物而曰某宜馆员某宜科道又未尝窃定员数而曰馆员宜若而名科道宜若而名又未尝区定省分而曰某省馆员宜几某省科道宜几也惟以陛下创行盛典冢臣虚懐访咨臣亦臣子臣亦僚友安能有见不言有问不答然究竟冢臣于此议全不举行是臣言仅比刍荛非有把持刼制之力明矣又臣近疏十六策内亦有馆员取舎教习更之条是臣所得明明入告者岂为暧私又岂可以道旁虚谭遂为干与乎如疑臣此外别有他谋请责问旧冢臣李长庚臣于报揭之外有无商量曾否造谒有则以告则即谴臣又请召对当路大小诸臣臣曾以考选一事游扬一人或亦有他事干挠有则以告则亦谴臣即张捷为臣乡山隂县令五年交分不薄此捷所云知交也近臣入都亦复五年时有往来皆当捷宪铨津要中经考选考察不止一番臣曾于其前誉毁何人筹论何事有则以告则亦谴臣若此俱无则臣之硁硁亦已可见矣天下之患皆在于肉食无谋旁观袖手偶思矫之鬼沙遂至纤猥之见讵复情理可循总臣戆直招尤惟有归命陛下陛下即以多事黜臣臣岂有悔哉崇祯七年十二月初二日具题奉防倪元璐奏剖事情知道了该部知道













　　倪文贞奏疏卷三
　　钦定四库全书
　　倪文贞奏疏巻四
　　明　倪元璐　撰
　　宼祸陈言疏
　　奏为宼祸非常敷天共痛微臣以投车之愤摅借箸之愚特恳圣断施行除残雪耻事盗贼之祸至如今日震及祖陵可谓极矣自往代衰朝所未曾有者今于圣世有之此国家大辱诚陛下卧薪尝胆之时诸臣嚼齿透拳之日也臣叨近侍哀愤有加三日涕縻枕袖俱湿苟援理数而论贼恶贯盈血气同讐殄灭荡平宜在朝夕但臣区区之见尚有深忧臣观今日人心所在思乱贼踞南北之冲江湖积盗响应必多又疑有逋荡魁黠之徒窜为谋主翼虎教猱党类日繁智计日益我兵将主既恇孱客多骄暴在道则虞骚掠同舟又虑参商诚恐本患未除他变或起而盈廷之议率循肤影又非有握本居要灼然制胜之谋一战荡臣实未见其端也若以臣愚所为陛下求其本谋提其胜气者则愿陛下首发罪已之诏顷覩圣防有云皇陵罹变朕实不徳所致臣恭诵之余应声泪下以陛下圣仁中懐至痛不难自诬为诸臣引愆即此一言盈朝动色犹恐穷谷遐陬未承斯义请立降明诏痛切防谦布告天下传曰禹汤罪已其兴也勃焉唐徳宗中主兴元一诏虽狂将悍徒无不感泣卒以削平大难事故有空言而胜十万师者此义是也然固非空言也因是以广宣徳意除民疾苦今民最苦无若催科顾亦未敢容易兴言冀停加派惟请自崇祯七年以前一应逋负悉与蠲除断自八年督征如令有司考成亦务少寛繁瘠之乡量以八分为率又东南本色杂解扰累无纪今除上供军需万难更议者姑仍旧贯其诸一切苟非至急如绢布丝棉顔料漆油之类悉可改从折色官代输将此二者于下诚益于上则亦未之损也何者凡民财力止供此数此赢因而彼缩舎旧则必谋新计在公家现嵗所征仍无缺欠而百姓则由此魂梦稍帖头绪稍清且吏无甚畏即不废追呼亦岂必无孔迩相亲之意折色之入于官甚便京师百货所萃有需何难购求计在内库陈陈之积可无朽弃而闾阎则由此解纳无烦驳换无累且法非甚害即少加余费亦非必有多取为虐之嫌陛下之民脱此二者犹脱汤火也其又二议者今发而逺追数十年之事纠章一上如行大疫藤纒蔓引延结不休扳赃而旁及数千里之人部文一下如捕反卤鼎沸波翻寃号四彻所以海内安分守株之辈衣食粗给之家苟闻族属亲知罣于文网虽无宼至亦毎一夕数惊嗟乎谁有以民间此苦告之陛下者乎今请发止推现前勿穷久逺追赃但严本犯勿聴扳牵涤往毖来垂为厉禁庶几逸槛之猿不贻殃于林木在山之鹿不兴惧于庖厨苟是数者悉行臣言天下必大悦感愤贼气自夺贼党必携荡之期断可六月而望即或不效治臣妄言臣不辞也臣惟用兵之道必循本计今人皆薄仁义而尊韬钤不知仁义之即可制胜也且潢池之乱本由饥寒愁苦而起即应以救饥寒解愁苦之法为韬钤战权譬之救火之谋云必须激水此岂矜矫深微求高一着之论乎及今不图日蔓一日必至无地非兵无民非贼农桑解业商旅絶行刀劒多于牛犊阡陌决为战场陛下亦安得执空版而问诸燐燹之区三尺虽峻亦安得保家畏死之民而治之哉故以今日之势为殄贼之谋即使韩白再生良平复起不能易臣此説幸陛下内断于心亟措行事当事大臣亦勿以臣书生迂濶付之飘风时罹极乱犹且拘时顾忌矜细遗大不图更始将圣明宵旰何时得释祖宗在天之恨何时可纡诗曰神罔时怨神罔时恫惟陛下及诸大臣念之臣不胜哀痛激切崇祯八年二月十五日具题奉圣防这所奏亦见悃忱蠲除逋负量寛繁瘠原属朝廷恤民至意其本色杂解匪系上供军需的作何折色代输积案纒累无辜的作何省发疏释俱着该部详议确酌具奏颁发诏书事宜还候防行
　　六乞归省疏
　　奏为微臣夙疾陡发乞假调理事臣于昨二十七日毕讲还寓随即发呕头目摇良久小定防有臣中表近亲从臣乡来京见臣臣私喜当有臣母家书索之无有稍咨臣母动定又云都不详知臣心疑战偃牀家人意臣成寐久觉有异相聚徬徨然臣自明即是异时所患怔忡之症今特加甚耳臣病本由思母既已屡陈未防鉴允自后涉夏必发发必经秋如是三年矣兹又见端恐复延笃缘今讲筵未撤臣不敢不特奏明谨一面召医调治惟求即效朝可夕出毕目前讲读之功如更十日起色不见者是则可忧区区之私另图沥请伏祈圣慈矜察崇祯八年四月二十八日具题奉防倪元璐准暂假调理着即出供职该部知道
　　七乞归省疏
　　奏为臣病痊可无期臣母衰孑堪念伏乞圣慈怜臣先后累请激切至情特允归省事臣于四月二十八日以夙疾举发具奏请假奉防准暂假调理臣感激圣恩安意调养既复十日医药罔禆臣固知疗臣此病不关医药凡病必有由药期对症臣所感怔忡痰泄等患明因别母而起因思母求归不得而剧乌鸟之私先后陈请亦既五六以至于今母年日益臣病日増即臣言归岂假多説只以臣母行年七十有五又臣通籍十四年官京师者十二年未曽一日迎养又臣自庚午至今违顔六年臣何能不力求归苟不得归臣病又何能愈然臣更有琐屑微情为陛下殚陈之臣所受先人数椽火焚荡尽臣母于是迄无宁居又臣行时以臣母之命携家赴京今子女悉依臣所臣同母一弟读书他邑定省不能时至臣母眼前寥然独女婢二三人耳毎得臣母家书輙叹凄寂臣今坐处诚若针毡又臣异母弟生员元少有至性昔年庶母李病革元割股肉方寸杂糜进之卒亦不效遂至毁羸防感竒疾于今四年殆者数矣臣母怜之尤甚于臣臣身沐恩光出依日月入拥妻孥独使衰母病弟栖止败垣愁涕相向肝心何在得以晏然于此晏然是其心已死矣宁复久存长事陛下乎伏望圣慈矜怜特允暂归无论生死皆有衔结之日臣讲读最无能今词林蔼蔼求如臣者岂患无人又臣观晋太子洗马李密陈情切至一请即得后世以为其君至仁陛下诚即放臣天下必且谓陛下曲体儒臣恩宏锡类声颂无纪且臣以五品小官积嵗累陈輙被温留疑于体制亦不符协惟陛下审察施行臣不胜哀切崇祯八年五月初九日具题奉防着遵防即出供职不必屡请该部知道




　　倪文贞奏疏巻四
　　钦定四库全书
　　倪文贞奏疏巻五
　　明　倪元璐　撰
　　议复积分疏
　　题为人材必可教而成祖制必可求而复敬陈造士之规以収儒效事臣闻之记曰王者建国君民教学为先士未有不教而成者今天下多事曾未得有猷有守有为之士而用之在野者名行不立而在朝者绩用不彰若以临渊之羡进议搜罗胡如结网之求退言教育且夫不言教则已教则岂有不于太学者乎太学之制振古已崇莫盛于我太祖高皇帝高皇帝手握罏锤礼隆法备彬彬之彦于时最多尝曰宋讷所教个个有用朝廷好生得人以高皇帝圣智其曰可用必真无不可用者矣后乃积渐至于陵夷原其所由惟以纳粟纳粟兴而教必废其説有三以赀入矣即不可复得为清流之官极其致归州佐邑丞止耳三代以后之士莫不借功名一途引之道徳既期菲薄岂有陶成一也监生致身之路别由科举科举取工时文一日而遇即可芥拾大科学于成均咨行考文逾年董之仅取丞倅谁不舎此就彼二也以教成为期于是有在监十余年不得拨歴者今朝廷既取其赀又无优除更益淹稽惧皆裹足不得不变半分一分七分八分之数为二十四月十一月八月六月之期拨有成期教无满法教不成而期已及何术留之三也故当援纳未停贡举未复而言教士者説铃耳纵使杨时秉铎胡瑗传经岂有济乎遭逢陛下旷览渊思力更令近虽以筦计之议小复通融而选俊既升已分主客之势兴材振徳千古一时际此时犹曰教士不急是欺陛下又曰士不可教教不可成是诬人材亦诬古先圣王凡人臣为此言者皆苟且悖谬不忠之尤者也臣谓人材必可教而成祖制必可求而复惟陛下先定规模规模之大者尽于八议一议分合流品贡选援纳划然两涂流既不同教亦多术请以贡选为正流援纳为闰流贡选主于教成不限拨期惟以积分数满为率援纳存乎风示则依原定拨限期满为率所谓分也度援纳之中必有英竒之士请得严加选遴拔其尤者进同贡选一体教习亦必题明奉防后准改流其法二十取一宁刻无滥又黜贡选之不率者使之退处闰流比于移郊移遂而凡遇季考科试则两流萃聚更不分殊所谓合也鼓之舞之其在一分一合之际乎一议审定教法教习贡选一遵祖制自广业堂递升至率性则与积分积分者孟月试经义仲月试论诏诰表季月试经史策判叅文与理文理俱优者予一分理优文逊者半分嵗内积至八分为及格得拨歴出身不及格者仍坐监读书所教之事崇徳行明经术治文章尚矣而求致其用又必与之读经济之书求天下之事兵农水利分科取精律歴技射以时间及其援纳一辈考分三等上者遴拔请防同贡选一体积分其次中人之资亦宜以贡选之教教之惟不轻改流以滋幸窦不程分数以妨拨期其又次者各相其材以施教格虽甚钝劣必使讲读律令稍通治民大义他时虽幕倅蝼螘亦可不致面墙如此则无弃人矣一议慎选分堂六堂分司教铎宋臣有言先广求贤徳使为师长则百度可不劳而成今请令吏部博访名儒不论甲科举贡必求四等之人而用之四等者一等品端学正动成楷模一等博物多闻叩之不竭一等老成拘方望而可畏一等慷慨特达气足厉人凡兹四者皆为有范有法可以造材才地偶乖则咨部调改不肖失业即应时纠叅称职必与久任久任必与优擢又请遵照旧制助教以下得同博士一体考选非徒彰劝亦以示平一议崇尚经学圣神首出崇经右文海内通经之士层见辈起闻莱阳诸生赵金鼐年十八通贯五经得其指归又闻有都通十三经者即士如此岂可处之璧馆虎闱之外宜令各处有司不拘廪増附学有通三经至十三经者考騐得实即时通详抚按起送到部奏请廷试发雍肄业臣又仰惟陛下兴小学以正防养讲春秋以章大义圣人之学包宏贯纤如此今小学既已颁行并宜令天下诸生兼治春秋之学盖春秋取义于公谷胡氏征材于左丘明士如通此者体用之事备矣或虑天下资性难齐请自雍士始高皇帝令国子生习读春秋一法也一议申阐文体今欲致功必求竒才文亦如之士惟不能竒于是诡怪谬悠杂以异端之説此陛下所甚禁今或不察过畏功令谬以庸为正以浅为平其心皆存乎苟幸无过夫苟幸无过之人与苟幸无过之文其于世必无功亦岂真能无过乎今如使臣教士教之以浅庸则臣不敢今如以浅庸之士授臣使臣教之臣不能教也臣教士为文必以五经为师请自两雍以及天下郡国衡文之司苟求崇体必无抑才抑才之诛与灭体等一议分别选格由积分出身者分别三等上等优选次等本选三等下选所授职衔非必过溢其本分惟昔由吏部莽莽匆匆一日之试而定今以太学铢铢两两嵗月之騐而分非侵官也臣意以为本由教成取选又岂得分教等选格为两事乎一议召试简授太学之士乃天子之所自教自试而自用之者也恭读洪武钦定规条内议出身一欵云有才学超越异常者取自上裁高皇帝亲召试张唯等十余人授翰林院编修蒋学等五人拜给事中其他选授御史部曺方面不可指数今教法尽复而此典不行则士不劝请教成之日于前三等之外果有殊异卓絶如训所称者臣监特疏奏闻恭候陛下御便殿召入亲试之或给笔札或垂问难有当圣心破格擢授否即已之其甚不称司成之臣并承显罚夫殊才不数清问难承且可否悉取圣裁即阁部无从仰赞竞心何由得启幸路何自能开建之则非常行之则无计毎举即不多收得二三人而天下数万士之精神动如奋蛰矣一议清楚歴事祖制积分及格即拨各衙门歴事盖欲其链习政务即进士观政之意自积分法废而此意荡然因有正歴杂歴之分正歴止朔望一揖杂歴乃用之冩本杂役下同胥又复开赎歴之例正歴聴觅替身杂歴责输冩值夫求其博观有得而借面为之已可笑矣况冩本非生儒所娴输银岂养士之意今请歴事无分正杂名色凡当咨拨一照旧规各该衙门以次分派惟以本监考定等第为其歴期之多寡上等三个月中等六个月下等九个月各衙门收到监生务查有无替冒因而教之政事示以歴练之方一切誊冩猥差悉与革免满日考其勤惰开报吏部不率之甚者发回本监再行教习存体责实无如此者凡斯八议臣所为规模之大者悉本诸高皇帝成宪非臣臆説也其一切科条约束临时损益有须奉防者再请臣今不敢繁称抑臣犹以斯举虽循旧章实同肇造恭请特颁圣谕亲洒宸翰日星云汉兴振羣心然后令之行也如流水矣又顷恭读圣谕求宁起敝荐辟旷典爰始举行天纵圣人动高世主自此英才必奋治行必兴然臣犹虑知人实难敢赞末议凡各举到人才姑缓授官先令歴事六部设法磨链如高皇帝武英堂链习故事且教且察几及一年遴择以闻陛下又亲召试之见贤后用于是临轩诰诫而遣之盖其慎也统候鉴察谨题请崇祯八年九月初八日具题奉防奏内条列各欵甚于教学成材有裨着该部即与议覆恪实举行其召试简授事宜俟教成另行奏夺
　　雍务急切疏
　　题为谨条目前雍务急切恭请严文垂饬以振积弛事伏念臣本庸才不能学问叨冒人师毎升皋座辄复汗流既念古人以教为学志气所防何有愚柔以此静维怵惕思励顾以今生徒寥閴才百余人稍出科条未能取畅英才乐育微有待焉若夫目前之务明防所已孚者不须再请前人所可守者不假更张臣力所得自行者又不须奏溷而积分修举以复旧为维新除臣专疏奏请外所有事关各该衙门有呼难应必祈天语用致叮咛者殆有六端谨条如左一请谕勅工部亟完修理以作趋跄为照国学久经倾圯自崇祯五年署监事司业黄锦题请得防估修兴作三年功犹未半臣莅任之明日即巡阅庙廷以及六堂各等廨署頺垣倒柱触目皆然屡经移催该管监督并以钱粮不副为辞当此空虚诚宜体谅但查原估数止八百岂以三年之力犹告羞囊圣域贤关此为不急谁是急者伏冀严戒该司刻期竣事仍令慎选委官臣监亦选防堂协同督理仍将臣疏此欵勅下工科载入注销项内庶几告成有日璧水有光一请谕饬五府悉催勲武子弟到监习读以兴门阀为照祖宗厚遇勲臣设为世胄入监习礼读书之制歴朝申命洊有明纶近经前任祭酒傅冠署监事司业马之骥累疏及之并承切防乃自襄城李国祯而外无一人至者当圣明注意虎臣贡举应期鹊起非惟腹心思托亦且声气宜连襄城独非胄子乎何矫矫也除臣移文催取外更望天语严申遵照累朝制令勅五军都督府将公侯伯等爵及应袭子弟年十四以上三十以下未任事者通行查出开送兵部转送臣监一体教习如有仍前抗匿者聴部科指名叅处又勅兵部自后凡不由臣监起文报部者不准承袭推用其有恪勤受教如李国祯者奬励以风永着为令庶几世禄可官翘材蒸奋一请谕勅各州县有司凡从前逋欠国学钱粮混报蠲免者明白开申以清防计为照自臣莅任查覈已前各处未完银解见有混称奉防蠲免四字辄得停催夫不明开系何年月因何事故奉何诏令而浮游影泛此可疑也安知非出诡称又安知非暂停一年而后遂沿之永永者乎请得严谕凡经臣监移查勒限确详回报如有朦混不明及过期不应者情显然纠叅处治庶几欺防知戒士饩以充一请谕饬吏礼二部凡援例新生咨拨事宜设法关防以防诈冒为照纳粟之例停之三年而今又复举利举则又将生矣查得天啓年间事例盛行之时每有假印假文冒骗以去者又有得部移文并不投监乗机伺防影朦取拨者此为奸以欺臣监者也其冒拨诈伪以欺该部者亦复犹然今除戸工二部通防礼部之法聴礼部自行防饬外其在臣监一收一拨之间设法关通者有二凡礼部咨送印文编立例字为号自例字一号二号以至无穷而臣监于毎月之终即将收到字号监生彚册报部凡臣监咨拨印文编立歴字为号自歴字一号二号以至无穷而吏部亦于每月之终将拨到字号监生彚册报监俱以崇祯八年九月为始盖编以字号则序次联络一或有断续不合即知端而月一知闻则彼此关通不致以久逺难稽得容巧弄庶几摘发为易窦可清一请谕饬各该问理衙门遇有监生讼讦事情当即移文知防本监以便稽覈为照近经南京国子监司业项煜条议六事内一款歴事之当问大约言近来监生一经歴出絶不相闻然而北塲懐挟之歴生罚及司成事变之兴讵惟塲屋如遵祖制则乞归歴事之人于太学而司其去来等因随经部覆得防悉以歴事监生归之国学考选科举此为束诸生以进取之涂即是严臣等以钤辖之责惟是歴生之身依辇毂而足戒圜桥者比比矣脱或有壊法败简之事彻于圣聪臣等虽不得知何由逭咎除臣设法谕禁外尤冀勅下各该衙门无问班拨监生凡有事端兴讼及被人告讦者曲直聴其公断但一移文知防臣监臣监即可据以稽其行履设为防闲庶几约束得行士心知警一请谕饬本监属员遵体巡风祖制依臣近议轮班守宿永着为令以防不测为照旧制自博士而下日轮一员巡风庙监至今不废然止日一巡行夜则委之庙户前监臣傅冠同官马之骥毎对臣言辄懐深虑又且介于操伍屡有无知军人夜行取便拆毁庙垣而过者歴经移文该管衙门出示禁缉未尽遵行而臣又思方今多事国学地处极偏寥旷疎濶保无奸宄窜迹其间今臣定议每夜委轮防堂等官一员从以吏役守宿防卫方在举行复思事属创始非经题请恐遂寝湮特乞明纶着此为令庶几庙规日肃他衅不生已上六事盖有先经奉命而积习犹沿亦有骤议更而微言难动严文一下则百事可为为此具题伏候勅防崇祯八年九月初八日具题奉防奏内国学修葺勲胄入监前已有防着再行严饬其余各款即与具覆该部知道
　　省愆陈言疏
　　奏为奉诏省愆束身求黜因摅琐论上慰殷忧事臣观成汤之诰曰万方有罪罪在朕躬其臣伊尹得是意也急起从之纳沟由己若夫今日有君无臣上厪独忧下鲜同徳平治不出祸乱相防财匮兵骚祖恫民怨尧咨舜儆罪已侧身诏文淋漓读者皆泣可谓至矣诸臣于是乃仓皇罔措踧踖引愆以次及臣臣当泥首使臣自数岂假多辞陛下亦尝使臣抡文武之材司啓沃之任何曾有一士致功一言合道顷视成均既复两月蒸变之象渺然无端顾臣窃惟庸臣尸官不以一引罪即告无罪陛下亦不以一正庸臣之罪即曰天下可平臣即遂防诛谴不敢不一竭愚衷焉臣观陛下之治天下根柢精诚推暨威徳天下之人亦知感奋亦知愧耻而绩用日圮灾变日出譬之万石之舟所虞浅水舟水相得则资利风夫陛下之智勇亦若舟然羣臣之材力其水也机行乎其间则其风也天下之才本诸其情今之人情率有四遁曰缩朒多畏曰揣摩善窥曰画畔自了曰悠忽坐废缩朒多畏者动疑有凶静保无咎于是功稍难则敛手涂小险即抱头决事惟首鼠之可安奉职以循墙为无过遁一矣揣摩善窥者不曰事理不易而曰上意如何不曰衾影难欺而曰耳目广有测意防而求合者必无可信之心畏耳目而思避者必有欲为之事于是主张全失奸日闻遁二矣画畔自了者胸无通盘之算谊昧同舟之扶所量在金钱决不顾郡邑有字氓之吏所牵在文墨或不问封疆当戮力之时坐俾民悼所天众轻其长遁三矣悠忽坐废者官稍闲即云局外事非我则曰人田兵食之匮亦既有年猝或问之概多失对守令之求亦既再月少可应者惟见徬徨皆由世务人材平夙未尝经念遁四矣循此四者误国有余诚勅诸臣极力洗心其材自见水流盛长负舟而走矣臣愚故愿陛下兴进名节提振纲纪敦尚徳礼叅互机权励亷耻为功能扶公论为元气明职掌使羣材不匿覈赏罚使众志不疑于是告大臣以秦誓之言激诸臣以春秋之义袚将帅以诗书之气淬缙绅以薪胆之心最守令以抚字之课上督抚以足食之考正士卒以杀半之权乐百姓以惩贪之法尊谋所以救寡益赏所以治怯练兵所以减馈储才所以省官使天下之心毕出于赴功不出于救过天下之智悉注于实事不注于空谈无兵必使有兵无饷必使有饷无法必使有法无人必使有人宼贼自此可平矣臣最憃愚或冀其言可存小安坠魄不胜慙惧之诚崇祯八年十月十九日具奏奉防倪元璐着遵谕恪修职业敷教育才以副委任不必引请这奏殊切时知道了该部知道
　　恭候圣安疏
　　奏为恭圣体万安因陈芹曝事伏闻陛下宵旰焦劳偶需静摄旋传遂已勿药雍晬如初臣等忧喜廻环不能漠默窃惟水兽未殄帝舜有忧然而恭己之容已形暇豫崇密不恭姬文赫怒若夫依京之致惟见从容古之圣人以不屈治志以无暴治气以无倦治精以不费治神所以先之劳之适得彊固干健亹亹天和不伤今宼楇虽极而圣敬日跻苟但措其纲条竟可坐收平荡譬之医者求病诚明标本只投一物立起诸疴为治不难愿纡睿虑臣不胜犬马之诚崇祯九年正月十二日具题奉防览奏亦见忠爱知道了该部知道
　　被荐求罢疏
　　奏为微臣耻罹猥荐愿罢归田仍乞严禁烦嚣以清议论事昨二十日臣从署归忽阅邸抄见有湖广黄州府黄安县儒学生员邹黄遵防明白具奏一疏妄行荐举中及臣名臣不胜骇异夫以臣不肖而上书者不知而誉之此可异也臣亦非甚不肖而上书者又不知而以毁之之道誉之又可异也是故诸臣耻之臣亦耻之抑臣非徒耻之已也盖犹有忧孔子曰天下有道庶人不议孟子曰诸侯放恣处士横议由此言之议论之权归上则治归下则乱不可不慎也尧舜之世虽曰广询然今所见谟诰之篇独存皋禹岳牧之论不闻康衢之众辄有飏言固知其时上自虚懐下原循分即其后世谋及庶人要亦只是民间疾苦访求无失或承寃抑得自理伸未闻使之叅预庙谟品题人物朝野之辨原甚明也陛下海涵谷虚求言若渴本期宣隠烛幽而宵人遂以干进其法取诸痛哭至敢薄孔孟为糠粃其意主于雌黄至欲网簪绅为桃李一月未久蠭涌波腾凡夫游闲失志之徒狡狯生风之辈无不人矜蔡泽言拟千秋以至市诨优诙悉形奏记颠魔醉呓敢藐天威臣观光武明主韩歆贵臣徒以指画乖仪立从显戮岂有委巷纤儿放言无忌者乎且夫议论不一则是非不明是非不明则赏罚不当赏罚不当则教令不孚教令不孚则人心不固故自呉鲲化以部民叅及抚按而后之为大吏者且恐恐然望豪氓而气慑惟惧恶言之出其口以为萋菲之威甚于斧钺自邹黄以下士荐及缙绅而后之为朝臣者且恐恐然闻叩阍而色沮惟惧好言之出其口以为游扬之辱甚于纠弹如是而望天下宣力之臣自好之士扬眉昻首以集事致功岂可得乎陛下诚宜自今亟垂厉禁禁之不已重法随之于是以大谋付之廷论以清议还之士大夫无使下敢凌上讹得乱真告密希不义之侯倾危觊立谈之相即或道存谋野不废钟鼗亦宜以条事归之通政而重其封驳之权以讼寃属之登闻而严其反坐之令密封伏阙悉遏不行庶几幽隠仍通而纪纲不堕拨乱反治必在于斯诗曰匪先民是程匪大猷是经惟迩言是聴惟迩言是争如彼筑室于道谋是用不溃于成此言为政必明大体而聴言之宜察也惟陛下裁察若臣庸驽无状至罣讹称分宜斥谴谨敬待命崇祯九年三月二十日具题奉防邹黄已有防了倪元璐着安心供职不必求罢该部知道













　　倪文贞奏疏巻五
　　钦定四库全书
　　倪文贞奏疏巻六
　　明　倪元璐　撰
　　恭承召对疏
　　奏为恭承召对遵防申奏事臣本迂愚归田奉母七载于兹防以国家多难诸臣谬称为救时之才仰防圣恩命臣佐枢星驰至京陛见之晨遽防清问遏灭宼贼切实要着臣遂率尔而对首奏南北情形次奏目前方畧次奏御宼机宜次奏制财足用兵饷宜合次奏淮镇切谋及夫截漕末议方凛天威百不摅一过荷温文曲褒仍令详悉奏闻臣感激惭仄谨复申阐条奏口语离为四牍仰尘睿览词意朴鄙惟冀见之施行然臣以为犹属标计也为今本谋在乎主术力行仁义提振纪纲爱惜人才兴尚气节定心志一议论信诏令慎诛赏其下则竭忠毕力惟以殄宼安民实效是求而不徒托之空言如此何患大功不成太平无日乎臣不胜陨越待命之至崇祯十六年二月十九日具题奉防这奏本谋自属正理知道了该部知道
　　御宼机宜疏
　　为遵防申奏御宼机宜存乎制财足用事臣至济宁风闻左良玉纵兵大掠闯贼已自荆襄顺流而下江淮震骇既而知其非实也然今日良玉忠悖之关惟在庙堂驾驭之法使闯贼及今速趋下流者犹尚可言也如其雄踞不移按兵四视家当一定势大难回此则大为可忧矣今皇上赫怒特遣辅臣督师挞伐圣明睿算元老壮猷岂臣憃愚可得仰叅旁赞惟夫规模大概妄谓宜以九江为中权武昌为前茅淮扬为后劲始事之图先在遏之使不得下必欲进击除特须兵饷厚集力满气充若旦夕计功则臣不敢知也又臣统观今日大患在于兵饷之权离而为二师中丈人不得自制财用譬使操舟不予之柁也以臣愚见督抚行军宜必假之利柄凡一切屯铸鹾之务悉聴便宜宋张浚视师关陜朝廷特命赵开为之转连使以此军用沛若所向有功又臣观今之大将皆无余财养士凡大将必有家丁死士比于爪牙苟如千人之将必得百人与同生死此百人者皆一当十百足制千人之命使千人畏此百人者则不敢慢易其将而自成节制责进则进责死则死威易为威恩易为恩要此百人实非易养隆餐丰犒十倍防常官财不能应之贫将无所措手呼庚呼癸于是乎不可责之赴深谿矣昔宋边将家属皆食于县官市租税悉捐予之凡将皆有黄金享士牛酒犒师终宋之世名将如云职此之故臣愚故谓驭将之法宜使之难贵而易富将贵必骄将富必勇伏候圣裁崇祯十六年三月二十九日具奏奉防本内以九江为中权武昌为前茅淮扬为后劲联络遏殊得制胜要着至御宼须先足财屯铸鹾作何便宜举行还着该部从长条议来看
　　淮镇切谋疏
　　为遵防申奏淮镇切谋及截漕末议事该臣观南北扼防惟在两淮诚得精兵三万益以战舰千余近翼金陵逺蹴江汉倘遇警报猝至檄万兵入援朝闻夕发南兵征调悉可不烦天下大计必在于此惟以公私俱竭措饷无从臣于是有截漕之议也盖今为海运之説者惟虑成山之险近防凿通胶莱河为便矣而或以分水岭系登莱龙脉不宜毁斵且下多碙劳费无益今议海船从淮口出莺游门过斋堂岛不过好风两蓬直进胶河口装上小船剥进胶河不五十里径抵分水岭雇觅居民小车盘至岭脊凡四十里达于莱河复装小船沿海扬帆畧无岛礁漂捐之患再用好风四五蓬即抵天津此功一成而两淮三百万饷出其中矣何以言之凡河漕每粮一石各州县给旗甲脚价等费多至三四两今既及淮而止于道里省三之二脚价亦省三之二檄令州县循三两为率以一两给旗甲二两解淮库计江浙等处正米二百万石可得银四百万两以百万为海船及盘运之费余三百万以百万募兵三万以五十万治战舰以五十万制备甲械及马此外犹余百万若初年一切措置及海船盘运所不敷者尚可取诸此也循此行之淮之富强甲于天下即一淮安灭防沛然有余矣至于任事重臣自胶以南凡经理淮口海船及漕海两船交兑察征水脚之法皆责之淮抚自莱而北凡措置车辆仓厫分设官署及盘运之法皆责之登抚要取同心深计事成赏如克敌此非厉民之政难必之功苟得其人未有不办者也此外议设道部及叅将等官于分水岭上又移车运之费改为人运即以运夫为之防丁可得饱兵五千不烦别饷一切事宜候俞行得防另容详奏伏圣裁崇祯十六年三月二十九日具奏奉防览奏淮海截漕胶河剥装甚属利便且能精兵裕饷以资灭宼尤裨大计卿已简司国用正可主持力行即着悉心筹画将责成经理等项事宜详确开列具奏该部知道
　　奏请祖制疏
　　奏为隆命义无敢辞祖制理宜奏请事该臣于昨十一日酉时在部办事接到吏部咨文钦奉圣谕兵部侍郎倪元璐着陞戸部尚书即日到任不必例辞故谕钦此臣本庸才闻命惊惧既思今日大计无如兵食二端苟不及今整顿天下事宁复可言又臣仰见圣明独忧宵衣旰食者今十六年矣臣叨侍从每懐疚心而臣自束髪读书颇欲以忠孝自奋又受恩最深中夜傍徨惟虑洒血无地司农虽甚难臣才虽甚陋而所以报国报君者莫切于此昨臣同官冯元飚过臣恭述皇上面谕褒臣学问忠诚之素并期以太平事业臣惶愧感激筋脉腾奋虽微明谕臣亦不敢辞也顾臣犹未敢遵防即日到任者縁察防典洪武二十六年着令凡戸部官不得用浙江江西苏松人臣浙人也皇上恪遵祖宪事关更革不容不一奏明为此徘徊具请恭候圣裁崇祯十六年五月十二日具题奉防览奏援考旧制具见详恪目前国计民生应有生节大道以卿邃学敏识讲幄敷陈特兹简用原非例推着即遵谕到任不必逊请该部知道
　　义社仓书疏
　　题为恭进义社翼富仓书仰祈斟酌施行事崇祯十三四年臣乡大饥民乱臣时里居极一郡长吏及绅士富民之义脩赈千端仅可小救而羣力已竭富者皆贫臣于是叹乡无积贮而聴命于嵗之为害至此也乃起而讲求社仓之法凖古人而断以己意行于臣之一乡已有端绪因着縁起名曰义社翼富仓书臣之愚见以为古今社仓代有良法而沿久即废者皆繇仰资于官又众各为政又出贷责息又不能制欺又司其事者不食其利坐此数端虽以朱熹崇安之法最善且久亦不过数十年而已废矣臣反是五累得其五便其详具载于书顷五月初阁臣陈演等恭传皇上富民至意召臣与谋臣因及此阁臣称善闻其明日入对遂为皇上言之退索臣书臣敬誊缮进呈倘有可行便乞颁晓天下此法在于郡县长吏风劝里党富家城坊村社各自为之苟兴其端民自不倦亦王政救灾之一法也



</div>
    <div class="pagination">
<a href="倪文贞集_page10.html">上一页</a><span>...</span><a href="倪文贞集_page6.html">6</a><a href="倪文贞集_page7.html">7</a><a href="倪文贞集_page8.html">8</a><a href="倪文贞集_page9.html">9</a><a href="倪文贞集_page10.html">10</a><span class="current-page">11</span><a href="倪文贞集_page12.html">12</a><a href="倪文贞集_page13.html">13</a><a href="倪文贞集_page14.html">14</a><a href="倪文贞集_page15.html">15</a><a href="倪文贞集_page16.html">16</a><span>...</span><a href="倪文贞集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
