<!DOCTYPE html>
<html>
<head>
    <meta charset="UTF-8">
    <title>诚斋集 - 第 32 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 32 页/共 120 页</h1>
    <div class="content">　　晨炊叱驭驿观海边野烧
　　南海惊涛巻玉缸北山埜烧展红幢山神海伯争新巧并慰诗人眼一双
　　海崖七里沙
　　大风吹起翠瑶山近看还成白雪团一浪搀先千浪怒打崖裂石与君看
　　行人莫近岸边行便恐波头打倒人若道岸髙波不到玉沙犹湿万痕新
　　鲜鱼浑登舟
　　船阁寒沙待晩潮行人舟子各相招银山一朶三千丈隔海飞来对面销
　　宿南岭驿
　　蕨手犹拳已箸长菊苖初甲可羮尝山村富贵无人享一路春风埜菜香
　　茅花似雪复如茸一望平原浅草中尽日向人挥玉麈知将何事语春风
　　初十日早炊蕉步得家书并家酿
　　潢池东定得卤还病后途中竟鲜懽为许朝来有新喜庭帏一骑报平安
　　年年自漉雪前醅今嵗无縁得一杯政是荒村愁絶处家中送得六尊来
　　惠州丰湖亦名西湖
　　左瞰丰湖右瞰江五峯出没水中央峯头寺寺楼楼月清杀东坡锦绣肠
　　三处西湖一色秋钱塘颍水更罗浮东坡原是湖长不到罗浮便得休
　　正月十二日逰东坡白鹤峯故居其北思无邪斋真迹犹存
　　诗人自古例迁谪苏李夜郎并惠州人言造物困嘲防故遣各捉一处囚不知天公爱佳句曲与诗人为地头诗人眼底高四海万象不足供诗愁常将湖海赐汤沐仅仅可以当冥搜却令玉堂挥翰手为提椽笔判罗浮罗浮山色浓泼黛丰湖水光先得秋东坡日与羣仙逰朝发昆阆夕不周云冠霞佩照宇宙金章玉句鸣天球但登诗坛将骚雅底用蚁穴封王侯元符诸贤下石者祗于千载掩鼻羞我来剥啄王粲宅鹤峯无恙江空流安知先生百嵗后不来防月白苹洲无人挽住乞一句犹道雪乳氷湍不当年醉里题壁处六丁已遣雷电收独遗无邪四个字鸾飘鳯泊蟠银钩如今亦无合江楼嘉祐破寺风飕飕
　　解舟惠州东桥
　　南宦寜嗟北归敢再东猿声云树月客枕露船风緑发春全白苍顔酒不红莫憎愁与病留取伴衰翁
　　放船
　　岸岸人家住门门靣水开老翁扶杖立穉子看船来一夜鸣春雨诸滩涨緑醅顺流行自快更着北风催
　　感兴
　　行役忘衰暮逄春感物华一来梅岭外三见木棉花山鹿寜逰市江鸥本卧沙红尘无了日白发未还家
　　夜泊曲湾
　　顺流一日快舟行薄暮风涛特地生不是江神惊客子劝人早泊莫追程
　　曲湾放船
　　梅子成隂夹道周木绵吐防满江头春来不是无桃李腊月花开夏落休
　　石湾雨作得巩采若书约观灯
　　昨暮颠风浪打头那知今日得安流元宵不为逰人好细雨先供客子愁病骨支离妨酒琖诗仙招唤试灯毬书生薄命多磨折乐事良辰判却休
　　舟中望罗浮山
　　罗浮元不是罗浮自是道家古蓬丘弱水只知防舟楫葛仙夜偷来惠州罗浮山髙七万丈下视日月地上流黄金为桥接银汉翠琳作阙横琼楼不知何人汗脚迹触忤清虚涴寒碧天遣山鬼絶凡客化金为铁琼为石至今石楼人莫登铁桥不见空有名玉匙金钥牢鏁扃但见山髙水泠泠我欲骑麐翳鸾鳯月为环佩星为从前驱子晋后安期飞上峯头斸丹汞
　　南海东庙浴日亭
　　南海端为四海魁扶桑絶境信竒哉日从若木梢头转潮到占城国里囘最爱五更红浪沸忽吹万里紫霞开天公管领诗人眼银汉星槎借一来
　　题南海东庙
　　罗浮山如万石钟一股南走如渇龙雷犇电迅遮不住直抵海濵无去处低头饮海吐绛霞举头戴着祝融家珠宫玉室水晶殿万水一日朝再衙青山四围作城郭海涛半浸青山脚客来莫上浴日亭亭上见海君始惊青山缺处如玉玦潮头飞来打双阙晴天无云溅碎雪天下都无此竒絶大海更在小海东西庙不如东庙雄南来若不到东庙西京未睹建章宫海神喜我着绮语为我改容收雾雨乾坤轩豁未能许小试日光穿漏句
　　镊白
　　止酒愁无那哦诗意已阑镊髭非急务也遣半时闲
　　和巩采若逰蒲涧
　　南中道是岛夷居也有安期宅一区屐齿苔痕犹故迹霓旌鸾佩己清都元戎解领三千骑胜日来寻九节蒲万壑松风和涧水鸣琴漱玉自相娱
　　船过灵洲
　　却縁野阔觉天低正值潮平苦桨迟洲嘴两船归别港岸头数屋出踈篱江山惨澹真如画烟雨空蒙自一竒病酒春眠不知晓开门拾得一篇诗
　　近岸
　　十日都无一日晴牵船客子总无心一川黄犊朝朝饱岸草何曾减寸青
　　泊鸭步
　　江流自在水风轻云去天来半欲晴两岸东三十里李花独对隔江明
　　明发鸭步
　　两嵗春船各一时今年船快去年迟青山靣目何曾改清晓看来别様竒
　　过黄巢矶
　　黄巢矶与白沙滩只是闻名已胆寒自笑南来三换嵗一年一度犯惊湍
　　望清逺峡
　　刺船又入峡山间江水初平失恶滩道是峡山天下险老夫只作坦途看
　　舟人吹笛
　　长江无风水平緑也无鞾文也无縠东西一望光浮空莹然千顷无瑕玉船上儿郎不耐闲醉拈横笛吹云烟一声清长响彻天山猿啼月涧落泉更打羊皮小腰皷头如青峯手如雨中流忽有一大鱼跳破琉璃丈来许
　　近峡
　　望峡初愁逺当前忽不知如何船进处却在棹停时
　　清逺峡四首
　　峡水都是泉非雨元自足不知几滴珠成此一川玉旁将山染翠仰为天冩绿何当雪月夜孤艇苇间宿清晨雾雨重不敢开船门小试防启逗入一船云何曾烧龙麝香霏绕吾身身在云水上何许覔防尘清逺望峡山山脚无半里小舟行其间五日翠未已并驰两苍龙中夹一玉水送我到英州渠当自回辔谁开峡山寺正要避世喧深潭无来路防岸有青天疗饥摘山果击磬烦岭猿人迹今扰扰秪縁一渔船
　　光口夜雨
　　峡山清空峡雨急寒声夜半萧萧发玻瓈盆靣跳万珠一颗一声清入骨梦中搔首起来聴聴来聴去到天明一生聴雨今头白不识春江夜雨声
　　出真阳峡
　　过尽危矶出小潭囘头失却石峯巉春寒料峭元无事知我犹蔵一布衫
　　细雨初来刺水纹三针两线未教繁不知忽有何忙处急洒千千万万痕
　　峡岭分明是假山乱堆怪石入云间上头更种青琼树下照春江玉镜寒
　　峡中出了又逄滩破浪牵船分外难只是峡中临欲别此滩留我再看山
　　江枫新染緑衣衫知费春风几把蓝道是春光在桃李试除桃李尽教参
　　入峡长思出峡行出来却忆峡中清一江碧水供诗砚两岸青山作砚屏
　　只言英石冠南中未识真阳一两峯遮莫陂陁将不去将诗描取小玲珑
　　今嵗春风涨又销水痕犹印石间茅浮槎却被春流误长挂江边小树梢
　　春光浓里更江行画舫分明是水亭出了真阳恰惆怅数峯如笋雨中青【出峡即见碧落洞数石峯】
　　未必阳山天下穷英州穷到骨中空郡官见怨无供给支与真阳数石峯
　　山云
　　春从底处岭云来日日山头絮作堆恋着好峯那肯去欲开犹绕两三囘
　　碧落洞前滩水
　　水知山近巳先狂箭往星奔趂下泷滩下囘流能耐事旋沤百转看它忙
　　石峯背后即英州只不教人到岸头罗带春风吹不直故将数折恼行舟
　　碧落峯前上一滩篙师呌得口都干开门将谓船行逺只在峯头芦荻湾
　　北风
　　山雨无休歇江云正葱如何急滩水更着打头风草作伤心碧花能可意红一年春好处却在道途中
　　正月二十八日峡外见燕子
　　社日今年定几时元宵过了燕先归一双贴水娇无奈不肯平飞故仄飞
　　不宿青枫学子规不穿緑栁伴莺啼双飞只爱清江水自喜身轻防舞衣
　　囘望峡山二首
　　英州挽不来峡山推不去行来一日船依旧朝来处浪喜出峡来山亦何曾出两岸只无山依旧江到峡
　　碧落洞
　　碧落诸峯是碧簮忽于平地挿瑶岑洞中定有神仙宅玉室金堂不可寻
　　梦中曾泊洞前船落絮飞花是去年今日来寻船泊处一江风雨草连天
　　洞里仙人枉费功凿山屈曲做神通千萦万绕留江住毕竟犇流入峡中
　　际防诸滩吼怒雷遭逄江势更萦囘今宵不到英州宿何用山云送雨来
　　郎石峯
　　四旁不与众山连特地孤尖出半天碧落诸峯非不好让他郎石一峯先
　　正月晦日自英州舎舟出陆北风大作
　　北风吹得山石裂北风冻得人骨折南来何曾识此寒便恐明朝又深雪今朝幸不就船行白浪打船君更惊只是山行也不好笋舆寸步风吹倒
　　英石舗道中
　　一路石山春更绿见骨也无斤许肉一峯过了一峯来病眼将迎看不足先生尽日行山间恰如蚁子縁假山穿云度水千万曲此身元不离岩峦莫嫌宿处破茅屋四方八靣森氷玉孤峯髙絶连峯低圜者如廪尖如锥苍然秀色借不得春风领入玉东西英州那得许多石误入天公假山国
　　神堂舗前桃花
　　北江二月正春寒初见桃花喜未残腊月潮州见桃李元来不作好春看
　　过陈公迳
　　去年陈公迳里行船中仰看爱松风只今身在松风里下看江船西复东
　　江行十里厌船迟却唤篮舆踏路泥江水别来才两日陈公迳下再相随
</div>
    <div class="pagination">
<a href="诚斋集_page31.html">上一页</a><span>...</span><a href="诚斋集_page27.html">27</a><a href="诚斋集_page28.html">28</a><a href="诚斋集_page29.html">29</a><a href="诚斋集_page30.html">30</a><a href="诚斋集_page31.html">31</a><span class="current-page">32</span><a href="诚斋集_page33.html">33</a><a href="诚斋集_page34.html">34</a><a href="诚斋集_page35.html">35</a><a href="诚斋集_page36.html">36</a><a href="诚斋集_page37.html">37</a><span>...</span><a href="诚斋集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
