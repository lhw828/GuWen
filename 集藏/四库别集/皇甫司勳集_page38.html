<!DOCTYPE html>
<html>
 <head>
  <meta charset="utf-8"/>
  <title>
   皇甫司勳集 - 第 38 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇甫司勳集 - 第 38 页/共 39 页
  </h1>
  <div class="content">
   皇甫司勳集巻五十四
　　钦定四库全书
　　皇甫司勳集巻五十五
　　明　皇甫汸　撰
　　志铭
　　徐文敏公继室淑人郁氏墓志铭
　　徐文敏公亚配卒是为诰封淑人郁氏也日月有期遗命孙履贞治襄事诸孤为乞铭状即公从弟繗所撰述也系曰淑人弥留时呼英素泣且诀曰吾疾殆不起即不起慰我于地下其在墓铭乎铭在文不在官爵文工则传传则死且不朽官爵以盲俗耳奚能益地下人哉夫淑人之言诚善矣媿余小子何敢当乃一再让素坚请之嗟乎余少从文敏公游又为公所举士也晩通婚媾尝于门下窃闻淑人之贤分安敢辞稽昔任彦升以记室而表妇顺于刘碑舒元舆以左司而阐母懿于陶版文果在官爵否乎回环展诵华而美典而征尚何以加焉谨掇拾为之铭按郁氏之先有讳贡者当周末时尝相鲁传至青州刺史泰始见郡乘徙江左着籍于吴遂为吴人居吴趋孔道西接金阊甲第鳞次高闶骈坒郁特雄埒其间国初严钞法与时转化因致饶裕父鼐挟赀游维扬间任侠乐交诸少年逰扬其名至今江淮言郁长公若四豪云淑人生而幽闲庄恪里中好靓妆奇服轻袿侈袂翔龙堕马淑人屏不欲御耻与众女伍也父母察其相后必贵为择佳壻逾笄未字易谓愆期之志非有待于君子乎时文敏公适丧元配王氏遍召诸媒媪以询佥曰无逾郁氏者公诘之曰汝不闻王淑人乎大傅文恪公长女婉嫕才淑阃徳无双殆难以为匹诸媪哂曰公何得以相门辄少白屋女也由是委禽授币如初婚仪迨吉于归公喜曰向老媪言展不诬矣时文敏由史馆进秩学士主试南畿淑人相之如京当今上登极之初锐情经术延访儒流日御文华缉熙圣学公仪矩端伟音吐洪亮每陈説古帝王治道天子改容聴焉淑人警鸡鸣于昩旦诫燕昵于小星曰慎毋以闺房怠朝省也亡何公陟少宰摄选事进退百官天下想闻其风采未及三载以圣眷覃恩褒封逮室淑人始膺褕翟之宠拜泥鸾之锡矣公题其堂曰介福令门人袁袠等赋诗以颂盛美焉时皇后方开坤宁聴隂教诏诸命妇修朝谒之仪既又达蚕室列茧馆率诸命妇就郊躬桑淑人例得珠缨霞帔旅班行与从事曳文履于椒涂陪雕辇于兰锜实成周之异数而先汉之稀觏也乍举竟寖谈者至今以为荣及公以简命日隆渐阅台衮执政嫌于逼已隂讽憸人就阙下上书媒孽公衅将中伤之祸发叵测公愤懑不知计之所出淑人晓之曰公第以正自持即勘者召问具以情对天子圣哲必不惑于谗説已而诏下果得贷仅免公官虽伯宗聴戒于妻许允受对于妇曷过焉及归乡里公鞅鞅弗豫思行乐适志淑人劝曰公才望为上所知今执政且去位闻从左右常侍数数问公安知无使者即家召公令舍人趋治行奈何效杨子防自放乎里中莫不贤智其言先是作嫔于室二姑在堂奉事以礼二姑相庆曰孝哉新妇何减王家女耶抚诸子一如已生诸子叹曰慈哉母氏即王妣在无以加此矣御仆媵每有恩凡苍头婢子皆曰贤哉主母王夫人殆未尝死也若夫承庙祀执姑防佐夫君毕婚媾洁酒浆享賔客勤劳二十余年福备履绥愿违偕老文敏奄忽益内范兼综外政诸子小有缺失召于庭下切责之汝不能光昭徐卿令徳独不恐防王太傅家声乎其严惮若此嵗时降诞子妇捧觞逓起上寿以未亡之故为凄然覆觞而罢自是子妇罔敢言家庆者平生善自调颐强食无恙乙丑之春偶疾作绵歴至冬竟不救药而卒是为嘉靖四十四年十有二月二日也生治某年月日甲子一周复六矣亦中寿匪促也子五人长度太学生娶吴氏先文敏卒次成廕詹事府主簿俱王淑人出英判临清州事次素佐俱太学生女一人先卒孙男九人履贞者成子也出后度属当承重因董襄事云允元允徳允恭敬中允治玉柱允若并防孙女九人一适太学生皇甫谷者余季子也宫詹君从都下闻讣惊惋殒地痛哭曰曩余本不欲行母命强之竟令抱恨终天矣不逺数千里徒步来奔槁容柴瘠室人不识也当王淑人卒时尚在孩提淑人为抚之令徳感人若此宜其为文苑名臣之配屡叨恩渥上罇禁脔日给于中厨黄金防缯嵗颁于内帑身共享之子孙振振昌大厥后富贵殊未艾也天之报施淑人亦单厚哉成等卜以丙寅某月日迁柩于灵岩山之赐茔合文敏公兆焉哀荣亦备矣是宜铭周姜翊祚赵媛昌宗览古遗绚炳训于彤肃肃文敏刑家自躬王谢郁升如璧获双淑人来嫔徽音克嗣靖恭职思周旋从事谕夫于道迪子以义壸誉夙钦曰惟贤智虽有茵鼎莫永慈年匪无膏沐岂驻顔丛蘐萎露拱木萋烟爰昭世美佑啓宫詹郁郁灵岩帝锡之冢生既防恩死亦衔宠昉彼湘君苍梧是从潜徳休光刋铭示颂
　　明重庆守陈公孙安人墓志铭
　　嘉靖癸亥之夏重庆守陈公谏卒安人孙氏一恸几陨然犹强息以育诸孤遂构疾至隆庆戊辰春亦卒葢生固非安人志也日月有时孤琦璟等将图襄事而从兄瓉时为太常卿移书往征其状来乞铭展诵其言葢叹河睢絶响晨牝贻诟徽音莫嗣惟妬是闻至不遑恤而宗弗克绍者悲哉于是乎有感于安人之贤也太常于世庙时为给事上书指斥时政着蹇谔风其言多愤世之辞类如此按状安人姓孙氏父鹤亭公某母汤氏海虞钜族也安人生而婉嫕称闺房之秀重庆公自防頴脱为乡校之英考比部公复亷知孙氏女而鹤亭公亦雅闻陈氏子申之以媒妁遂缔婚焉比部公时佐岭南归与妣徐安人为子授宗庙见礼成喜曰所谓佳儿佳妇此奚忝耶翁姑继卒相夫执防纪务协于礼敬事吕恭人隆娣姒之仪吕恭人者瓉母也二姑并防抚之及笄为治装以归二姑徳安人犹母矣初安人因公未产子蚤夜遑遑为置侧室乃生女安人亦自娠女则又求宜子者纳之乃告于公癸夘果生二子安人子之不啻已出公心始怿奋于功名遂以甲午举于乡丙午游南雍安人从之金陵庚戌举进士拜比部安人从之京师三载奏绩安人膺封典奉勅命有樛木下逮之辞匪谀也丙辰领恤刑于闽便道携安人归冠翟帔霞流珠缀珩宗党荣之未及行乃有重庆之命则又从之蜀中公聴外政安人持内范甚严固扄钥絶餽献凡蜀产之珍屏去一无所好公治理以循良称安人相之也乃以憸人构衅再朞而罢事具公志迨反初服槖无赢金安人脱簪珥以佐饘享賔客为公卜夜之娱察其鞅鞅弗豫则又谕以南荣之诫广以北叟之言敬通解宦左顾孺人樊姬进贤实昌楚忻戚葢同之也庚申季子生安人则大喜曰无官有子曷轻重哉然公竟以失意陨身功名之防有不能忘情者矣安人日夕持季子泣而苫卧柩侧素病癖至是益痼忽一夕闻舍中火起惊走而蹶无俟反风实由神防竟弗救药悲哉隆庆戊辰正月十六日也生为正徳己巳十一月二日享年五十有九后夫死甫五易朔耳子三人长琦邑庠生仲璟太学生季珤女六人适冯者安人出也终安人不废宁省无匮母遗如子道云由是子孙振振玉树之产虞犹徳星之聚頴也安人能知大计矣琦等卜以己巳十一月十五日迁柩于虞山邵家湾祖茔啓重庆公兆合葬焉礼也昔子厚志叔妣陆夫人具列柔仪罔讳爵齿太常仿之无遗绚无溢辞述而铭之允宜稽昔稗官着妬记冯荀之家几覆嗣惟孙休休有令美先君之思朂任只鳯毛翩翩河东拟揽晖发潜鸣阳起孰谓安人而无子虞山之湾兆重啓从夫于迈妥幽里千秋万嵗应不死
　　沈太安人墓志铭
　　宪使沈君应魁居母氏程太安人忧日月有时乃衰绖徒跣届司勳氏之庐蒲伏稽颡悲号涕泣持状请铭其墓余亦为欷歔乆之发缄申纸状即太安人从弟乡进士大亷辞也事覈而言征情摅而懿阐有足采者按状安人姓程氏云楼公钺之仲子也母王氏裔出伊洛两夫子后宋徳不竞于越是迁始占籍姑熟数传至高王父兵曹可庵公式正统间以死勒国家无长物而清白是贻云楼公昭先令徳率迪尤谨教子姓世其业大经举乡荐授昌乐县令大亷相继頴脱骏发他日昌程者此子已仲子防秉淑姿夙闲女诫授以孝经列传了悟大义称闺秀焉及笄重庆守葵轩沈公海季子似葵公虞防其配张安人召媒媪图嗣张者媪啧啧贤程氏云非此莫能追嫓张者以张孝谨有徽音也因委贶焉云楼公曰重庆之女先已拜吾宗庙今以吾女往奉公祀非潘杨世睦乎由是仲子归于我至则相夫以恪抚遗孤以恩综理家政惟密御僮仆婢媵惟严嵗时荐享惟禋羞賔客馔馈惟腆似葵公遂亡内顾忧専择外傅以训诸子彬彬为文苑士云晩谒选曹授南京司城指挥三载考绩得貤封其先大夫以归而二子并举于乡因解组屏居葺园开径与昆仲游式敦友于奄忽捐馆安人亦自举二子矣视之如一凡箧笥所遗庾帑所畜诸子均析罔有所私斗粟尺帛之謡曷由兴耶诸子又皆申申防防有翕孺之乐母氏令善之化也世庙庚戌应魁举进士授南京仪部主事将母以行安人享禄养者三年寻进封太安人尝割已田赡季弟力为解纷排难以慰母心无何擢宪广臬而长子亦拜陈州守寻改赵州争相迎养安人以路遥兼遘痰疾并却弗就二子餽献省问相望于道安人叱曰汝居官守惟修乃职以报于君尚安念母乎頴羮陶鲊虽美非吾所甘也宪使以文学饬吏事赫有令誉竟以直免众为惜之安人慰之曰汝年尚壮而才器通达召复云中收功渑上未晩也奚鞅鞅为哉赵州亦不习脂韦弃去相与赋闲居于板舆咏循陔于兰膳为百年寿奈何昊天不吊朝露溘零悲哉三子哀恸逾于张安人亦慈孝所感也时隆庆戊辰六月四日朔其生治癸亥十一月十三日年六十有六矣越嵗己巳赵州君等卜以明年正月卄八日迁于寳岩湾之西北合司城之兆而焉赵州忽茹哀抱疢而卒宪君身独膺之数也安人虽不跻上寿而享茵鼎之隆被褕翟之华生既荣矣凡五子长应元即赵州守次应魁即广西佥宪次应麟太学生皆出于张而长于程者也次应賔应龙太学生俱程出皆先安人卒孙男十一孙女九婚嫁皆望族曾孙男女四殆炽而昌矣嗟乎安人抚前子防周而所生子并夭此又天之难谌者也宪君薄宦减产敛之具鬻贷以充可谓孝亷矣司勳氏曰余歴观古史所载继母之贤莫逾翟母穆姜者程实以之若事继母能孝则王祥薛包二子耳沈奚让焉是宜铭铭曰妇顺匪易母善其难爱克致佑妬乃构患惟程秉淑绍张殚义朂尔诸孤不我延嗣天道胡爽人宠则荣洵美二室从游九京寳隧重开金蚕共閟徳音孔昭芳仪潜翳
　　吴母顾宜人墓志铭
　　在昔嘉靖癸亥秋七月楚参吴大夫讳子孝一旦捐馆其孤朴乞余表其墓不以余之不文谓余与大夫交莫逆能详其素履也迨今隆庆庚午春二月大夫配顾夫人奄亦捐閤朴复乞余为之铭谓余从大夫所窃闻其声也嗟乎曾不逾十年而夫人从游地下朴恸而怼曰胡天夺母氏之速夫人瞑焉犹自恨其徇夫之迟也孝哉贤哉按状即朴泣血辞也与余所闻恒八九所未闻才二三耳夫人顾氏为吴着姓曾大父巽大父诸父余庆并以辰年擢第起家吴中称三辰进士者是也父余祥少为郡学弟子员学行茂着后生称鲁斋先生云配俞氏少保公裔也居近阊阖之臯桥夫妻相敬有伯鸾徳耀之风岂居之移人耶鲁斋壮未有子生女温粹淑哲图为择佳壻文端公未第时尝与同席砚而大夫甫五龄即能占对鲁斋见而竒之曰此儿长为大器尚恶用他择乎遂以女许之少长闲习女红兼诵孝经内则及通诸史大义鲁斋抗行雅游颇有山水之癖不务家省夫人能相其母治生得不匮于给事具鲁斋遗书中及归吴姑薛夫人持隂教严肃上能曲尽妇道得其欢心下则善讽其夫克勤于业大夫尝赋诗美之辞多不载当是时夫人尚未有子念舅姑又止大夫一人每为宗祀之忧因请于薛夫人广求妾媵遂获多男之庆视恒情妬媢何如哉延陵人氏罔不贤夫人者又为鲁斋公置妾亦举二子武陵人氏又罔不徳夫人者大夫举进士拜台州理官时文端公解南太宰归夫人请留侍养不赴郡舍其事舅暨刘庶姑尤加谨焉间课诸子讲解严于父师训诸女谙妇仪大夫由广平擢南选部夫人贻书讽以虞丘之事报曰此吾夙心屈于家大人未许耳卒上疏乞归与偕隠凡十余年始承舅讳执防如礼大夫复起仪部稍迁光禄少卿夫人亦不赴京邸代综家政为子女毕婚姻视适庶并如已出云光禄寻擢湖广参议阶朝列大夫提督太和夫人亦不与之楚临别第曰仕至横金于腰结紫为绶亦足矣妾闻讐相懐私骄子黩贿岂容君等毅直进用乎大夫卒感悟曾未逾稔乃投劾去吴故世家夫人虽无饷畦视馈之劳而缟素恬澹昔王凝之妻谓有林下风者夫人近之矣昊天不吊殱我良人自是居尝戚戚弗豫遇元旦长至及生朝令辰子女率孙及甥罗拜称庆辄谢弗受可谓永思矣丙寅嵗朴以文端公防改授南京后府都事图便养也值世宗晏驾奉表入觐上防陈情乞归守朝列家法殆孝养济美者矣夫人先以夫贵勅封安人今上登极覃恩都事君奉例欲上防请赠典而夫人止之曰汝甫授官未有尺寸之报乃遽徼宠泽乎竟寝亡何背养惜哉弥留之日召都事君暨诸子谓曰汝先子自少负掞藻之才晩抱经世之志其擢第也选入翰苑大学士桂公以其气侠外补其理郡也屡膺台荐宜居谏垣太宰汪公以其雄视左迁海门之防谈笑而弭广平之变鞅掌而戢辛夘从事浙闱所取士几二十人咸拔其尤若黄中以饬宪称沈链以极谏死一切不言小子识之朴等泣曰唯唯乃今知大夫怨不为讐徳不望报量益矣向非夫人曷从纪哉其他推财好施赈族恤里妇人恒事夫人踈节并畧而不书书其大者逺者夫人卒于隆庆四年七月三日生于治八年四月八日寿七十有六男子五人尚朴即都事君尚俭郡学生尚黙尚逊尚洁俱太学生所娶皆宦家子逊洁先卒女子七人皆适鼎族一尝刲股起母疾者也孙男十人皆郡学生曾孙男二尚俭而下非夫人出为夫人抚若己子故不析其母氏云朴等卜以是嵗冬某月日奉棺某山之原启大夫之兆而合焉司勳氏曰若顾夫人者在文端公为佳妇在少参公为令妻在都事君为贤母三者有一焉世以为难矧能兼之是宜铭铭曰妇于文端观孝始妻于朝列昌厥裔母于都君迪之义敦善亮节匹烈士阃仪范恶足拟鸾章象服荣宅里从夫委蜕名不死发潜阐懿诏千禩
　　明勅封太孺人刘母吴氏墓表
　　侍御刘君鳯卜宅撰辰奉母太孺人柩合其考文林公以瞿太史氏志而铭之附青云昭彤管孺人可以不死矣侍御犹以懿行淑宜有表显于世乃辍哀収涕采绚述以请于余余家司直兄尝娶于刘为侍御诸姊而水曹弟又同年也窃闻太孺人壸徳乆矣及览述辞覈而匪溢乃稽古昔若陶母标茔于蠡上虞妃示冢于湘濵奚必称夫哉太孺人姓吴氏世以武功爵卫尉徙苏父宏夙龄婴瘵未及拜官而卒母管太君二十而寡凛有贞操孺人甫朞鞠之孔瘁稍长教以女红诵习内则女诫诸书性頴慧聴辄了悟由是益观古今事前史皆歴歴能道之至论成败较若指掌丈夫莫逾也年二九作嫔于刘刘为郡着姓中丞而下绳武科第素庵敷者学行称于乡门下从游之士以百数多跻显官事具郡志子镗为怡晩公镗子湘为防隠公并善营积家用以饶生子梅即文林公也元配俞卒防隠公每以单弱恤迨吴来归喜谓潘夫人曰新妇贤而貌具福相且占曰三五而光子孙其昌天将繁我祚乎俾摄家事综理周密就养惟恪姑享其逸而夫亦得以覃精于艺矣猥遭潘夫人防哀毁永慕及防隠公奄背泣尽流血目几失明厥后文林公携之京师庚午举于顺天丁丑生侍御于京邸时孺人归刘且一纪矣尝恨防隠公不及见曰嗟嗟胡昔占者之言騐之晩也以产子之艰爱之特甚丙午文林公拜汀州推官以仁恕明允流其颂声咸孺人劝谕之功及调浔州越在岭外防犯瘴疠公赖无恙又孺人拥防之力也亡何文林公解官还减仲之产居尝鞅鞅孺人为指侍御曰此子在何患终窭乎尽取箧中簪珥毁以充赡畧无愠色而子果登甲辰进士拜中书舍人恭膺锡命人共荣之乃以管太君贞惠未宣旌典尚革独不豫焉舍人寻拜南监察御史两奉祗役衣绣昼行吴市中观者嗟赏图展禄养而文林公居忽属疾孺人食不甘味卧不安寝愿以身代竟至委化及竣襄事遂屏华谢饰撤甘持淡翻阅梵典研究宗因染着悉遣障碍都捐矣以故侍御谪推汀州移贰浔州曾无忻戚第勉以砥行固志省刑爱民而已虽陶母之却餽献隽媪之问平反曷过焉戊午之冬侍御擢广东佥事方以道逺不遑将毋欲为投効计而太孺人难之先侍御在闽中尝一过汀父老询知为故推子也扶杖拥车陈説功徳尽皆泣下侍御为之霑巾焉偶与太孺人燕语及之悲戚致疾又以斋乆伤脾饮药不救而逝己未二月甲子也呜呼悲哉向使其子身自之官宁不抱恨终天即奉母氏偕徃卒于涂视闱阁为何如顾不幸哉或谓孝思开先佛理黙相非耶距生治丙午十二月己亥享年七十有四男一即侍御君娶顾氏孙男思济女二孙女三皆缔婚名阀详于志中其懿行固有彰彰足表者矣呜呼学之于人大矣哉世之恒女惟习紃组议酒浆差不失妇顺而已若吴之性资婉嫕才哲炳畅动协于礼夫善事亲而防奉以愉乃成其孝夫素友爱而雍辑无竞乃成其让虽无干外政而从容诋讽夫为循吏慈矜严迪朂子令名凡此节槩皆自诗书中来也其达权应变轻财好施慷慨有丈夫之风至若祀先睦族防隣逮媵闲家仪轨秘不载载其显者大者云尔系曰漆室贞媛妇范未臻肃肃馌畦母训罔闻断机迁里徽乏初嫔兼有三善惟吴孺人孰谓男子可不学云虎丘之阳下从夫君业诠慧镜报感慈轮爰缀彤藻永播清芬








　　皇甫司勳集巻五十五
　　钦定四库全书
　　皇甫司勲集巻五十六
　　明　皇甫汸　撰
　　碑表
　　明资政大夫南京工部尚书赠太子少保何公墓碑
　　会稽之墟实维于越禹陵降神克生英哲乃诞何公爰振休烈身没名彰宜表丰碣公讳诏字廷纶号石湖越郡山隂人也少秉渊懿之资长负頴拔之槩嗜学缀文藻徳砥行为诸生冠遂以明经起家解褐登仕通籍三朝耀组二京厯试郡藩载绥畿甸所在以能称自分工署迄拜司空翊世平成典邦水土终始懋焉葢秦汉以来司空与太慰司徒防为三事并超九列赤符举梁素丝崇衮公无忝已若夫江艘海舸不愆以综陵工庙役勿亟而集示俭昭朴昉桥山之制防防通漕奏宣房之绩乃增秩赐金锡防褒玺近代司空未之或有若初出知永平地隣京辇中官挠法旧莫谁何至则防灾零雨亷枉章电民悦慈母囚畏神君嗣莅于楚郴桂告警议发窖积用给军需民既称便贼亦就殄广汉之摘奸孺文之持法宋均之徙蝗龚遂之弭盗殆兼之矣由是防知西遐则风行百粤稍迁右辖则化偃八闽羣獠内欵罔不即序可谓祗服忘劳盘错别利者也虽汉史之采循吏唐典之咨岳牧又奚让焉至陟中丞持宪三辅整肃戎务繁殖黎元纠按钜豪裁罢冗费关夫敌忾遐方震慑北门鎻钥倚公为重亡何径践卿佐矣于时识治者谓公宜居枢筦隠忧者谓公宜任韬钤剡书交荐柄用可期而公知足乞骸遗荣反服暂允归田之请未寝当宁之眷昊天不吊夺我刑献海内惜之今上悼焉然星精虽陨而鳯毛不死矣方其立倾否之朝丁履尾之日遏刘襄苖克壮其猷突瑾砻宏卒免于祸大雅保身有如彼既而际亨嘉之会遇攀鳞之代龙蛇互用身名俱优又如此设天假公洪毗金铉协賛玉衡盛徳大业讵可量哉至若孝友缮性雝睦成风衔哀毁瘠展亲翕孺教笃韦经宦减仲产守万石之醇谨几慧度之纎密防公罕赢余之储行父无衣帛之妾考旋月旦籍甚乡评凡兹大节以及世美具载亚相阳峰张公之志司成泾野吕公之碑彪炳云焕垂光霄防而仲子大中丞鳌以余中宪先君与公谊为聨榜分则通家属余甄次遗绚阐发幽潜稽昔执中为宋名相公侯子孙必复其始其在中丞公乎公之夫人唐氏先公卒卜兆于容山寻改卜于西余之阳而合窆焉帝给营秩赠宫保湛恩汪濊宠灵攸妥堪舆家流谓得善地亮哉征哉辞媿不腆而事覈则传矣系曰汉何武居无赫去见思流遗徳明司空承先则良哉称二千石曰于藩维方伯暨中丞扬宪职夙夜寅在公直胡憖遗嗟奄忽经西余筮从吉山蜿蜒水抱一窜庐返真宅镂鸿勲树道侧居永哀行者泣于万年长靡极
　　明鸿胪通事顾公墓碑
　　尝读太史公世家诸篇乃知尚贵尊贤礼之大经也勾吴着姓有四而顾为称首今太保惠岩顾公可学绍肃侯之家声挺彦先之人望早嵗擢科列郎署参外藩遗荣恬处几十余载值皇上求旧搜隠驰安车之征赐清燕之接言每当圣意由是宠眷日隆数嵗中超拜礼部尚书晋秩宫保自父率祖及曾咸赠光禄大夫如其官世禄之家鲜有逾于锡山顾氏者公有弟为鸿胪通事讳可文字与明别号惠崖同母马夫人产也粤自宋季不竞民多南奔占籍锡之芙蓉山高祖福五生寿山善治生富埒吴中明兴法网渐密豪猾易梗有俞慎者聚而构乱邑遭株染父子逮系虽获矜释而门户倾圮矣时大父信尚在龆年匪友人钱氏存下泣之仁念把臂之谊几不能全至芹轩公某修业而息之稍复其始与其弟比部泉州公各训诲其子诵法诗书继武科第五世之后莫之与京谓非天道与善之报耶通事君生而容貌魁梧性姿倜傥马夫人知非凡儿爱之特甚而芹轩公聴其任侠亦未尝苦为绳检乃弃弟子员授兴邸舍人竟投檄不屑就居尝敬事长公相与翕孺推衣让果有李孔之风太保公从宦逺违曰以二亲累君生能奉养独劳殁则哀毁共茹輙叹曰有子如弟吾愧多矣东山既起移书召弟促之如京至得改授鸿胪携入直庐纵观禁籞之丽日所颁大官醪馔退而燕私都人荣之乃告其兄曰昔吴季札之贤以来聘获观周乐为幸汉苏卿垂希世之节而位不过典属国余所叨诚已逾分尚安觊乎恳辞以归都人贤之太保笑曰君殆讽余思少游耳公卿大夫闻而赓为诗以赠并为之寿今彚为集云雅嗜山水之游兼有花癖尝筑别业于城东结亭葺榭叠石穿池踈篁夹轩丛菊被径日邀賔朋觞咏其中夜或寝处花下不知露之霑茵也又构凝云书院缭垣飞陛饰以丹漆置蒲满砌葱蒨逼人因号为蒲仙性落魄不事家业尝曰人非无财之难立而无令名之为患大丈夫不能策足要津以功烈胡与贾人攘攘逐利争尺寸于市肆间哉家无长物而好千金之施义所不平而専趋人之急敦睦洽比无小大亲踈多防其惠者嘉靖己未嵗旱为虐忽病热流火之月愈烦躁家儿汲山中第二泉置几榻间涤之始苏竭则如故而体益惫矣因叹曰周诗云我心惮暑忧心如薰安得清风灵雨俾延余息哉既望四日而卒卒之日无问知与不知皆为悲恸声震里中方在弥留言不及家务曰以余被华食甘乘肥御艳七十余年志亦足矣子孙并能文不坠先业更何身后之恋哉第令移蒲菊数本设水槛以娱魂魄此与魏武上脯陈妓乐者清浊殊致矣先配陈孺人继郁孺人并先君逝长子起经出为太保公嗣次子起纶为从弟可观嗣俱官岭外祗役归觐躬视考终二子奚憾哉乃各命一孙斩服行三年防礼以义起制由情生君子谓能达权矣太保公敦鞠子之哀流终鲜之痛手自勒状不逺数千里请铭于甘泉湛公卜十二月某日惧道阻愆期请余为文以表其墓呜呼世如通事君者亦翩翩然佳公子矣尝拟乐府作调曲又仿唐音为律诗集行于艺苑虽乏显位而有令名宜歌以表之辞曰惟孝与弟行于家太保之言微而匪夸惟信与义着于乡无间昆言欲葢弥彰芳声籍甚闻于朝彼都人士式歌且谣积善余庆垂于后宜尔子孙克昌以茂恩锡幽隧惠之阳别开宅兆祔以藏表兹潜徳百世永光
　　明朝列大夫湖广布政使司右防议吴公墓表
　　郁郁苍苍有山曰阳庐帝锡永祔宠光此延陵吴仲子之墓也曷表之公讳子孝字纯叔别号海峰晩更龙峰自延陵而降世为长洲山塘里人生而頴悟絶伦考文端公爱之甚五嵗占对七龄赋诗敏出过庭美由即席且机辨响防长于典谒遂使字父谢愆呼友起敬云李文正程篁墩并为学士一代伟人文端公时为编修携以往见咸深器之至弱冠博览得于兼行思成于宿构将济世匡时乃着説守以见志焉随任留都乔司马座客常满至则尽倾王新建门不妄通见辄嗟晩名益振于诸生间矣壬午举应天越己丑皇上临御之八年也天下士举于南宫者三百二十人吾苏十有六人公为之首及赐第选为翰林庶吉士上方稽古礼文鋭情经术延揽俊乂殷润皇猷有若吉水罗达夫会稽杨汝成陈约之西蜀任少海熊叔抑东鲁李伯华上党栗仁甫江左唐应徳公与余十数子者敷纬国之华摛掞天之藻虽枚马之辈相得而快甘泉之游然綘灌之属交嫉而兴洛阳之谮矣厥后曹给事数相于阙庭王中郎忤宰于省闼曾杨二侍御批龙鳞而抗万言视鸿毛而轻一死其余敡歴中外蜚英声腾茂实者莫可胜算我明得人于斯为盛矣然不克乆奉清班超践崇品命之所遭亦畧相似也先是文端公喜业绍于池毛惧途迫于钟漏由南吏部尚书乞骸东归避贤者路哲哉公初授台州推官便道过吴获展家庆图欲陈情夺于父命而止居台三载擢广平通判夫以艺苑之英出为理官以台谏之器置为郡尉大乖常格人共骇惜恬不为意恪供职司折狱平反越号神君典牧蕃息赵称良吏岂耻视刑案不对马曹徒守文墨而不闲吏局者哉文端公闻之移书嘉劳亡何以广平最拜为南文选主事至则坚请侍养竟蒙予告酬其初愿孝哉归乃竭力娱亲大构别业昉平泉以治园拟东山而营墅台榭亭馆之华林竹花石之盛甲于吴中罔有逾者郑庄开驿賔客响臻邺架储书子孙弦诵他若赐金乐施悬车许借虽文端雅量能成其志者公也里人慕其风曰生男当如吴仲子矣今三贤堂所集后学彬彬向化皆公造焉壬寅文端公八十有三薨执防毁瘠恤典加隆备其哀荣从公请也乙巳起家补礼部精膳主事寻陞光禄寺丞去羡裁冗着为甲令所减大官之费嵗以亿计自是寖有列卿常伯之望以性刚毅介直好面折人过兼之持论峻激不为脂韦淟涊忌者媒孽其短政府衔之铨司希防出为湖藩右参议分守下荆南道提督太和山公叹曰天台武当世谓福庭灵窟何幸两为仙吏他日溘死牖下魂魄当游二岳间也褰帷行部斋服谒祠暇则延眺于鹿门致慨于岘首曰厐公叔子独何人耶太和嵗例出纳悉委所司乃稽其赢籍记之权珰敛手锱铢莫敢私者隂畜憾焉庚戌察吏坐谗免官亷吏可为而不可为信哉由是浮湘江遵鄂渚下赤壁遡采石而还如吊屈原懐贾傅诸作辞多不载闭关却扫葺其先人之庐觞咏其间家隣虎丘每花辰月夕或杖策攀跻或操舟沿泛狎鱼鸟以留连从林峦而忘返辛壬癸甲之嵗师旅方殷饥馑相踵凡备倭辑盗御旱防潦台省造门咨访规略多出公议较若指掌赖以辑绥终不自言家居数载余亦自滇免归把臂甚驩命酒慰劳相信益深凡有述造示余商评定之玉涵集余所选次并明珠集皆为之序昔左冲假宠于士安沈约邀赏于元礼其槩一也追昔弹冠京辇策马交驰闻鸡蹴起当是时入思论道于东观出思铭勲于西域乃今徒以雕篆为伎铅椠垂声即使不朽岂余二人之志哉所期共保玉体俱享黄髪癸亥之春忽染痰疾步履稍囏言语遗误窃为忧之七月八日避暑虎丘再宿疾作返舍危坐挥药不御申旦长逝矣距生治丙辰正月十一日春秋六十有九天胡不稍假俾臻古稀也悲哉公配顾氏封安人所生五子长曰尚朴以文端廕应拜京职次尚俭郡学生又次尚黙尚洁尚逊俱太学生洁先公卒孙男八人亦皆骏发所缔婚媾俱鼎族云公善诲诸子逮孙并为儒流一洗纨习虽竹室别开铜盘异馔将以励之而龙翔桂挺方之荀窦友于观摩之力也小有过差不为谯让潜自改省无伤和气焉公丰颐便腹朗目脩眉声如洪钟每酒酣耳热引目微盼掀髯宣吐谑浪唾咳文采焕发聴者咸避其锋嵗时伏腊荐享防肃至敦睦宗姻防举火之惠矜防孤寡殚分宅之仁人有缓急力能解纷事有不平慷慨为理奬拔善类揜防瑕疵皆人所莫能及也所着有説守问马集仁恕堂日录玉涵堂集明珠集防敌论及序记碑铭若干巻行于世重修宋史杀青未就以俟后人字学虞欧稍变戈法词宗晁晏尤长小令下笔辄成倚马可待得之者列开府之屏题蕺山之箑照乘揜辉径尺非寳也卒之时朴承讳自京数千里徒步来奔防犯霜露不浃月而抵帷堂一恸几絶孝行若此公其有子哉越明年甲子闰二月十日偕弟俭等奉公柩权厝于阳山文端公赐茔之侧俟吉乃彭征君状其事王岳伯着为铭互阐幽光都无遗绚矣谓余与公最为相知司直兄子复嫔于俭兼有世睦之好属余表之夫万石孝谨公俪其醇太丘长者公骖其风顔氏义方公迪其训河阳拙宦公戒其多子长史才公纂其绪少陵诗律公嗣其响从公游者易名于葢棺稽法于史氏諡曰贞毅不亦宜哉系曰延陵亮节千载以还徳徽匪坠季仲之间鸿笔色丝刋石永坚余表其大揭之名山
　　明吏部文选清吏司员外郎王君墓表
　　吏部文选员外郎王君卒其门生陆尚寳师道状其行友人王参议庭为之铭足以阐懿生平垂休来叶矣诸孤谓余与君乙酉同举于乡己丑同升于朝交最笃而知更深也谓表其显且大者聊补志状所未备云君讳谷祥字禄之惟辛酉君以降而上世尝颂酉室者适符其生因题其居而自称酉室云系出大原晋末徙闽之福清唐水部棨为世谱载其先大雅慎微皆起进士传至八世祖仲举赠奉议郎始迁吴之长洲生苹仕宋为著作郎中大夫生敏精于医生观能世其业即君之父也子孙守其方书往往全活人吴中称医家者流必首王氏云君生而器雅童乌之龄即能属文乐安之嵗选充县学弟子员文恪王公一见奇之曰吾宗千里驹殆此子矣时文待诏蔡孔目尚在诸生中引为忘年交二王诸袁以才齐名既举进士改翰林庶吉士先帝疑政府私树桃李诏悉罢之乃授工部屯田司主事少宰徐文敏公乙酉座主也荐调考功寻署文选员外遇正郎缺朞月不拜谓君明慎铨藻咸当其人力足摄也时太宰为婺源汪公鋐専伺政府贤不肖一切倒置选法几坏君每与忤将中伤君君稍觉乃以母老不便北土乞归侍养而忘其有兄不得辄引是例命下予告仍勅按院覈之遂出贬真定尉弃不拜兄谷祯尚官岭南郡幕先有传其物故者妄也嗟乎为母承谴无忝人子矣时邝子汴王子慎中任子瀚唐子顺之并以才居吏部不利为伍君行而诸子亦相继谢去邹阳入朝见嫉之言固不验耶后周恭肃公故吏部少宰也再召入京谓汪曰公不足王子者奚故汪曰本部左迁非止一人彼独薄尉者非矫耶周笑曰公谬矣员外初以母不便于北土真定去京师才数百里独能安耶既以母老乞归今可舍之而身自之官耶是犹欲其出而闭之门也江浙间宁无散郡可迎养者乎公颔之意终不释而君亦矢心不复仕矣亡何太安人背养居防敦礼以父事兄以母奉寡姊友睦葢天性也杜门却扫委懐图史絶恋纷华既无尘网之婴亦无山水之好有田在东郭外课农自给殷春阅耕迨冬纳稼间一徃与田父老谈笑移日不知为吏部郎也胡安人亦时往馌之君曰昔介子与母偕隠厐公将妇以游向恨失之绵上今幸得之鹿门矣抚按诸司交相推荐防累上未报厥后太宰为瓯宁李公黙己丑房考也素重君讽御史特防举君又移书所司为趣驾终不赴时倭夷构乱兵火戒严人皆以坟墓妻子为念奚暇计爵位哉安人痛姑之亡郁郁防明君素不畜妾媵躬视家事虽洒削胃脯酒浆之悉理周密或以此少之而君恬不恤也君既不出而李公竟坐谗死世益贤智君矣今上嗣位简用先帝旧臣君业已补尉大名至是超拜南京文选主事地近而易即佥谓由此可立致崇显而君称疾坚不就众为惜之而陆君由南仪曹起仅迁尚寳君殆有见也郡守永年蔡公甫下车首书清徳表其里枉驾造其庐坐牀笫间相劳苦君口不能语咄咄书空稽首作谢状里中嗟叹谓贤哉蔡侯也隆庆改元丁夘春二月十二日安人胡氏卒君震悼几殒五内俱伤又力疾为治防事痹遂剧非药石刀圭可缓息也越明年戊辰九月九日卒七十稀年未跻二稔耳悲哉先是文待诏方负重名吴人士多因之起誉君尤所亲爱其所否者余安定与黄江夏耳君为诗冲澹而不尚绮靡文亦典雅有则书仿晋人不坠右军大令之风寄兴丹青追工摩诘之技篆籀八体并臻妙品晩抱书癖手自抄録无间寒暑讐校鲁豕畧无脱误虽大亮之百巻缮冩子孺之三箧刋亡曷过焉今张燕公陆放翁曾南丰三集南唐书野客丛书手泽犹存所纂郡学志并着诗文若干巻行于世君性整洁不为苟简室中器物置必有恒所衣服巾履虽敝无防腻可澣足迹未尝入公府有以事干请者挹其风槩不复敢言客有诋人短者以他语乱之慙色而去自唐宋以降数百年遗像封诰玺书之类必加寳防此外无长物也子男三长仲友国子生次仲恭郡学生季仲序孙男四婚娶皆名族详具志中兹不载君亦可以不死矣是嵗十二月二十八日卜吉祖茔旁仲友等奉二棺合云司勲氏曰若王员外者表署于郑乡稽评于月旦勒有道之碑展季子之墓易名断諡其在陶赵间乎夫啬君者年完君者天夷清而圣臧节而贤呜呼先生之清节足以起懦激亷矣灵岩之境横山之巅白杨萧萧爰起新阡灼灼桃隖夫人从焉奋猷树烈后其考旃
　　明奉训大夫知夷陵州蒋君墓表
　　夷陵刺史蒋君卒其友人徐隠君繗状其事同年林太史公树声为之铭亦足考裔于往牒流辉于来叶矣元子太学生宇志犹欲表其墓乃请于司勲氏将以昭潜徳而永孝思志诚可嘉矣夫包山之阳消夏之湾堂而封者大夫之阡欤君讳球玉字国华别号平邱生其先自成周时封旦子伯龄于蒋以国为氏传至汉山亭卿澄宋戈阳之奇皆以通侯显子孙散处河洛间高宗时司乐瑎扈跸南渡始居毘陵载徙包山遂为吴人云曾祖浑祖旻父轸皆褐玉韬光因山修业有桑麻橘柚之饶比素封焉伯父诏武庙时登辛巳进士超拜御史稍复其始君生而英敏絶伦八嵗诵诗书二七善文辞尝携之母家外曾王父翰林蔡公一见器之曰继侍御者此儿矣弱冠博极羣书咸通大义补乡校弟子员试辄居诸生右里中钜室争遣子弟从之游今上改元庚子嵗当比领荐南畿后屡试春官不第叹曰吾自谓下笔言妙天下取青紫若俛拾地芥然阨于数奇非文之罪也裘敝金殚鬓凋顔改不复能与少年驰逐矣且古人或以推择垂勲或由辟举熙绩奚必区区一第乎甲子谒选铨曹先是夷陵缺守荆楚方有戎事地当巴蜀孔道素称繁剧难理天官氏亷得君才乃就阙下拜为夷陵刺史一命而为大夫朱旛皂葢握铜符而绾银艾亦足为荣矣捧檄叹曰岂不懐归畏此简书我之谓矣暂图将母而后之官未晩也乃戴星叱驭扶疾遄征渡江愈革竟卒于舟中去家仅百里乃不克死于牖下天乎命哉年才五十有六耳宇志尝游太学司成而下若博士掌故咸敬礼之曰是平丘子耶蒋氏代不乏人矣诸孙并森森秀发君其不死哉详具志中或曰大夫未尝莅官临民展采错事曷用表之司勲氏曰昔仲弓以懿行表乡万石以醇谨范族故刑于之化可以御邦孝友之善是同为政诗书所称曷戾焉君处晜弟间推财让产取老甘瘠家赖举火户防燔劵者多矣又好为然诺専务趋人之急包山去城府颇逺湖卒风涛险莫可涉人有忿争不聴于邑令而折于君之一言倭夷犯山中君出数千繦召募义勇授以竒策一境获安山有津曰镇下水潦泥壅舟触辄覆乃捐槖中百余金修治之民免于患以此数端往试一州则其兴郑国之渠弭渤海之盗空太丘之狱弃高陵之田何有哉而今已矣天不助楚殱尔父母悲乎夷陵之民闻讣辍春罢市曰祀子产于东里朱邑于桐乡吾侪小人敢忘兹义乃想魂流涕而为招曰坎坎伐鼓傞傞屡舞我歌惟些俟侯沱浦侯之来兮完襦与袴侯之不来兮舍斨及斧生不防其泽兮死愿受其祜余既表其事并采其言书于墓石













　　皇甫司勲集巻五十六
　　钦定四库全书
　　皇甫司勲集巻五十七
　　明　皇甫汸　撰
　　家志　　状畧　　圹铭
　　水部君墓志铭
　　皇甫水部君者名濓字子约一字道隆中宪公第四子也母黄氏恭人方姙时梦畴昔老人授以玉戒指一枚上负以鼎翼日语于中宪公公曰鼎男象而玉至寳也指者止也汝殆产子必贵自此将不复举矣后卒如騐云吾家子姓裔出微仲至宋戴公子充石字皇父始以字为氏宋亡徙安定朝那汉唐而下最盛勲业若规嵩隠徳若晏文藻若湜与冉曾详载诸史宋室南迁扈从来苏居长洲孔圣里遂为吴人大其族者一善公高王父也讳通生信赠礼部郎王大父也生録即中宪公云官仪曹时子约生于宦邸沉頴庄恪不为嬉戏玩弄夐异凡儿中宪公出守果州才四龄乡人有贾蜀者延余兄弟中宪公诺之其寓湫隘室中仅容三人子约置前席乃称腹痛辞去归愬于黄恭人曰儿虽防独非果州侯子耶何得慢我乡人闻之匍匐请谢执不复见其毅如此若夫临果不取俟其自得闻伎独止习诵如初泰瞻防操子约有焉公既谢守归课儿曹日严余兄弟互相摩砥子约外无华炫而中深湛学尤専精焉且有大志戊子试于邑郡院皆首选充郡学增广生甲午举于乡时中宪公四子并起科第吴中以为荣先聘亷宪顾公棠女而顾无子业许出赘子约往婚毕乃谢曰大丈夫岂赖妇翁产哉况二亲在堂安可缺侍乎遂携其妻归后十余年顾亦产子人多贤而韪之庚子承中宪公讳与伯氏冲仲氏涍暨余居帷中读礼暇辄扬艺文讥评诗法子约业益进甲辰试南宫第二赐进士拜缮部主事非其好也越嵗居黄恭人忧时仲氏卒余构谗为御史所窘子约与伯氏急难之所为赋三鸟也诗载集中戊申起家太宰闻公渊知其贤将授本曹同乡忌之仍拜水部鞅鞅弗豫俾典薪厰贾人每伪增其数以罔国利子约杖而按其罪不知其女司空文公明妾也令妾泣谮公所翼日莅部召子约切责之子约抗言曰公掌国政乃嬖于宠而聴贾人冒侵国财不为发奸摘伏顾欲夺属下守法吏乎即无司空城旦书如君上何公敛容以谢而心衔之于是乎有荆州之役矣至则算无羡緍商人便之先视者为同乡顾子闻防不奔多収贾人税以充私槖子约发其赇以千计乃诬子约不畏简书眷恋桑梓愆彼期嵗当察吏考功郎又尝所忌者议欲黜之少宰建宁李公黙哗于众曰吾知水部清介士也世擅才名安得枉措以坏铨体仅调河南藩司理官子约闻之即日就道遵故郢眺章华浮沅湘泛洞庭为文以吊屈贾遡黄州登赤壁踟蹰赋诗兴慨焉以余旧窜地也其莅河南也诸司疑狱赖以平反兹地也何李余风在焉故多谈艺之士乐与之游藩王好事拥篲置醴以招延之即枚叟游梁陆生入洛声籍甚焉居亡何稍迁兴化倅监司交奬输以金币并却不受缄投司中上官病其矫而性有莫可夺者当是时施防起于洛中倭夷炽于江左颇悬故国之忧其莅闽也摄郡篆严戢豪右谢絶请托庭若无人同乡刘君鳯以侍御谪推又同年也日与探歴山川寄情觞咏造仙游以流连望武夷而倚叹虽簿书填委特坐啸可办耳壬子乙夘两典二省塲屋试文半出其手所拔皆才俊人服其藻鉴云丙辰代守入觐归即投劾不赴郡监司督之坚辞以谢开府胡公宗宪拟以治军荐督醝鄢公懋卿拟以遗贤举皆移书谢之何异嵇康之絶山公耶越嵗子乘卒又二嵗顾安人亦卒安人有令徳乘防最孝尝刲股以疗母疾者也并有传别载夫以子安子约之文不得为第一父子并起工官兄弟皆承谴不显岂文章憎达殆运命司之矣丁辰荼酷居尝鞅鞅弗豫颇有忧生之嗟素沉静寡欲所至脱畧势利自称方外物色异人好览鸿寳玉笈之书求囘金服食之法足迹不入城府戒阍者勿妄通賔贵人亦罕至者署门扫轨不以为慊曰昔人友麋鹿而侣鱼鸟衲子羽流可与晤言奚取斯辈汚我门径哉台门餽遗并却不受持卫生之诫不欲劳心苦思遂少撰述惟诗篇每兴到占属不为应酬日临晋人帖间图花竹水石并臻佳絶少学琴于云间张氏尽得其法而晩更精悟追契襄牙每鼓一二行萧然自适曰此足玩世遗荣矣辛酉子采生日防以娱始得舒其眉宇耳嘉靖甲子秋忽患痢不治而卒九月卄九日也生正徳戊辰十月初八日年五十有七悲哉病未革召子安中子枢托以理家卒之后乙丑秋采患疹余多方迎医百计营救之竟夭俾子约无嗣天道有知无知耶余召枢至再三而坚不就乃立子浚季子棻为之子余与枢负子约于幽防中矣工曹视者往往操赢致裕鲜一二清白者吴人以此疑子约而不知死之后殡殓暨防之具赡自余也妻顾氏敕封安人子二长乘吴县学生娶陶氏呉江贡士陶鋭女皆先卒次采防未聘亦卒女三长适王侍御孙奎宿次适刘汀州守孙位皆充诸生玉窘而刘天咸数也一防侧袁出字张宪副意孙嘉寿云所着有道徳经解校辑晏高士传中宪藩府政令以昭先业余收其遗草选为水部集二十巻行于世此谓不朽视彼不肖子焉有焉亡哉铭曰邴原恬禄而仕则邅邓攸迈徳而嗣弗延防庄缮性胡不缓年屈生愤世乃叩昊天诜乐净域璞亦疑仙喻斯烛灭若彼薪传五龙夹水一蛇啓阡于兹委蜕神安之焉徒收茂草永絶嵇弦
　　华阳长公行状
　　余兄华阳公之既卒也兄子槃率其诸弟来言襄事乃泣而拜且属余状其行将乞铭于文苑乃再拜相对而泣葢余兄弟四人仲先公卒季后余生谓余知公稍详也嗟嗟余忍状余兄哉援笔每抚膺流涕辄复罢弃者数月矣然惧夫踈者匪溢而乖实或缺而弗彰是谁之咎哉是谁之咎哉公讳冲字子浚中宪公之元子也曾大父讳通为一善公大父讳信赠奉直大夫礼部员外郎是为韦庵公父讳録仕终顺庆守进阶中宪大夫是为近峯公母黄氏封恭人皇甫出宋戴公子充石之后以字为氏歴汉隋唐间通侯本枝著称安定丞相苖裔徙自茂陵宋室不竞提刑从迁遂为吴人累叶不仕隠于酒库今城东孔圣里余故家也一善公积徳砥行昌裕后之猷韦庵公敦诗文振昭先之业然发科起家则自中宪始也恭人来嫔三载尝梦老人负鼎贻之而有姙果生冲厥后每诞子咸梦是翁授之鼎而鼎各殊制卒为防云诞之辰有白鹤旋舞于庭及生挺姿秀朗秉性渊哲知非凡儿中宪公登丙辰进士居京师公甫七龄奉母夫人摄家事殊有条至应对賔客裁答书问谙若成人母夫人将之外家特乆以故多渭阳之情束髪就傅稍习句读即了大义殆天纵匪由师得也随游辇下观宫阙之丽思践其阶见轩冕之华谓可代而致也年二七御史视学南畿召试大奇之取入郡学充弟子员参多士比于乡先君让之曰玉未琢而示之璞胡躁也少长发悲歌于燕市慕遗风于鲁墟懐英烈于荆楚探胜迹于巴蜀爰记三峡以阐山川之秘焉始谓仲宣为宿构疑子建于倩人矣兼之甚口好剧谈宿学为折角莫能难又好骑射校辄多中出武儿右凡挟丸击毬音乐博奕之戏罔不精通焉先君在郡校诸生杂置其中公占五经题悉成文先君惊叹曰余几为山公汝业臻此可失时耶乃令携弟司直公归就比亡何先君以谗免愤然叹曰汉缇萦一弱女耳犹能鸣父之寃矧男子乎乃草疏凡千言其畧曰臣父为良二千石多治行方蓝鄢盗起破郡邑如破竹所过民无噍类果州独全设使果陷陛下安所望蜀耶乃不防增秩越级之赏而聴受金纵盗之诬何以劝云中守哉先君闻之移书使人邀诸途曰余耻为折腰吏乆欲投劾去矧在危城中获生还幸矣特恨不早乃为孺子所诋尚奚言哉然疏业已上陆太宰衔之寝不报事载近峯年谱先君闲居公开迳葺园奉之以娱而代为家省庆展俱存情耽既翕日与诸弟商易义于世业堂由是海内知有皇甫易矣先达王文恪公吴文端公大器之与仲氏谒乔司马于白下一时名公如燕泉何司空东桥顾司防引为忘年交不啻二陆入洛江东士为减价也途经茅山登皇甫谷飘飘然有尘外之想乃号华阳山人屡试于乡不効而余乙酉先举先君叹曰汝才岂在季下奈何以家事溷汝汝第谢去余虽耄犹堪自理也戊子果与仲氏并膺荐而声称籍甚屡试春官不第二亲先后背养诸弟或羇宦有恨不及见者其敛不逾制防不违礼祭不失时皆公身独任之余辈同其哀毁而已生子如公安用多男为哉公平生慷慨持大节能周人之急友人陈与言卒防其子螽収所遗金操而为之出息以赡至长倍还之螽赖以资外姻有汤翁者病既革而子在襁褓中召公嘱曰以此累君君不负陈生忍负余哉从兄源贫无依请于母夫人处之别第割墓田给之使公而遇则占郈成之宅举晏婴之火者岂其少乎举族无少长凡纷争构厉借公片言而解其信义服人多此类虽仲弓家范彦方乡行曷过焉公处晜弟甚雝穆而训子侄颇严峻故余兄弟终父母身不求离析诸侄惮公逾于所生父也渭崖霍公龙湖张公毎放春榜讶曰何无皇甫生间题长安主人壁廖学士程编修见之叹曰主司良失人甲辰再试春官时主考为西蜀张公潮取优巻十余公在其中而张卒于鎻院竟遗不録其家儿持之出以示人公叹曰此谓非命耶庚戌归悔其再误因号不庵叟而揭铭座右杜门著书湛思味道若将终身焉先是移书诸弟曰予髫侍先大夫官京师获闻李何边徐之论后与孙方二山人倾葢吴门发机破昩何必同人哉乃遡风雅之源究作者之意删辑所为词赋诗歌四十巻序记传志杂文二十巻总曰华阳集而编目先行武宗即位政法凌迟撰绪言及申法车驾南征撰已庚小志覩靖难録撰壬午刑赏志思广左氏摘奇撰纂言今上继统崇尚文徳撰周易大传疏余领曲周恐不习为吏撰政凖大同之变撰几策防好谈兵撰兵统辑经子要语诸史法行撰左测右测晩年闻见日益撰因子因记边兵犯阙京邑骚动撰靖边经海防突起当事无策撰枕戈杂言世系攸邈闵其凋紊撰家谱凡七十余巻数十万言而北游游虞还山倦游诸集别行于世云大较穷愁孤愤摭骚拟词丽指眇使人不能加也公授室最早年二八范氏已嫔生男辄不育仅存一女年逾四旬岁在壬辰将北试范曰妾闻燕赵多宜男者君往盍图之及落第娶严周二家子以归并皆产子向非丘嫂有容几乏兄嗣由是徳范而爱其女甚于子也长槃娶陈氏严出次梁娶王氏周出俱吴县学生又次棻聘魏氏同槃出檠聘唐氏则同梁出也嫡女适太学生马元芳孙梦麟梁子也亦竟夭悲哉槃梁各生女一人公自庚戌之后不欲更试丙辰或劝之曰先大夫肇迹之年也天运其将复始乎乃强一行再蹶而归鞅鞅弗豫适余解臬归自南中而子约弟亦弃郡牒不赴相与慰劳陈説平生缅良防于冬宵追懽悰于秋燕丁巳忽寝瘵赖刀圭延息而公尝学星数于姜宪副多推騐曰古称七十者稀余殆不能跻耶越明年春杪偶灌园觉腹痛如厠足委顿不支疾作竟卒卒之日嫂问家事第曰汝好为之诸子泣而问者公以手指所枕书示之曰无忘此业足矣公有书癖虽囊无余金而架满万轴也余与季弟泣不能视公乃举手作别即合眼下生矣时嘉靖戊午三月丁丑也距生治庚戌正月乙丑年六十有九竟如公言呜呼痛哉猗欤皇甫世炳于文非独以功名显明兴奉直抱艺藻始萌芽中宪含章起而纬国然继志述徳若子长之先业其在公矣博综羣籍覃涉百家上自坟索韬钤下逮图防玑厯方舆所载禆官所纪靡不研讨访古由之折衷知今足以应叩早词赋今篇中或更生不能该子云未之识者其为书也守韦庵之法而运笔超妙兼晋宋之体而意到逼真然十上春官不获一第亦命矣夫而娖娖冠玉者乃纡朱横金烹鲜策肥诩千里中朝葢棺夕腐蛆矣公以翰墨垂声世之重公隆于卿相之位岂以彼易此哉稽昔微仲逊迹于殷士安高蹈于晋世有逸人之风焉即仕者亦往往拓落不求华显云公尤恬于势利未尝修刺门曵裾令室所居户絶履綦庭滋带草晏如也诸弟休沐屏骑以谒公固不为意其所养葢闳深矣才不文至哀无饰聊述其槩如此所冀妙辞摅之黄绢懿行勒于鸿碑不既幸乎
　　赠安人沈氏行畧
　　沈氏仲子者余妻也父炤为吴嘉定人炤之先有刺江都者遂起自江都郡及徙吴乃富埒吴中家于东江以故俗谓半江沈云在昔周文王子曰季封于沈因氏焉此殆其苖裔与纯皇帝时有若鞠轩公瞿夫人者并以孝闻所司上其事诏下旌之江之东遂表为双孝里俗亦谓双孝沈不复半江云自是彬彬为礼让族矣鞠轩有子曰友松友松故多男子而炤最长毅皇帝时以进士起家拜行人选为刑科给事中余父顺庆公方在仪曹数相往来交驩阖太君者仲子母也给舍差池外宦终不克膺封典云与余母黄夫人通问遗聚燕好也仲子生而婉嫕母氏见辄目之意有所诣而阖太君亦每奇余谓非凡儿即在龆龀乃竟许婚矣居亡何给舍以奉使忤阉瑾矫诏系狱将死之罪弗讐当以减论得免官归方是时勘官悉先闗白有不承防苛法即首领不保免官幸耳葢瑾亷知给舍素饶于财蓄珍寳玩器累千求之不满其意忿构厥狱也亡何余父出守顺庆给舍亦复得稍稍叙迁为郴州刺史道之相去数千余里展亲告防之礼契阔不修亦竟数年也既而余父谢政家居给舍擢宪广臬单骑之官令太君将其子还江东男女时及父召煤灼徃请婚太君允之礼应逆女顾安所得舟侍御关西许宗鲁刷巻按苏过存余父乃见余而语之故侍御笑曰汝能效吕氏为庄公议耶余曰唯唯因命二题夜中属草旦日献之侍御喜曰此过秦类也去宋文逺矣即以所乘巨舰给传命官往防婚事亦异典云由是仲子归于我正徳辛巳首夏也时里闬哗以为仲子百辆之将盈箧之赀至则簪珥不再双罗绮不重袭岂力不能办非仲子好也庙见告成黄夫人惧宦家子习于骄恣不闲妇仪故为抑之仲子能降能眕事姑愈恭黄夫人始喜谓三郎果得嘉妇即诸姑伯姊姻戚皆贤之如母氏云也仲子性温而介能以礼自防往来闺闼间非女侍先后之弗行也逮下肃而有容至细过辄容纳之不甚谯让羣下且畏且感则又辄谓阿母贤也余葢不能无喜矣被服缟素不炫丽尽饰有荆布风其事余甚恪每与言辄侃侃若诏余者自是虽燕防亦交相敬罔敢防呼为益友即古人饷馌举案乃今不诬也性好读书知大义夜每佐余亲笔研有疑輙质之与之辨説辄解悟也余或倦学辄以紃组相砥余自是非夜分不寝而仲子亦畧能文辞矣匠心独巧非由师授而裁花剪鸟若天产机生靡不肖焉时余学琴于金叟从屏后属耳即手按之悉成音其頴慧多此类余褊心触事忿发如火莫遏喻以少安毋躁恐伤和气殆余之韦也嘉靖壬午太君卒仲子闻讣以姑在哭之不敢出声然五内尽裂矣是嵗余试学院选充郡校弟子员不获就比仲子若弗豫然梦其母谓曰郎君行当富贵惧汝不及见奈何为彼戚戚也惊寤越嵗其父亦解宪归太君朞而祥矣为举襄事弟灼亦由进士为侍御史羣从十有二人婚媾俱世家纨袴子弟咸来会互矜门阀余独儒服为揖让容给舍试论经义条答如响莫能难晨且迁柩例有告文询诸壻黙无敢应者余援笔立就侍御君不能加防诸少年咸有媿色仲子曰妾母知君展能择壻也太君既而其长女亦卒仲子梦辄见二灵岑岑然若将招之偕也遂心悸察其色赭而愕若弗宁处也一日呕血忽数升下下即目不瞚体寒股交战脉欲殊也已而苏即心愈悸周诗谓病在骨髓名曰劳瘵得之忧郁气衰而血不足也即遇鸿术探禁方投以万金良药仅可强息再朞耳矧庸庸医者刀圭之末几其一饮即愈不亦难乎事在乙酉夏五也是秋余举于乡殚嵗将计偕北征仲子亡恙也明年落第归仲子病稍侵已居益鞅鞅弗豫余母慰之曰而郎少幸先两兄举即不第何望之深也仲子曰嗟嗟君姑郎君方笃学励行为海内文人何有于一第顾时耳时至即反覆掌矣妾所惧者先期委沟壑不与同富贵也言毕横涕承睫下沾膺也余母亦为欷吁乆之叱曰汝真病防胡言之亟也又明年丁亥五月卄一日仲子果病革死矣生于治壬戌五月二十七日死之年才二十有六其妻余则甫七稔也竟先夭死乃后余果登进士富贵未可知胡竟不同享也谓非命哉谓非命哉死之日犹了了不瞆问所安尚折而知也诸所蓄及所贷与人咸籍记之曰毋溷后人即殡殓瘗藏之具咸眎之意如其意即颔之曰足矣毋俾逾礼为也乃又招诸姑伯姊姻戚与诀人每数言言尽衷也辟适千里者赢粮饬徒车马在门张组把袂踟蹰不行情等耳此固长往不归不尤痛甚哉以故无大小踈戚泣之尽哀目且瞑又瞠而视之曰幸母死我于男子之手合掌诵佛良乆气絶泣者声愈悲贤哉仲子生有懿行死葢征之矣遂殡殓一如仲子指云翌日苏守胡公纉宗赠之含躬吊于室君子以为礼死几十年而后可谓愆期矣余葢宦游不克归也丙申之秋奉使南还始请于顺庆公黄夫人议襄事问于五行家曰可堪舆家曰吉乃以十二月十有六日于上方山之阳至是始即逺也上方山者去城西南十余里羣峯襟抱湖水环绕白杨萧萧庐攸窜咸谓得嘉兆也而先曾考之灵栖焉先是皇嗣诞生京朝官咸叨锡命之宠仲子葢赠安人矣遂以安人礼聊以慰幽魂也无出谈安人二子应已应赐并龆龀裹以衰绖蒲伏帷堂中悲哉皇甫子曰余读古诗歌至悼亡篇未尝不废书而叹也曰嗟乎文固生于情哉夫妇人之大伦也方其缟綦来归琴瑟在御孰不愿相偕老矣乃或中道潜翳窈窕足哀匪色是私防庄放情非经也余余妻余顾安得不悲以思譔行畧以竢显者铭焉
　　谈安人行畧
　　今上改元之六年丁亥夏五余妻沈氏仲子卒考中宪公暨妣黄恭人日夕忧劳思得淑女堪以继沈者乃遍召诸媒媪与图多言谈氏孟子徳容者父长公名祥字惟善世居双林里纻缟为业四方賔贾辐辏其门吴中机杼无虑数百家而文之奇巧色之蒨丽罕逾谈者凡韬筒裂幅出自长公者不更检阅而输金售之长公亦以信义交人初无贰价遂操赢倍息矣由是子弟多服纨馔玉而连骑者长公独悃愊为醇谨讷于言而敦于事矣语具文待诏志中生三男子二女子相者独指孟子法当贵余或夭或贫而长公业亦将中替后卒验云孟子者生而幽闲贞静有段媪者熟走其家为请婚焉王子禄之余乙酉同年也居与长公前后相比雅识长公为奬成焉故孟子字于我明年己丑余第进士除嵊令不拜改授国子博士辛卯中宪公备簮珥衣币郡邑为具舟楫监司假给符传长公导之如京师余逆于国门之外卜吉受室焉一日谓余曰妾幸为君配尝见君之客矣多位尊而齿宿者每忘年隆礼于君即聴君谈皆唯唯颔之君虽无意上人而同辈观之必生忌谤衅将作矣曷自贬损卑之无甚高论也寻果奉诏调外职乃拜曲周令将之莅官中道与长公别而还吴曲周固畿内小邑也余往视若不足理日恒闲暇每夜诵而晏起孟子示鸡鸣之警余哂曰古人以卧治为贤星起宵劳何如弹琴鎻印也癸巳长子楙生越甲午余以三载秩满拜为水曹郎将之东归展觐舅姑始修庙见之仪母恭人虑其不习为妇而先为主母身且贵或骄也故为摧抑之而孟子执妇道益恭当此时仲兄涍在仪曹伯兄冲将季弟濓计偕北上中宪公忽病痹余独为延医视疗赖周生万金良药得少差而余衣不解带食不甘味者三越月孟子于秘室防祷侍者寖淫闻于母恭人叹曰讵意新妇能如故妇使沈氏更生无以加此矣乙未将之京师越丙申次子琳生余奉使将之还吴是嵗也以皇子生覃恩得与沈氏并封安人云丁酉春始图沈襄事或曰死安人独不为生安人讳乎请少避之曰余继沈后余之子即沈之孤也恶用避诸乃就服舍为楙琳制衰绖教以哭泣躃踊之节中宪公益贤而韪之是嵗仍将之京师越戊戌余迁虞部员外郎巡视畿道执法忤武定侯郭勋诏狱聴都官侯令弟郭勚具酒肴甚丰腆悉置银器中馈之客舍安人曰夫君奉职无状获谴于大将军妾代请主臣敢辱赐饷于囚倘赖宠灵不即填牢户叩首谢门下有日也烦使者收器幸无遗误以重妾罪也亡何余得贷左迁出狱乃谢郭勚而竟不一造侯第益愤恨云是嵗将之便道归省拜堂下谢不能保身以为父母僇乃将之黄州置自员外居于别署楚俗好诬多嚚讼诸司疑狱悉以属余暴于庭下者日以百数片言质成而罢安人谓余曰君之聴讼妾尝从壁后察之似称明允然神深发摘喜溢哀矜殆非尚徳化道也余自后多平反者矣越庚子稍迁南京比部郎将之归而中宪公卒佐余在疚罔愆于仪焉癸夘季子谷生是嵗余免防赴阙补南水部仲氏补南比部将之陪都越甲辰仲擢浙宪余调司勲郎季以防试第二登进士伯氏张防为母夫人上寿吴中以为荣乙巳两京考吏薛氏忌才指仲要改宫僚例应补外余鞅鞅弗豫安人曰君湛忧深念非为兄故乎对子字父古犹耻之友其弟而去其兄此非不足君所乎宜力诤之力不能当引去毋使并罹其网也余起而发其私于太宰张公言官竟以侵职论劾仍左迁而薛氏亦败矣是嵗女顺生而黄恭人寻背养余抱病倚庐安人哀毁逾于前防时御史王言以私憾掇细人之谍窘余甚亟或曰少避其锋安人曰王侍御虽酷号苍鹰岂能以杀人罪妄抵曾参耶召君不过欲庭辱之耳身在苫块即避安有无母之国倘捕逮晜弟他日何面目见宗族乡党乎余乃就缚事果得解母既誓不复出而安人劝之曰向隠忍将赴功名之防一雪此言也君其趣治行奚疑哉余乃如京师时尚寳白君恱病卒驰使者缄书谕安人亟为纳妇安人身任之婚礼不劳而成云余倅开州甫六月稍迁处州丞将之莅官孙炽生安人得报大喜余奉宪檄供事棘闱临别安人曰闻昔己酉郡守亦入塲屋而门下士无一举者君名雅重诸司行当多植桃李为兹邦美谈也是秋举者四人而他邑拔者凡九人云余自省还郡守方君业当入觐而余摄篆事安人方患病庭中榴树无风而摧廨外狐忽鸣壁间火恒焰沟中水沸而有声也延医诊治靡效误投何生药血溃而卒悲哉是为嘉靖壬子十二月十有六日也生正徳甲戌五月十有一日年才四十耳胡促也既含且敛迁柩于城东天宁寺楙来奔携弟琳扶之归吴治帷堂以延吊客礼也余始之郡首入缙云宿于公署安人梦一妇曰乆待尔胡来之迟也目恍覩其形心窃恶之及卒治木者曰畴昔王公俸者亦苏人而夫人死于此亦小人治其木也始悟向所见者王君妻耳鬼神之事信乎非诬矣而寿夭殆亦有数莫可假哉子男三长即楙娶白氏尚寳君恱之女太保尚书公孙也次琳娶沈氏吏目君知刚女中丞公孙也次谷娶徐氏詹事君元成女少宰文敏公孙也亦卒继李氏太学君元绍女宗伯文安公孙也一女顺适宋生延昊孙男五炽茔爕俱楙生兆畿谷生琳女京字防未惜乎安人不及见云时倭夷之变坟墓虑有发掘之患俗多停棺俟宁者余解宪还壬戌十二月十六日始卜吉于寳积山之阳开穴通隧并沈安人并云李梦旸曰妻亡而后知吾妻也谅哉若谈安人者可谓益友矣安人物化而吾生不辰屡构衅稔宁复有能为余筹画屡中者哉余故识其大者若性资柔婉而操则坚持恩贷妾媵然罔敢犯其威者已无长物而一芥不妄取于人大事为争执之细事曲为承顺终身无反目之辞心厌繁缛被服轻素性好洁虽故衣敝履瀚之无垢也训子严厉使少假之年三子岂皆以赀成名哉余媿吾妻矣先是束帛修谒征铭于姊壻方伯顾君梦圭未及属草而先卒阐幽发潜以俟来哲悲夫









　　皇甫司勲集巻五十七
　　钦定四库全书
　　皇甫司勲集巻五十八
　　明　皇甫汸　撰
　　哀诔
　　恭拟世宗肃皇帝哀文
　　惟嘉靖四十五年嵗次丙寅十二月丁亥朔十四日庚子大行皇帝崩于万寿宫旋殡于白虎殿越嵗丁夘三月十七日壬申将迁座于永陵礼也雕輼移輴画攅撤帟风咽酸笳霜凝凄绋嗣皇帝心随去劒目送遗弓昊天高而怅罔极泉路渺而悲奚穷小臣汸念昔己丑赐策彤庭分符赤县猥授华铨载司清宪罪荷曲矜恩防微谴敬昉册命恭述哀辞少报君臣之义仰宣父子之私其辞曰惟明应运庆洽天人还资圣厯诞挺圣君高帝倔起恢烈铄勲周汉驱除曷足以云列圣纉服克迈徽猷七叶中否八骏荒游阉瑾搆衅藩濠逞谋治乖端冕殆隣委裘懿问惟兴光昭伊昔善埒东平仁归西伯姒母乐推啓贤师锡嘉靖殷邦修功代邑祗命允协格来其勤踵尧蹈舜稽古礼文创建九庙懐柔百神享祀咸秩燔瘗攸分爰覃孝思并徳教敬一垂箴农桑屡诏宣后崇儒轩皇问道精意执中心观妙雪由欵集雨以祈零甘露嘉醴卿云景星秬□六穗芝草五茎恬鳞牣沼肉角仪庭皓质缁章黄耀赭异胡瑞不臻胡休不畀化浃中区声渐遐裔象徳象功尽伦尽制轶漠航琛逾沙匦賮百蛮归化韬弓敛袵礼乐可兴干戈底定秦汉以还唐虞斯盛登必元恺简必俊髦穆穆布列济济盈朝于渊网致在薮旌招内宁外辑阳长隂消方祗表灵高禖恤始正中闱旁充燕寝粉黛兰郁袆褕翚映鱼贯承私麟祥衍庆既咨四岳亦辟四门躬阅封事洞察迩言威以克爱义以割恩刚断惟独权揽则尊匪穷土木丽轨宏图匪慕蓬瀛啬神葆躯璇题瑶榜绮缀椒涂飞亷望气阿陛凌虚嗟金药之未就怼琼蕋之无徴巨迹空履仙掌徒擎宫车晏出扆几宵凭居诸急节霜露頽龄呜呼哀哉小臣汸昔也通园陵以驰道今望履綦而苔没向也扈清跸于属车兹奉衣冠而月出采松柏于江南树成拱而风瑟引灞浐以为池遡逝川而流泣呜呼哀哉探大隧之寂寂兮预鸿筭于睿营瞻丰丘之冥冥兮协龟筮以考贞攀龙髯兮百工躃踊封马鬛兮万姓悲鸣呜呼哀哉若帝者父作于前子述于后日照月临天高地厚刋徳难名垂声不朽从七圣以皆迷慰一人于在疚呜呼哀哉
　　吊淮守张君文【并序】
　　淮守张君守约少以楚材挺为周桢渐翼鸿逵早膺龟组单车入境仁风被于初莅家粮自运苦节坚于素履使东海卧治假以嵗月则南阳坐啸殆其庶几亡何苍头构厉白刅倳胷奄以循良之身陨于臧获之手呜呼痛哉夫习在难养患生易忽如得其情则异类之感可通于肉骨苟失其道则万乘之尊不畜于臣妾是故奸宄发于牀第而羌胡生于袵席讵独子密不义彭公昩于几先中书寡恩顔氏载以诫后而已此古人所以守黑于渊鱼智士所以纳污于蜂虿也诗称肃肃在宫之容异焉易系嘻嘻闲家之节隳焉寛猛相济威爱厥克范斯存矣极而论之当伯广州之役非同申池之怒便奴贳酒之忿异乎鹄亭之贪何发之暴且惨也夫弑逆行于二千之吏祸变起于股肱之郡是曰人妖匪由天作之孽曾是在位罔恤震隣之咎哀哉先是客曰守居尝鞅鞅如不欲生葢亡徴焉朱季强直以自遂杜陵慷慨而请掾守不能然则耻之武夫凭宠而作威少年据津而黩贿守不能禁则耻之闗吏嗫嚅则终童弃繻亭尉沉湎则故将止宿乃使利賔之士懐怼而越疆载驰之夫望风而回毂守不能振则耻之志乖政阂气沮神靡然后隙开衅作至悲震外户血溅同官方且指掌鸣心瞠目示意亦晩矣室乏窈窕之御囊无金玉之藏末命陈于死友爱子未遑托人宁不痛哉余与守也交非平生罕叔向苎衣之酬如此邂逅有徐君寳劔之盼兹于返国望峄山而兴嗟遡淮流而出涕遂献吊云尔慨斯人之委化兮吉凶昩于所研伤中道之夭阏兮匪获考于天年春丛摧于秋荼兮鳯鸟絷于鹰鹯胡君侯之不竞兮身既没而名湮负明哲之雅训兮祸自召其奚愆登昭丘而想魂兮望洞庭而抽思表素旌于千里兮告巫阳为我招之谓江苹其可荐兮怅臯兰之焉贻苟桐乡之足兮又何必逺从乎湘累
　　吊叶秋官文
　　嵗在丙午余承母夫人讳毁瘠栖庐屏焚扫轨不通御史之顾御史衔之乃构细人讼牒文致其罪越明年丁未上书阙廷诏下抚台移之京兆余业将有白下之役方是时乡人士皆心知其寃而莫敢议曰此御史讐也浙省参知廖君叔愚持节过吴询得其状怅然曰吾辈责也即移书勘官援笔数十言陈其梗槩逮余聴理京兆都人士亦皆心知其寃而莫敢议曰此御史案也比部大夫叶君体仁亷得其实扼腕不平怅然曰吾辈耻也起而力辩以百口明其必无夫排难释粉造次而懐仲连之风怜才彰义慷慨而存文举之烈二君于余良可谓知己者矣又明年戊申闻廖君一旦捐馆亡何而叶君奄亦辞代矣呜呼痛哉语谓爱之欲生恶之欲死乃人情之大惑至为善获夭为恶防寿又胡天道之无征耶二君者生而聪明死必正直幽防之中必有以考见余之心迹者苟当得其情必将幸其事之未竟而悔昔缨冠者之误也使罪浮其实必将痛恨其愤之未雪而隂欲推刅于其人也嗟乎余不过获罪于一御史耳脱或身坠昭宪怒于明主则糜烂虀粉殆不旋踵是公车无覆谳之条肺石罕更生之惠虞典何以宥疑于惟轻汉法何以差级于使过哉徳修而谤兴宁免负俗之累行非而心是讵徇通国之情二君知余亦深且笃矣余自昔好览庄列之篇凡齐物巵寓累数千言而颇达其宠辱得防之故兹息净土披味释氏之书凡阿含上乘复累数千言而尤殚其因果征报之验一时矜炫名势侮弄威权者视之若燕雀蚉防相过乎前坐见其沤消烬灭落迦于后也二君虽位不充其才齿不满其徳而流庆于苖裔受福于轮刼者可际量哉是故以彼而生安知非婴网桎梏彼云障碍者也以此而死安知非超度湼槃此云县解者也叶君之病亟也犹瞠目而语人曰惜乎余友之白其寃余不及见也当事者颔之而已斯言余忍闻哉嗟乎壮夫快怨而途穷国士酬恩而日晩悠悠苍天负此良友抚膺增悼泣尽何言因束刍酹酒东向载拜就位而哭叶君并西向载拜望风而哭廖君二灵其鉴之哉叶太仓人廖茶陵人
　　谏议沈公诔【并序】
　　谏议沈公者吴嘉定人也毅皇帝时以射策发科为行人选充给事弹劾不避权珰仄目时阉瑾方用事知公家赡于财有求不遂辄欲中伤之乃遣徃杂治边狱归报谓所当不雠矫诏逮系将坐以危法寻得减论谪近戍瑾败起家署桐庐簿稍迁广东佥事嵗余免官公夫人亡继而元嗣思道夭死妻子自经以殉所司上闻有诏旌其闾公宦不通显家复多罹居尝鞅鞅疽背而逝呜呼哀哉公之仲子余故妻也媿乏河阳之才爰述荆州之徳聊托素旒以诔鸿绩其辞曰天道无亲恒与善人江都来宅累叶方振丁辰之缺坎终身呜呼哀哉公生俊发期于奋庸耻徒以赀埒于吴中折节敦书郁为儒风公有伟烈扬于帝廷弹劾不避谏职允称承嘉一蹷位遂不登权阉作衅致公于理咎召多财情乖寡悔匪天照微公其溘死呜呼哀哉公有至性友于兄弟奉母闲居孝亦不匮拙类安仁忍几公艺公有贤妃嗣先之徽既谙阃徳复賛庭规一旦潜翳家道以隳呜呼哀哉公有元子诞淑才质弱冠遘闵秀而不实烈媛自残陨兹双璧呜呼哀哉家君分省舅为臣顾余国士眷余嘉姻每怀芳问屡奉光尘杜门却扫拊缶兴歌霜露委干风日损柯弥留不起痛也奈何呜呼哀哉余方祗役薄游上京承讳酸鼻感旧凄情既嗟东武复悼射声呜呼哀哉视履若此获报若彼谓天葢高人道孔迩栾后必大懋哉小子灵将即逺乃弗克防涕江干想魂天外缀兹诔辞聊以寄忾呜呼哀哉
　　明征君吴公诔【并序】
　　维嘉靖二十五年正月二十二日明征君迎曦吴先生卒呜呼哀哉厥配李孺人先夺一载季子国伦痛慈仪之奄背悼干履之俄殱茹荼衔讳勉襄协礼除服起家擢省试第一越明年庚戌登进士第昭嗣遹徳阐兹令名公亦可谓不死矣然犹感鼎养之匪逮虞潜懿之或湮乞余作诔以累芳行古称大夫之才临防能诔是故序悲婉切逺劣潘生缀藻纒緜上惭陆史呜呼风摧宁树嵗阅陈根荣始哀终亮尔情素爰采遗绚辞惟永慕词曰邈矣延陵猗欤祖烈奕世毓灵乃诞英哲缮性毖躬抗迹砥节幽履金贞清标玉彻曾是古心先民有逸抱瓮灌园带经力穑蹈道遗荣陋兹干没缅彼汉隂机将永息传称莱妇箴颂鸿妻化刑偕隠式敬賔仪闲家禆壶福有基乡闾表正籍甚音徽具迩懿亲推财克赡畴大吾宗宠弟曰宪敦赏斯朂遂膺嘉荐无忝郭君人伦洞鉴慨昔披裘捐遗不拾管但挥锄视金如砾公介与齐杨生感泣义薄高云心光皎日亦有平子托死巨卿堪也抱臂申诀友生嗟嗟曾氏弥留在防躬视医殓善匪近名娱情坟典委怀琴尊屏骑而徒栖迟衡门余庆垂裕子孙寔繁天恒与善人亦有言卫生有经致柔甘寂可以引年胡然奄忽梁倾外庭兰偃中室冥理难谌扄台易即呜呼哀哉荀令犹存谢公不死鳯羽揽晖骏发季子文蔚楚材屈宋方轨溯源防稽东箭之美些魂允慰茂行孔彰振振栾后俾炽而昌椒非林实寳异池隍赠级贲壤国着彞章呜呼哀哉卉秀珍舒孝思不匮优游考终自同蝉蜕光尘虽戢芳猷靡坠述徳征辞庶几黔惠呜呼哀哉
　　徐东臯诔【并序】
　　重光纪嵗维暮之春予解南省司勲赴阙聴补职时长兴徐子中行甫擢第拜都官乃从阙下缔交焉窃闻东臯公之风未尝不延颈想见其人迨余免归吴门徐子出守汀洲嵗且九易矣吴距苕霅才逾百里知公固无恙也一旦走白马之使惠素书之音闻公于二月二十日先已捐馆徐子居苫块期而祥矣神魂震越申缄嗟惋览莫能竟至敛悲收涕载绎来防欲予为诔昭宣盛徳兼示王子世贞所为序传谓公为隠沦任侠宗子臣所撰志铭称公为有徳仁人二子交汀州最为莫逆知公特详又皆秉伦鉴善属文言固信而徴矣愧予才不闲于述哀因掇二子言庶乎受成于广意比次于岳辞若公者生有下榻之慕死有报剑之知附青云以永托沉白日以遐思昩平生于倾葢聊髣髴乎音徽窜庐以啓路表鸿烈于旒旂呜呼哀哉其辞曰哲人砥行烈士徇名挺时介立不为赀营矫矫徐公籍甚英声处垢斯槩在浊能清彼濠梁实其苖裔徙兹苕霅逸情庄惠居惟堵宫门多结驷片言解纷千里诵义操赢惟许积而罔捐多财构衅窘于少年公数其罪蒲伏谢愆散金高会椎牛击鲜庇我舅氏实情所钟辽贾方阨里豪逞凶既脱其网亦挫其锋朱家徃谊魏客遗风谓公任侠是耶非与中嵗折节从事诗书纵横谈世慷慨兴渠谓公仁者言出利俱负兹才哲惜未效用位匪眄睐世若玩弄弹琴自娱躭酒挥颂稽辄响阮杯兴动呜呼哀哉公迈隂徳贤子克生锡尔郎秩贲尔簪缨屏华弗御舍车徒行志意苟修爵服所轻汀州乞养曰予康强谕以清白诫以循良人貌荣名孰短孰长履终获考裕后克昌昔汉叔持爰着英烈班生制诔载诸史谍采公潜懿视彼犹劣小子斯文流芬不灭呜呼哀哉




　　皇甫司勲集巻五十八
　　钦定四库全书
　　皇甫司勳集巻五十九
　　明　皇甫汸　撰
　　祭告文
　　祭费文宪宏文
  </div>
  <div class="pagination">
   <a href="皇甫司勳集_page37.html">
    上一页
   </a>
   <span>
    ...
   </span>
   <a href="皇甫司勳集_page33.html">
    33
   </a>
   <a href="皇甫司勳集_page34.html">
    34
   </a>
   <a href="皇甫司勳集_page35.html">
    35
   </a>
   <a href="皇甫司勳集_page36.html">
    36
   </a>
   <a href="皇甫司勳集_page37.html">
    37
   </a>
   <span class="current-page">
    38
   </span>
   <a href="皇甫司勳集_page39.html">
    39
   </a>
   <a href="皇甫司勳集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
