<!DOCTYPE html>
<html>
<head>
    <meta charset="UTF-8">
    <title>临川文集 - 第 101 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 101 页/共 101 页</h1>
    <div class="content">　　县君康氏墓志铭
　　太君李氏墓志铭
　　县君武氏墓志铭
　　夫人李氏墓志铭
　　鄞女墓志铭
　　鄞女者知鄞县事临川王某之女子也庆厯七年四月壬戌前日出而生明年六月辛巳后日入而死壬午日出葬崇法院之西北吾女生惠异甚吾固疑其成之难也噫
　　仙游县太君罗氏墓志铭
　　仙游县太君罗氏世家南劒州之沙县秘书少监陈君讳某之妻比部员外郎俨古田县尉侃衞尉寺丞佩同学究出身伟殿中丞偁之母年八十三以某年某月某甲子卒女一人适张氏孙男女若干人太君有贤行事皇姑萧氏顺焉诸妣慕其所为后亦皆称孝妇经纪内治能勤不懈以至于老少监君行治劳烈称天下有施于后世其子孙蕃衍能中其家法皆由太君善相其夫而能教子陈氏之所以兴太君与有力焉铭曰
　　呜呼夫人有徳有祉妇于严姑酒食燕喜乃相君子陈宗以兴乃教众儿有以贤称乐其室家以暨孙曽归然寿宠宜后之承
　　寿安县君王氏墓志铭
　　江淮荆湖两浙制置发运使少府监广陵孙君之夫人夀安县君太原王氏其先自沧州之清池徙河南世有显人太府卿讳某者皇曽祖也库部员外郎赠礼部侍郎讳某者皇祖也屯田郎中赠吏部侍郎讳某者皇考也至夫人诸兄亦皆为郎尚书而多以材艺称当世夫人好读书善为诗静专而能谋勤约以有礼吏部君爱之尤而择所嫁于是少府君为大理评事签书淮南节度判官防公事以夫人归焉皇姑曰自儿有妇内外族人加亲而吾食寝甘焉少府君材能为朝廷所信以至休显其尽心外事不以家为防者以夫人为之内也嘉祐四年某月某甲子夫人卒年五十三明年某月某甲子葬扬州之天长县博陵乡皇姑之兆子男二人某某女六人一嫁苏州节度推官毗陵张诲一尚幼四先夫人卒铭曰
　　朅朅少府有仪有声谁相其祁以迄休成维王淑女顺妇慈母内谐尊卑燕及婚友锦韬象轴告命之华序章爵邑维荣有家方大茀禄以宜宠服呜呼其徂葬有吉卜
　　河东县太君曾氏墓志铭
　　尚书都官员外郎临川吴君讳某之夫人河东太君南丰曾氏尚书吏部郎中赠右谏议大夫讳某之子谏议君伉直以摈死而都官君尤孝友忠信乡里称为长者夫人于财无所蓄于物无所玩自司马氏以下史所记世治乱人贤不肖无所不读盖其明辨智识当世游谈学问知名之士有不能如也虽内外族亲之悍强顽鄙者犹知严惮其为贤而夫人拊循应接亲疎小大皆有礼焉嘉祐三年某月某甲子年七十四终于寝有子四人苪秘书丞蕡亳州録事叅军其次蕃防曾出也皆进士而防为濠州司戸叅军于是蕡蕃皆巳卒苪防以某年某月某甲子葬夫人某县某乡某所之原某实夫人之外孙而夫人归之以其孙者也涕泣而为铭曰静专幽闲女子之方闳观博考乃士之常猗欤夫人学问明智其德女子其能则士我求于往孰与比齐呜呼公父穆伯之妻
　　曾公夫人吴氏墓志铭
　　夫人吴氏太常博士南丰曽君之配世家临川二十四归曾氏三十有五以病终子男三巩牟宰女一时博士方为越州节度推官某年月日乃启其殡临川葬南丰之某地前葬巩谋于宗之长者而请于博士曰夫人事皇姑万寿太君承顔色教令一主于顺斟酌衣服饮食尽其力皇姑爱之如已女于大人得辅佐之宜于族人上下适其分今其葬宜得铭秘之墓中于以永永延夫人之德无不可者博士曰然乃来求铭夫人固早没不及见其存时虽然博士先人行也而又巩于友莫厚焉于夫人之葬而铭也其何譲铭曰
　　宋且百年江之南有名世者先焉是为夫人之子葬夫人于此于戯
　　乐安郡君翟氏墓志铭【并序】
　　尚书主客员外郎钱塘沈君名扶之夫人翟氏者鄂州节度推官讳希言之子太子左清道率府率致仕讳守序之孙利州葭萌县令讳令圗之曾孙少则贤孝父母称之及嫁为妇则舅姑称之如父母处娣姒能和以有礼畜妾御能正以有仁闺门雝雝上下顺治自皇舅尚书公以才为时用继以主客及夫人之子而沈氏日大矣夫人之德善亦日以显内外亲皆悦服而归之以谓其必大享爵禄终于寿考乃以治平三年九月十日卒于京师享年五十七初主客自河北提防刑狱移知明州而长子方领开封府事治有异状为上所礼以夫人久疾请于上留主客京师诏特听留以佐三司于是诸名毉治夫人无所不为然终不起始封长安县君进京兆乐安二郡君生五男三女男曰【阙】翰林学士右谏议大夫知制诰曰迥泰州军事判官曰辽将作监主簿监寿州酒曰遬漳州漳浦县主簿曰逌试将作监主簿女适秘书省著作佐郎顔处恭邢州尧山县令王子韶太常博士监察御史里行蒋之竒翟氏济州金乡人商州团练使守素者当太祖时亲信任事族人因多为武吏而皇考独好文学举进士中第负材任气不肯有所屈以终不得意夫人之兄严亦知名又早卒夫人伤其家替每独叹息今上即位翰林守杭州其季舅惟康以奉献得仕今为道州宁逺县主簿夫人既卒诏以主客知苏州十二月某日葬夫人杭州钱塘县龙居山舅姑之兆铭曰
　　沈侯世献得相惟媛归嫔于宗诲子而彦相之斯何徳则有仪诲之斯何庆则有贻始周姓姬后氏为翟于梁曰璜实佐其国至汉髙陵又以才称世降弗嗣乃隮女子许公之妻公武之母昭于铭诗无盛与夷彼而兴亦遄其沮我以吾仁其昌孰御梴梴中丘万木如茨往从舅姑协我初
　　髙阳郡君齐氏墓志铭
　　夫人故翰林侍读学士赠开府仪同三司王公讳洙之妻故光禄寺丞力臣今太常寺太祝钦臣秘书省著作佐郎陟臣秘书省正字曾臣之继母也齐氏好读书能文章有高节美行治平二年年五十五以五月初三日终于亳州其子之官舎治平三年十月初八日祔葬于南京虞城县孟诸乡田邱里初夫人自哀早孤誓不嫁以养母及公失初妻诸子幼闻夫人贤行求之曰是必能母吾子于是母兄强嫁之及归果能母诸子聦明而仁恭俭以有礼阖门欣欣无一异言始封县文安又封郡髙阳而公卒即举家政属之子妇斋居素服不御酒乐以至没齿虽时为诗然未尝以视人及终乃得五十四篇其言髙洁旷逺非近世妇人女子之所能为又得遗令一篇令薄葬其言死生之故甚有理齐氏祁州蒲隂人夫人曾祖讳某故不仕祖讳安故不仕考讳永清莫州防御推官兄恢弟恽皆知名公四男一女女嫁尚书职方员外郎陈安道夫人既善抚诸子而诸子亦多贤能致孝于葬来求铭铭曰
　　在冀中山有孝季齐少孤恃母悲不忍离及以义行乃终顺慈显显王公学问文章族为大家爵禄宠光来继来助其贤则誉铭诗幽宫以吿齐终齐终有始自其为子
　　同安郡君刘氏墓志铭
　　尚书户部侍郎致仕庐陵王公防之夫人同县刘氏女也父讳某祖讳某曾祖讳某三世皆弗仕然常为州大姓方公少时夫人父知公必贵故归以其子夫人之在父母家既以孝闻及嫁舅姑又称其孝能相其夫以顺又能畜其妇子以慈公当仁宗时以御史见听用阅天章龙图枢宻三学士夫人亦累封为同安郡君治平四年十一月七日终于庐陵宣化坊之私第有二子仪殿中丞前死亿今为尚书都官员外郎女一人嫁抚州军事推官萧迅公之告老诏以亿通判本州以养及是丧夫人能自致焉明年某月某日葬某县某乡某里铭曰于美夫人明祗顺饬来嫔王宗时蓺其德公荣在朝皇命所特出使入侍往来赫赫登为大家自我承翼有田有庐偕老而息亦有孝子媚于朝夕噫乎终哉兆此幽宅
　　仁寿县太君徐氏墓志铭
　　夫人徐氏饶州浮梁县人曾祖讳某某官祖讳某父讳某皆不仕夫曰尚书屯田郎中金君讳某同县人也生子十一人男四人君着君佐君卿君佑皆进士君卿今为尚书职方员外郎女七人皆适士族孙十九人男六人女十三人已嫁者十二人曾孙男女十四人外孙四十七人夫人以职方故封金堂寿安二县君又封仁寿县太君后郎中之没九年享年七十七卒于池州官舎实治平三年八月十三日以四年某月某日藏柩于某乡某里祔郎中之葬夫人天性笃于孝谨女功妇事不懈以敏躬俭有节仁于宗族故以事其舅姑而顺以相其君子而宜以临其子孙而治以有贤子大其家室具享诸福终于寿考临川王某铭其葬曰
　　婉婉女工彼徐之子来嫔金宗有衍其始鄱人大家相望而有谁则无父无姑无母帝嘉汝子服位在朝赐邑用书象首锦櫜孝祗顺慈俯仰皆宜考终荣禄于庆有施伟欤夫人协此铭诗
　　永嘉县君陈氏墓志铭
　　陈氏于苏州为大姓夫人者太子中允讳之武之子某官赠太常卿讳郁之孙左賛善大夫讳质之曾孙而太常博士王君讳逢之妻也聦明顺善动有礼灋以不及养舅姑也故于祭祀尤谨博士禄赐尽之宗族朋友不足则出衣服簪珥助之而不言选饰妾御进之不忌然博士终无子盖吾闻于博士者如此抚博士之兄子如已子哭博士三年未尝如陈氏除丧大贫显者求以为妻族人强之不可又强之则涕泣自誓居顷感疾以死盖吾闻于博士之兄子景元者如此然夫人之行非特出于二人之言凡习陈氏王氏者皆知其为贤而哀其志其封曰永嘉县君其卒于苏州以治平二年十一月九日年三十八其葬以三年十一月某日从博士于阊门之西原铭曰
　　谷也从于此器也随以死归义与命奚伤乎无子
　　王夫人墓志铭
　　右侍禁知循州兴宁县事海陵周君讳彦先之夫人王氏我叔祖尚书主客郎中赠右谏议大夫讳贯之之子年二十三嫁周氏嫁六年生一子澥而周君卒后十八年子涛为秘书省著作佐郎知汝州梁县事而夫人年四十八以疾弃世于梁县子涛等护其丧归以嘉祐四年十一月二十九日庚申葬海陵城北之兆夫人心庄而行厉气和而色婉抚接内外亲疏皆有恩意而于人终身不校呜呼其贤如此铭曰
　　于嗟夫人少悯忧祗专静嘉好众仇克协妇子祠春秋方胥有家裕厥羞不永于享其何尤序哀以铭款诸幽右监门衞大将军世耀故妻仁寿县君康氏墓志铭
　　皇族右监门大将军世耀之妻康氏故内殿崇班閤门祗候遵度之子祖曰廷翰皇任磁州防御使曾祖曰硕皇赠左千牛衞大将军以嘉祐三年为宗妇封仁寿县君生一子令优为右千牛衞将军而以熈宁元年六月九日疾病死享年二十有六自为女子以至于为母卑尊幼长无所非议故于其死皆哀怜二年二月十七日葬河南永安铭曰
　　芒乎其孰致而来奄乎其孰推而往为之幽宫覆以新壤魂浮气游变化惚恍宛其德音尚可追想
　　寿安县太君李氏墓志铭
　　新喻萧渤状其母授息緫使来求铭以葬惟夫人姓李氏于邑里实大姓曾祖讳某祖讳某考讳某皆弗仕而曾祖以其孙宪成公故赠官至太子太师夫人柔顺静专仰俯有仪年十有五而嫁是为鼎州团练推官萧君讳蕡之妻年二十有二生渤淇澈三男一女子而寡执节不嫁父母欲夺之不得卒就其男宦学归其女为士妻孙曾诜诜馈祀裕如乡人归髙称谚叹息治平三年渤用尚书驾部员外郎选主广济河漕而夫人年六十有八以九月八日卒于东都之私寝越明年某月十有一日合葬新喻某乡某里于是推官君以渤故赠右谏议大夫夫人封寿安县太君铭曰
　　有幽新宫在阜之阳庆既造家乃终同藏共伯之妻文伯之母于嘉夫人亦绪厥后磨石摛丹诒铭永久右千牛衞将军仲焉故妻永嘉县君武氏墓志铭
　　皇族右千牛衞将军仲焉之妻故永嘉县君武氏内殿崇班掖之子故左班殿直昭逊之孙赠尚书工部侍郎崇亮之曾孙年十八以熙宁元年十二月十四日弃世以明年二月十七日葬河南永安县君在襁褓父母以为婉及嫁节俭慈仁人称之铭曰
　　象服之粲兮容车之睆兮归于陵陂哀歌以相挽兮摛铭圹石识幽以告逺兮
　　郑公夫人李氏墓志铭
　　尚书祠部郎中赠戸部侍郎安陆郑公讳纾之夫人追封汝南郡太君李氏者尚书驾部郎中赠衞尉卿文蔚之子也光州仙居县令赠工部员外郎讳岵之孙以祥符九年嫁至天圣九年年三十二以八月壬辰卒于其夫为安州应城县主簿之时后三十七年为熈宁元年八月庚申祔于其夫安陆太平乡进贤里之墓于是夫人两子狝为秘书丞知潭州攸县獬为翰林学士尚书兵部员外郎知制诰一女子嫁郊社斋郎张防山夫人敏于德详于礼事皇姑称孝内谐外附上下裕如郑公大姓尝以其富主四方之游士至侍郎则始贫而专于学夫人又故富家尽其资以助賔祭补纫澣濯饎防朝夕人有不任其劳苦夫人欢终日如未尝贫故侍郎亦以自安于困约之时如未尝富郑氏盖将日显矣而夫人不及其显禄呜呼良可悲也于其葬临川人王某为铭曰
　　于嗟夫人归孔昭兮窈其为德婉有仪兮命云如何壮则萎兮烝烝令子悲慕思兮有严葬祔祭配祗兮告哀无穷铭此诗兮








　　临川文集巻一百
</div>
    <div class="pagination">
<a href="临川文集_page100.html">上一页</a><span>...</span><a href="临川文集_page96.html">96</a><a href="临川文集_page97.html">97</a><a href="临川文集_page98.html">98</a><a href="临川文集_page99.html">99</a><a href="临川文集_page100.html">100</a><span class="current-page">101</span>
    </div>
    <div class="pagination"><a href="index.html">返回目录</a></div>
</body>
</html>
