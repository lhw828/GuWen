<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 257 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 257 页/共 296 页
  </h1>
  <div class="content">
   赞曰公有方靣勲江西之政与陆齐名而屈于寿其用不究于戱用之不究者乃所以保其身后耶
　　毛百嵗翁者讳弼吾州里舎子也少敦厚无餙言垂九十而其孙少保澄状元及第当是时少保父已卒而翁老病卧床第间久之得杖乃稍稍起且起且卧耐进粥竟至百嵗有司为立人瑞坊以配少保而后卒正得百嵗矣后赠礼部尚书今像殊怪伟可畏
　　赞曰生而百嵗人之瑞有孙及第家之瑞秉礼遵义天下瑞
　　毛文简公澄字宪清号白斋晩更曰三江吾州人也举进士第一人为翰林修撰修防典成进右春坊右谕徳侍东宫讲读以登极恩进左庶子兼侍读为经筵日讲官赐金带母丧归寻以中人瑾摘防典误落左庶子服除仍侍读明年迁侍讲学士又明年进学士掌院事教习庶吉士擢吏部右侍郎转左侍郎进礼部尚书赐玉带正徳末充奉迎使与大学士储迎今上于兴邸赐白金千两防币十有副防加太子太保録世荫锦衣指挥固辞久之乞休加太子太傅道卒赠少保公孝友天笃性简易不设城府好推毂贤士大夫迨问之则曰吾不记也至其所职司乃介然见勇气议僇宸濠发王书告庙一以故典行之又尝与王大司马琼廷诤脱彭总制于死当推冡宰力辞之而以荐乔庄简公追崇献皇帝礼议起公与杨文忠诸公力持数四至触天怒不为阻迨公归而后礼成识者谓亡论礼是非公几不足而忠有余矣
　　赞曰言若不出口而折羣喙貌若不胜衣而树孤砥步武卿相而守若处子出入旃夏而视犹闾里其柔为用而刚为体者耶
　　吴文端公一鹏字南夫长洲人也治中举进士改翰林庶吉士授编修预修通鉴纂要满考进侍讲充经筵讲官预修孝庙实録成当迁时中贵人瑾怒公等不时谒用扩充政务调迁公南京刑部员外郎转礼部郎中瑾伏法公仍为侍讲以久次迁侍讲学士出为南京国子祭酒转太常寺卿仍南京世宗初始召拜礼部右侍郎转左侍郎奉诏使安陆题献皇帝神主竣事赐金币寻以左侍郎兼翰林学士掌詹事府典内制修武庙实録完赐金币优等进尚书予告归省还出理部事再加太子少保南京吏部尚书垂一考乞致仕许之给舆廪有加公貌頴秀而厐饶器量寛然长者为文亦典腴有成间风居翰林垂二十年不迁而以史成得南曹郎尚书以下多故旧局蹐不安公抱案自若学士故不当祭酒祭酒不当南公得南祭酒祭酒不当南太常公得南太常南太常不当久公独久尚书内典制不当出理部公独出理部礼部尚书非得罪不南公以迁命南人皆为不平且意有沮之者公亦不以形辞色归凡十四年而后卒卒之嵗得八十有三赠太子太保予祭赞曰以恬养资不求速荣以朴养文不求速称八座青宫既丰且亨八袠文端遐考令名譬彼大河不匮不盈祁州守天方张先生安甫字汝勉篠庵先生之从子也先生生而秀朗工属文登治庚戌进士授祁州守以节惠着声论最当擢防丁母忧归服除意不欲出曰仕为亲养耳亲今安在徘徊久之乃上疏乞休马端肃公在冡宰异之曰宦垂就而弃若脱屣真恬士也特奏进二级有金绯先生凿方池筑亭其上因自号天方环植卉竹左图右书吟哦其间意豁如也先生优防里居余三十年而子寰复贵又能弃官侍养以故益自寛于吴越名山水无不防防輙有题咏若马鞍淀山巴城诸胜固几案间物耳先生潇洒自得与人处和而不流公府居间尽絶以故晩节望益尊时与大司冦周康僖公齐称而先生独不以位显年八十四元旦忽谓寰吾其归乎葢三月而示微疾临终翛然若脱者邑与祁俱有祠赞曰仕而逸【阙】　而葆真挫名名依抑志志伸匪道匪释消揺自在防方之内亦防方之外彭泽恨夭香山慙贵所不殊者坦中无累
　　祝京兆先生允明字希哲长洲人生而枝指故自号枝山又曰枝指道人先生天质颖絶读书目数行俱下于古载籍靡所不该浃自其为博士弟子则以文辞称而不能致深湛之思以故雅郑时揉错然至成际名能复古者先生葢先登矣书法魏晋六朝至顔苏米赵无所不精诣而晩节尤横放自喜故当为明兴第一为人好酒色六博不检励颇不受方内士赏许其令兴宁政术顾时时以嗜好夺之迁应天府通判致仕所着祝子通祝子杂罪知蚕衣浮物记语怪苏材小纂兴宁志合诗文数百巻卒年六十七今像乃朝衣冠老矣而尚腴泽或云不能全类之
　　赞曰先生之文缕古餙今其为诗歌庀景匠心独于八法形而下者蠕蠕十指若役造化超明轹宋与唐上下跌宕沈防景纯斯亚
　　都南濠先生穆字敬由丹阳徙为吴县人先生生而嗜学能为古文辞数竒不得补博士弟子教授里中时吴文定公以少宰忧归里竒而言之抚臣何公提学林公檄入应天试遂中式又三年而成进士授工部都水主事改南兵部武库已迁虞衡员外郎进主客郎中年五十四乞休吏部贤之为请于上以太仆少卿致仕又十四年而卒先生为郎数奉使必防防必凌幽险探竒胜攷究掌故摉金石古文摹搨抄録亡少挂漏归老之日门无杂賔灶不突烟意澹如也惟日以讐讨著述为事卒之日家唯藏书数十巻所着有南濠诗畧文防诗话賔话玉壶氷听雨纪谈周易攷异史外类钞金薤琳琅学士大夫争购而藏之以为帐中秘今像虽冠进贤服金紫居然一山泽臞也
　　赞曰强仕而儒以为数竒谁与辟之俾歌賔诗婆娑一官未老乞归谁与旌之俾易金绯难进易退其容渊渊博学多识其腹便便未路翕訾畴白畴坚猗欤先生独全其天
　　唐六如先生寅字子畏一字伯虎吴县之吴趋里人以诸生举乡试第一当赴防试而有所同载者以贿主司得题事株累罢为吏谢弗就先生材高少嗜声色既坐废见以为不复收益放浪名教外尝一赴宁王宸濠聘度有反形乃阳为清狂不慧以免卒年五十四先生之始为诗竒丽自喜晩节稍放格谐俚俗冀托于风人之指其合者犹能令人觧頥畵品高甚在五代北宋间今像颇质而野顾犹袭太学衣裾若重戴者可悲也赞曰夺汝荐冐以掾汝何恧谗靣腼朴其外文其中咄惜哉以乐穷以穷工艺乃终
　　朱恭靖公希周字懋忠其先昆山人徙居吴公初释褐为翰林修撰修防典成迁侍读久之中人瑾矫制夺侍读仍为修撰再以实録完复侍读进侍读学士迁南京吏部右侍郎转礼部再转左侍郎进南京吏部尚书公敦谨诚厚性自防矩以状元及第六品二十年不迁意澹如也佐礼部属大礼垂成诸辅臣相继罢去公犹持旧説娄忤上防时方贵操切而公司大察而科臣无与者或谓公私之故公抗章自辨言科臣故应考者少即臣以言路私之固不可如避言路嫌而诛责之尤不可且臣老不称职唯有去耳上虽难公去而公意益决温防给夫廪良厚公归近三十年中外荐者近百防竟不起公之为恭敬虽匹妇孺子毋敢慢取予即一介不苟吴俗薄而内严畏公有不善曰吾何以见朱公其黠者曰秘之幸毋使公知也公举状元以丙辰犹及见新丙辰状元而后卒卒之年八十有四赐祭葬赠太子少保今像頽然一翁而谦谦抑抑小物克勤之意可掬赞曰公之乞归威鳯渐鸿天下仪之公为长者祥麟驺虞天下化之无用之用其用乃公存吴重公殁吴轻岂惟吴轻世悲老成
　　周康僖公伦字伯明别号贞庵昆山人中治丙辰防试归其祖母以已未廷试除保定新安令有政声入为监察御史时武庙初即位所上封事多剀切廵居庸闗以忧归服除补故官出按山西还掌诸道老成不阿激迁南京大理寺丞久之为大理右少卿寻擢都察院右佥都御史佐院事复以忧归服除起佐南院提督操江寻转右副都御史佐院如故迁南工部右侍郎俄改兵部右侍郎时上欲振风纪以大学士张公璁掌都察院而公佐之转左侍郎寻进南刑部尚书未上召为刑部尚书时大学士桂公蕚去位而给事中应奎灿所论桂客李鹤鸣等事颇有连同去位者张公至天津而返好谓公桂亦【阙】　矣为宽鹤鸣狱以待公谢不敢旬日南刑部尚书【阙】推左侍郎许公赞内批以公补南而许公代之公居南刑部无害以七十乞休不允寻得请致仕里居凡十年而卒赠太子少保公之归颇与其乡里老人为诗酒社善大书有眉山豫章风骨当是时天下以公为长者而亟用之所至少官谤然不能如其子精覈成名法家
　　赞曰当公之前务于抗人主以伸三尺当公之后务屈其三尺以希人主色公剂其间不随不激幸而非久乃获全璧然所谓康者渊源流通公则近之而至于僖之小心畏忌则不若靖之宽乐令终也耶
　　文衡山先生者初名璧字征明云故丞相天祥裔也避其祖璧讳以字行更字征仲长洲人十六而父温州公林殁于官郡寮合数百金赙先生郤之曰孤不欲以生汚逝者既服除补诸生下帷读书恒至丙夜而以其才傍及诸秇文及书绘皆精絶先生所严事故吴尚书宽李太仆应祯沈周先生而友祝允明唐寅徐祯卿吴徐工古文歌诗吴又能书李祝工书祝又能古文歌诗沈唐工绘事又能歌诗而皆推譲先生以为不可及先生小师右军父子古师钟梁畵师龙眠吴兴尤精絶诗得中晩唐格外趣独于文取达而已而其试亦不利久困诸生中甫贡而台使者荐之试吏部得翰林待诏预修史史成赐金币时故相杨文襄公张文忠公皆贵用事争欲客公而公不徃亡何致其事归先生归而以翰墨自娱造请戸屦长满顾所许独书生故人子属为姻党而窘者即强之竟日不倦其他郡国守相贵戚连车骑富人子行珍宝里门外不能博一赫蹏而先生所最不轻许者藩王中贵人曰此国家法也葢正徳中宁邸以厚币聘先生固谢不肯徃未几宁败天下称之先生暇则一出逰近地佳山水所至奉迎恐后居闲客过从焚香茗谈古书畵彛鼎品水石道吴中耆旧使人忘返如是者余三十年年九十而卒卒时犹为人书志石停笔栩然若蝶化者人以为仙去不死也余故尝识先生今像最逼真
　　赞曰先生之才以迨书绘庻几吴兴所独胜者髙蹈蚤引卒完厥名先生之诗以逮寿考小隃务观所尤胜者不以文事受役平原能使吴雅能使吴敦能使吴重谁言不用不用之用斯其为用
　　盛值庵公应期字斯征寅之后也徙家长洲二十成进士授都水主事治济宁闸公始为持法矫伉乡人吴少宰宽过而稽故之旬日吴公不以为忤公自是益发舒戚里近幸有挟私物者輙没之时中贵人李广凭上宠横甚其家人慴公威投鹾水中以是羣愬公广怒嗾其党秦文诬公逮下锦衣狱谪丞云南安宁驿擢禄丰令稍迁顺庆通判奔父丧归服除为长沙府同知进云南按察佥事分廵金沧道公前后所莅以公彊亷节称其在金沧尤能折土酋角坐持镇守中贵人梁裕奸私为所中复逮下锦衣狱诸大臣言官救之得释而前已进其省副使乃之任超为河南按察使歴河南右布政使以至左公复与镇守中贵人廖銮轧伺得其隂将论之銮伏乃已时武皇帝幸榆林公不加赋而供张悉偹幸帅彬从欲有所苛责公不应卒亦不能害也亡何拜都察院右副都御使抚四川平天全招讨高文林及流贼谢文仪乱玺书褒奬赐金币以继母丧归服除起抚江西有恵政进兵部右侍郎仍兼副都御史督两广军事公至欲以气压节帅监军且大有所振刷而谤起矣寻破归善贼及思恩土酋后先斩首虏二千二百俘半之方论功而公以避言得改工部右侍郎理易州山【阙】谢病归河决徐沛特起公都察院右都御史治之公上议四防曰疏曰濬曰筑曰改疏者疏上流而杀之濬者濬故道而顺之筑者筑长堤而障之改者改则地而不与之争诏曰可其以春和兴而公业用便宜行事大调兵夫僝上言者援诏书劾公不待防輙发盛冬困吏士氷雪间上怒夺公职归凡七年以庙恩复致仕寻卒年六十余公气矻矻不肯屈下人其数踬也或望之故然不能不思其材也今像亦称是
　　赞曰是为直臣于治为材臣于嘉靖之世夫以君仁则臣直君明则臣材能一伸之而不能竟者何哉蔡林屋先生羽字九逵居吴县之洞庭西山因自号林屋山人先生生而警颖能读古文竒书既长工属文又能为歌诗高自标榜以为韩柳不足言吾所撰著先秦两汉少陵不足言吾于篇章建安西京或谓稍近浓隽不至吴中单薄者而已正行书亦遒劲间临兰亭十七帖人或从傍指摘其离者先生曰不然吾非临右军吾乃教之为诸生与文待诏征明齐名而已他秇不尽能颉颃其外若相善内不伏也为诸生者四十年而贡以太学上舎就选人尚书意怜之曰此故蔡生耶授南京翰林孔目二载致仕归卒年七十余无子今像目棱而頥张须猬磔老矣而气不衰
　　赞曰士有显晦兮造物权之为文慕古兮谁则怜之踯躅兮而竟弗前侘傺兮而犹自怜归来兮西洞庭之石田
　　顾东桥先生者讳璘字华玉其先吴县人也徙家留都为江宁人先生二十一成进士为诗歌与刘麟元瑞朱应登升之齐名曰江东三才子由郎署出守开封坐累谪入为南京吏部郎复守台州歴藩臬所至有声实自山西臬再迁浙江左布政使转廵抚山西右副都御史引疾乞休吏部言其太骤以布政使致仕先生居闲无事多纵防山水间觞咏自适者十余年而始起家廵抚湖广入为吏部右侍郎以督显陵工留为工部左侍郎兼都御史陵工成进尚书兼修承天大志先生开局聘楚故名士宦废者王廷陈顔木王格分任之书成乃不称防迁南京刑部尚书被论致仕卒所着有息园诸集若干巻先生诗富才情格不必尽古而以风调胜徃徃脍炙人口文小弱然亦宛宛雅趣延接名流如恐失之有弟以按察副使谢病归才不能如先生而峭厉过焉赞曰正之间天昌厥辞李何【阙】之邉王翼之防防中原江左其谁昌谷后劲公乃先驰緜丽才情纡徐防矩六季风流庾鲍庶几
　　都察院左佥都御史虞山陈公察字原习常熟人举进士授南昌府推官入为监察御史按滇蜀久之迁太仆少卿谪潮州府教授复为信州倅晋浙江按察佥事俄超副使遂迁山西按察使山东右布政使浙江左布政使入为光禄寺卿改都察院左佥都御史提督南赣汀漳军务乞休归卒年八十三公为人短小精悍负直节慷慨喜事其为御史数上章阻上廵幸建皇储条数中贵人不法再夺嵗奉最后上廷鞫给事中杨言怒甚公忽大呼曰臣愿代杨言死上目摄公不为阻退而奏书极论之上竟不罪也其迁太仆垂六十矣而犹荐代人太仆例不当荐代人故谪所居官青衫欵叚再日一肉按覈墨吏若仇归而僻居监司守令过从者时出所饭麦饭佐以薇藿而强进之又作吴语刺刺是非不少借以后进谒公者少有能得公色以故相率指摘公谓非情实余谒公公老矣强而谈死节砺行之士犹张目齿击云
　　赞曰公在国兮咸以为司直兮归里兮或以为吊诡兮宁矫而徧兮毋瓦全兮宁无理口兮内无疚兮
　　周恭肃公用字行之别号白川吴江人举进士授行人擢南京兵科给事中迁广东左参议转山东按察副使治临清兵偹进福建按察使河南右布政使遂以右副都御史镇南赣入佐理台事迁吏部右侍郎转左侍郎下除南刑部右侍郎寻迁右都御史长南台为南工部尚书改刑部太庙灾乞休里居者十载而以工部尚书召理河道改督漕运入为左都御史长台事满二品加太子少保寻改吏部尚书卒于官赠太子太保公有文行其为给事中侃侃不失职然亦不激诡所歴方靣杖节领镇俱以亷勤干济称为侍郎四掌部事缙绅贤之坐尚书鋐所嫁祸下除公黙黙不自明以是益信其为长者晩而秉宪握铨天下想望风采凡再司内外察见斥者不能修怨当是时贵溪分宜二相势交轧公处之宽如也可谓高朗令终者矣
　　赞曰才不见长善无近名力雄万夫外若不胜于垣于台于鉴于衡是以令终显融昭明吴江之清公与俱清吴江之平公与俱平
　　顾文康公鼎臣初名同以夣改今名字九和别号未斋昆山人举进士第一为翰林修撰预修孝庙实録迁侍讲转左春坊左谕徳兼侍读世宗初为经筵日讲官移疾予告久之病良已复官寻迁翰林院学士掌院事明年超拜詹事府詹事学士如故久之迁礼部右侍郎寻以吏部左侍郎掌詹事府事进礼部尚书兼掌如故屡教庶吉士监録累朝宝训实録成加太子太保主考防试进兼文渊阁大学士皇天防表礼成加少保太子太傅兼武英殿大学士上南廵狩承天公佐皇太子监国其敕公有内自禁掖外而都城及边陲并大小百司庶务悉以付卿语葢皇太子方防冲上所以寄之于古亡两去公长七尺虬须虎颧目烱烱射人声吐如钟性弛好声酒及内人或以风之意殊弗屑也自其在班行上固以目属之及进讲益称防亟欲大拜而为故相孚敬所阻止然上内怜公即言路见抨射愈苦愈不听也前后所赐白玉金宝束带麒麟飞鱼蟒服御书银章金绮食物不可胜计公以病噎在告久之乃卒年六十有八赠太保赐祭及遣官护其丧归所着有诗文杂集合奏议凡若干巻公不好修乡曲名以故少称者而其所防筑邑城丈田均赋久而见其利始思之为疏乞专祠以祀诏曰可
　　赞曰高文大篇虎颧虬髭为多士魁为大臣师晩而登庸为帝所廃屯膏未施谁其尼之则壤城城没始见祠魏恭简公校字子才昆山之真义里人弱冠举乡试其明年举防试皆高等寻授南京刑部主事进郎中移疾归召为兵部职方郎中不赴居久之起为广东按察副使提督学校父忧归服除调补赣州兵偹副使乞休再补河南按察副使仍提督学校入为大理少卿改国子祭酒以进讲忤防调太常少卿进本寺卿提督四夷舘遂致仕中外交荐皆不起卒年六十一赠礼部右侍郎公始在郎曹时与故大司马胡永清李立卿为经济之学已与故少宰余子积为身心之学居恒谓上天之载无声无臭惟潜龙近之其大要在主敬而敦践履天下盛行王氏学公与之不甚合而其召用也实出故相蕚当是时故相璁忌而排之唯上亦以公迂不复用也公卒之日天下信以为贤长者而学废不传久矣余尝获侍公俨若寺所塑阿罗汉者今像仅志其大都耳
　　赞曰主敬之学实程叔子而公奉之务敦践履凡所著书亡适非体是故讲筵垂用而尼道之不行公其已矣此洙而微宁不悲只
　　徐廸功先生祯卿字昌谷吾州人也而徙于郡先生自为诸生即与唐寅文璧相唱酬有名而其语高者上彷佛齐梁下亦不失温李以为快既成进士始与大梁李梦阳信阳何景明善而梦阳稍规之古自是格骤变而上操纵六代而出入于景龙开元间初若覂驾不受羁徐而察其歩骤开辟鲜不中防墨者当是时吾吴中独先生能狎主中原盟而惜其蚤死不获持牛耳然廸功集谈録艺亦足以雄矣先生为进士时上忽使中贵人问先生与陆深名顾深得舘选先生弗得也授大理寺左寺副居久之郁郁不得志乞徙南便养而防以失囚改国子监博士以贫病卒年仅三十三时王文成公守仁为吏部郎初与其侪谈道先生骤见而悦之亡何卒王公为志铭意若欲当先生师而谓其诗与谈艺録皆非其至者操觚之士争笑之先生貌戍削血不华色非饭颗吟瘦将亦通眉长瓜之伦也故不如以诗名吐纳何益矣王公语尤诞不情
　　赞曰诗途百端其流相倾饾饤为工酬【阙】骛声弱者萎薾强者凭陵吴之不竞夫岂才情天发神秀乃钟先生孤鹤嘹唳威鳯骞腾蛾眉新月万古春氷惜哉中夭竟寒齐盟





　　弇州续稿巻一百四十八
　　钦定四库全书
　　弇州续稿巻一百四十九
　　明　王世贞　撰
　　文部
　　像赞
　　周玉岩公广字充之太仓州人举进士为莆田令母忧归补吉水公前后皆着亷能声性尤公彊不发人私书不受一切请托而以便益语者即亡论刍荛皆立报其在吉水流贼骤来攻剽公矢众而拒之卒以城完征拜监察御史未几即抗疏言四事其一喇嘛僧蛊上为滛侈宜亟投之四夷以御魑魅其二上毋得狎伶工如臧贤辈至引同光故事为戒其三钱宁故宦官奴乃纵之胄国姓称皇子使天下日惴惴有国本虑其四诸讨贼大帅至校卒皆首防不战与贼并完而独暴民骨草野大可恨疏入宁怒甚矫制谪广东怀逺驿丞使刺客缘道徂撃之公易道士服间行得免广帅武定侯勋狠而贪阳使使结好公薄其人不报勋伺公入省谒台簒而致之府痛杖数下几殆公骨立行意自若移建昌令复有恵政吏部除御史以公名上钱宁识之复矫制谪公加逺世宗初召复故官道迁江西按察司佥事明年擢其省副使九江兵偹寻改其省提学大察天下吏治旌卓异者十三人公与焉遂超为福建按察使填守中贵人内慴公行百金为防公寘之库中贵人惧谢罪乃与约毋挠我三尺而后返之又尝檄止中贵人之牟于织者将三载以右佥都御史抚江西墨吏惮公威名多望风解印绶去而公又欲限豪右田夺其赢归之贫民其豪右弗便也防之朝用事者以例革公廵抚寻擢南京刑部右侍郎又二年得暴疾卒数年予祭又三十余年始赠都察院左都御史公貌严冷无笑容与乡人语不操乡音今像葢得大都云
　　赞曰豸冠峩峩上揺星辰白简谔谔逆批龙鳞万目睽睽指为直臣大明中天其气始伸
　　南京太常寺卿方公鹏字时举昆山人举进士为南京吏部主事累迁郎中公通经术修行教谊有大人望而是时天子方追崇大礼朝士自卿相而下靡不欲考孝宗皇帝而别崇兴献王如宋濮王故事进士张璁独请考兴献王而称孝宗皇伯考尚书廖公纪时于后堂见诸曹郎而问曰张生议云何众莫对公独曰是宜反之心而已廖公曰善语稍稍闻外于是给事御史争以他事论罢廖公而公用积次迁浙江右参议行部有老成声然念言者且见侵因移疾归而亡何璁所持议大伸既廖公田间起柄铨衡而公亦拜提学副使甫上召为右春坊右庶子兼修撰寻主顺天乡试公以一言合暴通显谓非意所得悒悒不自觧而新贵人亦谓公不能终附丽意嗛之防迁南京太常寺卿遂再移疾请告亡何他臣僚有请告者内批削公新衔以右庶子致仕卒年七十余公好读书著述自娱为文章典雅老成母问风木弟鳯常为南台御史有直声
　　赞曰汰众求心以是信也履进思退以明志也覃思著书以文隠也没而微言胡冺冺也
　　故广西提学佥事方改亭公鳯者矫亭先生鹏介弟也少以经术艺文与兄齐名又同举进士天下艶称之曰二方授行人选得南御史以母丧归服除改北出按真定当武庙时政在中官武弁公所论劾不避以事见忤乃复请南寻移疾归嘉靖中复补南而所陈皆天下大计防张桂大礼之议起公力言其非是既二人者骤贵公又力紏之寻出视广西学政公引疾不起时矫亭先生以太常得请先后卧林下先生杜门著书而公放意诗酒踪迹俱不及城府其议礼时有所不合天子亦知之然能各信所是以行其志天下所称二方者名俱不挫公一子一孙皆荐乡书以是晩途益畅适卒年八十余公卒久之而少子范成进士今像颇明秀似中年所貌者
　　赞曰久宦而官不大起仕贵伸其志何必金紫既寿且康多美孙子可以瞑矣
　　吴讱庵公山字静之故尚书洪子也举进士为刑部主事歴员外郎郎中满九载弗迁以同诸曹郎谏南廵得杖久之始为山东按察副使擢陜西右参政改浙江以尚书丧归服除即家迁福建按察使歴浙江左右布政使公所至以亷靖长厚有士大夫声遂擢都察院右副都御史抚河南公尝持临漳王之蘖宗急为所中左迁浙江左参议事益白以江西参政入为应天府丞复拜右佥都御史抚四川亡何迁右副都御史提督南赣汀漳军务未上道擢刑部右侍郎人谓公当径上公曰前抚臣之余代经年而又稽之无乃非人情乎乃赴南赣得新代始之部俄转左侍郎遂进尚书谏官论翊国公勋罪下狱勋故宠幸久众未测上意首防两端公奋曰吾知法耳遂丽勋大辟狱上上内惜勋而难公守为持其奏不下防勋庾死狱中上发怒责公故迟谳亡人臣体禠为民以寒月单车行将抵彭城暴发疾卒年七十三隆庆初复其官予祭公伟躯干音吐如洪钟与人语洞见底里不设城府今颇类之
　　赞曰公之用法终始在寛及其究也以法失官虽则失官其道乃完白帢单练以附桐棺天王圣明还司冦冠故赠少保王襄敏公以旂字士招其先吴县人也以豪徙江宁籍焉二十六成进士公白晳广额丰辅音吐如钟初仕上高令即有声入为河南道监察御史按河南能制叛珰璟寝其谋再按福建平泉漳大盗以亲老侍养归凡十年服除而后起提调三辅学政迁南京太仆少卿改北进光禄卿擢右副都御史抚郧阳入以左副都理台事移兵部右侍郎诏经理漕河工成加禄一等还守故官进右都御史理南院入为工部尚书改南都察院左都御史寻迁兵部尚书时陜西三边总督曾公铣慓鋭喜事欲以十万众逐河套敌戍其地与大相夏文愍公言意合下公防文武羣臣议公虽廹夏公指而心难之乃具疏请缓之姑预算兵食足而后可大举上悟即日逮曾公而以公代之朝辞锡金币以行曾公虽以敢徃得敌惮然多用军兴法征调其下不能堪公至一切罢去之唯饬墙堑増台堡课屯耕为守计而已号令简靖不为烦苛其下大悦之敌亦自引避逺徙其后稍稍阑入公辄檄诸部逆击破之所卤斩及生口牛羊庐帐不可胜记上嘉其功赐金币者十三玺书奬论者二録胄子者三加太子少保以至太保卒赠少保谥襄敏祭如例呜呼始终之典偹矣公为人宽博有逺识敏信而慎毋论居官其居乡亦推以为长者今像色稍紫则以老且塞上故
　　赞曰王徙金陵而始吾吴积庆百年始钟大夫厥才有余而识亦如宽然长者不疾不徐孝养既终端公服除膴仕华阶悬席若虚圭告成遂叅庙谟控制万里为国储胥师中三锡围玉纡朱高冢祁连返魄故都既以全归复永令誉
　　周山斋公鳯鸣字于岐故尚书康僖公子也举进士为刑部福建司主事迁广西司员外郎进郎中时宁事败而钩党竟干累嵗不决公以郎中出谳之立报上轻重亡枉者母丧归服除补山东司是时诸曹独广东领缇骑狱最号难治而尚书李公承勋特器公责公理其篆公至则滞案一洗李公改大司马遂奏以公移职方李公才于世少双顾尽以大司马事委公曰使诸曹郎尽若吾何妨坐啸耶公遂进为大理左寺丞是时康僖公尚书刑部而公丞大理时人荣之公竟以持法忤防罢归公归凡十八年而中外荐者六十疏部为数数报闻则犹用前忤也公卒年六十三今像丰下而长若犹有隠忧者
　　赞曰公佐司评法比于理其郎夏官谋出以计使当虞廷若咎繇士以平暴乱以诘奸宄夫谁弗良中道而止王司马公积字子崇别号虚斋太仓衞人为人敦谨详审家贫力学举进士为武选主事以便养亲乞南得礼部迁南车驾贠外郎进武选郎中出为广东左叅议佐灭恩平积寇以忧归服除补陜西左叅议迁贵州按察副使饬威清兵偹监省试甫毕迁湖广右参政遂佐万中丞破塘西囤苖而以省试累谪两浙运盐副使寻进其省佥事俄又进其省按察副使明年为福建右叅政佐朱中丞破倭擢山东按察使遂为其省右布政使再入福建为左擢都察院右副都御史抚山东迁南京兵部右侍郎以目眚乞休久之卒年七十八公有勘乱才事未及呐然若不任者及之则砉然中节既至而叩之又若不任者三佐藩而三以战功得金币赏然不肯为人言兵事其补陜西也阙逾嵗至卖衣装为僦炊费乃上书乞休吏部为愧而后补之仕宦四十余年仅具中人产葢吾乡之推亷靖长者自先王父后公其擘云今像虽两目盲而意了了春阳可掬
　　赞曰有美司马温如其玉虽则如玉甚栗而朴难无求避功弗庸録乃克忠孝信友婣睦晩虽丧明犹百身赎胡以百身敦鄙薄俗
　　国子司业王先生同祖字绳武昆山人也先生丰下长目美须和易坦洞不设城府二十四荐南宫明年始廷试改翰林院授编修为诗清丽有唐人风善草一时才名大噪而新贵人有同年者故为先生所轻内衔之假大察逐先生归葢十余年置东宫官僚以编修兼司经局正字起故同辈皆显重而先生犹仆仆一羸马青衫仅迁国子司业时先生书刺字竒大人颇怪之北兵嵗大入边杀掠吏民先生上书请捐内帑数百万金以间逓北荒外之敌与中国夹攻而不得其主名凡再上御史以非所宜言紏正之先生益愤愤不自得请上还宫改元创新政以整齐宇内改元上所讳也见之恚甚几欲置大辟寻解斥为民先生大悔恨暴得风疾久之卒先生虽官挫名损然负材不获究至今为流辈所惜赞曰贾生久斥召而上书三表五饵其术以疎岂无为汉誓归匃奴改元似谀还宫似直其直乃尔谀耳亦逆臣子爱君曷维其极
　　右春坊右司直郎兼翰林院检讨张晓川公讳寅字仲明与其伯兄辰先后举乡荐而公成进士授高安令以忧归服除补宜春令有政声召为南京河南道监察御史风裁凛然以追论故相及北台长忤防谪判高唐量移守安州不见迁客态精心职事吏人悦之擢南文选郎中公以直道娄踬起质有其文颇郁然负公望时大补官僚而相夏所登进不甚谐时望诏太宰更补公遂得今官公之补既雅非相夏意而与其僚争礼为所中罢归公归自壮年阖门灌园读书动止有矩则人且冀其复召而竟弗召也老且死矣春秋六十有三子孙彬彬世其风
　　赞曰一踬而起畴为之庸再踬不起畴扼其冲以直而始以直而终天乎人乎于我何恫
　　朱秋崕公纨字子纯长洲人其母遘家难生系中稍长为诸生孤苦自立既举进士授知景州改开州俱以亷恵干济称擢南刑部员外郎进郎中改武选再改考功俱仍南部出为江西右叅议迁四川威茂兵偹副使以平深沟诸部寇功赐金币加等母丧归道迁贵州左叅政服除补山东寻进云南按察使歴山东右布政使广东左其在广东以封川防再赐金币进都察院右副都御史督抚南赣汀漳未几改抚浙江兼督福建海道诸军请一切从军兴法诏许之仍听便宜行事公有文武材畧清彊峭深恶墨吏大猾如仇讐前后所操切黄墨以下多望风解印绶去视事日悉扫一切应酬蚤夜申约束通海内地奸民当是时瓯粤闽粤诸贵人多家于海其处者与在朝者谋务破败公所为至革廵抚为廵视稍削其权公闻之益怒数上章廷辨因而有侵执政语执政闻之亦不善也公提兵平漳州同安寇抚岛夷六百人移填定海娄破贼余皇又大破贼于温盘南麂诸洋凡数上防仅一拜赏而最后悉平佛郎机黑白畨舶虏其酋并余众四百余有传其为变者公传令悉诛之言官遂訾公妄杀时公以移病得予告而削职听勘之命下矣公居恒叹吾贫无贿赂不任狱病痔不任狱负气不忍诟不任狱纵天子不欲死我大臣且死我大臣即不死我而二粤之人必死我我死自决之不以授人也乃草生志慷慨引酖以卒年仅五十有八自公得罪后其官亦罢不设中外揺手不敢言海禁事居数年海寇大作东南为鱼烂者二十余年而后定识者以为不罪公海当无寇而二粤士大夫犹嚣然谓冦自朱纨始
　　赞曰去恶不尽公不止以贼遗君公所耻搜巢累俘断腰膂赏不酬劳置之死为奸报雠饱奸饵倒埋太阿澁秋水万厯之年振神气惜哉胥江哭寃鬼
　　张通政公寰者字允清即篠庵公之从曽孙而叅政穆之世嫡也父曰安甫以进士再补知祁州年四十余即引告乞休太宰马端肃公贤而请予之四品服优防里间几大耋乃终学者称之曰天方先生公亦成进士知开州母忧归服除补济宁入为刑部员外郎乞休养父父终补故官以选为通政司右叅议九庙灾自陈得致仕遂不起公为人恺悌好乐多通纵防山水间遇佳胜即累月忘返有具酒招之者无贵贱辄赴谈笑竟夕引接名流不惮折节筐篚之赠欣纳亡餙譲间辍以资贫乏者亦不较也为诗及书皆以自娱适而已不自珍贵所至墙壁挥染自满卒年七十六吴俗为乩以下紫姑仙徃徃得君诗类其生平云今像丰腴晳飘须落拓潇散若有所自得者
　　赞曰匠心而文若诗亦匠手而书之匠口而谈匠足而防乎山之颠而水之湄其山水之日赢而庙廊之数竒仕者以为吊诡而隠者以为墨屎其与物无忤而于道不违者耶
　　江西布政司右叅议阳湖王公庭长洲人也举进士歴南曹郎有声出为江西按察司佥事精勤于职然公素恬退少宦情累乞骸骨不得请既迁叅议遂决归公归仅及艾与故文待诏先生征仲王吏部先生禄之日从事山水觞咏间优防自适而公尤以耿介守节不苟称晩嵗过老颇健忘其子孝亷敬臣悉精力废学业而颛共养焉公得其宽终寿八十余
　　赞曰成进士而不蕲荣以文行着而不希名有子孝亷能以徳承噫将使挟轩冕者望车间而却轨腾颊舌者指园庐而吞声者耶
　　都察院右副都御史王涵公守字履约吴县人也其先章姓公为诸生时与其弟宠俱工秇文笔札之事而名不如弟然状貌特伟丽举止详华时人咸器之成进士授南昌府推官入为吏科给事中出按秦地边事还为都给事中迁光禄少卿大理寺少卿南京都察院右佥都御史协掌院事兼督江防归迁右副都御史理留储母忧归服除补总理河道之任不久卒公孝友慎亷隅有干理才与物无忤而厄于年未究时咸惜之赞曰公与厥仲聨鏕秇苑仲厄于遘而弗克显公起政术九列婆娑造之弗长究也如何厥仲所得与公孰多南京国子博士文三桥先生讳彭字寿承故待诏征明子也先生少承家学善正行草书尤工古咄咄逼其父以诸生久次贡授秀水训导擢国子助教于南京时七十余矣先生敦直坦易于进退取予皆称心而受不为餙让人以待诏故多优假之七十六卒
　　赞曰父子俱有艺文而俱不得志于科目羸马青衫潦倒散局然父视之若蜡而子甘之若饴各行此是不论彼非
　　和州学正文文水先生讳嘉字休承彭之介弟也其书不能如兄工而画得待诏一体鍳赏古迹亦相埒以诸生久次贡授乌程训导擢今官老矣乃移文乞归归而乞书畵及请鍳别者履相踵先生犹一一应之至困惫不支乃卒年八十三先生不能如兄浑然天真然有分辨不苟取
　　赞曰维名与寿以及技艺宦薄家贫各足于志拟父则子视兄则弟
　　光禄寺丞陆斋先生鳌字伯载昆山人也长身玉立疎眉美须与人谈説和薰蔼然而中实耿介举进士尝从王文成公防稍推魏恭简公于经义多所著述欲自立门户不名一家师授刑部主事迁光禄寺丞以疾请告得致仕归台省使者尉荐无虚嵗而其子不肖有秽言怒而杖煞之为怨家所中夺职坐是不振然先生雅食贫寄迹一书院环堵萧然不蔽风雨澹如也客载酒过先生辄醉醉则陶然若不知有身世者而间一觞之五岳方寸识者窥其微不能忘世云以例复故官仍致仕卒年七十八
　　赞曰居官而蚤引恬居家而晩食贫为学而不务立名以是终其身不知者疑其伤慈而知者以为亡愧于大伦
　　陆贞山先生粲字子余一字浚明生而朗秀长身玉立美须髯自其诸生时则已为王文恪所赏识曰是子也材非吾翰林所能有也而久之乃举乡试魁其经明年防试复魁其经以进士改翰林庶吉士凡七试皆居首当是时新贵人张桂长翰林先生耻为之寮约诸庶吉士毋得徃见张桂衔之中于上谓皆故相费公宏桃李以故当散馆公仍试第一而仅得工科给事中先生上言请开文馆与博闻有道之士讲说政术开太学举贡诸生途与进士并王国及教官材者一体迁擢士毋得乞逺方逺方二千石以上毋以不及调行太仆苑马盐运毋以下考迁又上久任使慎考察汰冗官复制科四事皆次第采纳故相杨公一清见辄叹曰子自爱真经世才也先生以是益自信论事亡所避主浙江试还而法司与厰衞狱互异上右厰衞至为斥台长浃先生力信其不可以是得上怒下诏狱杖三十寻释之时张与桂俱继相拟杨公后先生遂露章劾其奸上为之罢二相一时朝廷肃然望治而上寻入霍詹事韬语谓先生缘杨公指于是首召张而杨公不自安更请去而先生再下诏狱以谪矣先生之自都镇驿丞迁永新令有善政其士民多讴謡之而念相张数踬起不能不相中且母老上书乞致仕归里居凡十八年中外论荐者无虑三十疏而皆报罢先生以母老多戚戚为选声色以娱之而已不能无染指及母死悉屏去之先生性伉爽每语意气及不平事慷慨攘臂须尽张其为文精雅有法得班氏及韩欧遗意
　　赞曰其貌余识之朗乎其欲仙其辨余听之沛乎其河悬其文余读之后永叔而前孟坚其志余窥之宁璧碎而不瓦完尽其言庶几经世之贾陆老其才将无筹边之范韩也耶
　　王雅宜先生宠字履仁后字履吉吴县人先生与兄履约俱为邑诸生而名过之顾累试辄不利以年资贡入太学试复不利竟死得年仅四十先生朗朗玉立饶姿制又能为雅言言不及猥鄙诗好建安三谢及盛唐文学迁固甚似之顾材薄于中不尽有也书始摹永兴大令晩节稍稍出已意以拙取巧婉丽遒逸为时所趣几夺京兆价今像是二十后笔翩翩美少年而识者叹其不永
　　赞曰岂弟君子温如其玉其鄂郁郁曷不乔木曷不藏璞鄂瘁而枯玉陨而冺女所形徃名弗皆沦女实永年袁胥台先生袠字永之吴县人生五龄即知书七嵗赋诗有竒语十五试应天即驰声塲屋间又九嵗而举乡试第一明年廷试第二甲第一人改翰林庶吉士时新贵人张公者以先生所射防尝荐居首而亟言之欲以见徳先生不荅亦不徃报谢以故当授官密言于上谓诸少年浮薄非大器皆左之先生仅得刑部主事主试河南所识防多知名士还改兵部之武选未几而司不儆于火以先生当于陬夕逮下狱特论戍湖州则犹张意也先生既工文章精笔札而湖当山水间凡所讽诵著述传逺近虽在戍而名益重久之赦归起南武部主事迁职方员外郎广西提学佥事骎骎显矣偶意有所不可遂拂衣有所经防名山皆为文记之先生归而家横塘据石湖之胜著书行吟豁如也卒年仅三十六所着文集二十巻皇明献实二十巻吴中先贤传十巻世纬及嵗时记周礼直解又若干巻
　　赞曰秇文沾沾以自喜兮六籍洋洋取足已兮经济秩秩不吾以兮少而亨衢嗟中否兮宁自隠约焉骫骳兮前浙江按察佥事皇甫少先生涍字子安故重庆守録之子也晜弟四人长曰冲仲即先生叔曰汸季曰濓皆以科甲文学着声先生成进士累官礼部祠祭郎中得其尚书心尚书入相防置东宫僚属以先生补右春坊右司直郎兼翰林检讨甫上而为言路所訾外谪浮沈久之始以南刑部郎分臬浙东复坐计吏谪待次里中郁郁不乐病卒先生视其叔氏稍饬亷隅矣而自矜重负气矻矻不肯下人故宦屡踬不达其卒也同舎郎蔡子木哭之曰五字沈吟诗品絶一官憔悴世途难人颇惜之
　　赞曰有四玉树挺威明庭咸阻干霄仲复先零呜呼宦之不达人或与之龄之不永岂人所为
　　王酉室先生名谷祥字禄之长洲人美姿容性颖敏善书畵为古文辞连擢进士改翰林庶吉士逾月而解就甲资得工部屯田主事改吏部之考功转署文选员外郎数行郎中事先生持选法不肯阿私尚书鋐渐以得郄意忽然不乐念母老乞归养而其兄故为岭南幕官尚书用例格先生谪倅真定遂归养母者几三十年太宰李公黙雅重先生奏起之卒不应最后相国徐公阶为政以大名倅起先生即补南选部谓旦夕且卿列先生复不应亡何膺末疾不能言竟卒年六十七先生有书癖所抄録古文籍至数百千巻咸精好令人不忍触手人以书畵求者不肯辄应杜门却扫一室之内琳琅金薤谧如也今像且病矣犹煜煜然足映带余子赞曰居津要而若奉朝请中无竞也家防里而若在箕颍不敌应也再起官而再若无心长静也嗟嗟胡斯人而有斯病也
　　故大中大夫太仆寺卿东白顾公讳存仁字伯冈举嘉靖壬辰进士为余姚令有声征拜礼科给事中以灾异上防极论时事忤防廷杖六十谪佃保安州自是徃来塞外者几三十年不得归隆庆元年奉防召用未上擢南京通政司叅议亡何迁顺天府丞再迁大理右少卿进太仆寺卿公自流人起不二载而至九列感上恩条论时事皆可见施行又请重太仆丞选及论马政之报许公于是聘归丞有光草寺志而身经理其凡书成上防乞归诏许之公为人敦谨重然诺好行义尝致田以赡族又益置田以资里之长赋者济南李攀龙为文记之素强无疾七十余犹矍铄拜起如壮年俄遘疾卒讣闻予祭如例
　　赞曰循吏于邑直臣于朝长者于乡中为流人垂三十年弗改厥常闻义若渇嗜善若饥恶若探汤有传有记附之家乗焕乎文章曰乡先生尸而社之为后进纲云南按察佥事皇甫先生汸字子循百泉其别号也父曰重庆守録先生兄弟四人皆有文彩冲不得志于公车以死涍濓与先生虽得第然其官不大显而先生自工部郎外补不能其职改国子博士旋起为南京吏部谪同知某州为御史王言所捕亡命得解补开州超同知处州寻迁云南按察佥事大计中白简归处乡复为陈御史所窘家几破先生性和易不设城府为诗文沾沾自喜好声色工狎防而不能通知户外事以故数困然信心而行以文自娱于诸兄弟中独寿老年八十乃卒其诗五言律最工七言次之有钱刘风调文慕称六朝然时时失歩
　　赞曰宦拙而穷貌短而佻其志嚣嚣其乐陶陶修辞之士而年最高者将无外为之鍳而中不劳者耶



　　弇州续稿巻一百四十九
　　钦定四库全书
　　弇州续稿巻一百五十
　　明　王世贞　撰
　　文部
　　像赞
　　故南京刑部尚书景山钱公邦彦字治徴呉县人也公生而长身玉立清劲瘦削如华亭鹤由髙安令用卓异拜吏部主事歴司勲司封以至选部员外郎遂为考功郎中迁南京通政司防议歴太常少卿卿再迁大理卿刑部右侍郎转左侍郎遂转南京刑部尚书六十余乞休寿九十台使者以故事请天子为之赐防币羊酒俾抚按臣存问仍续廪给扶盖及门而公不待矣公生平脩慎详淹居官无公私谴杜门里居优游志物之养年虽笃老而五官之用不衰美食甘寝以至于终奄然若蝉蜕矣言行纤巨动见模楷为荐绅先生祭酒者垂三十年海内艳言之公卒之嵗东莱有郭大司马宗臯者九十一亦卒
　　赞曰吴多钜寮八座绳绳至于寿考我公独赢岿然灵光进止仪刑帝所显褒世所艳称北郭南钱俱为列星沈江村公字子由吴江人举乡荐七上春官始第授南京工部主事以具上供楼船及修陵寝事为其尚书所知考绩改刑部进员外郎郎中察能出知绍兴府请于台平其属邑防稽萧山新昌赋其人徳之时朱中丞纨严舶禁而郡要路荐绅为恐喝间阻且持美迁啖公以公能得中丞驩而解之公不听遂衔公刺骨而公迁湖广按察副使公方佐其中丞张公岳破黒苗寨以功状闻而绍兴之间行公罢而朱公寻坐累不良死公归絶口不言官事筑室仙人山以著述自娱耳目聪明饮啖步履如少年久之卒年七十八子孙多显者公所着有家居稿南北稿西台稿越吟稿楚吟稿鸡巢岭稿南厰志牧越议畧吴江水利考杜律七言注晴便览若干巻
　　赞曰弗用之全乃全其天虽啬于官乃丰其年
　　四川右布政使雨泉陈公讳鎏字子兼吴县人举进士为工部虞衡司主事累迁都水司郎中擢四川按察佥事提督学校转湖广右防议河南按察副使以御史孙昭论调归里中积数载起家补云南迁四川右防政遂为其省按察使以至右布政使一旦移疾致其事归又数载乃卒年七十其政术具余所撰传中公为人坦洞不设城府寛然长者而中甚耿介其始自工部江陵税再起婆娑滇蜀皆天下饶地而晩不能具中人产搆一堂广袤仅寻丈而扁之曰已寛其自蜀归也余迎谓之曰劳苦公旦夕开府何渠厌紫微事也公顾笑曰吾见夫陆栈水峡之险逺也不欲以一棺累妻子耳盖天下方以归髙公公殊不屑也公善八法精行草擘窠怪伟遒丽而其于榜署书尤妙所撰诗文亦洒洒顾不肯注思曰使吾以是见役何异拮据案牍乎轻刀短屐独游山水间客召之饮即饮饮少即隗俄坐睡不复问孰主也其任真类是
　　赞曰行不脂辖止不树垣匠心条畅与时盘桓出入畏途其天乃完众皆嚣嚣我独恬然逃名近名一切舍旃我仪古人清和之间
　　瞿文懿公景淳字师道别号昆湖常熟人少工制科业有声而久困诸生间既得荐遂为防试第一人已廷试复第二人天下学士大夫翕然称之以比于王济之唐应徳而公夷然弗屑也有所撰随请辄应不复涂窜取辞达而已公貌眇小体若不胜衣而气端劲与贵幸大臣语侃侃亡少屈尤眘举止严取予而不欲有其名与后辈谈子易温直令人宛然想见成化治之际公自编修进侍读左春坊左谕徳侍读学士以至迁太常卿掌南国子祭酒为南吏部右侍郎礼部左侍郎兼学士中间再分试礼部一主武举及应天试知制诰总校大典诸文学重事无弗与者而至迁拜则往往逊其侪其始以忤幸相故最后其乡人与门生相继秉国公澹然自如也以病请告卒年六十三赠礼部尚书始公以甲辰举而前举甲辰第一者储公瓘与公官位年望畧同其諡亦同
　　赞曰公貌温温其言便便其履坦坦而学渊渊鹊起巍科鸾栖木天视若固有其中坦焉及乎栖迟亦遂泊然不琢不雕大化以全
　　陆五湖先生师道字子传长洲人逾冠举乡试又七年始成进士故太傅李文康公时阅所射防而赏异之曰此董晁间人也而书又得钟王法取以为第一天子偶有所轩轾抑置次甲除工部都水主事久之改仪部入直内阁制防当是时人以为清华格而先生意不欲游其伍请告归养母者十四年母丧以孝廉闻使者交荐之不起寻病痱又数年始起为祠部主事召署祠部郎中就迁尚寳司少卿尝一使秦邸还署司事病益甚复请告归又六年而卒年六十四先生长身玉立美须眉仕宦垂四十年立朝不满一考其请告之日杜门读书为文章及书画皆入能品慕文待诏徴仲行能独折节师事縦游湖山间不轻入公府意泊如也少尝受经王禄之俱仕非久即髙卧天下俱以为威凤仪鸿而公晩出不能有所为人用以是相轩轾则不然禄之病公亦病也禄之病弱弱故不肯出公病痱痱乃心瞀闷不甚了了以是强出不然公岂龌龊吓腐防者哉公所著书文集并续别集左史子汉镌数百十巻藏于家
　　赞曰女嫭美兮重之以修能佩桂椒兮又袭之以杜蘅飘独立兮岩之阿姿絶代兮将奈何横天罝兮伏修坂君不顾兮日将晩舒予足兮就康衢方驰骋兮复次且末路薄兮察秋毫归来归来兮不可以久叨
　　彭隆池先生年字孔嘉吴人以文行举为郡诸生寻谢病免得夀六十二以卒其事行详余所撰志中先生博学于载籍多所通晓顾自匿长恂恂退让君子也口不挂人臧否以故足迹不能出百里外天下信其为长者书初法晋人已为楷其小者信本大者清臣行草则子瞻予与先生善今像最逼真
　　赞曰子之文章尔雅周详其为人也子直易良酒徳温然非防尽忘不为城府谁窥女墉不为棘荆谁虞女伤是以呉趋畏垒之乡
　　俞先生讳允文昆山人少为诸生以布衣卒年六十七事行见余所为志中先生善病不能弃其家逺出以故虽食贫而能保其志老而名转髙诗善五言古选气调殊不卑所乏精思耳歌行絶句如披沙拣金往往见寳小文之有韵者佳尺牍亦不落夹正书古而饶小法以置唐人中未可辨行笔自米襄阳曲踊跳荡更过之姿韵弗及也今像乃黄彪所写戴貂帽披紫裘秀眉飘须神仙中人也
　　赞曰其貌晳兮而古其处僻兮而古其行质兮而古其文则兮而古其书劲且泽兮而古古之人古之人生何幸兮偕子亲中道睽兮长苦辛托余志兮以弗冺严文靖公讷字敏卿常熟人举进士为翰林院庶吉士授编修满九载进侍读超拜学士寻进太常寺卿兼学士再进礼部左侍郎改吏部进礼部尚书改吏部前后兼学士如故加太子太保进武英殿大学士亡何以病予告归公少通颖工艺文善书尝一主试应天乡试及防试以撰文当上旨得骤贵重所赐有绣麒麟蟒服它赏亦称是而性畏慎每上一命下皇恐局蹐无所容在吏部时而徐文贞公阶当国益自励为清公苞苴不行然铨务多文选郎陆光祖主之拱手而已既归病良久则父封公与母夫人尚无恙其家庆与李文定公春芳相望于江南北而公之为恭谨益甚虽少年书生与之讲钧礼所赉予寛贷其声多在闾井畎亩间积二十年而后卒寿七十四其卒也咸嗟惜之讣闻官给葬祭赙赠少保
　　赞曰徳于朝浅未竟也徳于乡终有庆也折节为恭久而自然口絶雌黄腰若杯棬是非公卿之盛节而末俗之所艰也耶
  </div>
  <div class="pagination">
   <a href="弇州四部稿_page256.html">
    上一页
   </a>
   <span>
    ...
   </span>
   <a href="弇州四部稿_page252.html">
    252
   </a>
   <a href="弇州四部稿_page253.html">
    253
   </a>
   <a href="弇州四部稿_page254.html">
    254
   </a>
   <a href="弇州四部稿_page255.html">
    255
   </a>
   <a href="弇州四部稿_page256.html">
    256
   </a>
   <span class="current-page">
    257
   </span>
   <a href="弇州四部稿_page258.html">
    258
   </a>
   <a href="弇州四部稿_page259.html">
    259
   </a>
   <a href="弇州四部稿_page260.html">
    260
   </a>
   <a href="弇州四部稿_page261.html">
    261
   </a>
   <a href="弇州四部稿_page262.html">
    262
   </a>
   <span>
    ...
   </span>
   <a href="弇州四部稿_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
