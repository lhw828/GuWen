<!DOCTYPE html>
<html>
<head>
    <meta charset="UTF-8">
    <title>松泉集 - 第 54 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松泉集 - 第 54 页/共 75 页</h1>
    <div class="content">












　　钦定四库全书
　　松泉集总目
　　巻一
　　赋
　　巻二
　　颂
　　巻三
　　雅　乐章
　　巻四
　　议
　　巻五
　　表
　　巻六
　　防问
　　巻七
　　书　启
　　巻八
　　序
　　巻九
　　序
　　巻十
　　序
　　巻十一
　　记
　　巻十二
　　记
　　巻十三
　　赞　箴　铭
　　巻十四
　　跋
　　巻十五
　　跋
　　巻十六
　　跋
　　巻十七
　　跋
　　巻十八
　　跋
　　巻十九
　　传　书事　行状　行畧　神道碑
　　巻二十
　　説　杂





　　松泉集总目
　　钦定四库全书
　　松泉集巻一
　　吏部尚书汪由敦撰
　　赋
　　平定金川赋【谨序】
　　皇帝纪元乾隆之十有四年春二月金川莎罗奔郎卡请命元戎率其徒丑匍伏军门誓奉约束永戴
　　恩徳号吁哀祷出于至诚经畧大学士忠勇公臣傅恒承
　　制纳降露布驿闻自　阙廷达于康衢若臣若民同声欢忻踊跃抃舞
　　天子曰惟
　　昊天
　　列祖相予有家诒庆袭祉且率我
　　文母之启迪以集是勲也爰咨礼臣备举庆典于时羣公常伯铺鸿藻信景铄作为雅颂谱乐府铙歌不宣凯乐皇皇洋洋极艺苑之大观矣【臣】窃惟
　　圣天子之盛徳鸿烈焯烁纮埏臣庶罔弗共觌至于防烛先曙仄席迟漏干健而行自强不息与夫
　　渊衷宻运
　　睿谟神捷先机逺烛动中窽会臣等日侍
　　清光虽末由仰测髙逺而覩记亲切有非外廷所能具悉者谨不揆弇陋叙为古赋冀以宣述万一
　　有梁益下士咨于中枢大夫曰繄昔先王经野画疆曰蛮曰夷曰要曰荒示羁縻而弗絶固荒忽而不常惟彼金川僻界荒裔其地则絙桥索引郁崛崭岩不足版图也其人则腾踔倐眒咿嗢蠢螾不足编氓字也有跳而猘如瘈自噬有攘而逋如窜于窬顾乃劳鋭师而事逺攻得无初计之未审所从欤大夫曰吁岂谓是哉我圣清之廓
　　帝纮而恢
　　皇纲也东爥西燿南熿北炀恵液浸衍旁魄配藜含生之羣靡不游原而泳沫何蕞尔之弗率乃思逞于邻封太阳曜不能强蒙瞍以视明和风扇不能化鸺鹠以好音今夫桃闗以西诸番星列牙错鳞次蜂房螘垤其辑胁归懐借帡幪而仰维挈也非一日矣弗卫安庇弗翼安暨殖嘉谷者去螟擢良材者剪荆棘天戈所麾固将建威销萌初非利土宇以恢疆张挞伐而校力也时则阃帅失图老师罢众就骈戮以伏辜究威柄之所用载咨心膂相惟一徳载授符节以匡以敕出飞黄于天育赉温毳于尚方旌旟郅偈骅骝腾骧
　　天子辟阊阖祃灵旗次虎帐手御巵仿古礼之推毂目送其骋步于中逵尔乃歴燕赵驰并晋迈咸秦以直指辗剑阁而径进斯时也日在峻狼阳来复初风饕猬毛霜严裂肤元宰抒衷赤于天禀励匪躬以忘躯均劳士卒分苦徒束骣马以凌絶险陟层冰如履夷涂羌谈笑而步百里贾余勇其有余然且朝拜章奏夕治军书常申旦以废寝复昧爽而长驱伊古之名臣良将歴选指数胥逊谢而蔑如也迨莅和门军律是申川岩为之动色壁楯为之更新狡谍伺间奔命貌驯数罪状以挥刄馘妖狐以横身凡逖聴而环视者莫不防竦警怖愕眙而瞵昫啴啴王旅如江如潮塞云栈跐岧嶤方厚集以扬锋行踦岨而焚巢贼徒既刳腹心而落角距谓将翘足而陨覆也仓皇号謼无间宵昼元宰以闻
　　帝用恻然矜彼防瞀湔而宥之重以
　　圣母之慈训悯其穷而无救也亟
　　诏班师曰武不可究贼方忷惧懵不知其所托命桓桓岳帅夙禀教令走丐更生扶服延请释我几爼援我窞穽导迓徒御由党坝而冞践其境靡约不从弭耳耸聴帅曰俞哉我
　　天子神圣固有以孚豚鱼而格枭獍也用达厥悃而布诸元宰乃除道筑坛清垒张幕爇芗吹螺梵乐间作畨酋率众成列以待元宰之至稽颡树颔蛾伏拜膜自陈罪恶幸脱齐斧而出鼎镬信明誓之旦旦奉六条之成约雪岭夷金川涸誓不渝栗只恪载献其琛南金满槖瞿昙寳相狮象璎珞元宰宣
　　诏防而示大信振
　　皇灵之灼烁畨酋忻喜过望悔归迟而内怍于时云日开明祥和絪緼巴儿賨叟咸举手加额曰自有此土所未尝覩信天人之协应而阳春之弥浃于区宇也大凯既奏式遄其归拥豹尾之双戈控紫缰之陆离晋上公之显爵炜殊锡之葳防粲命服之加隆酬伟伐而匪私且独不见夫锦江玉垒之颂徳而无已者乎或忭于衢而歌于市如恋慈母娈彼赤子香花载路企踵傒俟者延互千里或列姓名铭盖制衣却弗能止丞相祠堂竝列以祀伊忠诚之感有以深入人心且勿谓蚩蚩者愚盖同声一辞谓
　　圣天子之知人善任使也
　　天子方迓厘于
　　昊穹归美于
　　祖徳于
　　庙于
　　陵毖祀只饬王公卿尹咸思熈鸿号以昭桓拨顾先已奉
　　谆诲之谦冲郁舆情而抑黙懿
　　圣母之慈恩晋
　　防称而増福履滋保乂以諴民奉
　　璇闱之燕喜于是
　　御紫宸而受贺中外禔福颂明良而赓喜起摛云章掞鸿笔刻琬琰纪事实典谟矞皇袭六为七告成成均丰碑屹崒歴千万禩胥诵
　　圣谟之洋洋而流
　　徳音之秩秩必若所言弃彼度外则何以阐绥世之长御闳覆帱之逺量且何以发其天良俾革心而内向也又何以昭示遐迩使奸猖者知所创而强梁者知徳化之不可抗也如论夫兵力之雄则羽林佽飞云輣临冲轻武利趾蹋壁蹑空伊凉之健卒滇黔之选锋索伦乌拉突骑元戎莅飒卉翕趫捷鸿絧器用之利则黄间赤羽开石贯墉应马踣发必洞胸轻甲绣裆吴绵叠重韧逾兕犀能御火攻矧夫扬威巨礟轻装九节赤堇千钧圆陨瓞雷硠电飞迮裂迸灭杳莫测其神竒亶扫迹于一瞥何坚不摧何阻不抉若是乎其铦利而荡轶也间小试于巴郎隳卭笼其半折则使中峯飞度破竹振箨设竒谋之得展固将輮借而辚轹盖尝执奏至于再三而
</div>
    <div class="pagination">
<a href="松泉集_page53.html">上一页</a><span>...</span><a href="松泉集_page49.html">49</a><a href="松泉集_page50.html">50</a><a href="松泉集_page51.html">51</a><a href="松泉集_page52.html">52</a><a href="松泉集_page53.html">53</a><span class="current-page">54</span><a href="松泉集_page55.html">55</a><a href="松泉集_page56.html">56</a><a href="松泉集_page57.html">57</a><a href="松泉集_page58.html">58</a><a href="松泉集_page59.html">59</a><span>...</span><a href="松泉集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
