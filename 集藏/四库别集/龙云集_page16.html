<!DOCTYPE html>
<html>
<head>
    <meta charset="UTF-8">
    <title>龙云集 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙云集 - 第 16 页/共 17 页</h1>
    <div class="content">　　又【代众官】
　　右伏以云容入户一叶应天下之秋玉色覆衣万世得圣人之遇天地之生成无以报华夷之皷舞无【一作莫】不同方属葵倾敢祈芹献上万嵗夀初逺于千官归两足尊莫先于百顺伏愿太皇太后陛下増光离照开大震涂未艾延禧无穷申筭动星躔之箕翼丛雅什之冈陵大徳之必得其名已余夐古多益而以莫不庶更祝后天臣某等无任云云
　　祝文【代】
　　谒文宣王文
　　惟天地之大万物虽知不能报然无不报之万物也夫子天地也顾区区荐奠何有哉亦诚而已矣某守藩之始方徼王之休以芘斯民取王之所以遗后世而无穷者以教学者则凡进谒祠下敢不式遵故常王其肆临之无替尚飨
　　谒衮国公文
　　惟公懿言行以开后学时用舍以同圣人视仪上公以食兹土某守藩之始典礼有在敢不举以从事是用躬谒祠下庶其临之尚飨
　　祭顺济龙王文
　　夫云雨固王事也千里赤地凡神而食此土地宜愧之而王未暇及此岂太守咎耶谨用所以当告者待命祠下惟王其利泽斯民毋忽尚飨
　　祭海神文
　　维年月日谨以清酌腵【京本作庶】脩之奠致祭于大海之神曰海之在天地间酾百川使下赴且包焉而不拒也初无小大污洁之辨纷万族使蕃息冗长而吞吐踸踔乎洞鸿漭瀁之濵也曽美恶之莫予间夫惟万族也而无所间则宜亦不使一民或失其【一作至于失】所夫惟百川也而无所辨则宜亦不使一方之独被其患闻之徃嵗若实凭怒弗循【京本作适】厥经漩澜倒注奔鲸骇陆鼃黾生釡天呉马衔蝄蟓阳侯抃手舞歌母抗雔吓防曝鬐千里悉湫斯民嗷嗷靡所控告彼膏者壌防焉如扫岂伊民祀弗将弗防岂伊沉磔旷废歴年若谴若诃靡逭斯愆今令之来也实父母斯民而适继其后实猥有此土以处而戚休是究实土毛生齿之弗靖为忧实赋舆贯粒之腐败是疚实维霖霪惧或沛滂实维堑防未悉完构用廸悃诚将事浒湄硕肥者牲肴羞孔时神若戾止以妥以绥将若是使徃者之汹涌妄行反而为今兹之利涉安流也将若是使徃者之秘怪腾轩激射涛波反而为今兹之储宻宅幽也将若是使徃者拔木飞屋不约之怒号反而为今兹冷风之疏和气之游也将若是使往者霾昏不祥祲曀蔽亏充塞上下反而为今兹望舒之夕泛翔阳之朝浮也登余波于上而挥苏苗之旱泽霁澄漪于下而为【一作列】瑞世之闳休长鱼蠯蚶民食伙稠舄卤淫夷下渗弗留【京本作宇宙】毋或赑屭摧樯倾舟毋或溃【京本作渍】齧荡漫民畴毋使锯牙劒尾乎摇毒毋使旱魃螟蜷乎肆媮毋怠乎其应毋愆乎其求其毋爽神之贶其毋贻令【京本作神】之羞尚飨
　　祭王荆公文【代人】
　　噫嗟公乎何为其然乎岂富贵廹而贤有智累乎将造物者畀付【京本作赋】施予或啬或賸而羌不可以力骋乎抑亦灵芝庆云止为瑞物而固不免夫翕霍而散与濯濯而萎者乎且从古以为难者莫甚于扫不振之蛊起久仆之痿以与一世期【京本作蕲】乎有成而甚者至使天子快登平之适遭斯民无眙之斗骇非守能固其初力足以劭其后者能之乎然士或勇于有为而昧于知经求完乎此者不踦则踬而于斯时也有能烁传注之秋燐探百圣乎虞渊伟然号为一家而使后世于此有攷者方自我作训则可不谓睨圣人之阃而直跻者乎已而掷去事权一毛九牛凡此者人皆难之而公或以为昜人皆偏焉而公可得而兼若公者其殆命世乎其有待而未已者乎然则我尚何悲乎夫惟周衮旋待于公归商霖更期于说作天下之有望于公者以此与夫识公于四十年之契阔而遇我如旦暮之顷访公于千余里之钟山而輙申我以缟纻之好吾之有得于公者亦以此而厥望未偿抚方尔一旦归竁于漠漠之九原功业之及人者未能防何而块独遗此平生则吾尚何可无悲乎噫嗟公乎庶其来举予觞乎尚飨
　　又
　　呜呼麟鳯仪游忭舞走飞杰立一世有公于兹江河取东吞吐源委滋物洗光非公而谁自古在昔革制实难睢盱回泬众所共患或拊而跳或谂而讙【京本作灌】及公有为卒底于安久矣圣经理郁弗通传注披披帊覆帟防繇汉迄唐大陊厥宗及公有训孰敢啅讧奎辉不扬薉我文造冗长戚促孰订孰攷朱蓝等妍镂句雕藻【京本作镂句杂藻】及公有作霾翳一扫始公熙宁实舟蕃锡大赉天子是优蓍蔡国经天子是诹人谓公进说商旦周公熙宁季以位告去孰视富贵掷如遗屦我徂东阡瓮牖蓬户人谓公退留侯疎傅嗟嗟我公今则已矣来轸孔遒未税先柅夀则大啬及中斯止平生磊砢尚可偻指曩予晩遭公力是借方公长徃余吊莫暇音徽永沬碎影何谢长跽荐辞播哀修夜尚飨
　　祭邹通直文
　　呜呼谁非丰财稽徳则匮君裕于徳而不财愧爵以恩叙莫能生存君侈于福生以爵闻孰昌其生孰啬其齿弥百之年及中斯止麻源之北章水之东有翩归旐髣髴音容人之当然大变曰死足慰无穷是惟有子呜呼哀哉伏惟尚飨
　　祭王夫人文【三首】
　　呜呼人治之大内则闺闑视古无愧亦有成烈柔闲静庄是训是服粹完弗渝惟夫人之淑熙如春晖字弱抚嫠中外怡愉惟夫人之慈有子材贤震赫家声组侍傍惟夫人之荣终始一徳惟琬惟琰凡弗能者冝夫人兼百龄飘骤至比隙驹八十于兹谁夫人如丹旐有翩指日徂南薄醊荐辞庶其无慙尚飨
　　又
　　伊死生之大变如索绹之紏纷拾永年而归全斯足矣而何言懿夫人之阅世亶宜家而淑温成夫子于佽助廸终吉而纯纯粤平时之里闬争挹蠲而取芬如聨章而骈组鬰焜燿其闾门方视古以骋烈岂长诀之足冺瞰闽山之嵯峨指归途乎穸窀递哀音于素飚缀戚嗟于路人跽陈辞而一醊庶髣髴而临存尚飨
　　又
　　猗欤夫人王宗是媚如里斯襮裕我中馈亦有就徳静専柔懿亦有侈庆厥绍昆裔妇顺母仪终誉来暨播粹里闬不能者愧人生孔艰十五夭瘁天不啬年而夫人畀举世患苦衰落凋替绅緌聨聨夫人门地昔孟母贤实惟训子其间寂寥今则髙视峩峩闽山竁藏是啓指期斯复式筵式几靡诚弗将亦职惟吏矢辞侑觞尚其临止尚飨






　　龙云集巻三十
　　钦定四库全书
　　龙云集巻三十一
　　宋　刘弇　撰
　　墓志铭上【墓表附】
　　髙士何君墓志铭
　　上嗣位之始诏中外得言事未防四方章输登闻日以百数天子仁圣幸加惠臣庶诸诞谩亡益于治体报罢贷弗按而其间剀切世务赫然号能建明者録用如治平四年诏书是时以言起徒步自太学生何大正始大正自言始吾毁齿而齓吾父不转之南畆而坐之门侧之塾期我学也及束髪而弁也夕去吾孺子而朝伍之成人期我躬行也遗我如此与财孰多又曰方吾父弃养惟不肖嗣人不克立不能侈大窀穸事使亲客浅土万死不偿责今者南归幸防天子厚恩迁奉适其时冝得铭播幽用追补前俭陋失先生始尝腆遇我且有文敢以谒弇曰是则我不可以不铭君讳受字持谦姓何氏世居陈留太平兴国中有出为韶之仁化令卒官因家焉者于君为四代祖王大父讳世隆王父讳选考讳真江岭间俗神地理而王父善读青囊书间语术家曰试为我求灵涧福岑益光大吾后者不议费术家曰有是在南安之横浦验如言卒徙居之故君遂为南安人自仁化后三世不仕而君好学略通大义不类他隠者借髙士名以文撼有司一不契投笔砚絶口不言进取少时侃侃自将孝行髙里中族姻有弗槩于理必引以归正雅不治产然喜施虽隠约斥财振人益力笑未尝壊顔人有干非其意不为动间读庄周书曰快人何恨【疑作限】吾送老资也晩嗜泉石推知胜处幅巾芒屩勇徃不疑里中嵗时击羊豕上冢坐社众得君乃欢虽鸡黍为具或阁匕筯须君至乃举而君亦悠然径赴未始失意一人太夫人年九十尚无恙君于是六十有四矣白髪婆娑奉防甘契节适亲亦对之欢然有壮子孙愧弗及者内外艰防灭性更外除柴甚犹不御酒肉人以为难元丰四年十月疾终于家夀七十有六娶杨氏再娶刘氏皆前君终四男子如珪如璋敏求大正大正赐进士出身宿州司理参军初大正游太学无来资敏求曰无苦吾绘事当可办因俱留京师十六年竟就其第女子四人皆已适孙男二人曽孙二人建中靖元年二月二十九日辛酉举刘夫人合塟君于大庾县玉池之原君长于大小篆传神山水得意处自成一家尝评李斯阳氷篆如严诸侯助祭凛凛不见跛倚见阎立本凌烟功臣像王维辋川圗曰元子去世谁复识常山蛇形盖以自况云何氏系出武王子叔虞其后十一世曰万食采于韩春秋传所谓邘晋应韩者也秦并韩子孙散处陈楚间习讹音谓韩为何故有何氏铭曰
　　噫新居清束秀储固防而发舒噫若徳有蔚其特衍施而厖硕斯祉斯隤覃我昆来其尚多乎哉
　　居士王君墓志铭
　　绍圣三年夏五月二十九日居士王君以疾终于其家之正寝既卒哭矣其孤廷彦书谓弇曰天以衅祸酷吾家诸孤置弗谴而钟吾考吾人虽相与抽摧殒冺顾万万无益逝者独求世之名能文者志铭墓傍尚禆信且有攷此其为终天慰何限敢状以告弇于王氏实元丰同年进士又尝获拜居士君则所以欵识之是无昜我者维太原之王系自仙人子晋其后显者间出有以户部侍郎终郭周时曰朴者于君为五世祖宋有天下侍郎之支子始徙江西之庐陵遂为庐陵人君讳九畴字建中曽大父谏大父邈考尧逮君四世不仕而君尤以隠徳髙乡闾方尚少资警敏已如成人加壮而端毅沉黙雅不喜设饰平居退然若不预事及事至求辨揣机括立发取无负类智数者而不恃也事亲以孝闻母夫人属疾弥年医药护视未尝輙去左右至废寝与食迄其终无少衰者皇考之防会君在道及讣闻一恸防絶其后尝以为终身之戚时号慕隣里为之感动先是朝士恩他姓子以后已者加长矣晩更得子则寖欲夺爱斥之取谋于君君曰恩之诚若妨嫡正使不为嫡妨则是子去将焉适奈何忽欲为忍人事耶朝士愧而止闻者义之尝浮洞庭会天暴风人有以舟垫湖波中丐援溺声甚力更数舟皆夺气眙自脱引去独君奚【疑】危赴急视飜涛若平地或止之曰俱死无益君曰使我援彼而死亦命也赖以获免者数人其仁心类如此始君颇亦有志书史间晩为生事夺去绪业不卒而一时交游皆君子长者遂以问学啓训诸子至躬自督约尝曰吾其斥大门闾须吾儿车盖容入耳他非所冀也自宣义登第君益得自放家事一以委能子时时从释老之髙躅者遗累捐缚等夷死生要使身世无毫髪恨急人之病如救灾灼里之争辨者不以干吏而以不得直于君为慊初君不嗜酒然客尝满门人人皆得其欢嗟夫虽古所谓仕焉而已归教其乡里者亦无以加此夀七十有五娶萧氏子男三人曰廷坚曰廷彦宣义郎知江州湖口县事曰廷老有文学累荐举女二人适吕仲元孙慎徽孙男七人孙女二人皆幼以十二月庚申葬于儒行乡仙桂里三合之原铭曰
　　前乎此流泽则长后乎此益阐以光有攷者徳而斯允斯臧弈奕新阡既协吉良有徴者是为王姓妥安之藏
　　刘伯景墓志铭
　　伯景别余之一年补贺州冨川尉又二年而讣至豫章余哭之如古所谓哭朋友【京本有者字】最后得其临终数百言曰吾疾势愦愦冀少日有瘳而自顷来殆不可力青衫黄墟此自吾分不可【京本作决不】复作儿女悲【京本作态】但生平百不一究吾蕴万不一偿吾志后当有为我不平于造物者必徴信笔使我没齿无滞怼淹恚将非子耶嗟夫君之寄声我其有以也夫是则前期裒次论列附铭左方宜无愧君姓刘氏讳戬字伯景吉州之安成人曽祖义緫祖文爽考俊皆业儒盖不仕者数世而至君考益以时誉髙诸刘晩复不偶既而语儿曰得志固不在吾儿乎无为乆惫场屋即尽取其所藏书数千巻遗君使读君以七嵗聨其父诗亟有忠孝语闻者咨尚号里中竒童及就塾经目成诵日数千余言至搀旁儿书孰之示有余敏壮嵗诸书盖无所不读能不违【京本作茍】于去取始读前汉书万石君传慨然抚袠曰真得师矣至汲黯则曰与人意闇同他日视舎壁揽笔大染曰万石君是吾师也汲长孺岂欺我哉时以为名言性乐昜不事诡激甘膬非出自其已不以馔亲丁内外艰柴甚防至灭性嵗时典【京本作展】祀悲哽若新有防者雅不喜治生视贯粒空匮裕如也与人交初时微泛会不可意决不复噂噂相取附客至一室萧然焚香酌醴取适而已曰吾敢以乐慆忧乎闾里庆吊夙而【二字京本作必】先曰虽微我人其忽诸先是里豪有伯仲议暌居知君有信义相与持籍从决之隂约君曰诚使我得善壤愿效竒货君笑谓曰子欲以是疚我耶卒谢絶言者愧叹以防试礼部第元丰末进士特奏名释褐假承务郎初君弱冠旅贡士游京师一时士大夫争倾盖推毂期以膴仕而施厚得啬将肆复踬者迨三纪晩收【京本作取】一官而君白首矣及之官冨川事巨细悉力审处遇烦拏立办无留敏有弗便徐为剖决引诚忼慨言毅质仁大吏以此多之疾之日太守邓侯飞书官舎问状所以劳良苦勉医药甚至语家人曰侯诚恻我无量但属不应得此疾虽革永诀语尚可料理复索纸作书仅成掷笔而终邓侯得之愕且痛【京本作恸】曰天奈何夺我佳吏乎年五十七诸孤防君防归塟顺安乡厚山新塘之原娶王氏前君谢世再娶黄氏子男五人公度公量公肃公偁公显今为名进士女二人适进士欧阳燮许世延孙男三人大受大成大顺孙女六人尚少有【京本有诗赋字】文集三十巻号无闻集藏于家始君无恙时有仙女来自临贺自谓陈仙娇仙当下时不复形声数漫粉壁画字书自见作诗遗人多祸福意初虽隠后畧无不验者尝从丐诗得四十字有青天盖逺山黄河流白水语人皆贺君得吉赠君既疾始怪【京本作悟】其语曰青天盖逺山千里归塟象也白水于文为泉合上黄字为黄泉死徴也嘻陈仙命之矣尚何逃乎已而果然又贡士刘瑗君髫年时里中友也有断金契君补富川而未赴也一夕梦与刘方辔从以辎车若取道之官者他日以语刘刘戯应君曰复使曳方袍从君后乎梦不阅嵗而君终君终之一月而刘死矣其精神【京本作诚】所契如此君别余以元丰八年七月之十日终以元祐三年十月之十四日塟以明年十二月之十六日云铭曰
　　材则长得胡啬南圗收西崦廹谁执咎莽难测厚山阳厝真宅厥有子可无戚
　　邓夫人墓志铭
　　有懿行女子从其夫之官元祐八年二月二十有一日以疾暴终于莆阳司理参军之官舎者曰邓夫人世为南劒州沙县着姓父有隠徳母曹氏姜氏而夫人则曹出也生二十有五归同郡陈君仝始夫人少时子之者裕于为亲及归陈宗妇之者安于为舅姑而夫若子初若不计其慈顺既而亹然有闻则中外族姻至有力循疾放而弗逮者资淑柔靓庄所以督约其身甚备平居无隋容不妄笑语不以家有无累其夫然夫亦以此取办其加于人一等毎如此谓陈氏斥大方未艾而夺之年使不克遂其志之思以殁天之戾乎人其亟哉夀三十有一二女子于是莆阳君谓弇曰嵗十有二月十一日甲寅于辰则良得故乡之北阡于兆则吉圗吾妻之窀穸于是法宜得志敢以诿子嗟夫弇陈执也义不得黙是则志夫人且词以哀之无若我者词曰
　　夫何天之不淑若人兮祸忽乎福先变索绹以樛蔓兮一瞬冺其百年揜蛾眉之脩嫮兮閟鬒髪之连姢痛未朝而晞露兮奄先秋而摧兰佩璆然如锵鸣兮衣霞帔而馺举蹇淹留乎下泉兮曽不以夫子之故神濯濯而长蜕兮形胶胶而弗寤愀繐帷之寂羃兮邈生平之笑语迈幽宫兮莽不追睇龙津兮还翼【疑作翣】资羌敦吉兮寓恫悲铺懿铄兮视吾辞
　　欧阳文叟墓志铭
　　弇绍圣丁丑舟而北也文叟疾良已过之诀语弇曰老不贷我脾肾舛且弱间得上浮中干之疴在法兹谓土不胜水肥醲甘膬仇敌我而燥石腐梗以剂名者反若子弟之左右侍也凝泣焚煎碜胃防肠又数得丑梦决不久客人世且脩短自吾分独平生随手磨灭念之令人不置片石掲幽知我且文则子在他日诚不能无万一冀弇惊谓曰无苦君防当有健时奈何骤作不祥语是冬疾复作明年六月乙酉果不起其孤自庐陵走一介以书来京师请铭曰兹吾父志丈人谓何于是为攷次致政萧侯元卿所为状泣且叙曰君姓欧阳讳通文叟其字也世居吉州之庐陵为右姓曽祖讳夀祖讳鹏考讳居简皆不仕君开爽乐昜少时炳炳类夙成者就塾日课书千言塾中儿皆出其下生九年而孤逮事皇考而弗得则取其尤笃者孝其母夫人弟其兄监簿君又二十年而长其家复取竭于其母兄为未己者友其弟慈其诸防于是闾里翕然难君所为既称慕之则间又愧其不及熙宁中天子黜浮靡始诏取士本经术异时庐陵应书防三千人虽尽斥故习然犹窘成説场屋成筭莫适主而君独晏然类无事者一出輙上列声誉益籍甚明年礼部报罢归则尽出家所藏书千余巻罗诸庭曰是岂不足娯老何至从少年计校后先掠场屋美耶即又与其配【京本作妻】约曰嵗时祭享我则不可使菲不继伏腊医药男若女婚嫁凡若干中外亲戚庆吊问遗凡若干费则有程矣余悉付饔奴使我得尽意賔客无留为也居喜客虽出天性至不可得而亲堑限崖设不少贬降以是门无杂賔所与游皆一时士大夫晩度舎西南地筑愚堂居之自号逸翁时时杖屦还徃赋诗壶奕拨置世故取自放杯酒间户外过【京本有从字】客络绎不厌也其逹如此今夫利徒风舶雨轊逐什一干没走贪死货长年无须臾闲愚也孰与深居啬出泰而家者仕宦者卒然相遭必颦呻更吊唁缚羁靮绳墨食不及【一作或不】下咽投老决去就反不忍以苍皤昜朱紫惑也孰与食先畴无愧色者之二人者固得矣而胥失也文叟生不为【京本无此字】世用间取则多固失矣而独得也嗟夫此其为无负欤夀五十有九明年冬十一月乙酉塟君儒行乡浔源龙坡塪娶刘氏男子三人曰伯虎则请铭者也举进士有文学曰叔豹曰仲熊尚防女子二人长适南安军司法参军萧世砺次许嫁王氏未行文集十五巻藏于家初君之隠也今给事中范公镗过其家留诗道旧继而作者甚众通守徐君常校理盛君次仲皆以文髙君行而又尝记愚堂者弇也铭曰
　　泾吞渭涤如命何惟其自视不媕娿阘茸畅毂佩玉瑳哲谋肃乂辱诋诃从古已然尚胡嗟乌黔鹄白寄一呵塞窦收影六籍哦其孰荣盛孰坎轲末年赍志在涧阿以此昜彼得孰多嗟吾文叟嶷且和夀弗克究理则那惟名与实不灭磨视吾铭诗尚无讹
　　萧孝廉墓表
　　熈宁四年夏四月丙子有宋笃行君子萧君以疾终身是嵗冬十月甲寅得县之儒行乡留陂原以而后二十有二年壬申之六月其孤公厰之游刘弇实表其墓君讳汝为字叔展吉州庐陵人警敏庄裕子亲弟长慈下而睦疎已自其儿时有闻而加长则寖以文学见称于伯父御史公毎曰是儿必张萧宗君读书取大体不谫谫窘章句喜读西汉书会得意巻弥日不去手为文若隂与笔计语千百抽楮立就奔壮卓诡初不自收束徐则宿理盖矗如也刳方揉圎略不露斧锯防迹其工如是于是人谓君方将刍飞黄骋长道脱骖解服蹂蹴燕越取万里寄一跃中意弗蹶其在此曽不中道而适得蹶焉则咈哉天其不卒于畀材而戾之亟夺之果也先是欧阳文忠公过七里院得君所为记龛壁间者读数四不释曰笔助【疑】髙古作者正如是矣其题四明奉化之浮屠壁也至谓短纶不钓深弱弓不中逺张赋科搜廊庙材疎矣丞相荆国王公时为县于鄞一见以为得当世利疚意君于词赋絶人逺甚然居常薄之异时庐陵号天下士区应书者纷以千数有司幕处操凿枘契圎方索来者气君坐嚣讙中题经目无巨细即一挥有司輙称善以故连三冠多士庐陵至今号青钱解元以方张文成云君貌瑰整望之嶷然若不可亲人相与处乆益不忍释去雅疎财【京本作赂】所至不计赀寡多应手一空虽大觳弗靳也急人危难若出自其已士从学尝数百人悉得其所欲晩益嵼间语人曰古所谓正可坐之丘壑中者非我谓耶舎旁近有溪因命曰潜溪即卜筑其上自谓潜室琴书杖屦自副若无预兹世者熙宁初天子起有道士逸田野间者众谓君曰盍应诸即件名举君孝防郡守以闻而君死矣享年四十有九娶杨氏三男子公望公球公厰四女子皆配仕族有集三十余巻藏于家萧氏故长沙人广顺中有以马氏乱徙居江西之庐陵自讳俨者始于君为逺祖至六世讳定基者始起家为材御史与君皆出自曽大父讳涣而讳良辅故赠尚书工部员外郎者于君为大父讳化基故防州贑县主簿者于君为考自君以学行髙乡闾萧氏世益大成材者相踵云余哀君以彼其身卒侘傺不遇以死也于是系以辞曰
　　谓独君啬兮羌孰得而材之谓独君侈兮胡反脩龄以促期眇莽黙兮孰职孰尸曽不怼夫造物兮彼死生亦奚以议为嗟嗟孝防兮有赫厥辉般考彚以宅粹兮噤不得施世故飘骤兮放乎一归顾有以遗其嗣人兮敻煜爚以葳蕤得未为防兮失非所羸播辞隧阳兮是毋可悲





　　龙云集巻三十一
　　钦定四库全书
　　龙云集巻三十二
　　宋　刘弇　撰
　　墓志铭下【碑附】
　　王君章墓志铭
　　熙宁中君章子从余防因抵书徃问安否恨不及邂逅相与缔一日之雅以谓徒咫居不知防何时能相即也既而君章报至悃辞阔幅防若引退者之临显人因抚书自慰曰吾虽未及见已知其为长厚人矣越明年道过吉水因踵其家而君章适与其子皆在问劳甫毕即握手把酒引满歴歴语过眼事若当【疑】故知已然殊相欢也又明年余将赴试礼部而忽有以君章讣闻者始而惊中而疑且信曰孰为君章而止是耶彼痼者之与癯而弱者惟不能时饥饱完守【京本作寸】气病乏相攻乘不在肾肠在肤腠甚者或内防发热以至精液渐【京本作凘】涸垂终以待尽死无足怪也吾始见君章时齿方剽刚吐言烝烝体丰硕而气浩博以为借使冒犯寒暑凌冲风濡晓露犹得为无恙人奈何一跌不救遂至于此是可无悲也夫君章其字也姓王氏名衮曽祖讳升祖讳澄父讳律方君少时已有老成志虽与儿童相遨嬉未尝妄发及壮尤慤愿事亲尽孝道视其貌初无崖岸边幅即之盖敦如也始尝用诗赋进取为交游所推致连三试无所遇而会朝廷更科因操其所为文悉焚去而更习经义又两试不得志人或疑其废罢君独以谓士守死善道得时不得时正在斯须间耳顾吾所好者何如坎不足道也寻复欲应书而以祖母服不得就既而君之父卧疾寖革家人惶怛忽忽不知所为君因宻祷于神愿减已筭以起亲疾一昔拜下至忘去寝食而君之父果【京本有小字】愈方且以为有助而君以惊忧得疾矣将终家人环而泣之曰宁复有遗憾耶君徐曰吾平生防廉慎重丝衣粒食无不可意者独恨亲已老惟是甘防滫髓之养不可无壮子弟在傍今也一至于此正恐死无塞责耳言讫而终时元丰元年戊午九月十八日己丑也享年四十有二娶髙氏子男三人居方居实应进士举居玉尚防葬君于吉水县仁夀乡万安里鹤卵洲者明年十一月二十日甲申也呜呼件其事以播诸幽是诚在我铭曰纷万类兮莽不齐窅翕忽兮更骤驰生聚气兮孰使为死一跌兮尚谁尸猗君章兮焜陆离齿方刚兮志倐违夀胡啬兮邈难追庆贻后兮理则宜揆幽宅兮归有期绵永乆兮存铭辞
　　王公权墓志铭
　　王氏世居临川其后有徙居于庐陵之吉水者曰俊于君为五代祖自俊至君中间皆不仕而王氏遂以富赀号大族方君少时已能从学在交防中若将果于自奋已而寖为事夺志卒不就因聚家藏书指以遗诸子曰孰使为此而不可得者非命耶于是更留意治产不为横费以挠生事先畴所入輙取其赢余为歉嵗备储蓄寖广虽家人軰有弗知其寡多者居无几何遂以富擅闾里赀产至数万计熙宁中嵗大旱民间糓皆前此费去而君家廪庾相望所至皆完实客有谓君曰乘时之急以牟大利舍此不为其孰为者君应之曰且谁非食以为生而使吾坐视殍殕为自安计又幸其乏时以取倍售诚不忍为也于是悉发所藏谷为平其直不当价之十七八逺近赖以活者数万人县有学舎湫隘弗缉至栋宇败挠至十数嵗无省视者君为白官出私钱十万与里之仕进者同首其劝学遂以成异时有恃君长者为可犯者数出诋欺且欲因有所求以为君初殊无计较也至则悉为披露底里使无能出意外既屈伏转以好语谢去人以是多益畏爱之君为人寛徐和裕善自整持平时似不能言者及遇事一发决无有退转意自少年已知生计未昜就及晩年反更豁达喜施与亲賔过从毎张具惟其可者无不为也遇人有礼尤以诚信自许居家无小大一际之以和未尝鞭诃童奴尤喜勉子孙以学至躬自督视恐不得当其意元丰元年夏君偶得疾既而小愈秋疾复作诸孙方就试乡有司亟欲驰归以侍而君逆使止之为万万无废进取吾疾防当有愈时何归也其急善如此先是君居母夫人防既数月矣方在哀戚中而长子继卒念偶失壮子在傍相与并力当后事因摧伤感慨疾遂大作竟以其年冬十有二月三十日终于家享年六十有一君讳律字公权曽祖敞祖升父澄娶胡氏子男二人衮先君三月而卒次曰中孚女一人适里人鲁国尹早卒孙六人居方居实居正居昜居安安止曽孙三人长曰无悔余尚幼中孚居方居实皆应进士举以明年十一月二十一日乙酉葬君于吉水县仁夀乡万安里安国山之王秋原将葬其孤中孚前期踵书谓余曰惟是先君善状将子辱也其无辞铭曰不独臧厥身亦有以遗其后呜呼王君孰谓无得兮斯可以为夀
　　冲厚居士刘君墓志铭
　　刘氏之裔其来逺矣至晋刘遐为安成太守子孙世居焉为甲族有令望圜冠而为儒者十常八九遭五代创攘之乱变名拉族毁迹避难史失其传而无所于考吾先乃隠居于龙云下村之阳至伯父斯数世矣伯父讳贽字叔献虽非儒者然为性厚重尤疎于财其发言论不事修饰而类多中理虽宗工宿学徃徃有不能及者时之闻人皆以冲厚居士称之议者咸以为实録焉叔父少亡伯父与诸季父皆防伯父事吾祖以恭而成诸季以义至于以恩抚宗族以礼接里人其尊卑上下皆恂恂而不失其序恺悌仁厚之风蔼然于乡时之老成教其子弟孝友恭谨礼让而温仁必以伯父为法曰为人如刘公足矣乡人有争讼之不平者不聴有司之令而聴伯父之一言犯有司之刑不以为耻而以不得于伯父为愧呜呼伯父之居是乡非有政令以驱人之从已而能至于若是者殆古人所谓行之以躬不言而信者欤虽然此特伯父处已有如此者若其以诗书教子以礼义成家选道徳之学为聚于里中士至于贫而不能以自给者悉有以馈之纵过逢亦必燕留朞月及谢去随其缓急戚踈咸有以济之由是英俊多归焉而户外之屦常满矣虽朝士大夫亦嗟美称颂至为之交者简书通问逓不絶传此伯父之得于人者又如此则其谓之冲厚也岂虚言哉雅不嗜酒毎遇賔客列席张具笑谈委曲客不醉不止人皆叹其至诚而不倦也元丰四年八月五日以疾卒于家享年六十有八其年冬十有二月某日葬于本乡湾潭之官山娶彭氏次娶陈氏皆大族子四人逢邀若缺若中若缺尝预荐名女四人男孙七人女孙四人曽男孙二人噫伯父之子孙可谓盛矣其不仕者则克家有立而从学者皆才器雄伟名闻于时而吾宗之大未昜量也惜乎伯父不见其子之成就而逝矣弇于伯父侄也知伯父之事详矣其子若缺请铭于弇傥固拒谁之责耶遂摭其实以志其墓而铭曰
　　仁哉伯父冲厚以称方寸之内至虚且明安时适分不务外荣惟知教子延礼羣英六十八嵗俄顷夭夀人之大患在乎无后公以庆流诜诜之祐刻铭于兹用传不朽
　　夀安县君张氏墓志铭
　　故朝请大夫知吉州事呉兴姚府君之夫人张氏世为通州静海人曽大父讳毅大父讳臻考讳日新皆韬晦不仕皇考后用子景山太常博士恩赠大理评事夫人性孝谨方尚少嶷然有立志而柔闲静庄有足以式闺阃仪文士不独其父母异之虽父母之族姻皆曰女子如是难于为傅姆者及归姚氏也用所以事父母者事其舅姑而妇道之成有加于为子道时在中馈朝夕羞以进惟谨旁无佽助能不怠以止不独其舅姑材之虽舅姑之党皆曰为妇如是难于为娣姒者其夫曰吾配顺以有正是能君子我者也其子曰吾母慈而节是能成人我者也于是出乎其里闬从其夫子游且有旧者皆道夫人之能及他子妇母女或争慕之或叹不及则又相与言曰果也初府君学里中号有志尚念非逰四方所蕴终不博且出人下夫人归才阅旬即劝使行曰家事非所以累君府君用是事进士列为王官遭廷尉平之防夫人与府君徃且办事比塟客就食野次人数多已而夫人取食器偿始尝与假者至亲为澡涤会天冽寒甚观者难之而夫人方自若尽给而后已府君喜施与惬賔客过逢而夫人尤喜傅会不为丝蓄粒聚计顾家无长物泊如也呜呼可不谓贤矣乎以夫贵邑封夀安夀六十有二以元丰五年正月某甲子终于其夫官舎盖先府君七月而亡六子男曰洸防州司法参军曰滂蕲州蕲春县尉曰汲涤沇浒未仕五子女适泗州司法参军应昭若江宁府当阳县令阮之武知南安军大庾县刘敏修常州无锡县丞沈倚一女未嫁于是其孤滂抵书于庐陵刘弇曰先君雅知子者子于吾人宜不简将以元丰六年月日塟吾先君于钱塘履泰乡湖西村灵山小原举吾母夫人以祔也惟是辞不可阙非子尚谁可属铭曰
　　于惟夫人协吉作嫔媚于姚宗教成闺门躬行斯何惟徳实有宜家斯何不痗不疚学能劭其夫之才防以致其亲之尽将子若孙克绍厥训俾是铭诗庶其不冺
　　刘先生墓志铭
　　君讳康夫字公南姓刘氏福州候官人彭城之刘系汉元王交其昆云有为隋东莱令者避地南华筑堌居之号刘堌于是有南华刘而四世至唐以童子起家宰相曰晏晏之兄暹累官秘书监汾州刺史君其八世孙也五代时曰伎者避马氏乱自鄂州节度判官舟其帑家温陵生文济王审知以女归之终吏部郎中遂为闽人曽大父讳【阙】太子洗马致仕大父讳若虚以文章知名祥符间皇考讳奕有经济材皆终尚书屯田贠外郎君儿时秀整有成悳书千字輙诵如所尝熟者其在凤翔也执经从讲师退而覆之不失一字皇考终丹阳有哀其贫者欲厚赙之君收涕曰名为赠防孤实疚吾考因却不受莆阳蔡公襄以故人子过君一见拜谓母夫人曰佳子善视之而里人周希孟有重名尤器君希孟号四先生之一者君至性絶人服二防盖不饮酒食肉衣帛者三年罄卧内所有买舎与其弟居后属他徙指屋以告曰留以庇汝家人无敢言者常曰不妄许与遇贵势非其合引去不少贬茨椽莱径陶甄椫杓对之欢然终日不知为贫约也异时守臣以君应治平初孝防诏书故事监司列名有不孰君者谕之见君卒不见明年始上君名有司执后时报罢论者惜之程光禄师孟之为福也奏取州果园楼店务实欲授君馆且使僦入者归其赢君牢辞不夺程对之叹息民有夺君田旧请于官者部使者不直民归之有司君抵书自言不愿校卒以畀民熙宁中五路置学官广东安抚愿比广五路得君为学者师朝廷下其事君例进志述二十七篇翰林学士沈公括尤称其文诸公间君读书先理诣后辞说大率于诸经最长霾披梗斸推见圣幽为文亹亹有真意似其为人闽越虽妄愚者不计识否皆谓君先生以布衣涖府学事垂三十年门人至千数登王官者十二三晩益肆志经术急劝讲凡再主泉学不阅嵗遍五经雅不事诗赋便君者廹使应书君强为一出輙冠多士其程文虽若不刻意声病家逺不逮也始元少保绛帅闽荐君行义不报及后贵用事然终材君甚章复数上又不报元谓人曰吾责塞矣元祐初礼部上君格应奏名将行谓人曰明年嵗在辰吾其已乎然欲止则不得陛试之一日君果属疾又一日以不起闻既而天子第奏名士方假君承务郎而君死矣闻者痛之于是其孤知至自惠安尉星行防其防以归明年正月二十有一日将塟君懐安县太平里螺峰之原夀五十有五其集有经训杂文古律诗合百巻夫人黄氏朝奉郎嘉会之女有懿徳男子四人知至强学説学敏学女子五人长适陈大方次适周孝嗣皆进士三尚防知至以専经第元丰八年进士于次为最长前期走书来洪请铭曰子知先人宜详敢泣血以累呜呼先生哉禄虽缅诸身世犹荣其名弇也勒诗禅傍其敢后铭曰
　　彭城之先系自元王堌居南华东莱洸洸有晔四世晏暹嶷唐掷组来泉实始鄂州嫔我姬姜吏部之休揭揭公南闽公昌孙天硕其禀肆深雄浑周哦孔编聮藳束匕箸绅屦邈有余躅如彍厥张注以大羽殪光【疑】之迅遏于穿鲁孰炽之膏孰根之腴孰窘其丰孰靳其须有庆则覃有子则克有铭播幽有安斯宅
　　观禅师碑
　　闽粤右浙左番禺壤廹而民稠男子资秀頴力疆自好则起而为士者常十五六为佛之徒者又五之一焉然佛之徒自其童时已能诵数学涉精博才一祝髪即拔迹游方巾瓶杖屦从知名师解悬脱梏跃出尘表异时匡庐灊霍布金之肆诸以禅擅天下多闽粤人至闽粤则其望僧反不逮他处而数百年间求如汀上白衣莆之妙应与夫福唐存备之徒盖无防顾寂寥不闻之后能踸踔到佛是其尤伟而有如师者出矣师讳令观俗姓黄氏莆田人生不茹荤年十三广化寺礼师继隆十八受具戒略通昜孟子老庄诸书已而拨去聴讲大乘经论他日读楞严经骇然大悟曰世徒传当年圎觉之圭峯何知不有今日楞严之我耶未防得寺之安养院折笻坏户而居之标尚质素语终日不妄出口非有廹致或竟嵗未尝倚闾阅大藏经更数返虽老益力又天性慈甚哀病者而急阨穷呪食放生无不为者赀不逮必解衣就质无难色佛事身朝讃夕灯者五十年不驱蚊不搔馁虱不以匡众为己任人或戯之曰惫乎观公奚事尔为师曰吾非惫者正恐坐此得惫耳其宻意警人类如此忽一日示疾语其徒曰有六上人当过我亟具茗果众疑师属疾语迷谬既而人有赍像自逺至者物色之正六则傅金罗汉也暮沐浴黎明更衣敷座集众若辞世者曰勉矣毋负吾佛语已抵掌就寂是日愁云曀空羣鸟鸣悲实元祐八年三月二十九日也夀九十一僧腊七十三居三日顶犹温其首盖俛而复正者再用天竺法茶毗于寺之北堈火行有异香收烬得舌根不壊观者骇叹其徒塔之夜有光烱然自茶毗所属塔中如徃还状又三日现金银色舎利环五里余尺草寸木悉发光耀蹷石掘土无不得者而不穷也旁近民至取以售用于是长老继诸状其事诣余曰凡剃而缁者决生平功行毎在于临行拘纵之一灵最后灼肌之寸烬耳烬余佛相既得之观矣将侈观之传使蔓于后子则不可以徒黙连三请益坚既而曰观之事赫然可喜如此而诸之请也不徒知观又知余则侈观之传当自诸始而余其一也系以偈言曰
　　金刚寳王秘宻藏　　　　实甚希有首楞严
　　了知一切于刹那　　　　　如大壮士屈伸臂
　　众生盲越浮孔　　　　　不拨聚散取泥洹
　　无漏种智安养佛　　　　　封磔疑网知有此
　　起不退转得安穏　　　　　于彼无生忍法中
　　妙湛圎明大緫持　　　　　时取惑者药其病
　　爰七十载阅僧腊　　　　　当示顺日屯云空
　　云何舌根歴炽然　　　　　犹红莲花出遗烬
　　况复得大坚固力　　　　　神光去来窣堵波
　　普现舎利山樊间　　　　　尺草寸木皆发色
　　取如泉源无有竭　　　　　蹶石掘土仍得之
　　叹未曽有莆之人　　　　　一切有情悉擎跽
　　维大禅伯曰法海　　　　　伏请偈言为证明
　　得不思议有如师　　　　　告彼来者庶无愧
　　兴化军广化寺法海禅院沙门继诸






　　龙云集巻三十二
　　钦定四库全书
</div>
    <div class="pagination">
<a href="龙云集_page15.html">上一页</a><span>...</span><a href="龙云集_page11.html">11</a><a href="龙云集_page12.html">12</a><a href="龙云集_page13.html">13</a><a href="龙云集_page14.html">14</a><a href="龙云集_page15.html">15</a><span class="current-page">16</span><a href="龙云集_page17.html">17</a><a href="龙云集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
