<!DOCTYPE html>
<html>
<head>
    <meta charset="UTF-8">
    <title>柳河东集 - 第 19 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 19 页/共 22 页</h1>
    <div class="content">　　君不见夸父逐日窥虞渊跳踉北海超昆仑披霄决汉出沆漭瞥裂左右遗星辰须臾力尽道渇死狐防蜂蚁争噬吞【列子夸父不量力欲追日景逐之于隅谷之际渴欲得饮赴饮河渭河渭不足将走北饮大泽未至道渇而死弃其杖尸膏肉所浸生邓林隅谷虞渊也日所入之处沆下党切漭毋党切瞥匹灭切】北方竫人长九寸开口抵掌更笑喧啾啾饮食滴与粒生死亦足终天年【列子东北极有人名曰竫人长九寸竫音争】睢盱大志少成遂坐使儿女相悲怜
　　虞衡斤斧罗千山工命采斫杙与椽【周礼山虞掌山泽之政令仲冬斩阳木仲夏斩隂木凡服耜斩季材以时入之凡邦工入山林而抡材不禁林衡掌巡林麓之禁令若斩木材则受法扵山虞而掌其政令余力切橜也】深林土剪十取一百牛连鞅摧双辕万围千寻妨道路东西蹶倒山火焚遗余毫末不见保躏跞磵壑何当存【躏音吝跞音歴磵音涧】羣材未成质已夭突兀豁空嵒峦【许交切诸韵无从山旁者集韵有庨字云庨豁宫室髙貌】栢梁天灾武库火【汉武帝太初元年栢梁台灾二月起建章宫注云越巫名勇谓帝曰越国有大灾即复大起宫室以厌胜之故帝作建章宫晋恵帝元康五年武库火累代异寳一时荡尽左氏人火曰火天火曰灾】匠石狼顾相愁寃君不见南山栋梁益稀少爱材养育谁复论
　　飞雪断道冰成梁侯家炽炭雕玉房蟠龙吐耀虎喙张熊蹲豹踯争低昻攅峦丛崿射朱光【古者屑炭和作兽形蟠龙虎喙熊蹲豹踯皆言炭之形也蹲言存切踯直炙切】丹霞翠雾飘竒香美人四向回明珰雪山氷谷睎太阳星纒奔走不得止奄忽双燕栖虹梁风台露榭生光饰死灰弃置参与商【荘子心若死灰韩安国坐抵法狱吏辱之安国曰死灰独不然乎左氏辰为商星参为晋星参商相去之逺也扬子曰吾不观参辰之相比也王志长杂诗曰王事离我志殊隔过参商】盛时一去贵反贱桃笙葵扇安可当【左太冲吴都赋桃笙象簟韬于筒中注云桃笙桃枝簟也吴人谓簟为笙苏子美诗话亦云常不知桃笙为何物偶阅方言簟宋魏之间谓之笙乃悟桃笙以桃竹为簟也梁简文帝答南安王饷簟书云五离九折出桃枝之翠笋乃谓桃枝竹簟也桃竹出巴渝间杜子美有桃竹拄杖歌晋谢安少有盛名时多爱慕乡人有罢中宿县者还诣安安问其归资答曰有蒲葵扇五万安乃取其中者捉之京师士庶竞市价増数倍】闻籍田有感【元和五年有诏来嵗籍田然是年十一月公与杨诲之书云有北人来将籍田敕云云而此诗云嵗又除盖闻敕在十一月末矣诗是时作】
　　天田不日降皇舆【张衡东京赋躬三推扵天田修帝籍于千畆】留滞长沙嵗又除宣室无由问厘事【贾谊贬长沙王太傅后嵗余文帝思谊徴之至入见帝方受厘坐宣室上因感神事而问神之本谊具道所以然之故至夜文帝前席厘音禧祭余肉也】周南何处托成书【诗周颂载芟春籍田而祈社稷也】
　　跂鸟词【与下笼鹰放鹧鸪词意皆以自况盖初谪永州后有感而云也跂音竒缓走也】
　　城上日出羣乌飞鵶鵶争赴朝阳枝【诗梧桐生矣于彼朝阳】刷毛伸翼和且乐尔独落魄今何为【魄音托落魄不检也又旁各切不得志也】无乃慕髙竞白日三足妬尔令尔疾【春秋元命包云日中有三足乌】无乃饥啼走路旁贪鲜攫肉人所伤翘肖独足下丛薄口衘低枝始能跃还顾泥涂备蝼蚁仰看栋梁防燕雀【陈渉曰燕雀安知鸿鹄之志哉公暗用此意矣】左右六翮利如刀踊身失势不得髙支离无趾犹自免努力低飞逃后患【荘子曰支离疏者上有大役则支离以有常疾不受功上与病者粟则受三钟与十束薪夫支离其形者犹足以养生而况扵支离其徳者乎又鲁有兀者叔山无趾见仲尼仲尼曰子不谨前既犯患若是矣虽今来何及矣无趾曰吾惟不知务而轻用吾身吾是以无足今来也犹有尊足者存吾是以务全之也】
　　笼鹰词
　　凄风浙沥飞严霜【秋风曰凄风】苍鹰上击翻曙光云披雾裂虹蜺断霹雳掣电捎平冈【傅蜀都赋曰鹰则流星曜景奔电飞光掣尺裂切挽也】然劲翮剪荆棘【荘子然响然音呼鵙反又音画又呼歴反皮骨相离声】下攫狐兎腾苍茫爪毛吻血百鸟逝独立四顾时激昻炎风溽暑忽然至【月令季夏之月土润溽暑】羽翼脱落自摧藏草中狸防足为患一夕十顾惊且伤但愿清商复为假防去万累云间翔【累一作里孟秋之月凉风至则鹰乃祭鸟也】
　　放鹧鸪词
　　楚越有鸟甘且腴嘲嘲自名为鹧鸪【鹧鸪出南越其鸣自呼尝南飞不北】徇媒得食不复虑机械潜发罹罝罦【罝音嗟□音孚网也】羽毛摧折触笼籞【音语】烟火煽赫惊庖厨鼎前勺药调五味【子虗赋勺药之和具而后御之勺药调和也】膳夫攘腕左右视齐王不忍觳觫牛【事见孟子】简子亦放邯郸鸠【孔丛子曰元日有人献鸠于简子简子厚赏之而放其鸠人问其故曰元日放鸠也邯郸赵地】二子得意犹念此【二子一作二君又作二臣】况我万里为孤囚破笼展翅当逺去同类相呼莫相顾
　　背戱【其制不可详观诗意乃亦博碁之类新出于宫掖中者也作之时日无所考焉】
　　长安新技出宫掖喧喧初徧王侯宅玉盘滴沥黄金钱皎如文丽秋天八方定位开神卦六甲离离齐上下投变转动元机卑星流霞破相参差四分五裂势未已出无入有谁能知乍惊散漫无处所须防罗列已如故徒言万事有盈虗终朝一掷知胜负【刘毅家无担石之储樗蒲一掷百万】脩门象碁不复贵【宋玉招魂云魂兮归来入脩门些菎蔽象碁有六博些分曹并进犹相廹些成枭而牟呼五白些脩门郢城门也一作循门非是】魏宫籹奁世所弃【世説弹碁起扵魏宫籹奁之戱】岂如瑞质耀竒文愿持千嵗夀吾君庙堂巾笥非余慕钱刀儿女徒纷纷【钱刀见上白蘘荷诗注】
　　闻黄鹂【观诗意盖其乆在永州也】
　　倦闻子规朝暮声不意忽有黄鹂鸣一声梦断楚江曲满眼故园春意生目极千里无山河麦芒际天揺青波王畿优本少赋役务闲酒熟饶经过此时晴烟最深处舎南巷北遥相语翻日逈度昆明飞凌风斜看细栁翥我今误落千万山身同伧人不思还【伧锄耕切吴人骂楚人曰伧】鄊禽何事亦来此令我生心忆桑梓【诗维桑与梓必恭敬止】闭声逥翅归务速西林紫椹行当熟【椹匙荏切説文桑实也诗食我桑椹懐我好音】浑鸿胪宅闻歌効白纻【白纻歌名吴孙皓时浑鸿胪不详其何人也】
　　翠帷双巻出倾城【李延年侍汉武帝歌曰北方有佳人絶世而独立一顾倾人城再顾倾人国】龙劒破匣双月明【龙泉太阿皆劒名也龙藻亦劒彩也又晋雷焕得寳劒入水化为龙而去】朱唇掩抑悄无声金簧玉磬宫中生【笙有十三簧象凤之身吕氏春秋曰尧命夔拊石击石象上帝玉磬之音以舞百兽】下沈秋水激太清天髙地逈凝日晶羽觞荡漾何事倾【宋玉招魂瑶觞宻勺实羽觞】
　　杨白花【观诗意亦谪永后作诗云风吹渡江水又云摇荡春光千万里亦自况也】
　　杨白花风吹渡江水坐令宫树无顔色揺荡春光千万里茫茫晓日下长秋哀歌未断城鵶起
　　渔翁【集中有西山宴防记诗云西嵓即西山也亦在永作】
　　渔翁夜傍西岩宿晓汲清湘燃楚竹烟销日出不见人欵乃一声山水渌【欵音袄乃音霭一作□霭非是黄鲁直尝为林夫人欵乃歌云欵乃湖南歌也冷斋夜话洪驹父曰世俗合欵乃二字为一误矣又云欵乃三老相呼声也】回看天际下中流岩上无心云相逐【陶渊明归去来辞云无心以出岫】
　　饮酒【集中有与杨诲之书云吾待子郭南亭上而诗云霭霭南郭门此亦在永州也】
　　今旦少愉乐起坐开清罇举觞酹先酒【自注云始为酒者也酧音耒先息见切】为我驱忧烦须防心自殊顿觉天地暄连山变幽晦渌水函晏温蔼蔼南郭门树木一何繁清隂可自庇竟夕闻佳言尽醉无复辞偃卧有芳荪彼哉晋楚富此道未尝存【孟子曽子曰晋楚之富不可及也彼以其富我以吾仁彼以其爵我以吾义吾何慊乎哉】读书【集与许京兆书在元和四年云往时读书自以不至厎滞今皆顽然无复省録每读古人一传数纸已后则再三伸巻复观姓氏旋又废失即此诗所谓临文乍了了彻巻兀若无者也观诗意亦永州作】
　　幽沈谢世事俛黙窥唐虞上下观古今起伏千万途遇欣或自笑感戚亦以吁缥帙各舒散【缥苦绍切】前后互相逾瘴疴扰灵府日与往昔殊临文乍了了彻巻兀若无竟夕谁与言但与竹素俱【文选张景阳杂诗防思竹素园寄辞翰墨场注竹素皆古人所用书文言防思古人典籍也】倦极更倒卧熟寐乃一苏欠伸展肢体【礼记君子欠伸撰杖屦】吟咏心自愉得意适其适非愿为世儒道尽即闭口萧散捐囚拘巧者为我拙智者为我愚书史足自悦安用勤与劬贵尔六尺躯勿为名所驱
　　感遇二首【永州作】
　　西陆动凉气惊乌号北林栖息岂殊性荣枯安可任鸿鹄去不返勾昊阻且深【月令孟春之月其帝太昊其神勾芒昊一作吴】徒嗟日沈湎丸鼔鹜竒音【汉史丹传天子自临轩隤铜丸以防鼓声中严鼔之节】东海乆揺荡南风已骎骎坐使青天暮小星愁太隂众情嗜奸利居货捐千金危根一以振齐斧来相寻【齐侧皆切】揽衣中夜起感物涕盈襟防霜众所践谁念嵗寒心
　　旭日照寒野鸒斯起蒿莱【诗弁彼鸒斯归飞提提鸒音豫雅乌也】啁啾有余乐飞舞西陵隈囘风旦夕至【尔雅囘风曰飘】零叶委陈荄所栖不足恃鹰隼纵横来
　　咏史【与下二诗皆不详其作之时日当附次读书后燕昭王于齐破燕之后即位谓郭隗曰诚得贤士以共国以雪先王之耻孤之愿也隗曰王必欲致士先从隗始于是昭王改筑宫而师事之又置千金扵台上以延天下士谓之黄金台扵是乐毅自魏往二十八年乐毅为上将军与秦楚三晋合谋以伐齐下齐七十余城惟莒即墨未下燕王封乐毅使留徇齐城之未下者昭王卒恵王立与乐毅有隙使骑刼代将乐毅亡走赵赵封于观津号望诸君后齐与骑刼战果破刼于即墨下尽复齐城恵王后悔使人让乐毅毅报遗燕王书燕复以毅子间为昌国君毅往来复通燕】
　　燕有黄金台逺致望诸君嗛嗛事强怨【嗛音歉】三嵗有竒勲悠哉辟疆理东海漫浮云寜知世情异嘉谷坐熇焚致令委金石谁顾蠢蠕羣【蠢尺尹切蠕而尹切虫动貌】风波歘潜构遗恨意纷纭岂不善图后交私非所闻为忠不内顾晏子亦垂文
　　咏三良【左氏文公六年秦伯任好卒以子车氏之三子奄息仲行鍼虎为徇皆秦之良也国人哀之为之赋黄鸟诗黄鸟哀三良也国人刺穆公以人从死而作是诗防云秦本纪云穆公卒葬于雍从死者百七十人然则死者多矣主伤善人故曰哀三良也后人以徇葬当是后君为之此不刺康公而刺穆公者是穆公命从已死此臣自杀从之非后主之过然公末句云从邪防厥父吾欲讨彼康则责在康公矣】
　　束带值明后顾盼流辉光一心在陈列鼎烈夸四方欵欵効忠信恩义皎如霜生时亮同体死没宁分张壮躯闭幽隧猛志填黄肠【霍光传赐以便房黄肠题凑各一具苏林曰以栢木黄心致棺外曰黄肠】殉死礼所非况乃用其良覇基弊不振晋楚更张皇疾病命固乱魏氏言有章从邪防厥父吾欲讨彼康【一作狂】
　　咏荆轲【燕太子丹见秦且灭六国兵以临易水恐其祸至谓其太傅鞠武曰燕秦不两立愿太图之鞠武乃荐田光于太子使与之谋田光乃言荆轲可用太子既见荆轲曰诚得刼秦王使悉反诸侯之侵地若曹沫之于齐桓公则善矣不可因而刺杀之唯荆卿留意轲曰今樊将军秦王购之金千斤邑万家诚得樊将军首与燕督亢之地图献秦王臣乃得有以报太子轲乃私见樊于期扵期遂自刎轲乃盛于期之首函封之求天下首以药淬试人无不立死又得勇士秦舞阳为副顷之未发太子疑其改悔乃复请之荆轲怒叱太子曰今日往不反者竪子也遂发太子及宾客皆送至易水上既祖遂就车而去至秦持千金之资厚遗秦王宠臣防嘉为先秦王大喜乃朝服设九宾见燕使者咸阳宫荆轲奉樊于期头函而秦武阳奉地图匣以进秦王发图图穷而首见荆轲因左手把其袖而右手持首椹之秦王惊自引起轲逐秦王是时侍医夏无且以其所奉药囊提荆轲秦王防剑击之断其左股扵是左右前斩轲秦王由是大怒益发兵伐燕燕王乃使使斩太子丹头献之秦复遣兵攻之后五年秦遂灭燕】
　　燕秦不两立太子已为虞千金奉短计首荆卿趍穷年徇所欲兵势且见屠微言激幽愤怒目辞燕都朔风动易水挥爵前长驱函首致宿怨献田开版图炯然耀电光掌握罔正夫造端何其锐临事竟趦趄长虹吐白日苍卒反受诛按劒赫凭怒风雷助号呼慈父断子首狂走无容躯夷灭芟七族台观皆焚污始期忧患弭卒动灾祸枢秦皇本诈力事与桓公殊奈何效曹子实谓勇且愚【曹沬事注于佩韦赋中矣】世传固多谬太史徴无且【太史公曰世言荆轲伤秦王皆非也始公孙季功董生与夏无且逰具知其事为余道之如是】
　　掩役夫张进骸【诗云及物非吾事此贬永后作】
　　生死悠悠尔一气聚散之偶来分喜怒奄忽已复辞为役孰贱辱为贵非神竒一朝纩息定枯朽无妍媸生平勤皁枥剉秣不告疲既死给槥椟葬之东山基奈何值崩湍【髙祖纪士卒从军死者为槥服防曰音卫应劭曰小棺也】荡析临路垂髐然暴百体【髐虚交切髑髅也】散乱不复支从者幸告余睠之涓然悲猫虎获迎祭【礼记】【古之君子使之必报之迎猫为其食田防也迎虎为其食田豕也】犬马有盖帷【礼记仲尼之畜狗死使子贡埋之曰吾闻之弊帷不弃谓埋马也弊盖不弃为埋狗也】伫立唁尔魂岂复识此为畚锸载埋瘗沟渎防其危我心得所安不谓尔有知掩骼着春令【月令孟春之月掩骼埋胔骼各百反注死气逆生也骨格曰骼】兹焉适其时及物非吾辈【一作事】聊且顾尔私
　　省试观庆云图诗【晏元献家本有此诗今附扵此公贞元五年举进士九年及第此诗九年作】
　　设色初成象卿云示国都【庆云一曰卿云见西京杂记】九天开秘祉百辟賛嘉谟抱日依龙衮非烟近御炉髙标连汗漫迥望接虗无裂素荣光发舒华瑞色敷恒将配尧徳垂庆代河图【史记尧就之如日望之如云】
　　春懐故园
　　九扈鸣已晚【左氏郯子曰九扈为九农正杜预曰扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶桑扈窃脂宵扈啧啧老扈晏晏以九扈为九农之号各随其时以教人事者也】楚郷农事春悠悠故池水空待灌园人【于陵子辞卿相而桔橰灌园戴宏为河间相自免归而灌蔬以经教授向秀与吕安灌园山阳収余利以供酒食之费范丹学通三经常自赁灌园】






　　栁河东集巻四十三
　　钦定四库全书
　　栁河东集巻四十四
　　唐　栁宗元　撰
　　非国语序【国语左丘眀所作其文不主于经号曰外传自遭秦火至汉建安黄武间诸儒损益之者不一公非之之意于其序见之大抵欲合于理而已集中有与吕道州书论非国语云身编夷人名在囚籍以道之穷也而施乎事者无日故乃挽引彊为小书以志其中之所得焉又与吴武陵书云若国语之说仆病之乆尝难言于世俗今因其间也而书之又云伏而不出者累月方视足下书当元和三四年间公时在永州作其间载国语断截不详者辄附益之庶乎其理易见焉】
　　左氏国语其文深闳杰异固世之所躭嗜而不已也而其说多诬滛不槩于圣余惧世之学者溺其文采而沦于是非是不【一本有知字】得由中庸以入尧舜之道本诸理作非国语
　　非国语上【三十一篇】
　　灭宻
　　昭王游于泾上【恭王诸本皆作昭王以国语诸本考之皆作恭王且周之世系恭王在穆王之后而昭王在穆王之前国语之叙亦止自穆王以来则为恭王无疑矣恭史记作共语作恭】宻康公从有三女奔之其母曰必致之王众以美物归汝何徳以堪之小丑备物终必亡康公不献一年王灭宻
　　非曰康公之母诚贤邪则宜以滛荒失度命其子焉用惧之以数且以徳大而后堪则纳三女之奔者徳果何如若曰勿受之则可矣教子而媚王以女非正也左氏以灭宻徴之无足取者
　　不借
　　宣王不借千亩虢文公谏曰【云云】将何以求福用人王不听三十九年战于千亩王师败绩于姜氏之戎【借借也借民力以为之天子借田千亩诸侯百亩自厉王流于彘借田礼废宣王即位不复遵古故虢文公諌之文公文王母弟也用人国语作用民】
　　非曰古之必借千亩者礼之饰也其道若曰吾犹耕尔又曰吾以奉天地宗庙则存其礼诚善矣然而存其礼之为劝乎农也则未若时使而不夺其力节用而不殚其财通其有无和其乡闾则食固人之大急不劝而劝矣启蛰也得其耕时雨也得其种苖之猥大也得其耘实之坚好也得其获京庾得其贮老防得其养取之也均以薄藏之也优以固则三推之道【推进也徒回切礼记天子三推】存乎亡乎皆可以为国矣彼之不图而曰我特以是劝则固不可今为书者曰将何以求福用人夫福之求不若行吾言之大徳也人之用不若行吾言之和乐以死也败于戎而引是以合焉夫何怪而不属也又曰战于千亩者吾益羞之
　　三川震
　　幽王二年西周三川皆震伯阳父曰周将亡矣夫天地之气不失其序若过其序民乱之也阳伏而不能出隂廹而不能蒸于是有地震今三川实震是阳失其所而镇隂也阳失而在隂源必塞源塞国必亡不过十年数之纪也夫天之所弃不过其纪是嵗也三川竭岐山崩幽王乃灭周乃东迁
　　非曰山川者特天地之物也隂与阳者气而游乎其间者也自动自休自峙自流是恶乎与我谋自鬬自竭自崩自缺是恶乎为我设彼固有所逼引而认之者不塞则惑夫釡鬲而爨者必涌溢蒸郁以麋百物畦汲而灌者必冲荡濆激以败土石是特老圃者之为也犹足动乎物又况天地之无倪隂阳之无穷以澒洞轇轕乎其中或会防离或吸或吹如轮如机其孰知之且曰源塞国必亡人乏财用不亡何待则又吾所不识也且所谓者天事乎抑人事乎若曰天者则吾既陈于前矣人也则乏财用而取亡者不有他术乎而曰是川之为尤又曰天之所弃不过其纪愈甚乎哉吾无取乎尔也
　　料民
　　宣王料民于太原仲山甫谏曰民不可料也夫古者不料民而知其少多王治戎于借于农隙耨获亦于借狝于既蒸狩于毕时是皆习民数也又何料焉不谓其少而大料之是示少而恶事也临政示少诸侯避之治民恶事无以赋令且无故而料民天之所恶也害于政而妨于嗣乎王卒料之及幽王乃废灭【国语无废字料数也自民不可料至无以赋令新附】
　　非曰吾尝言圣人之道不穷异以为神不引天以为髙故孔子不语怪与神君子之谏其君也以道不以诬务眀其君非务愚其君也诬以愚其君则不臣仲山氏果以职有所协不待料而具而料之者政之尨也姑云尔而已矣又何以示少恶事为哉况为大妄以诿乎后嗣惑于神怪愚诬之说而以是徴幽之废灭则是幽之悖乱不足以取灭而料民以祸之也仲山氏其至于是乎盖左氏之嗜诬斯人也巳何取乎尔也
　　神降于莘
　　周惠王十五年有神降于莘王问于内史过曰今是何神也对曰昔昭王娶于房曰房后实有爽徳协于丹朱冯身以仪之生穆王焉实临周之子孙而祸福之夫神壹不逺徙迁若由是观之其丹朱之神乎王曰其谁受之对曰在虢土王曰然则何为对曰臣闻之道而得神是谓逢福滛而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛徃献焉无有祈也【狸姓丹朱之裔谓神不歆非类故帅以徃】王曰虢其防何对曰昔尧临民以五【五年一廵狩】今其胄见神之见也不过其物若由是观之不过五年【旧本止载有神降于莘使帅狸姓以献焉两句今如前附益之庶可见非之之意也】
　　非曰力足者取乎人力不足者取乎神所谓足足乎道之谓也尧舜是矣周之始固以神矣况其徴乎彼鸣乎莘者以焄蒿凄怆【焄音薫香气焄蒿凄怆见礼记】妖之浅者也天子以是问卿以是言则固已陋矣而其甚者乃妄取时日莽浪无状而寓之丹朱【莽浪无根源也】则又以房后之恶徳与丹朱协而冯以生穆王而降于虢以临周之子孙于是遂帅丹朱之裔以奉祠焉又曰尧临人以五今其胄见虢之亡不过五年斯其为书也不待片言而迂诞彰矣
　　聘鲁
　　定王八年使刘康公聘于鲁发币于大夫季文子孟献子皆俭叔孙宣子东门子皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰防何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡【登年多歴年也载行也毒害也必亡家必亡也自发币于大夫至身不免及登年以载其毒必亡皆新附】
　　非曰泰侈之徳恶矣其死亡也有之矣而孰能必其时之蚤暮耶设令时之可必又孰能必其君之夀夭耶若二君而夀三君而夭则登年载毒之数如之何而凖
　　叔孙侨如
　　简王八年鲁成公来朝使叔孙侨如【侨音桥】先聘且告见王孙说与之语説言于王曰鲁叔孙之来也必有异焉其享觐之币薄而言謟殆请之也若请之必欲赐也鲁执政唯强故不懽焉而后遣之且其状方上而鋭下宜触冒人王其勿赐若贪陵之人来而盈其愿是不赏善也【自简王至来朝自鲁叔孙来至后遣之皆新附王孙説周大夫也】
　　非曰诸侯之来王有赐予非以货其人也以礼其国也茍叔孙之来不度于礼不仪于物则罪也王而刑之谁曰不可若力之不能而姑勿赐未足以惩夫贪陵者也不若与之今使王逆诈诸侯而蔑其卿茍兴怨于鲁未必周之福也且夫恶叔孙者泰侈贪陵则可矣方上而鋭下非所以得罪于天子
　　郄至【郄亦作郤乞逆切】
　　晋既克楚于鄢使郄至告庆于周【告庆旧本作献防】未将事王叔简公饮之酒相説也眀日王叔子誉于朝郄至见邵桓公与之语邵公以告单襄公曰王叔子誉温季以为必相晋国相晋国必大得诸侯劝二三君子必先导焉可以树襄公曰人有言曰兵在其颈其郄至之谓乎君子不自称也【云云】在太誓曰民之所欲天必从之王叔欲郄至能勿从乎郄至归眀年死难及伯舆之狱王叔陈生出奔晋【自晋克楚至可以树新附】
　　非曰单子罪郄至之伐当矣因以列数舎郑伯下楚子逐楚卒咸以为奸则是后之人乗其败追合之也【周语郄至曰吾有三伐吾三逐楚军之卒勇也见其君必下而趋礼也能获郑伯而赦之仁也襄公曰今郄至在七人之下而欲上之是求盖七人也且郄至何三伐之有奸仁为佻奸礼为羞奸勇为贼叛战而擅舎郑君贼也弃毅行容羞也叛国即雠佻也有三奸以求替其上】左氏在晋语言免胄之事则曰勇以知礼于此焉而异吾何取乎【晋语厉公六年鄢之战却至以韎韦之跗注三逐楚平王卒见王必下奔退战王使工尹襄问之以弓曰方事之殷也有韎韦之跗注君子也属见不谷而下无乃伤乎郤至甲胄而见客免胄而聼命曰君之外臣至以寡君之灵间蒙甲胄不敢当拜君命之辱为使者故敢三肃之君子曰勇而知礼公谓左丘眀前日既载其三奸之事而于此所书又如此固已自异也】郄氏诚良大夫不幸其宗侈而亢兄弟之不令而智不能周强不能制遭晋厉之淫暴谗嬖窃构以利其室卒及于祸【晋语与荆人战于鄢陵大胜之于是君伐智而多力怠教而重敛大其私昵杀三郤而尸诸朝纳其室以分妇人注纳取也室妻妾货财】吾尝怜焉今夫执笔者以其及也而必求其恶以播于后世然则有大恶幸而得终者则固掩矣世俗之情固然耶其终曰王叔欲郄至能勿从乎斯固不足讥也已
　　柯陵之会
　　柯陵之防【春秋鲁成公十七年书公会尹子单子晋侯齐侯宋公卫侯曹伯邾人伐郑六月乙酉同盟于柯陵】单襄公【单音善】见晋厉公视逺歩髙晋郄锜见其语犯【锜音倚又音奇】郄犫见其语迂【犫嗤周切】郄至见其语伐齐国佐见其语尽【国语注云善恶褒贬无所讳也】鲁成公见言及晋难及郄犫之谮单子曰晋将有乱其君与三郤其当之乎鲁侯曰敢问天道乎抑人故也对曰夫合诸侯民之大事也其君在会歩言视聼必皆无谪则可以知徳矣晋侯爽是吾是以云【爽当为防丧二视与歩也】今郤伯之语犯叔迂季伐犯则诬人伐则掩人其谁能忍之虽齐国子亦将与焉立于淫乱之国而好尽言以招人过【招音摇】怨之本也简王十二年晋杀三郤十三年晋侯弑齐人杀国武子【自鲁侯曰至能忍之自立于淫乱至国武子皆新附】
　　非曰是五子者虽皆见杀非单子之所宜必也而曰合诸侯人之大事于是乎观存亡若是则单子果巫史矣视逺歩髙犯迀伐尽者皆必乎死也则宜死者众矣夫以语之迂而曰宜死则单子之语迂之大者独无谪耶
　　晋孙周
　　晋孙谈之子周适周单防公以告顷公曰【顷与倾同】必善晋周将得晋国其行也文能文则得天地天地所祚小而后国夫敬文之恭也忠文之实也信文之孚也仁文之爱也义文之制也智文之舆也勇文之师也教文之施也孝文之本也惠文之慈也譲文之材也此十一者夫子皆有焉天六地五数之常也【云云国语注天有六气隂阳风雨晦明地有五行金木水火土也旧本皆作天五地六非是】成公之归也吾闻晋之筮之也遇干之否曰配而不终君三出焉一既徃矣后之不知其次必此且成公之生也其母梦神防其臀以黒曰使有晋国三而畀驩之孙故名之曰黒臀于今再矣单襄公曰驩此其孙也而令徳孝恭非此而谁必早善晋子其当之也顷公许诺【自晋孙谈至适周自将得晋国至文之材也自成公之归至许诺皆新附】
　　非曰单子数孙周之徳十一而曰合天地之数岂徳义之言耶又徴卦梦以附合之皆不足取也
　　谷洛鬭
　　灵王二十二年谷洛鬭将毁王宫【国语注谷洛二水名也洛在王城之南谷在王城之北水激有似于鬬也灵王时谷水盛出于王城之西而南流合于洛水毁王城西南故齐人城郏】王欲壅之太子晋谏【云云】王卒壅之及景王多宠人乱于是乎始生景王崩王室大乱及定王王室遂卑非曰谷洛之说与三川震同天将毁王宫而勿壅则王罪大矣奚以守先王之国壅之诚是也彼小子之譊譊者又足记耶【譊女交切太子晋早卒不立】王室之乱且卑在徳而又奚谷洛之鬬而徴之也
　　大钱
　　景王将铸大钱单穆公不可【云云】可先而不备谓之怠可后而先之谓之召灾【国语注谓民未患轻而重之离民匮财是为召灾】非曰古今之言泉币者多矣【钱者金币之名古曰泉后转曰钱】是不可一贯以其时之升降轻重也币轻则物价腾踊物价腾踊则农无所售皆害也就而言之孰为利曰币重则利曰奈害农何曰赋不以钱而制其布帛之数则农不害以钱则多出布帛而贾则害矣今夫病大钱者吾不知周之时何如哉其曰召灾则未之闻也左氏又于内传曰王其心疾死矣【左传昭公二十一年伶州鸠云】其为书皆类此矣
　　无射
　　王将铸无射单襄公曰不可
　　非曰钟之大不和于律乐之所无用则王妄作矣单子词曰口内味耳内声【内诺答切音纳出集韵】声味生气气在口为言在目为眀言以信名眀以时动眀以成政动以殖生政成生殖乐之至也若视聴不和而有震则味入不精不精则气佚气佚则不和于是有狂悖之言有惑之眀有转易之名有过慝之度出令不信刑政放纷而伶州鸠【伶司乐官州鸠其名也】又曰乐以殖财又曰离人怨神呜呼是何取于钟之备也吾是以怪而不信或曰移风易俗则何如曰圣人既理定知风俗和恒而由吾教于是乎作乐以象之后之学者述焉则移风易俗之象可见非乐能移风易俗也曰乐之不能化人也则圣人何作焉曰乐之来由人情出者也其始非圣人作也圣人以为人情之所不能免因而象政令之美使之存乎其中是圣人饰乎乐也所以眀乎物无非道而政之不可忘耳孟子曰今之乐犹古之乐也与人同乐则王矣吾独以孟子为知乐
　　律
　　王问律于伶州鸠对曰【云云】
　　非曰律者乐之本也而气逹乎物凡音之起者本焉而州鸠之辞曰律吕不易无奸物也【周语注律吕不变易其正各顺其时则神无奸行物无害生也】和平则乆乆固则纯纯眀则终终复则乐所以成政【周语注乆可乆乐也固安也终成也终复终则奏故乐也言政象乐也】吾无取乎尔又曰姬氏出自天鼋大姜之侄所慿神也嵗在周之分野月在农祥后稷之所经纬也武王欲合是而用之斯为诬圣人亦大矣【国语云王问七律者何州鸠曰我姬出自天鼋及析木者有建星及牵牛焉则我皇妣太姜之侄伯陵之后逢公之所慿神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之注天鼋即枵星齐之分野周之皇妣王季之母太姜者逢伯陵之后齐女也故言出自天鼋嵗星在鹑火周之分野也辰马房心星也房星辰正而农事起故谓之农祥稷播百谷故农祥后稷之经纬谓武王欲合是五位嵗月日星辰三所逢公所慿神周分野所在后稷所经纬而用之公非之以为诬】又曰王以夷则毕陈黄钟布戎太簇布令无射布宪施舎于百姓吾知其来之自矣【语又云故以七同其数而以律和其声于是乎有七律王以二月癸亥夜陈未毕而雨以夷则之上宫毕之以黄钟之下宫布戎于牧之野以太簇之下宫布令于商以无射之上宫布宪施舍于百姓】是大武之声也州鸠之愚信其传而以为武用律也孔子语賔牟贾之言大武也曰武始自北出再成而灭商三成而南四成而南国是疆五成而分周公左召公右六成复缀以崇天子夹振之而四伐盛威于中国【礼记乐记句注成犹奏也毎奏武曲一终为一成始奏象观兵孟津时再奏象克殷时也三奏象克殷而反也四奏象南国之服也五奏象周召分职而治也六奏象兵还振旅也复缀反位止也崇充也夹振之者王与大将夹舞振铎以为节也毎奏四伐一击一刺为一伐】则是大武之象也致右宪左乆立于缀【乐记武舞致右宪左又云乆立于缀以待诸侯之至也注致谓膝至地也宪读为轩】皆大武之形也夷则黄钟太蔟无射大武之律变也
　　城成周
　　刘文公与苌【苌音长】欲城成周告晋魏献子为政将合诸侯卫彪傒见单穆公曰苌其不没乎苌叔必速及魏子亦将及焉若得天福其当身乎若刘氏则子孙实有祸是嵗魏献子焚死二十八年杀苌及定王刘氏亡【在敬王十年刘文公王卿士苌周大夫苌叔也衞彪傒衞大夫也魏献子晋正卿魏舒也】非曰彪傒天所坏之说吾友化光铭城周【吾友化光吕温也温字和叔一字化光化光古东周城铭并序云鲁昭公三十二年苌合诸侯之大夫城成周卫傒曰天之所坏不可支也苌违天必受其咎异嵗周人杀苌左氏明证以为世规俾持颠之臣沮其胜气非所以励尊王垂大训也予经其地而作是铭铭曰文王受命肇兴西土周公作洛始防风雨居中本正拓关开祚盛则骏奔衰则夹辅平王东迁九鼎已轻二伯之后时无义声大夫苌言抗其倾坐召诸侯廓崇王城虽防逺猷实被令名宜福而祸何伤于名立臣之本委质定分为仁不卜临义不问无天无神唯道是信国危必扶国威必振求而不获乃以死殉兴亡治乱在徳非运罪之违天不可以训升墟覧古慨然遐愤勒铭頽隅以劝大顺】其后牛思黯作讼忠【一本作颂唐牛僧孺字思黯作此篇以美苌】苌之忠悉矣学者求焉若夫当身速及之说巫之无恒者之言也追为之耳
　　问战
　　长勺之役曹刿【姑卫切】问所以战于严公【云云】公曰小大之狱必以情断之刿曰可以一战【严公国语作庄公】
　　非曰刿之问洎严公之对皆庶乎知战之本矣而曰夫神求优裕于飨不优神不福也是大不可方鬭二国之存亡以决民命不务乎实而神道焉是问则事防殆矣既问公之言狱也则率然曰可以一战亦问略之尤也茍公之徳可懐诸侯而不事乎战则已耳既至于战矣徒以断狱为战之具则吾未之信也刿之辞宜曰君之臣谋而可制敌者谁也将而死国难者防何人【难乃旦切】士卒之熟练者众寡器械之坚利者何若趋地形得上游以延敌者何所然后可以言战若独用公之言而恃以战则其不误国之社稷无防矣申包胥之言战得之语在吴篇中
　　跻僖公
　　夏父弗忌为宗烝将跻僖公【云云】展禽曰夏父弗忌必有殃若血气强固将寿宠得没虽夀而没不为无殃其也焚烟彻其上【弗忌鲁大夫宗宗伯掌国祭祀之礼也烝祭也跻者升也弗忌欲升僖公于闵公之上谓明者为昭其次为穆而不以次宗有司皆曰非昭穆而不聼栁下惠以为必有殃而其言近诬故公谓非所宜云国语注已而火焚其棺椁也彻达也】
　　非曰由有殃以下非士师所宜云者诬吾祖矣【子厚常谓栁氏出于下恵之裔】
　　莒仆
　　莒太子仆杀纪公【纪公生仆及季佗既立仆而又爱季佗而黜仆故弑之】以其寳来奔宣公使仆人以书命季文子里革遇之而更其书【鲁语注里革史克也遇仆人见公书以太子杀父大逆故更也】眀日有司复命公诘之仆人以里革对公执之里革对曰毁则者为贼掩贼者为藏窃寳者为宄用宄之财者为奸使君为藏奸者不可不去也臣违君命者不可不杀也公曰寡人实贪非子之罪也乃舎之【自明日以下新附】
</div>
    <div class="pagination">
<a href="柳河东集_page18.html">上一页</a><span>...</span><a href="柳河东集_page14.html">14</a><a href="柳河东集_page15.html">15</a><a href="柳河东集_page16.html">16</a><a href="柳河东集_page17.html">17</a><a href="柳河东集_page18.html">18</a><span class="current-page">19</span><a href="柳河东集_page20.html">20</a><a href="柳河东集_page21.html">21</a><a href="柳河东集_page22.html">22</a><a href="柳河东集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
