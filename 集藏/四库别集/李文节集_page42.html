<!DOCTYPE html>
<html>
 <head>
  <meta charset="utf-8"/>
  <title>
   李文节集 - 第 42 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李文节集 - 第 42 页/共 53 页
  </h1>
  <div class="content">
   万历十七年巳丑七月壬申大理寺左少卿韩公卒于邸余某与二三友人经纪其后事既殡且归葬而其子道隆道亨等乃述公世系生平大畧谒余为状曰先大夫往矣不得当世名公之志若铭无以葬不得先生为之状无以征信而丐于当□名公愿先生怜而许之余与公同年相友善称莫逆即公既没而余有人言犹波及公此亦足以明余与公交游之驩人莫不闻矣而公之子重以父执之谊属状于余余其忍以不佞为解于是乃据公子所述稍诠次以备当世名公之采择状曰公讳国桢字柱甫别号洙泉本宋韩魏公裔其先河南安阳人十一世祖奕始从宋南渡徙姑苏入明永乐有廷玉廷辉者居吴江数传而有泰者复自吴江徙居长洲是为公曾祖泰生纲为公祖纲生章为公父以公贵赠御史母蒋氏封太孺人公生即颖异六七龄时善属对十六补博士弟子员十八督学试居第一若干岁而御史公即世属有岛夷之难吴人骚扰困敝骨肉不相保公独持丧襄事如礼奉母蒋孺人尽欢弟久病为治医药殁而抚其孤姊适许氏者蚤世姊子茕茕不能立一切□居纳妇悉公任之其笃于伦常拮据黾勉不以迫阨中有所惮绌不尽也迨嘉靖甲子举应天既而三试于春官三罢之公罢去则读书梁溪间月一归归问蒋孺人起居眠食安善即复之梁溪□不溷迹公府为人干请独苦刻钻厉多评隲子史纂辑　国朝典故以益闳肆其学如是者十年为万历甲戌而始擢首卷成进士以是年八月徐行人公念行人将　天子命乘传行郡国使事有职非徼此为宠荣也藉令盛徒御责供帐道路骚然岂所为皇华靡及之义故公常约赍省驺所至更不问厨传饰否取无缓程而巳其册封楚藩藩王所遗金帛悉谢不受王重之万历庚辰六月公繇行人选为御史廵视某城则廉治诸豪右不法者巳廵视光禄汰冗费清积蠹商人便焉巳而某城缺廵视仍以公兼摄癸未三月　上命公按江西时吏治相尚为刻深公顾独孜孜民瘼以节省爱利为务大书其座之左右曰九重滥许持三尺万死还为求一生水西多积逋大司农督趣急而岁复荐饥公曰民饥之不疗何逋之责乎乃令检括存留帑金得陆万益以赎锾四万抵输之余乃得从缓征而是时方有烧造之役尚方下宣制于饶州责令如式饶人以厥王非旧难之公再疏不得请且夺俸至三疏益恳切　上为感动减所造十分之几江西人以为公德迄今尸祝公既竣事报命补三年考得封如制乙酉闰月　上命公按顺天顺天多大珰贵戚动辄掣肘公内宽外严善调剂得人心丁亥三月　上复命公刷卷京畿搜奸厘弊尤多精明之政公在台中凡九年至戊子四月擢大理寺右寺丞某年月晋左寺丞某年月晋右少卿公佐大理虽不得有所专决顾其用意一依乎平恕立峰孙公理庵蹇公先后为僚长交重公亦为公持论平也公行业日起物望攸归咸谓即拥节钺跻岩廊烝烝大用于时而公忽婴疾遂以长往悲夫公生平不设城府披诚待人一见吐露肝鬲其入对妻孥出语宾客无二词遇臧获不见遽色而性澹泊寡嗜好终岁不制衣无故不刲牲不治家人产业田不过三顷居数椽萧然頺圯皆故赠君所遗此亦足以见公贵而能贫为仁不富之验矣公生于嘉靖乙未六月癸未距卒享年五十有五配陈氏封孺人子男二女二孙男四女五道隆等为公卜地于某所负某揖某将以某月某日厝公余性不能谀兹为公状直以所受于公子与余所知见者诚得当世名公志而铭之韩公不亡矣 

　　○颖阳许老师行状 

　　万历丙申十月十八日少傅颖阳先生卒于新安里第两台以讣闻于　朝恩命巳颁其子孙将求铭于当代名世者则以先生遗言属弟鸿胪从子中书君叙述其生平授门人李某为状状曰先生讳国字维桢徽之歙县人也系出唐睢阳公五代时曰儒者避地居歙东门自是为东门许氏曾祖鉴祖汝贤父心蘐公鈇并以先生贵赠光禄大夫柱国少傅兼太子太傅礼部尚书建极殿大学士配皆一品夫人心蘐公涉猎书传有心计壮岁从季父游于贾季父死公为致其丧尽出橐中装还之而抚其嗣子钰与其所生子金者语在太仓相公所撰墓志及汪司马许长公传中心蘐公婚汪夫人举二子长曰沂次为先生生于嘉靖丁亥六月六日时心蘐公东游先生生七年始归归而益困然每论家世辄叹曰东门氏其有兴乎必吾后也先生儿时病七日不寤又尝戏于园隳渠中皆无恙公与汪夫人私自喜谓是儿殆将亢吾宗者年十岁从心蘐公于毘陵与毘陵生同学即巳倾毘陵生十八归试新安学使者冯公大奇先生擢为首而见其名汪以为类姓也为更名曰国乙巳疫大作心蘐公病先生扶侍久亦病且剧梦神引之浴于江觉而霍然遂巳既而心蘐公废视赖先生以都讲给而是时先生名蔚然郡贰守许公闻而延使授子经念其贫思所以振之有谒先生居间者怀金若干愿以佐二尊人甘膬言未竟见先生赤色从项起直腾两颊不得其一语踖然无所容逡廵去盖当诸生而趣操巳如此矣凡五试乡闱五报罢顾益发愤尝为骈语题其斋舍云爱惜精神要此身担当宇宙蹉跎岁月凭何日报答君亲岁辛酉举应天乡试第一甫旬日而心蘐公卒逾年汪夫人亦卒先生痛二尊人以食贫终几一日之养而不可得也哀毁甚越甲子服阕乃之宛陵卒业石山寺中一日见二青鸟飞鸣移时乃去僧曰碧鸡也传闻唐李翰林自蜀携来者我　明惟舒梓溪状元一见因出所藏图卷观先生先生为赋碧鸡篇缀其后乙丑举会试第七选庶吉士读中秘书日键扃扫轨逖览冥搜究心经济之学所撰馆课不假手书史必手录矻矻如诸生而先生自诸生时即■〈女间〉于诗日赋一首以为常故馆中先辈称诗文两工者推先生后在内阁阅吾辈所为诗每有撺易极其工妙或名巨所称赏以为秀句先生犹谓宋人语耳不惬也盖先生之于风雅深矣当是时都宪胡默林公以浙事逮系诏狱无敢与相问者先生独往存之白其冤死而为之诔有　圣主方待公以不死而公胡以死之句士论韪焉丁卯隆庆改元即授翰林院简讨五月充诏使　赐一品服使朝鲜适国王新丧河城君李昖以庶兄了当嗣迎　诏先生谓昖未奉朝命不许国人哀祈始许之礼成行学为其国师生开陈忠孝大义无不感动者先是诏使率多携从人或挟商以往先生独苍头四五人自随朝鲜馈遗一无所受即赫蹏亦却之独好游览古迹观风问俗所至赋咏命为皇华集有吊箕子谒坛君观井田诸作盖先生方授馆职时有溧阳狄侍御者谓先生曰仕途以翰苑为康庄按辔徐行可致千里惟是履素吃紧耳昔某科南闱两公并典试事乃人言啧啧独不及某公者素足信也先生爱其言深自砥饬辛未春分校礼闱夏使益藩壬申二月　今上出阁讲学先生以简讨兼司经局校书充　东宫侍从官六月　上登极八月升编修十一月充日讲官癸酉万历改元二月充　经筵讲官七月升右春坊右赞善兼简讨甲戌七月升俸一级时　上日御旃厦不间寒燠先生宿学善讲解当上心手书责难陈善四大字赐焉丙子秋典顺天乡试十二月升司经局洗马兼修撰丁丑升俸一级九月典武试时江陵公颇爱重先生所以延接汲引甚厚及相公父病朝绅醵祷先生独不与及欲夺情馆中吴赵二先生讼言攻之有同年某私谓先生曰吾侪后辈不必露章子雅习相公胡不面诤或奏记而默默为先生先削牍巳具谩应曰事系纲常相公自有主宰乃私诣言不可更出袖中牍进焉曰某受知深耒此为报耳先生竟不语人牍亦无见者时　上赐彩叚诸公咸制衣入侍经筵即江陵相公新丧亦服彩先生独不服问之故不答戊寅春南大司成缺相公问先生愿否先生对曰贤关地重司成道尊相公用人顾当否何如耳毋问愿不愿也居留雍会有缺序当先生不用用后者或怪问先生曰资宜□公不知也寻有缺复然或复问先生曰俸宜尔公不知也其恬静含蓄如此庚辰二月升太常寺卿管国子祭酒事四月升詹事府詹事兼侍读学士充　经筵日讲官九月改恊理詹事府事充　会典副总裁辛巳三月礼部右侍郎兼官并　经筵日讲如故仍充会典副总裁专管纂修事务十月升本部左侍郎兼侍读学士余职务如故壬午六月改吏部左侍郎掌詹事府事兼官职务俱如故癸未春典会试四月升礼部尚书兼东阁大学士预几务寻充会典总裁同知　经筵官五月八日　上出百子图示辅臣百子图□八月　违祭先师孔子是时长洲先生为首揆先生故□年相厚善同心辅政密勿之中往往有所旋干　上每虗巳听之九月扈驾诣　山陵相择寿宫礼成进太子太保文渊阁大学士予　诰命甲申正月辽东大捷议加恩固辞从之　赐银币四月有言巳卯南闱事者因诋海丰大宰语侵首揆一时纷然先生疏乞辩邪正以定国是谓昔之专恣在权贵今乃在下僚昔之颠倒是非肆言无忌在小人□乃在于号为君子者乞勉留二臣以全大臣之□特罢臣以谢言官得　旨慰留三疏求去　上进内臣宦谕称其謇谔谠言殚忠为国盖　上手扎云于是先生疏谢初出乃有以前疏言先生者□上为夺言者俸先生求去连四疏俱得　旨慰□犹不出　上乃遣大鸿胪宣谕先生疏谢言大臣犹梗柟也取其阅历多年而畧其寸朽言官犹江河也欲其流通无阻而息其风波人以为名言无何留台言复至上怒付内阁拟夺俸半年不可一年不可竟降调于是先生再乞休而为言者请甚力　上嘉其雅量先生仍疏上　上乃以册礼趣亟出九月云南□□进少保武英殿太学士荫一子中书舍人予诰命辞不允再辞荫不允是月扈驾□　山陵行秋祭礼兼阅　寿宫　赐银币乙酉五月辽东大捷议加恩疏辞从之　赐银币六月慈宁官成以阅视劳　赐银币荫一子入监读书闰九月扈驾覆阅　寿宫　赐罗衣玉带丙戌七月　慈宁宫产瑞莲应制赋诗　赐银币八月历从一品俸三年考满　赐羊酒进太傅兼太子太傅荫一子入监读书予　诰命先生疏辞以□功不敢受赏即念臣在事久而臣父母未葬或量予恤典　赐臣归而奉丘陇死且不朽有　诏勿辞其特予父母祭葬视一品阶而　命先生之中子中书立功乘传代往襄事焉先生乃再疏言□辞赏请恤今得恤并受赏是贾之道而臣不忍□也谨昧死固辞上重嘉先生有让许辞　诰荫□年丁亥二月会典成乃赠三代皆少傅兼太子太傅礼部尚书建极殿大学士而所进先生吏部尚书以再辞许之　赐银币戊子二月复　遣祭先师孔子九月扈驾阅视　寿宫从观浑河应制赋浑河歌驾还以　寿宫劳荫一子入监读书十一月御史马劾□当张鲸责辅臣不能赞　上决去　上怒甚且下诏狱先生特疏救马疏得留中十一月给事李复劾鲸遂　廷杖阁中救不听先生自劾　上慰留之乙丑春再典会试时文体浸坏先生极意挽回所录必醇雅正大诸引用释老言离经背道者即才隽士业为分校所收必黜之盖将发缄犹更易若干卷一时程墨粹然一出于正而首所命题则大学引孟献子言不以利为利者也盖老成谋国虑远识微即今日种种言利事先生巳豫忧之矣四月　北郊分献七月有进士劮御史大夫并侵诸大臣先生以为所举士自劾乞罢不允八月留台疏至先生复乞罢不允八月少傅六年考满赐羊酒进兼太子太师吏部尚书荫一子中书舍人予　诰命再辞不允庚寅元日召见四辅于毓德宫出雒评事疏示之意艴然既以曲解威霁乃相与请朝讲　册立　上纳之既令谯让张鲸既宣　皇长子　皇三子至　上手拥　皇长子令四辅前谛视良久乞早定大计叩头出　毓德宫从来召见未得至者是日　天语谆复蔼然如家人父子可谓千载一时者也七月召见四辅□暖阁与商边事评将才而是时火□入河州虏工阴助之羽书狎至朝议纷纭长洲先生欲止革处王之赏谕令回巢使火酋孤立而后徐乘其隟先生独力主战曰豺狼无厌今渝盟犯顺桀骜极矣岂有此时犹事羁縻不一大创之使彼得悍然挟而要我何以观四夷明中国威重乎故　上面谕以贡市难恃媚虏将何止极实用先生言无何以人言乞罢　上为夺言者俸慰留之引疾　赐羊豕米酒复言古平章之臣或与闻宫中起居至使人主当游乐而遽问其知否今咫尺违颜　宫门万里徒邈邈以起居为请惭于言终疏至者古笄副之流尚能规其君早朝宴罢以成中兴今　斧扆罕御旃厦久虗徒邈邈以朝讲为请惭于永巷脱簪者古出林之老尚能一出而羽翼皇储今主器及期　册立未举徒邈邈以　国本为请惭于商山采芝者臣之不任辅弼亦巳明矣使　上行此三者□虽去犹留不则留犹去也　上嘉其忠爱复遣大鸿胪谕留疏谢仍及　册立乃留中山阴先生疏请之不下第趣出十一月　南郊分献辛卯正月进　训录叙劳加少师固辞从之赐银币四月　北部分献七月辽东直指劾总兵因言先生曲庇先生复乞罢　上不允且曰体悉边臣此自正论何过焉时闽浙报倭欲入犯先生言自古外攘必先内宁今臣僚争务攻击戈矛起毂下而敌国在舟中惟　谕令各修业无恣胸臆乱纪纲而安攘乃可为也　上纳之为降　勑谕百官八月以　万寿圣节请　视朝受贺报闻先是　上许二十年春　册立而戒羣臣激聒于是阁部相戒勿敢言即仪仗卒办易耳欲肃默以俟中旨之自出而会有主事弗能待遽请之疏未下而是时太仓先生予假归长洲先生以人言杜门不出先生念主事业轻发咈　上心册立之期必更更则愈不可知后益难为力欲因而助之仓卒不暇闻长洲先生而独与山阴先生就阁中草公揭以进　上滋不悦报闻而特降主事改　册立后一年仍使内臣诘问先生辈岂其未悉干朕之言乎奈何与郎署小臣比长洲先生皇遽揭谢曰臣方席藁实不与知然愿毋以小臣妨大典　上批答纚纚数十言并他疏使内臣持出而内臣不知故事揭当藏阁第见有　旨而并下省中长洲先生闻而使人索之省中遂以为匿　旨又有言政地相戕陷者而不知长洲先生见　龙性难驯圣意巳定钦奉令承指而徐俟其成先生念吉期将届传奉犹稽欲蚤计亟图而必求其济意实未尝异也故先生疏曰臣与二三辅臣愧乏房杜相资之才颇有丙魏同心之谊而长洲先生自明亦以为臣与臣某词若相左意实相成总之欲挽回上意赞成大典而巳然　上终不能无介然先生亦坚意乞休盖五疏乃得请长洲先生亦随去先生归再至吴阊与长洲先生会绸缪款曲信宿而别因而泝毘陵浮阳羡周览张公善卷之胜爱其山水清绝将营菟裘老焉而以室人重迁竟还歙与二三耆旧如殷司徒辈者黄冠野服杖而游于闾阎阡陌间所至贳酒贷蔬以相食饮舍者争席炀者争灶曾无知其为相公者性好施在京师旦出必徧予丐者钱每旦则羣焉集陌上伺焉如是者若而岁窭族穷交时时有所推解至再三不倦归乃出禄赐立祭田制产贸宅以处穷匮曰彰君赐也先生于书无所不窥抒为文辞温润丰厚诗宗高岑章奏类宣公箴铭颂表各臻其妙称一代作家而未尝以文章自命也当楚欢熏灼卑者蝇趋蚁附高乃露布传檄之而以为名先生规诤于密微特立于頺靡而终不以气节自见也及飙逝灰寒批根未巳先生独不谓然曰薛文清公有言事巳往不追最妙寘之巳耳平生不以机心存于胸中宽大善容忿嗔不形于声色含瑕瑜齐喧寂败浆冷炙无所不可其天性然也悬车五年庚不念是非得失惟是闻朝廷大政事大利害燕居深念低回者累日至寝食不如常家人莫敢问每朔望必朝服于庭中焚香北向叩头丙申九月闻孝安皇后丧为位哭临于斗山书院因宿焉院在山绝顶或以为非所宜居先生不为动遂中寒□归寝疾八日卒临卒时无一语及家事但起索朝服被之坐而瞑讣闻　上震悼辍朝一日赐祭十一坛使使营坟与配夫人汪氏合葬仍赐夫人祭二坛荫一子中书舍人赠太保谥文穆按谥法布德执义曰穆中情见貌曰穆盖先生将去　上犹称其遇事辄言不存形迹执义见貌殆亦似焉而先生之去以　国本去未几而太仓先生请豫教上遂沛然从之则先生言　上竟未尝不用而去就存没之际礼秩恩数优隆周渥斯不亦善始善终哉汪夫人以万历辛巳年卒始封恭人累赠一品夫人子男四长立德生员次立功中书舍人汪夫人出俱先卒次立言次立礼侧室汪出先生将以是年十一月二十八日与汪夫人合葬豸山之阳惟先生盛德雅度亮节素风博殖闳词而深中隐厚平生以矜炫为可薄即先生之子孙昆弟有不尽见闻矧门下士所能殚悉爰乃考览　朝记更与同出师门者各摭其轶事微言参以鸿胪君中书君所授畧为论次以备采择惟惠而赐之铭斯先生所为不朽矣 

　　李文节集卷之十九 

　　●李文节集卷之二十 

　　晋江　九我李廷机着 

　　墓志铭（一） 

　　◆墓志铭（一） 

　　明故光禄大夫柱国少傅兼太子太傅礼部尚书武英殿大学士期斋吕公墓志铭 
　　云南按察司副使赐山许公墓志铭 
　　广西梧州府知府槐江丁公暨配封安人张氏墓志铭 
　　平阳府通判龙溪马公墓志铭 
　　封文林郎兴化府推官复庵祝先生墓志铭 
　　扶风驿丞怙山张君墓志铭 
　　封安人许母丘氏墓志铭 
　　张母陈淑人墓志铭（代） 
　　周孺人彭氏墓志铭 
　　杨宜人墓志铭 
　　翰林院简讨奎垣杨君墓志铭 
　　宪副小雒公暨配安人赠恭人庄氏墓志铭 
　　宪副卓庵钱公墓志铭 
　　宪副小春穆先生墓志铭 

　　○明故光禄大夫柱国少傅兼太子太傅礼部尚书武英殿大学士期斋吕公墓志铭 

　　万历丁亥六月甲子光禄大夫柱国少傅兼太子太傅礼部尚书武英殿大学士余姚期斋吕公卒于家讣闻　上为辍一日朝　诏所司议恤典谕祭九坛遣官营葬赠太傅谥文案荫一孙中书舍人盖　上笃于耆旧而厚其终若是公既以万历某年月日葬于兰风乡之姜山与其夫人合而公之子某等孙吏部主事某乃持沈少宰所为状来请余志公墓而铭焉按状公讳本字汝立其先宋太师中衵令端御史中丞诲诲孙亿居新昌八传贵义始居余姚贵义生德玉　高皇帝时新定籍以声讹为李三传而为公琼公珍公珍生懋后公琼懋生改为公父公既极贵当封三代而　肃皇帝以孝锡类令为人后者得封其本生父母公用耆硕至推及于本生曾祖于是赠公琼公珍懋改俱少保兼太子太傅礼部尚书武英殿大学士而□配蔡珍配潘懋配胡复改配杨赠封俱一品夫人隆庆三年公始疏复姓吕而公初号南渠晚更号期斋学者遂称为期斋先生云公以弘治甲子六月朔杨太夫人梦日堕而生公公生二十五年为嘉靖戊子举于乡越四年壬辰第进士初选庶吉士不预　肃皇阅卷见有弥封不密者疑而报罢更覆试得二十一人公预焉甲午授翰林院简讨戊戌稍迁南国子司业乙巳改右中允视南院篆丙午改左中允戊申迁南祭酒寻改北巳酉内阁请益置辅廷推冢宰闻公渊南冢宰张公治少宰徐公阶南大司马韩公邦奇少宗伯欧阳公德及公□六　肃皇甚毖慎　旨十日不下而密迹六人者履素云何逮十一日始　特简张公治及公以公为少詹事兼学士入阁办事庚戌进吏部右侍郎兼东阁大学士辛亥进礼部尚书兼官如故甲寅进太子太保直文渊阁丙辰冢宰缺　命公掌吏部事录两京部寺科道及在外督抚等官分为三等以上次其去留寻进少保直武英殿丁巳考满进太子太傅庚申再考满进少傅辛酉五月太夫人卒于邸　赐公驰驿归先后历官三十年官史局四五年而司业南雍者八年正讲席序□单别修惰绝幸谒所育材以千计分校乙未礼闱典顺天庚午试典丙辰会试称得士其在内阁若庚戌面陈御虏之东虏退乞掩埋蠲恤以收人心乞整饬营兵以善后图若因　上问考察及虏情而言大臣去留之重本兵须廷推风霾之异宜急备虏若骚侯脔出边兵于外载糒自随听兵掠稼之请若斥互市决战守之筴若更定戎政若因徐邳□水请议赈议□渠若议筑外城一面若对边兵入卫若条光禄四费　上皆嘉纳施行而其大者　肃皇讳言储实以巳酉春事□之公请如礼臣□蚤定及二王冠婚　上欲令出府公言留内便□□且储贰未定而居外将令人心阽危继又自以建储请继又因　上罪郭希颜建帝立储之说密奏　上万寿无疆而小臣称建帝死固当顾其请二王一住京一之国语亦当省且　上尝谓天伦之序默定巳□第鉴巳酉事爱元良不欲册耳诚因其序而或留或遣即未册亦可于是　上大悟命景府之国卒建元良光启隆万太平公积诚感动之功多焉盖公自为吉士　肃皇尝问李文康公诸吉士谁可大用者文康以公对当是□肃皇巳识公名及典顺天试所命题礼乐征伐自天子出称　上旨而公所为录文　上大善而字标之自前后典试所未尝有及其繇成均超拜以少詹乘马百僚避路则自　孝庙谢文正以后而有公及公以后而未尝有其以少詹与恩荣宴分宜拟公坐三品上　上特改坐二品之末俾得上坐示□礼则有宴以来所未尝有其以内阁摄吏部□别大臣去留则自公以前政地所未尝有他如遣分献　南郊者四飨地者二□帝社稷者六颛侕祀先所者六时　赐养羊□□兼金交绮飞鱼麟蠎衣服不可胜计至以文臣得　赐奴则又前后□臣所未尝有盖　肃皇所眷顾倚任公者优厚笃挚人臣无两而公亦自以受　明主特达之知殚忠竭诚以天下为巳任即与壬人共事左机右穽而公用孤诚居间同不害正异不伤物中若觚而不迂外若规而不随一龙一蛇默剂潜干以阴牧硕果之功而天下受其赐及公既归犹自以大臣受恩深不当以江湖忘魏阙遇大庆则修贺遇大典则修助而　上亦念之至殷每辅臣□必言吕某可而无有为之从臾者乃公亦巳泊然与世忘矣独其平生系情桑梓不少置自居政地时以余姚数中倭而姚江以南无城令姚姚人疏于朝请为城如江之北初有哗着及城成乃大德公尸祝公如龙山而其里居若丈田若雇役皆公力主其议始行一方终乃为诸路式所谓仁人之利溥哉万历癸未公年八十　上命有司存问予月□□夫达尊旷仪海内人艳之越四年而公殁年八十四夏夫人九公一年殁侧室朱氏傅氏博平王氏京师王氏生子男六女三孙男二十有二女十曾孙男四曾孙女一公平居无疾言遽色遇人无少长贵贱折节下之不修郄于人尤好施予其□□子弟臧获斩斩有法余姚称之无间言按谥法兆民宁赖曰安和好不争曰安若公恂恂抑抑饮人以和进而施泽于寰区退而为德于丘里真所谓安者巳所著有期斋集奏谢稿馆阁漫录行于世铭曰　姚川泱泱发祥名硕厥有文正再登宰席文安踵武鳯采麟姿简在　肃皇特达殊知拔自司成爰立作砺梦傅卜吕千载合契摹谋帷幄衡镜衣冠忠谠屡陈元良卒安眷岂不□□则难夺辞　阙居庐车悬輹脱言言崇墉公苦成之秩秩良法公归赞之民不病徭里不虞寇庚桑生存畏垒俎豆旧德遐寿完节令名胤祚昌炽恩数哀荣姜山之阳有封翼翼于千百年公神所息 

　　○云南按察司副使赐山许公墓志铭 

　　公讳天琦字大正其先世有许稷者举唐贞元进士赐告归读书清源山中因颜其读书处曰赐恩今为□恩岩而公号赐山不忘祖也至我　明有教谕公进进生纶纶生燛燛生廷斌为公祖斌生元皋为公父以公贵貤赠行人司行人娶丘氏应天府府丞有嵓姑也公孩幼多奇重丱补邑诸生博□六籍子史秦汉诸书每遇督学使者郡邑试所为制义即巳迥然至其立论射筴日暮晷促鮿生窭儒腹罄意索阁笔束手而公方神恩涌溢攟来飙至盈楮累牍闳肆苍蔚江河决而彛鼎列公目无诸生即诸生人人惮屈之督学使者急欲廪公而会邑学未有缺则使食廪德化德化科目故寥简公以为不足振起其羽翮则又归晋江归几年为嘉靖壬子举于乡又十年壬戌成进士癸亥授行人某年以父忧去隆庆元年丁卯复除行□戊辰选工科给事中廵视库厂库厂故中贵人窟穴不可问往视者至取薄籍涉笔署名而巳间伉与争者徒令气息茀然无救于蠹公廵视多所厘革顾不为壮頄容尝言曰此曹如兽鹿可驯毋令挺而走险若斥以为刀锯刑余刻核大至必有不肖之心应之巳巳元夕有诏为鳌山市灯费当四十万公力赞其署长疏止之疏出公手又尝疏海防四事其转刑科给事中疏刑名弊源六事具报可既而疏劾两广总督其人倚奥援中公而会当路有宿憾公者乃出公广东参议备兵惠州□□归善故二十五里亡其六矣而供亿不可省则□责之十九里亡日众公至极意节约更定赋徭令邑吏招徕亡者而是时寇发方用兵将吏贪功往往掩不辜以张级民不死寇而死兵公当纪功则严勑诸将吏毋敢踵前习故齐民得按堵寇薄长乐城闭公开门入民而令郊外急刈稻寇既无所得食而畏怀公威德乃隔水相率弃?罗拜乞为良民公曰必归而俘于是所归男女数千口悉廉其籍遣之潮朱良宝者故贼魁抚有年矣为宪廵泪复叛督抚檄公未至而宪廵伪为公令招宝宝曰是殆非许公令俟公至即自归言所以叛非得巳今公在焉敢不听盖公有功德于惠潮甚大而公亦自慊以为不负所学在粤一行也既调贵阳年余擢滇宪副备金腾兵金腾多杂夷公至以化诲为务日进诸生讲学羣民庶立乡约俾相训廸俗稍稍变方四阅月而婴疾遂不起矣公有至性自少小就外传食于外母孺人日给食钱仅仅耳公约食积钱若干还为母制服丘孺人临终犹不忘曰孺子之制也其丧丘孺人与行人公尽礼其坟在某山者公偕计时实手治之葺赐恩岩□□祀唐进士公稷其中族有谱家有训□言吾于□弟切切偲偲而朋友则怡怡然公性方严无所狎昵绝不为人干请其为给谏时某子介乡妪持八百金为寿公叱去之平生独喜说书讲易多自得笺注外一时学者以为指南自其为诸生偕计吏以至成进士待次天官行人之邸读礼之庐仕之所至南越黔中贵阳之间英髦秀士争慕响臻执经请业屦满户外公讲解开柝字称句品人人皆自以虗往宝归所著有四书周易管见续宋史断行于世云公生正德庚辰十一月初四日卒万历甲戌十二月初五日年五十五公子某等十兆赐恩山之原其葬公为万历某年月日而以参知黄公状征铭于史某史某曰余巳巳在京师公盖遣二子于明干时禀学云余每见公说书讲易发前人所未发给谏议论老成识大体不尚沽激其操行斤斤检柙外不错寸趾也即既贵啬陋凉约萧然故诸生时一绢袍十八年犹反纫而被之冬月语余曰儿曹卧麻幙藉草室人为号寒夫儿也能世以絮藉哉余迄今感其言时为室人诵之今里中家纨而人绮矣余益悼公之不存□铭曰　□氏之先自李唐甲第清源初破荒赐恩精舍□□龙舍辉铲采余善庆后有耳孙振宗祊黄门给事皂其囊出参藩翰南越中单车尺檄扫欃枪爬庠起瘠还流亡功绪逴殊仕不扬徘徊罗施与鬼方阏逢阉茂沈幽光輤帷来复怆道旁青乌为卜赐出阳是孙是祖贲相望豹藏犹自留文章千秋共德仰羔羊 

　　○广西梧州府知府槐江丁公暨配封安人张氏墓志铭 

　　公讳自申字明岳号槐江其先世姑苏人始祖曰慎以宋咸淳间自姑苏徙泉州家文山里自是□泉州人其后曰善者乃自文山徙陈江遂世家陈江善之孙曰仝为郡诸生生三子其季曰怿号后吾娶于张生公有异质自少好读古书为诸生试辄屈其耦嘉靖巳酉举于乡庚戌举进士观政工部奉使视埴江西即不入埴人献遗江西人重之反报授南京工部营缮司主事是为岁癸丑主事三年秩满封父怿如其官母张安人戊午迁虞衡司郎中会铸钱公筦铸钱事事竣予俸一等辛酉擢守四川顺庆公至顺庆问民所苦皆言苦□□公与立期会迂其限核户口逃亡者□之俗好讼捕逮狱系多瘐死公至则开释疑滞狱乃为虗有吏家亡券伪为印章将以识券未果用而所亲入见而盗用之事觉俱论死公曰造者不用用者不造奈何毙两人从末减壬戌旱公为民步祷而为文禳城隍之神三日大雨时未及稔民饥公设法赈之全活无筭有饥民告籴于富姻闭弗予怒以数十人夜劫取其粟执之官当劫盗公曰其姻也况闭之籴是固可贳遂不传罪而令秋稔倍输之粟两家大感服去土有宣抚司长倅文争闻于朝檄顺庆保宁二守讯之酋惧以为将诛巳陈兵自卫保宁守请以兵往公曰无益秪令有骇心乃单车抵壁门酋知公无伤害意皆撤兵冠带出谒公曰吾奉　命按若若罪人当以因服见酋惶恐易囚服叩首谢罪事遂平无何大竹盗起有司者忧之公知主簿李宗明材能召授方畧不旬日悉擒羣盗上其功部使者进簿秩留镇抚焉为浮桥于郡前以便渡者为庙祀汉将军纪信郡俗未冠而纳妇公谕以男女之别婚姻之时更移词其乡大夫为之劝率俗乃稍稍变加意庠序□集郡邑博士弟子遘萟课业而敬礼其乡大夫之贤者如任忠斋先生雅负高节有司罕得见其面公独时时造请任先生亦为公屈交相重也居顺庆几年调守梧州梧州僻左异时者官市于民率责办牙侩予半直而牙侩乘为奸利所予民十不能二三民苦之公至乃尽更其弊而是时方大剿猺寇军吏多掩平民为功俘至公以俘徧示士人有妻子来识者得放还所沾平民以若干计居梧州又岁余乞终养士官固留之有参政某子甲来监梧令太守入谒毋得从吏人欲以示威重公曰吾备位二千石安能手牍趋公门局趣如椽史吾去耳请益力亡何而母夫人之讣至公痛向者投劾弗果不及母夫人一日之养而又自念以不能与时俯仰所至寡谐而封公年九十高矣遂绝意仕进服阕有中之者亦竟落职公生平无他嗜好独笃于书及仕留都益多购古文奇帙载之兼两所至自随既归为楼数楹颜曰希邺藏书其中杜门扫轨日取藏书读之其所为文词若干卷世传三陵稿是也丁氏族指甚众公为修谱立规岁时伏腊会于祠堂劝以孝友婣睦而假则与乡长老为佚老会具鸡糈相过驩谑嬉游一切内外事不问而公亦赖有张安人安人自年十八归公公夜诵则安人操女红须公诵罢乃巳公时有所著作安人见其搦笔沈思潜郄步退而性庄洁所居日再汛扫盂必屡涤衣必屡澣食必手调而后进日令僮子瞷诸郎学舍有燕僻立谴不少贷即从公宦游所服犹多嫁时衣贵为安人一翟冠俭弗具也安人殁三年而公亦殁为万历癸未六月某日得年五十有八先是公子日造等十兆于惠安十八都石船山而以岁之弗利未葬也至是□丑日近君成进士待次乃移疾归以是冬某月日奉公安人厝焉而君为余所举士与会稽陶君某为同年君乃属陶君状公及安人而乞志铭于史某史某曰余自童齓诵槐江先生制义博赡典重博士家宗之晚乃见所为三陵稿盖司郡中先辈士大夫田居读书慕古以著作自命遵岩王先生而后惠安李抑斋先生同安洪芳洲先生而先生相继起其酷嗜书博购多藏无如先生者至其居官守郡振救平反庶几乎仁心为质者乎其食报于其后人宜矣铭曰　凿之圆而枘则方豹之隐而文则章有暖孔臧石舟之阳二璧同藏尔后则昌 

　　○平阳府通判龙溪马公墓志铭 

　　公讳斯徂字正谋别号龙溪姓马氏盖汉伏波将车裔世居山西洪洞县元末有祖名伯川者避乱居禹州自是为禹州人伯川生献献生志刚志刚生荣荣生二子长文麟太学士知江浦江阴二县有惠政是为公曾祖次吏部尚书端肃公文升为名臣是为公曾叔祖文麟生■〈王安〉封御史赠九江知府为公祖■〈王安〉生纪正德丁丑进士知雄县擢御史出为九江知府岷州兵备副使浙江参政所至以清直着声为公父配连氏封孺人为公母连孺人者今御史小嵩少嵩二公姑也生三子长斯臧嘉靖庚戍进士官至顺天府府丞次斯才□生次即公生雄县邸中方姙时连孺人有异梦及其生而参政公以卓异征至都门而晬都下诸公持羊酒贺双喜公弱即屹然有巨人志五岁能诵诗九岁能属文参政公心奇之以是为吾家驹也守九江时为延名士教公公学日益进乃自九江归娶于高为大学士中玄公女弟娶之明年补郡弟子员嘉靖巳酉以书经举省试第八上春官报罢发愤闭室取旧业理之顾亦不售亦益不懈大学士公再起以相君摄冢宰事人谓王阳在位此贡生弹冠时也公意则不欲以戚娅仕且念母孺人老日侍左右昵犹婴孩不忍一日离膝下久之孺人卒而公子计部君亦成进士人谓公雅不屈今子复贵乃肯谒铨乎公意又不然就选得判平阳府公欣然之官素廉居官益踽踽狷介诸为判者率局趣不振溺其职公犹着风裁履?核粮□龠合隐漏每鞫谳有所入出民辄诧谓神君而公实宽然长者不轻以鞭棰加民民畏而爱之郡守丞若倅见公贤且素闻马氏家声莫不推服称誉而守蒋公尤重公阖郡之税六州三十九县约五十余万悉以委之公为尽厘宿弊而稍宽其追□小民户相庆聚颊诵公蒋守咲谓公曰将无阳城复见乎公为具道家世清白先训具在在后之侗罔敢失坠听者莫不洒然两台使者廉公贤他郡邑每有侦按必以属公公所至廉办其视篆蒲州甚有德于蒲民不以摄故传舍其官即蒲民亦忘其为摄也潞村鹾堤淫潦崩溃鹾台使者先后檄公缮葺公荒度拮据廵行劳来间扶其不勉无敢怨者费缩而力舒长堤复完鹾计赖之在平阳三年满其考凡干旌至郡者皆知郡有贤倅荐剡奖檄争借以为重平阳士民爱公恒恐一夕迁去不能长有公而公亦雅与士民相安意不忘竟所树立不意中暑湿遂不起卒于解州公署平阳人为之流涕云公孝友笃挚居丧不饮酒不诙咲平生不以非义假人人以义规即慨然乐受自领乡书家居三十年清约洁修绝不以私干州郡及其判□人亦无敢干以私者而性顾乐施州里有贫不能瘗鳏不能室者多待命于公公十一治生十五施予其助新　圣庙葺古寺及津梁道路之费又时居其二三人谓公将无虞损橐乎公咲曰吾志固乐为之益吾橐而损吾志吾不乐也公生于正德辛巳五月二日卒于万历戊子七月六日得年六十八子一即计部君悫计部君以某年某月某日葬公西山祖茔之次而持佥宪李公所为状征铭于不佞某不佞与计部君同举癸未进士于公羊家子也无所辞爰论次之而系以铭曰　姻贵而不仕为非义也子贵而仕欲行其志也平阳蒲坂留遗爱端肃家风尔曷媿大雄之巅巳亥位玄宫楚楚安且閟藏其中者今循吏知不知乎余铭视 

　　○封文林郎兴化府推官复庵祝先生墓志铭 

　　祝先生衢州龙游人也其先婺源人后徙江郎山后乃徙龙游始居龙游者曰子进以赀雄于郡称甲乙子进生四子第三子曰某冠带散官某生某义官某生二子长白璋岁荐入太学璋生三子弟三子曰允娶于某生三子长即先生先生名启元字景仁初号棠山后更复庵先生之□为弘治乙丑十月二十六日自幼奇警书过目能成诵弱冠□邑诸生试辄屈其耦一日试有司而邑博士雅善先生索所试破题欲为先生地先生不授也阳应曰忘之矣其识趣如此先生数举数不合卒老诸生而后以子比部君贵封今官云□□君之推莆郡迎先生郡邸问闻拷讯退必问其所繇比部君具对如状意始解且诫曰昔朱邑不以笞辱加物袁安未尝鞫人赃罪棰楚之下何求不得孺子念之比部君治行高得比部人不为嗛先生语君曰古人委吏乘田期于尽职比部官不薄患不称耳人谓祝先生教子义甚高而先生匪独能教也其内行故淳备多足述者先生父与伯氏有违言伯也暴拔其发盈握父椟之先生一日启椟见发泣持而跽诤兄弟懿亲即小忿何至藏宿椟此何为父感其言毁发遂和好如初先生与伯氏子同学昵甚不以父故有所间郄也丧其父母哀毁踰礼伏腊忌讳犹哽咽不自胜三兄弟故同食既而食指繁家落谋析箸先生痛为不举案者参日即析矣一果一蔬必与诸季共不共不旨也先娶周周殁有里孀饶而艳或以为可居一日□父大参晓溪公语次及之先生正色曰父不闻娶失节以□身犹巳失节乎大参公遽谢曰卓哉子之志吾姑试子尔盖越四载而始娶璩孺人举比部君兄弟云性坦夷不设城府邑俗故多珥笔探丸以雀角鼠牙相胜先生独风以礼让宗戚里□不相得往往赖先生居间即有齮龁不较也颜所居堂曰集义居恒服用之具稍鲜丽辄不乐惟浣濯漫漶者则甚安近焉史某曰语有之良夕久子必善为箕良冶之子必善为裘谚云胡荽不结?菽根不产麻故苏明允布衣以文雄而轼辙显于定国决疑平法本于公今祝先生重仁袭义蔍蔉其学树而获之祝而肖之岂偶也哉先生于堪舆星卜之学靡不窥祖父宅非悉先生所目度尤嗜书史校雠往往达丙夜辰起盥栉肃谒家庙即手一编至于老不辍其在莆阳有馈海蛤者作文蛤赋莆人传诵之自莆归几年万历巳丑年八十五岁殁殁之日正月二十三日也比部君将以万历某年某月日葬先生于某山负菜揖某而先期以状征铭于史某某与比部君庚午同举于畿省于先生为年家子谊不可避乃按状为志而系之铭铭曰 
　　力田不逢后必有丰天道犹张弓于其子不干其躬封之窿窿树之芄芁时维祝先生之宫 

　　○扶风驿丞怙山张君墓志铭 

　　张君名天绪号怙山世居蔚州其父曰珍娶干葛而生君继娶冯生天绣君生七日而□□背育于葛氏比长不为后母所怜屏逐干外者十年所迨父没君还而季悉有其父赀且傲甚数凭陵君君顾善视季不几微见颜色君以贫故从贾某姻戚与共赀行货干没子母钱无算更宣言以为君攫其有也□咸为君张目君竟寘不较人以故益多君君壮年为从史既乃丞扶风驿有马头君得其不法事榜笞之卒为所中其为丞归乃更贫于向为贾时独杜门课其子在中学在中以丙子荐干乡人谓君得意时而君不庚念曩所与郄者也盖君终其身事冯氏人不知其为后母视天绣人不知其为异母弟报其母王父母如母其怨有不雠而德无不报其天性然矣君生于嘉靖元年八月初七日卒于万历十六年八月二十六日享年六十有七配刘氏先君六年卒葬城东某乡在中以十七年某月某日奉君之丧与刘合而□苍头持其友人乔君所为状来京师请铭于李子在中盖自乙酉自蔚州来从李子请业曰父命也在中潜沈向学其与余游语不及他事余心重之一日从容询其家父母妻子四人苍头一人婢一人在中入京师卒业太学携一苍头来家仅一婢而令所僦屋一人代汲余以此嘉在中澹泊而君能教也为之铭铭曰不知其孝视其母不知其教视其子不知其人视予诔 

　　○封安人许母丘氏墓志铭 

　　封安人许母丘氏者封承德郎南京礼部主事许公惕吾之配廷评君鼎臣少参君鼎卿母也少参君初仕南京礼部主事会　今上覃恩封父惕吾公如其官母丘氏安人安人父曰丘某母曰某氏以嘉靖甲申八月二十四日生安人安人生而慧自少小负志丘父谓是女当贵勿以妁凡儿为相攸得承德公字焉年十八归承德公越二年承德公游郡庠始为博士弟子家四壁立二尊人年垂垂老矣而有季弟尚孺承德公岁授生徒修脯厪厪不足以更费日居宿外塾一切晨昏馈养之事悉委安人安人左拮右据黾勉有亡孝养二尊人必具修髓即某氏姑性严难事安人顾事事当姑意驩其心其抚季氏至胜冠授室衣食百需靡有缺后即承德公友于不啻也承德公既无内顾益得壹意攻书为生徒讲解训诱承德公业益进郡中人士负笈从承德公游者日益多而承德公数奇困不得志后乃病目倚席不讲弟子亦渐散去家仓指日繁二尊人见承德公窘于给而季子壮大欲分异之以稍宽承德公承德公弗忍顾安人安人曰奈何以窘故别疏季氏竟弗析也待季及姒滋益周人谓陈户牖之嫂媿死矣而二尊人以是愈驩谓是妇也贤必有报乃安人亦不以承德公落落自摧沮曰是荐是蔉必有丰年意者孺子其当之比岁庚午廷评君举干乡越丙子丁丑少参君连举进士是年承德公及安人受封无何承德公殁越癸未廷评君又举进士盖郡中棣鄂联第者不能数家又每缺不完而许氏伯仲竞爽母安人康强少参廷评争迎养不能得则岁时遣使起居安人独与二少子处里中太君高年者亦往往摄袵从安人安人诞辰则诸太君毕来为寿安人命二少子出酒食徧飨诸太君诸太君固皆福泽乃又各内逊安人里中人望安人以为瑶池上人也而安人性慈仁其待诸媳甚和即有过从容诲谕未尝呵斥下至臧获率善视之时时问其衣食闻人穷苦即酸辛涕洟其赒困赈乏内而姑姊姻■〈女连〉外而闾姥巷媪有所匄贷不顾赢绌竭蹙应之于是里中人又咸谓安人慈悲乐施西方人也安人素健少疾一疾遂不起是为万历庚寅七月初一日距生年六十有七承德公以万历某年葬县黄坂山至是某年月日廷评君等奉安人丧启承德公竁合焉而先是廷评君闻讣京邸史某造吊君泣而以状请曰子其为吾母铭铭曰　闺合女孺丈夫志厥耦犹屯胤乃炽舆有板弓食有旨太君慈仁享宜备黄阪之原蔚且荟莫莫夜台双璧閟史氏系诗扬其懿绵哉邈哉斯不沬 

　　○张母陈淑人墓志铭 【 代】 

　　张母陈淑人者礼部侍郎兼翰林院学士张明成之母也学士父曰贺仕为光禄寺大官署署丞累赠通议大夫礼部右侍郎兼翰林院侍读学士祖曰元春仕为梧州太守与陈方伯奎相友善而方伯子冠为工部郎中郎中有女甚颖幼即能诵孝经内则列女传方伯公每出燕虽夜分拱候以为常方伯公怜之特为相攸见太守子有奇表遂字焉年十八归赠公方太淑人之归也人谓太淑人贵介宜不任为妇而太淑人更婉嬺多能少言事江淑人与赠公所生母尤淑人两姑者各得其意在娣姒间居弱处后逡逡□也于是臬内外咸称少妇贤及江淑人丧赠公伯仲析居且有年太淑人尽出奁中装佐丧费而是时尤淑人亦巳春秋高赠公游南雍累举不得志顾尚不忘图南也太淑人从容说曰及亲而仕三釜而乐夫人子所以显亲亦多路矣且孺子幸烈教藨蔉待丰何不可焉赠公感其言谒选授光禄丞以归太淑人与赠公朝夕事尤淑人尽驩殁而丧尽礼其课督学士伯仲务引于正经及学士成进士官翰林赠公即世独迎太淑人于京邸甲戌乞假以太淑人归乙亥　召补经筵日讲官又以太淑人往其转南京司业则又以太淑人南学士中遭挤抑既起符丞太淑人复就养遂为国子祭酒为詹事掌院事为侍郎教习庶吉士遂蒙　恩□三代一日学士休沐太淑人谓学士物忌多取　主恩不易酬无亦惟是进退礼义勉持末路无陨越为　天子羞亦所以报也学士以病四疏乞归归之明年戊子复蒙　召学士再疏辞又明年巳丑而太淑人亡太淑人雅好内典自赠公在时日相与焚香诵黄庭金刚诸卷辄有所悟入故其冲虗止足之意有以佐学士于诎信进退之间正以其为女为妇生长缙绅家更通达晓大义自学士在　讲筵读讲开发能当上心数蒙赐赉则时时勉学士报称学士所居傍长安葺为似楼时奉太淑人登登而望见官阙未尝不敛袵肃容祝　圣人万寿也太淑人在闺合中动以礼自律肃臧获虔馈祀尤好施舍不倦尝劝学士置义田建祠以收族谓学士曰人须是存天地父母之心而自赒贫药病六畜非宾祭天杀羽毛螺蚌岁鬻百亿纵之以为快慈祥仁厚盖其天性然矣太淑人生正德甲戌六月二十六日距殁万历巳丑六月二十日享年七十有六生子男三长位即学士娶曹氏封淑人次佩光禄寺署丞娶孙氏继朱氏次化上林苑监署丞娶余氏女二长适叶懋以岁贡任归安教谕次适赵来亨戊辰进士任高邮知州孙男九大钦邑庠生大龄大夏大?大兴余幼未名孙女十嫁字俱旧族余与学士同读书中秘时即稔太淑人贤其后学士居常口太淑人不置其引归归而辞召不至必曰太淑人老思归曰太淑人不能与俱来也余见学士笃慕如此闻其母亡而悲之而又以邓太史所为太淑人状来请铭曰□□之言以葬吾母于乎其忍辞铭曰　女干陈妇于张辟□荐璜宜德之臧如月几望相而大官训而大良豹隐而龙章以为尔功鳯山之阳有郁斯藏尔魄其康尔后其昌 

　　○周孺人彭氏墓志铭 

　　周孺人者江西袁州府经历同安周某公之配也同安之翔风里彭为望族族指最众环乡而居因名为彭家乡孺人父曰甫仁娶赵氏生孺人幼有至性母赵中年失明诸女皆适人独孺人以季女日扶侍赵赖之年十八归经府公时经府公有父果斋公母黄氏孺人为妇孝谨果斋公倜傥好客客至辄延款孺人趣治具进之果斋公延师家塾教经府公兄弟孺人间出□□弟子修脯甲午岁饥有司劝诸富人出粟果斋公视其廪未有以应心忧之孺人跽请曰公勿忧妇幸有余奁可易粟果斋公遂用孺人金光诸富人输粟有司见为好义而不知其得之贤妇之助也果斋公既殁其侧室林遗一女将归不能具褕翟孺人更出奁中物厚送之黄氏姑执孺人手谢曰孝妇孝妇云黄性严而孺人委曲承顺顾甚得其驩果斋公与黄之丧孺人相经府公致哀尽礼至于窀穸会有寇乱经府公襄事诚信靡造次之悔实孺人从中调度而孺人父母之葬亦赖孺人以举且赎其所弃田为祝田为妇为女胥称孝矣经府公任袁州凡四年孺人与偕其在官舍不废织纴及经府公免归以所居海濒寇□不时筑堡自卫亦孺人从臾之力多焉万历壬午某月日孺人殁距生正德乙亥某月日年六十有八生子男四女二孙男九女七曾孙男二女二经府公将以万历某年月日葬孺人于曾营山负某揖某而先是断事君宾经历君寅来京师致其父命谓必得李先生言以葬予重违其请乃按状志而铭之铭曰妇性重施阴固主利亦有贤淑出金市义拮据相夫式谷尔嗣亢彭作周展也女士佳城窈如灵魄斯閟千■〈示冀〉永宁厥后昌炽 

　　○杨宜人墓志铭 

　　比部王子扬甫与李子同官于都门时相过也一日王子为李子言其先宜人杨氏之贤曰自先宜人之归不佞也每燕见坐起视不佞不佞起而宜人未尝敢坐也不佞间从友□游讲归即夜分宜人不敢就寝必秉烛迟不佞即又未尝不肃衿佩如其昼居也其见而起迟而肃自于归以迨其殁若而年若而夙宵未尝懈且变也方其归时奁中装盖若干黄金焉先大夫时匮乏则宜人辄出金効之耗其六之五矣最后先大夫有需又辄効金至殚其奁中装而意滋怿也李子闻王子之言喟然叹曰有是哉贤妇乎夫妇顺不难而敬难敬而久尤难有而不尸殚而不恡难之难者也今女妇不闻齐遬之容率以倨见有纤芥辄反唇勃溪诟谇不可闻燕安惰慢巾栉不亲夫之夙夜假侍于臧获往往私蓄藏财视一珥一簪重于两臂夫君急卒宁署券出息仰他人终不退而谋诸妇又何有于其尊章如此者不独单门后族也姬姜高国比比而是怒于室而色于市秪以发笑自点故率忍不吐一旦鼓盆日月有期方且饰其鞶悦为状谒贵人铭杂引鸡鸣赠佩之语且以为梁妻且以为冀妇此之刺谬何啻毛嫱嫫母而巳即毛颖惭颜贞珉恚愤玄壤羞其藏纳山灵欲其速毁也盖余不佞每不乐为铭墓之章多所谢郄乃闻杨宜人行比部君未以铭属也而不佞自奋而请曰是妇也余愿为之铭无何比部君以父忧去去而后以宜人状来宜人出建安故相文敏公裔吏部司务肇之女吏部公与心部君父太仆公同举于庚子相友善奇比部君于其少时而以归君其孝舅姑敬伯姒教子御臧获懿美不胜书书其大者而并论之以为女诫焉铭曰　彼嚚而寿此淑而夭天不可问梦梦莫晓史氏铭之潜懿乃昭万■〈示冀〉千秋永安于兹非 

　　○翰林院简讨奎垣杨君墓志铭 

　　奎垣杨君讳元祥字曰泰蒲州人也祖襄毅公博以德业闻望显于嘉隆之际官光禄大夫杜国少师兼太子太师吏部尚书高祖四川按察司佥事瞻曾祖选并赠如其祖官父俊卿繇武科官锦衣卫管卫事左军都督府都督同知赠右军都督从父皆贵士大夫数海内门阀则君家为甲乙君少小多奇襄毅公每器之干嬉弄间曰是儿吾家汗血驹也九岁能属文十五为诸生十八举顺天壬午乡试十九登癸未进士三甲第一选庶吉士乙酉授简讨戊子丁都督公忧辛卯复除简讨授小内使书分纂六曹章奏管理诰勑壬辰考三年□加赠都督公特进光禄大夫封母黄氏一品太夫人三月充殿试掌卷官十二月初六日卒于京邸距生嘉靖乙丑三月十三日年仅二十有八耳君慧悟绝人始入馆所论著即英爽未大胜也亡何蔚然又亡何苍然所受书不甚伊吾辄成诵凡余辈所为诗文一寓目久犹能举其隽余巳忘之君不忘也方君所与同选二十八人齿无少于君者旅谒广坐行为殿席为末乃一日授简而试之褎然为馆首者君也君束发登朝涉世之日浅顾独解事了□如老成人其生长贵家而更折节为俭其纤啬即余笺残简不忍弃也与单门窭士无异惟是性疏畅善谩好谑时以挡■〈扌必〉挨抌施之其所昵与独遇余则庄及其揖让先生长者之前逡逡然循墙而伛偻又若两人然善君负才自喜居恒称唐王勃之为人其襟期旷远时浮白歌呼廓然有睥睨六幽之意而君事都督公病晨昏衣不解带者十旬其持丧哀毁吊者感动其扶榇西归跣行非大困谷?丸不乘乘亦日不过一二十里足重茧不顾同舍生如陈鳯父葛仲明丧余察君于生死交情有笃挚者使少假以年厚养深陶未易涯涘而竟夭也亦足悲巳君卒之夜与客驩饮客去犹预戒厥明所治具就寝而逝闻者惊异之及君归榇余送之郭外因忆仲明丧去君谩言今送葛君寻则区区重烦车马矣不逾月果然岂非谶乎君所著有浴德斋稿八卷袭六斋稿十二卷藏于家配罗氏封孺人子男二奕芳世芳女二俱幼君弟某奉母太夫人命将以甲午年某月日袝葬君于都督公茔次而以状抵余使为铭余不忍辞铭曰英英白玉琢为圭瓒比陈而毁曾弗及裸才矣杨君胡啬而算续凫则悲尺短何叹臧谷俱亡彭殇共贯瘗宝藏珍其辉犹璨千秋不灭余铭非谩 

　　○宪副小雒公暨配安人赠恭人庄氏墓志铭 

　　万历壬辰某月某日小雒何公卒越甲午将葬公子庆远太守君使人持李衷一君所为状来京师请铭余自弱冠交太守君公以通家子待之既延余授太守君二弟经以师友待之既余与太守君同举畿试以年家子待之既而太守君季子为余婿以姻属待之盖余事公久即李君知公不余详也公初名缵字符述以字行更字符孝号小雒高祖贵易居鳯与曾祖宗移浔美自是为浔美人祖灿庠生从郡邑辟授江夏尉生四子其叔曰雄即封户部主事毖所公为公父娶柯氏封安人为公母毖所公盖尝为弟子都讲公自幼从父学长始就傅张少保凈峯先生见而奇之里中疫相惊以厉公行里中疫者闻厉相诫避何大人而里有丛祠一老父卧祠下□□之曰为语何太公所以贵者长公也年十九为邑诸生朔望当诣学而公所居距城廿里许家无僮指则以衣巾附其里之鬻蛎而宵行者使寘诸学旁家至乃服而诣学更诣县揖毕仍附归计其徒步往返四十余里而后朝食其勤苦如此学使者试科举公名第三大公谓孺子年少学未成徒费资斧无益也遂罢不赴省试其朴如此岁戊子京朝官出典试公举乡书□辰成进士疏乞教授惠州甲午分较浙闱时内帘权轻公得一卷与御史争解首竟第一闱中诸公服其胆力所荐多名士乙未擢国子监博士历监丞诸生敬惮之戊戌迁南京户部主事主仓储郄羡金千余三年秩满封太公如其官太君安人甲辰擢广东按察司佥事备兵岭南核士伍清冐滥汰老弱而简易持大体不以??后筩钩距为能下吏有不及往往盖覆之延见以礼不为贵倨容人安便焉一县令被萋菲总督檄按之公封还檄为白见冤状令得释而有四会令者故人也系宪狱公救之不能得则晡时就狱中出令共食饮卧起直指嗛公然终不能有加于公丙午总裁粤试得士尤多擢湖广布政司参议　肃皇帝幸承天诏修园陵公以分守贤劳受金币之赏中贵人使楚诸大吏伛偻为恭敬犹恐失之公独与分庭讲宾主中贵人不能绌时镇守廖斌倾御史被逮论戍势张甚其部曲骑而逆二司不引避公执之廖恚竟无以中也京山有杀三人瘗山巅石匣中久无觉者公忽一夕见梦密访得尸杀人者遂输服人以公为神明云辛亥迁广东按察司副使廵视海道海道夷舶辐辏故利薮盗贼间发抱皷时鸣而狡胥猾吏舞文骩法奸如山不可问公故佥宪利孔弊窦及他要害无不周知所摉剔防备甚悉先是署巾积牍累千章所株连多者数百少者数十远者数十岁近者数岁公检阅可问问之久远不可问以请中丞御史台销之于是宿牍一清直指行部不至琼以臬司代人惮浮海无应者公曰诸公不欲往当巳乎自请行时黎为乱公行部至白沙猝遇寇持刃拟公不动巳知为公遂解散语称忠信可行不虗耳独以法绳吏部御史家诘责其豪子弟及癸丑大计二憾挤公公以劾去事二尊人孝甚同母弟二异母弟三从弟一仰公之贻无不赡给如子故里中称孝友必曰何公而坦直无城府不知人间有机械知亦不较其自奉脱粟饭沙触齿咽之更不谁何爨者亲戚过公即贫下倒屣延接惟恐不及尝自言平生居官独有一日以室人产难故不出即家居笃老遇庆贺必宵兴至邑社雩祷徒行亦日中伏腊之会自旦至昏拜揖酬酢后生告劳而公矫然无倦色盖天性好礼亦精力有过人者郡邑大夫致之宾筵至于再三岂不以其人长者足重哉配庄氏柔婉寡言初归时柯安人育而病恭人代之乳太公间以副室恚安人不怿公与恭人跽榻前意解而后起安人老废视恭人佐公视膳问寝朝夕不离以为常乃其为公置副敛巳端居不问衾裯举家棅委之爱其女如巳出尤闺合中所难者封安人其赠恭人以太守君守赵秩满也公生弘治甲子某月日距卒年八十有九恭人生弘治某年月日卒万历巳卯某月日年七十有二子男三长即大守君居鲁次居广国子生次居宪郡庠生墓在县某都某山以万历某年月日葬某既次某事系之铭铭曰　夷乎其直也款款乎其愊也纳纳乎其无阃阈也毋畏彼豪惟法是勑毋谓我耄惟礼是力惟孝惟友为□人式其弘治淳庞之气所培植邪婉彼恭人实惟尔特双魄同藏永安于兹域 

　　○宪副卓庵钱公墓志铭 

　　余巳丑分校南宫所得士工部钱君养廉卓庵钱公子也及辛卯典浙试而其仲养庶复在选中既撤棘见公恂而愊无缛节无貌言殆有道者别三年公殁工部君行河泗上奔武林属会稽陶太史君状公而征铭于不佞曰愿得一言以不朽吾先君子余按状公讳立字守礼其先汴人宋靖康扈跸南渡居杭之海宁六传至得中得中生震始自海宁徙仁和震生毓毓生文文生锐封兵部武库司主事赠太平府知府娶余氏累赠恭人为公父母以嘉靖辛卯四月六日生公公生即颖敏八岁就外传读书一再过輙成诵十三岁失母恭人太平公食贫而所居省会人往往逐什一或讽公徙业公奋作色曰宁儒而诎不愿他而赢长老壮其志为决筴受书二十岁补邑诸生戊子举于乡乙丑成进士授刑部云南主事时海忠介公以言事下狱居处橐饘公视遇惟谨忠介公得长系无恙有舞文胥当戍未决一日以新郑相公书来公意新郑素刚是书且有诈往质之果然新郑怒欲置胥死公曰法无是杀之与骩法等竟坐戍去为刑部一年调兵部武库司视武学丁卯遇　穆庙登极恩得封赠其父母其秋请假将父还武林明年赴京除工部屯田司所督厂主薪蒸公条上便宜七事汰冗剔蠹以廉干闻巳巳丁父忧壬申复徐工部会有　山陵之役使公监将作役竣校费省他曹什之三四同舍郎更反唇谓矫诡尔何术而所省若是既录劳　赉银币加秩一等而其后同舍郎以工圯贬绌有差独公所治完好不及于罚始知公实躬亲拮据用勤为省非皦襙其迹以徼名一时者癸酉进营缮司员外甲戌进郎中寻擢知太平府时芜湖无城盗剽关税操江都御史备兵使者并被斥责守令期日获盗令急不知所为执贾人诬伏偿亡欲以塞责公闻之曰是非盗有司真盗矣解纵之悬购授捕者方畧不浃旬盗尽获金无所失所纵若干人始议城无公谓无不虞盗盗所利贾人尔牒当道请以贾七民三受役令既布而城成壮乃逾他旁邑而郡西湖田千顷岸善崩水辄入公剏石堤四十余里遂为负郭郡人利之又郡有马户国初时所籍使牧马者后乃□其刍赋重不能支率亡去有司犹追呼不巳公谓此与伍籍异赋可阖邑均也取其额槩摊之而马户数百来归矣公在郡四年劝农蠲逋平狱诘奸兴学作人声籍甚部使者交推毂太平凡二十余章丁丑满秩得复加赠其父母戊寅擢广西按察司副使治兵永宁永宁猺獞地公谓不当绳以一切惟是荡佚简易宽其小过宜易为治适土夷争田治兵相攻诸武吏竞请剿公不听檄谕以祸福皆罗拜惟公生死之公法其一二首难者余寘不□□全活无数公故恬于仕进自郎署与郡意未□不在林壑居瘴乡既不能其水土而会八寨议□公与督抚意左遂自投劾遽归是为巳卯既归□迹公府独时与二三朋旧觞咏湖山间晚岁兀处一室焚香手一编不庚念是非利害颜所居轩曰怡老楼口爱日所著有起曹槁归田稿怡老轩日纂若干卷云工部君称公生平有三不识与人坦直如不识世间有机穽事衣食淡菲室无姬媵箧无珍玩如不识世间有嗜好事缄默不道人过有及人帷簿者则闭目不应如不识世间有猥杂事盖其天性也乃其内行淳备事叔如父事嫂与其姊如母抚季及季之子如子婣党交游或以急抵未尝不竭蹙应之故武林人以公为长者壬午之岁羣不逞以践更发难城内巨家皆被剽独相戒毋敢入钱公家于乎此可以见公矣公卒万历癸巳二月二十日距生年六十有三配严氏累封恭人子男四长即工部君将以某年月日葬公仁寿山钱氏先茔之西偏公所自筮谓王部君吾魂魄祖父焉依足矣毋为形家所惑铭曰　武林名区风彧彧钱公忘机独守朴烱烱其中外粥粥守官如弦羞蓄缩宪辙方驱遽说□引雏翩翩起□鷟仁寿之丘公穆卜千秋万岁藏真璞狐兔远遁魍魉伏予铭斯石征公德 

　　○宪副小春穆先生墓志铭 

　　予居恒讲当世士大夫则知魏有穆先生云而予同年廷尉丞刘公魏人方予守史官而刘公为御史尝从容言穆先生所为神交于不佞者既而穆先生命其子太学君以博士之业介刘公而见予太学君能读父书文奇甚予嘉其才而叹穆先生有子也既而先生殁且葬而太学君复因刘公以状来请云父病□嘱曰吾死子其谒太史铭吾墓嗟乎先生以文词雄当世不佞亡能为伇何以铭先生顾先生行谊卓荦不佞慕先生久矧遗言在焉又何忍不铭先生讳文熙字敬甫号少春世居大名之东明高祖敬曾祖山祖锦并孝弟力田不仕父陈封礼部精膳司员外郎磊落有高行语有大司寇弇州王先生赠序及大司马曲周王先生所为志中母陶氏封安人以嘉靖七年正月十一日生先生先生生即颖异不凡八岁能属文□笔作惊人语十六岁为诸生名籍籍试辄取前矛先生高筫负恃东明生鲜所当其心独折节今大司马石先生曰此其为东明一鹗诸生鸷鸟耳□时石先生方垂髫先生长于石先生而身下之与同塾共卧起相友昵即兄弟不啻也嘉靖戊午巳未石先生先登官行人矣而先生犹时以其业订正石先生如其同舍时越辛酉壬戌先生继石先生连举进士甲子拜官亦行人东明人咸叹异先生知人能取友卒藉其切劘以有成云先生为行人东使鲁西使代云中南使楚所至磨崖勒巘志游纪胜之章竞为人传诵隆庆丁卯迁行人司司副戊辰迁工部都□司员外郎先生覩时迕事燕居深念瞿然有漆室倚楹之感独以职非其任不能有所发舒于是石先生为给事上疏言时政斥及近习无所违避忤　旨杖北阙下中贵人欲乘而甘心从吏无敢前先生挺身阑入遇朱程二缇骑抗手语之曰给事今日之命在二公二公万代之名在给事二缇骑颔之阴戒主杖者得不殊及杖毕而中贵人哄然詈给事棰榜文下血肉淋漓先生以身翼蔽扶曳而出僦舍都门外为延医□药跬步不离侧既乃尽出橐中装及所鬻邸直若干金为口事归计而自图请急与俱归或以时当□册立东宫胡不少需为太公地而先生巳决□太公从东明来更从臾之遂买两舟一载二先生太公一载两家妻子一时郊垧津次观者如堵墙而海内传闻莫不以为左儒羊角复出也先生既以高义重缙绅闲居亡何为岁巳巳起礼部精膳司员外郎封太公如其官庚午改尚宝司司丞辛未改吏部稽勋司员外郎寻调考功数奖进人才不匿声迹人固目摄而会有所善御史疏劾贵要人未上贵要人闻□蕲先生居间不能得而意先生阴嗾之因以释□于先生于是先生繇考功出广东按察司副使万历改元京察遂削籍壬午遇恩诏致仕先生故恬于仕进粤东之迁自以不能堪水土念太公不可往即移病曰吾其从此为逍遥游矣归筑逍遥园居之左图右史朝披夕讽所交游尽海内知名士邮筒逓致朿修之问岁时不绝而太公故善治生先生持之以节约数十年陇?之入囷窌之偫日长月益自有余饶因推以赡其亲朋族党盖尝割地一顷为学田及修文庙□诸生窭者诸所为德于乡甚伙其尤巨者丁亥□□三辅闲道殣相望先生输千金佐县官食饿所□人无算　上闻诏有司为坊旌之先生辞未□而明岁饥益甚先生曰为德不终义于何有乃尽括其余赀复输千金所活人复无筭先生谓卜式输粟助边爵之媒也陶朱三散千金以财为戏也吾不要爵亦不敢等财为戏仰视二公欲为鼎足不知千载之上二公其许我乎是时都御史御史疏闻　上益多之有司奉　诏建坊固辞竟不得辛卯秋霪雨浃旬沈灶产鼃邑不火食先生家有积薪恣民所取赖□举火者万户盖先生平生轻□如□遗荣如蜕惟是慕义乐施急难恤困好行□德为孳孳而酷嗜书史自坟典而下诸子百家言亡所不窥积卷帙至十余万朱墨点窜尽为重复所删书数十种所著有逍遥园集其称诗宗高岑王孟尤工近体每赋咏论著推敲詟琢抽肝擢肾至忘日之出入其筑园辟墅结楼饰榭种莳花卉裒致竹石特以供题品为文事之助及其病革乃尽举所积图卷火之曰大造陶物自无而出□□复返有而入于无今且解天弢而游太空何□□为嗟乎先生真达也巳矣而先生著作在人□□德在其乡之人其左□在其子毁而不毁者在□而不亡者存也先生孝而太公太君齐寿极□事之驩戊子太公殁太君继殁丧葬如礼亡何先生楼居而病楼故颜奇云病后乃改为白云人曰乘彼白云至于帝乡先生其长往邪殁之日为万历辛卯十二月初三距生年六十有四以壬辰十二月某日葬铭曰　春秋穆叔汉穆生如晋辞楚两颉颓千秋继起东明公铁石为肝锦绣肠善人在患饥不饟弃官殉友何慨慷起家洊陟铨曹郎清通简要兼裴王□□繇来似太行悬车卜筑学□藏身隐犹自现文章逍遥园里富缥缃长歌短□满奚囊藏不必多戒厚亡踶跂■〈敝〉躃独皇皇括赀市义食翳桑千金再掷起仆僵　天子高君为树坊室如悬磬名如芗丰丘高阜坎其中文皇下映马鬟封土魍木夔呵不祥芝生兰茁桂丛业万年埋壁犹腾光 

　　李文节集卷之二十 

　　●李文节集卷之二十一 

　　晋江　九我李廷机着 

　　墓志铭（二） 

　　◆墓志铭（二） 

　　赠君双峯汪翁洎配安人潘氏墓志铭
  </div>
  <div class="pagination">
   <a href="李文节集_page41.html">
    上一页
   </a>
   <span>
    ...
   </span>
   <a href="李文节集_page37.html">
    37
   </a>
   <a href="李文节集_page38.html">
    38
   </a>
   <a href="李文节集_page39.html">
    39
   </a>
   <a href="李文节集_page40.html">
    40
   </a>
   <a href="李文节集_page41.html">
    41
   </a>
   <span class="current-page">
    42
   </span>
   <a href="李文节集_page43.html">
    43
   </a>
   <a href="李文节集_page44.html">
    44
   </a>
   <a href="李文节集_page45.html">
    45
   </a>
   <a href="李文节集_page46.html">
    46
   </a>
   <a href="李文节集_page47.html">
    47
   </a>
   <span>
    ...
   </span>
   <a href="李文节集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
