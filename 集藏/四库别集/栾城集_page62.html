<!DOCTYPE html>
<html>
<head>
    <meta charset="UTF-8">
    <title>栾城集 - 第 62 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 62 页/共 114 页</h1>
    <div class="content">　　敕：帝乙归妹，而交泰之功著；王姬之事，而肃雍之礼成。风化所由，恩礼当异。具官某母某氏，渊源之盛，当世莫伦，礼义之隆，至今传诵。俨若姑章之奉，穆然闺壶之风。车服下于王后，而不以骄人，子孙众如蚕斯，而要于守法。故能奕世不坠，休声愈隆。兹予大享之成，因尔故封之广。闵书密印，宠数不渝。可。

　　○张方平祖

　　敕：朝优二府之臣，列三世之赠，眷我耆旧，退处乡闾。方大享之告成，宜申锡于休命。贲及祖庙，进封大邦。具官某祖某，修身正家，而声被于宗党；居约履顺，而福流于子孙。力行于方寸之闻，得报于百年之后。朝之大老，惟尔元孙。肇新淇奥之封，增宠师臣之贵。告于幽隧，服此优恩。可。

　　○富绍庭母

　　敕：朕追怀先正之臣，建功当年，流泽后世。时惟丞相临淄公，以甘盘之旧，股肱太平；丞相韩公，以魏丙之贤，翼亮数世。风流未远，家事落然。比因大享之成，重兴追远之念。具官某母某氏，临淄公之子而韩公之配也。幼服图史之训，晚同忠义之勤。有德有年，五福兼备，奄从沦谢，中外咨嗟。兹用不忘旧勋，宠加新命。因其封国之故，以明有子之良。贲尔宗祧，世世无ル。可。

　　○蔡朦父挺赠开府仪同三司

　　敕：昔我皇考，分命守将，镇抚四夷。时惟西羌，弗克靖顺，实赖良帅，是震是服。遂以显绩，进登西枢。命之不融，中道而殒。声迹之美，于今不忘。具官某父某，谋猷靖深，勋业崇茂。治边之略，纪于一时，经远之功，著于来世。比缘陟配之享，永怀先正之良。追锡崇阶，比仪三事。有子之庆，奕世嘉之。可。

　　○刘母

　　敕：妇人之贤，著于《麟趾》，赠礼之盛，极于衣。朕亲享合宫，加惠百辟。矧复从官之列，来告念母之诚，可无异恩，以示追远。具官某母某氏，笃生大族，作配名儒。环佩之声，动必由礼；藻之荐，举不失时。追怀令猷，尚有诸子。守道不倚，则汉中垒尉，博学不倦，则唐居巢侯。美哉有子之良，为我得臣之助。祚之大郡，慰尔九原。可。

　　○奉议郎任斯年祖母黄氏以母封回授永寿君

　　敕：朕亲享合宫，均庆多士，以宠荣其亲，推而上之，又及其祖，共于亲亲尊祖之义备矣。美名大邑，介尔眉寿。子孙不忘，益勉忠孝。可。

　　○张琬父升追封韩公

　　敕：朕追怀祖宗，下逮先正，闻嘉、治平之盛，宗臣大老，相望于朝，永思其人，如见风采。具官某父某，始以直气振于中司，终以令德长于西府。历事二祖，恳款一节。归老嵩少，追迹松乔，殂谢未几，风烈犹在。比缘合宫之祀，嘉其有子之庆，即封乡国，以贲私祧。九原有知，服此休命。可。

　　【安焘知枢密院赠三代】

　　○曾祖

　　敕：枢臣之长，戎政出焉。内则张皇六师，以御外侮，外则绥怀四夷，以安中国。久虚之位，历试以庸。特推三世之恩，以示百官之劝。具官安焘曾祖某，处躬甚厚，与世无求。人莫能知，而天相其善，身隐不仕，而世承其休。逮尔曾孙之良，冠予西府之列。折冲之效，偃革可斯。斯用锡帝傅之隆名，贲私祧之常祀。九原未泯，百世不忘。可。

　　○祖

　　敕：古之贤君，有师臣之义。朕临御百辟，想见其人。眷予宥密之贤，夙承祖考之烈。积德之厚，获报甚隆。宠之上公，以见予意。具官某祖某，赋性端悫，终身退藏。孝弟发于自然，忠信验于来世。松生于谷，阅岁不衰，泉发于山，造平而大。启良心于嗣子，胙多福于元孙。岿乎家庙之隆，数致闵书之赐。贲于幽隧，宜尔后昆。可。

　　○父

　　敕：子之能仕，父教之忠，率循孝弟之风，施及邦家之广。朕既用其子，不忘其亲，荐锡崇阶之荣，以宠退食之养。具官某父某，资性淳笃，既慎靖以安贫，操行坚强，亦共俭以居富。一变簪裳之盛，亲见廊庙之崇。循致承平，既股肱之允赖；报之宠禄，宜命数之超升。寿考且宁，训敕无怠。可。

　　【王汝舟祖母胡氏封嘉兴县太君汝舟乞以妻叙封回授】

　　敕某：合宫之庆，士得以其亲及其室家之封，封其大父母。今汝舟愿以妻之叙，而加其祖母，恩从其厚，将以极尊祖贵老之义而已。绥尔眉寿，服宠无ル。可。

　　【皇兄令擢等所生母赠县太君】

　　敕某母某氏：合宫之庆，泽被存没。尔笃生令人，当以子贵，肇锡汤沐之奉，以慰怵惕之感。魂而有知，嘉此休命。可。

　　○富弼赠太师

　　敕：庆历之盛，朝多伟人。维范与富，才业名位，实相先后。海内称诵，见于声诗，比之夔、契。经涉险阻，继以存亡。惟天所佑，克享全福。历相三世，配食清庙。肆予大享，加宠先正。亦克有子，列于在廷。具官某父某，德及夷夏，功载史册。出盟獯鬻，复结二国之欢；入秉陶钧，首开万世之议。性本直谅，终身不回。心乐虚闲，超世自得。音容未远，风烈可追。锡以上公之章，明我师臣之意。告于幽隧，慰尔后昆。可。

　　○刘沆追封秦国公

　　敕：生而秉钧，显名于世，没而有子，通籍于朝。家存旧德之余，国有世臣之盛。比缘大享之庆，来告显亲之诚。勋旧既隆，恩宠亦异。具官某父某，奋身南国，致位中台。风迹之优，效见于民政；勤劳之久，声载于图书。顷自告终，奄更三世。爵极师保之重，国分吴会之雄，宜锡祉于秦亭，示追崇于家庙。九原未泯，服此鸿恩。可。

　　○卢政赠司空

　　敕：祖宗怀柔四方，兵革不试，虽有貔虎之士，拥旄钺之寄，皆老死侍卫之间，不见才武之效。然其声绩未泯，子孙在廷。追远之恩，国有常典。具官某父某，弓剑之任，推雄万夫，韬略之贤，著称当世。卒能保宠，以没其身。兹大享于合宫，示追崇于列辟。宜锡冬官之印。以增家庙之荣。魂而有知，服宠无ル。可。

　　○王存妻胡氏齐安郡夫人

　　敕：朕敷求哲人，咨以大政。知其有孝恭祖考之义，则爵其三世以礼其私祧；知其有慈爱室家之心，则封之大郡以助其内治。凡所以深慰其情，而优为之礼者，亦已至矣。具官某妻某氏，举无失中，言必由礼。起于糟糠，而善处穷约；逮其富贵，而不闻骄奢。兹使君子，绰有成德。遂登丞辖之位，率由夙夜之佐。是用望郡以为汤沐，翟以与会朝。勉候令猷，答此休命。可。

　　○杨王第三女封安定郡主

　　敕：朕有怀二宗，思见文武之盛；念我叔父，亦配间平之贤。粤维礼命之优，盖有朝廷之旧。女既及笄而字，爵当袭土而封。恩礼之隆，孝敬斯在。杨王第三女，幼而好礼，姆教不烦，长而知方，妇德已备。兹择良士，亦惟外亲。将修雁之仪，肇锡汤沐之奉。惟恭且俭，可以保是美名；怀孝与和，可以安于二姓。风化之首，其尚勉之。可。 
　

　



　

　
●栾城集卷三十三
◆北门书诏五十四首
　　【麻制十三首】

　　○除苗授保康军节度知潞州制

　　门下：上将之任，本智略以为先。万夫所望，亦材武之兼尚。惟擢拜之未几，极辞疾以告劳。言念悃诚，式敷明命。殿前副都指挥使、武泰军节度、黔州管内观察处置等使、持节黔州诸军事、黔州刺史、上柱国、济南郡开国公、食邑二千八百户、食实封三百户苗授，蚤读兵法，有志事功，久践戎行，自奋边鄙。入参环列，既被遇于先朝，累积岁劳，适谋选于元帅。遂分旄节之寄，克谐卒乘之欢。宿卫逾年，勤为请。愍独贤于烦使，俾暂佚于近藩。爵加贵名，邑衍真食。潞子之旧，俗武而淳，守土之臣，事简且暇。於戏！建纛而出，知宠数之不移，勿药有瘳，幸年岁之未暮，卧理非壮士之节，力疾有忠臣之风。勉俟安平，起就勋业。可特授检校司空、持节房州诸军事、房州刺史、充保康军节度、房州管内观察处置等使、知潞州军州事、兼管内劝农使、兼提举泽晋绛慈辽州威胜军屯驻驻泊就粮、本城兵马巡检公事，替韩宗古，加食邑五百户、食实封二百户、勋封如故。主者施行。

　　○除刘昌祚武康军节度殿前副都指挥使制

　　门下：多畜卫兵，莫如国朝之盛，次补元帅，盖本祖宗之常。顾惟万骑之选师，重以千庐之严徼。欲众心之素服，非宿将而莫当。诞告在廷，咸听朕命。侍卫亲军步军副都指挥使、冀州管内观察使、持节冀州诸军事、冀州刺史、上柱国、彭城郡开国侯、食邑一千九百户、食实封一百户刘昌祚，奋由弓剑，资以韬钤。整于治军，才出边将之右，通于对敌，声著陇山之西。乃者取其先朝指踪之余，授以平凉总护之贵。种羌久困，既款塞以来庭，环尹适虚，归释甲而御众。爰加旄节之重，以壮辕门之观。旄旆不移，什伍如故。当使少加号令，自益精明。於戏！仁足附众，则六师不扰，威能克爱，则万夫可齐。亦俾貔貅之徒，咸知忠孝之节。勉矣来效，往其钦哉！可特授持节洋州诸军事、洋州刺史、充殿前副都指挥使、武康军节度、洋州管内观察处置等使，勋封、食实封如故。主者施行。

　　○明堂吕大防加恩制

　　门下：昔吾祖宗革五季之遗，复三王之旧。皇佑之盛，始寓总章于外朝，元丰之隆，载严上帝之定位。物有成宪，敷遗后人。朕因而循之，罔有失坠。乃辛巳之吉，躬被冕服，只即群工，礼成不遗，神贶昭答。诞降多福，均畀在廷。太中大夫、守尚书左仆射、兼门下侍郎、上柱国、汲郡开国公、食邑二千九百户、食实封六百户吕大防，笃实而文，宽厚而栗。在英祖时，纳忠不回，为名御史，在神考时，宣力不懈，为贤守臣。逮兹缵承，即与丞弼。既全付之钧轴，遂能任我栋梁。正颜色而诚意宣，出词气而忠邪辨。左右三载，咸四方。民无烦苛，羌率旧职。稼穑茂遂，神人燕安。俾我厘事告成，旧章不坠。虽荷帝祉，时惟乃功。宜因赐胙之恩，遂行进律之典。增大国邑，衍食真封，畴尔茂勋，劝我多士。於戏！公尔忘私，非独得君，亦以获佑于帝，宽而有制，非独善始，亦以克要厥终。及兹休成，同底至道。可特授依前官职，加食邑一千户、食实封四百户，勋封如故。主者施行。

　　○皇伯祖宗晖加恩制

　　门下：宗祀配天，所以教诸侯之孝，加地进律，所以广上帝之恩。矧维天属之奠，世奉濮园之享。相予肆祀，绥我思成。躬率父兄之和，以致天人之应。用敷大号，昭告治朝。皇伯祖镇南军节度、洪州管内观察处置等使、检校司徒、开府仪同三司、持节都督洪州诸军事、洪州刺史、上柱国、嗣濮王、食邑一万二千一百户、食实封三千七百户宗晖，爵封世王，名冠属籍。贵而能降，富而不骄。孝弟肃恭，率本天姿之懿，威仪问学，蚤承师训之良。同我洁斋，献于馈熟。进退和于礼节，升降比于乐章。逮此休成，宜均多福。益衍旧封之广，仍加真食之优。於戏Ｐ安懿之后，思继前人之令猷，兼将相之隆，勉图夹辅之休烈。兹因受爵之宠，益起循墙之恭。庶无间然，克有终誉。可特授依前官职，加食邑一千户、食实封三百户，勋如故。主者施行。

　　○皇叔祖宗佑加恩制

　　门下：朕出款原庙之严，入谒总章之秘。师臣外帅多士，以靖吾国，宗卿内帅诸父，以正吾家。亲贤既和，天人咸若。膺受多福，施及四方。矧惟族属之尊，宜有宠光之异。皇叔祖宁远军节度、容州管内观察处置等使、持节容州诸军事、容州刺史、上柱国、巩国公、食邑五千八百户、食实封一千六百户宗佑，耻为富贵之习，动由礼义之中。祗顺父兄，亲近师友。肃若闺门之治，穆然朝谒之容。秉旄铖而四方之志行，锡茅土而诸侯之礼备。远镇容管，近殿洛师。处之若无，久而益慎。爰推大赉之泽，益彰有德之荣。增衍故封，懋锡真食。於戏！考之晋人，则安平之于武帝，求之唐室，则元嘉之于高宗。皆以德重属高，恩隆礼异。往祗服于明命，思无愧于古人。可特授依前官职，加食邑七百户，食实封二百户，勋如故。主者施行。

</div>
    <div class="pagination">
<a href="栾城集_page61.html">上一页</a><span>...</span><a href="栾城集_page57.html">57</a><a href="栾城集_page58.html">58</a><a href="栾城集_page59.html">59</a><a href="栾城集_page60.html">60</a><a href="栾城集_page61.html">61</a><span class="current-page">62</span><a href="栾城集_page63.html">63</a><a href="栾城集_page64.html">64</a><a href="栾城集_page65.html">65</a><a href="栾城集_page66.html">66</a><a href="栾城集_page67.html">67</a><span>...</span><a href="栾城集_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
