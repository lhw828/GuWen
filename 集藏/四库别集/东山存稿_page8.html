<!DOCTYPE html>
<html>
 <head>
  <meta charset="utf-8"/>
  <title>
   东山存稿 - 第 8 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东山存稿 - 第 8 页/共 12 页
  </h1>
  <div class="content">
   送上饶张孟循父还旴江序

　　昔者吴公子札使鲁观于周乐自周南召南及雅颂其德之大小治之盛衰与夫忧勤怨惠之情莫不如亲见之至孔子教其弟子亦以诵诗虽多而不能从政专对为无益诗道与政通固如是乎葢尝闻之古之为诗者辞与声皆出于其情夫人情者礼乐之原而治道所从出也士将学为卿大夫以任天下国家之事秉四方之政则必尽人之情以通于礼乐诗三百篇虽辞异事殊时其发于人情之天则一而已后世为辞与声既非出于其情则固不通于礼乐而无闗乎治道君子又奚取焉虽然时有古今道有污隆而人情则无以相逺大风作于汉而河汾王子知其覇心之存石濠新安作于唐而魏国韩公有感于兵制之失夫岂皆不出于情而二公所言若是士不以三代卿大夫自期无事于四方而学不足以尽人之情则后世之诗虽有合于古者亦鲜或能通其意焉耳若张侯孟循父之言诗其有志于古者乎侯上饶之选也癸卯之春自盱江来新安为其使君左辖公结同姓之好于总制王公王公所以深敬乎左辖者不于其币而于其使礼成将返则命郡中士咸赋诗以钱之又出其在镇所得诗文以观之侯于星溪之篇葢有取焉既为诗一章题其后复手书之以寄余海寜山中余寝疾累年旧学都忘因三复孟循父所赋而窃有感焉夫尽人情达事变明乎得失之迹本其废兴之由此诗道所以与政通葢古者卿大夫之学也而孟循父得之其卒成二公之好而以嘉宾见重于主人宜矣乃即其诗辞所及推本季子之贤孔门之教暨近世名公巨人高识逺度以广夫言外之旨焉嗟夫吾闻国风止于泽陂葢春秋之季也今四方多故雅道陵迟有伟人焉上下古今究观真滥以其发于人情之天者振而起之其文运复昌之候与吾于张侯有望矣敢以斯言为赠

　　送葛元哲还临川序

　　国朝以科目取士叅用于中外百司其秩八品而以才名称者则行中书得辟为掾掾之员多者数十命士半之由进士来每不过四五人公卿大夫好恶旨殊则获上之道难刀笔绮纨品流趣异则取友之义阙矧江浙地大物众簿书期会米盐杂集月更季谢虽俊杰无所置才以儒者为之动无不宜仅能免过一毫髪罥吏则羣言鼎沸蹙蹙不得安视夫栖身末僚掣肘下邑者尤难居矣若夫守经制行卒能完其名以终其事者殆鲜矣而吾于临川葛元哲见之始君以进士擢掾江浙时叅政赵郡苏公以硕儒宿德出典大藩思进文学忠厚之士用表励其人故君首见知日承言议于中州文献之懿所得多矣郓城樊公继至清节直气伟甚一时于君尤亲厚君于职守讨论逺嫌慎微毫髪无茍而不硁硁以立异不翕翕以为同故巨公大夫莫不称为佳士而并游之彦亦无间言樊公乃自为书荐君宜在馆阁非不试之誉也噫君以儒冠据史牍论是非履难处之地且犹所立如是况夫居得为之位当可言之时有不行其所学以大厥施者乎世常谓儒者阔于事情故公卿贵人下士之风益衰而士或至自贬以求合二者葢胥失之诚使上之所以遇下者以道不以势皆如二公之待君而士之持身者亦如君之有立则儒者岂真不足用乎君既秩满学者幸其解职事愿少安承教而君以太夫人在堂岁晚急归且将纂释羣经折衷百氏以究观古人之能事极其功志之所存者又非予之所可量也虽然余闻君之乡有王丞相陆先生焉其为道不同然皆不茍安于流俗所谓有善于此不以有不善废者圣人复起其言不易君归辨学正谊有以发乡先生之蕴而极夫是非之公则予不足为君赠矣

　　送郑士恒隠居灵山诗序

　　郑君士恒卜居灵山隠焉或曰士恒才美而气清读古人书达于时变进而功名之会可与英俊齐驱退而授馆诸侯则德礼政刑得以咨访乐山林资澹泊匪宜余闻而言曰为是说者于郑君似矣而恐未足以知其志之所存夫慕逺者遗近务大者忘细学乎古人而后知流俗之论卑也且隐道固多端矣自两汉来代有其人唯郑氏然节莫高乎子真学莫懿乎康成使天下后世有识者无不向之而况其后之人乎虽然二子者既逺矣吾乡有二先生焉其一曰郑公子美贤贤乐善节槩甚高钓于岑山之阳畊于师山之北而当宁闻其名则子真之岩石也其一曰朱公允升研精六籍超轶百家好古博雅莫为俦匹卜居石门其书五车则康成之通德也士恒慕郑先生而不及见则求其门生子弟而与之游告于当路者而恤其孤就朱先生而愿学焉则先生出而教子郑公之里发其书而广其传其度越流辈有如此者岂非学有余蕴足承高密之业顾思先德而兴起者乎士恒不徒隠矣士恒自挈家避地东南以至于此虽渉歴艰险而不忘问学以遂其初葢有志者欤灵山在郡西北郑先生门人鲍伯原父别墅在焉泉清而土沃地僻而俗淳藏焉修焉游焉息焉莫善于斯矣其能谢侯牧之招逃宾师之位逺市朝而居山谷用宜于士或者释然为士恒喜乃相率作诗饯焉而余为叙

　　上虞学士书

　　汸闻之航大海者患其望洋而无际也有智人焉以毫芒之针定其所向而后波涛风雨顷刻万变而吾之所趋者不迷以其所守之得其要也圣贤之道大矣其深而难测逺而难至非海之所可喻也是非善恶之故利害得失之端变眩出没乎吾前者虽波涛风雨不足以儗其纷纭而轇轕也然则为学者独可以不知其要乎汸又尝闻其说于父兄矣吾之至尊至贵而举天下之物不足以加之者此心是也吾之至亲至切而举天下之事不足以先之者求放心之谓也然非真有所见无以为日用常行之地非真有所得无以为造诣归宿之极舎是而他求焉虽有考索之富而扩充变化之无术虽有辨析之精而持守坚定之未能则夫隠微之间私欲之萌潜滋暗长而不自知者卒至于波流风靡而吾之所谓至尊至贵者亦从而亵矣然则所谓为学之要者庶几在此而实有未易知未易能者乎此汸之所以日夜忧惧以求闻乎先觉之训而未之有得者也今获登于门墙仰观乎道义之崇高而胸襟之和乐即之而愈逺测之而愈深而知阁下之所存者有未易窥者矣退而伏读阁下之书则粹然理义之言粲然名物之辨上古圣贤之统绪近代诸儒之阃奥莫不在焉而词气冲和英华醲郁又有以兼该乎诗人文士之所毕力而未能者然后知夫巍巍乎泰山乔岳阁下之为高也浑浑乎长江大河阁下之广且深也非深识乎统之有宗会之有元者孰能与于斯乎然汸之幼也尝闻大江之西有吴先生焉行修道立为世表仪而成已诲人深有忧于空言之无益及观乎阁下所为行状而知为学之方矣今先生之书将家传而人诵之然其心学之渊微非以其所闻者而表章之则世葢有未易知者矣汸生于世二十有七年老母今年七十有三所以辞之而逺去者其志诚在乎此而不敢失也伏惟阁下察其有志闵其无成以其所得而赐教焉俾于入德之门不至迷其所趋而天之所以与我而至尊至贵者可以反身而有得则阁下之赐大矣

　　答汪德懋性理字义疑问书

　　陈先生性理字义取先儒周程张朱精思妙契之旨推而演之葢为初学者设然欲析之极其精而不乱合之尽其大而无遗使一本万殊万殊一本之理释然于中则惟深潜涵泳不亟不徐以俟其一旦之通畅可也揣摩比较虽若得其皮肤终非实见尔尊兄叅以前辈格言擿其疑似萃以下问寡陋何足取衷不欲遽忤嘉意輙于条目之下各缀臆说数语更俟切磋不可便以为是也昔有传侏儒观俳优者言其立于众人之后非有见闻而亦大笑或问之则曰长者岂欺我哉今吾侪为致知之学而徒取先儒之言以为已言持先儒之见以为已见者何以异此又况于借视听于盲聋者其可不审乎每勤相爱之隆深愧无以相发故并以是说复焉未审高明以为是否

　　答任本初书

　　承尊翁惠书喻以贤昆仲来岁从游山中贤昆仲亦皆有书三复不胜惶恐尝闻晦庵先生之言有曰补填前日欠阙栽种后来根株者为过时而学者立方也其自言曰予之学自铢积寸累而成亦可见十寒众楚者之无益于事矣吾兄清谨而谦厚甚得友朋之誉然每相见輙以学不加进为言今者又欲抗雅志于山林究遗经之终始不图近功不思幸得非所见者大所期者逺安得特达如是邪但愿常懐此心勿使放失则上可以答家庭之心次可以副交游之望矣自顾空疎蔑能相发故以子朱子二言为贶此在足下加之意而已昔高适五十始学为诗卒以诗名苏老泉二十八始知读书既而文章高古为一代之絶学虽不同理则无二足下方妙龄尚何扞挌之有哉新岁初十日后始得暇登山贤昆仲过访可在何日不宣

　　答徐大年书

　　郑村良便后毎恨相见之晚簪盍孔艰慨思晤言惟重瞻系当卧疾敝乡时适有郑氏便人匆匆不能具书急取黄先生行状封寄左右凡书所欲言者何以加此不作书非有意也庚子春夏留星源山中友朋自歙至者尝言见足下所寄书而忘却取来自是凡属数辈求之至今年春乃始得见三复不能去手庄生曰逃空谷者闻人足音跫然而喜矣况于稽经考礼如面论者乎幸甚幸甚郑康成三禘五帝六天纬书之说岂特足下疑之自王肃以来莫不疑之而近代如陈陆叶林诸公其攻击亦不遗余力矣窃尝究观诸名家论著于经旨似犹有未尽者于礼意似犹有弗类者此先生所以不能已于言也虽然去古逺矣岂易言哉汸尝叹王子雍有高才好著书又与典午氏为婚姻势望赫然茍非高明博洽真有据依安能议其所短而孙仲然独取圣证论驳而释之其所辨证必有可观陈史既不作志其书复不传千载而下无所稽考可惜哉是以先生行状中凡诸经疑义皆畧存梗概良以此也其于歴代聚讼之说虽千百一二而本源制作悉已包涵惧观者忽而弗思耳今足下乃能反求经传具示所疑岂非区区所望于同志者乎幸甚幸甚杨子云曰众言淆乱折诸圣礼家异同之说其来逺矣茍不反求于经将安所折衷乎谨据周礼述旧闻以答来贶足下其察焉经曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰类上帝曰类造上帝曰祀五帝曰禋祀五帝皆因官属职掌器物司存言之然其间尊卑逺近亲疎隆杀异同分合有序有伦圣经简奥无费辞非后世文字比也葢典瑞言祀天旅上帝祀地旅四望四望别言既非祀地则旅上帝别言非祀天明矣大宗伯国有大故则旅上帝及四望亦以上帝对四望言而小宗伯兆五帝于四望四类亦如之始以五帝对四望言五帝即上帝明矣旅者会而祭之之名上帝非一帝也犹四望非一方矣大宗伯礼天地四方皆有牲币各放其器之色而诗曰来方禋祀以其骍黑四方之神即五帝也故曰禋祀而得与天地通称六器日月星辰四望不与焉大宗伯以禋祀实柴槱燎祀神之在天者以血祭狸沈疈辜祭神之在地者禋者升烟以祭之名三祀皆积柴实牲体玉帛燎而升烟以报阳也自非天神之尊者不得言禋祀明矣大司乐祀四望祭山川各有乐而五帝乐无文以其皆天神同六变之乐也又岂但与昊天上帝同禋祀同祭服而已哉虽然五帝之非人帝可无疑矣其总言上帝与专言祀天者岂无别乎其祭曰旅曰享曰类曰类造其事曰天子将出曰师甸曰国有大故以及曰祈谷与大司乐冬日至祀天神于圜丘夏日至祭地祗于方泽孔子谓之大郊者其于尊卑逺近亲疎隆杀之节亦辨而详矣若来书所谓天与帝为一惟兼言分言有异则经中神号祭名礼物徒异同而已矣先王制为一代大典岂为是辞费以来后世之纷纷乎大宗伯礼四方作六玉言小宗伯兆五帝主建神位言足下谓大小名从其类决五帝为人帝非经旨也夫五行之神为五帝而太皥之属配焉亦云帝此孔子闻诸老聃而告季康子者也公羊子曰自内出者无匹不行自外至者无主不止此郊之所以尚配也今将迎气于郊而废其所配者主其配者大皥以降虽有功德亦人鬼也人鬼岂能司天时而布五气者乎陈祥道杨复斋之言曰天有五行四时则有五帝帝者气之主也果以五人帝则人帝之前其无司四时者乎朱子又谓凡说上帝者总昊天上帝与五帝言之意与陈氏同诸公虽不主康成至此亦不能异也足下岂弗考乎王制祭天地之牛角茧栗宗庙之牛角握此天神人鬼之别也国语曰郊帝之牛角茧栗谓郊为禘而牲无异文此所谓禘非人鬼之祭矣又曰凡郊禘祖宗报五者国之祀典也加之以社稷山川三辰五行而别不言祭天地则韦昭注禘为圜丘不诬也祭法以禘郊祖宗对举言之与国语同则四者皆大祭而事体相似可知其四代配食之帝一以先后为次则四大祭者轻重必有差矣王氏谓禘者宗庙之殷祭而郊为圜丘祀天以其祀言则先庙而后郊庙言人鬼而郊不及天神以其实言是重祖以配天而轻所自出之帝惟庙享也又谓祖宗乃二庙不迁之名是禘郊以祭言祖宗以庙言也大庙之不迁又非世室比颛顼之于夏契之于商其庙视周文武世室亦可同伦乎二世室一曰祖一曰宗此毋论礼意如何古人制言有序名物以类必不如是之舛驳弗伦也六天之神阴主化育着为星象下应人事北辰中居御极而五帝随天运转以散精布气于四时与开辟之初五天之精感为帝王之祖皆非有得于化原有见于古初者信不足以及之然中垣太微昭布森列不可诬也况周人立閟宫以祭姜嫄大司乐享先妣序于先祖之上则南郊祀感生帝何必异乎纬书焚于隋河图洛书至宋始大显使无陈邵二公亦妖妄之类耳学者初不见全书徃徃望风诋排先生尝谓恐尚有如图书蓍策之数在其中可谓恶而知其善者贤于孙仲然逺矣安得起陈林诸君子而质之然先生论宗庙之禘与郑氏三禘亦不茍同行状中可见其谓成王以殷礼祀周公因诗言白牡以辨明堂位之诬也足下乃取何休氏周公生有王礼之云诬斯甚矣鲁郊非礼春秋所书非一端但非成王赐之耳其谓鲁帝文王于周庙者因鲁有文王庙而辨于周公庙禘文王之僭也喾无庙主藏于稷庙也鲁既有文王庙安可虚而不祭但为藏主之所乎明堂位之夸无不至矣上言配帝于郊配以后稷下言以禘礼配周公于大庙自车服旌旗以至乐舞庙餙皆天子也而独不敢言上及文王吾家伯循欲推王礼以说鲁禘其论起于唐末而不兼羣庙之说子程子苏子由陈祥道诸公皆无取焉足下谓之古今通论可乎向来尝感杨信斋讥郑玄读祭法不熟杜佑读大传不熟杜氏主康成而兼存王肃未知读书生熟如何然康成所得有在祭法外者虽信斋未可忽也王肃亲注家语而自废五天帝之说茍无卓然之见读书虽熟犹不足恃而况不熟者乎罔乎后世而傲视古人如此每为续礼仪通解君子惜之此先生教人所以贵乎致思也足下如有意斯事则圣经贤传与诸名家成书歴代史志具在区区废忘乆矣何足辱下问乎春秋二百四十二年内外之说注脚已具右方六经补注为人借去一时无他本可奉寄当俟后便图之然此书颇难看汸游湖间常出以示人鲜有好者金华黄公与夏先生尤不悦以其多引而不发也其论五经大旨皆已槩括入行状颇以平日耳闻缀而辑之庶几将来君子得以考观其尚有能成先生之志者乎自遭乱离此事姑置而又早衰乆病虽尝窃有撰録未能脱藁其尚克广先生之学使有传乎虽然所谓学足以明圣人之心志在以六经明晦为己任者先生所望于当世君子学者未见其人也惟足下勉之又勉之则所以大肆其力于遗经者必有上达日新之功非俗学所敢知矣书辞已繁不复他及又未知何时可达左右临楮神驰不宣

　　与汪仲玉书

　　汸为病所纒乆疎谒见下情不胜驰仰昨者伏闻亲至郡城镇遏苗獠日下逺去诸县吏民皆受德惠万口欢贺感服无已又闻驻节古城北屯兵民无不仰望于二十五日扶病至德贤万户满拟一见颜色少慰乆别之懐既承旌旄南还回首怅怏而已恃宪度有禀表侄程质字彦文乆仰二天之庇妄欲托身潭府备竹头木屑之需倘蒙矜恤収録如获更生之赐也已凂彦仲兄与季温博士代覆万告留听幸甚幸甚草草布字不虔总希钧照不备

　　与朱枫林先生　允升学正书

　　三月二十七日程兄转示尊翰乃得动履之详甚慰甚慰向所附桃梅书已达而书册未至承非乆归高隠必可彻尊览也春秋疑义难决有自来矣所谓事大体重人微言轻一过目未极底蕴便欲决其是非此黄先生所以寜终身不以示人也若小子则不然郑渔仲有云事无两造之辞则狱有偏听之惑如得老于是经之士相与指擿无论合否择其大有闗系者得百十条设为问答以附书后则一得之愚可以自见而经旨明矣岂不快哉是以于刘公高论拳拳欲得闻之承批示二说其一谓春秋随事笔削决无凡例前辈言此亦多至丹阳洪氏之说出则此件公案不容再举矣其言曰春秋本无例学者因行事之迹以为例犹天本无度厯家即周天之数以为度此论甚当至黄先生则谓鲁史有例圣贤无例非无例也以义为例隠而不彰则又精矣今汸所纂述却秪是属辞比事法其间异同详畧触类贯通自成义例与先儒所纂所释者殊不同然后知以例说经固不足以知圣人为一切之说以自欺而谩无统纪者亦不足以言春秋也是故但以属辞名书而序文具见微意明不可与释例纂例等书同论也其二谓宋华元出奔归国间无异事再书名氏为特笔此等处最好商畧但恐有理难伸耳春秋之有变文非得已也然犹是史文中改易一二字至于特笔则非史氏恒辞所及矣然非有大正于君臣父子之间亦不茍为异同也凡先儒曰变文曰特笔云者皆无根据直是以意取之与愚见不可同日语至若所谓间无异事有异事云者不过史家得便宜二传本为盟会发例若推之以释他事则如实来暨齐平执曹伯畀宋人一事而再见者茍间无异事者皆得蒙上文矣若宋公使华元来聘宋公使公孙寿来纳币晋侯侵曹晋侯伐卫各是一事者虽间无一事亦不得蒙上文也凡大夫出奔者未必悉得反国其出与归事本末亦多不同故出奔与反国各是一事史法不得相蒙是以圣人修经出奔与归国亦各有笔削或书其出不书其归或书其归不书其出是虽一人之事而书法亦不相因此宋华元自晋归于宋虽间无异事不得蒙上文亦不过史氏恒辞而已窃料言此者必援郑良霄事为证若愚见则大夫书入法与书归不同况良霄之罪郑人既讨而杀之春秋书郑人杀良霄以讨罪为重苟间无异事则自许入郑得并上文出奔为一事不必更端可也华元虽挟晋为重然其出其归皆为国事非懐恶以入之比乃以间无异事故书之与良霄同文鲁史虽固陋宜不至此亦无待于圣笔而后重书其名氏矣然良霄事与获麟后记陈宗竖事史法正相表里夏书陈宗竖出奔楚冬书宋宗竖自楚复入于陈陈人杀之者歴三时间数事于史法自合更端书之既再书陈宗竖故下文但书陈人杀之并复入为一事而不复再举其名氏详于下则畧于上详于上则畧于下所谓史家便宜葢如此由此推之使华元归宋上有一二事则与特笔复何辨乎借令良霄与宗竖易地则书法皆同矣此既非笔削之旨则华元再举名氏何特笔之云茍为不然则凡先儒曰特笔特笔云者宜无不可通矣愚见如此未审先生检阅后以为如何其它云云不惜一一批示使得致思区区之望也近年以来昏愦殊甚已写出者輙不复记倘时得人掊撃亦一助也长厯大衍厯考经异同疎密之由已悉改入日月差缪类王周正月说却入左传补注中草藁谨封上求教江氏长厯序得令人抄示幸甚德懋乆不相见其文亦恐不存矣适舎弟归故里承动静得拜此良便临书草草不宣

　　答赵伯友书

　　四月朔日罗丞宅专人送至二月初四日所恵书捧诵惊喜逺自初别以逮近岁十八年间死生契阔之情歴歴如奉面谈近日自江右道通后始属权伯文中则张孟循诸公问讯至是乃副所望其欢忻其感慨葢有不可言喻者翘企郁塞之懐涣然冰释矣承笔削行状作黄先生传足见高情此先生清介絶俗非尊兄无能继其逸轨者广其学以永其传葢有望焉一赞已得其要子云固不待异世也故特奉纳春秋师说一部属辞一部通五册尊兄既熟行状又观师说则于其六经复古之学艰苦之由已得大槩然后细勘属辞一过乃知区区抱此二十余年非得已不已强自附于传注家以徼名当世之谓也顾其书叅互错综若未易观然其入处秪是属辞比事法无一义出于杜撰请以正经及三传置几案间遇担荷不过处试一检阅则得失判矣私窃自拟以为有取日虞渊浴光咸池之功未知高明以为如何耳非尊兄吾不妄发绳愆纠缪之益不可以遗他人承欲为通鉴纲目着一书甚善此间有乡先生汪公尝作纲目考异不在手未暇寄去然愚见却又有说烦校定春秋文字后却求教也欲与左右商订若此者何限汸既羸病不能去水陆千里行旅萧条兄亦岂能一来视之垂喻终当一会晤良感盛心矧令弟一别八年不得音耗此又访问之所宜先者俟昆仲相见卜居有定处行者居者两皆无虑天其或者可遂吾愿乎然以尊兄简淡易足所谓月粟一官石资于人者廉矣若更得令弟生理有恒则定居之说良易惜相去逺无由与知耳罗氏人来者立告去奉此殊阔畧程彦文秋后复西行当图嗣问伏惟顺时自爱不宣

　　贺郑师山先生受诏命书

　　汸自闻先生被诏命即欲一见左右称贺病甚不能去此月八日舆曵至中途见东行者皆却走言苗军且至仓卒莫知其实輙亦引归一二日来讹言甫定而疾复作恐旬月间不能亟见故敢道其所欲言者先生幸加察焉汸闻乡里之论有谓可为先生贺者有谓当为吾郡贺者有谓当受命即行者有谓可无行者然此非惟不知朝廷之意亦不知先生之德也国家自世祖以来不惜高爵显位而起山林之贤诚令典也曩者如汴梁吴彦晖闽中杜原甫皆尝被斯命矣然则或谓可为先生贺者未为知朝廷也吾郡先达众矣以布衣召入翰林诚未有如先生者当今四方多故求贤如渴岂无意哉然则或谓可为吾郡贺者亦小之也若愚则当为天下贺尔前辈谓士大夫惟出处一事不可谋于人葢以时义不齐而士之自处者异也自处者异则其为人谋也难乎其适中矣矧可以轻议哉然则或谓当受命即行者未为知先生也昔以处士征而不至者葢有之矣若夫言论风旨汉然无闻徒使上之人谓贤者不为世用而弓旌为虚器岂君子之志哉然则或谓可无行者亦未为知先生也若愚则非惟不敢赞之以必行而亦不敢尼之以毋行直以谓先生当有以报朝廷尔夫天下之大患莫患于下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫图天下事而皆若此何治平之不易而冦乱之足忧也其可不为天下贺哉且士大夫言于丞相者必曰郑先生惟不出尔出则天下事可平也丞相言于天子亦然天下事先生与有责矣其可不思所以报之哉夫谓当为天下贺者众人之情也谓当有以报朝廷者先生之志也公卿大夫不计天下利害者五十余年是以至于今日今其敝事虽多以先生之明而虑之如烛照而龟卜尔以先生之德而处之如辨苍白而数一二尔何难之有哉然则事固难于口陈而易以书道者窃谓先生当条列治安之策极言时弊通为一书如果行也则以献于天子不行则上之中书先生言之而朝廷行之而天下被其赐虽不仕犹仕矣朝廷固无负于士大夫矣士大夫固无负于君相矣各尽其职以行其治安之策则天下不足治矣虽然先生之仕不仕犹不计也而况于策之行不行哉昔苏明允以诏书召试不起犹且以君命不可虚辱于是有十万言之献今朝廷之所以待先生者至矣其可已乎然则所以报朝廷者莫善乎是明矣果若是将见先生之道措之天下而有功垂之百世而无穷然则虽为先生贺可也岂惟天下哉虽为吾郡贺可也岂惟先生哉汸之所以为贺者如此虽然非以为先生虑不出于此也葢欲探先生之志以解众人之惑尔若夫可行而行可止而止先生固素定于胸中矣愚胡敢赞一词尚图走见以请耳书不尽言伏惟亮察

　　寄上苏伯修

　　即日未审尊候何如伏惟纳福汸向因高则诚如京尝附短状上问起居计当得达左右迩者伏闻暂持玉节出判漕台日与士民同増鼓舞逢掖之论率谓盐荚诚经费所赖第以阁下居之则为非宜汸窃以为不然夫古之君子所以任天下之重而繋一时之思者初无分于出处也岂有中外之间哉矧积弊因仍禁榷无艺海隅残孽尚烦干戈阁下硕德雅望舆论所归忧深思逺形于辞色抚绥丁户于凋瘵之余俾之安土乐生益寜边郡则湟池赤子喘息无地请命有期矣夫岂居一官效一职于他日者可同日语哉汸与一二同志山居读书期稍竭驽骀以无负于门墙而意广力孱未之有进惟曩岁所闻诲语则不敢斯湏忘耳虞宅得欧阳公为神道碑计已彻尊览但所据行状未经删改谨皆缮写上呈伏惟阁下必有不刋之论可慰老先生于九原也刘静修先生墓表曹学士志铭偏州晚学皆不得见方欲谋重拜门下以毕其所欲求教者秋暑尚隆未敢輙易叅谒伏惟为国为民善自宠珍以副善类之望谨奉手状不宣

　　与梁按察书

　　三月初八日新安诸生赵汸谨斋肃顿首再拜奉书宪使相公先生阁下前月末胡县丞使人传台旨欲汸诣节下一见缘汸寝疾岁深毎感风寒輙成重疾动止不出户闼药饵多于饮食肌肤日削手足痿软不能歩趋闻命惭悚莫知所为伏惟阁下蜚英腾茂早已超乎辈流体中备和晚益弘于德业今者持节一道以激浊扬清为己任所至官吏震恐黎庶苏鲜而区区疾病沈沦猥以朴学余生特蒙存録乃弗勉强扶掖一望颜色以慰平生岂非其命耶反复思惟无以报塞雅意谨献所録春秋师说一部又属辞一部四帙其间所列笔削义例稽经考传悉有据依虽于按治事宜无所増益如赐校正使克有传于后在尚世君子尊崇经训扶树教道或有补于万一岂惟晚学小生皓首穷年之一遇而已方命有罪非敢矫餙惟高明有以教之幸甚幸甚谨奉书上谢伏纸无任悚息伏惟台慈鉴察不宣

　　代王总制回王左丞

　　某顿首再拜某大左丞相国宗兄钧座即日孟冬渐寒恭惟藩屏清严民兵夷怿穹后协相钧侯动止多福某靖惟建武始割豫章为军葢江南有国所以护边琐也矧今鼎足洪都军督府外绥岭徼内控江湖自非敦龎伟异之资恢廓深沈之度终始一心险夷一节孰堪重寄克建殊勲乃者苗酋干命率其锄耰之众扫境以犯金汤俄而我师西征一鼓而覆诸宫亭之渚视周公瑾赤壁竒功虞允文采石伟绩殆此葢我国公削平僭乱奄有湖湘信乎有天人之助矣然当戒严日乆闗梁既阻调发不通而鳯山麻源千里间曽无鸣桴之警吠犬之惊是则吾宗兄夙着忠诚益坚保障之明效也功名日起曷可量哉区区无任钦仰某切闻古之以气义相结者犹曰异姓天伦况乎禀姓受氏同出一源所以统繋百世而使之别于他族者在人心固宜有先后也然则英豪之士遭遇知已相与缔交结言以坚翊亮之诚者岂可独后于他人哉如某者虽惭圭获迎侯门每思要结忠贤共酬恩遇是以于宗兄尤惓惓焉不图高谊先之锡以华缄董之专使首摅报效之诚以昭同志终约兄弟之好用笃懿亲载盟之辞凿如金石筐篚之实重于琼瑰某敢不指日铭心奉以周旋毋或失坠属张君归速未究谢言薄采苹蘩乆稽问敬山域弊陋鲜敌腴施惟增悚息文学郑士恒于张君有童冠之旧輙俾因之以达鄙诚于节下所冀益壮丕图勉恢盛业使枤杜同姓之思不忘于今日则常棣孔懐之义岂愧于良朋异时太原氏衣冠之盛勲业之隆复振于江左则自苍姬而下实宠嘉之区区不胜至愿惟宗兄其鉴之家尊夏中省视来此感佩至意附楮引忱瞻奉未涯伏惟为君民自爱不宣

　　与师山郑子美先生

　　即日秋凉伏惟征君师山先生动履安福某疎逺仪刑倐经两岁屡谋谒教輙以事牵葢丧乱之余出处两艰亦其势然也重以学问荒芜自惭寡陋而交游过爱徃徃称誉过于是有滑稽君子恶其无实巧构飞语歴诋辈流且使其言若皆自不肖出者虽荷诸公照知不为所惑然私心则谓当此时义倘得朋友由此见絶使得遂其返闗却扫茍全逺害之图则滑稽者之赐大矣以此益复深居简出虽以先生平居见知之深见爱之厚亦不觉其间阔之乆也迩自逺归欲一造馆下稍述鄙陋而宿疾未除方谋灼艾谨録谬藁数篇豫纳几下上求绳削而并及取疎之由如此俟炙疮愈即谋省谒伏惟高识雅量度越一时必有以教之尔未诲侍间伏冀为斯文自重

　　答蔡叅政书

　　四月初六日新安诸生赵汸顿首再拜复书于大参相公先生阁下中书诸相公先生阁下伏蒙星源翼差官及婺源州官同雄峰翼使者兴安府委官休寜县吏赍公文币帛为叅议官左右司官同禀都堂钧旨以汸为隠士下其书所在官司以礼敦遣者疾病阽危闻命悸恐间数日又以叅议公与诸公所题手书来示捧领三读深以病废日乆上虚大丞相求士之盛心次负叅议公与诸公荐扬之厚意感激忧惧不知所裁谨以不能上道之由沥诚具书上谢万一伏惟少加察焉汸之生也禀气甚薄二十五六时风痰之症积成痼疾手足头目日渐长大而躯干与两臂独细弱如初歩履极艰饮食甚少如耄耋老衰者其残废不堪人事之日乆矣迩岁以来加以寒湿外感身兼数症药饵无功医者厌于调治友朋倦于馈给温热间作痞结怔忡弗能食饮顾视余景亦不甚惜此皆使者与诸官吏连日所亲见若是者其可当大丞相之求与叅议公之知遇乎然汸所以得虚誉于时贤者葢亦有说早岁获见一二前辈于经学稍知用心既而以乆病故仅守春秋一经其它经皆不能复更读史书仅考左氏传亦不能记诵其它自史记而下治乱成败之说皆力不能及葢以乆病早衰不能勉强非自弃也此则必与汸有徃还之旧者然后知之其尝邂逅一面者不能详也而况于仅闻其名者乎若是者其有取于武功经营之日乎其亦有禆诸明公之末议乎然则虚大丞相求贤之盛心负叅议公与诸公之举者非小子之罪也自古创业之君其功臣谋夫未闻有一人出于经生文士者迨其中世误于经生文士则或有之何则以其素不讲当世之务也晋人所谓宜束之高阁以俟太平者夫岂不试而言哉若汸者足迹不逺无四方之游无俊杰之交自度病不能进早岁则絶意场屋其于时务未尝用一日之工然则使汸不病且不敢以无实之名昧昧而前以冒弓旌之招而况于笃废俟尽夫复何言是亦可见其命之穷无其才而有斯疾者矣顾无辞以复于执事者輙敢以先师黄楚望先生行状一通春秋集传序文一篇上呈所以见其早得虚誉于当时者以此而以其乆病废不能脱藁恐有遗恨于身后者亦在于此伏惟叅赞之暇一赐览观使小子得藉诸明公余庇稍求医药进饮食一二年间不死幸而克成其书以示天下以传后世使天下后世知大丞相与诸明公待士厚病者得养废者得起老先生待朴学皆得遂其志成其业以垂无疆是则仁人君子之泽非但一时一士被其赐而已也干冒尊严不胜悚息不宣

　　寄上苏公伯修

　　即日仲春伏惟尊候动止多福汸自姑苏舟中拜别即转吴兴度腊改岁回钱塘会葛元哲昉闻旌节所次用释驰系汸窃闻古之君子居廊庙则功显在山林而言立是以或出或处初无容心而高风伟绩显白一时焜煌干祀尤可尚也矧礼失乐流文散史缺非弘才卓识夙有闻见不能辑而存之阁下素抱述作之志倘及今视听精明体履清暇网罗遗逸成一家言以幸后学忱非小补前辈欲著书多以闲居日少志弗克就九重侧席良辅乃躬瘁効劳则汗青未有期也汸穷山晚进仰恃一日之知輙敢僭效其愚如此惟家贫亲老不得供洒扫于溪堂备捡阅于书府旦夕瞻企无时可忘耳因高则诚入京谨奉手状起居干冒清崇不胜悚息伏惟幸察不备

　　答朱子范

　　徃岁专诣门墙拜顾存之辱庶几获质所闻夫何中道而同行者以亲姻为嫌由是此心弗克独遂尚蒙枉骑出见寒林古木中依依数语而别则亦人情事理有当然者非敢介然于左右也春初闻从者重赴广陵深以未申祖饯为媿雪中获领手翰三复竦然所以惠我者厚矣某于义利取舎之间析之精矣顾念不敏之资察焉而不足于明勉焉而不足于力虽持情之耿耿终抱志以悠悠则未审吾兄何以匡其不逮也蒙喻金兄有共学之志顾何以得此矧寒宗于先世有连姻今本初兄弟又为至戚亦何敢偃然拒之大抵学问之事以志合身安为本空山凡事草创来者徃徃不获便安为叹客主为之两难其迂疎之学不达时宜终鲜及人实又不待言也以此不敢相与为茍且以误其迈徃之志尊兄必察其愚不以方命为罪尔承闻此兄质美而志坚又有吾兄为之表帅可谓有余师矣他日倘获承接自当三谢不敏望执事为善达此意幸甚幸甚

　　答倪仲弘先生书

　　汸顿首拜覆仲弘先生翰制尊右近尝扣谒馆下获闻至论殊慰离索虽相距不逺然别去不能不怅然也去岁蒙尊翰缄示教答疑义佩服之余再具求教而书竟未达兹复掇其一二録呈并平昔所欲请益而未能者以徼终惠倘辱不弃幸孰大焉尊翰太极不离乎阴阳而亦不杂乎阴阳则天命之性不离乎气质明矣按此语湏子朱子而实出勉斋勉斋曰天命之性自其理言之不杂乎气质而为言尔向亦未得其说后见朱子有云某解太极图云某此句当子细看今于某解说尚未通如何论太极因此求之方悟朱子微意所在葢非有以离乎阴阳也一句是正说太极本体二句是发明周子立言之旨谓无极而太极五字乃是即阴阳而指其本体不杂乎阴阳而言之耳非谓太极真不杂乎阴阳也故曰即太极不离乎阴阳而亦不杂乎阴阳而为言皆是深致意处张子曰形而后有气质之性善反之则天地之性存焉勉斋恐读者未达此旨误以禀受于天者为两性也故以朱子释太极图之意释之葢谓此理既赋于人则已堕于形气中非复本然之全体不可纯以天地之性言今曰天地之性乃是自其理而言之不杂乎气质而为言尔非谓天地之性真能不杂乎气质而可以舎彼而全此也尊翰又云若以理之不离乎气者言之则天命之性得于有生之初若以理之不杂乎气言之则天所赋于有生之初而我受之以为性者本无不善也此初字是指天命人性赋受之初言所谓不离乎气者也用前二句观之则是得于有生之初者果有两性也通后二句观之则是理之在人者有二而所谓复其初者乃是舎彼而全此也气质之性虽曰形而后有然使得之于天无是本然之性则亦何以为是气质之性哉故程子以本然之性为极本穷原之性又谓二之则不是意可见矣愚意如此未知是否尊翰云尊德性者存心之事静时工夫也道问学兼致知力行而言动时工夫也致广大而尽精微存心而致知也极高明而道中庸存心而力行也此一节尤不能无疑葢动静工夫皆是就心上说如所谓存养省察是也与致知名义事意不同可疑一也且以尊德性专为静时工夫则与存心而致知力行者自相抵牾可疑二也谓存心为尊德性之事则可谓尊德性为存心之事则不可可疑三也昔有以问为致知学为力行者朱子不以为然今欲并包力行为说可疑四也汸昔年读书最患多疑每一开巻则如猬毛而起虽圣贤书亦然尝谓程朱二先生发明斯道庶无复余藴若于其原有一字不通则是道体之全犹有所昧故亟欲求教倘以不为渎则继此当有不一之请也惟是昨承诲论深叹夫践履之难则小子犹不能无憾于斯然不敢遽请其目者诚有所待而不敢轻也良以平昔仰慕高致非止为一二文义请益而已向以间阔之日多故不敢妄请今则相望甚迩聚会可常则其性习之偏必已深察之矣虽不敢数扣凾丈而书问启教当在所许也然常思之士之为学必于斯道之全体大用稍能窥其大纲而又必于其知之所至行之所逮浅深分数无毫发之不自知然后知行交勉日有程课而进修之序有所考师友之教有所施也不然则浩浩茫茫实无立足之地而欲以疑于近似者自诡贤于流俗者自安谓之知道且不可而况于君子成德之事乎葢尝反已而思之其麤心俗见渐知解剥乃由长年歴事而然似非义理浸灌所得者向承尊诲谓若稍能变化而终未敢便认以为是也区区稍类谨厚亦以资禀之偶然而忧思之余其是非羞恶之心不能自泯此古人所谓匹夫之行者圣贤践履之教恐非谓此也夫践形由乎知性读圣贤之书而麤通其六艺乃知性中一事耳未可便以圣贤之学为止于是也汸之所自知与其所愿学者如此其所不知与知而未当徒言而不能践者寜无望于师友之训哉夫病者之求医必尽告以受病之原而后剂量浅深得尽其技是以虽知辞多之为渎而不能已也若夫有千金之药而不能信服则护疾灭身之罪其将何辞先生念其附托之意不在于他则必有以教我矣楮短心长言不尽意伏惟恕察不宣
　　近承附至良方已领稍凉便当依法合服也大学辑释敬已伏读一过区区妄有所疑即已随处标识其一二当讲者谨条具求教幸有以订其谬也
　　一凡例二字固是著述通用但施之圣经贤传之首似大郑重朱夫子著书义例甚精皆未尝自列于书首况乃编次小节无大闗渉又皆先儒成法或只用自叙之语引起却逐一写去未审可否
　　一泛滥二字已尽编集成书之罪谓之龎杂则波及于立言者矣
　　一点掇训释以便初学亦是一说但朱子著书或详或畧必有深意存焉非是不为初学作计若必欲剔抉无遗使人一览意尽则入耳出口者得以肆其灭裂沈潜玩索者无所用其心思徒増浮躁之风罕有自得之妙所谓语意平常者似可省去也四书海涵地负初学所未解者多矣岂能一一点掇邪如两三句以上虽非特笔决不可无陈先生曰四字葢书名已更故也
　　一以挑剔精妙警策明快赞胡先生通旨甚当但此八字乃宋季作经义之法未可専以此等为好也自有四书集注后唯勉斋西山双峰暨胡先生多所发明皆是于四书中有真见者双峰融贯朱子之论时有失其真处胡先生必欲章章出一通旨是以过求处尤不少耳辑释于诸家议论皆有去取则所谓不敢録者似不必独于胡先生说破也伯武尝对子韶言之亦不可不知耳
　　一所引胡吴新说皆是本无可说而强生议论故于枝蔓上更出枝蔓如所谓格致二条贯彻乎诚正修齐治平之间非诚意以下不事乎格致如以敬止二字为文王明德新民之极致皆似是而非不通究诘且大学工夫所谓其叙不可乱而功不可阙者在朱子俱有成说无复余蕴若谓格物工夫则随所遇而用力焉可也今以格致二条为贯彻乎六者之间则是知致邈无其期而物有未格知有未至而意已可诚心已可正身已可修家国天下已可齐可治可平也又谓非诚意已下不事乎格致则夫诚意正心之术齐家治国平天下之具皆学者所当穷格之先务非可以临渴而掘井也所谓明德新民之极致者如下文所引淇澳烈文之诗是也文王新民之极致则上文周虽旧邦其命维新者是也敬止二字乃是就文王德性上说并新民言之非经旨通前后二家之说观之似于章句或问之旨元未看得贯通完全但欲寻行数墨剽窃立论耳信乎学以为已者之难得也汸本不敢僭直至此近蒙书示朱子及张吕二公问答三复悚然知三先生胸次如青天白日无复毫发留藏回护之态真是圣门诸贤哲气象葢所谓唯知义理之无穷不见物我之有间者岂复校其能不能多与寡而为之进退哉益知先生之盛心为有在矣是以肆其胸臆至于如此乱道处幸有以教庶不负其求教之初心也人行速又有猥事不谨详乞尊照
　　即日天气乍冷伏惟尊候清安汸向者伏读大学辑释尝尊严命以鄙见求教继辱手书多蒙印可且有随所见不惮忠告之属此在先生固为盛德余事而小子问学空疎误承推奬不能无愧尔屡欲具谢不敏而以冗猥未能也中庸所采前辈精义大畧无遗视大学殊胜然此书实未易言惧无以复于左右者故稍乆不敢奉还近日偶观东阜翁礼记集义纲领有云儒家以大学为门户中庸为阃奥入其门庭造其阃奥由是而读戴记之四十七篇大本立矣宜无难者反复数过殊未知其旨意所在若只以诵习其说便为入其门庭通贯其义便为入其阃奥则子思子所谓立大本者恐不谓是未审老先生所谓门庭阃奥当是何事乃复有待于诵读戴记而后大本可立邪庄生曰语道而非其叙则非道矣先民有取焉昔者朱夫子从李先生受中庸之书求喜怒哀乐未发之旨自以为未达而先生没有如穷人无归之叹其后如长沙与南轩论之三日夜不能合由是观之则朱子之所以审问而明辨之者岂特文义之间而已哉若只以文义求之则是书有章句有或问有门人之録有石氏所辑因其所已言而求其所未言思过半矣若必欲视为已事则程子所谓放之则弥六合巻之则退藏于密而终身用之有不能尽者恐非可以寻行数墨而求之纸上也朱子尝谓范淳夫一生只将圣贤言语忙中即抄一畨便了所以见处全不精明淳夫高明博雅度越流辈乆从二程夫子游一时名世之士莫不推服而后之大儒论其失乃如此则吾道之大诚有未易知者哉又尝谓不用圣贤许多工夫亦看圣贤底不出不用某许多工夫亦看某底不出其所谓圣贤工夫某工夫必有事实决非虚言然则茍不求其工夫所在以实用其力而遽欲苟附益于圣经贤传之间皆朱子之所不许也若曰著述事体与反己之学殊涂则亦未审其何所据依以为折衷羣言之本欤大抵近世君子多以辨析义理便是朱子之学纂述编缀便是有功斯文故于向上工夫鲜有发明日用之间无所容力其资质近厚者亦不过茍免显然悔尤而已圣贤中庸之教岂如是哉若汸之气薄质弱尤切忧惧而用志不勇未之有闻先生诚不以其言为妄尚幸有以教之也蒙诱掖谆切不敢自弃屡欲面启而拘事未遑兹因便风谨勒此承动静俟得近闻却当进谒并请中庸下巻参玩前后续求所以教也不备
　　向因送客得邂逅一见少慰翘渴值仲本拉过其家不获践回途谒教之约继又以事奔走郡城是以中间虽尝两奉惠书而皆不得以时上答状也昨方抵馆舎则知从者亦尝过邑郛但未知继此可得侍晤否县公亦欲少欵若得径为此来尤幸汸屡读中庸辑释纂録前精义大畧不遗良不易矣思欲罄竭愚虑少副谦德之万一而涵泳所闻未之有得袁氏所録吴先生绪说多宗程子其异同之故亦非一再省览所能骤决也是以虽欲妄有指陈而自知其非未敢輙竟其说尝观朱子自序有曰沈潜反复葢亦有年一旦恍然似有以得其要领者此葢语人以其先难之故后得之由使毋以易心求之也既曰恍然又曰似有则有非指要纲领四字所能发明者矣夫是谓之知德夫是谓之知道而知言则其效也其曰然后乃敢会众说而折其中则可见前是葢有所未暇焉葢其于明善诚身真修实践如行者之赴家其至可期饥者之得食其饱可必至夫一旦豁然贯通之日而后众说之异同得失折之于此无一不得其衷焉非揣摩比较从事于行墨者所可同年而语也区区自虑以为如汸等辈资质之凡近心思之麤浅茍不能于为已为人之际一刀两叚发愤刋落然后实求反已亲切之训以致其絶利一源之功而徒尔朝翻暮闭口诵手抄则是终身无由知至毕世不能意诚而释迦达摩果贤于孔孟矣若夫先生志意之诚确工力之专勤而虚已择善无间物我其所存所就岂晚学所能与知但近日前辈著述殆夫借仆铺面张君锦绣者恐不足为先生道尔仰戴亲爱之厚常切愧叹深惧有负所期故敢倾倒其胸臆之私其是其非尚幸明有以教之是所愿也中庸辑释二帙周礼订义古义书各一帙同纳余俟后便恐从者解去书馆则侍诲有未可期者故特专人贡此汸此间去留迟速却俟得严命后为之图尔干冒清闲无任悚息

　　与袁诚夫先生论四书

　　日録疑义书即日仲冬伏惟楼山聘君先生尊候安福徃岁仆人还蒙赐手书缄示孟子日録许以难疑请益可于文明处间达窃惟先生古道盛心嘉惠晚学如此而小子疎庸辱教有自敢不竭其胸臆思所以承诲论者乎谨以日録诸书叅之向者所闻要语所得尊翰诸有愚虑悉呈先生其终教之戊子赐书云足下天资非不聪明学问非不博赡究竟非不精详但觉本领尚未分晓统宗会元之地欠着工夫此处未甚融贯则读经书未免有窒碍汸窃谓此一节深中浅陋之失但上三言亦予之大过尔又曰虽朱子不能不微有此失所以专守其说者又加甚焉汸于先正大儒所造智不足以及之不敢輙揆所闻立议以取侏儒观场之诮窃谓先生学于吾文正公而文正则于朱陆二氏之学互有发明者汸闻陆先生曰今士大夫不志于利惟朱元晦此言真如震雷惊霆当时名儒杰出各立门户甚众至此皆粉碎矣后之君子顶门上若当不得此一针则于元晦地歩未易抗衡也况所谓统之宗会之元者其可从下窥高以意识卜度乎若学者于经旨专守一说则事又不同葢义理无穷故不当以先入之言为主但得于彼者未见其无疑则舎于此者乌可以轻易也若夫向里一闗无所开发而徒欲守先哲之见以为己见诵先哲之言以为己言则小子虽陋亦未忍自画于斯先生尚有以教之否戊子见教云论语志学一章前三句是穷神之事究竟至此则吾心之所存与天地为一后三句是知化之事了悟至此则吾身所行与天地为一汸窃谓若此则是圣人四十已前穷神至五十已后始为知化四十已前究竟至五十已后始了悟也易所谓德之盛者其后前迟速乃若是邪究竟了悟乃释氏所谓心学一边事儒者不道恐非所以论圣人又曰知天命与天地合德是致和是万物育耳顺与日月合明是致中是天地位汸窃谓以此意配此章之叙言之则当其与天地合德时未能与日月合明当其致和而万物育时未能致中而天地位也此章虽为圣人之学然其进有序不可如错综言之又蒙见教耳顺之说且口授微旨而未及请益后闻之録师说者有曰此谓天下之声耳无不闻而心洞知之尔彼释氏尚能通他心吾圣人岂有不能汸窃谓未易以言语辨也夫大虚之无外徃古来今之无终始声色貎象之充塞满盈而无纪极皆子思子所谓虽圣人有所不能知者也而释氏则以为知之故赞其师者以为山斤海滴地尘空界尽无量劫无所不知而犹未尝即此以为具足今使圣人果有以知其所知则彼犹有贤于圣人者使圣人果无以知之则亦无待于知彼所知而后为圣也夫天以左旋而成岁功日以朝升而曜羣动圣人者顺性命之道以叅天地而赞化育者也是故仰观俯察以知幽明之故原始反终以知死生之说而非有怖于中而后求有待于人而后征也然则范围大化不必周知三世曲成万物无取兼照十方岂非以其所本之异乎彼且以尧舜为凡夫圣贤为非类葢亦自知其不可同于儒者矣今儒者则曰彼所能知吾圣人岂有不知则是见月之生明于西而拟天以右旋求日之照夜也岂其然哉此在晚进固不当妄论幸先生尚有以教之日録从心所欲不踰矩之训以从与不踰属天地心与矩属圣人在圣人分上固有此理但非此章之义如必用此说则是从心上元阙却天地两字也大学日録云明德新民各有至善其为至善各有分限明之新之者循其分限而不相侵越是为止于至善汸窃谓如曰明德新民各有分限是明至善可也今由其为至善各有分限是于至善上更有分限矣大学经传于明明德新民未尝各出至善二字微旨可见如曰明明德新民皆止其分限而无欠无余可也今曰循其分限而不相侵越则未审明明德不止至善何以为侵越新民界限新民不止至善何以为侵越明明德界限乎戊子赐书云未当止而止未满其分限非至善也当止而不止越其分限亦非至善也过于此则侵于彼如谏亲不从而止是侵入谏君分限谏君不从随之以号则又侵入谏亲分限汸窃谓以未满分限对越其分限语意纔备可见侵越二字只说得一边过于此则侵于彼就谏亲上犹可至明何则君亲尊同谏诤事同尚不达天属义合之分而昧所施之宜虽谓之相侵越可也今明明德新民虽有内外本末之分然首尾相因只是一事葢明明德止于至善则家国天下一以贯之而新民在其中矣未有余于明明德而不足于新民者亦未有有余于新民而不足于明明德何以谓之过此则侵彼乎又云格致则欲其学而知之止于至善诚意则欲其勉而行之止于至善正心则欲其操而存之止于至善修身则欲其泛应之无不止于至善汸窃谓至善以事理当然之极得名日録以当乎理而妙于事释之精矣但谓格物致知诚意正心修身以下工夫各欲止于至善则恐非大学本旨大学以在止于至善上承明明德新民下即继以知止能得而以知所先后继之然后因古之欲明明德于天下者而遂推八事以先之叙却由物格以顺说相因后之效而无复止至善之云传文中亦以无所不用其极之效其下引诗以见新民用其极者则直蒙上文言之不复更云至善自第十六章传以后皆无一语及至善矣其详畧后先必有深旨葢尝论之必修身以上五者皆备乃为明明德必齐家以下三者皆备乃为新民故总以明明德于天下一语起之必明明德新民无不用其极方是止于至善故经传说至善处皆合明明德新民言之不复析为二也若八事则不然当其物格知至意未必诚也当其意诚心有未正身有未修而家国天下未能齐治平也安可以一事之功而袭至善之名乎茍一事未至且不得为明明德且不得为新民又何以谓之至善乎传所谓仁敬孝慈信乃是明德既明之后所止莫非至善其目虽五其为至善则一葢未有为人臣止于敬而为君不仁者未有为人子止于孝为父不慈者使得之于此而失之于彼则其所谓得者亦必非其至也况所止之善必有其名若仁敬孝慈信是也今谓格致以下各有以止于至善则其至善之目随事得名当有八义将何以为之名哉然则以物格知至为知至善之所在则可谓知之止于至善则不可谓意诚以下为得所止之叙则可谓各止于至善则不可故格物致知诚意正心修身之功各造其极只可谓之物格知至意诚心正身修而无至善之名齐家以下亦然何者八事反复相因初无二绪而止至善为明明德新民之极致不可以物各有止之泛言者而汨言之也日録云有定者意诚能静者心正能安者身修能虑则齐家治国平天下在其中矣汸按近日前辈多有同此说者窃谓有定则意可得而诚矣定未底于诚也能静则心可得而正矣静非正之谓也能安能虑则身可得而修凡举而措之者无不宜矣安固不可以言修而曰齐曰治曰平者乃所虑之事而非能虑之云也日録云知所先后则进为有叙而不拂乎大学之方法矣汸按以方法训道字是欲与第一句道字相应然既曰知所先后则是已得其方法不可但谓之近不拂亦非近字之义日録云修身之功在省察其身之所行而整饬其过不及之差又曰欲人于此动輙省察其身之所行免致五者之辟戊子赐书云圣人虽曰安而行之亦须常加省察修身之功圣人亦虽有但易如贤人尔汸窃谓如上所论则五者之辟虽圣人亦几不免而后中也是犹有所存然后能不亡有所理然后能不乱也何以为大而化之何以为有迹无迹何以谓之由仁义行非行仁义向者僭易说此意与濓洛先生论圣人气象处不同正谓此尔己丑赐书云圣人有心而无为才说有心则是省察汸窃谓圣人有心是对天地无心说若曰圣人有心省察却是有为矣据愚见则贤者不忘省察为有间断颜子不能无违于三月之后是也圣人纯亦不已自无过不及安用省察若曰心不自圣亦只可言明德不可言修身可言顾諟不可言省察是故大学明明德传中无学者工夫修身传中无圣人气象故汸尝谓明明德新民止于至善是举圣人事为大学标准自格物至平天下乃是学者工夫举古之欲明明德于天下者而逆推其用力之叙则所以明古之圣人亦必由学而后至而学者之功必可至于圣人是则所谓大学之道孟子日録浩然之气章云正心即大学之正心言勿强正其心汸窃谓必加强字作勿强正其心而后语意可通则非大学之正心矣向承赐教谓必有事焉是急所先务勿正心正是勿期其效之意但不以预期训正尔既曰勿正是不预期其效之意则以预期训正左传有明文比之加一强字而后通者固不省力乎大抵此章之旨本不必以大学之叙言如欲合而言之则诚意正心之功之效未尝不备孟子此葢所谓不动心者心正之验也持其志者正心之功无暴其气者正心之助也下文言浩然之气则志又在其中矣葢养而无害已包言诚意正心之功塞乎天地之间即其效也日録曰所行皆直则吾之动作与天地同运而天地之气即吾气矣谓非心正身修之验可乎然其所以至此者岂有他哉义者人心之裁制而形于事道者天理之自然而具于心得是气以为之配则内外昭著充周不穷而心无不正身无不修矣所谓直养有二集义者养之始事也但事事合义曰自反常缩则意无不诚矣必有事为养之终事也循天理之自然而不以人为加之非正心而何始之害有二义袭而取不慊而馁是也不知义者不足与言此告子所以外之也终之害亦有二忘与助长是也若专以必有事焉为集义则烦复失叙而不可通矣昔二程先生皆以有事为敬其曰敬则内自直者必有事焉而勿正是也其曰以敬直内则不直者正与助长之谓也伊川所谓不集义却是无事者为不先集义而徒欲持敬者言之耳非谓必有事为非言敬也上蔡亦曰浩然之气须于得其正识取而初心之要实在勿助勿忘之间舎是他无以为正心之功矣孟子之论初未尝废却正心工夫但此章养气之论乃是举其所自得者以告人故不以大学之叙言之其实未尝不互有发明也以寡欲为诚意之事亦非大学之旨葢寡欲是恶恶如恶恶臭方是诚意只言寡欲则其自慊不自慊未可知也篇末云万古一理千圣一心世虽逺而心之神明实相接迹虽异而心之天理实无不同汸谓有以见万古为一理则不必言相接相接者两物相连及之义也有以见千圣一心则不必言无不同无不同者两物相似之名也将欲一之适以二之葢亦语病之一端乎中庸修道之旨向者豫章临川皆得剧论今亦不复多为之说以渎尊听但谓此书篇首三言从上生下语意相涵可法如云所率者即天命之性所修者即率性之道两性字无异义则两道字岂容有二乎今必以此道为有污壊之道必修而后复则与率性之道异矣又恶可以同条而共贯哉大抵此三言是欲推原性道教所以得名之实曰性曰道皆指其本体之自然故教字亦从君师立法为言如所谓诚明谓性之性明诚谓教之教皆是更转一义而已谓之得名之实可乎中庸传道之书也是以继之曰道也者不可须臾离实从天理自然处言之故下文有戒慎之教无克治之功此孟子性善之教所从出也使其指有所污壊言之则当迁而之善可也安得连举三道字而断之以不可须臾离乎不可二字是儆戒之辞而日録以未尝须臾离释之则未尝离云者乃以自然之理言之也然则上文独不可谓因其未尝须臾离者而修之以为教乎夫道以自然之理言日録则以污壊释之不可者儆戒之辞日録则以自然之理释之其非此书宗旨甚明始借圣贤之书以寓已意则无不可若曰修者整饬敝壊之辞不可谓之品节则此字之始乃段肉为脯之名夫条而段之十脡为束于品节之义为近初非以肉之敝壊而为之也窃观先生四书中庸日録特为精密多所发明惟首章之义为一书大纲而未易通解如此故中间虽有微文小节不能无惑者皆不及遍举惟德人君子以辨学明经为志不厌不倦之美诵法圣师庶几有以终教之乎汸齿日以长读书穷理未尝少忘于中山居陆沈殊罕寸益西望引领不胜驰情非寻常人事语也尝附问豫章知文明以秩满归计无从达今留钱塘因元哲还便谨具録平日所欲上请者附纳左右倘有尊翰批答则敝邑张尹乃杨随翁高明初亲戚其家常有人徃还可以转致末由省谒伏冀调适寝兴为斯文自重不宣

　　春秋纂述大意【寄宋景濓王子充】

　　春秋师说三卷
　　黄先生所著六经补注翼经罪言等书篇目虽多其攻撃辨难使人致思只是一样文章大畧与公是先生意林权衡相似雅意欲得同志二三人共传其学其入门只是教人看许多疑节后却自思之虽告危太朴亦不过如此初受春秋只令熟读三传于三传内自有向上工夫比请益则立例使人思之如行状中二百四十二年内外之说一二年不能晓得其易置后则注脚元只在前说中葢二百四十二年之外者自伯禽至鲁国亾之春秋史官相承之法也二百四十二年之内者隠公元年至获麟之春秋圣人之法也凡一事皆具此二义以为单传密付尽于此矣然退而读本经终是例断不得许多书法异同始且旁及他经辛巳秋归朱文试回疑小子辈年少学浅故此老不轻授即慨然同徃拟同受其易象之学比至相见颇喜朱文精敏然问答之际不易前规大意与行状中谢李学士之说同朱文先回汸独留得口授六十四卦卦辞大象谛而求之大抵于象学无入处乆之所考左传杜注等义例颇见鲁史遗法欲以此复命请益而此行先至道园为虞公留住一岁来年专徃九江则先生捐馆矣易学既难着手而春秋微言颇有可思者乃摭取诸书中说春秋处叅以所闻辑为春秋师说三巻附行状后所以备述其事者葢黄先生是深究经旨失传之由以先儒多才高说得经学太易为戒以深思自得为凖故严立一家门在熟于先儒成说徃徃看得不然此是第一节首冀留览幸甚
　　春秋左氏传补注三巻
　　黄先生论春秋学以左丘明杜元凯为主所谓鲁史遗法既于左氏传注中得之而笔削微旨殊未能潜窥其罅隙后思礼记经解始悟春秋之学只是属辞比事法公谷所发书不书之义陈止斋因之以考左传正是暗合此法故其笔削义例独有根据所可惜者偏于公谷与杜元凯正是吾得一边乃以陈合杜举经证史以章旨附入左传集集解中属辞比事以考之今属辞书中八体由此得其六七后考日月之法传中事实巨细徃徃脗合为益甚多其它傅会处与凡例之谬为先儒所攻者并论之然前辈知左氏义例之背谬而不知其事实之可据知后传论世变之可取而不知其以书法解经在三传后独能发笔削之权此补注所以不容已也
　　春秋属辞十五巻
　　初尝会萃诸家说合经意者作集传岁乆未能脱藁日月之说亦未定始悟属辞比事欠精欠密窃谓先王制礼后王定律事虽不同然其伦理分义治体法意莫不在乎尊卑上下内外之间缓急轻重大小之际况春秋兼该礼法事有常变道有经权而学者乃为一切之说以释之宜其不能通也于是离析部居精别其义类而更以属辞比事之法细推之则凡滞碍胶结处皆涣然冰释因之以考日月之法亦昭若发蒙如有神助矣葢属辞比事之法至是愈见其妙而经之八体始定既又思八体之名虽不可易汸出于一得之愚若非彚别胪分使人一见了然非惟覩者未易深察虽吾书亦未必无矛盾也乃分为八篇而类释之名曰春秋属辞尝谓圣人作经虽不可测以今观之二百四十二年简重如山亦必属辞比事而后可施笔削所以学春秋者若非属辞比事亦不能达笔削之权故其间纪纲义例皆是以此法求之于经的有证据然后取先儒之说以实之殊与臆断无绳墨者不同此属辞之所以名也第一篇与末篇即是黄先生之意考之经传并不见笔削之迹第二篇笔削之旨乃本二传陈氏择其所当存而补所未备第三篇至六篇间有先儒之说而后传之指居多或辨其所未然第七篇发机于二传何氏及西畴崔氏然黄先生日月例亦只守孟氏之说尝取林少颕谕日月二篇置六经补注中亦不甚取后传不全废褒贬所取三传义例今皆不能尽合譬如适国都者其道路行程轨辙一遵指授至于宗庙之美百官之富只合据今日所见言之乃为弗畔尔愚见如此悉俟是正
　　春秋集传十五巻
　　旧藁纂述之意备见旧序
　　新藁日月之法既明八体既备义例俱有定说之后重改旧说尚未尽脱藁然属辞已有全书而集传终不可无传者属辞是先考定史法以明圣人笔削之权集传是推原事情世变以达圣人经世之用二书各有所主互相发明而后经意乃备
　　右具如上此经唐宋说者虽多大抵有二途一曰褒贬一曰实録褒贬之法每相矛盾其说自不能通而实録只是史官之事与孟子说春秋处不合诸家各以其意立论言人人殊既失事情又昧书法故黄先生一切断以虚辞必经旨既明义例既定然后可择其存者存之若黄先生力主杜氏得圣人制作本原止斋根据三传从书法立义得学春秋之要皆卓然有功于经然啖赵以前说者已数百家近代复数百家汸徃来江湖所见不过数十家然无踰三传三注及陈氏者最后见庄氏文雅堂书目内有未见者四十余家一时甚不能忘情疾病颠沛后心力凋残不复动念惟有以是正之幸甚
  </div>
  <div class="pagination">
   <a href="东山存稿_page7.html">
    上一页
   </a>
   <span>
    ...
   </span>
   <a href="东山存稿_page3.html">
    3
   </a>
   <a href="东山存稿_page4.html">
    4
   </a>
   <a href="东山存稿_page5.html">
    5
   </a>
   <a href="东山存稿_page6.html">
    6
   </a>
   <a href="东山存稿_page7.html">
    7
   </a>
   <span class="current-page">
    8
   </span>
   <a href="东山存稿_page9.html">
    9
   </a>
   <a href="东山存稿_page10.html">
    10
   </a>
   <a href="东山存稿_page11.html">
    11
   </a>
   <a href="东山存稿_page12.html">
    12
   </a>
   <a href="东山存稿_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
