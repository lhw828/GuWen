<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 9 页/共 22 页</h1>
    <div class="content">　　寒夜悲吟似夜蛩银缸何事结花红愁听风雨三更尽梦在波涛一叶中神女佩环归楚馆鲛人机杼静珠宫连隂未解何由旦翅湿南飞万里鸿
　　至日二首
　　独客无家望转迷山空木落气凄凄愁催短髪浑如鹤病觉长身不称犀书断蓟门天万里棹经秦树雪千溪何由去学神仙术一鼎丹砂夜自泥
　　日上扶桑晓色红闭门慷似杜陵翁干戈送老甘人下江海生春尚客中雪尽南枝开大庾天回北斗挂崆峒试倾百斛芜城酒未叹飘零两鬓蓬
　　送桑子材归麋塘
　　书囊未了复晨鸡嵗暮扁舟出大溪司马倦从枚乘客伯鸾欣对孟光妻山通石屋风烟合海接天河日月低一路梅花千树雪春来约我酒重携
　　十二月十六日雨雪至十九日大雪次韵陈仲谋
　　滕六春前试出竒三吴人贺太平时空山何处镵黄独半夜无风雨白牦梁苑一时賔客盛蓝闗千里逐臣悲老夫坐看纵横落醉拥鸢肩日赋诗
　　十二月廿六日蔡叔庸至翦烛听雨
　　水气昏昏接海邉清江狂客系吴船天风十日河氷碎夜雨三更瀑布悬寂寂春光归柳上匆匆离色在花前故人着屐能相过翦烛西窗话昔年





　　清江诗集巻七
　　钦定四库全书
　　清江诗集巻八　　　　　　明　贝琼　撰七言律诗
　　元夕
　　夜醉城南酒百缸春来端使客愁降障开云母东西一灯射琉璃日月防铁笛仙人传丽藻金钗小妾度新腔归来误作三山梦月色如氷白满江
　　郊居
　　背郭茅堂低入燕通邨小径曲萦蛇碧鸡坊里诗人宅石鼈崖前刺史家流水暗通三径竹晓云浓掩一溪花他年着我林间老埀钓共分鸂沙
　　红楳
　　时世新妆学内家渔人错认武陵霞百年艮岳空留树一夜春风为染花月里嫦娥羞素服山中仙客饵丹砂也知丰骨依然在雪后黄昏瘦影斜
　　蜀山图
　　连峰接岫写秦州雨洗蛾眉积翠浮石出剑门皆北向水通盐泽自西流松头一片秋云湿鸟背千盘细路幽策马匆匆度闗客何如渔父一扁舟
　　庚戌中秋九思主人置酒予洎景渊副使子仁理问同防时风雨骤作抵暮旋止天无余滓华月东出相与聨句十余韵皆大醉就寝遂忘所咏因复成一律
　　溪云通月转金盘石上移尊兴未防可惜少年今总老莫辞良夜试同看玉人不得携王赵词客犹能敌孟韩细数中秋知有几松花新酒更须干
　　归殳山寄杨徳中丁一鹤
　　殳山即与浣花同犬吠鸡鸣处处通卜宅定如唐杜甫剖符须得汉文翁荷欹夜雨衰犹緑枣落秋风熟已红一鹤道人今可过九龙山客试相从
　　庚戌九日是日闻蝉
　　今日出门风雨收东山西山须可游那能束帯从王事且复开尊破客愁雁别紫台初避雪蝉鸣红树不知秋桃花细菊应相笑嵗月无情自白头
　　木芙蓉
　　万里名花蜀上分澄江浑似锦江濆夜承仙掌三清露春剪巫山一片云未许王家夸少妇还从卓氏妬文君所思欲寄知何处雁断天南日已曛
　　寒夜忆梅儗西昆
　　星河西转夜初长梦断罗浮月在梁青女五更欺病骨玉人千里割愁肠铜龙水满声催漏绛蜡花销泪作行明发南枝应有雪试从树底觅春光
　　次韵陈仲谋
　　一夜秋霜入镜中静观诸妄已圆融离禽自托寒枝小病马犹思碧草丰出海云霞无旦暮经天日月自西东危楼独倚无穷思心事何人得与同
　　次韵杨鸣鹤
　　圃沧洲愿未酬倐忽光景岂能留江草江花还刺眼春风春雨又从头己知出处非同调且儗登临为写君看南山尽松栢英雄何处葬眠牛
　　发草试笔
　　宫花无意揷乌巾暂到金门遂乞身不用天官书上第已防学士唤山人葛洪井畔应堪老范蠡湖邉又见春重赋遂初慙造化狂歌痛饮乐吾真
　　游硖石西山访逵上人坐天开圗畵所为设酒脯
　　清明无雨试登山丹井西头一叩闗石戴楼台飞鸟外天开圗畵白云间桫椤树合隂初緑踯躅花残色尚殷却喜逺公能置酒老夫为汝一开顔
　　再用韵畣古道
　　宫殿如波涌两山上方不与世相闗望穷弱水三神外梦在匡庐五老间茶烹土锉旗枪碧酒泻银瓶琥珀殷闻有仙人葛洪井丹砂乞我驻红顔
　　送王熙易奉使安南
　　持节遥通五岭南酒阑插劒气犹酣海风不洗春冬瘴山雨长和且暮岚玉盌白浮椰子重金盘红擘荔枝甘纪行定赋诗千首蛮语时同父老谈
　　京师雨夜呈宋景濓学士王子充待制张孟兼主事
　　昨夜归心已到吴秋风相趣理荒芜蓬蒿一亩扬雄宅桑柘千家范蠡湖但觅丹砂扶老病那能白髪事驰驱题诗为谢京华客秦驻山头一腐儒
　　丁一鹤病愈见寄然且戒酒次韵答之
　　千年辽海归来鹤骨相依然玉雪清康乐爱山元是癖渊明断酒信非情邻人问字时时过野老知名处处迎三月闭门才一出南风万顷緑畴平
　　送杨鸣鹤还鸿山
　　慷慨长歌行路难何乡堪借一枝安鼋鼍吐浪江湖濶蟋蟀近人天地寒田父朝携新酒送山妻夜补旧衣完只应去逐梁鸿隐万壑风烟试独看
　　题材上人遐观楼
　　上方台殿涌波涛万里无云见羽毛沧海一杯流地底雪山千仭小秋毫天邉作客登临倦夜半惊人笑语高犹有秦川公子笔为君题赋擅风骚
　　龙江道中
　　长江风浪走高桅白首西游第一回五色文章龙虎气六朝形胜凤皇台草生白下连天碧花近清明满地开一路好题诗百首金闺使者不须催
　　送韩伯时归山隂
　　中书落笔万人惊奉檄东归也自荣十叶相传忠献贵一官初授广文清春归故国花都谢雨过空山蕺已生亦欲相从涉江去千岩万壑杜鹃声
　　赠王廷威
　　江南文物三槐后倾坐郎君有阿戎酌酒初逢李监宅説诗频过杜陵翁骐驎騕防归天育结緑县藜待国工揷架书多须可读日长山院杏花红
　　壬子春二月丙戌天雨新霁卉木向荣遥睇紫微复动游山之兴因述一首奉寄一鹤子材复柬良佐诸友洎古道明逺大用黙庵方外交以订其约云
　　东风日夜催花发花满溪南路不分二月黧黄成鼓吹四山金翠扫烟云题诗尚忆维摩室酌酒重登帝子坟如此风光君莫负畵船归载石榴裙
　　寄糜孝子
　　幽湖老人七十余一身如螙隐圗书朝廷不起常甫乡党已知徐仲车海燕定巢来屋里林乌得食上阶除雨晴有兴即相过一叶小舟通竹渠
　　寓幽湖客舎【附考桐乡县志范蠡坞在濮院相传少伯泛湖同西施过此宋景濓濮川八景诗有幽湖明月一首】
　　我无太古明星宅白首西东寄此身已免﨑岖投劒外敢辞寂寞老江滨枇杷结子初肥雨芍药留花不见春万古乾坤同逆旅两山风月属诗人
　　送朱显道赴濠上
　　将军五月过盱眙雪浪楼船快马驰天地重开新造国山川多纪壮游时千屯雾合耕耘处万里星奔贡赋时却向秋风旌斾南还莫负雁前期
　　试院中和常景元韵
　　野老何知近上台高堂夜坐曙钟催采珠沧海元无价懐璞荆山信有材三月龙门须快跃五更鱼钥未曽开却思年少多英气也赴槐花此地来
　　中秋试院和马新仲是夜无月
　　花落铜盘蜡炬残风帘读巻未能安地分瓯越秋多雨人在蓬莱夜更寒敬礼每烦陈爼豆清谈仍喜接衣冠独无仙客知微术天柱峰头借月看
　　九月望日钱塘玛瑙寺僧照觉原过幽湖读书所出示诗数篇因其别也走笔为赠且有紫微山之约云
　　野老读书溪水南浑如杜甫百花潭安得仙人来七七且从禅客语三三山多秋雨都荒菊树着新霜未熟柑更约葛洪丹井上好诗连夜为君谈
　　癸丑元日喜雪因携酒过来青堂招诸生共饮
　　梦觉黄鸡唱已三隔窗声碎饲吴蚕惊风夜半愁回北瑞雪春前雨过南携酒试从田父饮买花那称老人簪丰年有象应堪卜满意来青共笑谈
　　寄材大用言黙庵畅明逺
　　中秋看月醉流霞月里桫椤又落花老去繙经思古寺春来乞食向谁家三山弱水元无路七寳恒河更有沙他日升堂重论法莫嗔身坐白牛车
　　临平道中
　　三月六日好天气临平湖上酒开青山如凿自高下白云不收时去来道上看花多踯烛林间伐木到杨梅如何也趂西风燕逺过钱塘又一回
　　一鹤道人回殳山未遂盍簪先以诗寄之
　　三日不见已为踈别来忽复一秋余檇李城邉又回雁桃花水生初上鱼可无薄酒试留客定有新诗能起予绛蜡防葩连夜结即听鳬舄到堦除
　　送王克让归湖南侍亲并柬李中卿县氶
　　五两风生楚客归梦魂先已到庭闱九疑舜冢苍梧野三国周郎赤壁矶天地茫茫人自老古今歴歴鸟空飞若逢李白烦相问别后平安二字稀
　　五月三日登阁东望西溪白莲灿然如雪徙倚久之为赋
　　地清无暑即蓬莱高阁披襟亦快哉楚树日沉风北起钟山云合雨东来枇杷子熟三时过菡萏花高一色开今夜夜凉无限思吹箫人在凤皇台
　　送赵泽民归越中
　　天术秋风生白苹连环入梦客思亲蛾眉下嫁终倾国猿臂须封莫问人禹穴读书今几嵗兰亭载酒约新春翰林供奉如相问为説愁添雪满巾
　　送江西佥宪赵宗典移守合州
　　今日梯航万里通使星一防向秦中蛮十月无冬雪山水三巴有阆风须可赋诗邀杜甫即看为政似文翁珠还合浦元非异但庆三田黍稻丰
　　送朱伯良赴陇西县丞
　　巩昌风俗今犹古城郭歌足几家渭水北来同穴近陇山西过武功赊天连苜蓿荒秋雨地种葡萄压紫霞更喜清官有朱邑明年新政万人夸
　　送莫彦英赴賔州上林丞
　　十月西征天气寒两江今日静波澜蛮万里皆唐制齐鲁诸生尽汉官榕叶似云埀满戸荔支经雨喜登盘柳州刺史文章妙公退从容好细看
　　送医师张仁齐
　　县壶长向市中藏海底龙公夜授方庐阜仙人知董奉长安女子识韩康药存九转芙蓉暖松化千年琥珀香暂到京华即归去一毫荣辱总相忘
　　赠龙虎山邓子方链师
　　鬼谷仙人弱水东身骑一鹤御青童坎离龙虎蟠金鼎日夜神明守绛宫笔埽琅玕三竺雨琴弹霹雳满林风白头欲问长生诀笑我京华尚转蓬
</div>
    <div class="pagination">
<a href="清江诗集清江文集_page8.html">上一页</a><span>...</span><a href="清江诗集清江文集_page4.html">4</a><a href="清江诗集清江文集_page5.html">5</a><a href="清江诗集清江文集_page6.html">6</a><a href="清江诗集清江文集_page7.html">7</a><a href="清江诗集清江文集_page8.html">8</a><span class="current-page">9</span><a href="清江诗集清江文集_page10.html">10</a><a href="清江诗集清江文集_page11.html">11</a><a href="清江诗集清江文集_page12.html">12</a><a href="清江诗集清江文集_page13.html">13</a><a href="清江诗集清江文集_page14.html">14</a><span>...</span><a href="清江诗集清江文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
