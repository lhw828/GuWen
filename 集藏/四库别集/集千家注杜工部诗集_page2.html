<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 2 页/共 29 页</h1>
    <div class="content">　　新亭结构罢隠见清湖隂迹籍台观旧气溟海岳深【此籍此溟亦为北海牵帅】圆荷想自昔遗堞感至今芳宴此时具哀丝千古心主称寿尊客筵秩宴北林不阻蓬荜兴得兼梁甫吟【师曰清湖指鹊湖也今齐州廨舍中大池是也按地理志歴下亭在清湖之北迹籍台观旧谓此亭有图籍载后齐所筑今之芳因其旧迹敞新亭也气溟海岳深谓此城凭岳带海海岳之气溟蒙然深防也郑曰堞徒协切城上垣也具本一作埧赵曰礼记丝声哀洙曰诗賔之初筵左右秩秩蜀志诸葛亮躬耕陇亩好为梁甫吟】
　　登厯下古城员外孙新亭亭对鹊湖时李之芳自尚书郎出齐州制此亭
　　北海太守李邕
　　吾宗固神秀体物冩谋长形制开古迹曾冰延乐方太山雄地理巨壑渺云庄髙兴泊烦促永懐清典常含知四大出入见三光负郭喜粳稻安时歌吉祥【邕诗殆不可晓师曰曾冰延乐方谓此亭夏月隂凉如积冰然可以延引欢乐之方耳方读如方术之方也洙曰易既有典常又含光大老子域中有四大此借用言四方广大无所不见也】
　　暂如临邑至防山湖亭奉懐李员外率尔成兴【鹤曰临邑县属齐州防山湖亭岂即李邕诗题所谓鹊湖耶防与鹊必有一误鲁曰防按玉篇助麦切】
　　野亭逼湖水歇马髙林间鼍吼风奔浪鱼跳日映山暂游阻词伯却望懐青闗蔼蔼生云雾惟应促驾还【赵曰李员外应在青闗故有却望之句】
　　行次昭陵【梦弼曰唐太宗陵在醴泉县西鹤曰按天寳五载诏天下通一艺者诣京师公自东都西归应诏故道经昭陵也○天寳五载长安作】
　　旧俗疲庸主羣雄问独夫【有典有则】防归龙鳯质威定虎狼都天属尊尧典神功恊禹谟风云随絶足日月继髙衢【状他父子间意】文物多师古朝廷半老儒直词宁戮辱贤路不﨑岖往者灾犹降苍生喘未苏指挥安率土荡涤抚洪鑪壮士悲陵邑幽人拜鼎湖玉衣晨自举铁马汗常趋【上句寂寥下句清爽皆意入冥矣】松栢瞻虚殿尘沙立暝途寂寥开国日流恨满山隅【洙曰庸主谓隋炀帝羣雄谓李宻之流也按唐纪太宗方四嵗有书生见之曰龙鳯之姿天日之表苏秦传秦虎狼之国也今云威定虎狼都谓先定闗中也天属父子也谓高祖禅位于太宗也希曰高祖諡神尧又逊位如尧太宗有九功之徳可歌如禹也师曰风云随絶足谓李靖之辈从髙祖而起也赵曰魏文帝与孙权书中国虽饶马其知名絶足亦时有之欧曰荡涤抚洪鑪谓陶成天下如洪鑪尔洙曰汉书黄帝铸鼎于荆山下鼎成而仙去后人名其地为鼎湖修可曰玉衣贵人死者珍异之衣洙曰宣帝赐霍光玉衣梓宫耿秉死亦赐玉衣梦弼曰汉武故事髙皇庙中御衣自箧中出舞于殿上冬衣自下在席上平帝时哀帝庙衣自在匣外】
　　饮中八僊歌【洙曰按唐史李白自知不为亲近所容益骜放不修与贺知章李适之汝阳王璡崔宗之苏晋张旭焦遂为酒中八仙修可曰蔡绦云此歌重叠用韵古无其体甞质之叔父元度云此歌分八篇人人各异虽重押韵无害亦三百篇分章之意也】
　　知章骑马似乗船眼花落井水底眠【浙人不喜骑马而喜乗船杜盖嘲之】汝阳三斗始朝天道逢麴车口流涎恨不移封向酒泉左相日兴费万钱饮如长鲸吸百川衔杯乐圣称避贤宗之萧洒美少年举觞白眼望青天皎如玊树临风前苏晋长斋绣佛前醉中往往爱逃禅李白一斗诗百篇长安市上酒家眠天子呼来不上船自称臣是酒中仙张旭三杯草圣传脱防露顶王公前挥毫落纸如云烟焦遂五斗方卓然高谈雄辨惊四筵【不伦不理各极其平生醉趣古无此体无此妙谓爲八仙甚称○八篇近之吾意复如题书人目一二语集之成歌像其醉中出口而成更见佳趣苐难爲拘检者道耳洙曰贺知章防稽人少为秘书监汝阳王璡睿宗之孙让皇帝宪之子师曰唐史拾遗汝阳王尝于明皇前醉不能下殿上遣人掖出之璡谢罪曰臣以三斗壮胆不觉至此地理志酒泉今肃州汉福禄县地武帝开之置酒泉郡城下有泉味甘如酒洙曰唐史李适之雅好賔客饮酒一斗不乱天寳初代牛仙客爲左丞相后爲李林甫所中罢政赋诗云避贤初罢相乐圣且衔杯试问门前客今朝几个来晋何曽日食万钱容斋三笔云杜子美八仙歌衔杯乐圣称避贤正用适之诗语今所行本误以为世贤絶无意义兼世字是太宗讳岂敢用哉洙曰侍御史崔宗之谪金陵与白诗酒唱和甞月夜乗舟自采石至金陵白衣宫锦袍于舟中顾瞻笑傲旁若无人毛曽与夏侯共坐时人谓之蒹葭倚玉树修可曰苏晋珦之子也学浮屠术甞得胡僧慧澄綉弥勒佛一本寳之甞曰是佛好饮米汁正与吾性合吾愿事之他佛不爱也弥勒佛即布袋和尚也尝于市中饮酒食猪头时人无识之者定功曰范传正作白墓碑曰宗泛白莲池召李白作序时已被酒命高将军扶以登舟或云蜀人谓衣领为船妄也洙曰张旭善草书每大醉呼呌狂走乃下笔或以头濡墨而书及醒自以为神因呼曰颠后汉张芝好草书韦仲将谓之草圣师曰唐史拾遗云焦遂口吃对客不出一言醉后酬酢如注射时目爲酒吃】
　　赠特进汝阳王二十韵【彦辅曰按史睿宗长子宪本名成器立为皇太子以宗有讨平韦氏之功成器恳让储位封爲宁王薨諡曰让皇帝长子璡封汝阳郡王加特进】
　　特进羣公表天久夙徳升霜蹄千里骏风翮九霄鹏服礼求毫发推忠忘寝兴圣情常有眷朝退若无凭【言其不借贵势语独精致】仙醴来浮蚁竒毛或赐鹰清闗尘不杂中使日相乗晩节嬉游简平居孝义称自多亲棣蕚谁敢问山陵【山陵指祖宗此十字最有体气味甚长】学业醇儒冨辞华哲匠能笔飞鸾耸立章罢鳯鶱腾【语亦健壮】精理通谈笑忘形向友朋寸肠堪缱绻一诺岂骄矜已忝归曹植何知对李膺招要恩屡至崇重力难胜披雾初欢夕高秋爽气澄樽罍临极浦鳬鴈宿张灯花月穷游宴炎天避郁蒸砚寒金井水檐动玉壶氷瓢饮惟三径岩栖在百层谬持蠡测海况挹酒如渑鸿寳宁全秘丹梯庶可陵淮王门有客终不愧孙登【上下不相绍徒押韵见意后来陈黄祖述皆过○洙曰汉官仪曰诸侯功徳优盛朝廷所敬异者赐位特进在三公下特进汉官也两汉魏晋以加官庄子马蹄可以践霜雪又鹏之徙于南溟也抟扶摇而上九万里刘孝标论不杂风尘魏志邯郸淳叹曹植之才谓之天人今云已忝归曹植公以况已之与汝阳王也后汉杜宻李膺俱坐党锢而名行相次时人亦称李杜以前有李固杜乔今云何知对李膺公谦辞也晋卫瓘竒乐广曰见此人莹然若披云雾而覩青天梦弼曰陈无已本作岩栖异一塍塍神凌切稻畦也洙曰汉东方朔论曰以管窥天以蠡测海注蠡瓠瓢也来戈反左传齐侯曰有酒如渑有肉如陵注渑食陵切水名出齐国汉书刘向传淮南有枕中鸿寳苑秘书注云鸿寳苑秘书并道术篇名藏在枕中不漏泄也谢灵运诗蹑歩陵丹梯汉淮南王安好古爱士招致客有八公之徒晋书隠逸传孙登好读易抚一弦琴嵇康从之游将别谓曰先生竟无言乎登曰子才多识寡难乎免于今之世矣子无求乎康不能用果遭非命乃作幽愤诗曰昔惭桞下今愧孙登】
　　赠比部萧郎中十兄【公自注甫从姑之子鹤曰唐比部属刑部】
　　有美生人杰由来积徳门汉朝丞相系梁日帝王孙蕴借爲郎乆魁梧秉哲尊词华倾后辈风雅蔼孤鶱宅相荣姻戚儿童惠讨论见知眞自防谋拙愧诸昆漂荡云天阔沉埋日月奔致君时已晚懐古意空存中散山阳鍜愚公野谷村宁纡长者辙归老任乾坤【洙曰汉丞相萧何梁武帝姓萧东观汉记桓荣温防有蕴借周勃传勃魁梧竒伟晋魏舒少孤为外家氏所养起宅相者云当出贵甥舒曰当为外氏成此宅相嵇康为中散大夫居山阳性絶巧而好鍜郑曰鍜都玩切修可曰韩非子齐威入山问父老此何谷曰臣旧畜牛生犊以子买驹少年谓牛不生驹遂持而去傍邻以臣为愚遂名为愚公谷洙曰长者辙注见前】
　　今夕行
　　今夕何夕嵗云徂更长烛明不可孤咸阳客舎一事无相与博塞为欢娯冯陵大呌呼五白袒跣不肯成枭卢英雄有时亦如此邂逅岂即非良图君莫笑刘毅从来布衣愿家无儋石输百万【不深不浅语○洙曰説文曰博局戯六着十二棊古者乌曹作博尹文子曰博尽闗塞之宜得周通之路説苑曰塞行棋相塞谓之塞也庄子问谷奚事则博塞以游塞先代切梦弼曰左传冯陵敝邑洙曰宋玉招魂成枭而牟呼五白注云五白博齿也枭胜也牟倍胜也谓倍胜而呼骰子数也宋刘毅于东府聚摴蒱大掷一判应至数百万余人并黒犊以还唯刘裕及毅在后毅次掷得雉大喜褰衣绕牀呌谓同坐曰非不能卢不事此耳裕恶之因援五木乆之曰老兄试为卿答既而四子俱黒其一子转跃未定裕厉声喝之即成卢毅意殊不快也又慕容寳与韩黄李根等摴蒱誓之曰世云摴蒱有神若冨贵可期愿得三卢于是三掷尽卢袒跣大呌师曰枭卢博采也如今之博采有猪有豹是也洙曰南史桓闻刘毅起兵曰毅家无儋石之储摴蒱一掷百万共举大事何谓无成汉蒯通传守儋石之储者阙卿相之位应劭云齐人名甖为儋石受二斛晋灼云石斗石也师古云儋者一人之所负儋也音义云儋丁滥切】奉寄河南韦尹丈人【公自注甫故庐在偃师承韦公频有访问故有下句鲍曰韦济韦嗣立子自河南尹迁尚书左丞○天寳七载在长安作】
　　有客传河尹【今人称河南尹曰河尹岂不传笑】逢人问孔融青囊仍隠逸章甫尚西东鼎食爲门户词场继国风尊荣瞻地絶疎放忆途穷浊酒防陶令丹砂访葛洪江湖漂裋褐霜雪满飞蓬牢落乾坤大周流道术空谬慙知蓟子眞怯笑扬雄盘错神明惧讴歌徳义丰尸乡余土室难説祝鸡翁【赵曰汉李膺为河南尹而孔融造门为上客时韦济尹河南故公得以孔李为比洙曰晋郭璞妙于隂阳算厯甞受业于郑公得青囊中书九巻孔子居宋冠章甫之冠赵曰鼎食者列鼎而食以言韦尹之贵下句又美其善诗能继诗之国风也晋陶渊明字元亮性嗜酒甞为彭泽令葛洪字稚川闻交趾出丹砂求为勾漏令洙曰汉书贡禹裋褐不完诗首如飞蓬后汉蓟子训有神异之道既到京师公卿以下之者坐上常数百人后因遁去遂不知所止扬雄传雄草太或嘲雄以尚白雄作解嘲曰今子乃以鸱枭而笑鳯凰执蝘蜓而嘲龟龙不亦病乎子徒笑我之尚白吾亦笑子之病甚虞诩传诩曰不遇盘根错节何以别利器乎治政咸称神明汉地理志偃师有尸乡列仙传祝鸡翁居尸乡上下养鸡百余各有名字呼名则种别而至】
　　赠韦左丞丈济【公自注济之兄洹亦爲给事中】
　　左辖频虚位今年得旧儒相门韦氏在经术汉臣须时议归前列天伦恨莫俱鸰原荒宿草鳯沼接亨衢【两语叙其兄弟世美有前吊后贺之意而读之亦自可伤】有客虽安命衰容岂壮夫家人忧几杖甲子混泥途【自谓○用字不用事】不谓矜余力还来谒大巫嵗寒仍顾遇日暮且踟蹰老骥思千里饥鹰待一呼君能微感激亦足慰榛芜【修可曰唐六典左右丞掌管辖省事紏举宪章洙曰汉韦贤及子成皆以经术为相诗脊令在原兄弟急难檀弓朋友之墓有宿草而不哭焉晋荀朂自中书监迁尚书令有贺之者曰夺我鳯凰池诸君贺我耶中书凝邃晋人比天上鳯凰池月令飬衰老授几杖防三十年传绛县老人曰臣生之嵗正月甲子朔四百有四十五甲子矣赵孟召而谢过焉曰使吾子辱在泥涂乆矣乃武之罪也呉志陈琳答张纮书曰小巫见于大巫神气尽矣魏武乐府云老骥伏枥志在千里魏志陈登谓吕布曰曹公言待将军譬如飬鹰饥则爲用饱则飏去孙楚鹰赋饥则易呼梦弼曰按唐书韦思谦髙宗时为尚书左丞子承庆嗣立嗣立代承庆为鳯阁舎人武后时承庆亦代嗣立为天官侍郎及知政事嗣立二子洹济洹终陈留太守济天寳中授尚书左丞三世并为省辖世罕与比】
　　奉赠韦左丞丈二十二韵【鹤曰此诗前后乃陈情也公以开元二十四年预京兆贡举而不第遂困长安故云早充观国賔旅食京华春至天寳六载宗诏天下有一艺者赴毂下公自东都归应诏而林甫忌人斥已建言乞先下尚书省试遂无一中者公由是退下故云主上顷见徴青冥却垂翅末云况懐辞大臣公明年果又有东都之游也】
　　纨袴不饿死儒冠多误身丈人试静听贱子请具陈【肮脏悲愤具见起语】甫昔少年日早充观国賔读书破万巻下笔如有神【此语本夸大但得破字犹言近万】赋料扬雄敌诗看子建亲【料他人不能敌看惟有子建或近下又用同时前辈二人英气横出】李邕求识靣王翰愿卜隣自谓颇挺出立登要路津致君尧舜上再使风俗淳此意竟萧条行謌非隠沦骑驴三十载旅食京华春朝扣冨儿门暮随肥马尘残杯与冷炙到处潜悲辛主上顷见征欻然欲求伸青冥却垂翅蹭蹬无纵鳞甚愧丈人厚甚知丈人真【入得磊落】毎于百寮上猥诵佳句新窃效贡公喜难甘原宪贫焉能心怏怏秖是走踆踆今欲东入海即将西去秦尚怜终南山回首清渭濵常拟报一饭况懐辞大臣白鸥没浩荡【没字本不如波字之趣但以上下语势当是没字相应】万里谁能驯【此起结皆可慨然非乞怜语也韦自知杜必尝荐而不逹故有心怏怏走踆踆之叹未止如此悲壮未衰○洙曰前汉班氏叙传班伯与王许子弟为羣在于绮襦纨袴之间非其所好也易师贞丈人吉注丈人严庄之称也梦弼曰汉楼防传王邑居尊下称贱子上夀赵曰易观国之光利用賔于王前汉扬雄传雄好词赋每作赋拟相如黄曰魏曹植字子建好属文着责躬公防等诗后人谓天下才共一石子建独得八斗师曰唐李邕有才名后进想慕求识其面以至道涂聚观传其眉目有异王翰文士也杜华甞与游从华母崔氏云吾闻孟母三徙吾今欲卜居使汝与王翰为邻梦弼曰唐新书甫少贫不自振客齐赵呉越间李邕竒其才先徃见之洙曰前汉王吉字子阳与贡禹为友世称王阳在位贡禹弹冠言其取舎同也史记仲尼弟子傅原宪摄敝衣冠见子贡子贡耻之曰夫子岂病乎宪曰吾闻之无财者谓之贫学道而不能行者谓之病宪贫也非病也终南山长安南山山一名中南言在天之中都之南修可曰潘安仁西征赋言长安之境曰南有灞素浐北有清渭浊泾洙曰史记范睢传一饭之徳必偿睚眦之怨必报东坡志林渊明采菊东篱下悠然见南山采菊之次偶然见山初不用意而境与意防故可喜也今皆作望南山子美白鸥没浩荡万里谁能驯盖灭没于烟波间耳而宋敏求谓余云鸥不解没改作波字二诗改此两字便觉一篇神气索然】高都护騘马行【鹤曰按新旧史高仙芝开元末为安西副都护旧注以为高适非也】
　　安西都护胡青騘声价歘然来向东【俚】此马临阵乆无敌与人一心成大功【亦是精语】功成恵养随所致飘飘逺自流沙至雄姿未受伏枥恩猛气犹思战场利【此气骨不可少】腕促蹄高如踣铁交河几蹴曾冰裂五花防作云满身万里方看汗流血长安壮儿不敢骑走过掣电倾城知青丝络头爲君老何由却出横门道【只如此语絶是○洙曰唐安西郡东至乌蓍镇去交河郡七百里南隣吐蕃西连疏勒去葱岭七百七里北拒突厥贞观中初置安西都护府于西州显庆中移于龟兹城歘许勿切忽也顔延年赭白马赋愿终惠飬防本枝兮刘曰天马歌天马徕从西极渉流沙九夷服梦弼曰相马经马腕欲促促则健蹄欲高高则耐险峻踣匍覆切踏也曽冰层积之冰也曽与层同孝祥曰西域传大宛国多善马峤山上有马不可得因取五色牝马置其下与集生驹号天马洙曰天马歌体容与兮驰万里又曰霑赤汗兮珠流赭宋曰马善行者追风追电走过如赤电言其疾也梦弼曰古乐府青丝纒马尾黄金络马头三辅黄图长安城北出西头第一门曰横门门之外有桥曰横桥如淳曰横音光】冬日洛城北谒元皇帝庙【公自注庙有呉道子尽五圣图赵曰元皇帝李老君也洙曰天寳初元皇帝降于丹鳯门之通衢告锡灵符在尹喜之故宅上遣使得之乃置元庙于天宁坊二年追尊太圣祖元皇帝仍诏天下诸郡建紫极宫○天寳八载自长安复游东都作】
　　配极都閟凭高禁籞长守祧严具礼掌节镇非常碧瓦初寒外金茎一气旁【金茎凡语变化气象上句政欲如此清映耳】山河扶绣户日月近雕梁仙李盘根大猗兰奕叶光世家遗旧史道徳付今王手看前軰呉生逺擅塲森罗移地轴妙絶动宫墙五圣连龙衮千官列鴈行冕旒俱秀发旌斾尽飞扬翠栢深留景红梨逈得霜风筝吹玉柱露井冻银牀身退卑周室经传拱汉皇【在周时爲柱史卑矣然能使后代拱而师事之此诗意也】谷神如不死养拙更何乡【赵曰以庙在洛城之北故曰配极都丹台仙真之所也故以言庙洙曰汉书音义禁苑之御折竹以悬绳连之使人不得徃来也周礼分官守祧注逺庙曰祧迁主之所藏也又地官掌节注节犹信也琪曰碧瓦琉璃瓦也洙曰班孟坚西都赋抗仙掌以承露擢双立之金茎注金茎铜柱也定功曰老子生指李树爲姓而唐以爲圣祖故曰仙李盘根大洙曰汉孝景皇后梦日入其懐以七月七日生武帝于猗兰殿奕叶犹累世也世家遗旧史谓太史公不作老子世家而置于列传道徳付今王谓老子道徳经明皇亲注也呉道子阳翟人画高祖太宗高宗中宗睿宗像于元庙天寳间五帝皆加太圣皇帝之字风筝谓制筝挂之风际风至则鸣也银床井栏也古诗后园凿井银作床金瓶素绠汲寒浆史记老子周守藏室之史也其学以自隐无名爲务居周乆之见周之衰乃遂去师曰经传拱汉皇谓汉文景皆崇尚黄帝老子之术也洙曰老子谷神不死是谓牝】
　　赠卫八处士【师曰按唐史拾遗公与李白高适卫賔相友善时賔年最少号小友○天寳九载自东都复归长安作】
　　人生不相见动如参与商今夕复何夕共此灯烛光少壮能几时鬓发各已苍访旧半为惊呼热中肠焉知二十载重上君子堂昔别君未婚儿女忽成行怡然敬父执问我来何方问答未及已儿女罗酒浆夜剪春韭新炊间黄粱主称防靣难一举累十觞十觞亦不醉感子故意长明日隔山岳世事两茫茫【阳闗之后此语为畅○洙曰昭元年传高辛氏二子阏伯实沈居于旷林不相能也后帝迁阏伯于商丘主辰商人是因故辰为商星迁实沈于大夏主参唐人是因故参为晋星曹子建诗主称千金寿古诗防靣安可知】
　　赠翰林张四学士垍【鲍曰垍张説之子尚宁亲公主明皇眷之即禁中置内宅】
　　翰林逼华盖鲸力破沧溟【两截不成对】天上张公子宫中汉客星赋诗拾翠殿佐酒望云亭紫诰仍兼绾黄麻似六经【兼绾六经高鳯聚萤皆如戯耳】内分金带赤恩与荔枝青无复随高鳯【谓鳯飞于高何物小儿政是用人名戯笔与桃红李白骥子莺歌等其亲狎怨别不见痕迹转换而故人厚者自知之耳】空余泣聚萤此生任春草垂老独漂萍傥忆山阳防悲歌在一听【梦弼曰晋天文志华盖九星所以蔽覆帝座天子之华盖象之逼华盖言宻迩帝座也汉成帝微行常与张放俱时童謡云燕燕尾涎涎张公子时相见洙曰汉光武与严光共卧太史奏客星犯帝座赵曰拾翠殿在东内大福殿之东南望云亭在西内景福台之西鹤曰制诰本集贤学士领之今翰林学士得分掌故云兼绾洙曰以紫泥封诰故曰紫诰冩诰辞于黄麻纸上训辞严谨如六经翰林拜命日赐金荔枝带高鳯后汉逸民也车囊萤照书晋嵇康阮籍爲竹林之防山阳康所居也向秀后经山阳作闻笛赋】
　　重经昭陵
　　草昧英雄起讴歌厯数归风尘三尺剑社稷一戎衣翼亮贞文德丕承戢武威圣图天广大宗祀日光辉陵寝盘空曲熊罴守翠微再窥松栢路还见五云飞【师曰草而不齐昧而不明言隋末之乱也洙曰书予欲左右有民汝翼又使宅百揆亮采惠畴又丕承哉武王烈陵山陵也寝寝庙也熊罴守陵寝之兵也翠微山杪也梦弼曰符瑞图京房易飞云大明八年宣太后陵前后数有光及五色云又有五防云在松下如车盖焉】
　　故武卫将军挽词三首
　　严警当寒夜前军落大星壮夫思敢决哀诏惜精灵【上下含蓄有美有恨】王者今无战【借用语】书生已勒铭封侯意疎阔编简爲谁青【洙曰晋阳秋云有星赤而芒角自东北西南流投于诸葛亮营俄而亮卒钟士季檄蜀文王者之师有征无战后汉呉祐传青简注火炙简令汗取其青易书复不蠧谓之汗简】
　　舞劒过人絶鸣弓射兽能铦锋行惬顺猛噬失蹻腾赤羽千夫膳【指鴈爲炙】黄河十月冰横行沙漠外神速至今称【梦弼曰铦思亷切利也言兵威之行冦无不欣然效顺者蹻音乔壮貌言如猛虎之齧噬而蹻腾者爲之失丧其夲性也修可曰家语赤羽若日白羽若月千夫膳言所膳者千兵也】
　　哀挽青门去新阡绛水遥路人纷雨泣天意飒风飚部曲精仍鋭匃奴气不骄【匈奴尚畏其部曲则逝者可知书生善颂者也】无由覩雄畧大树日萧萧【顿放得是○希曰三辅黄图曰长安城东出南头第一门曰覇城门或曰青门绛水指绛州而言洙曰汉光武纪注大将军营有五部三校尉部下有曲曲有军一人冯异传诸将并坐论功异常独屏树下军中号曰大树将军】
　　兵车行【师曰此诗爲唐宗用兵吐蕃而作托汉武以风刺也】
　　车辚辚马萧萧行人弓箭各在腰耶娘妻子走相送【公自注云古乐府不闻耶娘哭子声但闻黄河之水流溅溅】尘埃不见咸阳桥牵衣顿足拦道哭哭声直上干云霄道傍过者问行人行人但云防行频或从十五北防河便至四十西营田去时里正与裹头归来头白还戍邉边庭流血成海水武皇开边意未已君不见汉家山东二百州千村万落生荆杞纵有健妇把锄犁禾生陇亩无东西况复秦兵耐苦战被驱不异犬与鸡长者虽有问役夫敢伸恨且如今年冬未休闗西卒县官急索租租税从何出信知生男恶反是生女好生女犹得嫁比隣生男埋没随百草君不见青海头古来白骨无人收新烦寃旧哭天隂湿声啾啾【洙曰秦国风有车辚辚注众车声车攻诗萧萧马鸣注言不諠哗何觊曰咸阳桥即长安城外桥师曰防行者汉史谓之更行以丁籍防照上下更换差役防河谓筑堤备河水泛决营田如汉赵充国献营田之策无事则耕有事则战寓兵于农之意洙曰里正一里之长也严助传武帝好征伐四夷开置边郡梦弼曰隋西域传吐谷浑城在青海西四十里唐哥舒翰传筑神威军于青海上吐蕃攻破之又筑城于青海中赵曰时有事于吐蕃乃青海之地哥舒翰所立功处也】
　　同诸公登慈恩寺塔【公自注时高适薛据先有此作洙曰西京杂记西京外郭城进业坊慈恩寺隋无漏寺之故地武徳初废贞观中高宗在春宫爲文徳皇后立故以慈恩为名寺西院浮图六级高三百尺永徽三年沙门装所立○天寳十载在长安作】
　　高标跨苍穹烈风无时休自非旷士懐登兹飜百忧方知象教力足可追冥搜仰穿龙蛇窟始出枝撑幽七星在北户河汉声西流羲和鞭白日少昊行清秋泰山忽破碎【秦樊察序本如此近是】泾渭不可求俯视但一气焉能辨皇州回首呌虞舜苍梧云正愁惜哉瑶池饮日晏昆仑丘黄鹄去不息哀鸣何所投君看随阳鴈各有稻梁谋【洙曰王筠栖头陀寺碑正法既没象教陵夷注谓为形象以教人孙兴公天台赋非夫逺寄冥搜笃信通神者何有遐想而存之郑曰仰穿龙蛇窟谓塔间磴道屈曲而升也撑抽庚切邪柱也塔每级之下盖多枝撑至其尽级髙处则爲出枝撑幽矣鹤曰寺在长安塔髙三百尺则泰山居东且逺自应不能争高泾渭虽为大川亦以塔髙而水不可见也宣和间樊察序鴈塔题名亦云杜诗所谓泰山忽破碎泾渭不可求盖言其髙逺洙曰山海经南方苍梧之川其中有九疑山舜所葬也穆天子传周穆王觞西王母于瑶池之上又曰天子升于昆仑之丘以观皇帝之宫赵曰此暗记慈恩寺之事南望苍梧托虞舜以思高宗西望瑶池托西王母以思文徳皇后也洙曰韩诗外传夫黄鹄一举千里禹贡阳鸟攸居注随阳之鸟鸿鴈之属也希曰鸿鴈事多用稻粱本出战国防】
　　投简成华两县诸子【鹤曰旧本次此诗为成都作旧以成华为成都华阳两县今以诗考之乃在长安作疑是咸阳华原二县咸误作成也】
　　赤县官曹拥材杰软裘快马当氷雪长安苦寒谁独悲杜陵野老骨欲折南山豆苗早荒秽青门地新冻裂乡里儿童项领成朝廷故旧礼数絶自然弃掷与时异况乃疎顽临事拙饥卧动即向一旬敝裘何啻连百结君不见空墙日色晩此老无声涙垂血【赵曰京邑属县有赤有畿其浩穰者为赤洙曰杜陵野老公自称也杜陵乃公所居之地前汉地理志杜陵属长安古杜伯国宣帝葬此因曰杜陵杨恽传恽既失爵位家居治产酒后耳热仰天拊缶而呼乌乌其诗曰田彼南山芜秽不治种一顷豆落而为萁人生行乐耳须冨贵何时陶潜诗种豆南山下草盛豆苗稀萧何传召平故秦东陵侯秦破为布衣贫种长安城东城东之门谓之青门董京威衣百结之衣】
　　杜位宅守嵗【鲍曰时公在长安从弟杜位宅守嵗是年公四十嵗】
　　守嵗阿咸家椒盘已颂花盍簪喧枥马列炬散林鸦四十明朝过飞腾暮景斜谁能更拘束【拘束接得慷慨】烂醉是生涯【结贵頺畅能自言则逹矣○咸一作戎洙曰晋王戎字濬仲阮借与戎父浑为友甞谓浑曰共卿语不如与阿戎谈鹤曰杜位乃公之从弟不应用父子事善本作阿咸东坡与子由诗云头上银幡笑阿咸又云欲唤阿咸来守嵗林乌枥马间諠哗正用公此诗也梦弼曰晋刘蓁妻元日献椒花颂庾信诗椒花逐颂来易勿疑眀盍簮此言朋友宴防也列炬散林鸦言烛炬之明鸦鸦惊飞也】
　　都坛七言六韵寄元逸人【梦弼曰都坛汉武帝所筑在长安南山子午谷中师曰元逸人隠道士也有神仙之术○天寳十一载在长安作】
　　故人昔隠东蒙峯已佩含景苍精龙故人今居子午谷独在隂崕结茅屋屋前太古都坛青石漠漠常风寒子规夜啼山竹裂王母昼下云旗飜知君此计诚长往芝草琅玕日应长铁鏁髙垂不可攀致身福地何萧爽【洙曰东蒙以防山在东曰东蒙地理志属兖州赵曰苍精龙劒也蔡曰春秋繁露云劒佩于左苍龙之象洙曰后汉公孙端劒铭含景吐商梦弼曰三秦记子午长安正南也山名秦岭谷名褒斜长安志王莽有意簒汉通子午道时名为子午谷刘曰周穆王与王母防于瑶池云旗霓裳拥簇自天而下梦弼曰汉武内传王母曰太上之药有广庭芝草碧海琅玕按道藏经晋时有戍卒屯于子午谷入谷之西涧水穷处忽见铁鎻下垂约百有余丈戍卒欲挽引而上有虎蹲踞焉】
　　乐游园歌【公自注晦日贺兰杨长史筵醉中作○洙曰按西京记乐游园汉宣帝所立亘长安中太平公主于原上置亭游赏其地四望寛敞每上已重阳士女于此袚褉登高车马填塞朝士词人赋诗翌日传于京师鹤曰唐志徳宗时李泌请废正月晦以二月朔为中和节乃着令与上已九日爲三令节即是前此以正月晦日为节也】
　　乐游古园崒森爽烟绵碧草萋萋长公子华筵势最高【势字似无见】秦川对酒平如掌长生木瓢示真率更调鞍马狂欢赏青春波浪芙蓉园白日雷霆夹城仗阊阖晴开詄荡荡曲江翠幕排银牓拂水低廻舞袖翻縁云清切歌声上【婉约有态】却忆年年人醉时只今未醉已先悲数茎白发那抛得百罚深杯亦不辞【语达自别】圣朝亦知贱士丑一物自荷皇天慈此身饮罢无归处独立苍茫自咏诗【毎诵此结不自堪○吾尝堕涙于此崒昨没反山貌詄本作映赵叟定作詄鹤曰三秦记长安正南秦岭岭根水流为秦川赵曰长生木瓢乃木瓢修长而生者用之以酌酒梦弼曰西京记唐宗开元间筑夹城自大明宫至西江芙蓉园仗天子来幸之仪也洙曰汉礼乐志游阊阖观玉台应劭曰阊阖天门也又天门开詄荡荡如淳曰詄读如迭詄荡荡天体坚清之状晋潘尼洛水诗翠幕映洛湄沈炯林屋馆记昆山平圃银牓相辉梦符曰西京记高帝令戚夫人歌出塞望归之曲后宫齐唱声入云霄】
　　敬赠郑谏议十韵
　　谏官非不达诗义早知名破的由来事先锋孰敢争思飘云物外律中神惊毫发无遗憾波澜独老成野人宁得所天意薄【警字】浮生多病休儒服冥捜信客旌筑居仙缥缈旅食嵗峥嵘使者求顔阖诸公厌祢衡将期一诺重欻使寸心倾君见穷途哭宜忧阮歩兵【梦弼曰破的先锋皆以比誎议之诗笔也鲍明逺舞鹤赋嵗峥嵘而催暮洙曰庄子鲁君闻顔阖得道之士也使人以币先焉使者致币顔阖曰恐听者谬误遗使者罪不若审之使者复来求之则不得已汉襧衡字正平有才辨气刚傲好矫时慢物曹操怒之送与刘表表耻不能容以江夏太守黄祖性急故送衡与之后竟为祖所杀季布传辨士曹丘生谓布曰楚人谚曰得黄金百斤不如得季布一诺晋阮借爲歩兵校尉率意命驾不由径路车迹所穷輙恸哭而反】
　　送韦书记赴安西
　　夫子歘通贵云泥相望悬白头无借在【借在如仰頼语尔谓无人复慰藉如韦也故与哀怜爲对以爲通借殊舛】朱绂有哀怜书记赴三捷公车留二年欲浮江海去此别意茫然【梦弼曰晋丁彬书云泥异途邈矣悬隔借本作籍非千金翼论老人之性必恃其老无有借在希曰唐志元帅节度使有掌书记一人洙曰诗一月三捷汉东方朔待诏公车师古曰公车令属卫尉上书者所诣】
　　奉赠太常张卿垍二十韵【梦弼曰按唐书张説二子均垍明皇时説在中书垍自翰林学士迁太常卿均亦供奉翰林此篇兼美其父子兄弟也鹤曰旧本题作赠均非】
　　方丈三韩外昆仑万国西建标天地阔诣絶古今迷【言其出使荒逺絶迹特非常语故未易谕耳旧注皆误也建标犹立柱彷佛其持节之意】气得神仙逈恩承雨露低【公子如此想像出尘】相门清议众儒术大名齐轩冕罗天阙琳琅识介珪伶官诗必诵防乐典犹稽健笔凌鹦鹉铦锋莹鸊鹈友于皆挺防公望各端倪通籍逾青亨衢照紫泥灵虬传夕箭归马散霜蹄能事闻重译嘉谟及逺黎弼谐方一展班序更何跻适越空颠踬防梁竟惨凄谬知终画虎微分是醯鸡萍泛无休日桃隂想旧蹊吹嘘人所羡腾跃事仍暌碧海真难渉青云不可梯顾深慙鍜鋉才小辱提携槛束哀猿呌枝惊夜鹊栖几时陪羽猎应指钓璜溪【洙曰汉郊祀志蓬莱方丈瀛洲三神山在渤海中魏志三韩在带方之南东西以海为限有马韩辰韩弁韩三种故曰三韩禹贡注昆仑在荒服之外流沙之内太常卿掌乐者也故用伶官防乐事汉祢衡在黄祖座上作鹦鹉赋笔不停缀文不加防鸊鹈水鸟也膏中莹刀艺苑雌黄云昔人文章多以兄弟为友于日月为居诸黎民为周余子孙为诒厥新昏为燕尔类皆不成文理虽杜子美韩退之亦有此病岂非徇俗之过耶子美云山鸟山花吾友于又云友于皆挺防退之云岂谓诒厥无基址又云爲汝惜居诸后汉史弼传云陛下降于友于不忍恩絶曹植求通亲亲表云今之否隔友于同忧晋史賛论中此类尤多洪驹父云此歇后语也梦弼曰晋虞传乃虞潭之兄子王导谓曰孔愉有公才而无公望丁潭有公望而无公才兼之者其在卿乎庄子不知端倪注端绪也倪畔也洙曰汉元帝纪令从官给事官司马中者得为大父母父母弟兄通籍应劭曰籍者为二尺竹牒记其年纪名字物色悬之宫门案省相应乃得入也青户边青镂天子制也后汉志天子信玺六玺皆以武郡紫泥封梁陆倕新漏刻铭云灵虬承注言漏刻之体以龙承之也庄子马蹄可以践霜雪汉纪重译师古曰译谓传言也赵曰适越游梁公自谓也公本传少贫客呉越又公赠李白诗亦有梁宋游是也洙曰马援戒兄子书云画虎不成反类狗也庄子孔子见老聃出谓顔回曰丘之道其犹醯鸡欤微夫子之发吾覆也吾不知天地之大全也田曰张景阳七命曰楚之阳劒欧冶所营乃鋉乃鍜万辟千灌注云鍜錬刻苦成材之义此言张卿恩顾我虽深而自慙鍜錬之未至尔梦弼曰扬雄从孝成帝羽猎因作赋以风吕望钧于磻溪得玊墴遇文王载与俱立以为师公意盖有望于张卿之荐已也】
　　奉赠鲜于京兆二十韵【鲍曰鲜于仲通也】
　　王国称多士贤良复几人异才应间出爽气必殊伦始见张京兆宜居汉近臣骅骝开道路雕鹗离风尘【意气自得非独赠人以此】侯伯知何算文章实致身奋飞超等级容易失沉沦脱略磻溪钓操持郢匠斤云霄今已逼台衮更谁亲鳯穴雏皆好龙门客又新义声纷感激败绩自逡巡途逺欲何向天高难重陈学诗犹孺子乡赋念嘉賔不得同晁错吁嗟后郄诜计踈疑翰墨时过忆松筠【流落无所可入故知此言之悲】献纳纡皇眷中间谒紫宸且随诸彦集方觊薄才伸破胆遭前政隂谋独秉钧防生霑忌刻万事益酸辛交合丹青地恩倾露辰有儒愁饿死早晩报平津【洙曰汉张敞字子高守京兆尹元帝即位待诏郑明荐敞先帝名臣宜傅辅皇太子赵曰语何足算也此言侯伯之人多矣至于无算而鲜于之致身则实以文章也洙曰庄子郢人垩漫其鼻端使匠石斵之山海经丹穴之山有名鳯后汉李膺性简亢无所交接有被其容接者名为登龙门诗鹿鸣宴嘉賔也汉晁错晋郄诜皆举贤良高第公尝举进士不第故有此叹梦弼曰两都赋序言语侍从之臣朝夕论思日月献纳紫宸殿名时明皇诏天下有一艺诣阙进选甫林甫恐士或斥已建言请委尚书先试问遂无一中者公应诏退下是爲林甫所阻故下有破胆隂谋之语也赵曰盐鉄论公卿者神化之丹青洙曰东方朔传臣朔饥欲死公孙为丞相封平津侯身食一肉脱粟饭故人賔客仰衣食俸禄皆以给之】
　　贫交行
　　翻手作云覆手纷纷轻薄何须数君不见管鲍贫时交此道今人弃如土【只从俗谚略证古意○洙曰史记管仲少时与鲍叔牙防鲍叔终善遇之管仲曰生我者父母知我者鲍子也】
　　白丝行
　　缲丝须长不须白越罗蜀锦金粟尺象牀玉手乱殷红万草千花动凝碧已悲素质随时染裂下鸣机色相射美人细意熨帖平裁缝灭尽针线迹春天衣着为君舞蛱蝶飞来黄鹂语落絮游丝亦有情随风照日宜轻举【其佳处适得个中】香汗清尘汚顔色开新合故置何许君不见才士汲引难恐惧弃捐忍覉旅【此殆自况賔主间意不合无限慨叹○郑曰殷乌闲切赤黒色射食亦切熨纡物切火展布也】
　　补遗
　　赠韦左丞【范元实诗眼云山谷谓文章必谨布置毎见后学多告以原道命意曲折后予以此槩考古人法度如子美赠韦左丞诗云纨袴不饿死儒冠多误身此一篇立意也故使人静听而具陈之耳自甫昔少年日至再使风俗淳皆言儒冠事业也自此意竟萧条至蹭蹬无纵鳞言误身如此也则意举而文备故已有是诗矣然必言其所以见韦者于是有厚愧真知之语所以真知者谓传诵其诗也然宰相职在荐贤不当徒爱人而已士固不能无望故曰窃效贡公喜难甘原宪贫果不能荐贤则去之可也故曰焉能心怏怏秪是走踆踆又将入海而去秦也然其去也必有迟迟不忍之意故曰尚怜终南山回首清渭濵然所知不可以不别故曰常拟报一饭况懐辞大臣夫如是可以相忘于江湖之外虽韦亦不得而见矣故曰白鸥波浩荡万里谁能驯终焉此诗前贤録为压巻其布置最得正体如官府甲第防堂房舎各有定处不可乱也韩文公原道与书之尧典盖如此其他皆谓之变体可也又云诗有一篇命意有句中命意如老杜赠韦诗前后布置是一篇命意也至其道迟迟不忍去之意则曰尚怜终南山回首清渭濵其道欲与韦别则曰常拟报一饭况懐辞大臣此句中命意也盖如此然后可谓顿挫高雅矣东臯杂録云有问荆公老杜诗何故妙絶古今公曰老杜固甞言之读书破万巻下笔如有神】
　　奉寄韦尹【蔡兴宗正异云尸乡余土室谁话祝鸡翁谁话从一作事见列仙传正文作难説乃字之讹也呪一作喌音州又音祝】
　　谒元庙【复斋谩録云国史补云唐人燕集必赋诗推一人擅场郭暧尚升平公主盛集李端擅场送别相巡江淮钱起擅场乃知子美诗画手看前軰呉生逺擅场唐人素有此语山谷简王立之曰凡作诗赋要以宋玉贾谊相如子云爲师略依放其歩骤乃有古风杜诗云画手看前軰呉生逺擅场盖古人于能事不独求夸时軰须要于前軰中擅场耳】










　　集千家注杜工部诗集巻一
　　钦定四库全书
　　集千家注杜工部诗集巻二
　　投赠哥舒开府翰二十韵【郑曰哥舒翰其先盖突骑施酋长哥舒部之裔也鹤曰翰自陇右节度使加封开府仪同三司又加河西节度进封西平郡王○天寳十三载在长安作】
　　今代麒麟阁何人第一功君王自神武驾驭必英雄【颂賛存体得故事外意】开府当朝杰论兵迈古风先锋百胜在略地两隅空青海无传箭天山早挂弓亷颇仍走敌魏绛已和戎毎惜河湟弃新兼节制通知谋垂睿想出入冠诸公日月低秦树乾坤绕汉宫【此语在投赠中有气若铺冩宫阙则俗矣作者自知之】胡人愁逐北宛马又从东【轻新娟媚】受命边沙逺归来御席同轩墀曾宠鹤【此语深媿士大夫】畋猎旧非熊【谓得之微贱诗中开合无限类亦略举其似】茅土加名数山河誓始终防行遗战伐契合动昭融勲业青冥上交亲气概中未为珠履客已见白头翁壮节初题柱生涯独转蓬几年春草歇今日暮途穷军事留孙楚行间识吕防防身一长劒将欲倚崆峒【归倚语不俭相○洙曰汉武帝作麒麟阁以画功臣像高祖论功行封以萧何功为第一师曰两隅谓北征突厥西伐吐蕃洙曰翰筑城青海中吐蕃不敢近赵曰胡人毎起兵则传箭为号洙曰天山即祁连山匃奴谓天爲祁连梦弼曰亷颇赵之良将伐齐攻魏皆破之襄四年传魏绛劝晋侯和戎有五利吐蕃本西羗属散处河湟江岷间以翰兼河西节度使欲其收复之洙曰汉伐大宛国得天马乃作歌闵二年传狄人伐卫懿公好鹤鹤有乘轩者将战国人受甲者皆曰使鹤鹤实有禄位余焉能战卲氏闻见録云左传注轩大夫车也非轩墀之轩或以为病惟知诗者能辨之洙曰文王将出猎卜之曰所获非熊非罴非虎非貔乃覇王之辅也于是果遇太公于渭之阳载归以为师禹贡注王者封五色土爲社建诸侯则各割其方色土与之使立社焘以黄土苞以白茅茅取其洁黄土取王者覆四方名数谓等其爵位轻重而为之名数也髙祖封功臣为之誓曰使黄河如带泰山若砺国以永存爰及苖裔春申君上客皆蹑珠履成都有升仙桥司马相如初西去题其柱曰不乗驷马车不复过此桥晋孙楚字子荆自负材气多所凌敖参石苞骠骑将军颇侮易于苞初至长揖曰天子命我参卿军事呉吕蒙字子明随姊夫郑当撃贼职吏轻之防杀吏因校尉袁雄承间言于孙防防竒之引置左右师曰崆峒山在西正当吐蕃所入之道】
　　送髙三十五书记十五韵【鲍曰高适字达夫渤海人调封丘尉不得志去客河西哥舒翰表为掌书记】
　　崆峒小麦熟且愿休王师【忠爱兴至但四句后全不相渉○崆峒指阔逺而言犹言溟涬非必其地也洙曰一大地麦熟岂欠少许王师徒妨刈麦耳洗兵马崆峒亦此义苏注更杜撰可笑】请公问主将焉用穷荒为饥鹰未饱肉侧翅随人飞【杜诗毎以饥附爲当然亦是偏见又以况人】高生跨鞍马有似并州儿脱身簿尉中始与捶楚辞借问今何官触热向武威答云一书记所媿国士知人实不易知更须慎其仪十年出幕府自可持旌麾此行既特逹足以慰所思男儿功名遂亦在老大时常恨结驩浅各在天一涯又如参与商惨惨中肠悲惊风吹鸿鹄不得相追随黄尘翳沙漠念子何当归边城有余力早寄从军诗【洙曰饥鹰注见前曹子建诗借问谁家子幽并游侠儿晋山简游髙阳池有童儿歌曰时时能骑马倒着白接防举鞭问葛强何如并州儿鲍曰捶楚言捶有罪者或谓唐时参军簿尉受杖非也昌黎赴江陵诗云栖栖法曹掾何处事卑陬何况亲犴狱敲榜发奸偷此岂身受杖如汉诸署郎耶师曰武威即凉州洙曰豫让云智伯以国士遇我我故国士报之王仲宣有从军诗】奉留赠集贤院崔【国辅】于【休烈】二学士【鹤曰公以天寳九载献三大礼赋明皇竒之俾待诏集贤院召学官试文章崔于二学士当是试文之学官也】
　　昭代将垂白途穷乃呌阍气冲星象表诗感帝王尊天老书题目春官验讨论倚风遗鶂路随水到龙门竟与蛟螭杂宁无燕雀喧青云犹契阔陵厉不飞翻儒术诚难起家声庶已存【家声庶已存此语可念不遇而自决云尔】故山多药物胜槩忆桃源欲整还乡斾长懐禁掖垣谬称三赋在难述二公恩【梦弼曰天老指宰相也春官指礼部也传六鹢退飞过宋都风也鶂与鹢同刘敞曰龙门在封州鱼登者化爲龙梦弼曰杜陵者南北杜皆名家公诗有云名家莫出杜陵人故山指襄阳之岘山公本襄阳人桃源在鼎州襄阳至鼎无三百里师曰禁中有东西两掖垣乃禁墙也】
　　陪郑广文游何将军山林十首【鲁曰郑防郑州人】
　　不识南塘路今知第五桥【便自流动】名园依緑水野竹上青霄谷口旧相得濠梁同见招平生为幽兴未惜马蹄遥【赵曰第五桥在长安万年县郭外之西南梦弼曰谷口郑子真与王鳯有旧洙曰庄子与惠子同游濠梁之上】百顷风潭上千章夏木清【看起两句境】卑枝低结子接叶暗巢鸎鲜鲫银丝鲙香芹碧涧羮翻疑柂楼底晩饭越中行【字字形容赵曰汉食货志木千章注大材曰章】
　　万里戎王子何年别月支异花开絶域滋蔓匝清池汉使徒空到神农竟不知露翻兼雨打开坼渐离披【吾读此再四感叹甚多以其首尾备至故也○赵曰戎王子或以为月支之花名月支西域国汉使空到谓张骞至西域止得安石榴种神农不知谓本草不载此花也】
　　旁舎连高竹踈篱带晩花碾涡深没马藤蔓曲藏虵【又极幽僻】词赋工无益山林迹未賖尽捻书籍卖来问尔东家【子美因羡山林之趣至欲卖书结茅甚形容其志愿也○洙曰碾涡碾硙间水涡漩也郑曰捻正作拈如兼切广韵指取物也】
　　剰水沧江破残山碣石开【剰水谓引江作池残山谓破石作洞】緑垂风折笋红绽雨肥梅银甲弹筝用金鱼换酒来【五字足以状其好事而贫亦可见以客故贫】兴移无洒扫【五字自真】随意坐莓苔【鹤曰汉武纪至碣石注此石着海旁碣石特立之貌洙曰古诗十五学弹筝银甲不曾卸晋阮孚爲常侍以金貂换酒】
　　风磴吹隂雪云门吼瀑泉酒醒思卧簟衣冷欲装绵野老来看客河鱼不取钱只疑淳朴处自有一山川【赵曰磴石梯之道也师曰云门谓云拥翼山门】
　　棘树寒云色茵蔯春藕香脆添生菜美隂益食单凉野鹤清晨出山精白日藏【各一趣】石林蟠水府百里独苍苍【赵曰生菜得茵蔯春藕愈添其美食单铺于棘树之下隂益其凉也】
　　忆过杨栁渚走马定昆池醉把青荷叶狂遗白接防刺船思郢客解水乞呉儿坐对秦山晚江湖兴颇随【希曰唐安乐公主请昆明池为私沼不得乃自凿定昆池言胜昆明也师曰青荷叶酒杯也白接防巾也洙曰郢楚都也呉楚之人善操舟与泳水也乞丘既切与也】
　　床上书连屋阶前树拂云将军不好武稚子总能文【言外亦具世变】醒酒防风入【倒语意嫩】听诗静夜分絺衣挂萝薜凉月白纷纷【不乏赵曰白纷纷言其在薜萝之间如此也】
　　幽意忽不惬归期无奈何出门流水住【水自无住但出何氏林便觉境别如此最是妙想】回首白云多自笑灯前舞谁怜醉后歌只应与朋好风亦来过
　　醉时歌【公自注赠广文馆学士郑防梦弼曰按防本传宗爱其才置广文馆以防为博士防在官贫约甚澹如也】
　　诸公衮衮登台省广文先生官独冷甲第纷纷厌梁肉广文先生饭不足先生有道出羲皇先生有文过屈宋徳尊一代常轗轲名垂万古知何用杜陵野客人更嗤被褐短窄鬓如丝日籴太仓五升米时赴郑老同襟期得钱即相覔沽酒不复疑忘形到尔汝痛饮真吾师【但能痛饮即为吾师非谓郑也】清夜沉沉动春酌灯前细檐花落但觉高歌有神焉知饿死填沟壑相如逸才亲涤器子云识字终投阁先生早赋归去来石田茅屋荒苍苔儒术于我何有哉孔丘盗跖俱尘埃不须闻此意惨怆生前相遇且衔杯【开阖动荡读之至老不厌不憾○希曰汉高祖诏列侯食邑皆赐大第室注云有甲乙次第故曰第梦弼曰羲皇谓伏羲氏也屈宋谓屈原宋玉也轗音坎説文车不平也轲音可又苦贺反折轴车也一曰轗轲失志也或作坎坷义同鹤曰按旧史天寳十二载八月京城霖雨米贵令出太仓米十万石减价粜与贫人公困于长安故亦在日籴之数洙曰祢衡与孔融作尔汝交司马相如与文君俱之临卭卖车骑置酒舎乃令文君当垆相如亲涤器于市中刘棻甞从雄学作竒字王莽立棻以献符命被流窜辞所连及便收不请时雄校书天禄阁上治狱使者来雄恐不能自免乃从阁上自投下几死】
　　上韦左相二十韵【鹤曰韦见素袭父爵从明皇入蜀爲左相此诗乃初拜同中书门下平章时投上题或后来追书○天寳十三载在长安作】
　　鳯厯轩辕纪龙飞四十春八荒开寿域一气转洪钧【颂相业多矣未有如此轩豁快意者】霖雨思贤佐丹青忆老臣应图求骏马惊代得麒麟沙汰江河浊调和鼎鼐新韦贤初相汉范叔已归秦盛业今如此传经固絶伦豫樟深出地沧海濶无津北斗司喉舌东方领缙绅持衡留藻鍳听履上星晨独歩才超古余波徳照隣聪明过管辂尺牍倒陈遵【遵长尺牍与惊坐倒迎本不相渉此其用事之化】岂是池中物由来席上珍庙堂知至理风俗尽还淳才杰俱登用愚防但隠沦长卿多病乆子夏索居贫回首驱流俗生涯似众人巫咸不可问邹鲁莫容身感激时将晚苍茫兴有神为公歌此曲涕泪在衣巾【洙曰昭十七年传鳯鸟氏厯正也注鳯鸟知天时故以名厯正之官史记黄帝名轩辕龙飞谓宗即位以来也书高宗命傅説若嵗大旱用汝作霖雨汉赵充国以功与霍光等列画未央宫成帝时西有警上思将帅之臣追美充国乃召扬雄即充国图像而颂之此谓见素之父凑也梅福传欲以三代之法取当世之士犹以伯乐之图求麒麟于市此言见素以材见用也韦贤字长孺授昭帝诗宣帝即位爲丞相史记范睢字叔更名姓曰张禄入秦昭王説之拜为客卿封应侯相秦传经即韦贤父子皆以经术相继爲汉相也李固传陛下之有尚书犹天之有北斗也北斗为天之喉舌尚书亦为陛下喉舌师曰书毕公率东方诸侯入应门右见素时为相率百官故云领缙绅又先为吏部侍郎铨序平允故云持衡留藻鉴洙曰汉郑崇哀帝时为尚书仆射数求见曵革履上笑曰我识郑尚书履声时见素兼兵部尚书故云梦弼曰魏志管辂字公明明周易无不精微按见素传肃宗时有星犯昴言禄山将死皆验洙曰前汉陈遵字孟公与人尺牍主皆藏去以为荣呉志周瑜云恐蛟龙得云雨终非池中物也记儒有席上之珍以待聘司马相如字长卿甞有消渴病檀弓子夏曰吾离羣索居乆矣列子有神巫曰季咸知人死生存亡祸福寿夭庄子孔子再逐于鲁削迹于卫穷于齐厄于陈蔡不容身于天下又岂足贵耶】
　　丽人行【鹤曰明皇时杨国忠与虢国夫人邻居毎往来或并辔入朝及夫人从车驾幸华清宫防于国忠第此丽人行之所以作也】
　　三月三日天气新长安水边多丽人态浓意逺淑且真肌理细腻骨肉匀【第三第四语便尔亲切盖身亲见之自与想像次第不同耳此亦所当识也】绣罗衣裳照暮春蹙金孔雀银麒麟头上何所有翠爲防叶垂鬓唇背后何所见【乐府体】珠压腰衱穏称身就中云幕椒房亲赐名大国虢与秦紫駞之峯出翠釡水精之盘行素鳞【语特迭荡称前鱼肉互见】犀筯厌饫乆未下鸾刀缕切空纷纶黄门飞鞚不动尘【形容骄贵至黄门飞鞚不动尘自是气象后来东坡借用贴出得又明】御厨丝络送八珍箫鼓哀吟感神賔从杂遝实要津后来鞍马何逡巡当轩下马入锦茵杨花雪落覆白苹青鸟飞去衔红巾【画出次第宛然杨花青鸟两语极当时拥从如云冲拂开合绮丽骏健之盛作者之意自不必人人能识也】炙手可热势絶伦慎莫近前丞相嗔【此两语结上明后来鞍马乃丞相所宠嬖者又过秦虢也意极可想○赵曰晋宋诸人侍宴曲水皆以三月三日爲题唐开元中曲江游赏莫盛于中和上已此所以水边多丽人也梦弼曰防叶妇人鬓边花以翠羽铺饰其状轻微也腰极即今之裙带缀珠其上压而不垂也防乌合反衱居业反云幕谓铺设幕次如云雾之垂也洙曰汉书皇后称椒房取其蕃实之义也唐书贵妃三姊封韩虢秦三国爲夫人梦弼曰駞谓槖驼其脊上肉高如峯者味最美洙曰诗执其鸾刀注刀有鸾者言割中节也希曰汉书师古曰禁中黄门谓阉人居禁中在黄门之内给事者洙曰周礼膳夫珍用八物注谓淳熬丹炮豚炮牂捣珍渍熬肝膋也山海经注青鸟主爲西王母取食者丞相指杨国忠也】
　　重过何氏五首
　　问讯东桥竹将军有报书倒衣还命驾高枕乃吾庐【谓得其报书即颠倒而前既至便如吾庐高枕而卧冩意圆美】花妥鸎捎蝶溪喧獭趂鱼【此与蜻蜓立钓丝闲趣昼景两极自然】重来休沐地真作野人居【犹吾庐也】山雨樽仍在沙沉榻未移犬迎曾宿客鵶护落巢儿云薄翠微寺天清皇子陂向来幽兴极歩屣向东篱【梦弼曰翠防寺在终南山之上皇子陂在万年县西南以秦葬皇子起塜陂北原上得名】
　　落日平台上春风啜茗时石栏斜防笔桐叶坐题诗翡翠鸣衣桁蜻蜓立钓丝自今幽兴熟来徃亦无期颇怪朝参懒应耽野趣长雨抛金鏁甲苔卧緑沈枪手自移蒲栁家才足稻粱看君用幽意白日到羲皇【白日不待夜梦而见○师曰桁下浪切梦弼曰甲言金鎻谓以金线连鎻之也枪言緑沈谓以緑色之物沈没其柄也陆放翁老学庵笔记云王逸少笔经曰有人以緑沈漆竹管及镂管见遗老杜所谓苔卧緑沈枪盖谓是也洙曰陶潜夏日虚闲高卧北之下清风飒至自谓羲皇上人】
　　到此应甞宿相留可判年蹉跎暮容色怅望好林泉何日霑微禄归山买薄田斯游恐不遂把酒意茫然【师曰判年谓半年也】
　　渼陂行【赵曰按长安志渼陂在鄠县西十道志云鱼甚美因名之渼音美鹤曰以水味美故配水以爲名】
</div>
    <div class="pagination">
<a href="集千家注杜工部诗集.html">上一页</a><a href="集千家注杜工部诗集.html">1</a><span class="current-page">2</span><a href="集千家注杜工部诗集_page3.html">3</a><a href="集千家注杜工部诗集_page4.html">4</a><a href="集千家注杜工部诗集_page5.html">5</a><a href="集千家注杜工部诗集_page6.html">6</a><a href="集千家注杜工部诗集_page7.html">7</a><span>...</span><a href="集千家注杜工部诗集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
