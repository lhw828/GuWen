<!DOCTYPE html>
<html>
<head>
    <meta charset="UTF-8">
    <title>升庵集 - 第 15 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 15 页/共 82 页</h1>
    <div class="content">　　升庵集巻二十二
　　钦定四库全书
　　升庵集巻二十三　　　　　明　杨慎　撰七言古诗
　　送李元白侍御巡茶马
　　汉家六郡防秋野秦地长城限诸夏单于自欵幕南庭天子非贪大宛马柱史东台獬豸冠霜威北塞斗牛寒卫青骠骑寻常足充国屯田什一寛陇头流水停呜咽朔吹先春飘惠泽好继周书王防圗休翻乐府闗山月
　　紫杉行
　　雉鸡斑文孔雀尾紫杉载月八千里越舲楚舵相并行半入明湖半蕲水人生丑好无百年束缚亦得归黄泉此物何用一百片水鬼揶揄风浪颠
　　养龙坑飞越峯天马歌
　　高皇御天开大明龙马出自养龙坑房星夜下鹿卢寨天驷晓来骠骑营殿前重曈回顾盼奚官仗外争相迎鸡鸣牛首试控纵鳯师麟仪无逸惊归风絶尘羡迅疾逮日先影羞翾轻四蹄翩然不蹍地六飞如在空中行是时雄酋有奢香左骖牡骊右牝黄贡上金陵一万匹内厩惟称此马良宸逰清燕幸鸾坡学士承防讃且歌饮以兰池之瑶水秣以芝田之玉禾飞越峯名自天锡骏骨虽朽名不磨至今百七十嵗时山头犹有养龙池方经地志或遗漏箐苖洞獠那能知吾闻天下有道飞黄伏皂又闻王良防马车骑满野前时吉嚢防大同烽火直达甘泉宫近日莫瀛乱交趾羽书牙璋偏南中安得将星再降傅友徳房宿重孕飞越峯一月三防献俘馘千旄万旟歌熈雍呜呼将相寜有种龙驵岂无媒经途访迹一兴慨郭隗孙阳安在哉长歌终曲长风来
　　题夏仲昭竹寄陶良相【骥】
　　大常胸次潇湘寛少年爱写生琅玕白头蓺苑更入妙笔法逺追王孟端两家名藻雄吴下品题未觉风流亚一纸能令百世传两竿不啻双金价人言画竹非画工草书结构将无同谁家髙堂名寳绘徐熈花鸟迷青红玉人佳兴松江东寄图索赋随长风遥知把玩清香里正是相思明月中
　　击壤图
　　陶唐天子调八风鳯仪兽舞明廷中谁知鼓腹行歌者复有山中击壤翁短袖单衣露两肘野状村容不自丑掀髯笑傲肩相随共道帝力我何有栁谷饯日旸谷賔老翁那记昏与晨一作一息有出入时耕时凿无冬春蓂荚开残乂朱草生来未识平阳道海隅赤日烧九州寰中息壤汩洪流已见天戈挥丹浦更闻风伯殪青丘老翁其间百不忧直从红顔到白头君不见许由逃尧劳步履巢父洗耳汚清泚华封老人费言辞康衢小儿强解事姑射丰姿虽可珍神仙彷佛信难真君看击壤千年后多少行歌带索人
　　离席行送彭一【幸庵尚书之弟】
　　昔子从军巴蜀山横戈千里何间闗坐使麒麟日月焕行收鱼鸟风云闲文武才名归一姓兄弟勲华许谁并起晩已谢时运倾当阳再赌乾坤正陟冈在原来复返海水天风嵗将晩行行白马燕雪深飞飞黄鹄秦云逺离堂命酒羽觞疾毕盈轩月东出主人留连客离席慷慨为子歌今夕
　　海风行
　　下闗临苍海防苍之冲有石梁曰天桥口嵗恒风烈偃树走石人马辟易予夕憩客邮闻吼声傍枕发昫尤雄明适过之纎萝不动乃赋以志之
　　苍山峡束沧江口天梁中贯晴雷吼中有不断之长风冲波动林沙石走咫尺颠崖逈不分征马长嘶客低首我行其野嵗仲春春寒野隂云物屯病骨淩兢坐自踬欲去未到先愁人山灵相假若有神纎萝不动停飚尘乌鸟声乐旅顔破仆夫笑语厐眉伸飜思徃昔兰台直披襟曽奋雌雄笔金门玉堂逺别来景差唐勒长相忆飘蓬落羽向南荒憔悴荣华寜有常不学回风悲屈子江边愁结芰荷裳
　　新开岭行
　　废丘闗前榛莽积新开岭上烟岚辟新途古道太多岐暝色荒烟带征客岸下寒江流水碧崖畔霜林枫叶赤日暮畏行豺虎陌松灯苣火投孤驿北渚鸣鼍应逺更南峦哀猿响终夕【玉溪云栈阁夜行方识此景】
　　奇景行毕节早行作
　　晴岚空蒙羃朝彩顿看色界澄飞霭白云翻在半山腰下窥深箐如银海须防赤日上青林银海镕为紫磨金穷岫瘁乡那有此天教奇景换豪吟
　　苔矶费生画屏歌
　　往年尝爱岑公诗吾观费子毛骨奇婉娈总角突而弁粉绘风流今在兹素屏八幅君能画咫尺江阳影仙界寳山春眺在苍茫海观秋澜涌澎湃龙潭时雨稻苖齐霁雪方山胜剡溪白塔朝霞红散绮东崖夜月明如珪荔子丹兮锦林丽余甘客舫无留滞避喧可当武陵桃招隠还同小山桂乗兴何须慕逺逰山中日月自悠悠君不见眉山萧旭亦好手流落滇南今白头
　　琵琶短引【唐池南席上作】
　　汉宫佳丽呼韩妇黄金捍拨春风手鹓鳯宜承馺娑恩犬羊翻作穹庐偶行行北斗望南看马上一声堪白首茫茫烟草叫胡笳漠漠尘沙杂刁斗塞垣三秋少鴈鸿幕庭四月无花栁枫香絶调今共怜粪英幽恨君知否遗谱谁将异代传艶辞自出骚人口贺段本领昔已荒穆曹宫调知何有定子新从北里来【杜牧之事】管儿不是东墙搂【元防之事】华表工雕犀四棱锦绦自结丝千缕【琵琶四轴名华表两孔名廻窓见顾凯之赋】撚运轸翠虬盘促挝急节朱鸾走轮袍古引连新惊颿截浪忽雷吼曲终赚尾复重头掩却瓶笙兼瓦缶良夜邀欢松炬防主翁爱客江鱼剖善谑欣逢宋魏三知音况对唐元九饱谙世事反覆多甘向天涯沦落久船中肯湿马曹衫樽前且进牛殳酒
　　射虎图为箬溪都宪题
　　钱选好手工白描粉墨丹青色沮防细观逸迹逈不俗气骨深穏形萧放中丞此图开似我行行逰猎极殊状汉家昔日李将军生射猛兽天下闻弯弓半夜没白羽飞鞚晴昼生黄云今之图画无乃是披巻似觉隂风起积雪惨淡长白山草木苍干松漠间将军身乗大宛马从骑亦是骁雄者合围射虎虎带箭相持不肯遽相下虎鬭马骤两若飞咆吼欲震长平瓦东海黄公鲁卞庄裴旻舞剑相颉颃古来英英者数子绘事简册传芬芳何物少陵愁杜甫短衣南山思射虎老骥伏枥悲鸣苦壮士哀歌泪如雨天狼煌芒直威弧安得此辈踹飞狐却走马蹄报神都为献单于欵塞图
　　卧月引为钱节夫赋
　　昆明池上逢钱郎青云为衣白霓裳手持寳月金仙偈口诵明星玉女章自言五华峯头住梦逰圃樊桐路御风学雾两无心惟爱月华笼海树少年名姓悬月中老去犹充修月户月里仙人宋无忌持斧吴刚作仙使下界爱月升高丘歩虚一声龙白头何如放舟卧明月仰看银河天倒流乗鸾翳鳯过北斗炤景煌煌酌天酒玉兎为脯桂作薪笑携吴宋两仙人老蟾踏翻醉不醒嫦娥起舞榆花春
　　石云寺见山茶梅忆愈光
　　江梅山茶早争新防苍逢春忆滇春金碧同逰似昨日红素两芳如故人此山见花还载酒醉歌激越喧林薮莫看华鬓惊客心且喜风光入吾手
　　寄张季文
　　美人别我嵗几华碧草五见生天涯东风东来飘锦字忽如青天披云霞往年君向秣陵去海梦横分溧阳树今年君自滇池还风光又隔防苍山佳期不得同携手惆怅令人青髩斑
　　赋得灵岩阁送余懋贤【名承业】
　　青衣江水青枫林灵岩楼阁冠灵岑鲸音晓彻三峯静渔唱宵连五渡深三峯五渡招提景双林八水氛埃屏花雨诸天白壁云松风六月丹崖冷丹崖白壁上清虚石窦云龛缥渺居度毎过支遁室陶潜常醉逺公庐子别灵岩嵗初改早见声仪动江海仙舟玉节下清泠烟峦霞屿生光彩岩前落木秋纷纷楼下澄江静练纹登临定拟汤休作好寄新题向碧云











　　升庵集巻二十三
　　钦定四库全书
　　升庵集巻二十四　　　　　明　杨慎　撰七言古诗
　　提学陈西渔品士亭歌
　　君侯品士如品竹品士亭臯森种玉拟占易象玩苍筤逝将诗兴歌淇澳洊雷半夜箨龙惊嶰谷先春紫脱生脩纎一一如人立节足声声学鳯鸣伶伦律管迷宫徴千载元声元不死文章迥出瑚枝箫韶犹在潇湘水黒头心期汗青日独骑鲁麟续鲁笔礼乐攻吾化雨滂藻彞绘帝卿云宻赤防西面最宜秋灵籁沉沉颢气浮手中九苞属天匠眼前万物供防搜江湖那容闲袖手三山六鼇亦何有只今赤管辉金章岂数当年靳许昌甘露竹花何漠漠此地容无此亭着乾坤光焰烛滇早晩勋华上阿阁
　　锦津舟中对酒别刘善充
　　锦江烟水星桥渡惜别愁攀江上树青青杨栁故乡遥渺渺征人大荒去苏武匈奴十九年谁传书札上林边北风胡马南枝鸟肠断当筵蜀国弦
　　赠韩飞霞
　　往年见君黎州城荒林明月尾虎行凸杯百罚醁酒么四犯玲珑声十六年来若反手天涯白髪逓相惊君今结舫渔矶宿愁霖我住痴禅屋空江瑟瑟萦霜葭湿磴层层阻云木晴风何日飏茶烟防杖相求慰幽独
　　红蕖引用李长吉体
　　红蕖罗韈艶长江苔钱翠腻弓鞋帮邯郸步弱西陵逺螓蛾欲飞的双妙鬘云盘巫螺浅垂栁梳梳花剪剪鱼尾霞烘色天紫磨金轮月夕圆衍波遥逓绡宫牋素女多情愁牉
　　櫽括刘缓李巨仁及古镜铭语
　　君家寳镜何年世土花苔叶新开翳茱茰匣掩鹧鸪斑瑚台挂蟾蜍疐台是轩辕镜姓温背后铭文宜子孙海气空蒙若圆防勾防匼匝似城门雄鳯雌凰本自双左龙右虎顺隂阳绣户无波菱自动纱不夜月恒光上有仙人不知老渇饮玉泉饥食枣嫦娥休上广寒宫偓佺同住蓬莱岛
　　为唐池南题秋江逺眺图
　　秋空泬寥秋影濶鱼尾霞收云一抺千崖有霭风落山万壑无声水归末枒老木拏虬龙槮槭平林叫鸧鸹不闻金籁似竽鸣但见翠防如黛泼窣堵僧睇逈不昏略彴樵行危易怛一弯赤烧枫人明万防黄云稻孙割寻穴驹迷东西卜树乌鸦相叫聒词客频将技痒搔画工欲把天机夺老倦扪萝与攀葛倚防独把吟髭捋遥岑寸碧天杵倚逺目双明海月掇开樽披图兴不浅乌丝栏界霜沫为君走笔赋新诗却笑萧郎击铜鉢
　　赋得千山红树图送杨茂之
　　萧郎雅工金碧画爱画碧鸡与金马画作千山红树图行色秋光两潇洒揺落深知宋玉悲登山临水送将归丹林初晓清霜重紫谷斜阳赤烧防故人辞我故乡去滇树遥遥接巴树桑落他山共醉时枫香客路销魂处白首遐荒老未还流波落木惨离顔锦城红湿那能见千里随君梦里攀
　　后神楼曲有序
　　司空南坦刘公【元瑞】慕陶贞白茅山楼居足不履地之事而未构楼也待诏文衡山为绘楼居图俾神栖焉射陂朱子【曰藩】作神楼曲余櫽括其意为后神楼曲
　　安期昔制神楼散射陂今作神楼曲神楼主人南坦翁欲往从之限空谷吾闻仙家五城十二楼樊桐方丈绕瀛州长风引舟不可到环中根像空神逰坦翁元是神仙流何年飘然下丹丘天庭摛藻掞鸾鹤云軿立仗鸣华骝北斗南宫不肯住挂冠归来营菟裘碧澜罨画开苕霅紫烟萦带彩云夹新波菱榜泛青翰过雨苹风爽乌帢人间九罭播声诗天上五龙传睡法青李遥看尺牍来雀罗净扫昏眸开凥轮神马驰万里坐我赤明龙汉台一气孔神存中夜手翳华芝海若诧中有真人巾金巾授以灵文老复姹珠累累苍玉鸣烽沉柝閴歌太平丰屋天翔鬼瞰室庙谟何用谈佳兵逰仙梦觉闻清啸载赓清润连清调愿从广成顺下风肯许襄童窥末照咸池蒙汜纷如驰扶起混沌须神毉他年合遇神楼防约公海上寻安期
　　髙县义士行
　　山都水都蛮寨连九丝之城如丝牵鸦飞不到山势恶篻簩剡防生愁烟沿村杀儿将女去黄鸡白犬不得眠主兵不救城郭逺含寃茹苦徒呼天髙县义士谭金钱鸣俦啸侣排戈鋋众寡不敌吁可悯捐躯舍生遭霣颠至今里社传灵异表厥坊宅荣陌阡何当尸祝慰毅魄以配九歌国殇篇我今感作义士行他年贞石堪铭镌
　　普市
　　孤城比屋雪封瓦重露浓岚幂四野飘飖风凹巧回鸢凝涸氷槽工溜马倦客落日投主人冷突无烟炊湿薪敢辞白首御魑魅眼见木夫尤苦辛
　　赤虺河行
　　君不见赤虺河源出芒部虎豹之林猿猱路层氷深雪不可通千寻建木撑寒空明堂大厦采梁栋工师估客穿防茏此水奔流似飞箭缚筏乗桴下蜀甸黯淡灔滪险倍过海洋流沙争一线谁驱乌鹊役鼋鼍秋涛夏潦息盘涡栢亭云屏济川手奠民枕席休干戈安得脩为夷唐道镌刻灵陶垂不磨【赤虺河即唐武后世征云南檄文所云赤虺河也虺呼为水音相近尔】
　　寄题陈海樵息柯亭
　　海樵仙人居海濵偓佺羡门为主賔一口汲尽东海水海底瑚樵作薪迩来又逐云中侣鳞宫贝屋难留住六月一息逍遥逰斧柯挂在瑚树
　　与刘虚湖醉对白石画舫亭
　　七十二年老迁客骑马复走滇云陌二妙风流絶代无谈笑浑忘穷海谪画舫亭前花正开佛桑含笑粉红腮画图更爱韩熈载一幅婵娟进一杯
　　华灯引琴思汉调
　　烛龙潜耀顾兎防金缸委照夜晖兰防吐焰芙蕚葳荧荧火齐歕烟玑九枝绚烂虹九围丹鲸树鬐蟠彩翚长明扫晕蛾停飞啼鸟声纬珑扉东山戎旅吟伊威鸣梧髙张黼低帷背壁抱影皷思归星翻汉回海漏稀
　　题扇赠张愈光
　　张子扇头水墨痕画我读书秋树根天涯对此各感慨我未成归子苦奔空谷白驹形影痩南山豹风尘昏孔明庙前老栢树商声激越歌无句门外仆夫引西路防苍璘璘莽回互
　　辛夘除夕饮潘郎金斗歌
　　主人新得黄金斗好客尊前为余夀招揺掲柄转春星沆瀣腾波挹仙酒天涯今夕嵗云徂痛饮狂歌夜良久乍可用尔为鸱夷万事尽付持杯手君不见商彞周鼎徒闻名见之不识人不取
　　谢周徤夫惠易冶剑歌
　　仙翁剑客元同流昆吾欧冶谁能俦铸成寳刀戛琳璆蛟龙宛转盘斗牛上有欵识灿银钩隠隠起如云色浮天吴俛首黔羸愁白日犀尘不敢留却防鸣鸿赧然羞使君得此自州太行刚风鹰隼秋何物妖魅干天囚一挥可当万貔貅归神日母抱地喉霜棱霞焰夜不幽独骑赤骠马枣骝身披昻藏日本裘上党雾宇搴蜺帱星沙月辉沧洲天门狺狺虎豹彪瑶台佚女之蹇脩归来菌阁与蕙楼水拟方壶山拟缑吹首一吷庄周生平不能作蒯讴乍可公孙舞纒头蓬髪濡墨惊潜虬云岑仙人意气投解后赠我千金詶沉烽静柝无国仇含光承影将何求夸蛾巨灵机已休洞庭君山如苔沤他时相携贠峤逰
　　禹碑歌
　　禹碑在衡山絶顶韩文公诗云岣嵝山尖神禹碑字青石赤形模奇科斗拳身薤倒披鸾漂鳯泊拏虎螭事严迹閟鬼莫窥道士独上偶见之我来咨嗟涕连洏千搜万索何处有森森緑树猿猱悲详诗语始终公盖至其地矣未见其碑也所谓青字赤石之形模科斗鸾鳯之防画述道士口语耳若见之矣发挥称賛岂在石皷下哉迨宋朱张同逰南岳访求复不获后晦翁着韩文考异遂谓衡山实无此碑反以韩诗为传闻之误云再考六一集古録赵明诚金石録郑渔仲金石略之三家者古刻昈列无遗独不见所谓禹碑者则自昔好古名流得见是刻亦罕矣碧泉张子得墨夲于楚持以贶予予抚卷而叹曰嗟乎韩公所谓事严迹閟者信夫不然何三千余年而完整无泐如此何昔之晦何今之显晦者何或翳之显者何或启之天夀珍物神饫吾嗜不必以生世太晚为恨也已作禹碑歌以纪之
　　神禹碑在岣嵝尖祝融之峯淩朱炎龙画傍分结搆古螺书匾刻戈锋铦万八千丈不可上仙扄灵钥幽以潜昌黎南迁曽一过纷披芙蓉搴水帘天柱夜瞰星辰下云堂朝见阳辉暹追寻夏载赤石峻封埋古刻苍苔黏拳科倒薤形已近鸾漂鳯泊辞何纎墨夲流传世应罕青字名状人空瞻永叔明诚及夹漈集古金石穷该兼昈列箴铭暨欵识横陈防和釡鬵胡为至寳反弃置捃摭磨蚁捐乌蟾又闻朱张逰岳麓霁雪天风彯佩襜搜奇索秘迹欲徧舂倡撞和诗无厌七日崎岖信有觌一字膏馥寜忘拈非关嵽嵲阻登陟定是藤葛笼窥觇好古子生嗟太晚拜嘉君贶情深忺老眼増明若发覆尺喙禁龂如施箝七十七字拏螭虎三千余岁丛蛇蚺忆昔乾坤漏息壤荡析蒸庻依苓槮帝嗟懐襄咨文命卿佐洚洞分忧惔洲并渚混没营窟鸟迹兽迒交门檐朅来南云又北梦直罄西被仍东渐黄熊三足变鮌服白狐九尾歌厐袡后乘包湖受玉箓前列温洛呈畴防永奔窜舞那辞胝平成天地犹垂谦华岳泰衡只镇定欝塞昏徙逃喁噞文章绚烂悬日月风雷呵防环屏黔君不见周原石皷半已泐秦湫楚诅全皆殱此碑虽存岂易得障有岚霭峯嵁岩跫音夐絶柱藜藿吊影防瑟森櫹柟湘娥遗佩冷斑竹山鬼结旗零翠蘝造物精英忘泄露只恐羽化难留淹欲摹拓本镌崖壁要使好事传缃缣著书重订琳琅谱装帖新耀琼瑶籖麝煤轻翰蝉翅榻烦君再寄西飞鹣








　　升庵集巻二十四
　　钦定四库全书
　　升庵集巻二十五　　　　　明　杨慎　撰七言古诗
　　南枝曲
</div>
    <div class="pagination">
<a href="升庵集_page14.html">上一页</a><span>...</span><a href="升庵集_page10.html">10</a><a href="升庵集_page11.html">11</a><a href="升庵集_page12.html">12</a><a href="升庵集_page13.html">13</a><a href="升庵集_page14.html">14</a><span class="current-page">15</span><a href="升庵集_page16.html">16</a><a href="升庵集_page17.html">17</a><a href="升庵集_page18.html">18</a><a href="升庵集_page19.html">19</a><a href="升庵集_page20.html">20</a><span>...</span><a href="升庵集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
