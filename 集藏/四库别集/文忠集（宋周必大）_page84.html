<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 84 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 84 页/共 165 页</h1>
    <div class="content">　　纪中兴之盛烈既上秦篇旌太史之多庸肆加懋赏亟其祗受勿事谦辞
　　赐李彦颖【下同前三月十九日】
　　史观成书讲一时之盛典辅臣相礼进二等之崇阶成命已行固辞奚益
　　赐吴拱再辞免除右金吾卫上将军不允仍断来章批答【四月十二日】
　　外临方镇内扈禁严非吾世臣不预兹选特下汝谐之诏亟思朕命之承
　　赐王淮再辞免除同知枢宻院事不允仍断来章批答【八月六日】
　　枢庭置贰兵政所闗乃眷旧劳是加新渥已谅执谦之志亟思承命之恭
　　赐赵雄再辞免除端明殿学士签书枢宻院事不允仍断来章批答【八月六日】
　　图任辅臣异乎列职选求硕望协于师言既成命之已行岂冲怀之可徇
　　淳熈四年
　　赐皇子魏王恺辞免除荆南集庆军节度使行江陵尹不允仍断来章批答【四月五日】
　　双节之颁亶为异数三辞之礼偹见劳谦盖图共理之良焉避惟行之令
　　赐赵雄再辞免除同知枢宻院事不允仍断来章批答【十一月七日】
　　卿独賛兵谋偹宣忠槩爰稽参于人望俾进贰于枢廷出命莫回执谦毋过
　　淳熈五年
　　赐王友直再辞免殿前都指挥使不允仍断来章批答【三月六日】
　　卿自典卫兵偹宣忠力兹正使名之重以褒将畧之长诏谕甚勤谦懐毋执
　　赐钱良臣再辞免除端明殿学士签书枢宻院事不允仍断来章批答【三月二十六日】
　　枢廷之重兵政所关用人盖协于佥言锡命已孚于众聼岂容控避往即钦承
　　赐史浩再辞免除少傅不允批答【十一月十七日】
　　畴庸念旧贵老尊贤兼四者以申荣集羣工而诞告岂容固避往即钦承
　　赐钱良臣再辞免除参知政事不允仍断来章批答【十一月十八日】
　　朕简求俊杰协賛几衡胡为逊避之坚未谅眷知之厚已批需牍亟服涣恩
　　赐王淮再辞免除枢宻使不允仍断来章批答【十一月二十二日】
　　卿三逾岁筦四转枢廷惟恩礼之加隆表眷知之方厚亟祗成涣毋守常谦
　　赐赵雄再辞免除右丞相不允仍断来章批答
　　国莫难于置相人方庆于得贤乃守一谦至勤屡逊其视谆谆之命亟符赫赫之瞻
　　淳熈六年
　　赐曽觌除少保辞免不允批答【正月十三日】
　　朕念旧兴怀惟新锡命进孤班之峻秩易将阃之髙牙已谕至恩毋烦多避
　　赐再辞
　　秩加三少荣易十连虽申优异之恩不废燕闲之乐于义为允固辞谓何
　　赐赵雄辞免勅令所进书转官不允仍断来章批答【七月十六日】
　　卿经邦道广制法才髙兹具览于成书宜首膺于醲赏曽是一阶之进岂劳三命之恭
　　赐王淮再辞免进防典转官不允批答【八月七日】
　　政随时举事以类从嘉儒林载笔之勤知枢辅提纲之旧进阶示宠承命是宜
　　宣召学士口宣
　　乾道七年
　　宣召翰林学士王曮入院供职【四月】
　　有勅卿学表经训文绎皇猷洊更二制之华独负一时之望召从东省还寘北门懋膺真祥之荣思称乆虚之选今差成忠郎充翰林书待诏钱兹就第召卿入院充学士想宜知悉
　　尚书省赐宰执以下喜雪御筵口宣
　　有勅隆寒在候瑞雪应时眷嗣岁之将临喜丰年之有望宜同燕乐以洽欢娱【乾道六年十二月一日】
　　六出飞空三登兆瑞陈多仪于镐饮掩髙防于梁园式厚燕胥固宜乐只【淳熈二年内侍李思温】
　　上天同云平地大雪既彰和气亦兆丰年宜于此事之堂锡以惠兹之宴【淳熈三年十二月十七日内侍吴回】
　　元冬凛冽宻雪雰霏古称五谷之精今告三登之瑞趣颁燕饮共洽欢康【淳熈四年内侍续康伯】
　　淳熈五年
　　贡院赐进士闻喜宴口宣【五月八日】
　　有勅唱名春殿乐得英髦设醴贡闱偹昭慈惠惟兹荣遇其各钦承今差入内内侍省东头供奉官韩世荣赐闻喜宴想宜知悉








　　文忠集卷一百十二
　　钦定四库全书
　　文忠集卷一百十三【玉堂类稿十三】
　　宋　周必大　撰
　　金国贺正旦使副口宣【贺生辰使副口宣附】乾道七年
　　赴阙盱眙军传宣抚问赐御筵
　　有勅卿等肃持瑞节来防春朝念驰传之良勤命及疆而加劳锡之宴爼体我眷兹
　　镇江府赐银合茶药【并系内侍何弼】
　　有勅卿等谨于将命庆此发春既冲霰雪之寒复渉风涛之险岂无锡予用助保颐
　　镇江府赐御筵
　　有勅方岁更端寳隣修聘眷驰驱于逺道甫冐渉于长江宜锡宴觞用华使节
　　平江府赐御筵
　　有勅三阳交泰四牡通欢乃眷辅藩有华馆载锡壶觞之乐少休轺传之劳
　　赤岸赐酒果【内侍蒋侁】
　　有勅卿等逺修邻好来庆王春事道路以良勤望阙庭而甚迩其颁芳防以劳皇华
　　赤岸赐御筵【内侍徐永叔】
　　有敇卿等聮华拥节奉币朝春念乆渉于修涂命少休于近馆时颁宴饮深体眷懐
　　赐使副春幡胜
　　有勅岁律将新春阳先至言念光华之使驰分刻之工体我眷懐应兹嘉节
　　赐三节人从春幡胜
　　有勅汝等并从信使来庆春朝望北阙以有期值东风之应律分颁在首悦怿永思
　　赐接伴使副春幡胜
　　有勅卿等祗承明命逺迓使华因巧歴之回春自尚方而驰赐往应贲餙共乐芳时
　　到阙赐生饩【内侍符思永】
　　有勑卿等来庆王春甫安賔馆匪厚饩牵之锡曷酬轺传之劳其体眷懐以承恩渥
　　到阙赐被褥沙锣等【内侍李囘】
　　有勅卿等逺庆新元甫安上馆维衾禂之加厚且噐用之甚华并示匪颁钦承殊渥
　　岁除赐内中酒果【同前】
　　有敕卿等言持使节甫逹聘仪出醪核于严宸循壶觞于除夕兹惟宠锡尚体醲恩
　　五月一日入贺毕归驿赐御筵【内侍李月卿】
　　有勅芳春肇序华使来賔既奉币以退朝宜赐筵而在馆体兹宸渥釂乃燕觞
　　入贺毕归驿赐酒果【内侍董琏】
　　有勅展议改歳复即舍馆之安加礼待賔载厚果醪之赐式昭眷遇祗服宠颁
　　正月四日赐内中酒果【内侍麦敞】
　　有勅使华之美已庆发春防馈之豊无虚良日出珍嘉于御府助燕乐于芳时
　　正月四日玉津园射弓赐弓箭例物【内侍陆彦端】
　　有勅俶气囘春皇华成礼命宏开于禁籞俾申讲于射仪宜有匪颁用将厚意
　　玉津园射弓赐御筵【内侍韩世荣】
　　有勅卿等恪修邻好祗庆春元爰成命射之仪就启娱賔之宴往膺异数用洽多欢
　　玉津园射弓赐酒果【内侍邓珪】
　　有勅岁华有俶春色始和少纾行李之劳载展穿杨之艺特加珍锡往侑宴觞
　　正月六日朝辞归驿赐酒果【内侍李颙】
　　有勅卿等告行阙下治任驿中惟邻好之克修申眷懐而未已锡之芳防服我龙光
　　朝辞归驿赐御筵
</div>
    <div class="pagination">
<a href="文忠集（宋周必大）_page83.html">上一页</a><span>...</span><a href="文忠集（宋周必大）_page79.html">79</a><a href="文忠集（宋周必大）_page80.html">80</a><a href="文忠集（宋周必大）_page81.html">81</a><a href="文忠集（宋周必大）_page82.html">82</a><a href="文忠集（宋周必大）_page83.html">83</a><span class="current-page">84</span><a href="文忠集（宋周必大）_page85.html">85</a><a href="文忠集（宋周必大）_page86.html">86</a><a href="文忠集（宋周必大）_page87.html">87</a><a href="文忠集（宋周必大）_page88.html">88</a><a href="文忠集（宋周必大）_page89.html">89</a><span>...</span><a href="文忠集（宋周必大）_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
