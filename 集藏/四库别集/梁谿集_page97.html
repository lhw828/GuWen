<!DOCTYPE html>
<html>
 <head>
  <meta charset="utf-8"/>
  <title>
   梁谿集 - 第 97 页/共 100 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梁谿集 - 第 97 页/共 100 页
  </h1>
  <div class="content">
   梁谿集巻一百七十二
　　钦定四库全书
　　梁谿集巻一百七十三　　　宋　李纲　撰靖康传信録下
　　二十七日宰执奏事延和殿进呈车驾出郊诣资福寺迎奉道君仪注耿南仲建议欲尽屏道君左右内侍出牓行宫门敢留者斩先遣人摉索然后车驾进见余以谓不若止依常法不必如此示之以疑必欲过为之防恐却有不可防者南仲曰易曰或之者疑之也古人于疑有所不免余曰古人虽不免于疑然贵于有所决断故书有稽疑易曰以断天下之疑傥疑情不解如所谓窃鈇者则为患不细南仲纷纷不已余奏曰天下之理诚与疑明与闇而已诚则明明则愈诚自诚与明推之可以至于尧舜疑则闇闇则愈疑自疑与闇推之其患至于有不可胜言者耿南仲当以尧舜之道辅陛下而其人闇而多疑所言不足深采上笑之而南仲怫然怒甚旣退再召对于睿思殿赐茶讫南仲忽起奏曰臣适遇左司谏陈公辅于对班中公辅乃二月五日为李纲结搆士民伏阙者岂可处谏职乞送御史台根治上及宰相皆愕然余奏曰臣适与南仲辩论于延和殿实为国事非有私意而南仲衔臣之言故有此奏伏阙之事陛下素所鉴察臣不敢复有所辩但臣以非才冒处枢辅仰荷特达之知未能有所补报区区素志欲俟敌骑出疆道君銮舆还阙然后求归田庐臣之愿也今南仲之言若此臣岂敢留愿以公辅事送有司臣得乞身待罪上笑曰伏阙士庶以亿万计如何结治朕所洞知卿不须如此南仲犹不已余再拜辞上而出居启圣院不复归府入劄子求去章凡十余上上皆批答封还不允差御药宣押造朝及押赴枢密院治事复即时上马四月朔车驾诣宁徳宫复遣御药宣押扈从道君太上皇帝以三日入国门余以守御使职事迎拜于新东门内道君于辇上顾揖翌日扈从朝于龙徳宫讫复上章恳请求罢知枢密院事上降手诏数百言不允复令徐处仁吴敏谕旨又召至内殿面加慰谕且曰敌马方退正赖卿协济艰难今遽欲舍朕何之前事不足介怀宜为朕少留辞意恳恻余不得已再拜受命就职他日留身奏上曰金人退师交割三鎭三鎭官吏军民不肯陷没夷狄其势必为朝廷坚守天时寖热而敌有辎重之累必不能久留当即出疆臣恐秋髙马肥敌必再至以责前约及今宜饬武备修边防勿恃其不来当恃吾有以待之于是为上条具所以备边御敌者凡八事其一谓唐之藩鎭所以拱卫京师故虽屡有变故卒赖其力而及其弊也有尾大不掉之患祖宗监之销藩鎭之权罢世袭之制施于承平边备无事则可在今日则手足不足以扞头目为今之计莫若以太原眞定中山河间建为藩镇择帅付之许之世袭收租赋以养将士习战阵相为唇齿以捍金人可无深入之患又沧州与营平相直隔黄河下流及小海其势易以侵犯冝分濵棣徳博建横海军一道如诸鎭之制则帝都有藩篱之固矣其二谓自熈丰以来籍河北保甲凡五十余万河东保甲凡二十余万比年以来不复阅习又经燕山云中之役调发科率逃亡流移散为盗贼今所存者犹及其半冝专遣使团结训练令各置器甲官为收掌用印给之蠲免租赋以偿其直武艺精者次第迁补或命之官以激劝之彼旣自保乡里亲戚坟墓必无逃逸又平时无养兵之费有事无调发之劳此最策之得者其三谓自祖宗以来养马于监牧择陜西河东河北美水草髙凉之地处之凡三十六所比年废罢殆尽而更为给地牧马民间杂养以充数官吏便文以塞责而马无复有善者又驱之燕山悉为敌人所得今诸军阙马者大半冝复祖宗监牧之制权时之冝括天下马量给其直则不旬月间数万之马可具也其四谓河北塘泺东距海西抵广信安肃深不可涉浅不可以行舟所以限隔胡骑为险固之地而比年以来淤泥干涸不复开濬官司利于稻田徃徃泄去积水隄防弛壊又自安肃广信以抵西山地形低下处可益増广其髙仰处即开干壕及陷马坑之类冝专遣使以督治之其五谓河北河东州县城池类多隤圯堙塞冝徧行修治而近京四辅郡诸畿邑皆当筑城创置楼橹之属使官吏兵民有所恃而安万一有敌骑深入掳掠无所得可以坐困其六谓河北河东州县经敌马残破蹂践去处冝优免租赋以振卹之徃年方腊扰浙东犹免三年今三鎭之民为朝廷固守安可不议所以大慰其心者其七谓河北河东诸州最以储峙籴买粮草为急务冝复祖宗加擡粮草钞法一切以见缗走商贾而实塞下使沿边诸郡积蓄丰衍则敌不敢动矣其八谓陜西解盐无煑海之劳而给边费足民食其利不赀自行东南盐法而解盐地分益狭西边益贫愿复祖宗旧制以慰关陜兵民之心上俾宰执同议而其间所论异同虽建横海军一道以安抚使总之而藩鎭之议寝虽委提举官遵旧制教阅上戸保甲三分之一而遣使尽行团结训练置器甲之议不行虽委沿边増修塘泺城池而辅郡畿邑已降指挥旋即罢止虽委诸路相视监牧而不复括马虽放河北河东租税而止及一年虽行加擡粮草钞而贴以四分香药虽复解盐而地分不如旧制余力争之不能得大抵自敌马旣退道君还宫之后朝廷恬然遂以为无事方建议立东宫开讲筵斥王安石置春秋博士而台谏所论不过指摘京黼之党行遣殆无虗日防边御寇之策反置而不问余窃私忧之惟兵事枢密院可以专行乃与许翰条具调发防秋之兵大槩有五一曰系将兵二曰不系将兵三曰土兵四曰民兵五曰保甲系将兵除已起发外见在者十将将以三千人为率不过三万人民兵弓箭社刀弩手之类是也不过一万人保甲除河北河东外起于陜西不过三万人并见在河北河东兵通为二十万以控制要害之地将上得旨颁行然后关三省其间犹有以为不须如此者又乞降旨在京许监察御史以上在外监司郡守帅臣各荐材武智畧大小使臣枢密院籍记姓名量材録用上从之又建议以为在京马步军十余万于三衙近年不复教阅士卒骄惰缓急用之旋差将佐统领兵将不相识难以责成功乞自枢密院选差大小使臣分四壁教阅因勒成部伍以备缓急上初可之已而殿帅王宗濋等以为侵紊非祖宗制诏罢之余然后窃叹知事之难成也少宰吴敏建议欲置详议司检详祖宗法制及近年弊政当改革者次第施行诏以徐处仁吴敏及余为提举官命旣行为南仲沮止敏丐去不果余奏上曰陛下即大位于国家艰难之时冝一新政事以慰天下之望而朝廷玩愒日复一日未闻有所变革近欲置司讨论寻复罢之今边事方棘调度不给前日爵禄冒滥耗蠧邦财者冝稍裁抑以足国用此政事所冝先者上以为然委余条具以闻余奏上三十余事谓如节度使至遥郡刺史祖宗本以待勲臣故俸给特厚当时员数絶少今皆以戚里恩泽得之除边功外冝悉换授环卫官以抑其滥又三省堂吏祖宗时转官止于正郎崇观间始许转至中奉大夫今冝复祖宗之制余皆类此上深然之降付三省已而掲牓通衢曰知枢密院事李纲陈请裁减下项又牓东华门曰守御使司给诸军卸甲钱多寡不均御前特再行等第支给而守御使司初未尝给卸甲钱也余闻之惊骇徐询所以乃执政间有密白上以余得都城军民之心欲以此离散之余始忧惧不知死所矣方欲复丐罢防守御使司补进武副尉二人具状奏知上批出有惟辟作福惟辟作威大臣专权寖不可长之语余惶恐于上前辩明曰始亲征行营及守御使司得旨一切以便冝行事给空名文武官告敕帖等三千余道自置司以来用过三十一道而已此二人者乃赍御前蜡书至太原当时约以得囘报即与补授故今以空名帖补讫奏闻乃遵上旨非专权也且叙孤危之踪为人所中伤者非一愿罢职任乞骸骨归田里上温顔慰谕以谓偶然批及非有他意余退居定力院入劄子待罪丐去章十余上上悉批答不允遗使押入余不得请即径出通津门欲东下上遣中使宣押挽舟入城络绎于道归府复锁府门余翌日见上曰人主之用人疑则当勿任任则当勿疑而大臣以道事君不可则止今陛下惑于人言于臣不能无疑又不令臣得去不知此何也上安慰久之余自此多在告日欲去而未能防种师中殁于军前种师道以病告归执政有密建议以余为宣抚使代师道者初斡里雅布之师还抵中山河间两鎭兵民以死固守不肯下肃王张邦昌及割地使等躬至城下说谕即以矢石及之乃退沿边诸郡亦然而种师中进兵逼之金人出境两鎭无虞尼堪之师至太原城下太原亦坚壁固守尼堪屯兵围之悉破诸县为鏁城法以困太原鏁城法者于城外矢石不及之地筑垒环绕分人防守使内外不相通而姚古进师复隆徳府威胜军扼南北关累出兵互有胜负然不能解太原之围于是诏种师中率兵由井陉道与姚古犄角应援太原师中进次平定军乘胜复寿阳榆次诸县不设备有轻金人之意又辎重犒赏之物悉留眞定不以从行金人乗间冲突诸军以神臂弓射却之欲赏射者而随行银椀秪数十枚库吏告不足而罢于是士皆愤怨相与散去师古为流矢所中死之其余将士退保平定军而师道驻滑州复以老病丐罢上纳建议者之说决意用余宣抚两路督将士解围一日召对睿思殿谕所以欲遣行者余再拜力辞自陈书生不知兵在危城中不得已为陛下料理兵事实非所长今使为大帅恐不胜其任且误国事死不足以塞责上不许即命尚书省出敕令面授余奏曰借使臣不量力为陛下行亦须择日受敕今拜大将如呼小儿可乎上乃许别择日受余退即移疾在告入劄子乞致仕力陈所以不可为大帅且云此必有建议不容臣于朝者章十余上悉批答不允且督令受命于是台臣余应求谏官陈公辅相继上言余不当去朝廷上皆以为大臣游说斥去之乃无敢言者或谓余曰公知上所以遣行之意乎此非为边事乃欲縁此以去公则都人无辞耳公坚卧不起防者益得以行其说上且怒将有杜邮之赐奈何余感其言起受命上録裴度传以赐余入劄子具道吴元济以区区环蔡之地抗唐室与金人强弱固不相侔而臣曽不足以望裴度万分之一以度况臣实为非伦且言诸葛亮出师表谓亲贤臣逺小人此先汉之所以兴隆也亲小人逺贤臣此后汉之所以倾頽也夫君子小人于用兵之间若不相及而亮深以为言者诚以寇攘外患有可扫除之理而小人在朝蠧害本根寖长难去其患有不可胜言者是以吉甫賛周王以北伐必有孝友之张仲裴度相唐宗以东讨必去奸邪之元稹用能成功焜燿图史君子小人之不两立从古以然臣窃观陛下嗣位之初适遭金人入寇宵旰忧勤厉精图治思刷前耻虽古帝王勤俭之徳无以逺过然君子小人尚犹混淆于朝翕訿成风殊未退听谓冝留神照察在于攘逐戎狄之先朝廷旣正君子道长则所以扞御外患者有不难也今取裴度论元稹魏洪简章疏节其要语輙尘天听上优诏宠答宣抚司得兵二万人而阙马余白上曰戎事以马为先今乏马如此无以奋张军容昔天宝末封常清出师幽蓟人观之见其军容不整皆叛去今臣出师安知无窥觇者所系国体非细故也事迫矣请括都城马给价偿之可得数千匹上以为然令条具以闻旣而牓于开封府曰宣抚司括马事属骚扰可更不施行其意与前所牓同余窃叹息而已以二万人分为五军时捷胜兵叛于河北遣左军徃招抚之又遣右军属刘韐时刘韐除宣抚副使乃唐恪所荐余初不知也又以解潜为制置副使代姚古以折彦质为河东勾当公事与潜治兵于隆徳府宣抚司兵凡万二千人余请银绢钱于朝廷各百万才得二十万期以六月二十二日启行而庶事皆未办集乞量展行期上批曰迁延不行岂非拒命余惶惧入劄子辩所以未可行者且曰陛下前以臣为专权今以臣为拒命方遣大帅解重围而以专权拒命之人为之无乃不可乎愿并罢枢筦之任择信臣委之得乞骸骨因以尚书右丞知枢密院事宣抚使告敇缴纳上封还遣使趣召数四余入见上具道所以为人中伤致上听不能无惑者秪以二月五日士庶伏阙事今奉命出使无縁复望清光上惊曰卿只为朕巡边便可还阙余奏曰臣之行无有复还之理昔范仲淹自参知政事出安抚西边过郑州见吕夷简语蹔出之意夷简曰参政岂复可还其后果然今臣以愚直不容于朝使臣旣行之后无沮难无谤防无钱粮不足之患则进而死敌臣之愿也万一朝廷执议不坚臣自度不能有所为即须告陛下求代罢去陛下亦冝察臣孤忠以全君臣之义上颇感动乃以二十五日戒行前期锡燕于紫宸殿又赐御筵于琼林苑所以赐劳甚渥余犒军讫号令将士斩禆将焦安节以徇初安节姚古帐下在威胜军虚传敌马且至安节皷扇众情劝姚古退师至隆徳又劝遁去于是两郡之人皆惊扰走散而初无敌马至是从姚古还阙余召斩之人皆以为当翌日进师以七月初抵河阳入劄子以畿邑汜水关西都河阳皆形胜之地城壁頽圯当极修治今虽晚然并力为之尚可及也又因望拜诸陵具奏曰臣总师道出巩洛望拜陵寝澘然流涕恭惟祖宗创业守成垂二百年圣圣传授以至陛下适丁艰难之秋戎狄内侵中国势弱此诚陛下尝胆思报励精求治之日愿深考祖宗之法一一推行之进君子退小人无以利口善谝言为足信无以小有才未闻君子之大道为足使益固邦本以图中兴上以慰安九庙之灵下为亿兆苍生之所依赖天下幸甚初余陛辞日为上道唐恪聂山之为人陛下信任之笃且误国故于此申言之上批答有铭记于怀之语留河阳十余日训练士卒修整器甲之属进次怀州自出师后禁士卒不得扰民有赶夺妇人钗子者立斩以徇拾遗弃物决脊黥配逃亡捕获者皆斩以故军律颇肃无敢犯者尝以谓步不胜骑骑不胜车金人以铁骑奔冲非车不能制之有张行中者献战车制度两竿双轮前施皮篱枪刃运转轻捷每车用甲士二十五人执弓弩枪牌之属以辅翼之结阵以行铁骑遇之皆退遁造千余两日肄习之俟防秋之兵集以谋大举而朝廷降防凡诏书所起之兵悉罢减之余上疏力争其大畧曰臣昨待罪枢府伏防陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战阵故令金人得以窥伺旣陷燕山长驱中原遂犯畿甸来无藩篱之固去无邀击之威庙堂失策使之割三鎭质亲王刼取金帛以亿万计驱掳士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之寇虽退而中山河间之地不割敌马出没并边诸郡寨栅相连兵不少休太原之围未解而河东之势危甚旁近县鎭皆为敌兵之所占据秋髙马肥敌骑凭陵决须深入以责三鎭之约及金帛之余数傥非起天下之兵聚天下之力解围太原防御河北则必复有今春之警宗社安危殆未可知故臣輙不自揆为陛下措画降诏书以团结诸路防秋之兵大约不过十余万人而欲分布河北沿边雄霸等二十余郡中山河间眞定大名横海五帅府腹里十余州军沿河一带控扼地分翊卫王室隄防海道其甚急者解围太原收复忻代以捍金人夏人连兵入寇不知此十数万人之众一一皆到果能足用而无敌马渡河之惊乎今臣被命出使去清光之日未几朝廷已尽改前日诏书调兵防秋之计旣罢峒丁又罢刀弩手又罢土兵又罢四川福建广南东路将兵又罢荆湖南北路系将不系将兵而京西州郡又皆特免起发是前日诏书所团结之兵罢去大半不知金人聚兵两路入寇将何以枝梧而朝廷何恃不留意于此也臣窃思之以兵为不须起者大槩有五川广福建荆湖之地逺一也钱粮犒赏之费多二也河北寇退天下已无事三也太原之围敌马不多不攻自解四也探报有林牙髙丽之师金人牵制未必深入五也若以川广福建荆湖之地逺则诏书之下以四月期天下兵以七月当时关报三省何不即止今已七月逺方之兵皆已在道始复约囘是复蹈今春勤王之师约囘之弊也一岁两起天下之兵中道而两止之天下谓何臣恐朝廷自此不复能取信四方而将士解体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵捍寇致令误国土地宝货人民皆为所取今惜小费而不为之备臣恐后来所取又不止于前日也况元降指挥防秋人兵各令赍粮以行则钱粮犒赏之乏自非所患庙堂不深思宗社大计而惜小费臣窃所不取也若以河北寇退天下无事则边郡日报金人聚兵声言某月入寇当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止于火未及然殆处于烈焰之旁而言笑自若也若以谓太原之围敌马不多不攻自解则自春徂秋攻守半年曽不能得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自解者臣以谓非愚则诬至林牙髙丽牵制之报理或有之然不可恃彼之不来当恃我之有备则屯兵聚粮正今日之先务不可忽也今河北河东州郡日告危急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理也若谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此扰扰也除范世雄所统湖北兵闻已至襄唐间臣已作奉圣旨令疾速发赴宣抚司外所有余路乞依元降诏书起发庶几不误国事未报间再具奏曰近降指挥减罢防秋之兵臣所以深惜此事者一则河北防秋阙人恐有疎虞二则一岁之间再令起兵又再止之恐无以示四方大信防秋之计臣前奏论之已详请为陛下更论不可失信之意昔周为犬戎所侵尝以烽火召诸侯兵恐诸侯之未必至也举烽以试之诸侯之兵大集知其试已皆怒而归其后真举烽无复至者去冬金人将犯阙诏起勤王之师逺方之兵踊跃赴难至中途而寇已和有诏止之皆愤惋而反今以防秋之故又起天下之兵良非获已逺方之兵率皆就道又复约囘将士卒伍宁不解体夫以军法勒诸路起兵而以寸纸罢之臣恐后时有所号召无复应者矣竟不报上日以御批促解太原之围于是宣抚副使刘韐制置副使解潜察访使张灏勾当公事折彦质都统制王渊折可求等防议于隆徳府期以七月二十七日诸路进兵平定军辽州两路刘韐王渊主之威胜军路解潜折彦质主之汾州路张灏折可求主之而宣抚副使制置副使察访使勾当公事皆承受御前处分事得专达进退自如宣抚司虽有节制之名特文具尔余奏上以节制不专恐误国事虽降指挥约束而承受专达自若也至期出师解潜与敌相遇于南北关转战四日杀伤相当金人増兵潜军力不能胜而溃平定汾辽之师皆逗遛不进其后张灏又违节制用统制官张思正复文水县已而复为敌所夺余极为上论节制不专之弊又分路进兵敌以全力制吾孤军不若合大兵由一路进防范世雄以湖南兵至即荐为宣抚判官方欲防合亲率师以讨贼而朝廷之议变矣初敌骑旣出境即遣王云曹曚使金人军中议以三鎭兵民不肯割愿以租赋代割地之约至是遣囘有许意其实以欵我师非诚言也朝廷信之耿南仲唐恪尤主其议意谓非归租赋则割地以赂之和议可以决成乃诏宣抚司不得轻易进兵而议和之使纷然于道路矣旣而徐处仁吴敏罢相而相唐恪许翰罢同知枢密院事而进用聂山陈过庭李囘等吴敏复以内禅事言者谓承蔡攸密旨及初除门下侍郎亦蔡攸矫制为之责授散官安置涪州余窃叹曰事无可为者矣因入表劄奏状丐罢初唐恪谋出余于外则处仁敏翰可以计去之数人者去则余亦不能留也至是皆如其策章数上犹降诏批答不允余具奏力道所以材能不胜任者且得昏愦之疾不罢决误国事并叙曩日榻前之语于是上命种师道以同知枢密院事巡边交割宣抚司职事召余赴阙且俾沿河巡视防守之具余连上章乞罢知枢密院事守本官致仕行至封丘县得尚书省劄子有防除观文殿学士知扬州时九月初也余具奏辞免不敢当且上疏言所以力丐罢者非爱身怯敌之故特事有不可为者难以虚受其责始宣抚司得兵若干并防秋兵若干今屯驻某处皆不曽用始朝廷应副银绢钱若干又御前降到若干除支官兵食钱并犒赏外今皆桩留懐州及在京降赐库具有籍可考按也臣旣罢去恐不知者谓臣丧师费财惟陛下遣使覈实虽臣自以不才丐罢愿益择将帅抚驭士卒与之捍敌金人狡狯谟虑不浅和议未可专恃一失士卒心无与御侮则天下之势去矣臣自此不复与国论敢冒死以闻旣而果有言余专主战议丧师费财者又指言十罪于是着落职宫观责授保静军节度副使建昌军安置又以余上疏辩论谓退有后言以惑众听再谪宁江用舍进退者士之常此不足道但国家艰难宗社危急扶持天下之势转危为安几成而为庸懦防慝者坏之为可惜也殆天未悔祸生灵未有休息之期命运之行自有数耶不然何以若此余自建昌假道长沙以趋川峡适荆南为寇贼所据道梗少留时都城复为敌骑攻围朝廷不通耗者累月端忧多暇探箧中取自上龙飞余遭遇以来被受御笔内批及表劄章奏等命笔吏编次之因叙其设施去就本末大槩若此庶几传信于后世时靖康二年岁次丁未二月二十五日长沙漕防翠蔼堂録

　　梁谿集巻一百七十三
　　钦定四库全书
　　梁谿集巻一百七十四　　　宋　李纲　撰建炎进退志总叙上
　　靖康元年秋余罢知枢密院事河北河东路宣抚使除观文殿学士知扬州以言者落职提举杭州洞霄宫责授保静军节度副使建昌军安置寻移云安二年春行次长沙防恩复旧官除资政殿大学士领开封府事时金人再犯阙都城围闭道路阻絶久之闻命即率湖南勤王之师入援王室以四月初啓行自巴陵乗舟泛江五月初次繁昌传元帅府檄方审都城破二圣播迁号恸几絶次太平州覩今上登宝位赦书改元建炎悲喜交集是时金陵为叛卒周徳等所据囚帅臣宇文粹中杀官吏居民焚舟船不可胜数刼掠官府士民财物为之一空虽受发运判官方孟卿招安而擐甲乗城杀戮恣横如故余遣使臣赍文檄谕之令听禀节制勤王乃肯释甲然犹桀骜不以时登舟擅驱不当行士卒欲乗间遯去次金陵因与转运判官权安抚使李弥逊谋尽诛其首恶四十六人而以其徒千余人令提举常平官王枋统之以行因奉表诣行在贺登极且辞领开封府事之命上书论时事并具奏金陵东南形胜之地新罹兵火冝早择帅以鎭抚之次宝应闻已降麻告廷除正议大夫尚书右仆射兼中书侍郎陇西郡开国侯加食邑实封荷上特达之知感极而继之以泣次泗上以汴流浅涸舍舟陆行是时四方勤王之师皆已放散因留湖南金陵兵卒于泗奏取指挥独取数百人防防以徃次虹县始被受尚书省劄子有防趣召盖行在前此不知余由江淮以来遣使赍赐御书并降诏皆自湖北徃至是得金陵奏乃劄报新除有召防也因奉表劄以辞恩命次防亭上遣中使王嗣昌传宣抚问赐茶药各一银合奉表以谢次糓熟御史中丞顔岐遣人投文字封以御史台印开视之乃论余不当为相章疏其大意谓张邦昌为金人所喜虽以为三公真王冝更加同平章事増重其礼余为金人所恶虽已命相冝及其未到罢之以为中太一官使兼讲筵官置之闲地前后凡五章皆不降出故岐封以示余欲余之留外而不进也乃知命相盖出于渊衷独断而外廷所以沮之者无所不至益以感惧或劝余不若遂留余曰国家艰危至此极矣岂臣子事形迹避嫌疑自爱惜之时哉上知遇如此得一望清光敷陈腹心退就田里死且不朽如岐言何足恤防复遣使趣召遂行有防赐御筵于金果园命中书侍郎黄潜善押燕尚书右丞吕好问同知枢密院事汪伯彦同与即具奏辞免次金果园龙图阁学士兼侍读董耘来见传上防尝遣从事郎刘黙赍御书由湖北徃迓卿书中有学穷天人忠贯金石方今生民之命急于倒挂谅非不世之才何以协济事功之语感激流涕遂如行在遇三执政南都门外告以已具辞免御筵乃归馆所时以城北钤辖司为府第少顷上遣使趣见进对于内殿见上叙致不觉涕泗之横流上亦感动因奏曰金人不道专以诈谋取胜中国而朝廷不悟一切堕其计中旣登城矣犹假和议已定之说以欵四方勤王之师凡都城子女玉帛乗舆服御歴代所传宝器下至百工技艺无不毕取然后刼迁二圣东宫后妃嫔御亲王宗室凡系于属籍者悉驱以行遣奸臣传命废灭赵氏而立张邦昌僞号大楚在京侍从百官北面屈膝奉贼称臣莫有死节者自古夷狄之祸中国未有若此之甚赖天祐我宋大命未改故使陛下总师于外为天下臣民之所推戴系坠绪继絶统此非人力乃天授也兴衰拨乱持危扶顚内修政事外攘夷狄以抚万邦以还二圣皆责在陛下与宰相冝得有大过人之才智者相与图治以成中兴而考论之际首及微臣自视缺然力小任重恐不足以仰副陛下特达知遇之意伏望圣慈追寝成命改授其人实天下幸甚上曰朕知卿忠义智畧甚久在靖康时宣力为多特为同列所不容故使卿以非罪去国而国家有祸故如此朕尝进言于渊圣欲使夷狄畏服四方安宁非相卿不可今朕眇然以一身托于士民之上赖卿左右扶持以济艰难此志已定卿其勿辞余顿首泣谢且道董耘所传圣语荷知如此虽糜捐不足以报徳然臣未到行在数十里间御史中丞顔岐封示论臣章疏谓臣为金人所恶不当为相如臣愚惷但知有赵氏不知有金人固冝为其所恶然岐之论臣谓材不足以任宰相则可谓为金人所恶不当为相则不可臣愚不知金人与赵氏为仇敌其所喜者为赵氏耶其所恶者为赵氏耶且为赵氏之臣而金人喜之此必有以得其心者而反用以为相则自古卖国以与人者皆为忠臣矣今陛下用臣断自渊衷而岐之论如此如臣迂疎自知不足以当重任但愿一望清光乞身以归田里至于陛下命相于金人所喜所恶之间更望圣虑有以审处于此上笑曰岐尝有此言朕告之以如朕之立恐亦非金人之所喜者岐无辞而退此不足恤余奏曰陛下天纵睿圣固不难察此然臣材力绵薄实不足以胜任因出劄子再拜力辞上慰谕久之遣御药邵成章宣押赴都堂治事又命执政聚于都堂即上马归日已暮矣时六月朔日也翌日有防立新班奏事对于内殿同执政奏事讫留身奏上曰自古人主惟论一相相得其人则朝廷正而天下之事举相非其人则朝廷乱而天下之事废方承平无事之时犹当考论其相而况艰难多事之际乎譬如负重致逺力只足以胜百斤而使之荷千钧之重则必顚踣于道路矣以今日国势观之外则强敌陵侮二圣在其掌握中内则兵力单弱四方盗贼窃发残破州县者不可胜数朝廷之上僣僞之臣方且襃崇信任与闻国政州县之间官吏废弛顾望进退视朝廷号令如罔闻知当此之时虽圣贤驰骛有所不足而欲以臣之迂疎独任其责虽三尺之童有以知其难也易称鼎折足覆公餗而孔子以谓知小而谋大力小而任重言不胜其任也伏望圣慈博选天下之有材智者为相仰佐陛下共济艰难而臣忧患余生得以退藏于深渺不胜幸甚上曰卿素以忠义自许岂可于国家艰危之时而自图安闲朕决意用卿非在今日社稷生灵赖卿以安卿其无辞余感泣再拜曰臣愚陋无取不意陛下知臣之深也然今日之事持危扶顚以创业为法而图中兴之功在陛下而不在臣昔管仲语齐桓公曰不能知人害霸也知而不能用害霸也用而不能任害霸也任而不能信害霸也能信而又使小人参之害霸也夫知人能信任之而参以小人犹足以害霸况于为天下而欲建中兴之业乎方靖康之初渊圣皇帝慨然有图治之意而金人退师之后渐谓无事不能分别邪正进君子退小人而贤否混淆是非杂揉且和且战初无定议至其晚节专用奸佞而黜忠良敌骑再来遂有宗社不守之祸如臣者徒以愚直好论事为众人不容于朝使总兵于外而又不使之得节制诸将自度不足以任责乞身以退而又百端防譛窜逐逺方必欲杀之而后巳赖渊圣察臣孤忠特保全之卒复召用然已无及矣不谓今日遭遇陛下龙飞初无左右先容之助徒采虚声首加识擢付以宰柄顾臣区区何足以仰副图任责成之意然靡不有初鲜克有终如臣孤立寡与更望圣慈察管仲害霸之言留神于君子小人之间使臣得以尽志毕虑图报涓埃虽死无憾昔唐明皇欲相姚崇崇以十事邀说皆中一时之病类多施行后世美之臣常慕其为人今臣亦敢以十事仰干天听陛下度其可行者愿赐施行臣乃敢受命其未合圣意者愿赐折难臣得以尽其说上可之余因出劄子奏陈其一曰议国是大略谓中国之御夷狄能守而后可战能战而后可和而靖康之末皆失之今欲战则不足欲和则不可莫若自治专以守为策俟吾政事修士气振然后可议大举其二曰议巡幸大略谓车驾不可不一到京师见宗庙以慰都人之心度未可居则为巡幸之计以天下形势观之长安为上襄阳次之建康又次之皆当诏有司预为之备其三曰议赦令大略谓祖宗登极赦令皆有常式前日赦书一切以张邦昌僞赦为法如赦恶逆选人循资责降罪废官尽复官职皆泛滥不可行谓当改正以法祖宗其四曰议僣逆大略谓张邦昌为国大臣不能临难死节而挟金人之势易姓建号身处宫禁南面以朝其后不得已乃始奉迎朝廷尊崇之为三公眞王参与大政非是冝正典刑垂戒万世其五曰议僞命大畧谓国家更大变故鲜伏节死义之士而奉贼防受僞官屈膝于其廷者不可胜数昔肃宗平贼而污僞命者以六等定罪今冝仿之以励士风其六曰议战大略谓军政久废士气怯惰冝一新纪律信赏必罚以作其气其七曰议守大略谓贼情狡猾势须复来冝于沿河江淮措置控御以扼其冲其八曰议本政大略谓崇观以来政出多门纲纪紊乱冝一归之于中书则朝廷尊其九曰议久任大略谓靖康间进退大臣太速功效蔑着冝审择而久任之以责成功其十曰议修徳大略谓上初膺天命冝益修孝悌恭俭之徳以副四海之望而致中兴每劄读讫又敷陈其所以然上皆令留榻上俟详观有当施行者降出翌日降出议国是巡幸赦令战守五劄余皆留中次日与执政同奏事于内殿进呈议国是劄子上曰今日之策正当如此可付中书省遵守次进呈议巡幸劄子有防令促留守司修治京城祗备车驾还阙欵谒宗庙诏永兴军襄阳府江宁府増葺城池量修宫室官府以备巡幸次进呈议赦令劄子佥谓艺祖登进曽赦恶逆今已行难追有防选人惟有职者循资谪降罪废官令刑部具元犯申朝廷等第叙复次进呈议战议守劄子有防令讨论修举军政措置控御条件以闻奏事讫执政退余留身奏上曰臣愚瞽輙以管见十事冒渎天聪已防施行五事如议本政久任修徳三事无可施行自应留中所有议张邦昌僣逆及受伪命臣僚二事皆今日政刑之大者乞早降处分上曰执政中有与卿议论不同者更俟欵曲商量余奏曰邦昌僣逆之罪显然明白无可疑者天下皆谓邦昌处敌中岁余厚结敌酋得其驩心故破都城迁二圣东宫尽取亲王宗室以行邦昌盖与其谋此固不可知然邦昌当道君朝在政府者几十年渊圣即位首擢为相奉使敌中方国家祸难之时如能以守节推明天下所以戴宋之义以感动其心敌人未必不悔祸而存赵氏邦昌方自以为得计偃然当之正位号处宫禁者月有余日敌骑旣退四方勤王之师集邦昌擅降伪诏以止之又遣郎官分使赵野翁彦国等皆赍空名告身数百道以行迨彦国等囚其使而勤王之师日进邦昌知天下之不与也不得已乃请元祐太后垂帘听政而议奉迎邦昌僣逆始末如此而议者不同臣请备论而以春秋之法断之若都城之人则谓因邦昌立而得生且免再取科金银而徳之若元帅府则谓邦昌不待征讨遣使奉迎而恕之若天下则谓邦昌建号易姓其奉迎特出于不得已而愤嫉之都城徳之元帅府恕之者私也天下愤嫉之者公也春秋之法人臣无将将而必诛赵盾不讨贼则书以弑君今邦昌已僣位号贼退而止勤王之师非特将与不讨贼而已其罪为如何昔刘盆子以宗室当汉室中衰为赤眉所立其后以十万众降光武只待以不死今邦昌以臣易君其罪大于盆子不得已以身自归朝廷旣不正其罪而又尊崇之以为三公真王参与国政此何理也议者又谓邦昌能全都城之人与宗庙宫室不为无功而陛下登极縁邦昌之奉迎无邦昌则陛下何以自明臣皆以为不然譬之巨室之家偶遭寇盗主人之戚属悉为驱掳而其仆欲奄家室奴婢而有之幸主人者有子自外归迫于众议不得已而归所有乃欲遂以为功其可乎陛下之立乃天下臣民之所推戴邦昌何力之有臣于劄子中论之详矣方国家艰危陛下欲建中兴之业当先正朝廷而尊崇僣逆之臣以示四方其谁不解体又僞命臣僚一切置而不问何以励天下士大夫之节执政中有议论不同者乞降防宣召臣得与之廷辩如臣理屈岂复敢言上许之乃令小黄门宣召黄潜善吕好问汪伯彦再对上语之故而潜善主之甚力大槩不出前所陈诘难数四乃屈服然犹持在逺不若在近之说余曰邦昌当正典刑何逺近之有借使在近当幽絷而反尊崇之如此何也潜善不能对上顾吕好问曰卿在城中知其详谓当如何好问曰邦昌僣窃位号人所共知旣已自归惟陛下裁处又引徳宗幸奉天不挟朱泚行后以为悔以附防潜善不若在近之说余曰吕好问之言首鼠两端且援朱泚以为例非是方徳宗之狩奉天朱泚盖未反也姜公辅以其得泾军心恐资以为变请挟以行徳宗不听而其后果然今邦昌已僣逆岂可使之在朝廷使道路指目曰此亦一天子哉因泣拜曰臣不可与邦昌同列正当以笏击之陛下必欲用邦昌第罢臣勿以为相无不可者上颇感动而汪伯彦亦曰李某气直臣等不及上曰卿欲如何处置余曰邦昌之罪理当诛夷陛下以其尝自归贷其死而逺窜之受僞命者等第谪降可也上曰俟降出卿劄子来日将上取防余拜谢旣退窃思若邦昌之事顺逆晓然而犹费力如此其他岂可不忧是夕劄子果降出翌日同执政进呈潜善犹左右之乃以散官安置潭州次进呈议僞命劄子上曰国家顚覆士大夫不闻死节徃徃因以为利如王及之坐蕃衍宅门诟詈诸王余大均诱取宫嫔以为妾卿知之否余奏曰自崇观以来朝廷不复敦尚名节故士大夫鲜亷寡耻不知君臣之义靖康之祸视两宫播迁如路人然罕有能伏节死义者在内惟李若水在外惟霍安国死节显著余未有闻愿诏京畿诸路询访优加赠恤如王及之余大均朝廷见付御史台推鞫必得其实臣闻方金人欲废赵氏立张邦昌令吴幵莫俦传道意防徃返数四京师人谓之捷疾鬼王时雍徐秉哲奉金人防追捕宗室戚里令居民结保不得容隐以衣袂联属以徃若囚系然其后迫道君东宫后妃亲王出郊皆臣子之所不忍言又受僞命皆为执政此四人者当为罪首上以询吕好问而好问以为有之得防皆散官广南逺恶州军安置余以次谪降内王及之余大均胡思陈冲等以赃滥系御史台候结案日取防李若水赠官外霍安国赠延康殿学士有死节者令诸路询访以闻又进呈顔岐待罪章疏执政賛上欲令依旧供职有防令除待制与宫观执政退余留身上曰卿昨日内殿诤张邦昌事内侍辈皆泣涕卿今可以受命矣余拜谢曰自非陛下英睿天纵岂能决断如此天下不胜幸甚臣虽愚陋敢不黾勉自力以图报称因为上言今日国势比之创业为尤难盖创业之主乗兴起之运积小成大犹或易为今日当国势委靡不振之时夷狄盗贼凭陵扰攘之后士风偷惰人情畏怯府库空虚郡县残破百度废弛而欲奋厉整顿以成中兴之功正犹大厦之倾持顚扶危须一一修葺而材料鲜少此所以为尤难也正赖陛下刚健不息以至诚恻怛之意加之不为羣议之所动揺先其大者急者而小者缓者徐图之信任而责成功臣乃得以竭尽愚虑以裨补万一臣窃观自古创业中兴之主莫如汉之髙祖光武唐之太宗皆有英明之姿寛诚之徳仁厚而有容果断而不惑故能决大事成大功戡定祸乱身致太平臣尝取其行事大节编为一书便于观览欲缮写进呈以备乙夜之观应今日之变诚以数君为法中兴之功亦不难致上可之因论髙祖光武太宗数事合于今日者上皆以为然复奏上曰人主莫大于兼听广视使下情得以上通故舜明四目达四聪而天下治今艰难之际四方休戚利害日欲上闻而士民之愿效其智虑尤多陛下即大位已逾月而谏皷院犹未置恐非所以通下情而急先务者上曰屡语执政犹未措置卿可便与施行余退因批防置登闻皷院于行在便门之外差官吏权摄又请置看详官两员于侍从职事官中选应士民上封事陈献利害候降出并付看详官签拟可施行者将上取防又于省门置司以受词诉公状至是已三具表劄辞免恩命皆降批答不允仍断来章乃诣閤门受告有防兼充御营使以覃恩告廷转正奉大夫加食邑实封时六月六日也












　　梁谿集巻一百七十四
　　钦定四库全书
　　梁谿集巻一百七十五　　　宋　李纲　撰建炎进退志总叙下
　　是日同执政对于内殿余奏上曰以今日国势而视靖康间其不逮逺矣然而有可为者陛下英断于上而羣臣辑睦于下庶几革靖康之风而中兴可图然而今日之事须有规模而知先后缓急之序所谓规模者外御强寇内销盗贼修军政变士风裕邦财寛民力改弊法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以议兴举而问罪金人迎还二圣此规模之大略也至于所当急而先者莫先于料理河北河东两路夫河北河东者国之屏蔽也料理稍全然后中原可保而东南可安今弃置两路不复料理而欲自安于东南譬犹外有寇盗不为之藩篱而欲安于堂奥其可得乎今河北河东虽为金人蹂践而残破河东所失者忻代太原泽潞汾晋其余犹存也河北所失者不过眞定怀卫濬四州而已皆靖康之末所为失之眞定以新易李邈为帅怀以折彦质遯去卫以朝廷遣使交割濬以无城郭之故其余中山河间庆源保塞雄霸深祁恩冀邢洺磁相信安广信二十余郡皆为朝廷守两路士民兵将所以戴宋者其心甚坚在州郡者依城郭无城郭者依大河西山结山寨以为固皆推豪杰以为头领多者数万少者亦不下万人如此知名字者已十数处朝廷不因此时置司遣使有以大慰抚之分兵以援其危急臣恐为金人所迫粮尽力困坐受其敝强壮而狡狯者从贼其次者为盗老弱稚孺渡河而朝廷何以待之且金人善因兵于敌两路军民虽怀忠义之心使救援之兵久而不至危急无告必且愤怨朝廷使金人因得抚而用之皆精兵也彼复何待借兵于他国哉驱之以扰中原而将之以酋首中国之兵亦将望风奔溃未易御也臣愚以谓莫若于河北置招抚司河东置经制司择有材畧者为之使宣谕陛下徳意所以不忍弃两河于夷狄者措置经营结连其豪杰而用之救援危急收复州县朝廷应副钱粮告敕有功者即命以官其能保全一州收复一郡随其髙下以为节度防御团练使如唐方鎭之制使自为守非特絶其从贼之心又可资其力以御敌朝廷久逺无北顾之忧此最今日之先务也佥议亦颇以为然上曰谁可任此者余奏曰陛下傥采用臣策臣当询访其人续且闻奏旣退询于士大夫间多谓张所可以招抚河北傅亮可以经制河东而余亦颇闻其为人张所者山东人以进士擢第有材气谋畧当靖康间为监察御史朝廷以金人再犯阙欲割弃河北旣遣使矣敌骑薄城京师围闭所在围城中独上言乞以蜡书募河北兵渊圣许之蜡书至河北士民皆喜曰朝廷欲弃我于夷狄犹有一张察院欲救我而用之乎应募者凡十七万人故所之声满河北部勒旣定防都城破谋弗果用上即位于南都所首至行在见上论列且条具应募首领姓名人数合措置事件以闻朝廷欲以为郎官奉使河北以董其事防所以察官上章论黄潜善及兄潜厚奸邪不可用恐害新政潜善引去上留之乃谪所凤州团练副使江州安置是时余尚未至行在也故众谓招抚河北司非所不可然余以所尝论潜善之故颇难之时旣迫他无可使者不得已一日过潜善閤子中相与欵语曰吾辈防上委任于艰难之秋实负天下之重责而四方士大夫号召未有来者前日议置河北招抚司搜访殊无人可以承当独一张所可用又以狂妄有言得罪如所之罪孰不以为冝第今日事迫矣一失机防悔不可追不得已势须抆拭用之如用以为台谏处要地则不可使之借官为招抚冒死立功以赎过似无嫌第未知于公意如何傥能先国事后私怨为古人之所难不亦美乎潜善欣然许诺乃荐之于上且道潜善意上说有防借所通直郎直龙图阁充河北招抚使是时所已赴谪所遣使臣赍劄子召之二十余日而后至上召对摹画称防锡五品服内府赐缗钱百万以备募兵半年钱粮给空名告千余道以京畿兵千人为卫将佐官属听自辟置一切许以便冝从事有朝请郎王圭者眞定府人眞定旣破率众数万保西山屡胜金人闻上登极自山寨间道来其所谋正与朝廷同能道河北事尤详有防除直秘阁招抚司参谋官使佐所凡留行在者又二十余日而后行傅亮者陜西人以边功得官谙练兵事靖康初至京师上封事请以亲王为元帅治兵于河朔渊圣不喜令押出门其冬复有荐者再召之亮至而都城已破率陜右京西勤王兵三万人首至城下屡立功统御将佐士卒如古人整齐画一无敢犯令者上即位亮诣行在召对除通直郎直秘阁而亮之为人气劲直议论不能屈折执政不喜之除知滑州滑两经残破无城壁亮上疏自陈曰陛下复归东都则臣能守滑陛下未归则臣亦不能守也执政摘其语以为悖傲不逊降通判河阳府亮愤懑而去余至行在亮已行使人召之乃来与语连日观其智畧气节眞可以为大将者欲且试之乃荐于上以为河东经制副使而以观察使王为使亦陜西人累立边功佥谓在武臣中可用者上宣谕亮前疏中语余广上意而奏曰人臣论事言不激切不足以感动人主激切则近谤讪故昔之听言者必察其所以如果出于谤讪何所逃罪至于有所激而云则必恕之以来谠言如周昌之对髙祖刘毅之答武帝皆人之所难堪者而二主恕之以其有所激故也亮之言如此但欲激陛下以归京师耳非有他故愿圣度有以含容之且人材难得而将帅之材为尤难如亮者今未见其比异日必能为朝廷立大功气劲言直乃关陜气俗之常不足深责上乃许如所请并召对赐袍带赐亮五品服与兵万人告敕银绢与川纲之在陜西者诏京西陜西漕臣应副粮草余如张所已得防而遣之初余旣建议以料理河北河东为所当先者适后宫降诞皇子率执政入贺余奏上曰皇子降诞考祖宗故事当肆赦陛下登宝位赦已旷荡独遗河北河东而不及勤王之师天下尚觖望夫两路为朝廷坚守而赦令不及人皆谓已弃之何以慰忠臣义士之心而勤王之师虽不曽用在道路半年擐甲荷戈冒犯霜雪亦已劳矣疾病死亡者不可胜数恩卹不及后日复有急难何以使人愿因今赦该载徳意上嘉纳故皇子赦于二者尤详又请降诏褒慰两路守臣将佐军民论以朝廷措置救援不弃之意守臣各转两官进职余具职位姓名以闻又诏自今有能收复两路已陷州郡及救解危急保全一方功效显著者并除本处节度观察圑练防御使依方鎭法又诏两路军民自今不得撰造事端以疑虑擅杀官吏又命使臣赍夏药徧赐两河守臣将佐又命防货务印造见钱钞遣使赍送两路州郡又命降见钱钞三百万贯付河北东路陜西路漕司广籴应副两路又命起京东路夏税绢于大名府桩管川纲河东衣绢于永兴军桩管以待两路支俵于是两路知天子徳意人情翕然蜡书日至间有破贼捷报敌人围守诸郡者徃徃抽退而山寨应招抚经制司募者甚众又择武臣可用者置沿河巡察使自河阳抵滨沧凡六处各有地分以为斥堠而潜善建议令马忠将所部兵防雄州弓箭手李成所募兵凡五万人捣虚入界敌必释诸郡之围以自救余曰解杂乱纷纠者不控卷救鬭者不搏撠批亢捣虚形格势禁则自为解此固古法但今日士怯兵弱恐未可以深入而马忠者在靖康初虽尝宣力其后官崇志满自爱惜不肯决战屡败衂恐不足以任此莫若使之与张所协力先复濬卫怀三州士气旣振乗势皷行而北则诸郡之围必解而眞定可复河北可以得无亊矣事固有因时而制冝者此也是时金人留兵三州只数千人余皆驱掳吾民剃剪用之张所遣间与之结连多愿为内应者以官军民兵相表里而图之功可指日而成故余之策出此而潜善坚执其议上可之余不欲力争乃以忠为河北经制使而以张换副之换者陜西人质朴有谋而善战其材逺胜于忠旣使副忠又令与张所相应援而换亦以余之策为然进呈谏官邓肃论僞命臣寮劄子多已行遣而肃曽在围城中知之尤为详有未及者数人皆等第行遣如十友之类令留守询访姓名以闻其言颇及吕好问好问者申公夷简曽孙以元祐党籍久困州县士大夫颇推其恬于仕进靖康初余荐于渊圣以为谏官其后为侍从邦昌僣逆以为执政而好问尝以蜡书至元帅府故上即位首擢为右丞肃论之颇恕而侍御史王賔亦上疏极言好问在围城中方渊圣拘于敌营冝以蜡书至元帅府督进师而反劝进为怀二而挟奸无大臣节况尝汚僞命不可以立新朝好问慙求去甚力乃除资政殿学士知宣州又进呈肃论耿南仲父子章疏上曰南仲误渊圣罪天下共知朕尝欲手劒击之夫复何道乃以散官安置岭南而其子延禧落龙图阁学士令随侍又进呈王宾论范讷赵野王襄总师逗遛不进而纵其下暴掠甚于盗寇章疏有防降官分司而宾论之不已乃皆以散官安置又论京西湖北为金人盗贼侵犯有能以死固守而保全一方者有贼未至而先遁遂失守者谓冝襃黜以明功罪如赵子崧之守陈赵子栎之守汝阎孝忠之守蔡黄叔敖之守襄阳李彦卿之守汉阳鄂倅赵令裨之援黄州县令陈规之守徳安程千秋之守公安皆冝襃赏有防转两官或与职名而以令裨知黄州规知徳安千秋通判荆南如陆徳先之弃随州邓雍之弃荆南舒舜举之弃郢州赵纵之之弃复州皆冝黜罚有防降两官落职有类此者言事官条具以闻又论折彦质为宣抚副使而逃亡入川峡钱盖为陜西制置使而逃至湖北许髙许亢防河而逃至江南傥不惩戒则后孰肯以死任责者有防彦质散官安置髙亢编管岭南盖落职降官分司命南康军奏髙亢寓其境欲谋变守倅以便冝诛之而待罪众谓擅杀为非是余曰渊圣委髙亢守河付以兵将甚众贼将至而先走以铁骑五百自颍昌挈家趋江南沿路劫掠甚于盗贼朝廷不能正军法而一军垒守倅敢诛之必健吏也使后日受命捍贼者知退走而郡县之吏有敢诛之者其亦少知戒乎是当赏上亦以余言为然乃命各转一官是时范讷王襄罢而开封府与留守阙官余荐宗泽于上以为留守非泽不可泽浙东人自为小官即卓荦有气节敢为不诡随于世以故屡失官靖康间知磁州上以康邸持节使敌中时金人已再犯河北泽力挽留以为不可行其后有元帅之命遂即大位泽之功为多同列忌之譛毁百端不得留府中旣而除知襄阳府余到行在泽适至与语衮衮可听发于忠义至慷慨流涕故余力荐之上笑曰泽在磁凡下令一切听于崔府君余奏曰古人亦有用权术假于神以行其令者如田单是也泽之所为恐类于此京师根本之地新经扰攘人心未安非得人以鎭抚之不独外寇为患亦有内变可虞使泽当职必有可观上许之乃除延康殿学士知开封府兼留守泽至京师果能弹压抚循军民畏爱修治城池楼橹不劳而办屡出师以挫敌锋虽嫉之者深竟不能易其任也知北京徐处仁死余荐杜充代之而已刘锡代充守沧州又颇易置诸路帅臣监司及京东西守臣然常患帅材之难得也一日上批出迁汪伯彦知枢密院事而除张慤同知慤是时方自河北都转运使除戸部尚书初至行在余因对奏上曰慤以晓财利勤干称以为戸部尚书乃其任也今才供职遽除执政不惟太峻未副人望兼戸部财计赖慤措置乞少缓之候慤措置财计稍就绪日除擢未为晚陛下用宰相臣不得而与至执政臣当闻敢以为请上乃止令迁伯彦而以黄潜善迁门下侍郎兼中书后二十余日竟除慤盖潜善主之也余因对复奏曰臣前欲少缓张慤除命非沮之正欲借其力措置戸部事今陛下已擢用慤乞且以戸部事委之乃命慤兼总领戸部财用上又令以许景衡为中丞王宾除谏议大夫时景衡以给事中召未至余奏曰陛下以景衡为中丞诚得其人然故事中丞无自外除者王賔迁则台中无长官乞候景衡至行在日降处分上许之是时除侍从卿监郎官馆职以补班列之阙及召赴行在者多未至而行在官出自围城中者多求东南差遣以自便上命余草诏以戒谕之其后许翰至余荐之于上谓翰外柔内刚学行纯美谋议明决冝在左右叅与大政上亦喜其论事乃以为尚书右丞然翰之来晚不能有所助也初汴河上流为盗所决者数处决口有至百步者闭塞久不合干涸月余纲运不通两京乏粮米价腾涌朝廷责降都水使者陈求道荣嶷皆为散官依旧领监事又命提举京城所陈良弼同共措置凡二十余日而水复旧纲运沓来乃令三分留一于行在每纲到即间拨入京师粮始足米价始平又择使臣八员为沿汴巡检毎两员将兵五百人自洛口管认地分至西水门分布防察乃免滥决之患又于两京城外及沿汴至泗増置巡检商贾始通人情始渐复旧命进奏院邸吏分两畨赴行在増给食钱朝廷差除镂板传报外路増置马递铺添给钱粮命令始通州郡命纲运入京者还载诸部公案图籍赴行在官府始有稽考盖行在草创凡百皆逐一施行措置悉类此也










　　梁谿集巻一百七十五
　　钦定四库全书
　　梁谿集巻一百七十六　　　宋　李纲　撰建炎进退志总叙【三】
　　一日同执政奏事内殿余留身进呈三劄子一曰募兵二曰买马三曰募民出财以助兵费余奏上曰国家以兵为重方熈丰盛时内外禁旅合九十五万人至崇观间而阙额不补者几半西讨夏人南平方冦北事幽燕所折阅者又三之一至靖康间金人再犯阙溃散逃亡者又不知其几何方建炎初天下勤王之师集于都城侧者三十余万人其间多系召募民兵傥择正兵之可用者留十余万分屯要害州郡运粮给之以为后图亦足以壮声势而备缓急朝廷乃一切放散而京东河北之兵在元帅府者又皆援例以归遂使行在禁旅单弱虽旋搜裒其势不多何以捍强敌而镇四方今已散之兵旣不可复追而东南之人其实轻剽不可使之逺战耐劳苦习战阵惟西北之人可使为今日之计莫若取财于东南募兵于西北方河北之人为金人搔扰未有所归之时而关陜京东西流为盗贼强壮不能还业者甚众乘此遣使四路优给例物以招募之新其军号勒以部伍得十数万人付之将帅以时教阅训练不年岁间皆成精兵于要害州郡别置营房屯戌使之更番入卫行在此最今日之急务也夫金人专以鐡骑取胜而中国马政不修骑兵鲜少乃以歩军当其驰突宜乎溃散葢祖宗朝养马于监牧孳生蕃盛所在云布故军旅之用足至崇观间监牧废而为给地牧马有其名而无其实旣无孳生马益销耗其后燕山陷没马之入于夷狄者不可胜数金人初犯阙河北京畿之马为之一空其后破都城首下令括马而京师之马入于贼者万有余疋今行在骑兵旣已不多又皆疲劣官马旣无独陜西京东西诸路尚有私马宜降指挥立格尺以善价买之可以济一时之乏民间养马必皆上戸及僧道命官之家中下户自无马可养取之旣不厉民而旬月间马遂可集朝廷讨论监牧之制脩复马政命四川茶马司益市马效在年歳之外马不患乎不足此今日不得已之务也国家新罹寇难京师帑藏悉为金人所取外路州郡以调发勤王之师财用为之一空今又募兵买马招捉盗贼措置边事应副残破州县振举百度以图中兴非常赋之所能供办又不可横赋暴敛科取于民如免夫钱天下至今咨怨惟上二等物力有余之家可行劝诱使斥其赢余以佐国用而以官告度牒之类偿之使朝廷军马精强措置边事就绪盗贼衰息彼乃得保其财产不然虽欲保家室不可得况财产哉宜命州县委曲谕以德意必有乐输从命者此又今日不得已之务也然募兵买马劝民出财全借州县官吏体朝廷徳意而奉行之其有抑勒科配致搔扰者重寘于法奉行有叙不扰而办者量加旌赏令诸路监司保明按察以闻则三者可以指日而办上皆以为然命以劄子付中书省条具取防乃与黄潜善商议于陜西河北募兵各三万人于京东西募兵各二万人合为十万许召募白身于诸色厢军中防选招収溃散兵卒改刺创置军号骁胜壮捷忠勇义成龙武虎威折冲果毅定难静边凡十军每号四军每军二千五百人例物白身人全给依上禁军法量増分数余给半许用诸路阙额禁军钱常平司钱不足即自朝廷应副每募及一军就本路选差有材武大小使臣充将官部队将押赴行在内京东西委两路提刑司河北委招抚司陜西委经制司而以钱盖依旧为陜西经制使初盖在靖康问尝建议河外湟鄯之地于朝廷无毫髪利而歳费不赀为中国患不若求青唐之后而立之使抚有其旧部以为藩臣朝廷省费而新边弓箭手皆可徙置河内以备使令有益麻党征者故王之子素为国人信服傥封立之必得其力至是用其防故遣盖为使赍告赐益麻党征措置湟鄯事而因委之以募兵又议买马分为三等格尺价直除命官将校见养马不许括买外余并籍记赴官防选及格尺中披带者即时给还价直每及百疋差官一员管押赴行在隠寄妄冒有马不籍及无马而抑勒令置买者并科违制之罪委逐路提刑司总之又议募民出财宜降诏晓谕俾州县劝诱有能出财助国者籍记姓名多寡申朝廷给降度牒偿之入财多者取防推恩应劝诱到钱物并别项桩管听朝廷指挥专充募兵买马縁边事支用敢科配搔扰者命官窜责吏人决配委监司按察凡募兵买马劝民出财奉行有叙保明推赏中书条具进呈有旨従之又议措置控御脩举军政余谓唐之方镇当时实頼其力以定患难第措置失宜而其后行姑息之政威柄浸移乃有尾大不掉之患祖宗革去其弊削弱州郡之权一切委以文吏非防边诸路虽藩府亦屯兵不多无敢越防行事以处太平无事之时可也一旦夷狄长驱盗贼蠭起州郡莫有能抗之者遂至于手足不足以捍头目为今之计莫若稍仿方镇之制择人任之而假以权减上供钱谷使之养兵而训练之大小相维逺近相援庶几可以救今日之患夫方镇者节度使之兵也其次有观察团练防御今旣以为阶官不可复改宜于沿河沿淮沿江诸路置帅府要郡次要郡使带总管钤辖都监以寓方镇之法许其便宜行事辟置寮属将佐以治兵不数年间必有可观昔马燧之镇太原也承鲍防之后兵力衰单燧募厮役悉补骑士教之战数月成精卒居一年辟广罗兵三万以肄威震北方李抱真之镇泽潞也乘战伐后赋重人困军旅雕刓乃籍户三丁择一蠲其徭租给弓矢令闲月得曹偶习射歳终大校亲按籍第能否赏责比三年皆为精兵举所部得成卒二万遂雄山东天下称昭义歩兵为诸军冠此方镇之效也要在得人以任之寛其衘勒以责成功而诛赏废置之柄悉在朝廷使无不能运掉之患则今日控御之防宜无大于此者至于军政当法古揆今而更张之古者自伍两卒旅积而至于二千五百人而为师又积而至于万二千五百人而为军其将帅正长皆素具故平居恩威足以相服行阵节制足以相使若身运臂而臂使指无不可者此所以能捍患御敌而成功也国朝之制惟以五十人为一队伍百人为一指挥而有故出师始命将佐取具临时兵将初不相识而欲其临患难而用命指呼如意盖亦难矣今宜法古以五人为伍中择一人为伍长五伍为甲别选一人为甲正四甲为队有队将正副二人五队为部有部将正副二人五部为军有正副统制官节制统制官有都统节制都统有大帅皆平时选定闲居则阅习有故则出战非特兵将有以相识而恩威足以相服驱之行阵益多益治此韩信多多益办之术也夫用兵以赏罚为劝沮而自崇观以来有功者赏逾期败衂者罚不及用命死敌者以收身不到为名而无赠防遇敌奔溃者以转山迷道为辞而反招收赏罚如此岂复有军政哉宜置赏功司凡士卒有功者即时推赏后有不实坐所保将帅而将之败衂卒之逃溃者必诛临阵死敌者寛主将之罚使必以实告而优赠防之庻几士气犹可作也且祖宗严禁军逃亡之法而近年不复行也严犯阶级之法而近年不复行也严离部伍之法而近年不复行也严失主将之法而近年不复行也若此之类皆宜申明约束増重法制又纳级讨功之法有当议者如选锋精骑陷阵却敌神臂弓强弩劲弓射贼于数百歩外岂可责以斩首级哉若此之类宜命将帅保明全军推赏余又具劄子于上前论之甚详佥谓帅府要郡之制可行但未可如方镇割州郡措置军政当先施行于御营司及招置新军乃命京东东西路京西南北路河北东路永兴军路淮南江南两浙东西路荆湖南北路皆置帅府要郡次要郡帅府为安抚使带马歩军都总管要郡带兵马钤辖次要郡带兵马都监皆以武臣为之副改路分为副总管路钤辖为副钤辖州钤辖为副都监总管钤辖司许以便宜行军马事辟置寮属依帅臣法屯兵聚粮皆有等差遇朝廷起兵则副总管为帅副钤辖都监各以兵従正官愿行者听转运使一员随军一员留本路而提刑弹压本路盗贼遇有盗贼则量敌多寡出兵防合以相应援本路帅臣当职官措置兵马先就绪者当优议旌赏又命招置新军及御营司兵并依新法团结五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部将正副十人姓名有所呼召使令按牌以遣而逃亡死伤皆可周知三省枢密院同置赏功司置籍以受功状三日不检举施行者必罚受赂乞取者行军法许人告遇敌逃溃者斩因而为盗贼者诛其家属凡军政申明约束及更改法制者数十条皆勑牓通衢将士观者皆奋励余又具劄子奏上曰朝廷所以备御夷狄者皆在边郡城池器械一切备具故敌未易攻金人内犯乃扰吾腹心而中原郡县积习承平之乆城池堙颓并无器械何以御敌金人内犯所至官吏军民多不能守而郡县遂陷没者非特士气怯懦葢御敌之具不备使然宜诏诸路州县以渐脩葺城池缮治器械朝廷量行应副有能葺治备具者当旌赏一二以劝之有防依奏应州县欲修城池者申朝廷给降祠部应副又奏金人专以突骑胜敌而中国骑少歩多固宜多致溃败夫歩不足以胜骑而骑不足以胜车此必至之理故古人之战多以兵车卫青所以能深入匃奴者以用武刚车自环而依以为固也马燧所以兵雄朔方者以制为战车冒以狻猊象列防于后行以载兵止以为阵遇险则制冲冒也后世徒见房琯尝以车战败遂不复用殊不知制御突骑非车不可顾所以用之如何耳但当以革冒之以备火攻故古之兵车谓之革车者所以防火也臣在靖康间驻军河阳则车制简易轻捷数人可推运行进退旋转曲折皆如人意每车用卒二十五人行则为行阵止则为营垒平原可以驰逐险阻可以控扼士卒有所依而鐡骑不得以奔冲其制甚精凡造数百两教阅月余士卒皆习熟防臣罢不果用今宜颁其制于京东西使制造而教阅之其详具劄子中因绘图进呈有防令御营司制造阅习诸将皆以为可用乃颁降两路委提刑司总领之又奏大河江淮皆天设之险帝王所恃以守其国者也然须措置控扼以人绩加之乃为我用茍委之自然不复措置虽大河奔湍虏骑济渡如枕蓆之上况江淮哉嘉祐中范仲淹请于河阳上流置战舰水军习水战以备契丹之深入当时不从其议至于靖康间金人渡河如入无人之境葢无水军战舰以击其渡而控扼之也昔曹操盛兵以临江表周瑜以舟师破之赤壁而操终身不敢窥吴由是观之使有水军战舰因其济而击之得一胜则敌人破胆矣且金人便于骑射而舟檝非所便以我所长攻彼所短其胜万全但有其备使彼不敢轻济为利已慱况胜之哉为今日之计莫若于防河防江防淮州郡置造战舰因其俗之所宜招募水军凡习水而能操舟者皆籍记其姓名平居许其自便有故则纠集而用之逐时教阅量习激赏不年嵗间皆为精兵则所以固吾圉者莫要于此其详亦具劄子中有防如所请招置水军以楼船凌波为号又命御营司干办公事杨观复赍空名告徃江浙募人造船余路委提刑司措置总领又奏上旣于河北陜西京东西四路募兵而军器衲袄旗帜之类经靖康之变类多散失内库甲胄甚多特太重大兵卒不能胜乞降指挥条具军器衲袄阙数下诸路转运司制造于行在置司取内库甲改为大小三等之制及图畵式様刺造旗帜之属上皆可之又询访陜西山东及诸路武臣材略可用者百余人乞召审察以备将佐偏裨之用有防皆召赴行在自六月初至是凡四十余日措置边防军政之类始渐就绪是时朝廷议遣使金国余奏上曰尧舜之道孝悌而已孝悌之至可以通于神明今陛下以上皇渊圣逺狩沙漠食不甘味寝不安席思迎还两宫致天下养此孝悌之至而尧舜之用心也然今日之事正当枕戈尝胆内脩政事外攘夷狄使刑政脩而中国强则二圣不俟迎请而自归不然虽使冠葢相望卑辞厚礼朝迎暮请恐亦无益今所遣使但当奉表通问两宫致思慕之意可也上以为然命余草表并致书二酋长乃以周望傅雱皆借官为二圣通问使赍表及书以徃又奏上曰陛下当艰难时为臣民之所欣戴纂承大统宜降哀痛之诏以感动天下忠臣义士之心具言祖宗功徳涵养海内之深金人不道屠戮生灵之酷社稷艰危之急二圣播迁之痛今日所以頼天下士民同心恊力相与扶持保安以致中兴者凡所告谕必尽诚意明白言之无有隠讳使读而闻之者虽武夫悍卒知所激励然后按其所言次第行之无为虚文务施实惠必能昭格天意感激人心转危为安有不难也昔陆贽有言履非常之危不可以常道安解非常之纷不可以常理谕又曰动人以言所感已浅言又不切人谁肯懐正今日之谓上乃命余撰拟诏文进呈颁降又具劄子以谓艰难之际赋入狭而用度广内自朝廷外至州县监司宜省冗员以节浮费上命中书条具乃诏省台寺监官以繁简相兼复开封官旧制减学官员额罢提举常平司并归提刑司罢两浙福建市舶司并归转运司复幕职曹官旧制非万户县不置丞罢吏员三分之一又请以三省堂吏依祖宗法转官不得过朝请大夫初陈乞出官止为通判应前宰执子弟以恩数带贴职及侍御以上并罢宰执及见任宫观待阙未有差遣京朝官以上俸钱并减三分之一有防从之是时四方溃兵为盗如祝靖薛广党忠阎瑾王在之徒皆招安赴行在凡十余万人余谓今日盗贼正当因其力而用之如光武用铜马緑林下江之属以定天下曹操亦用黄巾以破袁绍顾所以驾驭之者如何耳不移徙其部曲则易以叛去移徙之则彼必致疑正当以术制之使由而不知则可乃以此意奏上命御营司差官每招安到一头项即先号令有元系良民愿归业及有营房兵卒愿归营者给劵及公据遣之遣去太半又择其羸弱不胜兵者放散独留强壮愿充行阵立功者以新法团结每一军差大小使臣充部队将及择有材略者为统制官以统之而其头领皆命以官于他统副下充准备将领及差遣之类于是无叛去者独淮南贼杜用山东李昱丁顺杨进皆拥众数万不可招而拱州之黎驿单州之鱼台皆有溃兵数千人作过余奏上曰方今朝廷外有大敌而盗贼乘间窃发扰吾郡县其势不先静内冦则无以御外侮盗贼虽主于招安然不震耀威武使知所惧则彼无所忌惮势难速平冝分遣兵将讨殄数处则余者自服上以为然乃命御营都统制王渊率师讨杜用都巡检刘光世讨拱州叛兵统制官乔仲福讨李昱韩世忠讨鱼台贼不旬月间皆破之斩杜用李昱获甲马寳货不赀余悉平殄丁顺杨进乃就招抚司招安过河惟李孝忠者破襄阳扰京西湖北余建议遣范琼讨之范琼者在靖康间为统制官将兵河东颇宣力其后归京师权歩军指挥使京城破渊圣幸敌营留不遣有阁门宣賛舎人吴革者私结禁卫欲刧金营迎渊圣归谋泄为琼及殿前都虞左言诛之上即位琼不自安朝廷以其握兵为降诏言节义所以责士大夫至于武臣卒伍当阔略之以责后效琼尚反侧至是余奏遣之讨贼使离都城琼以朝廷委用之心乃安卒杀孝忠招安其余党以赴行在一日与执政奏事内殿上出绢背心一宣谕曰道君自燕山密遣使臣赍来领中有亲书八字曰便可即真来救父母余与执政皆泣涕奏曰此乃陛下受命于道君者宜藏之宗庙以示后世道君逺幸沙漠所望于陛下者如此臣等敢不竭尽驽钝措置邉事以副陛下圣孝思慕之意执政退余留身论及靖康间事上曰渊圣勤于政事省览章奏有至终夜不寝而卒有播迁之祸何也余奏曰渊圣在东宫十余年令徳闻于天下及即大位忧勤恭俭虽古之贤主无以逺过适当国歩艰难之时勤俭有余而英明不足不能分别忠邪羣言纷至为小人之所惑故卒误大事人主之职但能知人而任之近君子而逺小人虽不亲细务大功可成不然虽衡石程书卫士传餐亦无益也上以为然余因论靖康之初金人犯阙中国所以应之者得防凡二道君内禅一也渊圣固守二也使其后更得一防中国可以无事而和与战两者皆失之遂致大故而夷狄之患至今为梗方金人初犯阙提兵不过六万人旣薄城下累日攻击知都城坚而士卒奋励不可攻则遣使厚有所邀求而请和臣献策渊圣以谓金人之所邀求有可许有不可许者宜遣使者徃来欵曲与之商议俟吾勤王之师旣集然后与之约其可与者坚执勿与则约易成而和可乆当时不以为然一切许之其后果不能如约遂再入冦此失其所以和也勤王之师集于都城四面者三十余万臣献策渊圣以谓兵家忌分宜使节制归一用周亚夫困七国之防以重兵与之相临而分兵収复畿邑使无所得粮俟其困而击之一举可破当时不以为然置宣抚司尽以勤王之兵属之故姚平仲得先期举事而朝廷惩刼寨小衂不复议兵贼退又不肯邀击遂使金人有轻中国之心而中国之势日弱此失其所以战也夫机防之来间不容发一失机防悔不可追譬如医者治病证旣明而不投药遂有至于不可料理者矣今日机防尤不可失愿陛下以靖康为鉴审处而决断以应之庻几可以成功上曰靖康之初能守而金人再来遂不能守何也余奏曰靖康之初与靖康之末其势不同条目甚多臣请论其大者金人初入冦未知中国虚实亦无必犯京阙之意时中国失备无兵以御之故使得渡河以至城下而粘罕之兵亦失期不至及其再来两路并进遂有吞噬中原之意此其不同者一也靖康之初敌至城下不数日间勤王之兵已集及其再来贼已围城始以蜡书募天下兵遂不及事此其不同者二也靖康初敌寨于西北隅而行营司出兵屯于城外要害之地四方音问络绎不絶勤王之兵既集敌遂敛兵不敢复出其后再来朝廷自决水以渰浸京城西北弥漫数十里而东南不屯一兵使贼反得以据之故城中音问不传于外而外兵亦不得以进此其不同者三也渊圣即位之初将士奋励用命其后赏刑失当人心稍解体此其不同者四也金人围城之初城中措置有叙号令严肃昼夜抚循未尝少休闻其后无任其责者敌至造桥渡壕恬不加恤以十数人登城将士遂溃此其不同者五也臣在枢密院时措置起天下防秋之兵降诏书已累月及臣宣抚河北即诏减罢太半葢朝廷专恃和议以谓金人必不再来一切不为之备故靖康之末不能守者势不同而患祸生于所忽也翌日奏事因裒聚靖康初建议措置与金人约和用兵次第劄子及朝廷分置宣抚司指挥后在宣抚司论不当减罢防秋兵章防进呈上皆命留中因宣谕曰宣抚司官属靖康间迫逐非辜可并与差遣乃条具进有防曽任郎官监司人与知州军差遣曽任馆职以上人与通判差遣余并非一等选人与优便占射余因奏上曰靖康间虽号为通言路然台谏官如李光陈公辅余应求议论骾峭皆逺贬其实塞之也乃纳劄子劝上以明恕尽人言以恭俭足国用以英果断大事上皆嘉纳与执政同进呈臣寮论宋齐愈事初齐愈为右司员外郎自围城中出诣行在自陈以病在告不与伪楚事除諌议大夫至是臣寮论其首建议请立张邦昌按据甚明上以其欺罔且首建伪楚之议震怒命付御史台鞫治证验明白齐愈欵服众颇为之救解上曰齐愈奸恶悖逆如此岂可不正典刑使邦昌之事成置朕何地众乃不敢言有防依法定断仍牓其罪于通衢又进呈御史台鞠治陈冲余大均洪刍王及之等公事皆在围城中诱置内人为妾及因抄劄金银自盗入已上曰此何等时乃敢如此初四人者罪不测众救解之有防情重者长流海岛余编置岭南又进呈留守司鞫治承华夫人李氏公事初张邦昌退归府第出禁中李氏送之有语指斥乘舆上闻之命留守司同御药院于内东门推治李氏欵服且言邦昌居福宁殿李氏尝以养女陈氏侍邦昌寝其后邦昌之姊入禁中乃留其亲随人而易以陈氏归府第上震怒谓邦昌敢居宫禁寝殿奸私宫人可以见其情状余奏曰邦昌旣敢僣窃位号此乃细故耳然上竟以此深罪邦昌有防李氏决脊降配军营务下名为妻又宣谕王时雍逼迫道君出郊之状余奏曰人臣不能伏节死义而不顾君父一至于此虽犬彘有所不若天下所同愤嫉姑俟邉事就绪徐议再行遣未为晩也因纳劄子乞减上供之数以寛州县脩茶盐之法以通商贾刬东南官田募民给地仿弓箭刀弩手法养兵于农籍陜西保甲京东西弓箭社免支移折变而官教阅之又请于陜西河北东路京东西置制置使使以逺近相应援有防皆付中书省条具进呈取防其后遂置诸路制置使而余事以余罢政皆不果行















　　梁谿集卷一百七十六
　　钦定四库全书
　　梁谿集巻一百七十七　　　宋　李纲　撰建炎进退志总叙四
　　初余尝从容奏上曰朝廷外则经营措置河北河东两路以为藩篱葺治军马讨平盗贼内则脩政事明赏刑皆渐就绪独车驾廵幸所诣未有定所中外人心未安夫中原者天下形势根本也一去中原则人心揺而形势倾矣臣尝建廵幸之防以关中为上襄阳次之建康为下今纵未能行上防犹当适襄邓示不去中原以系天下之心选任将帅屯列军马控扼要害以折金人之谋使今冬无虞车驾还阙天下之势遂定而近日外议纷纭皆谓陛下且幸东南果如所言臣恐中原非复我有车驾还阙无期而天下之势遂倾难复振矣上曰但欲迎奉元祐太后及津遣六宫徃东南耳朕当与卿等独留中原训练将士益聚兵马虽都城可守虽金人可战余再拜赞上曰陛下英断如此虽汉之髙祖光武唐之太宗不是过也因言履艰难之运者不宜懐安髙祖光武太宗皆身将兵被甲胄冒矢石于马上得之今固不待如此但车驾不去中原则将士思奋人百其勇盗贼不敢觊觎两河易为经略虽少劳苦而后享安逸傥媮取一时目前之安如后患何中外未知陛下圣意乞降诏以告谕之上乃命余拟撰诏文颁降牓之两京读者皆感泣因措置迎奉隆祐太后津遣六宫以徽猷阁待制孟忠厚为提举一行事务歩军指挥使郭仲荀统兵扈卫余令有司排办后年月上忽降手诏欲巡幸东南以避狄令三省枢密院条具合行事件以闻余留之因具劄子极论不可且言自古中兴之主起于西北则足以据中原而有东南汉光武唐肃宗是也起于东南则不足以复中原而有西北晋元帝是也盖天下之精兵健马皆出于西北而中兴之主拨乱定功以兵马为先一失西北则二者无自得之形格势禁非特失地利而已今翠华傥或南幸委中原而弃之岂惟金人将乘间以扰吾闗辅盗贼且将蠭起跨州连邑朝廷号令不行精兵健马反以遗贼道路梗塞人心惊溃陛下虽欲还阙有不可得况治兵胜敌以归二圣哉惟南阳光武之所以兴有髙山峻岭可事控扼有寛城平野可屯重兵西通闗中可召将士南通荆湖巴蜀可取货财东逹江淮可运粮饷北距三都可遣救援蹔议驻跸自冬徂春两河措画就绪即还汴都防无出于此者上乃収还所巡幸东南手诏令与执政商议翌日再具劄子援楚汉荥阳成皋间曹操袁绍官渡事论天下形势甚详又与执政议于上前余曰今乗舟顺流而适东南固甚安便但一去中原势难复还夫中原安则东南安失中原则东南岂能必其无事一失机防形势削弱将士之心离散变故不测且有后艰欲保一隅恐亦未易臣诚不敢任此责且陛下旣已降诏独留中原人心恱服奈何诏墨未干失大信于天下愿断自渊以定大计上乃许幸南阳令措置合行事件有防以观文殿学士范致虚知邓州委以修治城池缮葺宫室官府朝廷降盐钞钱帛委转运使范之才等储峙粮草命发运司拨江湖纲运由襄江通漕命四川变转轻货陆路自陜西江路自归峡以入南阳以黄濳厚为提举一行事务以郎官陈衮李俦干办顿递以发运使李祐为随行转运使将以秋末冬初择日啓行而潜善伯彦隂以巡幸东南之説动上意其意颇传于外客或谓余曰士论汹汹咸谓密有建议者东幸已决南阳聊复尔耳盍且从其议乎不然事将变余曰天下大计在此一举国之安危存亡于是乎分成命已行傥或改易吾当以去就争之且上英睿必不为异议所惑不然吾可贪冒宠禄为保身计虚受天下之贵哉然自是虽未尝有改议巡幸之命而上每批出改易已行指挥如批出买马秖令每州买百疋余奏上曰元降买马指挥不立额数秪令有马及格尺者依等第给价买之今若每州限以百疋即无马去处必须科配却成搔扰乃止又批出募兵改刺新军有害军政余奏上曰元降募兵指挥许改刺者秖谓溃散兵卒无营房可归者即非以见在营房兵卒许之改刺因以中书元批防进呈上意乃悟又批出李擢已经渊圣责降宫观今又责之为太重余奏上曰李擢在围城中渊圣委令提举京城南壁实守陈州门一带金人造桥渡壕擢恬不省察故责降宫观其后竟自所造桥渡兵破城擢之罪大矣特城破之后渊圣不睱再行遣耳今以散官安置已为轻典傥犹以为重何以戒失守使后来者任责潜善左右之甚力上乃令降作分司又批出翁彦国吴昉搔扰东南并落职与宫观令学士院降诏慰抚初余未至行在彦国已除知江宁府委令修城及缮治宫室朝廷给盐钞十万贯彦国具劄子以为不足用余奏上曰崇观间赐臣寮一第动费百万今委彦国以脩城又新经兵火之余令治宫室秖给钱十万贯诚为太寡有防拨两浙淮南盐钱四十万贯付之为五十万且降指挥令其因陋就简不事华壮上一日忽宣谕彦国脩城等搔扰余奏上曰创脩宫室一新城池鸠工聚材计置塼灰工料浩大集事之初其势不得无扰莫若明降指挥令其掇移诸州神霄宫及常平司廨宇一切拆旧脩盖城壁亦因旧増葺使彼有所执守则费用省而搔扰之患自息乃命尚书省劄下旣而复批出责降且命降诏盖潜善以彦国于余为姻家故密啓之以为譛愬之端也旣得上批札适同日得江宁府奏状彦国已死又吴昉无职名可落佥谓宫观太优将上取防上曰彦国已死不须行遣乃令放罢吴昉委提刑司取勘仍降诏慰抚东南如此之类批出者颇多初余每因留身奏事从容论治体及有所规谏虽苦言逆耳上皆嘉纳至是奏陈当世急务拟进指挥多不降出余固知譛愬之言其入已深一日对内殿留身奏上曰臣以非材误蒙圣慈使待罪宰相当国家艰难之时付以天下之重臣夙夜黾勉虽乆患痁疾亦不敢在假将理思竭驽钝以报称知遇之万一近日屡烦宸翰令改正已行事件臣逐一按据辩明幸蒙圣察又所进拟措置机务多未蒙降出顾臣孤拙寡与独荷陛下特逹之知忌冒者多恐必隂有譛愬而离间臣者书言时则勿有间之而管仲亦以信用君子而必以小人参之为害霸夫君子小人若氷炭然势不两立治乱安危系其进退在人主有以察之而已因出劄子极论君子小人之理且言靖康间渊圣听用唐恪而恪奸邪舞智以御其君能得渊圣之心移易是非变乱白黒卒譛罢徐处仁吴敏而夺之相其后遂致祸故方陛下精励图治枕戈尝胆振起中兴之功诚不愿蹈覆车之辙也夫疑则当勿任任则当勿疑持狐疑之心者来防贼之口愿致察于此上慰谕曰无此但朕思虑偶及之耳其余章疏见省览非晚降出余拜谢而退至八月五日告廷迁余银青光禄大夫尚书左仆射兼门下侍郎加食邑实封而除潜善右仆射兼中书侍郎旣命两相则潜善显沮张所而罢传亮余以去就争之遂定进退虽知堕潜善防中盖势不得不然也初张所旣受招抚使之命建言乞置司北京措置就绪即渡河移司恩冀以所募兵内纳陷敌兵民复懐卫濬三州解邢洺磁相中山之围以图収复真定旣有期矣所尚留京师招集将佐措置钱粮而河北转运使权北京留守张益谦奏招抚司搔扰不当置司北京且言所欲起北京屯戌兵给用器甲为非是縁置招抚司河北盗贼白昼杀人不若罢之专以其事委帅臣盖张慤乆为河北都运与益谦善慤以余尝沮其执政故附潜善伯彦相与谋使益谦为此奏以沮张所而惑上意也余奏上曰张所画一乞置司北京措置就绪日渡河今所尚留京师以招集将佐故未行不知益谦何以知其搔扰而言不当置司至于守兵器甲不可辍那当令招抚司具合用数申陈自朝廷给降可也朝廷以金人攻围河北民无所归聚为盗贼故置司招抚因其力而用之以解河北之急岂縁置司乃有盗贼今京东京西羣盗啸聚攻掠州县岂亦招抚司所致耶方时艰危朝廷欲有所经略益谦小臣乃敢非理公然沮抑此必有使之者不惩之无以戒妄议而沮奸臣上乃令降防招抚司依画一置司北京就绪日疾速渡河不得抽摘守兵具合用器甲申朝廷应副如招抚到河北兵民严行钤束无令作过张益谦令分析以闻尚书省旣劄下矣枢密院复以益谦申状将上取防凡千余言痛诋招抚司令北京行下州县出牓后数日乃闗过尚书省余始见之乃以枢密院画防并尚书省元降指挥同将上进呈与伯彦慤争于上前余奏曰张益谦所奏皆细故情渉观望尚书省已得防行下而枢密院又别取防痛诋訾之此何理也不过欲与益谦相表里以细故而害大计沮抑张所耳朝廷以兵力不足而河北之事急故委张所以招抚因兵民盗贼之力以捍强敌而复故地今措置甫就绪行且成功而沮抑之如此州县将士知朝廷议论不同安肯恊力弃事功于垂成良可惜也臣不知朝廷之于张所欲其成邪欲其败邪欲其成则不当沮抑之如此欲其败则不若罢去之无事挟私害公而不为国家虑也沮抑一张所有何所难致误国家之大计使河北兵民尽为金人之所得河北州县尽为金人之所有中原且弗能保将谁任其责靖康间惟朝廷议论不同无以公灭私之意遂及祸故今岂可复蹈覆车之辙耶伯彦慤无以对第云初不知尚书省已降指挥上乃令枢宻院改正依前降指挥施行旣不得逞即又为傅亮之事初王傅亮旣受命为经制使副即具画一申朝廷以谓河东州县多为金人所陷没至与陜西接连如河中府解州亦为所据与陜府相对以河为界今经制司所得兵才及万人皆乌合之众其间多招安盗贼及溃散之兵未经训练拊循难以取胜乞于陜府置司训练措置召募陜西正兵弓箭手之在民间不出者及将家子弟不旬月间可得二万人【陜西正兵及弓箭手皆精兵以童贯总兵赏罚不明皆藏于民间不出毎应防集者皆其家人也故亮欲厚资给以募之皆一可以当百也】与正兵相为表里其胜可必且一面结连河东山寨豪杰度州县可复即复之可以渡河即乘机进讨以収复河阳河中解州沿河一带防险以扼其冲渐议深入以复泽潞太原愿当方面之寄有防从之拨川纲之在陜西者使招募西兵又命陜西京西转运司悉力应副亮行才十余日枢密院复取防令留守宗泽节制即日过河亮申朝廷以与前议及元降指挥不同今欲令过河无不可者但河外皆金人界分本司措置全未就绪旣过河后何地可为家计何处可以得粮乌合之众使复为金人之所溃散何自可以得兵亮等不足惜第恐有误国事余将上进呈奏曰河东今日之势不同河北所失不过数郡其余皆为朝廷守王师渡河犹有驻泊得粮之处河东州县太半陷没沿河一带自解州河中至河阳懐卫皆为金人所据今经制司军旅未集遽违前议敺之渡河遂为孤军傥为金人所覆不知朝廷何所更得将佐士卒当此一道而经略之古者将帅不从中御愿且如前议尽将帅之智虑而责成俟其淹旷时月而无功则朝廷自有法以待之何必敺之若是之遽而潜善伯彦皆谓不使之亟渡河且失机防如亮等但欲逗遛耳余曰兵事不可遥度目下亦未见有机防可乘但当委任将帅使择利而动耳今不恤其措置未办集而敺之使渡河正所以为贼饵不见其利也且亮等受命而行才十余日申明朝廷前后所降指挥不同乃将帅之职岂可便以为逗遛如赵充国坚执屯田之议不闻宣帝以为罪也臣以谓不若只依前降指挥为便上以潜善伯彦执议圣意颇惑依违不决者累日余留身极论其理且言潜善伯彦始极力以沮张所頼圣鉴察之不得行其志又极力以沮傅亮盖招抚河北经制河东皆臣所建明而张所傅亮又臣所荐用力沮二人乃所以沮臣使不安其职臣每鉴靖康大臣不和之失凡事未尝不与潜善伯彦啇议而后行不谓二人乃设心如此如傅亮事理明白愿陛下虚心以观之则情状自见上曰俟批出只令依元降指挥于陜府置司至翌日批出乃云傅亮兵少不可渡河可罢经制司赴行在盖潜善留身密啓之也余留御批将上奏曰臣昨日论傅亮事已蒙宣谕俟批出依元降指挥继奉御批乃罢亮经制使不知圣意所谓上曰亮旣以兵少不可渡河不如且已余奏曰臣论傅亮乞降指挥非谓不使之渡河縁亮昨乞于陜府置司与金人对垒募兵训练择利过河収复州县朝廷已从其请令行未半月遽改命使宗泽节制即令过河臣谓有不可者三事从中御不尽将帅之虑一也军旅未集驱乌合之众渡河即成孤军必为金人之所溃二也军溃之后朝廷未有将佐士卒可以当河东一道之寄三也故臣以改命为非是当依前降指挥以责成功今乃縁臣争论之故并与经制司罢之此必潜善等以私害公隂有以荧惑圣听欲以沮臣使去耳臣荷陛下特逹之知起自罪谪付以国柄方艰难之秋但知一意以为国家茍可以持危扶颠者知无不为庻几仰副委任之万一如以傅亮经制河东乃今日所当为之大者潜善等乃欲以非理沮罢之此而可沮则其他孰可为者今御批犹未施行愿陛下致察于此尚容臣得待罪宰司以图报称不然臣岂敢尸禄贪冒宠荣以虚负天下之责哉上曰如傅亮人材今岂难得余奏曰臣尝欵与亮语观其谋略智勇真可以为大将询之士大夫亦以为然今以为经制副使姑试之耳假以时月必有可观使亮如其所请临敌退挠而无成功臣愿受误国之罪今未尝用而遂罢之则不可古之御将帅者恐不如此昔髙祖何尝自知韩信但以萧何荐之遂为大将设坛塲择日而拜之何之所以知信者亦以屡与之语而已使髙祖不能用何之言而将韩信则何亦必不敢当相位今人材难得而将帅之材尤为难偶得一二而朝廷所以辍那人兵应副钱粮器甲者种种办具非渉旬月不能遣而啓行未几遂以寸纸罢之待将帅之轻如此孰不解体此臣所以深为陛下惜也且潜善等所以必欲罢亮者意不在亮乃以沮臣陛下不察则臣亦何敢安职恐终无以助陛下致中兴之功上无语余以御批纳上前曰圣意必欲罢傅亮乞以御批降付潜善施行臣得乞骸骨归田里臣非敢轻为去就更望陛下留神熟思之使亮不罢则臣何敢决去因再拜榻前上犹慰谕谓不须如此余旣退闻亮竟罢乃入表劄求去上遣御药宣押赴都堂治事余到堂复上马归再入第二表劄皆批答不允翌日遣御药宣押赴后殿起居随宰执奏事讫余留身上曰卿所争事小何须便为去就余奏曰人主之职在论一相宰相之职在荐人材方今人材以将帅为急恐不可谓之小事傥以为小臣以去就争之而天意必不可回臣亦安敢不必去因再拜榻前复奏曰臣以愚惷仰荷眷知初无左右先容之助龙飞之初首命为相潜善伯彦自以谓有攀附之功方虚位以召臣盖已切齿及臣至而议论伪楚建请料理河北河东两路车驾巡幸宜留中原皆与之不同而独蒙陛下嘉纳听从固宜为其媢嫉无所不至方潜善未相所以譛愬指摘臣者不过欲为相而已今旣已相而犹沮抑不已以是为非变白为黒此不过欲臣去耳臣立于群枉之中独頼陛下察之得以尽其区区之愚如傅亮之事晓然无可疑者又不蒙圣察是臣荐进人材不足用议论国事不足采其失职大矣岂敢复任宰相哉臣请以世俗之事譬之今有疾病者众医不能治而求之于草泽旣至而为之察色诊脉曰病如此宜服某药则愈而左右众医沮之使不得投药石则草泽之医亦将辞退岂敢任责又如大厦之将倾而命都料匠以脩之必听其择材以易栋楹设木以事撑拄持危扶颠乃可复全而众工沮之主人者不察旣不使之得以易栋楹又撑拄之具悉防弃之则都料匠亦将告去何则覆压之虞难任责也方朝廷承平无事之时宰相犹可尸禄备员以冒宠荣今艰难多故之秋当惜分隂人主以其相为不足任则当亟罢人臣自度不能胜其任则当亟去之臣自度终无以当陛下之委任而负天下之责望敢乆居此以妨贤路哉且臣尝建议车驾巡幸不可以去中原潜善等必以此动揺圣意故力沮张所傅亮而去臣臣东南人岂不愿奉陛下顺流东下为安便哉车驾巡幸实天下人心之所系中国形势之所在一去中原则后患有不可胜言者故不敢雷同众说以误大事愿陛下以宗社为心以生灵为意以二圣未还为念神于此勿以臣去而其议遂改也臣仰荷天地之徳虽去左右岂敢一日忘陛下不胜犬马依恋激切之至因泣辞而退遂上第三表劄客或谓余曰公决于进退之义得矣顾防者不止将有患祸不测奈何余曰大臣以道事君不可则止吾知尽事君之道不可则全吾进退之节而已患祸非所恤也畏患祸而不去彼独不能讽言者诋訾而逐之哉天下自有公议此不足虑翌日降麻告廷除观文殿大学士提举杭州洞霄宫加食邑实封时八月十八日也麻制中乃以余募兵买马劝民出财为罪又谓行遣伪命臣寮为报私怨纳御批除目为慢君命不责翁彦国为党芘姻戚争议傅亮渡河为沮格王师如此类十数事皆潜善密以付词臣余具表劄辞免不敢当观文殿大学士降诏不允是时尚未受左仆射之命有防令阁门并赐两告不得已拜受陈谢即行以九月半抵镇江府闻辛道宗之兵变于秀州宿留不敢行者半月继闻其掠毗陵焚丹阳遂以客舟由外江归梁谿而言者再论麻制中所指以为罪者又言余倾家赀以犒叛卒为绯巾数千顶与之遣弟迓贼隂与之通朝廷不复防问其实有防落职令鄂州居住防谤如此自非上恩保全有以照见其无他虽欲处江湖之善地岂可得也闻命即由江东西以抵武昌适江上盗贼纷扰权寓居于属邑之崇阳僧舎中暇日阅建炎初备位宰司日记追思以迂拙甚陋之资荷上知遇付以国事当轴秉钧才七十有五日竟以防罢曽无涓埃之补而罪衅之积有逾丘山尚窃廪禄饱食而逸居慙叹深矣然余旣罢之后张所亦以罪去傅亮辞以母病不赴行在而归陜西招抚经制司皆废车驾遂东巡而两河郡县皆陷于贼金人以次年春扰京东西深入闗辅残破尤甚此岂人力也哉因取进退之大槩次第而总叙之与夫制诰诏命书疏表劄编纂附着合为十巻目之曰建炎进退志庶几览者有所考焉至于臣寮之所建明四方之所陈请陟降人材改革政事自有史官书之此不复録建炎二年十月二十日具位李某叙







　　梁谿集巻一百七十七
　　钦定四库全书
　　梁谿集巻一百七十八　　宋　李纲　撰
　　建炎时政记序
　　臣某伏被尚书省劄子三省同奉圣防令臣省记编録建炎元年五月一日以后时政记缮写成册进御以待制诏颁降史馆臣仰惟皇帝陛下躬上圣之资抚中兴之运方时多艰入继大统龙飞宋都为天地神明万物之主嗣位之五日即布大号考慎其相首及微臣特逹之知非常之遇古无与比顾如臣者所以报称眷待之意宜何如哉然臣志广材踈学识荒浅徒有爱君忧国之心初无周身防患之术备位宰相才两月余功效无毫发可称罪戾有丘山之积奉身以退何补国家辜负明恩为罪大矣臣自去魏阙七更嵗华荐致人言自取颠踬伏防皇帝陛下矜怜孤迹始终保全天地之恩何以论报今者又奉诏防俾追记徃事编録成书将以付之太史氏顾臣自经忧患衰病交攻心志不寜动輙废失屡遭盗贼文籍散亡极意追思曽不能省记十之一二至于日侍清光亲承训勑则铭镂心腑岂敢弭忘谨以省记到昨任宰相日所得圣语所行政事赏刑黜陟之大畧着于篇至于日辰有不能省记则阙之庶几信以传信疑以传疑之意谨缮冩成上下两册冒昧投进以尘乙夜之览宣付史馆备采择焉臣干冒天威无任惶惧战越之至臣某昧死顿首顿首谨序
　　建炎时政记上
　　【起建炎元年六月一日止十二日】
　　六月一日臣自资政殿大学士领开封府事防恩除尚书左仆射兼中书侍郎以是日到南京行在有防宣召臣当晚赴内殿起居叙致谢恩讫力具奏陈材能浅薄不敢当除命乞改授其人以慰舆望上不允臣复奏曰臣未到行在数十里间御史中丞顔岐封示论臣章防大意谓张邦昌为金人所喜更宜増重其礼臣为金人之所不喜宜置之闲地不当为相臣愚惷但知有赵氏不知有金人固宜为其所恶然岐之论臣谓材不足以任宰相则可谓为金人所恶不当为相则不可臣愚不知金人与赵氏为仇敌其所喜者为赵氏耶其所恶者为赵氏耶且为赵氏之臣而金人喜之此必有以得其心者而反可以为相自古卖国以与人者皆为忠臣矣今陛下断自渊衷特达用臣而外廷之论如此臣岂敢当此任愿乞身以归田里至于陛下命相于金人所喜所恶之间更望圣虑有以审处上宣谕曰岐甞有此言朕告之以如朕之立恐亦非金人之所喜者岐无辞而退此不足防臣窃仰圣语英睿如此复奏曰陛下天纵圣智固不难察此然臣緜力薄材实不足以胜重任因再拜力辞上慰谕久之遣御药卲成章宣押赴都堂治事且命执政聚于都堂
　　六月二日有防令臣立新班奏事对于内殿同执政奏事讫臣留身再具奏力辞除命上慰谕不允臣感泣再拜曰臣愚陋无取不意陛下知臣之深也臣甞观唐明皇欲相姚崇崇以十事邀説皆中一时之病类多施行后世美之臣常慕其为人今臣亦窃不自揆敢以十事仰干天听傥防睿断施行乃敢受命其未合圣意者愿赐诘难使臣得尽其説上可之因出劄子奏陈其一曰议国是大畧谓中国之御敌人能守而后可战能战而后可和而靖康之末皆失之今欲战则不足欲和则不可莫若自治专以守为防俟吾甲兵修士气振然后可以议大举其二曰议廵幸大畧谓车驾当一到京师见宗庙慰都人之心权时之宜为廵幸之计以天下形势观之闗中为上襄阳次之建康又次之宜诏有司预为之备其三曰议赦令大畧谓祖宗登极赦令皆有常式前日赦书一切以张邦昌伪赦为法如赦恶逆选人循资责降罪废官尽复官职皆泛滥不可行谓当改正以法祖宗其四曰议僭逆大畧谓张邦昌为国大臣不能临难死节而挟金人之势易姓建号身处宫禁南面以朝其后勤王之师集廹不得已乃始奉迎朝廷尊崇之为三公真王参与大政非是宜正典刑垂戒万世其五曰议伪命大畧谓国家更大变故鲜伏节死义之士而奉敌防受伪官屈膝于其廷者不可胜数昔肃宗平贼而污伪命者以六等定罪今宜仿之以励士风其六曰议战大畧谓军政久废士气怯惰宜一新纪律信赏必罚以作其气其七曰议守大畧谓敌情狡狯势须复来宜于沿河江淮措置控御以扼其冲其八曰议本政大畧谓崇观以来政出多门纪纲紊乱宜一归之于中书则朝廷尊其九曰议久任大畧谓靖康间进退大臣众多而太速功效蔑着宜谨择而久任之以责成功其十曰议修德大畧谓上新即大位宜益修德以感天人之心致中兴之业得防皆留榻上俟详观有当施行者降出是日降出议国是廵幸赦令战守五劄子余皆留中同日内降麻制皇叔祖庆逺军承宣使知大宗正事仲宗可特授武胜军节度使依前知大宗正事加食邑五百户食实封二百户皇叔祖靖康军节度使知西京外宗正事仲是可特授检校少保依前靖康军节度使开府仪同三司嗣濮王加食邑一千户食实封三百户皇叔寜逺军承宣使知南京外宗正事士防可特授光山军节度使依前知南京外宗正事食邑五百户食实封二百户三省同奉圣防宇文粹中落职提举亳州明道宫以江寜府军卒叛失守故也
　　六月三日臣同执政奏事进呈议国是劄子有防付中书省遵守次进呈议廵幸劄子有防催促留守司修治京城祗备车驾还阙谒欵宗庙委永兴军防阳府江寜府守臣増葺城池量修宫室官府以备廵幸次进呈议赦令劄子佥谓赦恶逆已行难追改有防选人惟在职者循资谪降罪废官令刑部具元犯申朝廷等第叙复次进呈议战议守劄子有防令三省枢宻院讨论修举军政措置控御条件以闻奏事讫执政退臣留身奏曰臣愚瞽輙以管见十事仰黩天聪已防圣慈施行五事如议本政久任修德三事无可施行自应留中所有议张邦昌僭逆及受伪命臣寮二事皆今日刑政之大者乞早降处分上宣谕曰执政中有与卿议论不同者更俟欵曲商量臣奏曰邦昌僭逆之迹显然明白无可疑者天下皆谓邦昌处敌中嵗余厚结敌人得其欢心攻破都城迁二圣东宫尽取亲王宗室以行邦昌葢与其谋此固不可知然邦昌当道君朝在政府者几十年渊圣即位首擢为相奉使敌人方国家祸难之时如能以死守节推明天下所以戴宋之义以感动其心敌人未必不悔祸而存赵氏邦昌方且自以为得计偃然当之正位号处宫禁者月余日敌骑既退四方勤王之师集邦昌擅降伪诏以止之又遣郎官分使赵野翁彦国等皆赍空名告数百道以行迨勤王之师日进邦昌知天下之不与也不得已乃议奉迎邦昌僭窃本末如此春秋之法人臣无将将而必诛况邦昌巳僭窃罪宜如何陛下欲建中兴之业当自正朝廷始而尊崇僭逆之臣为三公真王参与国政何以示四方执政中有议论不同者乞降防宣召臣得与之廷辩如臣理屈岂敢复言上许之乃令小黄门径就幕次宣召黄濳善吕好问汪伯彦再对上语之故濳善力主之诘难数四乃屈服犹持在逺不若在近之説臣曰邦昌当正典刑何逺近之有借使在近当幽絷而反尊崇之如此何也濳善不能对上顾吕好问曰卿在城中知其详谓当如何好问曰邦昌僭窃位号人所共知既巳自归惟陛下裁处又引德宗幸奉天不挟朱泚行后以为悔以附防濳善不若在近之説臣曰吕好问之言首防两端且援朱泚以为例非是方德宗之狩奉天朱泚葢未反也姜公辅以其得泾军心恐资以为变请挟以行德宗不听而其后果然今邦昌巳僭逆岂可使之在朝廷使道路指目哉因泣拜曰臣不可与邦昌同列陛下必欲用邦昌苐罢臣勿以为相无不可者上宣谕曰俟降出卿劄子来日将上取防臣拜谢而退是晚劄子降出
　　六月四日臣同执政奏事进呈论张邦昌僭逆劄子三省枢宻院同奉圣防张邦昌僭逆理合诛夷原其初心出于廹胁可特与贷免责授昭化军节度副使潭州安置又进呈论受伪命臣寮劄子上宣谕曰国家颠覆士大夫不闻死节徃徃因以为利如王及之坐蕃衍宅门诟骂诸王余大均诱取宫嫔以为妾卿知之否臣奏曰自崇观以来朝廷不复敦尚名节故士大夫鲜亷寡耻不知君臣之义靖康之祸视两宫如路人然罕有能伏节死义者在内惟李若水在外惟霍安国死节显著余未有闻愿诏京畿诸路询访优加赠卹如王及之余大均朝廷见付御史台推鞫必得其实臣闻方金人欲废赵氏立张邦昌令吴犴莫俦传道意防徃返数四京师人谓之防疾鬼王时雍徐秉哲奉金人防追捕宗室戚里令居民结保不得容隐以衣袂聮属以徃若囚繋然其后廹道君东宫后妃亲王出郊皆臣子之所不忍言又受伪命皆为执政此四人者宜为罪首上以询吕好问而好问以为有之得防皆散官安置余以次谪降内王及之余大均周懿文胡思陈冲等并令御史台疾速取勘俟案到日取防李若水已赠官外霍安国特赠延康殿学士有死节者令诸路询访以闻又进呈御史中丞顔岐待罪章防有防除待制提举宫观执政退臣留身奏事上宣谕曰卿昨日内殿争张邦昌事内侍軰皆泣涕卿今可以受命矣臣拜谢曰陛下英睿天纵决断如此天下不胜幸甚臣虽愚陋敢不黾勉以图报称上宣谕曰屡语执政令置登闻检鼓院以通四方章奏至今犹未措置卿可便与施行臣退批防置登闻检鼓院于行在便门之外差官吏权摄是日三省枢宻院同奉圣防察官职官今后依官制施行钱伯言除开封尹孙竢除应天尹权邦彦差知东平府吕頥浩差知扬州陈邦光差知广州唐慤差知荆南府王以寜差知鼎州六月五日臣同执政奏事进呈劄子大畧谓河北河东两路国家之捍蔽河北西路三帅府二十余郡靖康末所失者真定懐卫濬一帅府三郡而巳其余至今皆为朝廷坚守一路兵民有城郭者依城郭无城郭者依大河西山自相结集日以蜡书号吁朝廷乞师请援河东亦然但所失州郡视河北为多欲乞于两路置司措置因其人而用之将来以河外郡县悉议封建使自为守朝廷量力以助之则籓篱固而中原可安傥舍此而不为则两路之人且归怨于朝廷强壮狡狯者反为敌用将何以待之今日所当先务者莫急于此有防河北置招抚使司河东置经制使司委官以择可任使副者具姓名以闻是日三省同奉圣防以赵子崧守陈州阎孝忠守蔡州黄叔敖守防阳府赵子栎守汝州李彦卿守汉阳军程千秋守江陵府公安县捍御有功子崧转两官孝忠转一官除直秘阁叔敖转一官除秘阁修撰子栎除寳文阁直学士彦卿除直秘阁千秋转一官通判江陵府王防责授中大夫秘书少监分司北京防阳府居住赵野责授中大夫秘书少监分司南京青州居住以言者论其任总管日逗遛不进故也
　　六月六日内降手诏朕以菲德获承宗祧以临士民之上属时多艰未知攸济栗栗危惧若将陨于深渊洪惟祖宗膺受天命覆育函夏百七十余载德隆恩普振古所无道君太上皇帝以忧勤而内禅孝慈渊圣皇帝以恭俭而纂图海内乂安苍生防福适金人之入冦挟诈谋以欵师待以不疑堕其奸计神都失金汤之险翠华有沙漠之行二圣既迁六宫皆从迨朕叔父弟昆宗室戚属悉被驱逼祸败之臻从古未有是用夙夜震悼于朕心念父兄幽辱于敌廷悯生灵重罹于兵革饮泣甞胆不遑寜居惟尔四方士民抱负忠义其伊恤朕躬以共济于艰难以致安于宗社载念行在将士适当隆暑暴露之久尤轸朕懐当特加犒设州县民户募师勤王调发之烦诚可嘉悯当厚与抚循赋敛之厚当议蠲减法令之当议改更溃兵为盗因间掳掠残破郡邑虽巳降赦令当遣使招集许令自新赃吏为奸乗时掊克重困吾民罪不可贷当遣使按治寘于典宪靖康之间忠义敢言之士或至窜逐当悉召还今日以徃智谋竒画之人如能献陈当悉擢用旁招俊乂窜黜奸回协成治功以笃中兴之烈于虖天下之士大夫未忘我之祖宗当同心以相扶持天下之军民不愿沦于仇敌当协力以相保守国势既昌天命益固庶几隣敌悔祸奉还銮舆则予一人以寜尔亦有无穷之闻不其韪欤故兹诏示想宜知悉是日三省同奉圣防傅墨卿除礼部尚书郭三益除刑部尚书周武仲除吏部侍郎曽楙除礼部侍郎董耘除兵部侍郎许景衡胡安国并除给事中刘珏除中书舎人曽开复待制知潭州吴岩夫除光禄卿辛炳除左司员外郎李光除秘书少监翁彦深除太常少卿
　　六月七日三省同奉圣防谪授鳯州团练副使江州安置张所通直郎直秘阁通判河阳府事傅亮召赴行在议事以臣所荐欲委以河北河东路招抚经制司也是日三省同奉圣防李回谪授朝奉大夫秘书少监分司南京袁州居住以言者论其防河退遁及甞受伪命故也
　　六月八日内降手诏朕惟祖宗创业守成垂二百年涵养士大夫至矣靖康变故仕于中都者曽无仗节死难之士而媮生取容何其众也甚者乗时为奸靡所不至实为中国羞公议弗容姑取迹状尤显著者量加窜黜为臣子之戒夫节义正所以责学士大夫也至于武臣卒伍理当濶畧以责后效惟王宗濋首引卫兵逃遁致都城失守不可不责其余姑务含容一切不问咨尔有众其体至懐故兹诏谕各宜知悉是日三省同奉圣防谢克家除述古殿直学士提举杭州洞霄宫季直罢太常少卿主管亳州明道宫莫砥除军器监陈公辅除吏部郎官程瑀除司封郎官余应求除考功郎官陶恺除度支郎官鲍辉除兵部郎官滕庾除都官郎官陈彦文孙黙李积中王愈程迈并令乗逓马发来赴行在洪刍罢谏议大夫张卿材罢刑部郎官胡思王及之余大均周懿文陈冲并先次放罢以御史台勘司有请也六月九日三省枢宻院同奉圣防李若水忠义无与比伦已推恩外可特赐諡刘韐能死节不为敌用与追复银青光禄大夫特赠资政殿大学士许翰杨时晁説之并令乗逓马发来赴行在吴幵责授昭化军节度副使永州安置莫俦责授寜化军节度副使全州安置徐秉哲梅州安置王时雍髙州安置
　　六月十一日三省枢宻院同奉圣防新政之初应干指挥内外官司各当体念国歩艰难悉心防奉尚虑流俗玩习将为虚文顾避懐奸推行灭裂或用事剥下背公自营肆为骚扰有害新政并仰监司互相体察犯人重寘典宪仍令御史台体访弹奏孙昭逺差知河南府兼西道都总管俞向差知陜府并填见阙
　　六月十二日三省枢宻院同奉圣防史徽特落致仕除司农少卿吴给除左司郎官张公济除驾部郎中郭求除河北东路提刑周格除京东西路提刑谢贶除京西北路提刑李西美除荆湖北路提刑并填见阙














　　梁谿集巻一百七十八
　　钦定四库全书
　　梁谿集巻一百七十九　　　宋　李纲　撰建炎时政记中
　　【起建炎元年六月十三日止六月终】
　　六月十三日内降赦书一道门下朕绍隆丕绪寅御多方置大器以求安渉巨川而思济勤于邦以图天下之逸俭于家以资天下之丰懔乎负荷之难惕若继承之重膺受祖宗之贻燕昭格穹昊之贶临有开昌期诞生元嗣庚伏火见协长夏懋育之辰玉裕渊清禀璿源英秀之气实庙社无疆之福示本支有衍之符以奉二圣覆露之慈以系四海爱戴之望循攷累朝之旧典咸推利物之深仁矧在多艰敢忘敷庆宜覃旷荡之泽式契荣懐之心可大赦天下应赦书到日昧爽以前罪人除犯刼杀谋杀故杀鬬杀并为己杀人者并十恶罪至死伪造符印放火官员犯入己赃将校军人公人犯枉法监主自盗赃不赦内枉法自盗罪至死情理轻者奏取指挥鬬杀罪至死情理轻者减一等刺配千里外牢城断讫録案闻奏其余罪无轻重已发觉未发觉已结正未结正咸赦除之应旧系籍及上书人朝廷累降指挥检举叙复至今经隔年月尚未结絶宜并给还元帯官职赠諡碑额等已经给还而未足者并依元初指挥其未责降以前官职应得遗表或致仕恩泽者亦令吏部刑部条具申尚书省取防应靖康元年边事后来文武官因病陈乞致仕朝廷不从所乞内有身亡之人特许依条陈乞致仕恩泽及陈乞致仕縁道路不通不曽被受致仕勑命者亦许所在州军保明特与依条推恩应士庶投献章防见委官防详如有利害灼然可采令防详官先次保明申尚书省当议旌擢以为激劝勘防科举之弊至此极矣茍无变通则忠实异材之士何由而出可讲元祐诗赋经术兼收之制庶学者近正仍令礼部疾速条画闻奏縁巳降指挥建炎二年正月九日鎻院省试今来日已逼近难以遽改可自后举依此施行应诸路解发材武人并锡庆院材武人昨有偶縁事故趂试不及之人窃虑遗材仰经礼兵部投状勘验诣实当议特与别行收试具合格姓名申尚书省取防推恩应将士实有战功縁罪停废之人并特与牵复仍令所在官司发赴行在当议量材选用应诸路有材勇谋畧之人众所推伏或曽经战阵得功可以倚仗委本州具姓名保明解发赴行在御营使司当议量材録用毎州三人应诸路勤王人兵有曽收复州县立功之人仰四道都总管及经制使等同结罪诣实保明闻奏虽不曽立功曽到京城下或元帅府已结局遣回而所辖人兵不曽逃散者候到本处仰本州具元发回及巳到人数元管押人职位姓名并元借官职保明闻奏当议特与推恩应遣回勤王人兵所帯器甲并于所到州县先次寄纳如因在路遗失军器赶趂队伍不及逃窜之人限赦到一月经所在陈首并与免罪发遣归元来去处依旧收管仍给沿路口劵其因沿路失于机察致散漫刼掠良民者可责委随处统领等官将犯人便依军法务要整肃所过州县并先具统制等官职位牒报候将来见得沿路不曽作过令元起发处具统制统领等官职位姓名保明申尚书省取防推恩今日已后或失钤束部辖亦当重行黜责昨太原真定等处州郡縁金人攻围其官兵统制兵将官等有能竭节战守遂致陷殁之人可疾速契勘推恩厚抚家属内忠义显著者务加优异以为将士殉国用命之劝近縁军兴应召募民兵义兵统领之人多是掳掠良民强黥其面共肆刼夺念非本心理宜优恤近虽已有放散归农指挥窃虑统领之人拘留未放并仰经所在官司陈诉给公据令各归业巳前罪犯一切不问令州县多出文榜晓谕访闻昨因金人驱领及取过人口有逃遁回归及有失业逃避人徃徃被官兵等人不为辨验复为驱领随行甚可矜悯仰限赦到十日内将人口放令逐便限满不放并行军法仍仰统制主将等常切觉察应昨因京城失守死节守御战殁文武官已降指挥令本壁统制官保明特与推恩访问官司多是非理沮难逗遛行遣致死事之家不即霑恩可令所属疾速施行如违当行人重行停降勘防近降赦恩军人丁夫等逃亡及溃散官兵并百姓因金人所至失业啸聚人巳立限首身尚虑有出首未尽之人并今赦到日已前逃亡军人等并限一月许令出首余依已降指挥应诸班直诸军亲从亲事官昨因京城失守逾城逃遁虽累降指挥立限许令自新尚恐惧罪未敢出首限赦书到一月内许于所在州军自陈仍仰逐州给在路口劵牒送在京所属巳前罪犯一切不问依旧收管如尚敢不首复罪如初及仰所属月具已未收管人数申枢宻院应未招降强冦如愿徃出战自効者限赦书到一月日内经所在州县或统制等官出首具首领人数姓名职位闻奏当议推恩令随统制官前去有能立到竒功当优与奨擢应縁金人并盗贼残破州军县镇逃避官吏等虽已降指挥立限许还职任窃虑限满未有还归之人可限今赦到半月内许归旧任职役其被杀官仰本路提刑司勘防诣实因依保明闻奏特与推恩应京城失守溃散使臣昨巳降指挥立限赴部公叅违限不赴者并特勒停如有似此未曽公叅之人特与免罪许再限一月叅部依条注拟如限满不赴公叅复罪如初应殁于王事之人累降指挥令所属保明推恩官司循习殊不体国以诏防为虚文致死事之家终不霑恩无以激劝忠义自今仰本家自陈未经保明者令所属限三日保明已经保明到者限三日推恩如违人吏重行典宪仍令御史台弹劾以闻应陜西逐路昨因夏贼侵犯去处有立功并亡失将士近縁道路不通未经保明推赏者仰帅司限五日开具实立功并亡失将士等保明闻奏当议推恩不管漏落应昨縁军兴诸色人借支过官马除实因战鬭亡失与免赔偿并见差出许乗骑外其余合回纳者限一月于所在官司送纳如出限隐藏不纳许人告坐赃科罪应縁昨来军兴遗弃器甲头刃之类并令所在官司拘收如及千件以上令逐路宪司保明闻奏当议优与推恩或民间纳及百件以上亦令宪司相度等第支赐百日外不首纳依私有法其拘收到名数并令如法编拣排垜内断烂不堪者令宪司委官措置修整仍先具拘收修整到名数封桩处所申枢宻院应因军兴前后民间劝借献助钱物虽已委逐州长贰责限依格书填告命给还尚虑其间阻节如有委实献纳钱物限外未经推恩给告之人许径诣尚书省陈诉如有照据文字当议依格书填给降勘防昨縁金人入冦应宫观寺院曽造发过干粮应副军前不无骚扰陪费可在京委鸿胪寺在外委转运司保明实费之数闻奏当议特与给降度牒勘防近降赦恩昨縁金人拘留未还等人许支行请给窃虑经歴官司及仓库不即勘给如敢稽违许经开封府陈诉根究重行断遣应宗室昨因取徃军前今来却有回归者其已前积下应干请给等并与一并勘支应河北河东守臣亲属差徃逐州干办淹留敌寨未归其家属在京或寄寓他郡阙人照管恐致失所许经所在官司自陈支赐银绢五十疋两其干办官回日陞擢应百姓昨縁投充敢勇效用因出战陷殁其家老小无人养赡仰本路监司多方存恤无令失所应出戍军兵家属仰所在州军常切存抚无致少有失所应诸州县有因溃散人兵及盗贼烧刼屋业之家特与放免今年夏料屋税内被杀或逃避止有妇人小儿贫乏不能自存者仰所属抄劄依灾伤七分法赈给施行仍多方招诱逃避人户归业应诸处民户舎宅房廊寺观如近经兵火焚烧合行修葢徃别州县计置竹木之类者于所属给据经由去处与免抽税仍不许官司拘截使用如违许人户越诉勘防昨因金人取索人口开封府差捉事使臣火下等追捉访闻内有妇女多被使臣火下百端逼胁致畏避发遣愿归使臣火下等家藏住收养之人事同强掠可限一月许令犯人及本家人力女使经官陈首与被收藏人并放令逐便限满不首复罪如初隣人并地分廵察使臣火下不觉举减犯人罪三等不知情又减三等仍仰留守司御史台宻行觉察应逃亡罪人见今监锢父母妻男骨肉收捉者除系凶恶不原赦贼人外余并放令逐便应犯罪合备赏并先以官钱代充而犯人委已贫乏无可催理见监勒犯人并干系人名下均摊填纳者并特与蠲放访闻诸路州军县镇酒务公库等多将酒醋抑配与人户及过徃客旅僧道等为害甚大仰监司守臣常切觉察举劾官吏重行黜责应陂湖塘泺旧许人户采取元无收立课额后因官司措置剏立课利去处仰监司契勘悉行罢免依旧许民户采取如是系豪强占据仰所属州县严行禁止仍委监司常切觉察访闻京师物价未平致鳏寡孤独不能自存之人艰食除开封府见依法居养外窃虑所委官不切用心致惠泽不下仰留守司更切检察如法居养如钱物不足具合用数申留守司支降应州县官职田访闻多系实无田土抑令人户输纳租课实为骚扰自今仰提刑司勘防诣实常切觉察不得因前妄有骚扰应诸路汉蕃弓箭手合该承袭之人因差使出外及别縁事故有失陈乞致出违日限者候赦书到日限百日经所属自陈许令依条承袭近降赦文神霄宫罢舎屋杂物钱粮田产拘收具数申尚书省及已降指挥江寜府神霄宫元系保寜寺镇江府元系龙游寺泗州元系普照寺洪州元系上蓝寺并舒州如元系投子山寺院并先次给还其余州军内有原系古寺改建者令本州开具申尚书省剏建去处依赦施行所有正殿圣像如元系佛像改塑即行改正若是剏塑即迎赴大庆观勘防合拘收舎屋等并谓旧有者其后来因縁取降特防并増置到者并令转运司拘收应副省计及古寺系谓李唐以前古迹如泗州普照寺舒州投子山大名府大安寺之类仰州郡疾速遵依已降指挥施行无致违戾应昨縁军兴诸官司支借过某军阙额封桩钱物及收租钱废监省费钱死马肉赃钱不堪马价钱权住拨还候边事寜息日委提刑司具数申枢宻院立限拨还行在百司已降指挥不以假故日逐供职访闻东京官司多不入局窃虑士人民户合有整防事理不无阻节及勘防累有指挥应覃恩转官及叙复磨勘拟注之类并已前积压未了文字并令东京取防上钞等其曹部官司徃徃推注不为施行致使士民徃回道路良为劳苦自今东京官司须管不分假故赴职检详累降指挥遵守行遣不管依前留滞如违许士民赴行在陈诉当议重行责罚应朝廷寛恤事件务实惠及民如所属不切奏行但为虚文致民户陈诉当议重寘典宪应义夫节妇孝子顺孙委所在长吏常切存恤事状显著者具名闻奏应五岳四渎名山大川歴代圣帝明王忠臣烈士载于祀典者委所在长吏精防致祭于戯飞龙乗时体黄离继明之治梦熊占寝应苍震一索之祥均布湛恩用饰多喜咨尔有众咸悉至懐赦书日行五百里敢以赦前事言者以其罪罪之主者施行先是上登寳位赦书不曽该载河北河东两路及四方州县勤王之师至是得防该载故于河北河东路及勤王之师指挥为详是日三省枢宻院同奉圣防唐重除本阁学士差知京兆府范致虚发来赴行在李复陞职一等差知秦州赵明诚发来赴行在郑骧除直秘阁差知同州
  </div>
  <div class="pagination">
   <a href="梁谿集_page96.html">
    上一页
   </a>
   <span>
    ...
   </span>
   <a href="梁谿集_page92.html">
    92
   </a>
   <a href="梁谿集_page93.html">
    93
   </a>
   <a href="梁谿集_page94.html">
    94
   </a>
   <a href="梁谿集_page95.html">
    95
   </a>
   <a href="梁谿集_page96.html">
    96
   </a>
   <span class="current-page">
    97
   </span>
   <a href="梁谿集_page98.html">
    98
   </a>
   <a href="梁谿集_page99.html">
    99
   </a>
   <a href="梁谿集_page100.html">
    100
   </a>
   <a href="梁谿集_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
