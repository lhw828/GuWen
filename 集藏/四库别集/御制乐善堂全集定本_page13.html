<!DOCTYPE html>
<html>
<head>
    <meta charset="UTF-8">
    <title>御制乐善堂全集定本 - 第 13 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制乐善堂全集定本 - 第 13 页/共 44 页</h1>
    <div class="content">　　冬日同五弟逰西苑即事
　　甲寅冬至
　　上躬祀
　　南郊防纪四律
　　蜡日坐冰牀度太液池志兴
　　冬夜
　　灯花
　　探春
　　春晓
　　隔花宫漏
　　过淋河
　　清明日奉
　　命防祭
　　景陵感成五律
　　逺烟
　　王原祁雨景画
　　书开元遗事后
　　雨中访僧不遇
　　题赵松雪竹院鸣泉图
　　题赵伯驹仙山楼阁巻
　　夏兴三十首
　　赋得岸痕新雨过
　　清簟看棋
　　郑宅茶
　　夏日园居即事
　　有至自军中者诗以慰之兼忆如心居士荷珠
　　题髙其佩指头画鸡
　　平湖雨渡八首
　　晩晴
　　野塘月色
　　水底霞天
　　新凉
　　题唐寅画箑
　　秋信
　　题丁云鹏罗汉巻
　　曝书
　　雨
　　题石屛二絶
　　万寿寺方丈小憇
　　秋晓
　　重乳燕
　　过玉蝀桥三首
　　【臣】等谨案
　　御制乐善堂文集定本三十巻乾隆二十三年协
　　办大学士尚书【臣】蒋溥等奉
　　勅重编我
　　皇上诗文总萃富有日新雍正庚戌之秋始订为文钞十四巻乾隆丁巳取
　　文钞所载十之三益以乙卯以前续着十之七彚
　　为
　　文集颁行宇内至是复以初刻巻帙较繁
　　特诏内廷诸【臣】校阅删订省去制羲一巻得防刋布愈有以见
　　日进无疆之学与
　　圣不自圣之心并昭示无极矣乾隆四十年九月
　　恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　御制乐善堂全集定本巻一
　　论
　　立身以至诚为本论
　　夫诚者万物之原万事之本天所赋物所受之正理也故在天则为乾元坤元而万物资始资生在人则为能尽其性参天地而赞化育然人咸具是理而鲜能全之故日蔽于私溺于习而天理防乎失矣圣人者出作君作师脩道以立教教人由诚之之道以驯致至诚之域故曰立身以至诚为本岂非实理本于生初在人之自勉乎盖至诚圣人也诚之者择善而固执之者也既能择善又能固执则可进于诚矣而身立矣夫立身不外于言行而言行不可以外餙言必期于有物则言可为天下法矣行必期于有恒则行可为天下则矣诚故也立身必先于忠孝而忠孝不可以伪为视无形而聼无声则养志承欢可云无忝矣公忘私而国忘家则尽忠补过可称匪懈矣诚故也其要在克己己不克则私欲潜滋何以能诚其功又在慎独诗曰相在尔室尚不愧于屋漏先儒有言曰学始于不欺暗室良以独不慎则发念行事终为小人之归耳然则克己慎独者求诚之切务也歴观古来圣有安勉而皆本于诚书曰钦眀文思安安尧之至诚无间也又曰元徳升闻舜之至诚上达也仲虺之诰曰以义制事以礼制心丹书曰敬胜怠者吉义胜欲者従此汤武之勉而诚也勉而诚与至诚无异尧舜汤武莫不称之为大圣故曰及其成功一也然则欲诚其身当择善固执克己慎独以驯致于至圣之域以之参天地赞化育不难矣
　　读书以明理为先论
　　天地之间万事万物莫不有理理者天之经地之义民之行也是故日月星辰之朔望躔度隂阳寒暑四时之推迁往来皆天之气也而有干健于穆不已之理主宰乎其中山川河岳百谷草木之丽乎地以生者亦莫不頼坤元载厚之理以为之根柢人性之仁义礼智赋乎天之正理也因之而见为恻隠羞恶辞让是非之情及变化云为万有不齐之事由是观之天下事物孰有外于理哉故圣人之教人讲学亦曰眀理而已矣盖理者道也道之大原出于天其用在天下其传在圣贤而赖学者讲习讨论之功以眀之六经之书言理之至要也学者用力乎明理之功以观六经则思过半矣所谓眀理者眀其所当然与其所以然所当然者父子当亲君臣当义夫妇当别长防当序朋友当信之谓也所以然者父之所以慈子之所以孝君之所以仁臣之所以忠夫之所以率妇之所以従长之所以爱幼之所以恭朋友之所以责善辅仁之谓也知其所当然然后信之笃而不误于岐趋知其所以然然后喻之深而不能以自已至于一事一物亦莫不眀其表里精粗与夫善恶是非之宜夫如是然后理眀而有所持循此大学眀眀徳之功必以格物致知为先中庸择善之目必在于博学审问慎思眀辨而先儒讲论亦必以讲眀为践履之本先圣后圣岂有二道哉虽然眀理要矣而既眀之后则又在于行之之功苟或知有余而行之不足则虽精义入神亦无当实用盛徳至善竟何有于我哉故致知与力行相须为用而致知则在所当先何以言之知都防之壮丽而欲往观之必先悉其所由之路而后行焉悉其所由之路是眀理也身往由之是力行也苟不知之悉而往行之则有失径迷途之讥为学之功亦如是盖知仁为万善之本必不逞私欲而为利己害人之事矣知义为万事之宜必不自昧其羞恶之良而为偷安苟合之事矣此讲学之必以眀理为先也故书之称尧曰钦眀称舜曰文眀尧舜天下之大圣也而其所以成大圣者则以明为本焉彼不务眀理而徒以记诵词章自耀者是犹舎璞玉而贵碔砆而彼不知而防行者是犹去烛而夜行均为惑之甚矣
　　雍正七年
　　皇父驾临上书房
　　亲洒宸翰
　　恩赐御聨题曰立身以至诚为本读书以眀理为先余兄弟盥手祗领谨悬座右爰以
　　寳训著论二首庚戌之秋手録文钞即以此弁冕全集非敢云阐扬
　　圣教特以纪过
　　庭慈诲并志书绅微悃尔
　　休休有容论
　　盖尝读秦誓至其心休休焉其如有容焉未尝不喟然叹兴曰懿哉贤人之为国寳而容贤者之利人国家至深且逺也可以为千古相臣之法矣古大臣之相天子也其容人有包荒之量其任道有冯河之勇果贤也不遗于遐也果不贤也不昵于朋也是其休休之心根于中休休之色见于外贤人争为之用争为之用即争为国用也岂树党立朋者所可假托哉彼小人者冒嫉为心懐私脩怨所致者奸人附势者也所斥者直士抗言者也其訑訑之象见于顔面是以贤人逺去君子道消而国亦随以衰微三代以下称贤相者汉有萧曺唐有房杜萧何荐韩信以成王业曹参礼盖公而民歌清静新唐书赞房杜谓帝定天下而房杜不言功王魏善谏争而房杜让其直英卫善将兵而房杜济以文夫萧曹房杜非前古大臣之比就其所以称贤则皆以有休休之量也李林甫卢杞韩侂胄贾似道之徒妬贤嫉能固小人之尤矣即以李徳裕之忠直未免有朋党之失王安石之才学终有不容人之讥此容贤乐善之所以难也此秦誓所称休休有容曽子特表而出之于大学之卒章以为万世大臣之标准欤
　　信而后諌论
　　诗曰衮职有阙惟仲山甫补之夫仲山甫之补衮职也柔嘉唯则天子是若盖其诚信素达于人君而人君鉴其诚谅其忠故諌无不従言无不聼虽宣王听言之美亦山甫取信有素也故子夏曰君子信而后諌可谓知进言之道矣盖君臣一徳上下志通然后可继都俞吁咈之盛而致治于熈皥故人君聼言之道固不可懈而为臣者亦当思所以善进其言之道焉夫人臣諌君非可易尝也必能进思尽忠退思补过职业修于莅官之后忠诚达于未定之前然后法语不伤于猛巽语不嫌于谀是故为人臣者必无恝而不諌之理但当素尽其诚使人君信之而已若素无忠诚之心则虽激于一时犯顔强諌而于国事终无济也虽然信而后谏理也若事至于危急一日不言则民受一日之害一日不言则天下之害甚于一日斯亦可以待其信而不言乎故魏徴之与太宗信而谏者也陆贽之与徳宗不必待其信而谏者也而后之人均是之者以贽虽不能信于徳宗而其忠诚天下后世自信之也
　　宽则得众论
　　昔周公系防之九二首言包荒解之者曰圣贤之心无弃物尧舜之道欲并生非包荒则不足以体天地之心而尽君师之道也夫子歴论尧舜禹汤武王授受之命而继之曰宽则得众盖自古帝王受命保邦遐迩向风薫徳沐义非仁无以得其心而非寛无以安其身二者名虽二而理则一也故至察无徒以义责人则难为人惟寛然后能并育兼容众皆有所托命易贵包荒职此之故耳盖宽者仁之用也仁者元之徳也元者善之长也以是而推之则所以位天地赞化育者皆在是也泰山不让土壤故能成其大河海不择细流故能就其深王者不却众庶故能明其徳何则寛以容之故也诚能寛以待物包荒纳垢宥人细故成已大徳则人亦感其恩而心恱诚服矣苟为不然以褊急为念以刻薄为务则虽勤于为治如始皇之程石观书隋文之躬亲吏职亦何益哉孔子举寛信敏公以眀歴圣之道而以宽为首圣人教人之意其深切而着明矣乎
　　修道之谓教论
　　道之大原出于天禀乎天之命以为性而因乎性之良能以为道故率性之谓道实天地自然之理也然性无不善感于物而动则有欲欲日以引而道或有所不行上天眷命作之君师使有以莭民之情而复性之善以行其道故曰修道之谓教非道之外别有所谓教也盖人禀五行二气之灵首万物而具五性仁义礼智之徳忠信孝弟之行皆备于我然圣者能之而贤不肖则有过不及之差焉古昔圣王之治民也渐之以仁摩之以义莭之以礼和之以乐薫陶涵养使徳日进而道自修自十五入学廸以性之所固有老而靡他焉故仁让之风周于十室而人民惇厚后世莫及盖教之以孝友睦婣任防之行而仁道行矣分贵贱定上下明赏罸辨等威而义之为教行矣乡饮社防以及冠婚丧祭莫不有礼而礼之为教行矣师友以解其惑学校以导其趋而智之为教眀矣立此四教而使民日就月将无诡异之习诈伪之萌而信之为教得矣故君师之责修而道乃不虚三代以下致治之盛如汉之文帝唐之太宗宋之仁宗皆朝乾夕惕勤劳匪懈然不图其本而务其末徒有爱之政而无教养之实方之汉唐则令主比之三代则庸君此无他教不能行则道无由眀于天下也夫天无不赋以性之人则天下无不能率道之人人君果能明徳以新民修道以立教则朝行而暮效矣何难之有哉而昏庸之君自谓不能而不行英明之君自谓己能而不屑此三代之治不可以一日复而民之固有之道不可以一日明也夫正身以正朝廷正朝廷以正百官正百官以正万民因民之善以立教即因我之教以复性而古先王所为牖世而觉民者在是矣其于复三代之治乎何有
　　敬以直内论
　　人之一心至虚至灵具众理而应万事备五常而制百行盖人所得于天以主乎吾之一身应乎天下之事者未有大于此者也然放而不存日以昏昧众欲攻之旧习锢之故杂虑纷纭而不能复完其至虚至灵矣惟当主一无适以全其无妄之体则吾心之虚灵不昧者庶防复存夫子賛易所谓敬以直内者是也盖心者一身之主宰而敬者又一心之根本圣贤之学无非欲人存此心而所以存之之要亦不过教人主敬敬者所以成始而成终者也苟存心不以敬则无以澄其源又何以制其流由是而致知必不能黙防乎事理之当然由是而力行必不能笃实返躬以还其性之本然是故文王小心翼翼而孔子告仲弓以出门如见大賔使民如承大祭盖深知敬乃彻上彻下之圣功偶离于敬便非圣人之学也学者当存己之心齐荘中正勿使有一毫之虚妄惰弛终日干干闲邪存诚则所谓敬者卓然在我本心存存不放于外而万事万物之理可随时而照察矣
　　上下交而其志同论
　　夫天下安寜治登上理必頼明良一徳咨谋唘沃然后上下一心庶绩允凝而万方顺则也易曰上下交而其志同可以觇治世之气象矣盖天髙而地下君尊而臣卑理势之当然也君之不可下于臣犹天之不可卑于地然天地之形不可交而以气交上下之分不可交而以心交故隂阳和而万物顺上下交而万民化此天地之常经古今之通谊也上下一心君臣相得则治反之则乱合若符莭信如应响故尧舜之于臯防稷契成汤之于伊尹成康之于周召皆以圣明之君交圣明之臣而其致治之盛也勃焉三代下如齐桓之于管仲昭烈之于孔明苻坚之于王猛太宗之于房杜王魏虽未及上古君臣之以圣交圣然亦各以贤眀之资得贤明之臣为之辅同舟共济言聼计従故其治亦得小康贞观之风后世称盛盖上下志交则天下乂安民受其福理不爽也至于亡国之君莫不由君尊而臣卑志骄而意满臣之忠言不达于朝廷国之大寳弃之于草野小人日侍左右而専事阿谀以取容虽有上下之分实无君臣之谊岂得谓之交哉故二世之宠赵髙桓灵之任赵忠张让隋炀之用虞世基岂非交所不当交而逺所不当逺之祸乎故易之理无定而惟在于贞与君子交则谓之防而吉与小人交则谓之否而防书曰纣有臣亿万惟亿万心予有臣三千惟一心夫纣之所与朝夕共处者岂无股肱心膂之寄哉然不交正人而所交皆小人故殷以之亡武王之臣皆周召吕散诸人一徳一心故膺天禄而保祚无疆夫人君莫不欲得贤才以自辅然而庶事未康至治不见者盖所谓贤非贤而才非才也然则果无贤才之可用欤曰彼所谓贤者乃善己者也所谓才者乃能以巧术奉上者也方是时草野之贤才深藏不出而已矣在位之贤才逊荒行遯而已矣间有硕果之存亦今日用之明日黜之而已矣又何能久于其朝哉诚能举天下之贤才登之于朝而不疑诚以接之信以待之上下一心交脩罔懈则天下有何不治而隆古有何不复哉虽然此特为为君者言之耳书曰臣哉隣哉隣哉臣哉古之大臣一日立乎其位一日尽乎其道陈善闭邪补衮职之所阙其用与舎惟君之命耳不谓君弗用而有懈惰之心夫如是然后上下相和得交防之道而都俞吁咈之风日见于朝廷矣
　　君子以虚受人论
　　夫君子之进徳脩业也立身行己不可不诚应事接物不可不虚故易之中孚言立诚之学而咸卦则言受人之学中不可不诚又不可不虚程子曰廓然而大公物来而顺应可谓得行己受人之要道矣大象之云岂有异乎夫天地之常以其心普万物而无心圣人之常以其情顺万事而无情心普万物故万物之心即吾之心也情顺万事故万事之情即吾之情也以万物为心万事为情尚有一己之私心一己之私情乎故天地之大无不覆帱圣人之徳同其博厚髙明皆以诚积于中而顺物无沮也君子希圣希天必当以虚中为本如山之虚如泽之润则物有感而必通事无隠之不达虚受之心即可以成中孚之化矣夫以山之峻絶似可无借夫物之助矣而能受泽故益増其润君子之谦牧善下方且自视未及培塿之卑也而能虚以受人之言则当日见其益矣彼小人者或予智自矜而耻过作非或狎侮善人而不受其言或外従而内拂之独何心哉
　　家人上九有孚威如终吉论
　　治国必始于齐家而齐家乂在于脩身身脩则孚与威自然而合待之以诚而不使之怨临之以庄而不使之狎则家道永昌以之治国平天下将无所不可矣易家人上九之爻曰有孚威如终吉可谓得治家久逺之道矣盖居卦终而有刚徳得严威之道惟卦终故以象家道之成惟有刚徳故能孚威以待下治家之道当慎于其始防之不可不宻故初曰闲有家谓及其志未变而闲之也又当善乎其终待之不可不诚御之不可不严在上曰孚威信与威相济则永得治家之道矣不但父子兄弟夫妇之间必如此而后得吉也凡家之中长幼尊卑皆当率是道以行孔子曰惟女子与小人为难养也近之则不孙逺之则怨夫惟以威御之则近而不至于不孙以诚待之则逺而不至于怨虽然所谓威者岂鞭挞棰椘之加而所谓孚者岂煦煦焉徒事姑息为哉自胜其私语言可爱行止可法而不蹈非礼则人自畏其威矣自勉以仁立爱惟亲立敬惟长妻子好合兄弟既翕则人自感其诚矣此又反身之要而治家者所宜先也
　　惧以终始其要无咎论
　　易之为道大矣以在天者言之体天地之撰括隂阳之精而统备乎五行万物之理以在人者言之君臣父子夫妇昆弟朋友之伦日用酧酢吉防悔吝忧虞得失之事莫不具载而原始要终之道有操之一心而有余者故易大传曰惧以终始其要无咎乃总易之道而提其要以示人也盖人之立志行己欲自践于圣贤之域者其术固非一也然縂而言之不外于戒惧一心何则人受天地之中以生其性固善然为私欲所蔽则心放佚而莫知自省以至有过行而入于防咎圣人欲其思也乃教以成始成终之道莫若以惧为本故系泰之上六则曰城复于隍否之九五则曰其亡其亡系于苞桑夫泰之为卦上下交而其志同也否之为卦上下不交而天下无邦也然吉防顿异者泰之上六治极当乱之时而志满心骄不能戒惧故防否之九五乱极当治之时而戒谨恐惧故吉此非惧以终始之大騐乎推之谦之六爻皆吉震之六爻无防以能戒惧而得亨也豫上九之象曰防豫在上何可长也谓不知惧则自吉而向防也夬之九二曰惕号暮夜有戎勿恤谓能自惧则虽危而无咎也盖易之要以贞为本惧则能守贞矣以孚为贵惧则能有孚矣危者使平易者使倾而终归于惧以终始人能以此为法既惧之于其始以防微杜渐又戒之于其终以持盈守成则处事之要为学之法皆备于是矣
　　物不可以苟合论
　　天下之事未有可苟且以行者自小以及大自近以至逺莫不皆然故礼者所以辨上下定民志天下之事不正之于始必不能成之于终若不由礼而以苟合则吾未见其可也盖自上古结绳以降尧舜以文明治天下于是焕焉称治自兹以往圣帝明王为治莫不以礼为本然后渐之以仁摩之以义和之以乐而天下化成以之奉宗庙则有奉爵焚燎肃雍恭敬之仪以之接賔客则有宴享进退揖让升降之等以之理民则有分田兴学教齿教让等威服用之文凡诸冠婚丧祭皆彬彬然有莭有文而従无苟且以従事者秦汉以降无圣明之君能复古礼惟以一己之便宜而行一时之权变故有宋大儒皆以为苟道盖凡物之所以成始而成终者莫要于礼而易之所谓物不可以苟合者其义诚广大而精深也且道心人心之分君子小人之辨皆在于是焉何则人之入于私而不能自振者皆由人心之动不能抑制遂尔因循苟且以至于不可救药而天理防矣至于君子正身脩行不入于小人之域然小人或伪为善以诱君子君子不察而与之交终身为耻此尤不可不慎者也故予推其意以戒后之人当惩苟合之失而造次必由于礼庶防永终而无弊也


</div>
    <div class="pagination">
<a href="御制乐善堂全集定本_page12.html">上一页</a><span>...</span><a href="御制乐善堂全集定本_page8.html">8</a><a href="御制乐善堂全集定本_page9.html">9</a><a href="御制乐善堂全集定本_page10.html">10</a><a href="御制乐善堂全集定本_page11.html">11</a><a href="御制乐善堂全集定本_page12.html">12</a><span class="current-page">13</span><a href="御制乐善堂全集定本_page14.html">14</a><a href="御制乐善堂全集定本_page15.html">15</a><a href="御制乐善堂全集定本_page16.html">16</a><a href="御制乐善堂全集定本_page17.html">17</a><a href="御制乐善堂全集定本_page18.html">18</a><span>...</span><a href="御制乐善堂全集定本_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
