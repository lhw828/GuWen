<!DOCTYPE html>
<html>
<head>
    <meta charset="UTF-8">
    <title>文敏集 - 第 20 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文敏集 - 第 20 页/共 20 页</h1>
    <div class="content">　　故少师工部尚书兼谨身殿大学士赠特进光禄大夫左柱国太师諡文敏杨公墓志铭
　　正统五年二月十八日少师工部尚书兼谨身殿大学士建安杨公奉勅归展先墓既毕事卜日啓行病作众曰曷俟少间公曰君命不敢稽也挟医以行至临安武林驿病加遂不起是年七月二日也守臣治棺殓既驰奏皇上嗟悼辍视朝一日赠特进光禄大夫左柱国太师赐諡文敏遣礼部尚书胡濙涖祭遣中官使防丧还葬其乡命有司治坟公先世见余撰其大父墓碑曽大父伯逊大父达卿父伯成皆赠荣禄大夫少傅工部尚书兼谨身殿大学士曽大母黄大母谢继阮母刘皆赠夫人公初名子荣自学诸生乡试选第一防试第三廷对擢第二甲赐进士出身入翰林为编脩太宗皇帝入正大统更其名荣初建内阁简翰林之臣七人其中专典密务七人者解缙胡广黄淮胡俨金幼孜公及士竒也公齿最少最警敏一日晚上出右顺门召内阁诸臣独公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勅抚谕子谟行将一月又遣都督韩观率兵继之如抚谕不下即加兵及是奏至上谕公曰观不至不下其降勅褒观公读奏讫对曰计发奏之日观尚在中道未足褒从之自是益重公时四方之事方殷七人者旦夕侍左右承顾问受防退治职务且兼稽古纂述之事不虚寸晷上时步至阁中亲阅其劳且视其所治咸称防时公尤勤励遂皆进官公进修撰数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕徳授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议边务察视守备还奏称防六年夏丧父给传归既葬遂命起复是年冬丧母公奏归守制时已下诏巡狩北京不许七年春内阁胡公及公金公奉命扈从北京甘肃总兵何福奏降虏托克托布哈等率部落来归命公往同福处置还奏上恱遂奉命持节往亦集乃之地封福为宁逺侯八年春车驾北征布尼雅锡哩公三人仍扈从至驴驹河命公先赍勅还报皇太子复还北京冬扈从还南京九年春奏奔母丧遣中使防送既还皇太子命公侍诸皇孙学且命公曰严则有成公尽心不怠重脩髙皇帝实録命胡广胡俨黄淮及公为緫裁十年二月赐诰命并追赠父母妻冬甘肃守帅西宁侯宋琥奏叛冦娄达衮逃居齐勤蒙古卫将为边患时丰城侯李彬镇陜西遂勅彬率师之且命公往与彬计度十二月还奏饷道险阻今天寒人疲马瘠不可行且小丑不足以烦王师遂勅彬旋师无几叛者复归十一年春从狩北京十二年三月从征卫拉特时皇长孙侍行上命胡金及公三人凡行营有暇即与讲析理义开其聪明尚寳司官阙命公兼之既还勅翰林脩性理五经四书大全公三人皆为总裁十四年陞翰林学士仍兼庶子扈从南归十五年春复扈从巡北京十六年夏进髙庙实録赐宴赉胡公殁公掌翰林院事益见亲密一时廷臣狎恩多纵忌公伉直发其私适太学阙祭酒众共举公实欲疎之上不听公遂密言十指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可徴用出奏示公公对云陛下命复民业二十年矣今复徴非信上曰朕意固如此遂寝三殿灾公偕金公陈便宜十数事皆见施行重贤爱人或陷非辜必援之尚书夏原吉以兵饟不给坐系吕震言其柔奸侍读李时勉尝论事亦有言其卖直者皆激上怒悉委曲为之辨解二十一年秋复扈从西征驻驆万全一切军务悉付公掌宁阳侯陈懋奏畨王额森托噶来归命公往议受降归奏称防二十二年复从北征中道军饷不继上闻之命公与金公总计其数遂如二公言遣使谕彼释其不臣之罪下令班师浙江三司奏处州之丽水福建之政和山冦刼掠请勅两都司合兵讨之公言愚民为有司所苦出不得已兵出即良民先被害愿遣一勅使抚谕之不足烦兵上从之卒如公言无事一日上从容坐帐殿谕公二人曰东宫监国久熟政务此归悉付以天下事吾惟优防暮年二公共对曰皇太子孝友仁厚天下属心允称陛下付托上恱师次榆木川上不豫既上宾凡沐浴袭奠饭含棺殓一切之礼悉出二公众遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即陞公工部尚书仍兼前二职赐勅褒谕三俸俱支尚书一俸全给米洪熈元年赐诰赠二代考妣无几上命范白金为方寸印四枚其文曰绳愆纠缪以赐师傅公与金公同受其一皆期之直言匡辅脩文皇帝实録公预总裁仁庙上宾时皇太子监国南京遗诏嗣位公往迎于徳州既还命公同有司相陵地宣宗皇帝嗣位修仁庙实録仍预总裁髙煦反在廷多懐贰心惟文臣三四人劝上亲征公其首也遂扈从讨平之师还特受骈蕃之赐马骐激变交阯黎利聚众抗王师总帅孱弱不支辄与利和且为利奏请立陈氏后遂以师还奏至上以示文武大臣皆劝发兵击利上不听竟偃兵息民公预力焉是年八月车驾巡边至遵化闻敌逼塞下以道陿师难并进上率铁骑数千先驰击之文臣独公从既还陞少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋髙并赐勅褒谕命辍职务朝夕左右侍论议公与焉赐玉带加有御制诗画之赐公满三载吏部以闻赐勅有忠言谠论禆益为多之褒赐宴礼部遂赐少傅诰进封三代后两扈从巡边皆至洗马林而还宣庙上宾公复偕有司相陵地皇上嗣位公与同官三人协志合力以效禆益赐赉特厚修宣庙实録皆为总裁书成进公光禄大夫柱国少师兼尚书大学士如故赐玉带时上日勤圣学命公同知经筵事五年谒告省墓赐勅褒谕加厚赉给传遣中官防送既还京道薨春秋七十公仕于朝四十年皆居清密考郷试者一读廷试巻者九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未尝少怠于四裔及边徼事及边将勇怯智愚靡不通知故忖量事势率豫中内笃孝友睦婣之行家故丰裕且有厚禄能济穷恤患无间疎戚喜宾客善交际虽贵盛无崖岸贵贱小大皆归心焉故闻其殁也咸有咨嗟悼惜之意所着文章有两京类藁玉堂遗藁训子编北征记藏于家元配刘赠夫人继刘封夫人皆里处士仲穆之女子男六恭让锡赐贵芳贵通女七兵部主事雷潜詹镔陈顺徳苏润其婿也余在室孙男十二泰俨伦俊俭佶儆佐倧伟倜仪女七曽孙女二皆在室士竒与公同僚三十有九年同事四圣今内阁旧臣惟吾两人未能退公又溘先余逝公之葬其子属少保杨公书墓上之石余铭诸幽呜呼凡今能文士大夫感公之徳述公之行虽有之矣若交之久知之深言之信者余两人其庶几可无愧也铭曰
　　桓桓文敏通才博识遭际圣明光奋于绩承明延阁著作之庭以翺以翔舒华振英北裔西陲从狩万里职典者文亦兼知武羗虏胸臆帅垣弱强重瞳屡顾敷奏惟明晚陟三孤贰公化恪恭昕夕敢或遑暇帝懐敷仁鞠躬承之民懐被福黾勉成之志存寛惠行在果断嘉谋谠议褒书有焕予告南旋曽几何时上下延竚而讣奄来越昔内阁七人同事荏苒三纪我铭其四公夀考终哀荣宠光呜呼文敏殁也不亡光禄大夫柱国少师兵部尚书兼华盖殿大学士国史总裁同知经筵事庐陵杨士竒撰
　　少师工部尚书兼谨身殿大学士赠特进光禄大夫左柱国太师諡文敏建安杨公神道碑铭
　　士君子遭际明时为国大臣伟绩荣名流芳永世岂偶然哉盖其生也有所本出也有所为故其终也克全其美少师光禄大夫柱国工部尚书兼谨身殿大学士建安杨公本汉太尉震之后继世以宦防迁闽至其祖达卿家钜富积善乐施尝置近居山林栽万木以资乡人贫者衣食屋室棺椁之用津渡为桥梁舟楫嵗久滋茂遗训子孙无专以利家厥考士美克承先志益广厥施公生而不凡自少力学以科第发身入翰林为编修太宗皇帝入正大统脩举成宪开内阁择儒臣六七人掌机密公尤为精敏周致不逾年屡迁至侍讲及建皇太子授谕徳寻陞右庶子皆兼翰林职事论思而退则进讲东朝趋事惟谨未尝知倦又尝受命辅皇太孙未几陞翰林学士上巡幸北京营建都邑亲征朔漠制勅条画公偕同事二三人秖顺賛襄罔不尽心至若将帅贤否军机调度边务缓急逺人叛服必询之公公亦以身任之陞文渊阁大学士兼旧职征北班师军食不继亟言于上以御膳余粮给之西羗叛命往经理公言敌人叛服不常招抚之便不必勤兵未几叛者皆归宁夏报西冦犯边召公计之公以城堡坚固士卒精锐贼必不能持久料今已去矣无劳圣虑既而得报如所料方西征有言建文时所募江西民兵可十余万宜徴用公言尝有诏令复业不可失信于民再征北敌公言军士久劳请释其前罪班师丽水政和山冦聚众有司请发兵捕之公曰愚民窘于衣食重为有司所苦求活朝暮耳少缓之必散用兵则害及良善抚之不从用兵未晚上皆嘉纳之再从北征上升遐奉敛如礼传遗命仁宗昭皇帝即位预议丧礼悉遵古制诏汰冗费蠲逋负举困穷省刑罚出官钱赎民间所鬻子女用图惟新不逾年仁义忠厚之政举行无遗公与力焉陞太常卿兼旧职寻陞太子少傅兼谨身殿大学士赐银印文曰绳愆纠缪未几以经画丧事劳赐勅奬劳特陞工部尚书仍兼二职支三俸复命防梓宫葬长陵宣宗皇帝上宾迎皇太子嗣位益见信用庶人髙煦叛从驾东征不旬日平之公有参賛之功交阯叛请寛其伐以防我师未几陞少傅仍兼前二职今上即位议即政事宜及开经筵以广圣学命公同知经筵事日侍讲学退而综理庶事进少师兼官如旧以久违先垅请告诏许之赐玺书褒谕优加恩赉乘传南还遣中官相行事竣力疾就道至杭州卒于武林驿讣闻上深悼之辍视朝一日遣礼部尚书胡濙祭于其第复命中官防其柩归勅有司营葬追赠特进光禄大夫左柱国太师諡文敏官其子恭尚寳司丞公事列圣四十余年自右庶子至少傅三受诰推恩追封三代考妣凡朝廷大制作若四朝实録性理大全歴代臣鉴外戚事鉴皆为总裁大册封大祭享恒命行礼所赐御制诗文图书及金帛衣服乘马寳带珠玉金银器皿诸物嵗无虚月宠任益隆勤慎益至凡所理事可集办者未尝逾宿公素孝友自家食至大官于宗族师友乡党及所知识困苦婚丧必赒防患难必救援卒之日闻者莫不伤之所着有两京类藁玉堂遗藁训子编北征记配继皆刘氏赠封如制侧室叶氏武氏张氏子六人长曰恭次曰让曰锡曰赐曰贵芳曰贵通女七人长适兵部主事雷潜次适詹镔次适大理寺评事陈顺徳次适苏润皆士人余在室孙男十二人曰泰俨俊伦俭佶儆佐倧伟倜仪孙女七人曽孙女二人公卒以正统五年七月壬寅是年十二月丁酉葬于瓯宁县丰乐里山之原溥与公同年同事知公为悉因恭晜弟之请纂其大防俾书之神道铭曰
　　天眷国家实以贤惟才之生匪徒然用辅厥世福黎元公事列圣四十年从容馆阁佛仔肩天戈屡出清塞垣谋协庙算皇威宣三扶红日升青天公孤特进昭台躔位日益显心益防服勤夙夜罔有愆恩荣终始福百全用振厥后光厥前武夷秀气凌云烟建溪之水清且涟髙岸深谷有变迁我铭昭昭其永传荣禄大夫少保礼部尚书兼武英殿大学士国史总裁同知经筵事南郡杨溥譔
　　少师杨公传
　　公姓杨氏初名子荣字勉仁太宗皇帝更名荣遂以闻于天下汉太尉震之后唐末有仕于闽者因家浦城三迁遂为建安人祖达卿父士美皆不仕而皆为善人长者以公贵累赠至荣禄大夫少傅工部尚书兼谨身殿大学士公幼聪悟絶伦喜读书善讲说当时大竒之事大父母父母尽孝敬处内外属皆有礼弱冠已有济物之施公辅之志朝之公卿大夫道建安者皆重之由郡庠生领乡荐第一遂取进士入翰林为编脩太宗即位选儒臣六七人置内阁典辞命而公在焉陞修撰寻陞侍讲修古今列女传仁宗皇帝正储位公为谕徳兼侍讲太宗嘉其勤谓曰卿朝夕左右敬慎不懈恒情保初易保终难朕常思保全之道卿亦宜谨厥终赐二品服上恢逺略经营四方公独以警敏勤于外尝命往甘肃视师及还规画皆称防且言其山川形势军民休戚城堡虚实上恱陞右庶子侍讲如故父卒赐钞三千贯俾驰传归葬诏夺情起复皇长孙英睿夙成笃志学问命公兼职辅导永乐七年当巡幸北京适闻母丧又夺情以行时何福守甘肃言虏酋布哈等率众来归诏公与福议所以处之者既还又命持节至亦集乃封福为宁逺侯且命过宁夏与宁阳侯陈懋饬边务归奏便宜十事上嘉纳之从征北敌师至驴驹河而还军士乏食公以为言上命供御之赢尽给之令军中有余者贷不足归而倍偿众赖以济公在军事既繁剧以亲丧不饮酒食肉时哭泣不自胜因以羸悴上怜之既还乞归终制不许许奔丧遣中官宋成防往来既而仁宗命与诸皇孙讲学学益进深见奬重甘肃守将西宁侯宋琥言叛冦娄达衮等依齐勤塔尔尼将为边患勅丰城侯李彬率师讨之命公往经略时草枯氷冻士马不可动彬不敢言公归奏之且言小丑无能为不足以勤大军乃止而叛者已复归附师征卫拉特皇太孙侍行上既训以武事命学士胡广及公稍闲即以经史进讲又尝问足食足兵之要公曰慎择将帅力屯田训练有方耕获以时食足而兵精矣及还上以五经四书传注之外先儒多所发明且性理书及诸议论皆未有统防诏集儒臣类次成编又命广与公总其事书成赐名五经四书性理大全陞翰林学士兼庶子益见亲任朝臣有倾巧迎合为公所抑者议欲间之防北京缺祭酒众请以公任焉上不许公又指言五府六部三法司积有十上命以授御史扬言于廷中众皆请罪诏原之而使厘正陞文渊阁大学士兼翰林学士宁夏报虏入冦上以问公公对曰宁夏士勇边实冦不能持乆今去矣已而果然浙之丽水闽之政和有冦合二千余兵部请发兵之公奏曰愚民窘于衣食剽掠求活耳急之则益生变臣以为莫若招抚便从之果顺服太宗屡北征公必在行军中密务多命公掌之决机发防亦使参与眷待与公侯等上尝语公曰东宫歴事久闲于政务朕归悉以军国事委之得优防暮景公对曰殿下孝友仁厚天下属心允称皇上付托车驾还至榆木川疾甚召公等受遗命传位皇太子上崩公与左右中贵人奉敛如礼以去京尚逺虑不虞戒勿发丧整军旅严号令而与中官海夀驰还报仁宗宣大行遗命仁宗即位礼仪诏赦命公与二三大臣计议条奏行之赐公白金二百两钞二万贯防币二十表里陞嘉议大夫太常卿仍兼前二职寻陞资善大夫太子少傅兼谨身殿大学士赐银印文曰绳愆纠缪且谕公曰朕于政务有缺则用此密疏以闻至于再三慎毋惮烦公奉命惟谨又虑法司滥刑命公与诸大臣同审録狱以不寃上尝阅翰林所作公等诰辞谓曰朕倚卿自辅朕若有失皆当尽言亲御翰墨増二语云勿谓崇髙而难入勿以有所从违而或怠曰此朕实心公拜曰陛下圣徳之至臣岂敢不勉既而有言太宗升遐时事多公为主之上嘉叹降勅奬谕加赐白金防币诸物特陞工部尚书前官如故三俸俱支公辞尚书不允仁宗崩宣宗为皇太子在南京遗命徴还嗣位公往迎于徳州由是益任公公亦益尽力髙煦反公力賛亲征及累出巡边公皆从久之念公等大臣且老不欲烦以事命辍翰林之务惟朝夕在左右讨论至理共宁邦家陞少傅阶荣禄大夫又陞少师勲柱国阶光禄大夫今上即位待公益重而公谋国益尽心有大事众取决焉累朝眷遇宴赐之隆前后不可计虽元勲世戚不过也然以久去坟墓常欲一归省而縻于职务防有事西陲及西南夷不敢求去至是西师解严西南夷亦纳贡乃请行上命中官与偕往且命公速来事毕戒行已有疾或劝且止公曰君命不可缓也挟医而行至杭州卒年七十事闻上嗟悼辍视朝一日赠太师諡文敏又命中官往防丧归建安葬事皆官给之夫人刘氏先卒以其弟继亦封夫人子六人恭让锡赐贵芳贵通上念公不已命恭为尚寳司丞公秪事列圣凡四十年未尝去禁近每四皷起俟朝虽风雨寒暑不变日亲所事至或废飡常迫暮而后反初修髙庙实録其后三朝史事皆公为总裁纪载详备实而不华京闱乡试典文衡者一廷试读巻者凡九其文施于国家与凡碑铭序记之散于天下者人皆传诵之其于武事尤谙练将士之勇怯馈运之难易边鄙之利害道里之迂直靡不知故每承顾问与筹筭皆能适事宜体国之心老而弥笃嘉谋至计造膝而言所以禆益于上惠利于下者盖多矣直从公在翰林亦三十七年知公平生为详故摭其事有关于天下国家之大者为公传俾后有考焉若其徳义之施于亲戚朋友以及乡防州闾则有公之行述与墓铭在此不着
　　论曰古之君子之事上也必委身于国而不顾其私故能视官事如家事知无不为为无不力公受任四朝竭心殚虑不以险夷祸福易意况经纶于外弼亮于内又有众人所不能知者岂非古之君子与昔仲山甫事周出入中外所任者众矣而皆能善其职诗曰肃肃王命仲山甫将之邦国若否仲山甫明之既明且哲以保其身夙夜匪懈以事一人今以公比之何有异哉何有异哉行在礼部左侍郎翰林侍读学士国史总裁兼经筵官泰和王直撰
　　少师杨公哀辞
　　少师杨公勉仁予同年老友实关西世裔才识髙迈性质刚明敏事慎言慱极经史洪武已夘魁福建多士庚辰春闱廷试悉居前列授翰林编修累陞侍讲谕徳庶子擢翰林学士兼文渊阁谨身殿大学士转太常卿进太子少傅工部尚书寻陞少傅迁少师黼黻治道翼賛宫僚四十余年始终一致功光社稷名重华夷古之名臣不能过也正统五年春皇上念其勲劳锡赉稠叠命归展墓遣中使随行恩意优渥拜扫事竟囘至武林遘疾而易箦焉讣闻上为之兴悼辍朝追赠太师特进光禄大夫左柱国諡文敏赐祭逾等勅工部造坟仍遣中使防丧归葬呜呼公夀七袠位至台衡生荣死哀名垂竹帛夫复何憾虽死犹不死也予与公有同年之好相知之深故尝形于梦寐用叙其防以哀之辞曰
　　性之蕴兮干刚行之着兮端庄明心易而多才兮早发轫于科塲踵世徳而显融兮掌丝纶于玉堂承列圣之宠眷兮殚心力于岩廊賛庙谟而密勿兮佐泰运以荣昌位益髙而勋益着兮知经筵而啓沃乎圣皇上念厥功兮赐归展墓公诣先陇兮追逺焚黄事毕复还兮炎夏疾革捐馆兮钱塘讣音闻上兮为之感怆遂辍视朝兮防典逾常谕祭营葬兮恩沐存亡追赠加諡兮万古流芳虽没不死兮永耀耿光资徳大夫正治上卿礼部尚书毘陵胡濙述
　　少师杨公诔文
　　鸣呼天下未尝无贤才也其患在于有之而不能知知之而不能用用之而不能当知之而能用用之而能当窃见太宗皇帝之于故少师杨公矣太宗用之而不疑列圣继之而不改书曰知人则哲又曰任贤勿贰圣明不可尚矣古称夙夜匪懈以事一人又云鞠躬尽瘁死而后已公其庶几矣乎公之没也其子属循诔其平生循忝举制科官翰林托从公之后者凡二十有六年谊不容黙为之词曰
　　緜緜杨宗肇汉太尉继而显者自唐之季遂官于闽因家浦城崇安建阳其徙屡更卒迁建安卜宅乃定世积忠厚子孙日盛盛岂徒然厥务惟臧冠裳文雅表于其乡有伟达卿好义尤笃恵赒于人恒不自足达卿虽往万木尚存乡人所植酬其施恩再传士美性亦乐施人谓达卿积徳有继圣明抚运世际太平嵗丁辛亥而公遂生易云为善必有余庆公之生也讵非其应警敏防达其孰与公遇义果为亦罕所同公自少时已拔流軰长游乡校学笃弗懈堂堂闽藩賔兴贤能公试其间独冠群英既领荐书春闱校艺为第三人鹏抟鹄起大廷进对公擢髙科授职史舘日事编摩皇皇太宗入正大统特更公名以昭眷宠眷宠维何偕此七贤置诸宥宻专典代言代言之典岂真文翰托以腹心俾尽诚欵公每论事必持度权时防机要被奨上前数月之间其官叠进匪徒进公旌乃勤慎官虽六品出入禁廷袭衣之赉制视六卿擢兼宫僚用资赞辅进讲之余仍治职务凡承咨问有事于民匪寛不对匪恕不陈廷臣狎恩忌公伉直徉言荐公踈以外职上頼明圣私计不行公疏十指斥其情公虽伉直为众所忌上益重公委信不贰车驾屡发廵幸亲征往还扈跸公咸在行内而舘阁外而夷狄众或罕预公悉机宻有事边阃往必命公公受亲信或过元戎公每还朝随事献替成败利钝多如所计兵将勇怯边方实虚公且究知如履其区公非能武盖知武者能者用之或出其下公虽知武所典者文凡百制述克任以身五经性理圣明所右纂缉编校公预领防四朝实录盛徳丰功帝命緫裁公在其中一典京闱九侍廷试校文读巻克称上防公居清宻四朝所同未尝一朝谴辱在躬于赫仁皇褒钖孔厚范金刻文绳愆紏缪方直刚正简在宣亦用范金刻文赐公或褒玺书或赐诗画文绮绣服玉带名马三代考妣褒典咸加施及家室幽显光华自昔文臣罕臻极品公位三孤更见亲信儒者稽古苦难遭时公之际遇孰幸如之抑公平生所存忠厚有防非辜力为觧救悯人疾苦犹已不宁汲汲思济必底于生家故多赀俸赐且倍施赈贫乏恒恐弗逮公宜耋耄丞相朝廷胡嵗七十溘然仙升千里讣闻主上震悼为辍视朝曰失元老亟命有司爵赠太师諡以文敏于礼诚宜纪徳述行已具太史顾予有情聊为公赘迢迢南服建水闽山计公之灵返栖其间翰林院侍讲学士奉直大夫兼脩国史兼经筵官庐陵陈循述






　　文敏集附録
</div>
    <div class="pagination">
<a href="文敏集_page19.html">上一页</a><span>...</span><a href="文敏集_page15.html">15</a><a href="文敏集_page16.html">16</a><a href="文敏集_page17.html">17</a><a href="文敏集_page18.html">18</a><a href="文敏集_page19.html">19</a><span class="current-page">20</span>
    </div>
    <div class="pagination"><a href="index.html">返回目录</a></div>
</body>
</html>
