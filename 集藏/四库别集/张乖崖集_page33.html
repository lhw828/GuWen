<!DOCTYPE html>
<html>
<head>
    <meta charset="UTF-8">
    <title>张乖崖集 - 第 33 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张乖崖集 - 第 33 页/共 52 页</h1>
    <div class="content">　　国无忠贞，遐僻孰御□治非祸乱，英雄孰覩□顺贼始平，焚溺无主，帝闻悯然，曰公汝处。公不宿命，临机威抚，若凛而旸，若旱而雨，若饥而哺，若婴而乳。氛沴廓清，余枭尚翥，元戎矜功，沈吟玩侮。公气如虹，言发樽俎，胆汗四落，再造蜀宇。回车未停，贼帜复举，贤臣迭治，秦蜀孰愈。公在雍都，帝忧密谕，捧诏秣马，足不入户，炎风劔山，五日而度。公之来尸，一从旧矩，公之至日，衙从云委，旦驱莫警，执刃挟矢。公曰自疑，民疑何弭□摈而去之，权震千里。公至之始，狱不容质，躬询亲决，百不留一。禁幸塞奸，削技从实，以今方旧，年不及日。僭阙遗则，五门三阈，朝西承天，规号弗革。公为偏署，州郡之式，尽革旧制，以断民惑。玉垒之西，禽戎兽夷，公爵其帅，诚而礼之，刻己削俸，以怀以绥，万里凶丑，縻之轩墀。翘翘错薪，岁贡雾臻，文翁远矣，蜀秀无闻。公荐其三，【张及、李畋、张逵。】翩然凌云，企慕承化，儒风大振。大会旧规，革偃被驰，公曰顿拒，民其怨咨。万众所集，必布奸欺，首罪一夫，路无拾遗。西域之利，星精月驷，旧贯峻严，千不一至，公宽其法，鹅联鳞萃。蜀蚕奋种，叶价日耸，公教种桑，废畴庇垄，岁不外求，欢声四踊。豪居大宅，覆沟侵陌，轮蹏梗蔽，奸宄遁匿，公直旧绳，廓然四辟。周伯丽天，帝亿宋年，讹言勃兴，咫步万传，公诛狂魁，风清两川。公燕宾友，弗鼓弗钟，奕碁排星，呜弰迭锋，尔威尔暇，权在其中。公归内署，弗跣弗寐，夜息昼行，集寅衙未，必躬必亲，孰敢懈易。蜀腰川头，春酣玉柄，妙音俊毫，慧黠修整，公堂萧然，炼真吊影。雷足蹏金，益机眉针，奇名怪状，水陆之琛，公室罄然，左书右琴。无私于身，不欺于人，卑高无间，毫纤必均，游之如海，视之如春，吾不知其仁。我用既给，我仓既溢，子孙孝悌，牛羊蕃息，刑不横及，吏不相贼，吾不知其德。言发座右，事在远夷，法成笔下，名行九围，从权约制，不问洪微，吾不知其机。贤愚必察，亲雠一平，见始穷末，罄理尽情，若在鉴水，若经权衡，吾不知其明。曰帝有诏，公拜以愉，爰膏其辖，爰饲其驹。曰鳏曰寡，晨不俟夜，骨立泣俟，絷公之马。曰童曰艾，昏不俟晨，惊呼踊走，招公之辕。有曰弗可，虚席黄扉，彼济天下，我亦随之，两康五蜀，公岂弗思□公马既逸，万涕交颐，愿绘神姿，愿葺生祠，青山碧皐，愿留两碑。【按此为张忠定公咏作。见《全蜀艺文志》卷四九。】

　　

　　七言律诗二首

　　（宋）赵抃

　　

　　张公二月二日始游江，以集观者。韩公绛因创乐俗亭，为驻车登舟之所

　　长桥东畔尼朱轮，画栋雕鞍锦水滨。子美浮槎传大雅，乖崖游棹看芳春。樽罍泛泛留佳客，鼓吹喧喧乐远人。夹岸香风十余里，晚随和气入城闉。【韩公绛尝游，故云。见《赵清献公集》卷八。】

　　

　　入蜀先寄青城张遨先生

　　踰年青社得徘徊，一日皇华下诏催。蜀道五千驰驿去，秦关百二拂云开。不同参政初时人，【吕公余庆。】也似尚书两度来。【张公乖崖。】到日先生应笑我，白头犹自走尘埃。【见《赵清献公集》卷九。】

　　

　　七言绝句

　　（宋）赵抃

　　

　　再得成都过华阴

　　孤臣何以报君恩，愿泽坤维轸虑分。却笑乖崖懒重去，有诗羞见华山云。【乖崖云：回头羞见华山云。见《赵清献公集》卷十。】

　　

　　张咏传议

　　（宋）洪迈

　　

　　张忠定公咏，为一代伟人，而治蜀之绩尤为超卓。然实录所载，了不及之，但云「出知益州，就加兵部郎中，入为户部。后马知节自益徙延，难其代，朝廷以咏前在蜀，寇攘之后，安集有劳，为政明肃，远民便之，故特命再任」而已。国史本传略同，而增书促招安使上官正出兵一事。皆诋其知陈州营产业，且与周渭、梁鼎辈五人同传，殊失之也。韩魏公作公神道碑云：「公以魁奇豪杰之才，逢时自奋，智略神出，勋业赫赫，震暴当世，诚一世伟人。」道州所刻帖，有公与潭牧书一纸，王荆公跋其后云：忠定公殁久矣，而士大夫至今称之，岂不以刚毅正直，有劳于世，若公者少欤。文潞公云：予尝守蜀，覩忠定之象，遗爱在民，钦服已甚。黄诰云：「公风烈如此而不至于宰相，然有忠定之才而无宰相之位，于公何损□有宰相之位而无忠定之才，于宰相何益□公虽老死，安肯以此易彼哉！」观四人之言，史氏发潜德之幽光，为有负矣。【见《容斋二笔》卷五。】

　　

　　祠像题咏

　　（明）二十四人

　　

　　谢士元巡抚、都御史，长乐人。

　　志尚刚方政尚严，临民美绩许谁兼□崇阳茶拔桑成拱，蜀郡兵行盗竟歼。丁谓首为天下斩，霍光传可故人砭。临行貌出平生像，自号乖崖实自谦。

　　

　　刘忠副都御史、巡抚廷绥，同郡人。

　　力当方面任承流，两度分符到益州。德表乖崖应自号，志追诸葛更谁俦！从容卒止民间妄，镇靖曾纾主上忧。愧我同乡复同宦，不胜仰止思悠悠。

　　

　　金泽四川参政，鄞县人。

　　竹帛于昭治蜀功，道参诸葛位司空。每施王政宽严内，尽纳民心畏爱中。入觐进言能寤主，出门下马避呼嵩。乖崖遗号垂千古，凛凛清风孰与同。

　　

　　金纯山西右布政，云间人。

　　生平操履尚方刚，自号乖崖实异常。弭盗抚安称蜀郡，拔茶遗惠在崇阳。西来两治神明仰，北望三呼知识长。青史至今垂不朽，令人欣慕挹余芳。

　　

　　杨徽山西按察使，覃怀人。

　　昔贤去已远，芳名传至今。清风原动物，嘉树自成阴。落落哭陈泪，英英斩谓心。江山一搔首，惆怅不成吟。

　　

　　王臣山西左参政，蒲城人。

　　心知惟一劔，腹笥累千编。萍泛江湖远，春行郡邑偏。忧思清庙上，节槩晓霜前。末断奸谀首，临终益怅然。

　　

　　熊翀山西副使。

　　一自居官后，长怀报国心。文章俾政事，礼乐厚人伦。越水常为惠，巴山总是春。于今裒此集，旧业又重新。

　　

　　徐庄山西左参议，严陵人。

　　宋代多名宦，张公第一流。气锺齐鲁秀，学贯古今优。玉鉴悬虚室，冰壶立素秋。少年负奇器，壮岁赞鸿猷。作宰留遗爱，评刑释闭幽。秘书簪彩笔，雄郡展长筹。西蜀婴兵乱，中州动主忧。分符劳再守，旧职换新谋。遭际三朝眷，殷懃几处留。寇忠生结纳，丁佞死追尤。严政方诸葛，精诚匹鲁侯。希夷多许与，逸士素交游。令肃人惊胆，才高自出头。老来心愈壮，化尽泪难收。释子函文字，巴人罢市讴。乖崖真自号，忠定实君酬。世远文虽晦，人亡道不休。同邦贤复作，异世籍重修。仰止符师友，扬芳配吕周。

　　

　　刘璋山西副使，古汲人。

</div>
    <div class="pagination">
<a href="张乖崖集_page32.html">上一页</a><span>...</span><a href="张乖崖集_page28.html">28</a><a href="张乖崖集_page29.html">29</a><a href="张乖崖集_page30.html">30</a><a href="张乖崖集_page31.html">31</a><a href="张乖崖集_page32.html">32</a><span class="current-page">33</span><a href="张乖崖集_page34.html">34</a><a href="张乖崖集_page35.html">35</a><a href="张乖崖集_page36.html">36</a><a href="张乖崖集_page37.html">37</a><a href="张乖崖集_page38.html">38</a><span>...</span><a href="张乖崖集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
