<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 36 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 36 页/共 88 页</h1>
    <div class="content">　　忆旧吟寄金陵倪闇公黄俞邰
　　六朝旧地多贤豪少年结客相招邀开尊夜醉乌衣巷缓帯晨过朱雀桥太平盛事吾生晩松栢岿然见后凋秦淮日落歌管闻纵横骚雅张吾军是时文字天下重竞推白雪轻青云三十年来事已徃予亦风尘困鞅掌当时耆旧半凋残存者飘零散草莽漠漠江流白浪开崩雷骇浪双蛟来倪生黄生各突兀矫矫玉树无尘埃黄生邂逅竹闗侧题诗赠我披胸臆赋拟三都气不骄书藏万巻人谁识倪生洒落同心期吾友常推絶妙辞【谓周伯衡】反骚学杜意惨澹顔筋栁骨兼能为二子同声相昵就各有新吟错如绣别离百感填中膓忧时老泪霑双袖倪生经年一相见黄生十载隔游防菰芦之中老此人惊看嵗序如飞电江南三月春可怜好傍青溪系画船雨花台畔江天色桃叶渡头杨栁烟我今多病洪川乆昨夜伤心闻杜鹃长江东下二千里望断金陵日暮天
　　横谿吟送从兄雨侯归【所居横谿】
　　送君处草萋萋寸心千里随君归君归处山幽幽藤叶松花香绕楼楼下当轩种花药到门春暮花应落华阳处士君独贤来徃江城诗几篇宦游兄弟空相怜何如归种南山田雨歇南羣采茶去白云如缕穿衣屦愿分茅屋架横谿扫石烹泉共君住
　　筠江歌荅周伯衡
　　伯衡按部筠州有筠阳江路謡及乌山云松懐友诸篇又贻余长歌为之抚节而吟云尔
　　筠州江路阻且修美人弭节行夷犹童谣野歌三太息乌山落日啼猿愁人情弃旧如敝屣云松胶漆何绸缪长歌似同谷短歌似秦州君兮君兮何独长吟永叹懐古今而慕匹俦愿得千石酒与君相拍浮愿得双飞龙与君同遨游君闻我歌还泪流安得并辔昆仑丘与君清啸凌十洲我髪为君白我兴为君发鸟兽怒号洪涛汨没伯牙成连安在哉雾雨防防沉海月东流逝不停沧溟会当竭人生哀怨何时歇君不见鳯与鸾出丹穴啄琅玕髙飞天路絶缯何必珠树始盘桓请君莫歌行路难
　　袁州临发登宜春台短歌
　　问君何事不得登髙台黑云积雨连江来簿书如山眼不开今朝走马且裵空蒙逺色碧天尽滚滚浊世飞黄埃千山寂寞皆防嵝大小袁山在人口处士翻成古郡名古来富贵亦何有袁生兮袁生楼头酹尔一杯酒【按郡志昔有髙士表京居此称袁山遂以名郡】
　　芦中篇寄余季芦先生【集名芦中吟】
　　芦中之吟泪如水芦中之人伊谁子烟雾防防沧海深重欷絫叹霑我襟三闾既沉杜陵死此曲谁能辨古今嵗寒道逺日欲暮天惨惨兮雨滛滛步兵愤俗多白眼茂陵卧病无黄金从前万事难具陈神龙偃蹇同枯鳞长鲸风起万家破海滨白昼生青燐四壁不存八口困著书满匣成飞尘平原兄弟太丘子更和逓唱矜阳春寄我就亭歌胸中磊块一何多序我江行集哀乐无端风雨急文章自古中何用瑚琏瓦缶谁轻重可怜一片子期心鬼神为泣山川动先生旧泽在陵阳杂花种满宛溪旁我今思归心内伤安得归故乡从君以徜徉足踏琹髙鲤手把李白觞侧身东望思茫茫
　　麻棚謡
　　袁州民不艺麻率赁地与闽楚流人架棚聚族立魁长陵轹土著吏不能禁谓之麻棚
　　山陬欝欝多白苎问谁种者闽与楚伐木作棚御风雨縁冈蔽谷成俦伍剥麻如山召估客一金坐致十石黍此隰尔隰原尔原主人不种甘宴处客子聚族恣慿陵主人胆落不敢语嗟彼逺人来乐土此邦之人为谁苦
　　万载谣
　　山城早闭中夜雨夜闻城中嗥猛虎十家九家声暗吞城中人少荆棘存城髙丈五半倾裂中贯长河无水门盗贼哀怜不肯入官吏仓皇征税急鸠居雁集一何多土人拱手客种禾杀牛沽酒醉且歌满眼芜田奈尔何
　　三宿马当歌
　　小孤风急枫叶殷马当矶下浪如山北去官舟三日住日日乌啼矶上树聚艇弯弓防绿林又闻虎啸来江浔舟中夜半人惊起沙头击柝谁家子
　　舆无夫行
　　鸡鸣驱车客行急行渡黄河北岸立倌人驿吏饥且逋朝天使者舆无夫舆无夫日欲暮千钱一夫不肯去闾井流亾已非故君不见草深野旷狐纵横荒田夹岸无人耕
　　到京闻曹木欣学士移病南归怅然有述
　　十年学道老未成千里论心懐友生扁舟君向黄州去匹马踟躇空复情清江亦与黄州近好付鲤鱼寄山信心思厯乱别愁多数行短札将如何
　　董玉虬侍御邸斋作墨竹布障
　　辟园恨不逾十笏种竹恨不髙千寻戏取氷绢写寒玊茅堂白日如青林葛陂龙杖那在手柯亭笛材少知音与君醉向此中卧梦到江南秋水深
　　奉荅龚芝麓中丞京邸夜宴酒间枉赠长句【同鹤田孽子仲调翼苍五崖园次】
　　髙堂萧爽如山楼华灯清夜罗庶羞词人良防半耆旧游子后来居上头谓我间闗成逺客素心促席相劝酬紫駞作羮金盘脍呉歈楚舞扬轻讴啁啾丝竹四坐静今夕何夕消百忧主人爱才天下少众中见许文词好执巻摩娑语未停长篇挥洒疾如扫粤峤呉山梦杳防望逺伤离思潦倒共惊落笔独波澜顾我中年已衰槁江湖十载违金阙麋鹿闲心忆岩穴旧游郎署各飘零新贵逢迎惭老拙先生痛饮惜清懽午夜鸡鸣兴未阑天下英雄还几辈笑看落月低檐端
　　临江太守行【美髙使君也名培蕲州人】
　　临江江水见江底太守酌之甘如醴临江野田半荆棘太守见之泪沾臆露冕东郊骑瘦马牛背牧儿不肯下官斋种药兼种蔬厨中但有武昌鱼
　　北楼夜醉歌赠别龚使君
　　楼在郡斋内客罕至者乙已仲春同洪庭植懽防余是时又将赴官西江为作歌使后来知此主客
　　谢公北楼倚叠嶂敬亭壁立森相向逺树全分官舍中浮云倒接江城上画栋珠谁壮游青莲彩笔独风流自从牛渚骑鲸去狂歌无复凌沧洲陵阳旧是神仙地词伯更乘黄鹤至花下争看水部吟池边又见山公醉使君潇洒真絶伦抗手直揖千秋人兴来大笑向我语楼头百尺宜嘉宾北海清樽成胜集良夜还将管入桧柏慿虚岚气深鱼龙听曲牕纱湿银箭金壶欲曙天落月重开万井烟清歌妙舞寻常事此地萧条二十年二十年来无此乐一夕青天咨盘礴飞梦疑攀华顶峯闻笙不羡缑山鹤才共登临手重分风流好客苦思君明朝防指滕王阁回首江东日暮云
　　彭蠡湖遇迅风误入别港
　　方舟夜湖口县雨涨春朝急飞电北风暁发江晦防惨澹孤山看不见天呉河伯白羽旗牛首蛇身共酣战帆樯饱掣天欹斜儿童转侧头惊今朝雷雨更訇砰鄱阳倒掲匡庐倾折防沉沙怨鬼怒崩崖古庙神鸦鸣百端乱集茫茫里白浪如山那肯平日昃风狂天尽黑漫漫江路无人识鹢首横飞断港中一步千钧移不得是时四顾迷南北捩柁长年失顔色磨牙吮血盗如麻垂堂惧委豺狼食语君勿叹息聼我歌短歌千里乘风聊快意片时停檝非蹉跎同来独忆聨舟客仓皇相失随风波人生自古忧思多明日愁看青髩皤
　　对酒歌寄伟长
　　对酒不饮心茫然吾宗老髯称酒颠一举百觞倾四筵掀髯仰手问髙天平生彊项谁能怜挂瓢抱瓮饮山泉穷秋送我冲暝烟夜阑语杂不能眠合尊促坐篷窓前明星厯歴照清川吾今衰病非昨年新诗取乐不取传残牋散帙无人编饭牛野老耕芜田仓有脱粟囊无钱胸填磊块膓欲穿速来共醉酒满船眼前谁是饮中仙冯木伯自永丰罢归山隂追送是诗【邑有莲花山】
　　莲花山下春花开陶令行歌归去来冲泥难折江边栁惜别还孤池上杯浮沈世事那可道不如归去鉴湖隈丈夫大笑返初服阳丰万户吞声哭昨夜空江风雨中孤舟却向何滩宿
　　鹿溪行赠心渊
　　少年曽向鹿溪游转眼飞光欲白头鹿溪园林足竒树今日主人已非故剪纸难招北寺魂回车谁哭西州路公子生来不相识但言家世泪沾臆葛帔休辞太苦辛鳯毛自具好顔色汝翁意气山可移倾心下士儿童知李郭盛名真再见乔固危机又一时石城忽洒苌血惨澹钟山昏日月生存华屋死藳塟夜雨哀猿啼未歇梅生赠汝孤皃行【谓耦长】变徴移啇金鐡鸣清时虽喜罢钩党畏路犹疑变姓名萧江水清月如雪賸有相怜寸心熟好倚闾读父书丈夫何必耻岩穴
　　江亭短歌送周釜山
　　釜山作诗愚山眠自憎病滞楚江边青枫暗日秋雨急临当送别心茫然丹鳯楼前爽鸠署吾曹痛饮髙歌处嵗星金马闲有余杖策西山自来去浮云一散江湖濶风浪澒洞还束缚羡君拂衣汗漫防武夷雁宕穷岩壑君不见汝乡王顾与沈呉转眼旧游皆老夫莼羮千里四腮鲈安能往就倾玉壶又不见蒋大鸿董苍水其人未见才并美安能同坐九峯巅笑看渔父苍波里行矣相思我与尔
　　答蒋大鸿
　　昨夜鄱湖风浪起飞出江南一双鲤美人寄我歌曲长緜緜逺道九回肠生未相逢苦相忆置书三叹谁能忘防扈词塲殊不少可怜难得心期好侧闻意气略时辈论交执义非草草十年不肉亦不妻南游江楚东防稽寻山自具客儿癖挥防直蹋青云梯餐霞防日絶壁外碧萝琪树千峯低栖迟爱作陵阳客手自钞书动盈尺登我溪上阁坐看敬亭山把杯半醉呌李白谢公楼畔时往还我欲因之附归梦枫林踯躅摧心顔
　　青原山后新得飞瀑目曰小三叠漫书僧屋
　　前山后山何嶻嶪腊月山中尚红叶烧榛虎穴破杳防扪竹龙湫试登涉玉井银河曲注来崩云駴雾纷相接仰看拍手共惊呼此是匡庐小三叠往来樵客防千年灌莽防茸隔眉睫亦如雁荡閟层巅晋宋以前迷浩刼天开灵境始吾曹山鬼水仙走蹀躞老僧笑对一无言振防重将峯顶蹑【令药公手书小三叠刻石其上】
　　题沈筑岩洗桐图
　　傍岩茅屋桐隂緑重汲青泉洗寒玉驱童抱瓮倒百回主人取洁心未足山隂髙士写此图胸中氷雪同倪迂谁其似之筑岩子客游只爱清江水
　　花下歌送陆丽京之南浦
　　去年送君白鹭洲酒酣握手登髙楼賔朋四坐独长啸诗成气挟长江流今年送君鹿江曲春盘促席梅花屋城南击虎进虎肉云开坐见千峯緑丈夫忼爽心顔开对君好尽花前杯双屐防年游海峤石梁瀑布穷天台天台四万八千丈直攀华顶窥天上亲见松乔驭赤螭下看日月生青嶂大陆才名世所稀风波澒洞中心违鳯羽已将罹雉网羊裘还许卧渔矶【君尝坐事逮系乆乃得白】端江江畔寄双鲤曲江祠前采芳芷倚遍扶桑望八荒更逐浮云防千里胜游良会难可忘东皇告我邀春光南州词伯好相见为报相思江水长【谓伯衡柴雪诸公】
　　寄陈阶六淮上
　　韩信城头忆风雪元龙榻前话离别明日孤舟我独归至今三嵗心如结江波淡沲江洲春闻君病起梅花新寄书且折一枝去为问风流旧酒人【君自号楚州酒人】
　　桐隂读书图歌寄王西樵司勋
　　陶公爱五栁杜老怜四松千秋王司勋永啸懐三桐盘根耸干徂徕东参差玉树交菁葱司勋读书坐其下髙吟海岱来长风百尺排空饱霜雪疎枝覆地纷虬龙主人一去金门里清影时飞客梦中开襟凝睇不可见长安市上车尘红谁移此树森在眼广陵好手丹青工箕踞科头气盘礴繁华大叶隂防茸賔客满堂各题字画手诗篇光气同阿弟见之复大笑【谓阮亭客部】机云唱和成两雄多难风流未摇落不悲枯树感飘蓬我有就亭在官舍山东长句邮诗筒因风报之歌一曲东西相望披心胸
　　神船词
　　清江县旧俗上元赛防舁彩舟行地上罗载百神服餙甚盛鼓吹三日夜乃送而焚之江浒
　　清江江上春未生江城满耳棹歌声惊雷駴电纷纵横桂楫兰舟平地行驾赤螭兮吹玉笙驱风伯兮抗霓旌船中恍惚天帝居乃是上帝百神之所都羽卫隂森彩仗集帆樯蜿蜒蛟龙趋别有天妃曳长佩篙工柁师皆好姝灵旗风起时晦防仙乐要眇还有无疎星厯厯月皎皎夜祀明灯接清暁臇鳬臑鼈陈酒浆瓦卜鸡占前致祷黄冠陪坐恣盘餐父老争言神醉饱愿驱厉鬼屡丰年使我百谷皆坚好喧阗花月可怜春送神还向清江滨纵火烧船付江水锦袍绛节成飞尘尘飞处水东去梅花已落江臯路年年赛社不愁贫典衣又办芜田赋
　　送筑岩归里
　　山园旧业姑山下抱书未肯事躬稼防名防载贡廷阙掉头不出耻干谒坐吟门径长蓬蒿平生意气许吾曹岱宗夜见三更日蠡泽秋凌万顷涛玉笋峯前栁成絮故人鼓柁东归去一旬积雨云未开江蓠乍緑江声来那堪昨夜牡丹发正照今朝送别杯
　　戏鱼堂石刻歌【新淦县】
　　南山有时平何况南山石剜琼刻玖良可怜尤物摩挱成弃掷请君且勿喧聼歌戏鱼堂御史风流刘次庄谪居江畔歌沧浪临池筑室好心眼法书钩勒穷防茫俯驾潭州方绛帖【语见辍耕録】寸纸片石称琳琅绕槛文鱼何蓰蓰丛篁古木交清光隄倾石泐竟何往野水东西空夕阳我闻周宣石鼓刓为臼峄阳秦碑踣已乆填桥甃壁半湮埋雨剥雷轰恣击掊礮火摧烧琬琰文马蹄蹴蹋龙纽负郭东山百战余城市凋残物销朽苦心搜索决泥沙只字断文无一有天倾地坼海扬尘古来万事终沉沦于乎古来万事终沉沦零落残碑勿复陈
　　湖西水
　　天柱倾欹沧海溢怒雨沉云欺白日敷浅原低河伯居武功山破老蛟出城头系艇城根摧双江万壑声如雷山村駴涨牛羊没津市盘涡鱼鼈来茫茫后土成泥汚水落田庐在何处父求亡子夫求妻死者横流罥髙树农时已过夏将徂新禾烂尽谷种无莫言明日追田租今日呼天泪满襦
　　醉书官斋丛竹
　　琅玕万树成髙斋袒跣相对开胸懐炎天氷雪生四坐长宵风雨翻空阶虚中那爱斧斤斵疎节宁求龙笛谐江清月出时独啸舍君谁复知吾侪
　　龙山月下作歌送汪舟次游匡庐
　　今夕江山共明月龙山岭上独清絶秋光偏为照幽人君去匡庐又将别炉峯瀑布千寻长溅珠激雪相回翔九屏五老入窅眇相看衣屦纷青苍涉谿何处询惠逺挹泉着意寻康王香山草堂已芜没到今满地山花香我昔薄游屡迷误崩云忽夺岩前路啼猿驯虎同往还曲磴枯松自箕踞僧庐石壁竹林边頽唐犹记题诗处只今北发且脂车徜徉安得同君去人生头白惭青山输君年少身能闲此行弩力应尽兴长吟云树皆懽顔君看江上兵船满但去山中君莫缓
　　洪崖短歌
　　寒崖成独坐日暮不知还不闻人语声但闻水潺潺仙驭何年撇波去木叶落兮愁空山息余马兮驻余策吾欲从此煮白石
　　为余斗所方伯题像
　　秋雨江云在江树客船夜泊章江渡展图忽见伟人姿满船賔客皆惊顾鸭江龙起多贤豪争剖符竹拥旌旄雄才独可略时辈深还肯收我曹阳城心苦政偏拙贾谊忧多泪成血公为方岳最优容握手相看懐抱紫防官阁数悬鱼清夜藜牀坐读书干戈未靖军储急水旱频蠲民力纾半生游宦谁不羡东西南北舟车徧建牙开府事寻常屏翰风流人所见木落蓬飞又别离为君题句重相思它年黄髪丹顔好长忆东湖防面时











　　学余堂诗集巻十九
　　钦定四库全书
　　学余堂诗集巻二十
　　翰林院侍读施闰章撰
　　七言古
　　卖船行
　　谁言在官有余禄倒箧购书犹不足谁言薄宦无长物故人赠船如大屋载书千巻船未满四坐词人命管清江白鹭伴往还楚歌骚激呉歌缓自拟相将汗漫游归来萧索妻孥愁亲朋环顾只空手不如弃此营莵裘近日括船军令急战舰连樯如雨集大船被执小船破长年窜伏吞声泣去官那敢説官船泛宅终输枕石眠欲藏无壑卖不售且系青溪芦荻邉
　　无酒自嘲
　　大苏岭外无余物酒器惟存荷叶杯我賸一杯是红叶亦思斥卖重裵徊国工心苦雕镌里故人赠我来万里到手曽无緑蚁浮擕铛且酌澄江水药栏花发还踟蹰花下春风不可孤空杯何似酒满壶明日能留杯在无
　　题圣飞南冈种花图
　　醉我南冈酒逋汝南冈诗买花种竹有竒癖桐隂把醆临清池惠我矮梅堆几案明年花发重相期世上余子多碌碌抱膝枕书吾意足再辟南冈十笏寛与尔比邻接茅屋
　　放生河
　　郡东郭宛溪渔钓所集僧明虚筑清溪精舍募买河五里许请禁网罟谓之放生河
　　清溪不渔亦不钓碧山影落水清妙鱼游絶胜濠上乐庄叟来观开口笑昔时陵阳窦子明钓龙仙去归太清百尺澄潭灵迹在神蛟赤鲤山根生截流竭泽取无已龙潜鱼服吞声死驻锡重来杯渡僧买河长畜琴川鲤精舍疎钟竹影间聼梵游鳞时往还安得天下万事皆若此止戈去杀同欢顔
　　白雀寺
　　轻舫闻疎钟古寺尚松际青松夹道二三里琳宫绀宇相亏蔽丹青四壁烟雾开隂崕忽裂天为摧寒空喷雪瀑崩屋蓬壶仙客云车来人间防见成沧海米苏残碣生光彩白雀孤飞去不还梁朝老树今犹在流泉九曲何泠泠寺后危亭接窅防万顷寒烟太湖白半规山影洞庭青我欲擕铛煮明月聼演三乘疗饥渇至人大道不可説踟蹰还与老僧别
　　呉兴夜醉宗鹤问客舍【同严既方孙介夫】
　　乌程美酒缓百忧罨画溪连下若流借问昔人豪饮处洼尊亭在岘山头市沽百瓮难甘口欲寻欢伯谁家有少文本自躭卧游客舍留賔倾五斗白苹风起蓼花新凉秋夜永且相亲我亦淹留能几日除却寻山覔酒人
　　同呉湖州饮孙太初墓侧
　　客子有山癖主人借游具道峯踏尽日将暮行厨置酒云归处【山有归云洞】云深古木号悲风松隂酹酒山人墓作亭表墓始阿谁延陵望古心相慕于乎山人何如人挂瓢词翰今犹存空同作传少谷序后来凭吊皆销魂寒烟薜荔哭山鬼老僧苹藻如儿孙世间万事东流水眼前且尽酒一尊残碑风雨犹磨灭人生何似南山石
</div>
    <div class="pagination">
<a href="学余堂文集学余堂诗集学余堂外集_page35.html">上一页</a><span>...</span><a href="学余堂文集学余堂诗集学余堂外集_page31.html">31</a><a href="学余堂文集学余堂诗集学余堂外集_page32.html">32</a><a href="学余堂文集学余堂诗集学余堂外集_page33.html">33</a><a href="学余堂文集学余堂诗集学余堂外集_page34.html">34</a><a href="学余堂文集学余堂诗集学余堂外集_page35.html">35</a><span class="current-page">36</span><a href="学余堂文集学余堂诗集学余堂外集_page37.html">37</a><a href="学余堂文集学余堂诗集学余堂外集_page38.html">38</a><a href="学余堂文集学余堂诗集学余堂外集_page39.html">39</a><a href="学余堂文集学余堂诗集学余堂外集_page40.html">40</a><a href="学余堂文集学余堂诗集学余堂外集_page41.html">41</a><span>...</span><a href="学余堂文集学余堂诗集学余堂外集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
