<!DOCTYPE html>
<html>
<head>
    <meta charset="UTF-8">
    <title>御制诗集 - 第 870 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 870 页/共 1326 页</h1>
    <div class="content">　　梁楷观瀑图
　　减笔意无尽拈须神有余飞泉落濈古树矗扶踈目寓耳根净背盎气海舒云峦阿那畔源处定何如
　　题职官分纪
　　立政惟人义岂磨股肱喜起勅防歌古今制异难沿袭襄赞职同在协和经史厯编无不备缥缃独弆有堪多【是书为宋孙逢吉撰本扬侃职林而推广之凡官职之古今异制不相沿袭者俱分目编次不强为附合体例最称精审征引史传亦极详博】双松书屋东臯隠【此皆蒋曽防家蔵书处既以隠居为志即不必寓意于纪职官之书因戯诘之】弗出对敭又以何
　　咏和阗玉僧帽壶
　　昆邱昆水产精瓀作器量材琢与镌肪白品齐丕魏喻霁红式合大明年【内府旧蔵大明宣徳年霁红僧帽壶向有诗】似同毘柰居兰若只欠伽梨披水田回部无僧伊古事恰如三蔵混于阗【和阗即于阗乃自古不易之回部回部自有经不信佛教不宜有僧而华严经称于阗三蔵沙门实义难陀译心知其非询之章嘉国师乃知实义难陀为施刹难低之讹于阗为鄂等答之讹鄂等答乃天竺西印度与于阗无涉则有髙行梵僧固宜详见翻译名义集正讹兹以和阗玉为僧帽式因并及之】
　　题赵宗汉雁山图
　　希珍犹见濮王孙北宋丹青法度存四大家非望肩背两将军可溯渊源不无刻画饶神韵自有精微契道原友谊相敦雁山墅恍看叙别话松轩【末二句櫽括宗汉自识语】
　　题宋版通鉴纪事本末
　　涑水编年着通鉴建安纪事别成书兴亡本末为金镜条理因依若辅车虽有増前斯数典【袁枢为是书依司马光通鉴为起讫其前编则明沈朝阳所编焦竑校正之】便称续后此开初【续编宋纪为明冯琦编元纪为陈邦瞻编皆张溥论正明纪则本朝谷应泰所编也】淳熙纸墨香天禄玩味孜孜日警予
　　明制百花洲图犀角杯八韵
　　内库弆置多年偶观故物见此杯特精雅因题句
　　巧斵东湖景亭台倒影明往来织兰枻迤逦带江城泊似杨万里【杨万里诗十年四泊百花洲】弆传项子京【杯刻子京秘玩】可观疑可步宜画复宜评解鸩因为器【明制犀角杯甚伙盖以解鸩故耳】骇鸡特是精燃殊温峤智献表赵佗诚库置初经目笔吟偶缱情奚闗贱难得【见宋书】谀语瑞图呈
　　文征明青緑山水
　　水秀山明处佛家仙者都往来无俗士谈笑有鸿儒诗合曹从事画宗赵伯驹陡思龙井上视此定何如
　　题明人影宋钞清波杂志
　　逸史犁然志绍熙久无传本此称奇唐钩晋迹隔一间明影宋刋非两歧【昔人谓双钩下真迹一等如唐临晋帖之类影宋钞亦然】世道人心斯系矣南迁北伐早卑之【此书虽杂志古今事迹而于髙宗南迁临安建都特详于题宋中兴圣政萆诗已论之兹不复赘】清波门外西湖水洗尽当年谀墓辞
　　咏木刻桐院清隂图屏
　　清和时节叶旉匀栉栉緑云覆翠茵谩説祯祥栖以凤宁须冗杂树之榛小童烹茗空庭待髙士囊琴野彴循比似焦桐千古寿屏间爨下总传薪
　　题陆防素心砚
　　犹是端溪出老坑素心恒泐旧交诚【见防自刻铭语】李仙杜圣诗津逮张【颠】草杨【风】行书体明【见游诗】染翰抽思同彼伴桑田海水独斯更七言吟罢还成笑何异放翁当日情
　　二月六日经筵作
　　轻云酿雪仲春和广厦谈经儒彦罗讵曰崇文循典故欲因体道互研磨新民要在于修已恵我还须勿问他【是日进讲大学日日新又日新易经有孚恵我徳】殿后文渊将建阁【文渊阁向仅沿袭虚名今拟于文华殿后建阁为贮四库全书之所】待成四库贮书多
　　微雪【二月初七日】
　　彻夜问云势凌晨值雪飘寒英绽鸡树玉色积鸾寮自是旉春泽惟怜见晛消既欣还既惜于得那辞饶
　　获谍【有序】
　　阿桂既克康萨尔即乘胜进堪布卓甲尔纳贼寨数日复全克之初发兵之夜有番人来投讯其名为郎木卡云是鄂克什人廿余年前逃往促浸者闻大兵攻严急故至此探路欲率番投降耳阿桂以彼在促浸久地形皆所熟悉何待再探且察其神色有异严鞫之不复能隠知为促浸头人当噶拉阿纳木遣其叩营诈降以潜诇我兵虚实及进攻路径廐牧逺近即令遁归以告为抵御掩袭计阿桂既得情即斩郎木卡以徇并札致各路督兵攻防守诸臣胥留意毋忽阿桂此举可谓得行军机要矣迩来贼中投出之番不一而足从未有如此察诘者其中诚伪固不可知然过疑惧沮迁善之涂而过信恐堕狙谲之术自非明习有识者未易臻此善夫李靖之言曰孙子用间最为下防譬之水能载舟亦能覆舟然靖第知用间之难若察间之难则未之及也余既嘉阿桂之能发奸因成是篇以阐之
　　兵法所贵者知我知彼耳知我犹觉易知彼斯难矣彼我互主宾我乃彼之彼彼用间谍来盖欲知我已诚投与诈投是在精心揣诚投我抚之或得彼端委诈投乃奸细窥我告彼驶将军审获之允协用兵理复克其两处【阿桂于攻克康萨尔后复得堪布卓甲尔纳两贼寨斩获亦众且已至河岸官兵汲饮甚便即可乘胜冞入迅速成功】贼巢入已冞【叶】师贞赖助顺鸿捷计日指
　　仲春斋居
　　右社将临祭深宫此致斋昼长日出早春暖雪消皆墙柳稊笼院庭莎芽纽阶谁云防务简筹笔正萦懐【阿桂奏至堪布卓西南山腿上尚有碉寨必须攻克此处前进始无妨碍官兵先已围其三面并移礟轰摧又分兵四路于廿四日半夜乘雪进攻贼已知觉抵御寻恐被截在内一面出碉抗拒一面逃窜官兵鎗箭齐施毙十数贼余俱窜至河边落水淹毙者甚多因得其大碉一木城一石卡二其沿河六寨贼人虽步步退守尚须节节力攻然以形势度之必能次第攻占随即指示机宜邮发益盼捷音遄至】
　　咏古玉縠璧
　　半露羊脂半晕土浅红深绀英英吐是谁之血谁水银绐若而出入市贾乙鼎癸彞岂异斯躬伯蒲男亦曽伍抚之无迹视有形粒粒嘉糓原非慨古率欲捐之山以兆有年更珍取
　　仲春祭
　　社稷坛礼成述事
　　庙左
　　方坛右当春敬事
　　祈佑农斯有重卜稼愿无违晋玉隂墉润陈牲芳爼肥蠲辰连戊子【昨嵗祭　　坛日在戊子曽有干中支在始土养物孳萌之句今嵗祭日复值戊子】土养物占防
　　憩承光殿作
　　蒇祭西墉转顺途层阙临更衣憩体暂询
　　寝系懐深古柏千年调时禽二月音北瞻琼岛近又喜作春隂
　　西直门外三首
　　有事宫中数日停
　　起居心缱问
　　慈宁轻舆减从御园返底用扬銮和响铃
　　出郊村墅带烟光农父犹遅举耜忙却是流隂弗相让桞条青已渐赢黄
　　前朝微雪酿微寒积素田间玉未残喜泽还虞发生碍一时凭揽念多端
　　御园舟泛志懐
　　数日还紫禁今朝临籞院屈指未逮旬重来氷已泮流隂迅如斯陶侃诚有见
　　有见凿氷非昔曽屡致咏【御园当氷泮之前中涓每凿氷以献勤深知其无益然禁之弗能止曽作凿氷行以记事】何如待其解自足供舟泳顺时惜人劳小节亦用敬
　　用敬凛无逸漾舟聊暇遣波面蒲未刺波心藻自巻于彼物菀枯悟兹理蔵显
　　蔵显各有时仁用羲经着春工鼓万物圣忧曽不与我实法圣者惕干可去
　　盆梅四解
　　盆梅自南来逺辞江国云香片及緑蕚称谓名已纷【一解】花师识其性窖防火以薫然当绽蕊时一例霏清芬【二解】火视多少迟速乃以分或则开于冬或则荣于春【三解】可怜幽贞姿旉华率由人何如在深山自全其精神【四解】
　　咏和阗镂玉屏二首
　　富产玉河匪中国古今疆索岂相殊【玉出和阗楚之白珩鲁之璠璵有其名而非其产也】春秋包贡如纳铚应物风诗想像夫【应物采玉行以为想像讽刺则可若谓必有其事则蓝谿实不产玉今岂异于古防】
　　右和阗采玉
　　桅竿五两布帆悬崖树江枫送客船粉本问从何处得玉人云是李青莲
　　右荆江入剡
　　姚公绶煮茶图
　　茅庵茶话两髙士泉韵松声问荅闲大似九龙事茗处斯人家本住其间
　　再题宋版九家注杜诗
　　兑氏之戈和氏弓续増天禄吉光中浣花眉列新全帙金粟身存旧巻筒【世以蔵经纸之未作经册者为巻筒纸最为难得此书面页用之】尤物宁论显与晦逢时亦有塞兮通武英弃置今方出【是书庋尘武英殿库架不知防许年兹以校勘四库全书始物色及之且辨其为宋椠善本即此不可以悟人材之或有沉沦耶】絜矩人材黙惕衷
　　咏定窰娃娃磁枕
　　争不枣梨閙嬉辞保傅严锦绷曲肱卧玉笋举头瞻巧制传白定晏眠资黒甜繄予夙兴者却置只吟拈
　　雪【二月十四日】
　　前旬微雪未逾旬望则邻贪惜亦真孰谓生云刚过午遂看集霰甫交申攅团益宻茫无际优渥通灵若有神落地半融还半积总为春泽利农人
　　题霁红僧帽壶
　　宣徳年中冶太和斋里蔵【壶座镌　　雍邸清玩及太和斋制盖　　皇考在藩邸时所鉴赏太和斋今在雍和宫】抚摩钦
　　手泽吟咏识心伤润透硃砂釉盛宜沆瀣浆如云僧帽式真幻定谁常
　　呉之琯烟村牧笛
　　左右溪田一径斜緑云深处有人家相安耕牧无他事三代遗风夫岂遐
　　花朝
　　去嵗看花曽有咏【去嵗花朝有今嵗花朝名副堪之句】今年咏雪作花看北方冷其恒事【立春在十二月中旬则花朝或遇开花否则此日率无花也】应节霙霏真创观结蕚缀枝那有异叠罗翦绮笑无端女夷雅合谢青女借助园林万朶攒
　　咏汉玉糓璧
　　孰谓玉性刚土蚀或齧缺孰谓玉质白血浸或缛缬谓汉实顿置在周想陈列蒲乃花形蓬糓止粟粒缀礼图未可据埤雅具精説【埤雅云蒲糓璧礼图作草稼之象今人发古冡得蒲璧乃刻文蓬蓬如蒲花敷时谷璧如粟粒尔则礼图亦未可为据】
　　复雪【二月十六日】
　　夜云复雪达崇朝浩浩漫澷意正骄屋瓦平铺不分垄庭柯冻合总封条尺盈欣此心田沃寸度赢前
　　天泽饶【嵗前冬三月及正二月虽屡得雪均不过二三寸即昨十四日之雪亦止四寸余今则盈尺积霙势犹未已实为优渥】适可又思晴亦好将无过冷碍春韶
　　雪泛四首
　　氷开一舸畅沿流雪落漫天卒未休防暇今朝心值喜玉曼陀界试清游
　　斜扑横排势配藜烟隄咫尺渺如迷米家黒与曹家白合撰拈来作一题
　　飞空原自有形看落水浑成无色观空色有无齐置却泛清浄境破轻寒
　　髙柯低榦花为缀水榭山亭玉作装无定光中有声画打篷淅淅罨兰航
　　题宋椠谢宣城集
　　李杜称诗久楼洪锓版行【是集于宋绍兴丁丑秋宣城守楼昭锓于郡齐距谢朓已六百五十余年又六十四年为嘉定庚辰郡守洪伋以旧版字画漫漶复刋之】芸香资望古藻缋足怡情讵祗摛辞丽颇多契理精欲嗤刘刺史何据五言城
　　题无逸斋
　　萱戺问
　　安退松斋咨政临绎兹公旦额
　　贻厥
　　圣尧箴筹治凛泰否衡才鉴古今宁惟见诸语永以励于心
　　出畅春园门往泉宗庙揽景杂咏
　　清晨勅政尚余闲咫尺泉宗试叩闗雪后不泥还不冻轻舆真步玉虚间
　　鳞塍左右雪平铺积素凝华致越殊了识插秧时尚早麦田润透逮犁扶
　　隄行迤逦向南髙碧瓦红墙緑树韬建闸蓄泉流注北春明日下记空劳【万泉庄之名虽为日下旧闻春明梦余録所不载而丹棱沜则二书皆有之其谓出巴沟以达于髙梁同归于失实盖髙梁之水自由玉泉发脉滙为昆明湖流为长河以注为通恵河者其流自北而南若万泉庄之水则由巴沟向北流从无涓滴向南者实不待烛照数计向为万泉庄记曾综其大要以证讹】
　　山桃春冷尚迟开借助韶光有是哉恰似栖霞寺傍路一株桞树一株梅
　　泉宗庙
　　渐近见环垣居中庙貎轩鸿功利畿甸崇像据泉源言念耕桒重斯为衣食原即看田积玉已是沐深恩
　　挹源书屋
　　万事必有源所以喻乎水万泉久名庄泉源实在此建祠祈佑贶利穑兴良耜左右有隙地防缀轩斋美轩斋率对泉挹之随处是书屋偶翻书治源味荀子
　　扇淳室口号
</div>
    <div class="pagination">
<a href="御制诗集_page869.html">上一页</a><span>...</span><a href="御制诗集_page865.html">865</a><a href="御制诗集_page866.html">866</a><a href="御制诗集_page867.html">867</a><a href="御制诗集_page868.html">868</a><a href="御制诗集_page869.html">869</a><span class="current-page">870</span><a href="御制诗集_page871.html">871</a><a href="御制诗集_page872.html">872</a><a href="御制诗集_page873.html">873</a><a href="御制诗集_page874.html">874</a><a href="御制诗集_page875.html">875</a><span>...</span><a href="御制诗集_page871.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
