<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 7 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 7 页/共 88 页</h1>
    <div class="content">　　承流峯下精舎记
　　有拾所遗而若天所与有剏自今而若昔所竢居之者不以自矜也其事亦岂偶然哉浮屠老子之宫塞天下浮屠尤甚深山防谷寸壤之胜其徒咸集盖其月増日累自唐以来然矣泾之为山最名者曰承流峯故许窦二真人修炼处井灶存焉承流之最胜者曰积翠其下有废墟为和尚坪土人不能举其名也相传唐有老比邱禅坐于此其家虎豹而穴狐貍者屡千百年矣而传之至今傥其人有足称与登斯坪也上倚天柱层峯出云下枕瀑流哀碎玉竹石松杉交匝左右一日谷庵上人过而异之曰此非天许我一袈裟地乎问其业者某氏思永辄应曰诺于是榛莽芟恶木斩清泉雷动嘉石林立不数月而成一庐曰法海竒澜佛宇经楼以次谋举上人盖尝驻锡黄山为都讲往来宣歙二州今作精庐于万山深处殆其不期而致者故曰竒也古之禅坐于此以名其坪者今岂其后身耶经始康熙丙辰费凡若干上人其将开幽辟阻宣法教使四方缁素之众云集而响臻乎抑厌嚣烦就槁寂将逃之空山寻栖嵓面壁之侣与上人皆笑不应也以书来属予记之
　　重修能仁寺记
　　能仁寺去寜郡而西可四十里盖昉于宋咸淳六年僧恵观其徒万选因而拓之崇为净域燬于元三造于明自正统迄万厯踵旧而増华者可辈数其因循朴陋补塞枝梧为旦夕之计者亦往往不免今自万厯以来又垂百年頽敝滋甚于是普耀上人慨然募新维诚维敏羣力竞输工事毕举革壊陋于既往振轮奂于今兹其有功于能仁者大且可久而吾友童君舟生爰属予记盖其先人所尝读书处也夫佛氏之说以无为宗佛者之徒以象为教昔之达贤尝舍宅为寺而比丘苦行宣其教摩顶放踵以营梵宇或费极于巨万而功究于三世使吾儒之有作必勤誓无作辍尽如比丘岂复有难事哉舟生又为余言此地襟山带溪其冈阜之蜿蜒而来者曰兴福其烟火之聚族而相望者曰寒亭而行廊数峯错峙其后若施屏障南望华阳诸山崒嵂夭矫出没云雾之间亦斯寺灵异之一助也吾尝西望行廊而未得往游今且脂北辕矣聊援笔畧书之以纪嵗月云尔
　　青谿庵记
　　地之胜有天胜有人胜崇山大川殚秀蓄奥凭望寥廓灵异所栖胜以天也遐陬僻土一丘一壑昔贤所憩厥壤用彰胜以人也天之所造人趋之人之所名众附之其势固然若夫广隰平原徒旅踵接形胜不萃故迹久湮中有幽人爰居爰处是之谓以我胜不因乎天人而天人若交予之吾邑之响山山之一巻石也下临青溪寒潭在焉李供奉梅都官先后有诗地遂以名其毘乎青溪者平壤也而青溪庵于是乎作盖自虚上人始地故有观音桥石狭而欹有妪坠焉虚曰吾当拓之俾勿壊涂之人负且行者喘汗相属虚曰吾憩而饮之俾勿渇且丐我青溪一曲作放生池吾将庵于斯矣闻者皆笑以为难未数年庵成而行者休渇者饮蹶于途者以安步惊于渔钓者以相忘于江湖虚方掩关枯坐穷览释氏之书是役也岂能徒手立致哉儒者之仁民爱物有终其身不一遂者矣是何成之易也吾乌知夫青溪之迹不又以虚着耶或曰地故有断碑土人掘得之其文剥裂题曰青谿庵则庵之建殆已有先之者与山隂张君荀仲好与浮屠游具以告予属为记
　　芜湖莲花池宣船步记
　　事有便于民不可失也虽细必争争之既定将永赖焉其毋复失也虽细必书吾宣距芜百余里一水相上下芜人多聚贾而宣民多力田所以粪其亩者例载薪以易诸芜于是有宣船粪埠曰莲花池其来久逺初盖隙地少居人所谓金马门者未有也明万厯间用形家言始开金马门而陶氏又构楼居池上怒其秽而逐之辄借谓地近金马门逼文庙不敬主者袒其私宣民为鱼肉矣众不能平讼之院道下其事防县赖当事之贤者履勘旧迹去金马门文庙甚逺杖陶氏而复之两邑之郷先生士民亦稍悔祸佥谋立质剂曰泊从其旧毋相侵阻事起万厯四十二年以迄崇祯之末讼牒议券具在也先是故有石记芜人讼时私毁之今息争余三十年无异词吾宣之父老来告曰往者之有事于此也先达中丞詹公沂司空徐公大任张公守道司成汤公宾尹皆与有力今丐公记之以絶后衅夫周礼垂粪种之说月令布粪亩之条重农政也兹事虽鄙细于农政有助其永安于质剂之盟寜维宣利芜亦与有利焉乃为记之具以告郡邑之贤大夫宣民亦赤子毋岐视也芜之抗阻者始陶氏继以潘氏宣之讼而复者林夀林思敬施思行等详载故牒中
　　瘗暴棺记
　　宣之城西门有崇其墟俗称捡尸塲暴棺累累有年矣盖人之死非命者官谳死狱陈尸于是其事动经嵗年讼已则或不能葬弃之不顾夫人至不得其死又蒸洗鍜链騐取伤迹骨且不保衔痛滋剧礼掩骼埋胔着在月令顷年军兴嵗凶余行天下见野多暴骨未尝不掩袂酸鼻矧此伤死残骸尤为寃酷者哉文学江君梦龙见之请瘗于邑宰南昌邓侯尽然出白金五两经纪伊始江君病卒以属阮君士珙终其事编修孙君予立又为募疏得若干金制槥数十拾残易朽聚而瘗之为大冢昔之暴露壊烂数十年不举者一旦得土以为安苏文忠尝言暴骨非无主仁人君子斯其主矣是时雇役舁棺者县簿宗君舍地二亩以葬者张翁伯驭凡有助于斯役皆可书也铭曰
　　是死而讼岂无子孙风凄雨泣有号莫闻聚敛魂魄于焉窀穸为谷为陵毋毁此宅











　　学余堂文集巻十三
　　钦定四库全书
　　学余堂文集巻十四
　　翰林院侍读施闰章撰
　　游记
　　使广西记
　　顺治八年辛夘秋八月
　　皇帝婚礼成上
　　皇太后徽号九月遣使诏赦天下时奉使无専官臣闰章以刑部主事与使广西广西地险逺嵗为期是时天下初定水陆驿不备使者裹粮遇舟车乏絶辄三四日不得发衡山以南种火而食人杂虎豹行明年三月始达桂林宣
　　诏书如典礼明日谒定南王定南王者孔氏名有德拓地定广西者也建藩独秀峯下贵重无与比而巡抚王公一品巡按王公荃可闻闰章名间尝为王言至则王相劳苦命前席具言其平生及用兵粤西曲折已赐食王笑曰君来厚幸往粤地阻兵使者数辈多反自衡永间孤手辟此土监司郡守皆君同榜盍徧游观吾所置吏士使诸郡为治装闰章辞谢曰使于斯职也义无客游王顾眄叱咤自豪言出皆诺无敢后至是色微怫强笑曰向闻若名士故与若驩孤岂肯喣它客者耶已又曰君奉
　　诏书录黄发诸郡例取诸郡吏奉诏月日还报事乃讫今广西郡县荒逺非数月不悉致何坐守郁郁也此中江山竒奥可娱客即徧游两粤亦何不可君行矣抚按两公目余诺谢出时桂城无传舎又重违王意念期逺乃下漓江抵平乐梧州二郡所过阳朔诸山棱叠峭诡下涵澂碧不可殚状作粤江赋留苍梧旬日暑雨昼晦蛮洞水多蛟涎毒不可饮挽舟又难上苍梧备兵佥事彭君爌力促余游粤东遂出私钱买棹乗江涨顺流东一日抵肇庆古端州也分巡佥事沈君鼒留避暑为十日饮假馆崧台过端溪购得数砚又三日至广州五羊城登越王台问陆贾说南越王陀处大噉荔枝而西秋七月溯平乐闻贼李定国破衡永薄桂林矣知平乐府尹君明廷亟止余勿往曰俟王师破贼解围行未晩也居顷之定南王自杀桂林城溃浮尸蔽江下余亟道苍梧东归道梗困甚所在山泽盗起剽掠乃取
　　诏书及邮符裹敝缯中隠姓名与贾人俱至韶州获见海南道林公嗣环巡按广东御史杨公旬瑛二公执手贺无恙饬将吏驿送复出邮符乗传行始余之困于苍梧也守将戒严夹江置礮垒矢石令无纵一人一艇而余从舟载药物或闻王以下诸公谬相重意槖中装多固尼余行是时吏民有敢走者辄斩米斗一金闻贼乗胜至人相视哭余使谓其帅请尽弃舟助战舰裸身归帅义之以小艇送出境是时桂林之变惟巡抚王公先引疾去余或死或亡罕全者余以定南王从臾出游囘次平乐得东向未几平乐陷其守尹君死之而余以先发得免后数嵗
　　诏使之役悉归行人诸部曹遂无复奉使者
　　游龙洞山记
　　华不注龙洞皆歴下诸山之最著者华不注距城十五里而龙洞之逺倍之山寺尽燬故游者絶少丁酉九月余同严给谏子餐登华不注因戒从者为龙洞之游防风雨中止凡官于齐及东西往来者十不得一游焉己亥夏五月视学既竣念不可失龙洞乃偕藩使袁君叅臬陆君戎帅刘君往山皆积石其西岩曰锦屏丹壁苍藓日月反照烂若披锦鹳雀蝙蝠多巢石罅间一穴深广衔石瓮二不知所自始今亡其一无级可攀避兵者缒而入尝活数百人其东岩横入山腹者为龙洞洞口空明可布广席稍进则深黒以炬行乍俯乍仰石乳沾衣屦不移时达于山之阳余大笑曰昔张公养浩纪游云蒲伏蛇行几死不得出至比退之登华山今何易甚也复入达于山之隂列坐酒数行陆君诗成予次之刘君又次之并书石上刘有二歌者操呉音佐酒声出洞中缭绕木末客皆尽欢余复问龙潭命土人前导西北行里许得之石池然两崖壁立旧传潭深数尺今视之才尺许嵗旱祷雨輙应宋元丰二年封顺应侯祠在锦屏峯下有宋碑是游也先二日戒期次日雨至是则微曦出岫轻风在衣山上下十里磵壑声皆潺潺诸公适无事能不辞逺余为主人刘君携歌者又益以善酒日暮而别具游之胜惜乎山空无人不能止宿观素月之照锦屏也
　　玉函山记
　　玉函山在齐郡城南二十里皎然若几案一名卧佛山余乗兴偶出覔笋舆兼策杖径造其巅向之皎然几案者隠然在万山中稍缺其北郡城当之俯视迷离惟明湖荷芰城外流泉浮青缭白防华二山如列眉上有碧霞宫皆石屋南望泰山不甚髙若可兄事而指臂聨也世传山有鸟曰王母使者汉武登之得玉函化白鸟飞去事见酉阳杂俎余谓山形差小非登封临幸之所石径巉削无可容辇道世所传殆非也然自有山以及汉武不知几万载矣汉去今又数千载矣汉武即果至亦万古之须臾耳而山以汉武名是何无尽者待传有尽不朽者借名速朽也天下之山川赖人以显者类如是岂好名之病山川不免与抑人自名之而山川不有与士大夫无独游者余兴至则游不偕宾从尘籁既尽解衣御风嗒然知浮名之非故而造物之防冥不可得而名也独游之乐视与众为乐甚也作玉函山记于石屋时已亥夏五月二十有十日
　　白岳游记
　　齐云岩之于黄山若附庸国称白岳者大之也相传世庙时禖祀辄应羣相寻于白岳矣入山六七里为桃花洞天故邋遢仙栖真处其下为桃花磵夜听水声潺潺深林中一灯荧荧逺近明灭惝恍物外质明躐级抵枏厓石壁洞开髙可旌旗广可车骑是为天门其蜿蜒门外防髯向人者枏也石上有汪司马伯玉铭从天门虎岩至榔梅庵见一山离立若擎菡萏心知为香炉峯左右钟鼔山如翼云气氤氲直通帝座数折抵飞雨崖得三姑五老诸峯而五老为最苍顔素骨后先列坐中一峯昻首戴九松若危冠晞髪适从奴荷素琴命琴者髙子拂作梅花三弄余亦鼓一再行逸响崩云山上松风谡谡传五老笑语铿然响答顷之复有紫虚道人者携麈尾披鹤氅导余登玉屏絶顶则黄山天都峯缥缈来接而羣山皆履带下矣日暮仍宿桃花洞客问何如庐山余笑曰珠帘飞雨去庐山瀑布逺而香炉五老娟秀过之但少怪石可为庐山小友顷当移尺一报匡君也然吾闻黄山三十六峯出其一足抵白岳而其境幽逖阻深轩辕浮丘公得私为窟穴游屐罕至人情之耽近遗逺望崖而反即观游已然矣
　　西山游记
　　官京师二年西山日在眉睫间而未得往游也游则自丙申四月始西山巍峩延亘千余里士大夫踪迹所及仅屈指一二为某峯某寺云譬之以蠡测海谓尽海则未也谓之非海则不可夫山亦若是已矣距城四十里为承恩寺寺虽壮故平壤无泉石折而出得二寺曰净德曰隆恩并有松数株佳者髣髴慈恩寺松隆恩视浄德尤胜以其依山麓独有泉也泉之源曰水尽头逶迤左折流入寺门会日暮止宿其后层岩壁立松柏际天夜寂风骇殷若奔雷砉如裂石风止响穷爽然深省旦日渡浊河登石景山大风划平地作水纹深寸许骑者堕舆者仆再宿而游香山香山者明世宗所谓西山诸峯独有翠色者也其泉曰甘露石曰蟾蜍曰香炉最胜者为东轩神宗驻跸手书来青轩三字墨迹岿然尚存闰章谛视良久留诗而去可三里为碧云寺泉出寺中流绕僧舎汨汨焉泉穴作亭覆以古木举酒盘薄水气袭衣余诗曰老树数围隂古寺流泉百折抱空亭盖实録也有明全盛时物力既丰乗舆数出戚畹及中贵布金无算故西山诸刹皆金碧庄严而香山碧云为最一亭一榭费累钜万春以杏花秋以柿叶纷红深赤非复人间惜乎游非其时也然系迹于官动不自由得三日乞假纵辔一往亦足以濯淄尘稍谢丘壑矣但恨时迫不得见上方诸山耳为之三叹
　　化成岩小记
　　亭于化成之岩曰语石以其与石相对堪共语也岩在宜春县北大石礧砢矗立数丈好事者覆之以阁若不知有石者余见之失笑谓若屈伟丈夫帕其首作三日新妇耳盍去之郡丞孙君曰诺于是发屋而石出徙阁而亭成稍进为李卫公读书台岩洞炯然其色深碧如菡萏初开而拳其半名之曰青莲洞撤岩下败屋数楹见岩势侧出如覆掌又如老人俯首举袖揖客于烟雾间客之同游者皆旷若发覆僧之居是岩者亦诧以为非吾故岩也于是与客举酒欢甚山水之有亭榭犹人之髙冠长佩也在补其不足不得揜其有余向之人非不亟赏之也爱防之已甚而失之觌面者也予非能有所加也因势损益相之物外而遇乎其天者也是不可以不记
　　游春浮园偶记
　　泰和萧伯玉太常自记其春浮园为时所称美盖因其髙下凿溪垒山一亭一迳皆竭能殚智求异于人伯玉既下世而余适分守湖西时宗伯钱公属余以其犹子孟昉且谓能世其家而其园可惜固余所愿游者壬寅春行部至泰和连雨浃旬一日亭午方霁遂至园所时孟昉客防州求所刻春浮园记不可得地近城郭又数苦兵去伯玉未三十年樵牧者皆得而往矣献吉悼外舅诗云田园树大身先塟书画楼成昼不开尝读之凄然废巻今伯玉既以犹子为后而其竭能殚智之所经营卒归之蔓草尤可悲也然亭台半圮丘壑犹存断壁寒崖矗然斗絶囘冈曲渚忽又奔属客至者皆不辨其为园也孟昉又别构小圃荟丛妍好园中人能具兰舫笋舆酌家酿进园茗余徜徉其中遇嘉石竒树则解衣箕踞坐良久驱吏人逺去或呼园丁问花木种植剥治接养灌溉之方纎细疏记穷日乃返不恨园无主人也得诗凡五首逝者有知将酌酒酹伯玉焉
　　游九华记
　　昔刘梦得尝爱终南太华女几荆山以为此外无竒秀及见九华始自悔其失言是说也尝窃疑之而李太白以山有莲华峯改九子为九华予舟过江上望数峯空翠可数约畧如八九仙人云其山外峻中夷由青阳西南行则峯攅岫复竒百出而入其中则旷以隠由山麓褰裳则寒泉数十百道喷激沙石碎玉哀而入其中则奥以静盖岩壑盘旋白云蓊郁道士之所族处者是为化城一峯屹然四山云合若羣龙之攫明珠者是为金地藏塔循檐送目虚白之气逺接江海而四方数千里来礼塔者踵接角崩呌号动山谷若疾痛之呼父母蹈汤火之求救援道士争縁为市几以山为垄断矣寜复知有云壑乎于是择其可游者曰东岩其上有堆云洞师子石僧屋数间刻王文成手书文成聚徒讲学游憩于斯有东岩燕坐诗今求其讲堂无复知者天柱峯最髙俯视化城为一盂絶壁矗立乱山无数所谓九十九峯者迷离莫辨如海潮涌起作层波巨浪青则结緑紫则瑚夕阳倒蒸意目夺盖至此而九华之胜乃具惜非闲人不得坐卧十日招太白梦得辈于云雾间相共语耳游以甲午嵗十月从之者查子素先徐子道林【瑮按自记云是记十年前所构今括残稿得之删存十五六或讶其太畧余谓正恐芜尔山犹人也人识面而全体斯具记山者岂必一丘一石之不遗哉禹贡及水经注千古游记鼻祖不可髣髴杜老有云佳处领其要亦犹愈于路程本子也时乙已嵗除前一日】
　　毛氏桂林记
　　桂林者江山县西五里小山也旧名茅石冈以其业于毛氏也又称毛氏桂林岩石丽绮盘嵌离立寛受千人隘容一趾诡势駴形罴虎出没丛桂连蜷不种自植鸟啄猿腾繁英委借微风拂林香被峦谷芝草松苓卉药竞集雷仆乔柯苔蒙菌附往复降登迷惑来迹余方箕踞长啸而江邑主人送酒适至山尊数酌頽然輙醉归徴邑乗阙无纪载因谓主人曰江阳多名山予皆不及游独游此林便幽絶可永日忆十年前见粤西桂郡人皆薪桂无惜者今江山路交闽粤兵车时防地又偪城郭乌知后来者不尽此桂而薪之也向非君物色告我则隂崖老树中恐乏幽人之迹矣主人曰有是哉不可俾无闻于来世乃记之主人万介公以进士令江山实启余游者也
　　碧岩记
　　余至湖州之三日问太守吴公以山水之最则首举碧岩碧岩故弁山髙处太守尝与客游憩其上而湖之人罕至焉凡湖之山皆滨水可舟游而碧岩距水八九里石磴欹危迳草没骭芒履竹杖毕力而后至焉林木荒荟风灌灌然暮寒侵骨有僧雪波者出其诗具言山中胜事屋后石壁十丈许罥以老藤攫拏佶曲下覆石泉中有物如蜥蜴蜿蜒五色祷雨则取之或时不见谓之龙子春夏之交藤花盛开和笋作馔风味絶殊地产茶与庙岕相敌然皆寄生箐篁岩石间滋以云雾僧蚁附而撷之曰野茶最髙者曰云峯尤清絶不多得余尝过匡庐五老峯啜云雾茶盖此类也寺东有洞如龙口草木旁缀为髯迳西则珠帘泉下泻为瀑布时秋晴水仅相属不能作崩崖砰石声凭岩面太湖澄无际拍臆荡胸岩石皆累峭初至山腰时望之若崇墉苔藓绣错山称碧岩或以此苏文忠尝题字其上今剥落犹髣髴可辨闻山后有精舎三四皆钜观防朝雨迳滑从者蹒跚遂取故道归山髙寒难久居士大夫非有济胜之具又耽防搜者恐不能为是游也书以告之好事者戊申七月二十四日
　　西山游记
　　西山之可游者五六余得二焉一曰翠岩一曰香城香城距南昌五十里在山之阿翠岩则丽乎山原矣余先其难者从青山左折崩崖裂石中侧行屡息抵香城寺日已向暮香城者相传晋髙僧白云住此土人依以避兵僧焚香岩谷气成云兵望之皆层城不敢犯故以名焉前山最髙者为萧仙峯或言仙萧氏或言昔有仙人吹箫其上云又左折逾数岭迳益险猿挂行二十余里为翠岩寺寺西则洪厓炼丹井赤峡峭束泉争道怒流砉然雷惊石坼或散溢被石面如巾拂其崖下渟以深者井也坐久作歌曰水瑟瑟兮石齿齿中有人兮洪厓子石髪緑兮岩扉开云车朅兮来不来明日过金岭寻丁道士问养生家言道士盖尝师张逍遥或以逍遥为地仙余出香城道过逍遥故居俗所称虎洞者也叩其弟子具言逍遥不知书不事丹鼎昼尝瞑坐石上夜衣羽衣礼北辰化去时年六十二所居虎穴逍遥至则虎去人遂异之以为仙竟不知逍遥何许人也同余游者为同邑髙咏阮懐休寜汪楫舟次各有诗康熙丁未重九前五日记
　　振衣石记
　　溯洪厓井而上百余步一石独峙坐容三四人俯观瀑泉数十道砰转谷间可溅衣凭流测源毕景忘返其旁有旧刻云嘉靖癸亥冬武阳王洪泉奉命经此凡十四字大如拳问土人莫能名余以笻杖撃石歌振衣千仞冈濯足万里流之句遂名曰振衣石记之而去客言上数里有两石如轮水激之作钟磬声异日当更寻之
　　游玉华山小记
　　登快阁西望玉华山蜿蜒城下谓可纵马立至也出城过水田间蹊路倾欹舆人皆侧足行久之过赤峡有老柏数十株自此登阪陟岭折入邃谷佳石如林可坐可倚太常萧公伯玉置茎草龛前有巨石屹然相望山豁江见足爽人意进一里许髙树婆娑得石莲寺其林杪悬栈飞亭跨越寒涧前辈杨褰云书其亭曰浮槎其阳曰飞练盖泉出万山惊流戛石雨则瀑布旱亦鸣玉泉甘如醴相传萧杨两先生过此辄盘礴坐卧为竟日留时孟昉烹葵进酒携书画数巻展对泉上予喜甚用巻中韵留诗亭壁日晡穿山腹陟玉华顶瞰江城如指掌而三顾诸山气若素练垂垂下接于江趋归及山麓雨将至矣予又成峯顶一诗孟昉曰玉华旧无名作今自公始请并书之以贻后人其诗曰抱疴深媿未归身野鸟山樵暂主宾絶磵全消松阁暑碧苔长防石崖春忽闻清磬知隣寺细酌寒泉见古人散帙凭栏堪永日僧厨葵藿不愁贫翠柏戎戎挂夕曛振衣江色岭头分顾山明灭数峯雨蜀口青防几树云画壁荒祠隂澹出城孤塔暮氛氤风流前辈谁过此笙鹤应从此日闻
　　游青又记
　　枕青原而夹出于山谷者为青又予闻之药公以其山缅邈不尽故名土人相传或谓之青幽云境杳邃畧似武夷九谿十八涧自五笑亭而左穿山腋侧下窅然以深左右诘曲縁磵行予至之日落叶在林履声防然与诸子登钓台水清石峭顾而乐之前二里许得飞云石礧砢仄叠望之若垂天之云又涉磵数重大石横出径隘甚从人私语曰盍凿诸予笑谓山灵所留以拒车马客也迳再折层崖峻峡石骇水飞奔雷曳练药公名之曰潄青客皆选石列坐聆翫淹留委情栖寄自青原寺至此可五里委蛇嶂中其进若阻其往若回惟一缕枲声淙淙随人不絶山中草木苍翠如早春将至一僧舎寒香发林则山梅已华矣延目前峯遥青无际景仄而归途既半坐溪中盘石与药公论生死鬼神事良久又言此山之阳十里为天玉山上有瀑布从飞云石畔一峡横入旧有千佛楼今皆山榛隰苓矣山之幽固不可胜穷也同游者五人刻石纪姓氏康熙乙巳季冬之六日【药地禅师智胡万咸以寜毛大可竒龄方位白中通堵子威凤蒸】
　　【附诗　晴冬风日好乗兴恣攀跻岚气盈襟袖泉声逐杖藜天围一握小峯截片云低暗穴熊留馆荒陂虎印泥杳防忘去住曲折失端倪置屋縁茶圃分流润麦畦野梅寒早发谷鸟臈先啼白饭烹葵美青林采药迷恵庄心共逺支许手同携不尽青青色重看万岭西】柑林游记
　　临江厥土宜柑江畔洲渚间列植以千万计予谓当坐饮其下会南昌陈君士业蕲州顾子赤方山隂徐子伯调吾邑黄子文在陆子在璞后先至于是有柑林之游甫渡江则碧玉林立流火散珠累累下垂夹道委地客皆頫首侧身而过之席地小饮酒数行輙浮大白引柑橘故实行觞政予以病止酒是日数十觞不醉顾子慨然曰自有此柑林未有使君与我二三子惜不令太白子瞻辈见之其不可不以告后人俾知柑林之游自我辈始予笑曰身后名何若生前一杯酒姑为我强醉日暮酒尽野人献橘又命取斗酒只鸡继之坐待明月有顷月出皎然江山雪色沿流放舟缓棹容与江涨波平水鸟鸣咬咬与舟俱下逺见城头灯火来迎影落水中作数十烛龙蜿蜒无际未知太白桃李之防子瞻赤壁之游果胜此否于是客皆次第赋诗属予记之予谓柑林不足记而诸君子数千里毕集一时赋诗纪盛则宜有闻于后者也遂为之记
　　石莲洞记
　　嵗之丙午十月甲戍舟泊吉水桐江湾风日晴好与故人沈治先贺学林及少子恪防骑寻石莲洞盖罗文恭洪先栖隠处也行可三十里得二石室其一如覆盂髙不盈丈周广三之今为僧庐其一石扇欹陿初稍暗委蛇数折则谽谺空朗上豁旁通洞门髙处刻文恭手书梅关二字先生尝斋居独坐或闭目终日不语士大夫数来问学山故多虎置短垣署曰虎豹关虎遂絶迹人惊异之从学日众环洞而庐者亭馆相属洞之南为正学书院今门前双桧岿然独存余攀崖危坐顾谓客曰若知文恭之乐乎方其廷对第一时天下方盛公年又甚少朝廷四方快覩其文采谓且大用公偃蹇朝列枕藉于虎豹魑魅之宫数十年以终老何哉今虽讲堂草阁荡为寒芜久矣尝试防杖层颠极目长啸四山靉叇夕阳乍隂安知先生不往来其间乎乃歌曰谷风凄兮山木疎岧嶤无人兮谁与居瞻赤螭兮望囘车又歌曰朝白云兮暮明月思美人兮坐超忽瑶草寒不死岩花开未歇歌罢而出谷口万树声飕飕余与客皆陶然若有遇也是夕止宿僧为予言文恭年六十夜闻洞外人声曰甲子年生甲子年与君相见月圆前公亟归望前一日逝矣其生死翛然如此世遂传为仙去不知所终云










　　学余堂文集巻十四
　　钦定四库全书
　　学余堂文集巻十五
　　翰林院侍读施闰章撰
　　游记
　　武夷游记
　　自建宁府西行三百里抵武夷山万年宫循溪游溪凡九曲峰三十有六溪口崭然雄长者曰大王峰其半为张仙岩攀岩见张徐二仙蜕峰顶有投龙洞天鉴池峭险不可上肩随者为幔亭峰即武夷君虹桥彩屋宴乡人处也娟倩临水立者曰玉女峰旁有峰负石如镜所谓妆镜台也稍进为大藏峰峰侧横版曰仙船岩下有卧龙潭深不测前数石错峙溪中曰小九曲其峰直且方者曰大隐屛朱子依之作武夷精舍地可三亩许独平如掌蜿蜒其前者晩对峰左右天柱文峰诸岩环向叠侍郁为奥区一石附隐屛有断痕三曰接笋峰缘梯扪銕絙可至顶其下种茶有茶洞有屋为云窝皆石谷谽谺池台洞穴之属尺寸改观又西曰仙掌岩横石百寻陷掌纹其上数折则天游峰峰故曲防上有一览台頫视万峰林立若相聚语溪流为玦为带云荡烟霏毕集掌上由山麓渡溪曰小桃源石门山坞间土沃泉香可耕可潄由此至上流称峻者其峰曰三仰曰天壶曰鼓子曰玉蕋皆次第见山将平旷一峰匝云际曰白云沿溪之峰大概如此从天游取别径十里为水帘洞人立百步外岩际飞雨来洒人衣绕出于幔亭之后者为换骨岩云仙人冲举蜕骨于此余或舟或舆或梯或杖薄游者五日其溪流曲绕山中山回相抱崖随櫂转交睫异势故峰无定形曲无专属虽有敏者目记指示顷即迷误其山苍绀皆巨石斗峭作斧劖剑削痕苔草絶附陟其巅有冽泉有茂林有佳茗灵卉岩岫防搜可以栖神颐性欢延累月葢羽人之窟宅也然自朱子筑精舍讲学著书櫂歌游泳九峰诸儒萃处称为闽南洙泗今皆灌莽荒榛矣余顾之慨然叹息既返櫂小暇聊记其略以自娯览武夷者列仙传云籛铿二子居此曰武曰夷故名又云昔有神人自称武夷君皆荒逺莫可攷然至今传焉
　　旴江诸山游记
　　旴江之山最麻姑麻姑之迹以顔鲁公仙坛记着山半有亭骤闻风雨声防然者瀑也源出西芙蓉峰过石梁垂为水帘滙为龙湫砰转数百丈忽分为二夹练争飞左右稍异俗呼雌雄水下有观瀑亭瀑汹汹来压人龙湫上百步有神功泉出石底土人取以酿谓之麻姑酒去此即仙都观祀麻姑榜曰丹霞小有洞天传称王方平过呉门蔡经家召麻姑防今呉地志言其宅在朱明寺西一名蔡仙乡而此山观址又相传为蔡经宅云旧有仙坛记碑碧莲池唐大夫松今皆湮废问丹霞洞久无识者矣其稍近者为从姑山从姑者谓亚于麻姑也三石聨属逺望之如侧弁稍近之如两秃翁其面为飞鼇峰昻首虚腹左半为天柱县岩作宇甘泉窟焉有旧刻云前峰书屋葢明德罗先生父子读书处而明德聚徒讲学尤盛壁上铭勒不可胜数左百余步曰一线天石罅中仅可通人冠以飞梁梯岩而上城郭江山一目千里西望麻姑紫气郁然而此片石礧砢突起双江似未肯相下余谓其离竒苍绀有类武夷峰者目之曰小武夷客谓华子冈僻奥少人迹幸毋得两姑失华子故复有灵谷之游灵谷者麻源第三谷华子期仙隐处也岩下大石丈许欹侧成门是为谷口上有石屋曰仙岩岩侧石角有亭曰倚云山霭溪光如在亭槛时四山杜防花盛开而岩石堵立泉溜防防下日射之赭然谢诗所谓铜陵碧磵石磴红泉者髣髴近之而或谓康乐所咏在抚州城西之铜山嗟乎陵谷变迁丹丘灭没又安从而深辨之也葢麻姑以瀑胜从姑以石胜华子冈以石门胜自此逾岭涉溪寻云门寺则境益閴寂麻源之窟益防逺非杖屦所能周矣
　　苏门山游记
　　出国门将薄游嵩少间过卫而太守同年程君觞焉曰嵩游毋亟行君不闻苏门百泉之胜乎去此五十里耳于是相顾抚掌旦发至共城趋泉上日将晡矣亟蹑苏门山登啸台右瞻太行左眺九峰谒孔子庙入邵子安乐窝与啸台相望临崖为卫源水神祠百泉沸出山下一称百门山山以泉名也泉上多废亭有大苏手书苏门山涌金亭六字泉左为百泉书院碑刻不胜读其阁曰清晖烟月空明都非人间世施子曰余往闻苏门有孙登啸台意其岩窟阻深矣今视之葢若培塿然阮籍既退至山半闻啸声若鸾鳯向人不可得见庸知其啸处哉然自阮公后千余年矣寂无啸声宋李之才摄共令邵尧夫从受易筑室山阿其后姚公枢许公衡窦公黙相继往而耶律楚材来居溪口沿溪种梅歌咏梅溪即今水南村落也海内名泉不乏见于三百篇者卫源独焉所谓毖彼泉水亦流于淇是也澄源一本众窍争流视之若无听之万籁葢大河以北所仅有古之人其皆有乐乎此邪夫咏柏舟而思共姜之节歌淇澳而怀卫武之风泊乎晋宋以还有道而栖迟者辈接矣所谓伊人在水一方或庶几于一遇焉康熙辛亥八月二十五日
　　游少林寺记
　　自洛之嵩必先少室其北麓曰少林寺后魏孝文为胡僧跋陀建枕藉五乳峰旁有甘露台相传跋陀翻经致甘露故名自佛法入中国迄达磨面壁少林传五叶其説大盛故寺称最古名僧逺迹具见唐裴漼碑则天武后尝游幸供祀诗文皆婉秀可观宋楼异三十六峰赋为参寥子书今仆在地累级而上为法堂代推一僧主其席籍名祠部寺后毘卢阁最伟丽初祖庵在西北二里龛达磨影石高三尺广半之肤理眉髯如生世称达磨面壁九年时精神所彻也石故在面壁洞道阻峭故移之山麓云余偕僧雪门奋防寻石洞其北壁稍空可倚立一人即故影石处闻当时二祖立雪断臂亦在此后人作立雪亭寺中非也古求道之士餐风雪狎虎狼捐絶百念而为之故精贯金石学无不成类如此洞栖一头陀敝衣跣足门以纬萧问姓名不荅与之钱不受余叹嘉而去南见鉢盂峰如在掌亟欲登少室僧曰不可登也山旧有金宣宗砦势斗絶一角可攀明末为贼垒事平焚禁二十年无人迹矣峰一名少室山海经曰少室之山有木曰帝休服之不怒又名负黍山今土人但呼御砦云问贝多树不可攷藏经阁后有秦槐永乐间亦火矣惟前瞻少室如青玉案林隂山霭与庭柏藤萝苍翠郁蓊心形交静或曰此少室之背也稍东二十里回望舒妍为翡翠屛再转而南过汝州则八九青莲花矣余喜曰固当有异姑记之于少林寺
　　嵩山游记
　　施子之将寻太室也登封宰叶君井叔以事如洛城值余少林寺还留一日是夕冒防雨入城旦从雨隙中东八里谒中岳庙庙后有黄葢峰宛然车葢汉武帝封山见黄云故名其西则万嵗峰所谓嵩呼者也夜井叔对酌部署游事是时九月六日余期以八日宿中峰九日从絶顶纵观防连雨二日山不见肤寸輙私祝曰安得风伯为我卷云雾后夜适大风旦起山色深碧迳滑甚舆登法王寺石壁棱厉东峰断处曰嵩门唐宋人尝以中秋夜待月于此月从门出号为絶胜余题名壁上从嵩岳寺塔院东抵嵩阳废宫有三柏相传汉武帝封三将军今存其二大皆围三丈有竒轮囷盘蹙纹如垂鬘稍北一石幢半沈土中见韩欧诸公题字东数百步有石甃九曲泉昔人提举崇福宫流觞处其左为启母石有汉武御道石门篆书古甚明旦自此陟岭穿腹及背约十五里得一石如蒲团坐面少室朗然几砚间名其石曰留仙西数里侧下青防中度栈得石窟曰髙登岩世传仙人李八百隐处或曰韩退之所宿石室即此岩隙垂乳泉日供一僧余留絶句而去又西上数折则嵩巅矣从城郭望之略与诸峰竝至此则前拱后卫羣山皆頫于少室拊其肩背下瞰方城为棊枰多黑白子登最后峰北望黄河如练东西女几具茨惝怳出没指顾青影于是潄玉井之泉探白鹤之洞日已将昃一道士甫归问封禅台玉女窓捣衣石皆无以对惟言峰左一荒址尚余瓦砾云顾龙潭两寺出趾下遂东北行二十余里过九龙潭就潭下寺宿始余将陟中峰人皆以虎谏余笑曰蠢尔山君不当避人耶叶井叔勅虞人以火具从已而下北岩路峭棘如危墙未至寺六七里深林日暮从者恐前后相呌呼间举一礟响震林谷赖月明不失道抵寺中已漏下矣
　　游卢岩及石淙记
　　十一日登龙潭南寻卢岩寺葢唐徴君卢鸿乙隐处泉出千寻岩上雨后为瀑布回风拂之为卷帘防秋旱尚洒洒如散珠然下有盘石可坐数十人卢隐居授徒累徴不起着嵩岳记一巻问邑人亡是书矣东二十余里过周公测景台南望箕山故有许由冢人皆曰许由山云又十里大声发山磵怪石林立是为石淙水从东北来束以石崖人立而猊踞中卧巨石激湍淙淙然循崖南上壁面斗削下为小潭前人窍壁置悬亭磨崖勒铭今亭废字逺不甚辨左右石以百数大小抗坠突缺之势不可具状西一石离立为蹲虎头目欲动前有钓鱼台其流少逺水声渐细夕阳既西崖黑藓青倒映澄緑儵鱼长二寸许粲粲可数土人言昔官游宴尝取鱼石穴佐酒谓之小鲜危石竦峙其下流龃龉交错如不听水去每曲注为潭必有平石可布席类造物者所位置以待幽人东接颍水西瞩箕山仰首长叹思巢许诸人必尝有游迹焉彼钴鉧潭石鱼湖僻在荒儌以柳子厚元次山名而此地处中原不大显于世岂以距嵩逺故士大夫罕至与抑天故靳之不使市朝人狎也世尝谓嵩山少名泉余一日得二奇惧惝怳而易失也趋童子濡笔书之
　　山门游记
　　宁郡匝万山其磥砢而谽谺者往往窍为洞穴而其环山皆洞交属旁通者莫如宁邑之山门山石横亘中豁如瓮城髙广数丈其西为文脊峰中多平野山为郛郭其前后高下以洞名者曰朝阳曰紫云曰涟漪曰枇杷曰龙潭相距不一里许朝阳者南向爽垲戸牖三面相传瞿硎先生披鹿裘坐石室处东百余步从怪石中侧坠下者紫云也窅深而明时出云气自西北穿磵谷深黒可三百步防防闻流泉僧炬而导客南出于山之尻所谓涟漪者也左陟山椒又陷而中虚崖罅有枇杷树洞以是名其稍逺者为龙潭大旱不涸龙窟其中嘉靖间土人竭水灌田雷奋龙见日为昼暝其水东北迳涟漪合流滙于港口其余如窦如井多深陿不可入春夏水涨灌输万窍众山怒号若考钟鼔始入门曰灵岩寺有古木大数十围人称瞿硎树寺外精舍有所谓凿銕庵者又别辟一石门随山架宇倚石为壁曲榭层楼人蹈空际中有狮子峰倚天昻首环顾崇岩万怪竦叠余少而闻之将老而游春日既佳欢兴殚洽乐其洞穴之幽而多轩豁通朗给人游目类有道而能容者时无瞿硎子石室閴然然其人遁迹韬光而桓温造访物色使伏滔作赞温故自可哉千百世下求斯人之车尘马迹又可得哉
　　黄山游记
　　江以南诸山黄山为冠其髙四千仞所谓天目之顶仅及其趾者也旧名黟山説者谓黄帝鼎在焉故称今名壬子八月八日施子至自宛陵憩硃砂峰下浴于汤泉次桃花源遇雨三宿观白龙潭瀑甚奇雨止自汤寺观罗文恭所题壁遂过慈光寺揖老人峰日暮登中峰絶顶度栈缘梯如自井中出是为文殊院夜得好月旦登莲花峰将及顶三丈许附壁以腹行踞巅坐良乆西数里穿鼇洞宿炼丹台指月庵防雾雨寒甚十五日霁蹑飞来峰狮子林至西海门遂歴始信峰石笋矼纵观日将夕从光明顶上看月大醉作歌旦将北迳云谷以芜塞反汤口取道折入观九龙潭宿鉢盂峰下精舍明日出汤口还客问游记余曰无记黄山不易游游不易记也子厚居柳州一丘一壑寓目周赏他名山以峰记者数十其巉奇间出率得二三黄山奇峰不翅三十有六拔石万仞离立刺空若攒笏植圭分一峰足名一岳矣又聚数十峰为一峰石罅衔松蟠屈怪玮人百其目不给览矣又云雾窟宅隂霁顷异隂则白日混茫客或至逾旬不辨一峰失意去故所见人人殊余幸得数日清霁登文殊院左右顾大都莲花屛立骨见其余万峰皆莫敢辈行自此迳西北倾曲作蚁旋出花萼中平视天都若几案间物逺见九华庐岳者莲花峰也断石若峡横松引臂下视散花坞丹黄绣错者始信峰也前临防壑塔涌墙立人鬼鸟兽器物状以千数者炼丹台海门也万剑林立间若三数人偶语行且立者聚擎羽葢累累惝恍者石笋矼也突若广颡冠前后海者光明顶也顶以东曰前海西曰后海以云气布濩羣峰出没如岛屿在海也久雨新晴云归壑岫层累万叠是为铺海可猝遇不可必也适我愿者中秋月夕正踞光明顶倚天啸呼月在眉际独未及见铺海然风起云飞笼山堙谷一瞬百变差得其概焉若夫山光岚气激射虹霞照耀氷雪诡形殊采千态万状虽使郦生撰注谢客游咏安能含毫抽思缕析其什一哉客曰黄山大且竒矣然太崄仄如足茧何余笑曰蓬莱限弱水矣西华千尺峡非垂繘不得上今黄山天帝所都羣仙攸处蛇虎不穴不靳人攀跻自太古以来亿万年至僧普门开迳山始通人吾侪葢幸而觏焉观其要眇子乃欲慁以车马作耳目近玩邪客口呿无以对再浴汤泉而出栩栩然若御风矣是游也始以山记从臾者程子非二从余者洪子美周许子雪怀而江子允凝数于梯迳絶处蹑险先登余恃以无恐葢称黄山导师焉
　　游石梁记
　　游天台而最者高则华顶奇则赤城石梁赤城距城西数里山色正殷崇墉复阙上下二岩若层城去此北五十里为石梁两崖堵立横片石长三寻广可盈咫龙首脊西北双磵飞来抵巨石合流争道万籁鍧砰崖石皆汹汹蠕动旁据昙华亭俯瞰梁下直泻千仞烟霏雾散殆絶髣髴循亭槛东下望之则飞梁冠云白虹数百道垂天而下矣双磵一出华顶一自桃源洞迳莲花桥撃石坎跃出如白鹤振裳如建瓴喷乳尤为奇絶余尝过匡庐开先寺观瀑布时浮山药公告余天台石梁今迟之二十年余而故人高使君培自台郡迁秩要余同游賔从六七人餐噏云雾是日将趋华顶防雨小憩周览左右因笑谓使君山游宜晴瀑游宜雨非雨其能漰湃噌吰尽泉之能事哉逝者如斯山梁如故吾与诸君子发在川之永叹蕴濠上之遐观惝怳有得人百其情姑记之于石畔是夕宿方广寺旦日雨止乃去时康熙丁已十月朔
　　雁荡游记
　　雁荡山葢海峤也抵台州闻海警将不果往高使君固强之行及抵大荆乐清令盛君吾乡龙眠人也举手西向曰雁山在眉际矣于是使君拥骑之东瓯余舁篮舆入山行数里见大石岿然人形高坐是为老僧岩稍进则石屋层轩洞门横石如楣梁为石梁洞又西过谢公岭前望数十峰棱峭夭矫云挟之欲飞去舆人告余曰此灵峰也循石谷行夹面山皆拔地骨立无土肤作人物鸟兽草木状以十数寺前危崖壁立中罅石扇高五百级乳泉滴溜泠泠然为罗汉洞防防雨白云塞路急前问灵岩寺其境视灵峰尤最左大小展旂峰右天柱上蔽云日背倚丹霞嶂缀以霜树青红烂然天半从寺右侧东上入石洞得龙鼻水石脊蜿蜓昻尾俯首泉正出悬鼻中如垂珠洞后有小龙湫泉挂岩壁数十丈而独秀卓笔双鸾等峰肩摩趾错相聚寻丈间是为造物之房惜小龙湫飞瀑稍渴耳问大龙湫尚隔十余里西度马鞍岭日将夕风泉防防如虎嘷恐人趋罗汉寺宿旦日山霁复循磵涉锦溪可五里过常云峰下望见独石侧峙其端两岐曰剪刀数折而入则鐡壁连云飞泉出天汉综若曳练析若散丝将坠中翔随风回薄旧传鼓吹声作泉輙飞舞适从者拍掌大呼呌声裂石崩崖木叶飕飕雨下初阳斜映光采万状是之谓大龙湫其旁有讵那亭余倚杖忻叹不谓戎马迟暮重获此观也僧言其源出雁荡去此可二十里土人谓之雁湖好事者尝裹糇粮攀藤葛半日可至今山下石门寺乆废榛塞迳絶矣雁荡者羣山之绝巅也泉涌成湖鸿雁攸归自初古蔽灌莽间至宋祥符中伐木始显故谢公游屐不至今又绝人迹是日过能仁寺后观燕尾泉遂下芙蓉岭去他不复记同游者武林傅子杰先儿彦恪
</div>
    <div class="pagination">
<a href="学余堂文集学余堂诗集学余堂外集_page6.html">上一页</a><span>...</span><a href="学余堂文集学余堂诗集学余堂外集_page2.html">2</a><a href="学余堂文集学余堂诗集学余堂外集_page3.html">3</a><a href="学余堂文集学余堂诗集学余堂外集_page4.html">4</a><a href="学余堂文集学余堂诗集学余堂外集_page5.html">5</a><a href="学余堂文集学余堂诗集学余堂外集_page6.html">6</a><span class="current-page">7</span><a href="学余堂文集学余堂诗集学余堂外集_page8.html">8</a><a href="学余堂文集学余堂诗集学余堂外集_page9.html">9</a><a href="学余堂文集学余堂诗集学余堂外集_page10.html">10</a><a href="学余堂文集学余堂诗集学余堂外集_page11.html">11</a><a href="学余堂文集学余堂诗集学余堂外集_page12.html">12</a><span>...</span><a href="学余堂文集学余堂诗集学余堂外集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
