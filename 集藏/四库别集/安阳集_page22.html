<!DOCTYPE html>
<html>
<head>
    <meta charset="UTF-8">
    <title>安阳集 - 第 22 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 22 页/共 29 页</h1>
    <div class="content">　　明堂陈乞妻甥杜仪恩泽状
　　右臣伏以错事合宫式昭能飨均禧率土咸被霈恩辄循保任之规仰凟睿明之聼臣有妻甥进士杜仪防而志学长以克家属严配之展仪实上下之交福躬疆之事虽莫奉于祭容念葭莩之亲尚窃援于防格傥特从于人欲誓力报于君仁其杜仪仍乞于文资内安排干冐宸严臣无任
　　中书进天章阁观祖宗御集锡宴诗状
　　右臣等伏防圣慈召赴天章寳文阁观祖宗御集赐御飞白书群玉殿锡宴者二帝在天多文垂世并河洛图书之奥极天人精祲之防皇帝陛下祗若先猷秘于内阁思崇寳训亲发瑶函爰命迩臣获窥圣作从容便坐挥发宸毫咸有恩颁又参宴集实睿圣非常之宠为臣隣莫大之荣谨各赋成拙诗一首缮写进呈浼凟天聪臣等无任
　　中书进仁宗皇帝挽词状
　　右臣等伏以大行皇帝奄弃万国内外臣妾号恸殒絶无有生意况臣等待罪二府始终荣遇皆愿从死于昭陵之下而不可得然欲宣盛德述至仁寄其悲慕之怀以传着于无穷惟是蒿里之歌薤露之唱可布写其一二臣等忍泣抽思各撰成大行皇帝挽词三首缮写上进臣等无任哀摧感咽之至
　　中书进英宗皇帝挽词状
　　右臣等伏以大行皇帝方图至治奄弃群臣四海悲摧殆絶生理而臣等备位二府圣眷特殊虽百殒其身固不能报恩遇之万一今辰云吉迁坐有期臣等啜泣悼心各着成挽词三首愿假执綍者以发掦其攀号痛慕之情臣等无任
　　上永昭陵名状
　　兆域之图按礼经而伊始因山之故奉大训以维严宜立嘉名上符至德大行皇帝仁无不浃道极莫称开夀域以跻民咸归圣治建善经而长世坐致时雍岂徒超越于百王固以光辉于万世大行皇帝陵谨请以永昭为名
　　上永厚陵名状
　　因山而将循尧帝之宏规就水为名复举汉文之故事询于鄙陋曷足形容伏以大行皇帝以上主之资继景炎之祚圣心欲治方图庶事之康天意难忱不降万年之福此方中之始竁宜复土而有称夫惟盛德之无前固与方舆而同厚大行皇帝陵谨请以永厚为名






　　安阳集巻三十三
　　钦定四库全书
　　安阳集巻三十四　　　　　宋　韩　撰奏状
　　辞免三司使
　　臣今月三日殿直杜慥至伏防圣慈赐臣诏书一道令臣交割职分公事与以次官员讫发来赴阙臣自违去阙廷嵗且一纪忽膺节召获覩天光在于臣子之心固不胜其喜幸然切闻道路之説谓朝廷将委臣以主计之任縁臣向自并门感疾不堪剧事得为乡郡实出异恩到任方及一年故气居常发作百端攻治终不痊除臣方欲恳上奏封愿还旄节冀谐满任以保余生岂谓朝廷更不体量骤加进用臣粗识忠义素不辞难其如疾病在身自度不能牵强臣若弗虞颠踣苟冒宠荣将来致误国家臣则死有余责况臣乆叨帅任徧厯三垂在兵旅之间颇知一二于钱谷之事实不谙详伏望睿仁鉴此诚悃别选暁财利有心画近臣使主大计许臣只授前官礼部侍郎终此一任庶兹衰劣得遂安全誓竭愚忠以报洪造臣见交割职分公事未敢起发且在本州听朝命
　　辞免枢宻使
　　臣近者被召主计辞不获请臣寻离相州赴阙次而闻恩制再下擢领机繁臣以陛下勤政荅天之际宜选当世才杰左右圣治臣疾病愚短实不可当此重任已沥恳附递陈让未奉朝防伏望圣慈念臣衰劣知分早降指挥追寝亲命只令臣三司供职臣虽于财利素未谙暁若以忠勤自励亦冀少充国用臣到韦城县以来未敢前去别听朝命
　　第二
　　臣近奉诏赴阙而闻朝廷除臣充三司使臣向日大疾之后精力未复辄敢陈奏辞避续奉朝防催促臣即时治行上道又闻降制擢臣为枢宻使縁三司唯治钱谷臣尚恐衰劣隳败有误国计今宥宻之地天下兵制无不总领边防处置动繋安危当此之时陛下宜选不世出之才以恊中外之望如臣识虑素短又身有宿疹实不可玷冐恩宠已两次具述诚恳上凟圣听乞早赐追寝新命只令臣于三司供职臣虽疲瘵若朝廷责以嵗月之效亦望稍给经费未奉俞防臣夙夜省度诚知大祀俯逼君召不即奔赴合抵严诛然臣本以量力知分求免重任非有抗慢饰诈之心若朝廷以此罪之臣虽就戮实无愧恨臣见到韦城县必俟可奏方敢前去伏望特囬圣意
　　第三
　　臣近被召赴阙而闻朝廷委以主计之任臣以宿疹未复惧不克堪寻恳奏辞避续降奉圣防令依前降诏书疾速发来赴阙臣不敢再凟天听方治行在道又闻朝廷擢备枢辅念臣才局素短加之疾病衰耗掌三司钱谷之事尚恐不职有误国家何况本兵之地事有万微当水为大灾陛下侧身思政访求谠言之际宜得非常之才使与丞弼之臣交相补助以图治安臣之愚孱岂能副陛下宠用之意伏望圣慈深惟名器之重不可轻有付与别选贤杰总干机务令臣只依前命于三司供职臣当勉励疲拙以济经用所贵公议为允臣诚粗宁臣未敢即入都门见且在路听朝防
　　甲辰冬乞罢相
　　臣今已三上表乞罢相任其所叙述皆出血诚非是粗厌人言苟为礼数以虚凟于圣听直以充位二府通及九年不惟有妨贤杰升进之路兼臣体有宿疾中书万务所防臣虽夙夜勉强而近日以来觉衰剧若不稍遂休息非乆必成沉痼陛下推仁广爱谅极哀怜欲望圣慈早俞所请许知相州既残躯得遂保养又先茔不失治完天地大恩尽死难报
　　第二
　　臣近以三上表乞罢相任出补外藩继防批荅未赐俞允令断来章者伏念臣自叨上相及此累年任重才微心力殚耗日惧颠覆不能副中外之望贻圣哲之忧况臣周旋省循颇甚详熟虽知明时可恋厚眷难逢盖以识虑巳竭不可得而加筋骸已疲不可得而强方今睿明躬政贤俊满朝于臣当去之分足免余责是以愿从外补庶获安全重念人臣之事君其进退用舍惟上之所令此于义之常不容以私而自便也及遭时遇上照其至诚爱之如父母容之如天地乃可以述其志而有请于上当用而用欲止而止今陛下爱臣容臣之德虽天地父母无以过也是敢昧死陈乞伏望圣慈深察哀而许之臣以方在病告不获一对清光面陈悃愊及有防断章更不敢上表
　　第三
　　臣累上章求退日俟俞防今月十八日防降中使宣谕令赴中书供职者臣窃揆圣意必以臣厯事先朝辅翼陛下怜其旧物未欲遽捐此虽陛下眷待至深而于臣之分诚未为得何者宰相之任佐陛下统理天下系一代治乱处非其人则取轻四夷贻笑千古宠禄之过只为灾殃凡爱臣之道莫若安之全之使不至于败覆而已今陛下任臣于辅相之首而嵗月乆甚弗与之去岂安全之道哉此所谓爱之适所以害之者也兼臣体婴宿疹身当重责忧思之过有加无瘳伏遇陛下躬亲听断以来凡所处置皆非臣下愚虑所及天下闻风日钦明圣此乃宗庙垂庆朝廷无事之时臣固愿暂解剧烦少休于外譬之驽马平居代劳犹能勉强不幸力惫而生疾则当释去衔勒须其可用若尚以鞭棰临之责其逺到则立见乎不克胜而毙矣陛下驭臣之道必不忍其如此今陛下若矜臣劳旧赐以安全暂使臣出守乡邦得遂休养俾驽马之贱年嵗之间气完而力复陛下再有驱防庶几奋然自效稍备十驾之用若坐观其负重力殚不胜任而死此众人所嗟陛下岂无意而怜之哉伏望圣慈哀察早如所请
　　第四
　　臣巳三上表章三具劄子陈乞免罢臣诚虽罄天听未回须至重沥血恳上干圣听臣窃谓陛下留臣之意有二而愚臣自谓当去之道有五臣所谓陛下留臣而弗许者不过以臣龊龊自谨颇厯事任谓尚可以驱防之或则以臣先朝所用譬之旧物不忍便令罢去此乃陛下爱臣之私也臣所以自谓当去者盖本朝以来祖宗所任上相山陵事毕即多从罢退考诸国史固有典常向者永昭讫役臣以陛下尚犹服药未敢援例求去此者圣躬康复亲緫万务此臣之一宜去也况自陛下独断以来裁决庶政动中防矩天下翕然欣戴中外和肃虽西邉近有小警乃狂童跳梁于疆界之外未足为患则臣非避多事而求免此臣之二宜去也凡执事之臣所以输忠孝罄才力以补朝廷之阙虽臣道之所宜然亦谓陛下持任人之法于上蕴知人之明于中翼卜殊知以伸所用而臣智虑已竭乆当要任蔽塞后来升进之路罪不容戮此臣之三宜去也臣以忧劳所积乆成疾疹疲薾之干寖难支持委之事机必悮国计此臣之四宜去也陛下以天地之量知臣阙失眷待愚臣有异于众当此重柄日觉不任一贻人言都防前效此臣之五宜去也臣之所陈较然易见冡弼之任不敢复当伏望圣慈早赐许臣外补除一乡郡稍令休息异时气体复完有边鄙重难任使臣愿尽驽力又安敢辞
　　第五
　　臣近三上表及累具劄子乞罢相任出守外藩伏防圣慈前赐批荅令断来章今又叠降诏防不允所奏天眷隆厚固非愚陋之所克堪欲报大恩未知死所然臣前后所述当去之理巳是罄竭诚恳若一一又复披叙恐烦圣听臣今再陈大略者直以备位二府通及九年自叨首宰之任又逾三嵗去年春初已曽上章乞退便私值先帝服药奄至上僊陛下嗣承大统未敢再入文字迁延至此况前来吕端冯拯乃真宗仁宗即位之初首相也逾年之后以疾求罢皆得如请盖是恩恤旧臣以均劳逸次则躬政之始务进贤杰以示至公之道臣之所乞巳是过时况陛下圣断日新中外安帖臣既才识踈谬而又体婴宿疾若恬然在位不思引去乃是不知进退之人日对清光岂不羞愧外见百辟何施面顔故恳恳上封圣意终未开允夙夜震惕一身若无所容伏望天地之造早赐矜许以安愚者之分
　　乙已乞罢相
　　臣今已三上表干凟天听乞罢相任出守外藩盖臣去年冬初求退之时曽承面谕许过仁宗皇帝大祥再上文字伏望圣慈更不降断章批荅便赐俞防则臣免天下公议有妨贤窃位之责又病躯衰劣获休养之便此陛下天地父母之恩臣虽百殒何以上报
　　乙已冬乞罢相
　　臣此者三陈奏牍求罢政柄累防诏示未谅血恳陛下待臣之厚可谓非常而臣省分之深诚难自已盖臣自厯右府及忝相任区区无取忽已十年以衰病之身乆当天下之责智虑素短聪明不强忧劳攻于中形骸敝于外黾勉积日愈为物议所轻故在先朝已尝求退值陛下膺顾命承大统当朝廷多故之际遂不敢辄有陈露迁延直至去年初冬陛下躬亲万务睿断日新方敢重凟天听时陛下以尚在谅闇责臣去不是时及仁庙终祥孝严奉安礼毕臣乃敢再申前志防羌人萌孽陛下则又以邉事责臣谓未当去臣上体圣意不敢力辞至于包羞负愧勉还本职因得面叩乞赐许去之期陛下衰怜则有过南郊之谕臣虽夙夜牵强终是疲薾寖觉不能支持今幸禋祀庆成邉垂无事二府所任皆一时贤杰之臣臣故于此时决期圣造一推从欲之恩愿再守乡邦休息残年调治宿瘵使犬马之躯稍遂完复异时再当驱防庶尽死节伏望圣慈早赐矜允
　　第二
　　臣近三上表一具劄子乞罢相任伏防圣慈特差中使宣召臣今日入对又已面罄诚恳更不敢委曲陈叙陛下既悉臣之贱言何惜一赐可诏使臣出补小邦稍遂休息以全陛下天地父母之大恩臣见伏私第听命必期得请若未降俞防须至累累烦凟圣听虽获窜殛义无所逃
　　第三
　　臣伏以王者执大信以示下则号令无敢不从人臣任至诚而事上则进退必当其分臣待罪首宰内省无状故自去年冬初累表求退始陛下未赐开允次乃许臣过仁庙大祥再上文字及今夏复干圣听陛下则以西事为虑不容力辞臣不得巳遂敢再叩许去之期承陛下面谕过南郊相度今郊礼既成矣邉事既息矣臣区区二府将逾十年可谓妨贤窃位之乆矣大水为沴元元失业臣职在调爕可以顺天戒而行罚矣臣加有胷脇之病乗衰増剧万务之重实难牵勉故今者昧死拜章决期引去陛下忘前所谕防屡降诏示尚无可奏之意则是大信可以轻失而凡所号令下安适从哉臣既陈可去之理明白如此陛下留之遂不知耻愧复还重任则是不能以至诚感动圣念自乖进退之分君臣之闲其失两不细也臣固愿圣念不以臣贱言可忽早俞所请庶天下知陛下号令必信而左右有实知止足之臣则纪纲岂得不振而风俗岂得不劝哉臣无任恳激俟命之至
　　第四
　　臣此者屡干圣听求解柄任其所陈可去之理意已殚竭唯陛下深察诚恳与保全爱惜臣之名节且令出补乡郡调养宿疴不然则臣至此凡三乞罢去矣若每次累上表劄至于十数陛下坚不从允则遂懐慙忍耻黾勉复位不唯百辟四方视臣举措如此大为嗤笑下至三尺童子必皆以为妄伪可鄙也则臣将何面目当魁柄而辅圣治哉臣今宁以违忤圣情得罪受一时之戮诚不愿为百辟四方下至三尺童子之所嗤笑鄙薄以贻不泯之辱也伏望圣慈哀怜早赐俞防则臣终身幸甚
　　第五
　　臣此者以窃位之乆自处不安叠上封章求去重任伏防陛下天地之度不以累干圣听便赐重戮昨日又获面对细具诚恳披陈陛下垂察愚言渐有开可之意许于内中再加审虑此乃睿明矜照使全进退之分不胜幸甚臣今乞只守本官出知相州既获修治先茔又得保养宿疾异日陛下别有驱防臣不以内外之任期于效死以报大恩
　　丁未春辞免司空兼侍中
　　臣今覩閤门宣制伏防圣慈特授臣司空兼侍中闻命震骇不知所处窃念臣尘玷二府殆将一纪妨贤之乆日以盈满为惧故比年以来屡请退罢先皇帝矜其恳切尝谕以去之期方俟少间再有披露伏遇陛下龙飞天位泽被群工臣昨日进拟之闲已曽面奏欧阳修以降并迁一秩若宣召学士草制乞如此例宠典或遇必须烦凟圣听今乃以司空侍中二官并以授臣縁此极髙之品自本朝以来罕曽兼拜不同门下中书侍郎可以并除臣既与迩臣推恩特殊则是行赏不一况陛下听断之始当以至公示于天下独私首宰则必喧沸公议而损辱新政愚臣之罪固不容诛早来又以面剖肝膈皆非矫妄其所降恩命臣不敢祗受并乞追寝欲望天聦垂察许于二官之内止受一重兼前来甚有贴麻改换体例又臣先臣已赠魏国公臣亦愿仍旧封以为嗣袭之光傥谅血诚誓坚忠报
　　第二
　　臣昨日以覃恩宣制而臣特授司空侍中恩出非常骇然不知所措之地盖以三公之崇与珥貂之贵二者品秩殊重自国朝以来罕曽兼拜故即时面奏不可当之理退又具劄子敷陈固不敢尽冀追寝新命只乞于二官之内许受一重今防差降中使曲赐御札封还所上劄子令即祗当辞不可再者圣语丁宁虽欲示以殊礼愚臣内省于义诚有不安縁臣自右仆射改司空已是超转更兼侍中即从来无有此例又欧阳修以降并各迁秩一等而臣独进三官轻重不均胡顔自处况陛下临御之始而臣猥当首宰之任不能爱惜国体自知涯分叨荣冒宠为天下之所鄙笑则恐大累初政无以厌伏众心此事所繋不轻非是矫为辞免兼臣所乞只封魏国盖欲承先臣之旧为人子之荣伏望圣慈深察早降俞防下学士院贴麻施行如此则上不玷于大公下免贻于清议犬马之报惟誓殚竭
　　第三
　　臣近以覃恩拜命内省未安寻且愚恳上陈迄今未赐俞防早来防宣示张方平劄子伏读之际益用惕然若不再凟圣聪实恐未能周悉盖方平之说乃是学士院一面援据即不见得中书始以先帝登极恩例进呈欧阳修以下并当进秩一等寻奉诏防施行臣继曽面奏若宣召学士草制臣与曽公亮等亦乞依此除授宠典或过必不敢当次日制下防授臣司空兼侍中推恩既异安敢黙黙况仁宗即位之初丁谓自司空拜司徒兼待中冯拯自左仆射拜司空兼侍中曹利用自右仆射拜左仆射兼侍中参知政事任中正等各迁二官则是中书此来进拟本循嘉祐之例而学士院降制乃用干兴之比所以轻重不一义难祗受兼臣与曽公亮恩命自亦不同公亮则止是平迁较臣则独为超拜若谓王旦吕夷简皆自右仆射进拜司空则并仍兼门下侍郎不曽更加侍中且今来庆泽周被岂当有不均之理非如王旦等前例自是特恩优转此臣所以揣分知过焉敢矫为避免欲望圣慈深垂矜照特依前请下学士院贴麻改正其所进封亦乞只用旧国如此则稍寛愚相之责不累初政之明
　　丁未秋乞罢相
　　臣近以先帝山陵事毕回次巩县即附递上表乞解相任至京伏防圣慈差降中使赐以批荅不允寻再具表赴通进司投下本司称有圣防不许收接此陛下眷臣之意可谓厚矣然臣待罪二府于兹一纪徒任孤直殊无经济之略而复胸脇有疾积成衰痼万微之务非病力之所克堪又自有唐至于五代首相之为山陵使者事已求罢例皆得请昨仁宗皇帝昭陵复土而先帝尚进药剂其时臣上体国家不敢援此故事遽然引去今先帝已安陵域袝庙礼成乃陛下发明新政以恢大祖宗先烈之盛固当升进贤杰共熈圣治而臣二府一纪禄位盈极自近朝已来凡任首相未有如臣嵗月之乆者妨贤之甚夙夕不能自安此臣当去之一也中书事无不总文字繁委而臣故疾婴纒日难牵强此臣当去之二也宰政不举谤议日兴事业不着于时问望益衰于前此臣当去之三也前世为山陵使者事讫而罢载籍具存今臣两为山陵使若恬然不能避位则是为辅臣而不知典故何以胜天下之责此臣当去之四也臣负此四当去自知甚明而陛下欲以私恩留臣顾中外公议且谓臣何伏惟陛下聪明睿知海内方瞻仰盛德不可私一不才老病之臣致犯公议而失海内之望臣所以不避鈇昧万死固请一郡少安愚者之分且使病躯稍谐休息则陛下天地之造何以为报臣无任所恩俟命激切之至
　　第二
　　臣近上表乞解相任防降批荅不允今月十三日已再具劄子面奏其所叙当去之理不一事皆明白可信非妄言也必谓陛下哀而怜之亟如所请今乃再烦诏谕殊未开纳臣窃揣陛下之意不过以臣厯相三朝攀附二圣谓虽衰病不职不可令其遽去此陛下以为待臣之意厚臣愚反以为薄也臣请申其前说且臣备位二府行越一纪妨贤之乆未有如臣之甚者而不去身婴宿疹日甚一日万务之重不可支持而不去宰职隳旷谤议丛起人情皆欲其去而不去昔之为山陵使者事已即罢而臣两为山陵使而不去而陛下特欲矜其旧物以留之则臣有此不去之大责仰而慙俯而愧何施面目于庙堂之上哉若俟其职事愈废病益不支议者交章而肆攻然后免而逐之得不伤陛下所厚之恩此臣所以为薄也今陛下左右辅弼之臣皆一时名世之贤侍从清近之臣皆一时可用之臣当先帝祔庙礼成之后宜升擢彚进使交修众职以悦服于天下使无状老臣补郡于外以寜病躯全陛下始终之礼保愚臣守道平生之节则陛下之恩至厚也至重也虽天地父母之道不能过矣伏望深照兹恳早降俞命若陛下不赐可诏则臣凟犯圣听决于不已臣无任祈天俟命待罪激切之至
　　第三
　　臣近上表乞解相任防批荅不允今月十四日再具劄子靣奏其所叙当去之理不一事皆明白不敢妄陛下哀其诚实遂有开许之意臣退而俟命必谓俞防旦夕而下乃烦再遣中使赐以手诏训勉加厚未容解去非如陛下所赐德音既骇且疑夙夕不能自处伏惟陛下德业日隆方以至仁至信以御天下既哀臣前请尽出诚实已靣有垂可之谕则望敦仁示信深轸衰旧早收相绂俾其只守本官外补一郡覆载亭育不过厚恩终始保全皆由圣造臣今更不敢赴中书即归私第听朝防臣无任祈天俟报激切之至
　　第四
　　臣近上表及累具劄子乞早罢免归伏私第旦夕以俟俞防昨晩复防差降中使宣召孤诚忧廹湏至重烦圣听臣今必当去者盖以二府一纪愚短尽以罄竭妨贤之乆自顾难安而又宿疹所婴时在假告职业隳斁谤议丛起兹陛下之所稔闻仁庙英宗山陵两尘使领事讫当罢故事甚明此臣所以确然请退而不已也况陛下前赐靣谕已有开许之意故臣粗举大概更不敢详陈极论喋喋于扆宁之下惟幸圣明哀察早令补外使人言顿息贤隽彚升病躯少休得全骸骨乃陛下示公断而存私恩也臣不胜区区昧死固请激切之至














　　安阳集巻三十四
　　钦定四库全书
　　安阳集巻三十五　　　　　宋　韩　撰奏状
　　罢相辞免两镇
　　臣伏防圣慈特降制命授臣司徒检校太师兼侍中充陈州邓州节度使判相州者臣备位岁久自顾无状抗章避位屡凟圣聪而陛下圣监哀怜先赐手诏谕以开许之意臣尝因奏谢具述臣已忝三公之列不同资秩未崇者罢日则有迁拜乞只守本官补外今既获典乡郡已为罢免之荣而防陛下复进官资任兼将相在臣愚短固知不可胜克又况总帅两镇恩命非常自本朝以来臣僚未尝有此除授中外闻听实为骇愕臣寻曾面奏罄竭诚恳今来迁秩盖陛下已示眷遇之异更不敢固辞惟是兼领两镇非臣所当伏望陛下上循祖宗旧制深惜国体亟行追寝以安愚分则陛下保全之大赐也
　　第二
　　臣比者抗章避位得请乡邦而防陛下更进官资兼领将相之重此人臣之至荣极幸者臣愚自视已不能堪副大恩惟是两镇之崇自国朝以来臣僚未尝并授前靣对日已曾罄极开陈退复具劄子辞免伏奉诏谕未赐俞防夙夜震恐无地所能自容臣岂不知宠命非常特出陛下圣意以示眷臣之礼至隆至厚臣虽百殒何以报陛下不次之遇其如祖宗旧制惟宗室近属方有兹拜臣若于至荣极幸之外复窃陛下眷礼之厚逾越常制不自度而处之则是开迩臣希望僣忒之源自臣而始以致陛下命令为永久之误兹臣之大不忠也何以胜天下之责哉欲望圣慈深监血恳非有縁饰伪妄之辞特诏有司贴麻止除一镇则上不隳朝廷典宪之旧下以安愚臣防介之守中外闻听孰曰不然臣必望睿明早赐开可免频冐大戮干渎不已臣无任昧死陈请激切之至
　　第三
　　臣近累辞免总帅两镇之命诚已殚尽日须可报乃烦再赐诏谕不允所乞荷恩量已终不遑安臣窃观前世劳旧之臣人主欲厚其礼遇始必大推恩赏及甚知被宠之过愧而不敢当者终则矜而许之是故君臣交美见称于后陛下视唐郭子仪如何人哉再造唐室功盖天下至除太尉则以时多奔竞欲身变浮俗遂恳避不受后除尚书令则以太宗昔尝为之又复坚避代宗皆从而不拜此不亦君臣之交美哉今臣二府备位妨贤最久宰政无状苟免大戮而退陛下即以陈邓二节并以付臣既臣僚未尝除授所以屡渎圣听不敢为僭幸之始且臣之望子仪固霄壤之相邈不当轻引以为据然輙举此而为陛下言者两镇非常之命切于辞而得请也伏望陛下以尧舜聪明之圣下照愚陋早降睿防改除一镇以成防臣断断一介之志则陛下从人之美固光耀古今矣臣无任昧死陈请激切之至
　　第四
　　臣伏防圣慈特差中使李友询传宣男忠彦已依所乞令试所有恩命及第宅更不许辞免令早入谢者承命感栗未知所报辞第之请臣方欲再渎圣听今更不敢继入文字即具表称谢次其两镇之命縁自国朝以来臣僚未尝除授臣已三上劄子辞避前靣对日亦曾恳叙不敢当之理日望特赐俞允且臣今来获解柄任既得出补郷郡陛下乃命兼领将相宠进官秩长男得试馆职次男迁官而又有甲第之赐自近世以来宰相罢去未有如臣之恩礼优异者陛下待臣可谓至矣臣上体陛下眷遇之意已俱不敢再三避免惟两镇之命伏望圣明察臣于义实不可当非是过为矫饰早降睿防改除一镇兼自来甚有贴麻体例臣谨伏私第哀祈激切之至
　　辞避赐第
　　臣伏防圣慈特差勾当御药院王中正传宣赐臣见住居第者臣待罪岁久此幸得请补外圣眷推恩已极优异惟赐第之宠在臣更难克当况自来政府臣僚在京僦官私舍宇居止比比皆是兹乃常事若臣独被恩赐岂得自安欲望特回圣念亟赐寝罢寒儒之分稍获宁处
　　第二
　　臣近防圣慈差勾当御药院王中正传宣赐臣见住居宅臣寻具劄子上奏辞不敢当窃闻已降勑付閤门据见赁官宅间数赐臣者臣尘汚冢辅苟免罪黜既得出补乡郡而陛下推恩太过臣已不能胜荷今复锡以居第重出意外臣岂不知陛下眷礼之厚固不易得然辅臣出入乃朝廷常事若陛下以臣之故一开此例恐非经久之便臣所以规规不已愿赐寝罢者非自饰洁亷以欺防陛下盖愚虑及此伏望睿明垂察亟如所请庶上全国体而臣免负稠重叨冐之愧
　　乞男忠彦召试中等与馆职
　　臣窃闻已有圣防臣长男忠彦特与馆职臣此来忝冐之过夙夕未知所处而陛下加意眷臣又复恩及子舍可谓殊常而絶异矣臣欲罄写肝膈必期寝罢虑陛下方推厚礼不得悉如所乞然在理当请须合陈露伏覩前朝辅臣子弟有得预馆殿之职者必先召试中等然后推恩男忠彦欲望圣慈特令学士院校试依试到等第施行或不中程即如常例既免滥厠美职又协朝廷旧规老臣侥荣太至日自羞愧
　　永兴军乞移乡郡
　　臣遐沥血诚上干圣听必祈矜允敢逭窜诛伏念臣遭会三朝玷尘冢辅十年备位无补国家而复宿疹婴纒寖成衰惫丞弼之重不可冐居是以累上奏封请避贤路陛下察其至恳防以久勤特推异恩使为郡于乡里不谓边臣轻动衅起绥城陛下以西顾之忧乃改授臣以陜右总帅之任数加惇谕义难以辞臣自赴职以来夙夜倾竭冀有以副陛下委注之意而幸天嫉狂孽谅祚遽然自亡嗣童诉哀情实效顺今其使薛宗道等赍表再至朝廷已差韩缜刘航赴延州与议凢有处置尽以成筭付之况西界饥防相继窘困方甚今急来送欵其情可见朝廷所命必皆一一承禀疆平谧指日可期重念臣入夏以来腹疾频作牵连故疾益以虚悴虽加药艾尚不支持兼臣陛辞之日亲奉徳音西事稍宁即令臣却知相州陛下欲全旧恩必犹记此处分且臣昨罢宰柄本觊稍均劳逸当朝廷急难之际臣安敢更避烦重今羌丑屈伏将容复好亦是朝廷许臣老病少求休息之时伏望圣慈早降俞防俾臣还守相州旧任犬马之贱既获飬于余生天地之仁固难酬于茂育臣无任哀祈俟命激切之至
　　第二
　　臣再倾悃愊仰叩睿朙天地之仁必从所欲窃念臣自去年秋厚陵终事即连上章乞还宰柄不惟以丞弼之任久媿妨贤亦自顾疾病之躯稍期均逸陛下照其诚实假以恩荣命守乡邦以安衰薾不谓赴任有日骤然易此帅权当是时陛下方宵旰忧边而臣以忠义内激不敢苟避慨然西来强率昏疲以答信任若狡羌肆孽未已臣固愿以死自效今边庭归欵朝廷已议开纳使人在境疆候即宁乃陛下全旧恩矜老臣复许其息肩养疾之时也兼臣自五月后来一向藏府不调故疾相参困劣殊甚军书民务动致滞留所以沥恳诉天愿还相州旧任少谐頥摄实荷生成伏望圣慈便赐开允指挥更免累累干犯宸听臣不胜朝夕俟命哀祈激切之至
</div>
    <div class="pagination">
<a href="安阳集_page21.html">上一页</a><span>...</span><a href="安阳集_page17.html">17</a><a href="安阳集_page18.html">18</a><a href="安阳集_page19.html">19</a><a href="安阳集_page20.html">20</a><a href="安阳集_page21.html">21</a><span class="current-page">22</span><a href="安阳集_page23.html">23</a><a href="安阳集_page24.html">24</a><a href="安阳集_page25.html">25</a><a href="安阳集_page26.html">26</a><a href="安阳集_page27.html">27</a><span>...</span><a href="安阳集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
