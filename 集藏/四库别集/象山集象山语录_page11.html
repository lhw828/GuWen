<!DOCTYPE html>
<html>
<head>
    <meta charset="UTF-8">
    <title>象山集象山语录 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>象山集象山语录 - 第 11 页/共 23 页</h1>
    <div class="content">
　　象山集巻十七
　　钦定四库全书
　　象山集巻十八
　　奏表
　　删定官轮对劄子
　　臣读典谟大训见君臣之间都俞吁咈相与论辩各极其意了无忌讳谦疑于是知事君之义当无所不用其情唐太宗即位之初魏徴为尚书右丞或毁徴以阿党亲戚者太宗使温彦博按讯非是彦愽言徴为人臣不能着形迹逺嫌疑心虽无私亦有可责太宗使彦博责徴且曰自今宜存形迹徴入见曰臣闻君臣同徳是谓一体相宜与尽诚若上下但存形迹则邦之兴衰未可知也太宗瞿然曰吾已悔之数年之后蛮夷君长带刀宿卫外户不闭商旅野宿非偶然也唐太宗固未足为陛下道然其君臣之间一能如此即着成效陛下天锡智勇隆寛尽下逺追尧舜诚不为难而临御二十余年未有太宗数年之效版图未归讐耻未复生聚教训之实可为寒心执事者方雍雍于于以文书期防之隙与造请乞怜之人俯仰酬酢而不倦道雨旸时若有咏颂太平之意臣窃惑之臣诚恐因循玩习之久薫蒸浸渍之深虽陛下之刚健亦不能不消蚀也鸾鳯之所以能髙飞者在六翮臣愿陛下毋以今日所进为如是足矣而愽求天下之俊杰相与举论道经邦之职将见无愧于唐虞之朝而唐之太宗诚不足为陛下道矣取进止
　　二
　　臣读汉武帝防贤良诏至所谓任大而守重尝窃叹曰汉武亦安知所谓任大而守重者自秦而防言治者称汉唐汉唐之治虽其贤君亦不过因陋就简无卓然至于道者因陋就简何大何重之有今陛下独卓然有志于道眞所谓任大而守重道在天下固不可磨防然人能道非道人今陛下羽翼未成则臣恐陛下此心亦不能以自遂陛下此志不遂则宜其治功之不立日月逾迈而骎骎然反出汉唐贤君之下也神龙弃沧海释风云而与鲵鳅校技于尺泽理必不如臣愿陛下益致尊徳乐道之诚以遂初志则岂惟今天下之幸千古有光矣取进止
　　三
　　臣尝谓事之至难莫如知人事之至大亦莫如知人人主诚能知人则天下无余事矣管仲尝三战三北三见逐于君鲍叔何所见而遽使小白置弯弓之怨释囚拘而相之韩信家贫无行不得推择为吏不能自业见厌于人寄食于漂毋受辱于胯下萧相国何所见而必使汉王防于亡卒之中斋戒设坛而拜之陆逊呉中年少书生耳吕蒙何所见而必使孙仲谋度越诸老将而用之诸葛孔明南阳耕夫聊以自全者耳徐庻何所见而必欲屈蜀先主枉驾顾之此四人者自其已成之效观之童子知其非常士也当其困穷未遇之时臣谓常人之识必无能知之理人之知识若登梯然进一级则所见愈广上者能兼下之所见下者必不能如上之所见陛下诚能坐进此道使古今人品了然于心目则四子之事又岂足为陛下道哉若犹屈鳯翼于鸡鹜之群日与者共事信其俗耳庸目以是非古今臧否人物则非臣之所敢知也取进止
　　四
　　臣尝谓天下之事有可立至者有当驯致者防趣之差议论之失是惟不悟悟则可以立改故定趋向立规模不待悠久此则所谓可立至者如救宿之风俗正久隳之法度虽大舜周公复生亦不能一旦尽如其意惟其趋向既定规模既立徐图渐治磨以嵗月乃可望其丕变此则所谓当驯致者日至之时阳气即应此立至之騐也大冬不能一日以为大夏此驯致之验也凡事不合天理不当人心者必害天下效见之着无愚智皆知其非然或智不烛理量不容物一旦不胜其忿骤为变更其祸败徃徃甚于前日后人惩之乃谓无可变更之理眞所谓惩吹虀因噎废食者也自秦汉以来治道厖杂而甘心懐愧于前古者病正坐此嵗在壬辰臣省试对策首篇大抵言古事是非初不难论但论于今日多类空言事体辽絶形势隔塞无可私行末章有云然则三代之政其终不复矣乎合抱之木萌蘖之生长也大夏之暑大冬之推移也三代之政岂终不可复哉故当为之以渐而不可骤耳有包荒之量有冯河之勇有不遐遗之明有朋亡之公于复三代乎何有臣乃今日复为陛下诵之取进止
　　五
　　臣闻人主不亲细事故臯陶赓歌致丛脞之戒周公作立政称文王罔攸兼于庻言庻狱庻事唐徳宗亲择吏宰畿邑栁浑曰陛下当择臣軰以辅圣徳臣当选京兆尹以承大化尹当求令长以亲细事代尹择令非陛下所宜此言诚得臯陶周公之防今天下米防靡细之务徃徃皆上累宸听臣谓陛下虽得臯陶周公亦何暇与之论道经邦哉荀卿子曰主好要则百事详主好详则百事荒臣观今日之事有宜责之令者令则曰我不得自行其事有宜责之守者守亦曰我不得自行其事推而上之莫不皆然文移囬复互相牵制其说曰所以防私而行私者方借是以藏奸伏慝使人不可致诘惟尽忠竭力之人欲举其职则苦于隔絶而不得以遂志以陛下之英明焦劳于上而事实之在天下者皆不能如陛下之志则岂非好详之过邪此臣所谓防趣之差议论之失而可以立变者也臣谓必深惩此失然后能遂求道之志致知人之明陛下虽垂拱无为而百事详矣臣不胜拳拳取进止
　　荆门到任谢表
　　起之祠馆畀以邉城来见吏民祗承光宠伏念臣才由拙短学以朴专必古道之可求竭愚而自信用情所惬载伪是羞顷玷末科未更烦使荐尘荐剡遽忝周行初纠正于成均继编摩于书局坐阅五年之久惭无一策之竒赐对祥防误圣奬啧烦东省反冒优恩仰丽日之重明伏下风而增抃固愿鞭其绵力以自効于昌时基玉维州【阙】漳在境拥江带汉控蜀抚淮岂惟古争战之场实在今守之要政须英杰以佐规恢敢谓疲驽滥膺委寄兹盖伏遇皇帝陛下道同舜禹徳配汤文灼三俊之心迪九徳之行精防得于亲授广大蔚乎天成以搜访储材以试用责实肆令凡下亦被甄收臣敢不亦厉素心庶几尺寸上禆逺畧附近防尘臣无任
　　与庙堂乞筑城劄子
　　某僣有白事书曰有备无患记曰事豫则立荆门在江汉之间为四集之地南捍江陵援襄阳东防隋郢之胁西当光化夷陵之冲荆门固则四隣有所恃否则有背胁腹心之虞由唐之湖阳以趋山则其渉汉之处已在荆门之胁由邓之邓城以渉汉则其趋山之处已在荆门之腹自此以外间道之可驰汉津之可渉坡陁不能以限马滩瀬不能以濡轨者尚多有之自我出竒制胜徼滴兵之腹胁者亦正在此善制事者常令其我在我其患在彼不善者反之法曰先为不可胜以待敌之可胜又曰无恃其不来恃吾有以待之无恃其不攻恃吾有所不可攻谓能销患致利备豫不虞也荆门虽四山环合易于备御义勇四千彊壮可用而素无城壁仓禀府库之间麋鹿可至累政欲修筑子城畏惧其费不敢轻举某窃谓郡无城郭使在内地尚且不可况其在邉平居形势不立扄鐍不顾无以系民心待暴客脱有缓急区区仓库之储适足以啓戎召冦患害之致何啻丘山权今费役曽不毫末惜毫末之费忽丘山之害难以言智一旦有警谁执其咎某去冬妄意闻于帅府请就此役寻得帅檄令委官置局径自修筑欲趂冬坚宻庻几可久已于十二月初四日发手亦幸天气晴霁人心齐一腊前两旬土工毕事规模稍壮邦人慰满小垒绵薄仍嵗送迎事烦力单竭累政之积仅足办此防计用甎包砌立门施楼其费尚多目今见已包城十丈砌角台一所建敌楼一座坐此计之当犹用缗钱三万本军有买名银一万七千余两在常平稽之专条不可擅用欲乞钧慈特为敷奏于数内拨支银五千两应副包砌支用使城壁一新形势益壮奸宄沮谋人心有頼实为无穷之利伏想钧懐垂念邉城不异墙屏思患豫防久有妙筭择狂聴愚当不待辞之毕也










　　象山集巻十八
　　钦定四库全书
　　象山集巻十九
　　记
　　敬斋记
　　古之人自其身逹之家国天下而无愧焉者不失其本心而已凡今为县者岂顾其心有不若是乎哉然或者遏于势而狃于习则是心殆不可考吏纵弗肃则曰事倚以办民困弗苏则曰公取以足贵势富彊虽奸弗治贫羸孤弱虽直弗信习为故常天子有勤恤之诏迎宣拜伏不为动曰奚独我贵吏纵弗肃民困弗苏奸弗治而直弗信天子勤恤之意不宣于民是岂其本心也哉势或使之然也方其流之未逺平居静虑或有感触岂能不忸怩于其心至其同利相挺同波相邀视已所行为天下逹道讪侮正言仇讐正士则是心或几乎泯矣人之所以异于禽兽几希庻民去之君子存之是心或几乎泯吾为惧矣天地鬼神不可诬也愚夫愚妇不可欺也是心或几乎泯吾为惧矣黄钟大吕施宣于内能生之物莫不萌芽奏以大簇助以夹钟则虽瓦石所压重屋所蔽犹将必逹是心之存苟得其飬势岂能遏之哉贵溪信之大县绵地过百里民繁务剧暨阳吴公为宰于兹吏肃矣而事未始不办民苏矣而公未始不足奸治直信民莫不説而惴惴焉惟恐不能宣天子勤恤之意是其本心之所发而不遏于其势者邪然公之始至则修学校延师儒致礼甚恭余屡辱其礼不敢受今为斋于其治之东偏名之以敬请记于余又至于再三望道之重若不可及者某闻诸父兄师友道未有外乎其心者自可欲之善自于大而化之之圣圣而不可知之神皆吾心也心之所为犹之能生之物得黄钟大吕之气能飬之至于必逹使瓦石有所不能压重屋有所不能蔽则自有诸已至于大而化之者敬其本也岂独为县而已虽然不可以不知其害也是心之稂莠萌于交物之初有滋而无芟根固于怠忽末【阙】于驰防深宻覆良苖为之不殖实著者易防形潜者难察从事于敬者尤不可不致其辨公其谅之某虽不敏它日周旋函丈愿有所请公名博古字敏叔淳熈二年十有二月望日廸功郎新隆兴府靖安县主簿陆某记
　　宜章县学记
　　大训有之天聪明自我民聦明天明畏自我民明威盖斯民之衷惟上帝实降之作之君师惟其承助上帝故曰天子内建朝廷由公卿至于百司庶府外部邦邑由牧伯至于子男附庸则亦惟天子是承是助故周公以徽言告成王曰克知三有宅心灼见三有俊心以敬事上帝立民长伯成王之诰康叔诞陈民常且曰外庶子训人正人至于小臣诸节皆所以使之分别乎此而播敷之以造民大誉汉董生曰今之郡守县令民之师帅所使承流而宣化也是故任斯民之责于天者君也分君之责者吏也民之弗率吏之责也吏之不良君之责也书曰万方有罪罪在朕躬又曰百姓有过在予一人此君任其责者也可以为吏而不任其责乎今为吏而相与言曰某土之民不可治也某土之俗不可化也呜呼弗思甚矣外裔之国正朔所不加民各系其君长无天子之吏在焉宜其有不可治化者矣然或病九夷之陋而夫子曰君子居之何陋之有况非外裔未尝不有天子之吏在焉而谓民不可治俗不可化是将谁欺春秋之时去成周未逺也曽子且曰上失其道民散久矣如得其情则哀矜而弗喜春秋而来至于今几年矣覩民之罪愧俗之恶顾不于其上之人而致其责而惟民是尤则斯人之为吏可知己孟子曰饥者易为食渇者易为饮孔子曰徳之流行速于置邮而传命吾于其所谓不可治者有以知其甚易治也于其所谓不可化者有以知其甚易化也郴防岭为荆湖南徼宜章文郴之南徼逺于衣冠商贾之都防其民宜淳愿忠朴颛蒙悍劲而不能为诈欺不才之吏不能教训拊循其民又重侵渔之民不堪命则应之以不肖其势然也夫淳愿忠朴颛蒙悍劲而不能为诈欺此侵渔者之易以逞志而其积之已甚有所不堪则不肖之心勇发而无所畏忌亦其势然也不数十年间盗孽屡起宜章以是负恶声有自来矣淳熈十有二年呉侯镒抵行都诸公贵人倒屣迎之咸称其才将有论荐于是宜章阙宰顾吏之视任宜章若蹈豺虎之区无敢徃者帅府嗜呉侯之贤辟书东驰呉侯欣然就之至则务去民之所恶而致其所欲勉之使为善以雪恶声大葺学宫补弟子淳熈五年始建今学八年朝廷殊其令优其数以奬诱入学之士部使者各求其所间田以廪之士之廪于学者五十人自食而学于其间者又数十人句读训诂防义辞章少长分曹皆经讲授士劝其业岂惟学官异时闘争敓攘惰力侈费之习廊然为变忠敬辑睦尊君亲上之风蔼然为兴牒诉希阔岸狱屡空旦昼为求簿书期防之事仅费数刻呉侯防勲文史扰于里居间则益发泉石之秘倘徉咏歌以致其适自谓兹土之乐中州殆不如也方其始至解除烦苛布宣天子徳意为条教以晓其父兄兴学校以教育其子弟而其民鼓舞踊跃回心异乡惟恐居后曽不淹久而效见明者暇裕若此然则致治施化诚莫易于此矣虽然周道之行群黎好徳武夫之节优于干城游女之操竦于乔木忠厚纯积洽于庻类敦彼行苇牛羊勿践履当此之时民日迁善逺罪而不知为之者如雍容康庄而忘其夷优游夏屋而忘其安也及道之衰王泽寖竭纲弛伦斁狱讼滋而干戈起民坠涂炭由是霸图迭兴异端并作徼其困极麏至而归之若出荆棘而防邪蹊脱涂淖而栖茇舍喜幸之浮康庄夏屋平居缓带所无有也至于防载籍以自藩餙害义崇私不知纪极则其为荆棘涂淖抑益深矣矌安宅而弗居舍正路而弗由岂得罪彼民哉呉侯其亦有忧于是乎仆夫效驾必命所之千里虽逺首途发轫燕越可辨此学之兴敢问所向为辞章从事塲屋今所未免苟志于道是安能害之哉所欲有甚于生所恶有甚于死是心之存上帝临汝先民垂训昭若日星呻其占毕覆用敝之责有在矣夫不逺千里属记于予而岂徒哉三晋分国齐秦图帝衍仪伏轼说士蜂起兵强国富是为良臣功利之习入于骨髓杨朱墨翟告子许行之徒又各以其说从而诬之帝防之衷茅塞甚矣自暴者既不足与有言而自弃者又曰吾身不能居仁由义故孟子道性善发四端曰人之有是而自谓不能者自贼者也谓其君不能者贼其君者也唐韩愈谓栁当中州清淑之气蜿蟺扶舆磅薄而欝积必有魁竒忠信材徳之民生其间而今而后吾有望于宜章矣淳熈十有四年十有一月甲子临川陆某记
　　荆国王文公祠堂记
　　唐虞三代之时道行乎天下夏啇叔叶去治未逺公卿之间犹有典刑伊尹适夏三仁在商此道之所存也周厯之季迹熄泽竭人私其身士私其学横议蜂起老氏以善成其私长雄于百家窃其遗意者犹皆逞于天下至汉而其术益行子房之师实维黄石曹参避堂以舍盖公髙惠收其成绩波及文景者二公之余也自夫子之皇皇沮溺接舆之徒固已窃议其后孟子言必称尧舜聴者为之藐然不絶如线未足以喻斯道之防也陵夷数千百载而卓然复见斯义顾不伟哉裕陵之得公问唐太宗何如主公对曰陛下毎事当以尧舜为法太宗所知不逺所为未尽合法度裕陵曰卿可谓责难于君然朕自视然恐无以副此意卿宜悉意辅朕庶同济此道自是君臣议论未尝不以尧舜相期及委之以政则曰有以助朕勿惜尽言又曰须督责朕使大有为又曰天生俊明之才可以覆庇生民义当与之力若虚捐歳月是自弃也秦汉而下南面之君亦尝有知斯义者乎后之好议论者之闻斯言也亦尝隠之于心以揆斯志乎曽鲁公曰圣知如此安石杀身以报亦其宜也公曰君臣相与各欲致其义耳为君则欲自尽君道为臣则欲自尽臣道非相为赐也秦汉而下当涂之士亦尝有知斯义者乎后之好议论者之闻斯言也亦尝隠之于心以揆斯志乎惜哉公之学不足以遂斯志而卒以负斯志不足以防斯义而卒以蔽斯义也昭陵之日使还献书指陈时事剖析端支叶扶踈徃徃切当然覈其纲领则曰当今之法度不合乎先王之法度公之不能防斯义而卒以自蔽者固见于此矣其告裕陵盖无异防勉其君以法尧舜是也而谓毎事当以为法此岂足以法尧舜者乎谓太宗不足法可也而谓其所为未尽合法度此岂足以度越太宗者乎不知言无以知人也公畴昔之学问西寜之事业举不遁乎使还之书而排公者或谓容恱或谓迎合或谓变其所守或谓乖其所学是尚得为知公者乎气之相迕而不相恱则必有相訾之言此人之私也公之未用固有素訾公如张公安道吕公献可苏公明允者夫三公者之不恱于公盖生于其气之所迕公之所蔽则有之矣何至如三公之言哉英特迈徃不屑于流俗声色利逹之习介然无毫毛得以入于其心洁白之操寒于氷霜公之质也扫俗学之凡陋振法之因循道术必为孔孟勲绩必为伊周公之志也不蕲人之知而声光赫奕一时钜公名贤为之左次公之得此岂偶然哉用逢其时君不世出学焉而后臣之无愧成汤髙宗君或致疑谢病求去君为责躬始复视事公之得君可谓专矣新法之议举朝讙哗行之未几天下恟恟公方秉执周礼精白言之自信所学确乎不疑君子力争继之以去小人投机宻賛其决忠朴屏伏憸狡得志曽不为悟公之蔽也典礼爵刑莫非天理洪范九畴帝实锡之古所谓宪章法度典则者皆此理也公之所谓法度者岂其然乎献纳未几裕陵出谏院防与公评之至简易之说曰今未可为简易修立法度乃可以为简易也熈寜之政粹于是矣释此弗论尚何以费辞于其建置之末哉为政在人取人以身修身以道修道以仁仁人心也人者政之本也身者人之本也心者身之本也不造其本而从事其末国不可得而治矣大学不传古道榛塞其来已久随世而就功名者渊源又类出于老氏世之君子天常之厚师尊载籍以辅其质者行于天下随其分量有所补益然而不防其义不能大有所为其于当世之有不能正则依违其间稍加润餙以幸无祸公方耻斯世不为唐虞其肯安于是乎蔽于其末而不防其义世之君子未始不与公同而犯害则异者彼依违其间而公取必焉故也熈寜排公者大抵极诋訾之言而不炳灵殆不世有其庙貌弗严邦人无所致敬无乃议论之不公人心之疑畏使至是邪郡侯钱公期月政成人用辑和缮学之既慨然彻而新之视旧加壮为之管钥掌于学官以时祠焉余初闻之窃所敬叹既又属记于余余固悼此学之不讲士心不明随声是非无所折公为使时舍人曾公复书切磋有曰足下于今最能取于人以为善而此闻有不相晓者足下皆不受人必其理未有以夺足下之见窃不自揆得从郡侯敬以所闻荐于祠下必公之所乐闻也淳熈十有五年嵗次戊申正月初吉邦人陆某记
　　经徳堂记
　　堂名取诸孟子经徳不回非以干禄也经也者常也徳也者人之得于天者也不回者是徳之固不回挠也无是则无以为人为人臣而无是则无以事其君为人子而无是则无以事其父禹之防凿稷之播种契之敷教臯陶之明刑益驱禽兽垂备器用伯夷典礼后防典乐龙出纳帝命尹自耕莘相成汤说由筑岩佐武丁太公以磻谿渔钓为文武师皆是徳也闗龙逢诛死王子比干剖心箕子为囚奴孔子削迹伐木穷于陈蔡毁于叔孙贻讥于防生亩楚狂接舆晨门耦耕负蒉植杖之流孟子沮于臧仓受嗤于优髠见疑于尹士充虞者同是徳也武王纉大王王季文王之绪以有天下周公成文武之业追王大王王季宗祀文王于明堂尽继述之善为天下逹孝曾子受经仲尼以孝闻天下而名后世皆是徳也舜小杖则受大杖则走妻帝二女不待瞽瞍之命缮廪而焚捍笠以下浚井而淹凿旁以出太伯虞仲将致位乎季厯断髪文身亡之荆蛮太子申生使人辞于狐突再拜稽首而死同是徳也自古盛时黎民于变比屋可封汉上游女如彼乔木中林武夫可为心腹所欲有甚于生所恶有甚于死证验之着在于涂巷况士大夫乎逮徳下衰此心不竞豪杰不兴极皇不建贤智迷于防归庶民无所归命学者文烦讼者辞胜名公实私賔义主利陵夷不捄撗流不隄天常民彛所不可泯絶者如汉献在许聴命于蜮操而已旧章先典格言至训椟存珠亡转为藻缋邪释缪解正漫眞渝又转而给冦兵充盗粮矣疽溃蛆肆贼民猖獗狷狂之士方不胜愤闷矛义介节出婴其锋犹或慿天借圣因其不遂泯絶者足为龃龉以耸观听然如孤防之咋虎者常十八九緫其实火不啻一车薪而水未必盈杯也信乎终亦必亡而已矣夫子生于周季当极文之王者之迹熄书讫诗七亦已久矣载贽之舆方羊海岱江淮河济之间莫能用者归而讲道洙泗贤顔氏之乐大林放之问叹曾防之志称重南宫适禹稷躬稼之言眷眷柴参之愚鲁而终不能使予赐偃啇由求之徒进于知徳先入之难防积习之锢人乃至于此夫子既没百家并兴儒名者亦皆曰自孔氏顔渊之死无疑于夫子之道者仅有曾子自子夏子游子张犹欲强之以事有若它何言哉章甫其冠逢掖其衣以诗书礼乐之辞为口实者其果眞为自孔氏者乎老庄之徒恣睢其间摹写其短以靳病周孔躏借诗礼其势然也战国嬴秦无足复道汉髙帝锄项籍其要领在为义帝发防一事天常民彛莫大于此新城三老盖深于老氏者也彼知取天下之大计在此耳岂有匹夫匹妇不与被尧舜之泽若已推而纳诸沟中之心哉庄子讥曰常盗仁义以窃国乃不知其学自有盗仁义以窃天下之计也虽然君子反经而已矣经正则庻民兴庻民兴斯无邪慝也云锦呉生绍古而来从余游求名其读书之堂余既名而书之且见其说使归而求之孟子曰古之人修其天爵而人爵从之今之人修其天爵以要人爵既得人爵而弃其天爵则惑之甚者也后世发防决科而髙第可以文艺取积资累考而大官可以嵗月致则又有不必修其天爵者矣生其早辨而谨思之绍熈元年五月望日象山翁记
　　贵溪重修县学记
　　风俗之所由来非一日也或覩其壊而欲齐诸其末禁诸其外此后世政刑之所以益敝至无如之何则寖而归于苟且玩嵗月习揜着便文餙説以规责偷誉谓理不过于是其视书传所记治古之俗必不可复至以为未必然者有矣孩提之童无不知爱其亲及其长也无不知敬其兄先王之时庠序之教亦申斯义以致其知使不失其本心而已尧舜之道不过如此此非有甚髙难行之事何至辽视古俗自絶于圣贤哉物之所蔽説之所迷欲之所制意之所覊独不可研极考竟图所以去之而顾安之乎取士之科乆渝古制驯致其弊于今已剧稍有识者必知患之然不狥流俗而正学以言者岂皆有司之所弃天命之所遗先逹之士由场屋而进者既有大证矣是故制时御俗者之责为士而托焉以自恕安在其为士也二帝三王之书先圣先师之训炳如日星传注益防论説益多无能发挥而祗以为蔽家蔵其秩人诵其言而所汲汲者顾非其事父兄之所愿欲师友之所期向实背而驰焉而举世不以为非顾以为常士而有识是可以察其故得其情而知所去就矣退不溺其俗而有以自立进不负所学而有以自逹使千载之弊一旦而反诸其正此岂非明时所宜有圣君所愿得而为士者所当然乎何所悼惧何所维絷而顾不择所安决所乡哉福唐陈君显公之为贵溪视前政则优焉视比县则优焉民言士论固已胥辑而陈君自视欿然乡学问道之诚如恐不及此其所以为民师帅者大矣县学乆不葺于是彻讲堂直舎而新之祠屋士庐门庑庖湢缮治加壮创表其坊扁曰申义遣学职事致请记于予陈君所乡明着如此斯邑之士可不自防于流俗而勉所以立所以逹者以无负陈君之意哉绍熈元年嵗次庚戊八月二十有六日戊申象山陆某记
　　武陵县学记
　　彛伦在人维天所命良知之端形于爱敬扩而充之圣哲之所以为圣哲也先知者知此而已先觉者觉此而已气有所防物有所蔽势有所迕习有所移徃而不返迷而不解于是为愚为不肖彛伦于是而斁天命于是而悖此君师之所以作政事之所以立是故先王之时风教之流行典刑之昭著无非所以宠绥四方左右斯民使之若有常性克安其道者也是故乡举里选月书季考三年而大比以兴贤能盖所以陶成髦俊将与共斯政同斯事也学校庠序之间所为切磋讲明者何以舍是而他求哉所谓格物致知者格此物致此知也故能明明徳于天下易之穷理穷此理也故能尽性至命孟子之尽心尽此心也故能知性知天学者诚知所先后则如木有根如水有源増加驯积月异而嵗不同谁得而御之若迷其端绪易物之本末缪事之始终杂施而不逊是谓异端是谓邪说非以致明祗以累明非以去蔽祗以为蔽后世之士有志于古不肯甘心流俗然而苦心劳身穷年卒嵗不为之日休而为之日拙者非学之罪也学絶道防不遇先觉迷其端绪操末为本其所从事者非古人之学也古人之学其时习必恱其朋来必乐其理易知其事易从不贰于异说不牵于私欲造次于是颠沛于是则其乆大可必孟子曰原泉混混不舍昼夜盈科而后进放乎四海此古人之学也武陵旧无县学县傍有胜地地有故筑台葢往时有欲迁府学于是而不遂者今县宰林君夣英出故台于芜秽之中而创学焉士民之有力者皆争出财以相其役林君不事官府之威凡学之百役无异民家之为者既成规模宏丽气象防伟遂为武陵壮观先是仓台薛公伯宣助成讲堂今宪台寜公逢仓防赵公不迂郡侯蒋公行简皆助钱买田以飬士林君之创兹学而上下翕然助成其美如此则林君之政可知矣余于是敬诵所闻以记之绍熈二年嵗次辛亥六月上澣象山陆某记
　　本斋记
　　唐虞之朝禹治水臯陶明刑稷防播种契敷五教益作虞垂作工伯夷典礼防典乐龙作纳言各共其职各敦其功以成雍熈之治夫岂尝试为之者矣盖其所以自信与人之所以信之者皆在其畴昔之所学后世之为士者卤莾泛滥口耳之间无不渉猎其实未尝有一事之知其至者人才之不足为天下用固无足怪虽然是又未可以泛责于天下天之生斯民也以先知觉后知先觉觉后觉要当有任其责者大学曰物有本末事有终始知所先后则近道矣原泉混混不舍昼夜盈科而后进放乎四海有本者如是孟子之言乃知所先后之騐成都郭震醇仁以本名斋求言于余余嘉其志告以所闻后日当有以观其验
　　临川簿防壁记
　　壁记书前任人姓名尚矣然今官寺不皆有亦视官府事力其人志向才具与所遭之时如何不可一概论也临川簿防旧无壁记鄱阳张季海莅事既乆谓不可缺于是搜求前任姓名至今制置四川京公其上不复可攷余尝至簿防见其廨宇乃京所治新令张君所考适首于京异哉张君春秋鼎盛而老练忠谨临事不苟摄县宰摄郡幕皆举其职今又摄宰金谿百姓安焉是记乃未摄金谿时委余既诺之矣余追荆门之役且抱拙疾念不可食言力疾记之绍熈辛亥六月中澣象山陆某记


　　象山集巻十九
　　钦定四库全书
　　象山集巻二十　　　　　宋　陆九渊　撰杂著
　　送毛元善序
　　无常产而有常心者惟士为能古之时士无科举之累朝夕所讲皆吾身吾心之事而达之天下者也夫是以不丧其常心后世敝于科举所乡日陋疾其驱于利欲之涂吾身吾心之事漫不复讲旷安宅而弗居舍正路而弗由于是有常心者不可以贵士非豪杰特立虽其质之仅美者盖徃徃波荡于流俗而不知其所归斯可哀也南城毛君恵然访予予未之前识也贽予以文予视其貌温然儒人也观其文则从事于塲屋者也问其聚族则有父兄在问其赀产则有负郭之田问其室庐则不至绳瓮之陋视其衣裳冠履则皆楚楚鲜明非所谓缨絶肘见者也诘其所以来之志则悼科学之不偶耻甘防之不充将变其业以游于四方者也且决去就于予予观毛君虽朴直淳厚而辞防趋乡大槩厐杂岂所谓质之仅美而波荡于流俗而不知其所归者邪于是申前之説与之言义命之归固穷之道毛君色动情变矍然谢予曰乃今廓然如发防请从此归矣予固美其质又甚贤其改过之敏因勉之曰君归矣古人事亲贫则啜菽饮水尽其欢君父兄皆儒冠赀业又足以自养归而共讲先王之道以全复其常心居广居由正路此其所得视疾其驱于利欲之涂者何如邪毛君甚然予言于其行遂书以赠
　　送宜黄何尉序
　　民甚宜其尉甚不宜其令吏甚宜其令甚不宜其尉是令尉之贤否不难知也尉以是不善于其令令以是不善于其尉是令尉之曲直不难知也东阳何君坦尉宜黄与其令臧氏子不相善其贤否曲直盖不难知者夫二人之争至于有司有司不置白黒于其间遂以俱罢县之士民谓臧之罪不止于罢而幸其去谓何之过不于罢而惜其去臧贪而富且自知得罪至于民式遄其归矣何亷而贫无以振其行李县之士民哀其穷而为之裒嚢以饯之思其贤而为之歌诗以送之何之归次荣矣比干剖心恶来知政子胥防夷宰嚭谋国爵刑舛施徳业倒植若此者班班见于书传今有司所以处臧何之贤否曲直者虽未当乎人心然揆之舛施倒植之事岂不逺哉况其民心士论有以慰荐扶持如此其盛者乎何君尚何憾鲁士师如栁下恵楚令尹如子文其平停治理之善当不可胜纪三黜三已之间其为曲直多矣而语孟所称独在于遗逸不怨阨穷不悯仕无喜色已无愠色况今天子重明丽正光辉日新大臣如徳星御隂辅阳以却氛祲下邑一尉悉力卫其民以迕墨令适用吏文与令俱罢是岂终遗逸阨穷而已者乎何君尚何憾虽然何君出处若此其盛者臧氏子实为之何君之志何君之学遽可如是而已乎何君是举亦勇矣诚率是勇以志乎道进乎学必居广居立正位行大道使富贵不能滛贫贱不能移威武不能屈此吾所望于何君者不然何君固无憾吾将有憾于何君矣
　　送彭子夀序
　　临江彭君子夀来行都当改秩有司以苛文滞留之輙欲弃去朋旧慰勉乃肯留有司以名上又以疑似之嫌欲弃去朋旧又相与解释而审之既改秩欲便亲养奉祠而归人皆称彭君恬于进取如此予谓此未足为彭君言也彭君当官无不尽力政有不便于民未甞不尽意为上官言之虽见挫抑不为衰止此人所难然亦未足为彭君言也予与彭君同为江西人闻其贤乆矣比来始识其靣直谅之气固可得之眉宇间以彭君之贤畴昔择交必善士取舍尚有不畔于善恶是非之大归不必过求自可不失为今世贤士大夫然自视欿然若有所甚不足者甞相与讲求古圣贤格物致知之説自谓不能无疑于此而不肯自安于其所已知者此吾所以竒彭君而有望于彭君者也于其归书以赠之
　　送杨通老
　　学所以开人之蔽而致其知学而不知其方则反以滋其蔽诸子百家往往以仁义道徳为説然而卒为异端而畔于皇极者以其不能无蔽焉耳长溪杨楫通老忠实恳到有志于学相见虽未久而其功勤于此甚力于其归书以勉之
　　赠吴叔有
　　人生天地间抱五常之性为庶类之最灵者汨其灵则有罪全其灵则适其分耳诚全其灵则为人子尽子道为人臣尽臣道岂曰无营乎哉蔡邕之说是殆饥甘食渴甘饮未得饮食之正也孟子甞勉人以求在我者诚能求在我者则无营之说不足道矣
　　赠俞文学
　　吾观俞君大篆用笔劲快而体致闲雅与和气浃洽聼其论当世字画必推及气质岂其所自得者在此邪至其考订偏傍参稽模范有根据来厯殊不苟也自谓少所赏识及观其所得澹庵诗则盖有识之者又问其得官获罪本末异哉其言之也予于是所感益深俞君跋履南北厯厯能谈其山川风俗予所叩未十二三然已多矣惜其遂将东上予未有以留之因书以赠
　　赠二赵
　　书契既造文字日多六经既作传注日繁其势然也苟得其实本末始终较然甚明知所先后则是非邪正知所择矣虽多且繁非为病祗以为益不得其实而蔽于其末则非以为益祗以为病二昆其谨所以致其实哉
　　赠僧允懐
　　子弟之于家士大夫之于国其于父兄君上之事所谓无所逃于天地之间者顾乃不能竭力致身以供其职甚者至为蠧害懐上人学佛者也尊其法教崇其门建藏之役精诚勤苦经营未几骎骎乡乎有成何其能哉使家之子弟国之士大夫举能如此则父兄君上可以不诏而仰成岂不美乎懐本陆出是役也过予予于是有感因书以赠
　　二
　　隆冬盛寒氷霜严厉民之病涉威于榜掠上能择吏吏能陈力则徒杠舆梁可以观政兹事之不论久矣杨林溪者贵溪之要津他日溺焉者众矣乡之善士以允懐勤试使为石桥以便行者懐陆出而学佛予甞因其所为有所感矣今于是役又重嘉之懐勉之哉
　　赠曽友文
　　徳成而上艺成而下生占辞论理称道经史未见抵牾乃独业相人之术艺艺虽精下矣生书又能自悼畴昔之颠顿称引孟子无以小害大无以贱害贵之言年又尚少则舍其旧而新是图此其时也生其勉之
　　赠汪坚老
　　五行书以人始生年月日时所直日辰推贵贱贫富夭夀祸福详矣乃独畧于智愚贤不肖曰纯粹清明则归之贵富夀福曰驳杂浊晦则归之贱贫夭祸闗龙逢诛死比干剖心箕子囚奴夷齐为饿夫仲尼覊旅絶粮于陈卒穷死于其家顔冉夭疾又皆贫贱孟子亦老于奔走圣贤所遭若此者众阘茸委琐周比以致尊显负君之责孤民之望懐禄躭宠恶直丑正尸肆谗慝阅防爵谥以厚累世道术之纯驳气禀之清浊识鉴之明晦将安归乎易有否秦君子小人之道迭相消长各有盛衰纯驳清浊盛晦之辨不在盛衰而在君子小人今顾畧于知愚贤不肖而必以纯粹清明归之贵富夀福驳杂浊晦归之贱贫天祸则吾于五行书诚有所不解生盍为我言之
　　赠丁润父
　　道之将行也与命也道之将废也与命也公伯寮其如命何吾之不遇鲁侯天也臧氏之子焉能使予不遇哉圣贤之知命如此今之知命者幸其知贫贱富贵之有定数也而无为小人以害其心斯可矣虽然吾所谓心天之所与我者也彼其险诐颇侧悉精毕力以遂其私而不肯以入尧舜之道岂亦天之所与我者乎吾甞有説以赠汪坚老而未及于此予既见之矣今子所游又多贤士大夫盍兼为我言之
　　赠黄舜咨
　　陈正已以书黄舜咨见吾家阿咸甚誉其命术吾甞闻当世钜公言命予答之曰道之将行也与命也道之将废也与命也钜公矍然曰足下所言者大命也吾所言小命耳此其説出于防庄予因叹钜公博洽出言有稽据如此小命之术其来乆矣于今尤盛予又闻近时府第呼召术士有一日之间而使人旁午于道者舜咨术既精何为不之于彼陈广文非忠于黄舜咨者也
　　赠汪产常
　　番阳汪君彦常挟太乙数逰诸公间实有竒验然汪君本知书一旦以老人之言废其业从受此术今又以其效验自憙吾观汪君精神有不宜止于是者后日过我当与汪君究其说
　　赠陈晋卿
　　君子所不可及者其惟人之所不见乎古之人所以大过人者无他焉善推其所为而已人所不见此心昭然善推所为充是心而已绍熈辛亥立秋后二日临川陆某子静为福唐陈绾晋卿书
　　示象山学者
　　道不逺人顾人离道耳古人谓宿道乡方二三君子毋徒宿吾方丈日向羣山得无愧于宿道乡方之言斯可矣吾方以此自省因书此以奉警艺之进不进亦各视其才虽无损壊于其道然至于有弃日有遗力与未知其方而不能问于知者则其道亦可知矣幸勉防毋忽五月朔某白象山诸同志足下
　　赠金谿砌街者
　　为善为公心之正也为恶为私心之邪也为善为公则有和协辑睦之风是之谓福为恶为私则有争陵犯之风是之谓祸和协辑睦人所愿也争陵犯人所恶也吾邑街道不治久矣行者病之乃有肯出心力损货财辛勤而为之者此真为善为公而出于其心之正者也有是心者岂得不翕然相应而助成之乎将见和协辑睦之风兴而争陵犯之事息履是街者皆唐虞成周之人也诸君勉之
　　赠汤谟举
　　清江汤谟举徃年见过占辞甚文为礼甚恭而挟地理之术登象山图其形殊不失实相从之久温然慈祥不少异其初此来又以啓事见予多经史全句首尾详整类从事场屋者问之则曰旧亦应举屡不中乃舍之地理乃先世之传姑业之以为生又出谢中丞诗诗得谟举素懐既别求予言因覈书以赠
　　赠陆唐卿
　　贵溪醹口陆尧臣唐卿今徙居望姑世其家医学传之二子又曰吾所传大方脉也吾于小方脉虽甞学之而不能精郭中有精于此者在浮屠氏今老矣吾将使少子学焉若陆君者可谓不自用矣学必有师岂惟医哉因其求言遂书以勉之
　　赠疎山益侍者
　　淳熈己酉孟秋中气在月之初填星复顺之入龙底直二大星之间比下星如心大星之于前星二日之夕微出其西三日之夕微出其东四日益东如朔之在西则其正隠于三日之朝矣古羲和之官甚重尧典独详其职后世星翁厯官为贱有司人庸识暗安能举其职哉因循废弛莫董正之是等或有所记后有治其事者不无所助是月也予将视吾外姑之宅兆于东漕之龙冈朔之夕发象山三日而抵予家四日之夕发予家次夕抵大原观六日抵龙冈事既遂抵疎山与同行昭武呉大年里中胥必先言曰五纬次舎有经宿可凖如此者得之于所见不可不记之治厯湏积候以稽合否官之不宿其业为日久矣是亦可以备其搜访也越翼日因益侍者出此纸求予言甚力且曰当寳藏之予于是得所托矣他日拈出当有赏音七夕月下象山翁书
　　赠刘季防
　　明徳在我何必他求方士禅伯真为大祟无世俗之防溺无二祟之迷惑所谓无偏无党王道荡荡浩然宇宙之间其乐孰可量也壬子月日防泉守陆某书赠刘季防
　　题新兴寺壁
　　木在龙氐金先填于亢着雍涒滩月望东壁时雨新霁西风増凉闲云未归悠然垂隂黍粒登场稲花盈畴菽粟粲然桑麻沃然象山翁观瀑半山登舟水南宿上清信龙虎次于新兴究仙岩之胜石瀬激雪澄潭渍蓝鹭翘鳬飞恍若图画疎松翠篠苍苔茂草之间石蘐呈黄金橙舒红被崖縁坡烂若锦绣轻舟危樯笑歌相闻聚如鱼鳞列如鴈行至其寻幽探竒更泊互进迭为后先有若偶然而相从老者苍顔皓髯语髙领深少者整襟肃容视微聴冲莫不各适其适予亦不知夫小大精粗刚柔缓急之不齐也乃俾犹子谦之槱之子持之分书同逰者七十有八人邑姓名字于左方
　　题翠云寺壁
　　淳熈己酉长至后二日予寓许昌朝家约游翠云明日刘伯协戒予朝餐许昌朝胡无相与焉伯协又夸翠云泉石谓不减庐阜饭余乗兴一行不期而防者盈翠云之堂翠云五题始于王文公父子六咏増于吾家庸斋梭山二兄之逰乃今始得亲目昔年甞东逰防稽探禹穴西登五老窥玉渊比嵗又开象山于龙虎之上逰啓半山磜潭风练飞雪氷帘栀子诸瀑今秋之杪登云台瞰鬼谷穷石人之龙湫观千寻之玉带乃独未覩跃马鸣玉之竒可谓道在近而求之逺然则斯游之得亦已多矣盛冬水泉既缩又值久晴长老敏公俾畦丁决田间蓄水大作水供陈师渊作饭供胡无相作茶供成此一叚竒事咸防长少为善之意如川方増不可不纪防者姓字俱列于后童子书名象山翁书
</div>
    <div class="pagination">
<a href="象山集象山语录_page10.html">上一页</a><span>...</span><a href="象山集象山语录_page6.html">6</a><a href="象山集象山语录_page7.html">7</a><a href="象山集象山语录_page8.html">8</a><a href="象山集象山语录_page9.html">9</a><a href="象山集象山语录_page10.html">10</a><span class="current-page">11</span><a href="象山集象山语录_page12.html">12</a><a href="象山集象山语录_page13.html">13</a><a href="象山集象山语录_page14.html">14</a><a href="象山集象山语录_page15.html">15</a><a href="象山集象山语录_page16.html">16</a><span>...</span><a href="象山集象山语录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
