<!DOCTYPE html>
<html>
<head>
    <meta charset="UTF-8">
    <title>临川文集 - 第 16 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 16 页/共 101 页</h1>
    <div class="content">　　顾林亭【野王所居也】
　　寥寥湖上亭不见野王居平林岂旧物歳晚空扶疎自古圣贤人邑国皆丘墟不朽在名徳千秋想其余
　　寒穴
　　神农冽冰霜髙穴与云平空山渟千秋不出呜咽声山风吹更寒山月相与清北客不到此如何洗烦酲
　　吴王猎埸
　　呉王好射虎但射不操戈匹马掠广埸万兵助遮罗时平事非昔此地桑麻多猛兽亦已尽牛羊在田坡
　　始皇驰道
　　穆王得八骏万事得期修茫茫万载闲复此好逺逰车轮与马迹此地亦尝留想当治道时劳者尸如丘
　　柘湖【湖中有山生柘故名柘湖记云秦有女入湖为神今有庙】
　　柘林着湖山菱叶蔓湖濵秦女亦何事能为此湖神年年赛鸡豚渔子自知津幽妖窟险阻祸福易欺人
　　陆瑁养鱼池
　　野人非昔人亦复水上居纷纷水中逰岂是昔时鱼吹波浮还没竞食糟糠余呑舟不可见守此歳月除
　　华亭谷【水行三百里入松江】
　　巨川非一源源亦在众流此谷乃清浅松江能覆舟虫鱼何所知上下相沉浮徒嗟大盈北浩浩无春愁【华亭水自大盈入松江而北入海】
　　陆机宅
　　故物一已尽嗟此歳年深野桃自着花荒棘自生鍼芊芊谷水阳郁郁昆山隂俛仰但如昨游者不可寻
　　昆山【世传陆氏家生机云故名昆山言生玉也】
　　玉人生此山山亦传此名崖风与穴水清越有余声悲哉世所珍一出受欹倾不如鹤与猿栖息尚全生
　　三女岗【吴王葬三女于此】
　　自古世上雄慷慨擅功名当时岂有力能使死者生三女共一丘此憾亦难平音容若有作无力倾人城
　　太白岭
　　太白巃嵸东南驰众岭环合青纷披烟云厚薄皆可爱树石疎宻自相宜阳春已归鸟语乐溪水不动鱼行迟生民何由得处所与兹鱼鸟相谐熙
　　秃山
　　吏役沧海上瞻山一停舟恠此秃谁使乡人语其由一狙山上鸣一狙从之游相匹乃生子子众孙还稠山中草木盛根实始易求攀挽上极髙屈指亦穷幽众狙各丰肥山乃尽侵牟攘争取一饱岂暇议藏收大狙尚自苦小狙亦已愁稍稍受咋啮一毛不得留狙虽巧过人不善操耡耰所嗜在果谷得之常似偷嗟此海山中四顾无所投生生未云已歳晚将安谋
　　赠曽子固
　　曽子文章众无有水之江汉星之斗挟才乗气不媚柔羣儿谤伤均一口吾语羣儿勿谤伤岂有曽子终皇皇借令不幸贱且死后日犹为班与扬
　　鲍公水
　　村南鲍公山山北鲍公水髙穴逗逺源泠泠落山嘴玉色与饴味不可他味比竹树四防宻翠藤相披靡漫郎昔少年幽居得之此临窥若有遇爱叹无时巳浮名未污染永矢终焉尔奈何中弃入长安十载风尘化旧顔讙嚣满耳不可洗此水泠泠空在山
　　寄李士寜先生
　　楼台髙耸闲晴霞松桧隂森夹栁斜渴愁如箭去年华陶情满满倾榴花自嗟不及门前水流到先生云外家
　　僧徳殊家水求予咏
　　淙淙万音落石颠皎皎一派当檐前清风髙吹鸾鹤唳白日下照蛟龙涎浮云防额自能巻缺月琢钩相与县朱门试问幽人价翡翠鲛绡不直钱
　　杭州修广师法喜堂
　　浮屠之法与世殊洗涤万事求空虚师心以此不挂物一堂收身自有余堂隂置石双嵽嵲石脚立竹青扶疎一来已觉肝胆豁况乃宴坐穷朝晡忆初救时勇自许壮大看俗尤﨑岖丰车肥马载豪杰少得志愿多忧虞始知进退各有理造次未可分贤愚会将筑室返耕钓相与此处吟山湖
　　复至曹娥堰寄剡县丁元珍
　　溪水浑浑来自北千山抱水清相射山深水急无艇子欲从故人安可得故人昔日此水上罇酒扁舟慰行役津亭把手坐一笑我喜满懐君动色论新讲旧惜未足落日低佪巳催客离心自醉不复饮秋果寒花空满席今年却坐相逢处怊怅难求别时迹可怜溪水自南流安得溪船问消息
　　答曽子固南丰道中所寄
　　吾子命世豪术学穷无闲直意慕圣人不问闵与顔彼昏何为者诬搆来防防应逮犯秋阳动为人所叹不恤我躬瘁乃嗟天泽悭令人念公卿煜煜趋王班泊无悯世意狙猿而佩环爱子所守卓忧予不能攀永矢从子防合如扉上镮愿言借余力迎浦疎潺潺亦有衣上尘可攀禆太山大江秋正清岛溆相萦弯四盼浩无主日暮烟霞斑水竹宻以劲霜枫衰更殷赏托亦云健行矣非间关相期东北逰致馆淮之湾无为袭寗羸悠然及温逺
　　寄赠胡先生【并序】
　　孔孟去世逺矣信其圣且贤者质诸书焉耳翼之先生与予并世非若孔孟之逺也闻荐绅先生所称述又详于书不待见而后知其人也叹慕之不足故作是诗先生天下豪杰魁胸臆广博天所开文章事业望孔孟不复睥睨蔡与崔十年留滞东南州饱足藜藿安蒿莱独鸣道徳惊此民民之闻者源源来髙冠大带满门下奋如百蛰乗春雷恶人沮服善者起昔时蹻跖今骞回先生不试乃能尔诚令得志如何哉吾愿圣帝营太平补葺廊庙枝倾頽披旒发纩广耳目照彻山谷多遗材先收先生作梁柱以次构架桷与榱羣臣靣向帝深拱仰戴堂陛方崔嵬
　　得曽子固书因寄
　　始吾居扬日重问毎见及云将自亲侧万里同讲习子行何舒舒吾望巳汲汲穷年梦东南顔色不可挹仁贤岂欺我正恐事维絷严亲抱忧衰生理赖以给不然航江外天寒北风急无乃山路恶仆弱马行澁孤懐未肯开歳物忽如蛰朅来髙邮住巷屋颇卑湿蓬蒿稍芟除茅竹随补葺苟云御风气尚恐忧雨汁故人莫在眼屡独开巾笈忠信葢未见吾敢诬兹邑出关谁与语念子百忧集眺聴聊自放日暮城头立徐归坐当户使者操书入时开识子意如渴得美湇骊驹日就道玉手行可执旧学待镌磨新文得删拾重登城头望喜气满原隰
　　寄防州江隂二妹
　　贡水日夜下下与章水期我行二水间无日不尔思飘若越鸟北心常在南枝又如岐首蛇南北两欲驰逝者日巳逺百忧讵能追生存苦乖隔邂逅亦何时女子归有道善懐见扵诗庶云留汝车慰我堂上慈
　　登越州城楼
　　越山长青水长白越人长家山水国可怜客子无定宅一梦三年今复北浮云缥缈抱城楼东望不见空回头人闲未有归耕处早晚重来此地逰
　　忆昨诗示诸外弟
　　忆昨此地相逢时春入穷谷多芳菲短垣囷囷冠翠岭踯躅万树红相围幽花媚草错杂出黄蜂白蝶参差飞此时少壮自负恃意气与日争光辉乗闲弄笔戏春色脱略不省旁人讥坐欲持此博轩冕肯言孔孟犹寒饥丙子从亲走京国浮尘坌并缁人衣明年亲作建昌吏四月挽船江上矶端居感慨忽自寤青天闪烁无停晖男儿少壮不树立挟此穷老将安归吟哦圗书谢庆吊坐室寂寞生伊威材疎命贱不自揣欲与稷契遐相希旻天一朝畀以祸先子泯没予谁依精神防离肝肺絶眦血被面无时晞母兄呱呱泣相守三载厌食钟山薇属闻降诏起羣彦遂自下国趋王畿刻章琢句献天子钓取薄禄欢庭闱身着青衫手持版奔走卒嵗官淮沂淮沂无山四封痹独有庙塔尤峩巍时时凭髙一怅望想见江南多翠微归心动荡不可抑霍若猛吹飜旌旂腾书漕府私自列仁者恻隠从其祈暮春三月乱江水劲橹健帆如转机还家上堂拜祖母奉手出涕纵横挥出门信马向何许城郭宛然相识稀永懐前事不自适却指舅馆接山扉当时髫儿戏我侧于今冠佩何颀颀况复丘樊满秋色蜂蝶摧藏花草腓令人感嗟千万绪不忍苍卒回骖騑留当开樽强自慰邀子剧饮毋予违











　　临川文集巻十三
　　钦定四库全书
　　临川文集巻十四　　　　宋　王安石　撰律诗【五言八句】
　　欣会亭
　　东臯
　　歳晚
　　半山春晚即事
　　敧眠
　　露坐
　　山行
　　题雱祠堂【在寳公塔院】
　　定林
　　送张甥赴青州幕
　　送张宣义之官越幕二首
　　送赞善张轩民西归
　　送邓监簿南归
　　秋夜二首
　　即事
　　昼寝
　　过故居
　　鴈
　　与道原过西庄遂逰宝乗二首
　　送陶氏妇兼寄纯甫
　　自府中归寄西庵行详
　　赠上元宰梁之仪承议
　　赠殊胜院简道人
　　懐呉显道
　　浄照堂
　　重逰草堂次韵三首
　　题齐安寺山亭
　　自白门归望定林有寄
　　宿定林示无外【名务周】
　　宿北山示行详上人
　　独饭
　　草堂
　　示耿天骘
　　光宅
　　示无外
　　北山暮归示道人
　　懐古二首
　　与宝觉宿精舍
</div>
    <div class="pagination">
<a href="临川文集_page15.html">上一页</a><span>...</span><a href="临川文集_page11.html">11</a><a href="临川文集_page12.html">12</a><a href="临川文集_page13.html">13</a><a href="临川文集_page14.html">14</a><a href="临川文集_page15.html">15</a><span class="current-page">16</span><a href="临川文集_page17.html">17</a><a href="临川文集_page18.html">18</a><a href="临川文集_page19.html">19</a><a href="临川文集_page20.html">20</a><a href="临川文集_page21.html">21</a><span>...</span><a href="临川文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
