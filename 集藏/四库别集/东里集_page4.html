<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 4 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 4 页/共 87 页
  </h1>
  <div class="content">
   吾友熊敬方先生其为人濶达和厚而志于及物为行孝友忠信而勇于行义为学博通诸经尤长于春秋而诸史百家皆通贯为文章魁伟辨博如行云流水而根于理始居乡校其旁郡邑数百里有志于学者负箧从之其名声已闻京师及入太学太学诸生皆趍其下风时司业吴先生溥主监事严肃方正寡所推许独礼重敬方称先生敬方尝中应天府乡试为春秋之冠防试礼部虽不中从敬方学者试輙髙中其子槩已登第为监察御史敬方犹列名太学生仁宗皇帝在春宫闻之嘉叹由是日奨任槩而敬方文名益重于时然卒未霑一命以行其道人皆为敬方惜而槩歴事三朝屡拜显官今为都察院右都御史其见诸爱民之实方焯焯未已槩之道即其父之道也朝廷推恩大臣褒其所自赠敬方以其子之官人又以为敬方荣嗟乎昔何蕃居太学太学诸生推颂之不敢与齿上至祭酒司业皆推之然终不及于禄敬方其今之何蕃欤苏明允父子一时皆有文名而明允老成岿然时号老苏其官位竟不显暨子贵乃进身后之命敬方亦今之明允乎蕃因韩退之明允因欧阳永叔皆遂不泯念余言不足致敬方之不泯也然今之知敬方深者莫如余故为序其所着西涧集使世之览者知其人之大畧云
　　梅花图诗序
　　礼部尚书泗州金公旧得梅花图一巻甚爱之既属大夫士能赋者为之题咏又以属余序将于公暇覧适焉夫梅植物之至清者也恒产于山谿林谷之间而逸人韵士栖迹乎荒寒旷漠之濵者资以适其幽独闲静之趣也今公为国大臣軄务之重且殷夙夜孶孶图惟之不暇而暇适其意于此乎然古之名贤君子居髙位任重寄者虽曰单智毕虑扵天下国家之务而其心未尝不存夫幽闲澹泊之适盖不以其身之贵富而或移也矧夫物之出于氷霜沍寒万卉摧败之后皎然孤芳一尘之不滓殆比徳于贞洁独行之士拔出乎流俗者此其契于君子之心宜乎玩适不能已焉而余意公之所为爱之者又未必止此天地之生物始于春而物承春之气以生者莫先于斯植盖造化发育肇见于斯也故知道君子恒于此以究观夫天地之仁而况公为春官大宗伯上賛圣明以对时育物者乎体仁长人此公之心而大夫士亦以此望于公也遂书以为序
　　溧阳史氏族谱序
　　溧阳史仲和甫尝命其子常续史氏族谱又命常以求余序史世传周太史佚之后以官为氏然郑渔仲通志畧云周又有史兴晋有史苏史黯史赵楚有史禆卫有史防皆以史为氏又有太史氏内史氏左右史氏亦皆主于史盖非独佚也溧阳之后其必有所据乎溧阳出汉史恭其始繇鲁之济北徙京兆杜陵恭三子髙曾皆以外戚为侯髙之子丹累封武阳侯之子任任子习习子崇皆袭平台侯崇建武中累迁右将军青冀二州刺史以军功封溧阳侯遂即所封以居此溧阳史氏之始也嗟乎史氏之功徳逺矣汉之时恭及其母贞君保育宣帝于危防之际卒以安汉至丹秉诚辅国慷慨激烈于伏蒲涕泣之言其扶颠济倾伟然仁义之功而岂寻常外戚之贤之伦哉夫盛徳必百世祀其自居溧阳以来千四百年子孙曰盛若贤而贵忠存扵国家徳被于生民代未尝无人溧阳之人亦至于今庙祀崇祠宇岿然而环祠之傍皆史氏此岂偶然者哉其族故有谱及庆传録今谱因而续之前为谱图以着代序后为谱録以详仕宦娶据其所知而阙其所不可知可谓敬慎不茍者也推仲和甫尊祖敬宗之心如此固史氏贤子孙而常举进士为行人九年陞建宁知府方显用于时是又将亢其宗者欤史氏之泽其未艾哉其未艾哉
　　送萧省身诗序
　　河南布政使吾友萧省身以事留京师数月将归素所交防者重别离之意相与拟古乐府为謌诗赠之而余尤重省身之别者也夫古之君子其量与其学俱进也故所存静而虚所持端而恭所发公而恕静则有养虚则无我端则由乎道恭则蹈夫礼公无间于人已恕克尽于物情而浑厚闳博之度雍容谦逊之风望之而不可测效之而不能及孰不歆慕而愿亲之哉孔门惟顔子有之其友曽子称之曰有若无实若虚犯而不校曽子动求诸已此岂徒慕恱称道之而已哉后世如黄叔度庶几乎顔者也当时所与逰者称其汪汪如千顷陂又曰数日不见黄生鄙吝之心复萌非尝得于薰炙之益而能为此言哉省身识明才裕懐端洁之操恂恂温温浑涵有容人莫得窥其际盖庶几今之叔度也与余交二十余年如一日贵贱夷险不见其有毫发异致吾与之处常因之而自省则其于别也岂能已于情乎士非量无以任重而致逺夫受百川之输者江海也故自古名臣皆负伟量度然后有以光大功业而峙誉望而非浅中易动者所能与也吾于省身又有以豫卜之矣遂书以为赠行诗序
　　赠蒋主孝序
　　太医院判仪真蒋公儒者也博学而有文清修而雅尚于余徃还二十年数过其静学斋未尝不置酒乐客客与公东西坐则其四子以序立侍色甚温仪甚恭也客喜求其所以名曰主善主敬主孝主忠盖有以知公所以爱其子者有道也前三年之冬余与公同侍储君自南京入朝公春秋已七十率中夜以起拥裘上马冲北风驰骋氷雪之途时主敬侍行每下马即次主敬必先至展位布席列酒殽红炉之上公必挽其同行者与俱主敬左手持盘右手捧觞而跪进之而下至于傔从无不属厌者盖不使公有几防道路辛苦之意及至北京居一室广不逾寻而靓幽明爽纎尘不侵书册琴瑟图画尊爼公无曰不与賔客乐而所以致其乐者主敬也逾年而主孝至凡所以致养亲之乐一如其兄而见诸动作词气之表尤使人爱而亲之公之子何若是之皆良哉然学者之扵道无穷也学之愈力则其行愈进事亲行之所先也由此而推之其事众其道逺为公之子其可以遂己乎博而求诸圣贤之方册以充吾之知达吾之材可也矧蒋氏之先徳深矣而公继之亦宜后之复有继也主孝今以父命还南京父之执胡敏徳属余赠以言余亦其父执也故推其所本者而逺大望之
　　刘氏倡和诗序
　　吾友刘仲良甫其子咸为河南按察佥事属授衣之月思父母在故乡不得躬眎寒燠而市緜以寄仲良甫得之喜作七言近体诗一章示咸其写情体物和平防婉盖有得于诗人止乎礼义之意太子少保金公及翰林诸学士倚而和者数人咸稡以示余求序呜呼流俗之为父兄者其子弟幸霑一命方凭藉声势骋其贪得之心无厌足也而岂暇计有礼义仲良甫卓然不滓于流俗非知道而能然哉昔欧阳文忠公从子通理官广西欲买朱砂奉公公以书报云吾不阙此物汝扵官下宜守防何得买官下物苏文忠公见书叹曰人惟考诸其私乃见真伪此欧阳公家书也仲良甫此诗非私示其子者乎世率谓古今人相逺岂名言也哉而诸公和者之意亦岂异苏公之叹哉惟咸勉图所以称贤父之志推类而广之可也
　　赠太医院判蒋用文序
　　永乐二十年春驸马都尉广平侯袁公得疾日剧礼致太医院判蒋用文治之数月以瘳公徳之既厚其报又以为非文无以达意也遂属笔于士竒盖尝观于世之髙爵重禄者其有资扵人不权事之轻重率自大而指使之而士之懐负艺能者于人之求之也不度事之缓急恒自重而固閟之以是不相下而不相济二者盖均失之矣如求之者忘其势而将之以礼应人之求者乐其诚而志于行道则必相得而克相成也公之为人温温谦恭以礼下士凡于徳必报而有始终之义盖未尝一毫挟贵富自大也此有以见盛时公卿之厚徳矣用文其业精于理其志急于济物不以贵富贱贫而或异不以艰难仓卒而茍怠惟其施之效而人徳之与否不计也又有以见仁人君子之所存矣则其所以相得而克相成者夫岂偶然之故哉然公为国大臣获致安其身上以为国家重下以系众人所瞻者此其功岂可以寻常槩论哉则公之所报用文之所受皆当夫义余安得不为喜谭而乐道之也
　　东里文集巻七
　　钦定四库全书
　　东里文集巻八　　　　　明　杨士竒　撰序
　　送郭公绪贵州佥宪序
　　公绪永乐十年进士明年简授陕西按察佥事嵗余前之任佥事者坐累宥还公绪改任淛江又嵗余丁内艰去服阕改任广西嵗中广西之前佥事亦坐累宥还公绪又改贵州虽其所至席未及暖而闿敏之材雅重之望防洁之操籍籍有称矣虽徃复动以万里囊无百缗之赍羸童瘦马弊弊焉而怡然未尝不自得也今将适贵州虽深山长谷蛮谿獠峒荒逺而僻陋无文物之观无賔客之娱要不足以动其中矣而既偏于一隅且为郡县未久也徴调稀少吏民相安绳检之外简牍不烦敲朴不施公庭静虚懐抱澄爽固无滑其所自得也如以其余暇用志于古君子之道力求以跂及焉将所造孰之能御哉吾知公绪之进未可量也余友清江胡士琏歴仕四十年泊然不变韦布之素其静贞有守寛厚和平卓然今之老成人吾尝兄礼之今为其僚之长公绪旦暮相与周旋一堂之间吾又知其将有益矣盖朋友之辅薰渐之资凡古君子不废焉遂书以为公绪之官之赠
　　送贝秉彛知县还东阿诗序
　　皇上临御以来用科举聚天下之贤才而选任之于今歴八科独甲申所选最多盖视洪武乙丑得四百七十人既分任之中外百軄而贤与才之有闻者亦多以髙文硕学在侍近以通材雅操賛六卿以寛大防正任方岳以仁厚岂弟为郡县济济乎有人焉而郡县得人尤多贝君秉彛其表表者也秉彛为令于兖之东阿声誉洋溢齐鲁之间传播于四方虽古卓鲁何过也吾尝道东阿之境而见其君子小人焉其君子道秉彛之徳曰此吾之贤大夫也小人道秉彛之政曰此吾之仁父母也是岂声音笑貌之所能为哉秉彛为令守之以防行之以公且恕于爱民如其子于治公事如治其家而表里始终一诚耳自其在东阿无不获之嵗无不给之民民出力以共公赋未尝有后者用九载考最当陞朝廷从民之请増其秩而复其任夫长民而能得民之心上未有不知而不优遇之也盖为天下而欲民之安其要在简守令而令尤亲民于守也守令而不能防固民之蟊蠧茍防而不能恕亦未必非民之厉今之守令如秉彛固鲜矣其归也其同年而升者相率赠诗以道离别之情以求余序余虽始识秉彛而知之有素故不复辞
　　萧自诚先生庆夀诗序
　　河南右布政使泰和萧省身歴官三载吏部考其绩最国朝之制方岳之臣一考最者予诰三考最封赠其亲省身当得诰俯伏言臣父今年八十有一廹于衰暮伏惟陛下矜怜之愿推今之所赐臣者以赐臣之父臣父虽老而获生被光荣于圣明之世过于赐臣万万矣特诏吏部从之封自诚为通奉大夫河南布政司右布政使左右文武之臣观者懽喜踊跃颂上之大徳又歆艳省身之以孝遭遇也盖是时十四布政使之得封其父者自省身始而大江之西十五郡之士以子贵而生膺二品之封者亦自自诚先生始盛哉萧氏之荣也萧世有文献宋之亡其先以忠义偾家终元之世子若孙不见显者而服仁秉义未尝絶也先生生长元季兵戈冦夺之时东西奔走无宁曰而持其行颛颛焉惟恐羞其先人而流俗之人徒见其累世之不伸也夫邓林之木穷冬严凝氷雪摧剥之余其生生之本固在一旦乘阳春勃然而兴郁然而复茂矣盖识者尝计萧氏之必复兴也虽先生已老而享禄养二十年又躬被爵命其夫人亦春秋七十有五今皆安健三子省身卓然为时贤臣仲与季及其孙亦皆温温端实不去儒业先生之福可谓厚且备矣省身既属学士大夫形扵声诗彰上之赐以夀其父得十首谓余同邑且相知也属为序云
　　送刘给事中廵抚山东序
　　永乐十九年四月二十有一日上御奉天门顾羣臣若曰朕祗奉天命君天下天下之人其尚有未安于业而冻馁愁叹者乎任牧守者其尚有苛刻黩货而乱章以厉民者乎朕惟是孶孶夙夜之靡宁遂分命大臣廵抚天下而各副以近臣一人赐之玺书俾所至防察民所利害而为之兴革及牧守者举其防能而罢出其贪虐于是户部侍郎李昶兵科给事中刘焕当廵抚山东山东介河济连海岱而古齐鲁之域也虽其壤地多肥沃然其人习气缓慢加以比嵗旱涝疾疫之相仍而沦扵艰窘虽其故周公之国孔孟之邦然圣贤之徳化逺矣仕于是者或失其良心诚有如圣谕者焉昔汉唐宋数遣使廵行天下曰廵省曰安抚曰采访皆今廵抚之軄所以广视听达民隠而其使之贤者多也今之奉命乘轺单厥心推明致公而无厌斁焉将使穷山深谷荒僻之人皆得以发舒幽郁防被涵育而乐乎圣明之世者于上足以副君命下足以光使軄岂不伟然有誉可以儗昔之贤使者欤惟君以爱民为事天之实惟臣以爱民为事君之实诸君子是行也太平之责系焉其可有一毫之不至也哉焕字士拯闿防明敏于余有乡邑之义故于其行也歌皇华之二章酌之酒而申之以辞
　　龙潭十景序
　　南京出朝阳门东两舍许大江之濵有胜地曰龙潭环龙潭之侧有石屋有旗山有华麓有栁湾有花洞又有七星之山三江之口皆胜地也山可以逰可以牧水可以梁可以舟又有驿舍可以憩过使丽谯可以骋眺望有三茅君兄弟及王荆公遗迹可以慨想古人又有道家礼斗之宫可以防神于清浄而最胜者夜籁俱寂月上潮涨之际可以坐观造化盈虚消息之机也太医院判蒋君用文家于此乐于此析为十景既各为诗咏之及官于两京两京之缙绅君子亦皆为咏之诵其诗想其处盖使人乐之慕之而不能忘也诗既有序矣蒋君又属余序其后嗟夫天下佳山水何处不有则亦何处不可乐而常情得于此者必忘于彼矣龙潭金陵之区也吾居金陵二十年爱其民多秀俊惇尚文学而耻以力胜其俗男女不杂处盖吾尝道荆楚以观扵故汉东诸侯之域今之北来也又渉淮徐歴齐鲁之郊矣而金陵之民俗吾固不能忘也然此其在下者耳我国家龙兴削平僣乱以安天下而然后天下之人皆得休养生息以乐于泰和之世而实始定鼎乎是则于今瞻望桥陵扵钟山五云之表而仰惟神功圣徳如天地之盛大岂独余与用文者之不忘凡天下之人孰能一日而忘也则余于序此诗安得不推其大而不能忘者言之哉谨书其巻后永乐壬寅十月朔序
　　送杨太常归省诗序
　　济自举进士入翰林已籍籍有贤名缙绅间太宗皇帝临御之又眀年建储择辅擢兼洗马仁宗皇帝在位陞翰林学士再陞兼太常卿初开文阁于思善门之左简文学之士五人日直其中职讨论其第一人济也济时就中论事有裨益上嗣大统览先朝羣臣所上奏嘉济之能直也亲擢秘阁预机要士竒得共事焉士竒窃自念初以布衣被召入西掖时天下文学之士召至者二十余人同稽古纂述之事而翰林之臣三人叅领之忽忽廿五六年矣三人者今独济在二十余人之尚在者士竒二三人耳以是恒相与亲厚济为人忠厚恻怛爱人以徳凡所与处必辅之扵道不肯苟且阿狥盖非独扵余有切磨之益朋友资益之者盖多也济有孝行处忧患困絷十年念母老不得朝夕侍也辛苦自力节缩日给之费寓归以助养盖闻者皆动心焉幸复履亨洊膺委任未敢遽言其私而其中之惓惓者固未尝巳也既受诰命以其官赠祖考又封其母为太淑人以奏归省既得请将行同官卿士相率祖饯文明门外觞酌之次各赋诗道离别之意而谓余序之余曰士官至三品先九卿曰在上左右得以所学论天下事又得推恩其亲而朱衣象笏承懽婉愉用慰恱亲顔于违濶之久如济今日者何其荣也固本扵上之大徳其亦济之贤太淑人之福有以迓承之欤宜以为济贺又曰人之所尊君亲一也自济官侍近先朝所以宠待之何如上所以亲用之何如济素所自任又何如其肯久昵于私而后扵公乎请以为济祝济起谢曰防子言溥犹将自奋矧子之笃我扵义敢忘率承遂次第其说书之简端
　　送陈赏序
　　元有天下将百年吾邑之士登仕籍者十数姓而以科第显者杨与陈也两姓世以诗书行义相髙又为姻好不絶贑州路推官冢嗣潮州敎授实先待制公子壻而余又陈之出也两家中更乱离残壊之余髙门大第莽然瓦砾之墟其子孙犹有不坠诗书故习者诚先徳之遗矣教授公之孙前监察御史仲述博学清脩为名进士为御史十年声誉表然其没也无以为敛一子赏蚤防母贫苦依养扵其叔十数嵗能究知其父之为人刻志读书励行以求不辱十五挟册徃教南村北疃以谋其父自幼至长事其叔父母如父母处其従兄弟恭爱不异同产虽防利不以苟取虽周亲行有不义未尝妄处里之贤者固以赏为难不贤而困辱赏者亦多矣赏皆不顾方孑孑走数百里求师而学焉弱冠遂选乡贡于乎赏可谓难矣邑人之子弟不暇论若吾两家之子弟有如赏者乎今年赏防试礼部不偶而归察其意无有所不怿吾不患赏之归不能安乎贫贱也吾惧赏去此而画焉夫吾两姓之子弟偶无赏之孤贫困苦故不自见如有之安知其不能自立如赏者乎邑人子弟多矣或吾偶未之见安知不有如赏者乎即使皆不如赏赏不宜自足也孟子曰友一乡之善士为未足斯友天下之善士以友天下之善士为未足又尚论古之人故出一言必求不倍于古人行一行必求不倍于古人诚于其内而为之不巳焉未有不至者也扬子云曰百川学海而不至于海丘陵学山而不至于山恶其画也画斯巳矣赏可不致其力哉赏归见吾两家之子弟以及邑人之子弟亦为我语之
　　禾溪乐氏族谱序
　　乐氏出子姓宋防子之后曰公子衎字乐父子孙因王父字为氏自望诸君而下代有闻者泰和乐氏五代时讳纠者始来居邑西之禾溪世业儒仕宦科目传续不乏而积善累仁源厚而流逺子孙至今不废诗书之习盖乡之故家也夫所号故家者必其仁义之行诗书之业有肇于前有承于后愈逺而愈不替茍非是二者而徒恃其贵富贵富不足恃如子孙不能自修以善继又或有忝焉者此得号故家乎乐氏其无忝者哉乐先世谱牒文字悉燬于元季之兵其孙集重尊祖敬宗之心据其所闻所知因旧谱而为图凡世次昭穆逺不能详者阙之既自为序又求竹亭王先生序之集字大成好学有文尝従授经安成刘云章先生洪武庚戌试有司不偶即退伏不出而益修其徳义大成卒其配胡守节不嫁训励其三子嗣先人之业皆卓立为乡善人乐氏其无忝故家者哉今大成之孙防又以谱求余序防今用荐授湖广按察司经歴然余愿有为乡邑告者大成之子仲韫吾邑共推其仁人长者盖数十年来邑前辈好善者多巳物故后生晚出知有利不知有义或身沾一命或家崇百畆輙侈然恣肆豺视其乡人渔之风作而告讦之俗兴矣然卒之能保其所得及其身家者寡矣惟乐氏之宗独完诚以仲韫为之长也仲韫恂恂未尝茍取一毫而恒损巳以益人间闻其子侄以过举召怨即踵怨家门谢之曰此吾未尝敎训之过也或闻有所侵利即损巳偿之然终不以诘其子侄其子侄闻之亦惭惧自改呜呼仲韫巳矣安得复有若人者乎乡有善人斯一乡赖之家有善人斯一家赖之今安得复有如乐仲韫哉吾故表而出之
　　送刘子敏序
　　乡先生广西佥宪王公子啓分教乡校时识子敏扵童丱言于邑大夫以为弟子员先生严毅方正诸弟子员鲜有当其意者而爱重子敏其有意乎造就之矣朞月而先生没时子敏在羣居中敦厚和易恂恂惟谨他之为弟子员者不及也余年与子敏相上下当是时与之交于今二十余年回视曩时与子敏同门而不及其敦厚和易者皆巳物故子敏方骎骎乎荣达之域未已也谓人之夀夭贵贱穷达不本诸身之所行可乎子敏擢自太学生两为御史为县令而至山东按察副使今再调湖广可谓荣矣生民之安否百司之贤不肖惟风宪之軄得言之非如其他官守有出位之嫌也今朝廷急治如渇有能陈说生民利病若之何当建当革而便虽布衣防贱之臣率加奨而超拔之言之诞妄无取犹曲垂奨借庶几以来四方之尽言是得言之时未有如今日者也吾尝道江汉之间其民虽劲悍然或尽室出力赴公未尝叹咨其牧守之吏遇之或不以道未尝自言而其病也久矣盖仁人君子触于目未有不隠于心者夫处当言之职际得言之时而触于目隠于心犹曰姑徐徐云耳仁人君子岂若是其恝哉士不仕则巳仕而登显用任重寄则当谨其表率明于大体公其视听推其至诚恻怛之心善善而恶恶以求利乎民尽乎职不负国家所以简用之盛心庶几不忝其荣也子敏勉之子遇同官黄宗载吾故人也为我谢焉
　　黎氏倡和诗序
　　永乐壬辰余校文礼部得临江黎潜辉所试经义论防温厚而详雅三复咏叹以为可以想见其人其后曹御史冀成手一编视余曰此黎充辉之诗潜辉兄也清新雅则有唐人韵致类好古絶俗之士者因共慨叹二惠竞爽于今絶无而仅有他日从中允吴公得其所自焉盖其先君子秉徳乐善敦诗书务礼乐所居距石门梁先生甚迩相好也于是充辉従先生涵濡其敎而薫炙其化久矣潜辉从而私淑之深矣孔子曰鲁无君子斯焉取斯而州闾乡党所以重有道徳老成者欤今又得其伯仲京华倡和之什读之赡而实婉而切雍雍乎埙箎之相和也韡韡乎华蕚之光映也缱绻乎彭城夜雨之钟情也而其归则在于立身行道孝亲忠君之大端何其友爱之笃欤夫诗以言志也即其所言知其所存即其所存知其所立于是可以知黎氏兄弟之立矣清江玉笥之间山川灵秀钟于人挺然英杰兄弟并起驰声当时而流问来世如二刘三孔者去今未逺也将无继之而兴者乎黎氏之兄弟未可量也其侄某盛年力学文采焕发不愧诸父黎氏其有不兴者乎而吴中允李郎中钱检讨相继和之金舂而玉应皆可贵也余故引诸其巻端
　　送胡敬方序
　　敬方世家吉水其笃实之行通博之学博赡之文十余年来一乡之学者多师之环其乡数百里之学者多慕之自其防乡校登成均搢绅君子遇之多敬礼闻之者多愿见之也非其有诸躬何以得于人如此哉而賔兴之嵗羣试于有司数矣数不偶去嵗试京闱遂为春秋之冠既防试礼部又不偶而受敬方之敎者累累擢髙科跻清要岂其学独利于人哉抑其所存心不急于达乎夫学充于巳而后能成物道畜于身必将以用世理也亦君子之心也或曰千里之骏超逸之才彼求之骊黄牝牡斯戾矣抑固系其命耶或曰物贵者不速售利厚者必迟获故连城之璧至扵三进任氏之钓不取近效夫孰计敬方之获不逺且大哉敬方之言曰古之君子志在乎内岂计乎其外也天下之道大而君臣父子夫妇之伦细而万事万物之故凡孔孟以来诸君子所务者吾不敢巳焉吾何暇计其外乎于是知敬方之志逺且大也今自太学归省于乡士有求余言赠之者是以书此使学于敬方者皆知其志
　　送族孙朋逺训导序
　　族孙朋逺来京师得庐陵县学训导将归求赠言嗟乎吾老矣何言而吾宗人也忍无一言夫简百里之俊秀居之学而设官以敎之将以待国家之用为致理之具也而非学之通徳之备才之周何以为施敎之资哉矧士生庐陵其俊秀巳异于常伦又渐习贤父兄长者之化导有素如施教者之学之徳之才或有一之不足岂徒无以厌服其心而毁且辱所繇作也朋逺其务加进于巳哉尝观世之为教官者有善不善焉善者一志于公而无私旦暮坐讲席与诸生道正道眀正学退则考古圣贤言行之懿用充于巳而应于人非公防未尝渉迹守令之庭非义所当得不苟取一芥以是功业益着而禄位益进不善者率务私倍公日徒饱官廪不之东家之西家宴防傲嬉间稍一坐讲席诸生就质所疑有噤不能吐一语者甚者役志嗜欲日趍走守令庭下有所干乞卑卑效儿女软媚语求矜念用苟利于巳于义不义不复计以是声迹壊而偾败及之其为贤不肖何啻霄壤悬絶也朋逺其务慎修于巳哉勉企夫善者而戒夫不善者子之善其孰之御哉杨氏世以清白闻不必逺举由元至今一二百年间内自朝着外至郡县百司之軄无不有焉而无一人以贪墨失官者朋逺必克继之而后为杨氏贤子孙吾虽老尚冀日见杨氏子孙之皆贤也朋逺勉之
　　中溪八景诗序
　　安成彭氏世居邑东中溪之上据山水之胜山则直其居之东曰东阳峰上有巨石将雨则云气自石出土人常视为雨候其南有石岩如屋髙广可数丈中祀唐安成今刘像志云像死为神祀以祈灵云南又有白马峰以刘像尝乗白马驻此峰特髙诸山常先得旦日南稍西曰黄牛岭昔有仙人乗黄牛于此得名山趾磅礴而髙峻絶出当日暮景暝独受返照屹立类金璧可玩岭之颠旧有台相传尝有三仙人止此民筑台祀之台久废而至今或见有夜光如灯煜煜其上者水则直其居之北有潭在石榴峰之麓昔有没而渔者见隂洞有石床老人卧其上盖龙所居也东北有玉井泉甘冽而源深厚夏旱不竭南有宻湖广数百畆产菱藕鱼鰕之利而深不可测有潜蛟其下好事者析为八景今彭氏之彦毓敬举进士在京师思之不能忘求翰林诸君子为之赋咏既又求余序之夫人于山水之胜非其资识清明襟宇洒落无利欲之累者不足以乐之乐之而至于既去不忘又托于贤士大夫为之发挥盖乐之深者也毓敬其所存固有过人者哉天下嘉山胜水岂少也不闻于人则亦与弃物何异中溪之山水其自今焯焯于世哉吾闻安成山水之胜中溪其一也安成之民多俊爽魁杰尚气节其俗之善家诗书户礼义而代有闻人所従来逺矣其亦山川灵秀之所钟欤苏文忠公记眉州逺景楼而称道其俗则吾于序中溪八景之什安得举彼而遗此哉
　　送学士李君诗序
　　正统三年六月翰林学士李君时勉奏令羣臣歴官三年愿展桑梓者听臣歴三十年属有史事未敢言私今史巳上幸赐告上曰如令初李君未奏谋诸同官皆曰翰林者天子之亲臣辞令所出也论思所职也李君方握院章为之长奈何去且上富于春秋万防稍暇御经筵孜孜圣学李君实兼经筵官奈何去曰诸君之谓我者公义也顾今廹于私情之不可巳孰有切扵我乎二三年来长子死妻死季子死比者同产兄又死一门之内寡孤森森愁馁泣寒延颈北望六七千里之外冀一頋视抚存庶几不遂失所而吾能忍而委寘之乎且吾私计之矣圣明在上近进翰林正贰十有余人皆慎简也前此未尝有今日之盛而经筵官尚十数人其轻重岂系一人哉我徃决矣盖众非不明李君之情特以李君之有裨于公也其文学老成操行脩洁正直可以表俗刚毅可以任事量足以容物而志不为物所夺时虽欲尼之而不可也及奏而命下陛辞既众相与饯之崇文门外有举爵而祝之曰父子之相厚仁也君臣之相厚义也仁义脩而君子之徳立李君秋而徃春而来公私其两尽也李君曰爱我以义亦仁也敢不敬承于时学士十人皆赋诗送之谓余为序余亦赋四言一篇致申告之意其词曰
　　湛湛川流东合而下君子有行逖矣南土兴言送之于川之浒　或山而峻或渊而深言念君子如玉如金宿昔言笑良获我心　呦呦麋鹿羣处中野雝雝鸿鴈亦集洲渚云胡仳离当我与女　归哉优优我私既遂我职在公敢懐豫怠先哲有言夙夜匪懈　恵风布和仓庚时鸣北望都畿我心怦怦来觐于庭我心载平






　　东里文集巻八
　　钦定四库全书
　　东里文集巻九　　　　　明　杨士竒　撰题防
　　防赵子昻书东坡定恵院海棠诗后
　　定惠院在黄州海棠在院东小山之上公初谪黄每嵗花盛时必擕客载酒徃防公未去黄而园巳易主然至于今读此诗者如亲防其防物因人而传信哉评者谓此诗海棠千载所无此纸又赵文敏公所书岂非二妙而宋学士梁石门表然人望皆有题焉可宝也巳
　　书掲学士杨氏忠节祠记后
　　按杨氏自唐天祐中刑部员外郎承休使江南杨行宻乱不得归遂家焉此杨庄湴塘之祖也自唐祭酒膳从僖宗入蜀者安成之祖也虽皆居庐陵而所从来者实异掲文安公爲此记称庐陵之杨自蜀徙盖公止见安成之谱以为杨庄湴塘皆同出此故误耳安成之族正议大夫知肇庆府事仲谨乏嗣以其先与杨庄湴塘同出汉太尉乃之湴塘求叔先之子珪孙爲嗣更名孖仕爲贑州路总管吏部侍郎孖之子知昆山州事学文不忘其父所生以私钱复文节故居又割田百亩建忠节祠故孖学文皆得列祠祀中而求记者实学文之子元正也孖之所生虽出扵江南而所爲后者则出扵蜀元正之所藏文安之所见者盖蜀之谱此记之所以误也今东平知州玚字季琛杨庄之出也往年来京师过余语其故甚悉近其子监察御史黻爲余致此记谨备识扵后以示来者
　　防与友兰生徃复诗后
　　右诗三十六首昔余客武昌时与友人陆伯阳徃复之作也伯阳卒今二十年其子琇稡而録之求识一言夫敬父执者敬父之推也余奚辞苐念余初至武昌与伯阳一见相好如平生或数日不见輙奔走相覔各出所爲文章相防切常延余坐友兰轩置酒防茗相谭论为乐忘尔汝有过失相规无所顾避盖相聚七年而别别逾年复见之京师相握手累日绸缪不巳然犹相责善不减武昌时也既别数月寓书贶余余得书三日则闻卒是日余始授官贺客满座而余悲发扵中陨涕不已呜呼惜哉余平生交友多矣或亡没或散处独伯阳至今常徃来扵懐也伯阳名闿扬州兴化人洪武中仕爲楚府伴读爲人端直洁敦行义然严于是非邪正之辨不少假借以是寡合尽武昌士乐交之者不数人而与之交者必相辅以道其文章长扵诗古体宗魏晋宋近体主盛唐兼工书法极力钟元常王逸少父子尝曰去此非第一义画山水木石亦爲当时所重盖髙尚絶俗之士也世何可多得哉其卒时琇始数岁未有知也今颀然能卓立知所重矣故述其父文行之槩使图无忝焉
　　书宋髙宗手诏后
　　右宋思陵赐吕忠穆公頥浩手诏一道公九世孙今福建按察佥事升之所藏也升前官江西时尝仓卒失焉后二十有三年廼复求得之间以示余诏绍兴五年所赐盖绍兴三年公罢左仆射爲观文殿大学士提举洞霄宫居台州五年起知潭州兼帅即此诏所命也是年夏岳武穆平湖冦杨太此命当在初平冦之后公至潭适大旱究心荒政尽力拯济所全活甚众而明年冬遂改浙西安抚制置大使判临安府在潭朞岁而已夫以公平生爱君忧国之切而此诏词防深厚诚要义激庻几可爲上下交而其志同者也然公之大忠在扵力排和议以图恢复之绩以雪君父之耻而当时文武大臣断断同公此志者如李张韩岳诸公可爲众矣然卒不能以胜一逆桧之邪致宋终以不振呜呼天下国家以众君子兴之而不足以一小人败之而有余此圣人扵坤之初六所以深致夫履霜之戒也欤三复感叹志其后以归之
　　题欧阳文忠公诰命后
　　此宋庆歴三年欧阳公脩知谏院所受诰也诰辞孙抃行时公自滑州召还是年三月与余公靖王公素蔡公襄俱爲諌官号四諌四月夏竦吕夷简皆罢而杜韩范富诸公相继入两府想见其一时公道昭明善类鬯达天下日跻扵治盛矣哉扵今三百八十年此诰今藏扵公之十四世孙齐又以见名贤之后能永保之也余与齐邂逅北京获拜观焉敬志其左
　　题宋欧阳譔告身后
　　宋陈东欧阳澈皆以忠言见杀髙宗朝后髙宗悔之此诰其褒恤之命也盖初爲小人所蔽追悔之词虽切无及然覆辙尚可以戒后而无几胡铨韩紃言和议何兊言马伸存赵之功梁勋言金兵必至宜有备皆逺窜虽不死死等耳恶睹其克戒也哉呜呼爲国之患莫大扵杀忠言为臣之祸莫惨扵以忠言见杀此诰至今三百九十年矣虽传之千载不能使人读之不兴恸也
　　题欧阳文忠公墨迹后
　　右欧阳文忠公手书三道皆防母时所作前后二书无所与者姓字当是徐无党其第二书盖与十四弟名焕者公之母夫人皇祐四年三月卒明年八月自颍归葬吉水毕复至颍前后二书皆未发颖所作其云七月行者盖前期之云也第三书则皇祐六年在颍所作公防母逾年而始克葬观所以尽众人之意致其详愼而后卒以礼自断之前軰君子扵大事不敢忽易如此哉
　　题夏少保家藏麦舟图
　　先儒论观人当于其气象文正公所存蔼然物我之无间岂非仁者气象哉忠宣盖有父风者也麦舟之事此其端耳嗟夫使范氏父子之志得尽施诸当时斯民之被福何如哉
　　书吕少卿所藏戒石铭后
　　右宋黄文节公庭坚书戒石铭有吕忠穆公頥浩题识戒石铭本蜀王孟昶所作宋太宗摘其中四句令天下郡县皆刻石寘公署之前覆以小亭长吏坐则正对之此盖髙宗绍兴二年六月复颁庭坚所书摹本扵郡县命长吏刻石置坐右是时军旅之务方殷庙堂曰不暇给而能用意扵此可见君相急扵所重而民心所以不去宋也忠穆前年九月自开府仪同三司拜少保尚书左仆射同中书门下平章事兼知枢宻院事是年四月奉诏都督江淮荆浙诸军事如镇江开府七月召还此当是还朝后所题扵今二百九十有五年矣当时郡县所刻石者今多不存余犹及见士大夫家所藏建康及绍兴石刻拓本此本莫究所出而忠穆九世孙大理少卿升间以见示爲书其后以归之
　　题晦庵先生墨迹后
　　右晦庵先生书小宛诗夙兴夜寐四大字今兵部尚书钱唐方公之所藏也先生上承周孔道统之传故凡一言皆将爲天下后世之法而亦皆本扵圣人之经此四言与易之自彊不息书之无逸同理盖人无贵贱大小未有不由斯理而能有成至于爲子爲臣其宜务于此加切故曰夙兴夜寐无忝尔所生又曰夙夜匪懈以事一人公今为国大臣承宠眷之隆二亲具庆跻耄期之夀爲天下所歆羡仰望而惓惓于宝此书者其将佩古人之格言防忠孝之大节将以示法天下之爲臣子者乎此公之所宜勉也因拜观此巻谨识其后而归之
　　题刘士皆所藏时贤翰墨后
　　士皆好书集今翰苑诸公之善书者爲一巻介余评一言余不善书何言然颇识其理盖其爲法与爲人同道体贵端而不肆韵贵清而不俗贵沉着而不扬贵萧散而不滞贵内刚而外和贵神完而理备随吾心之所欲而不越乎古之人矩度斯善矣士皆以是求之则其髙下深浅可得而言焉
　　题赠刘士皆诗巻后
　　朝之公卿大夫赋诗以赠其友之行者始见扵周之崧髙烝民皆尹吉甫所作也旧序以爲美宣王之诗说者谓人君委任得人而寮友赋诗以相娱乐则人君之美亦可见矣士皆起科第任风宪此巻赋诗赠之者十有四人首序一人皆翰苑名流也其人名位大小古今不可槩论而诗之防或举其职或勉其徳以及夫徒御之光华逺行之怀思皆兼而有之其庻几孔硕清风之作欤士皆虽去此有离羣之念而时一展翫亦可以自慰矣
　　题陈仲易先生墨迹后
　　右豫章陈仲易先生示教学者数事本末有序精粗毕举穷理爲先涵养为要皆原古人之意非独以资科举之学也盖前軰大儒君子施教皆如此今其法虽在而从事者鲜士习之不古非由教道之不明哉士竒考家集先祖金洲府君兄弟皆出吴文正公之门而其初皆自陈先生今景陵教谕熊子维出示此巻盖先生手笔再拜端诵起敬起叹谨録一本藏于家而识其后以归之
　　题诚斋杨公易传藁后
　　吾乡杨文节公着易传二十巻宋理宗甞诏给札其家録进宣付秘阁当时已板行而其藁前百余年尚藏杨氏元季之乱所存无几矣此小畜同人大有三卦公族孙黻所藏皆公手笔其中有一二处窜定而重録者至今二百余年楮墨如新诚可宝也公与晦庵先生交防有讲论之益先生平居论人物于公极推重而未尝及此书者盖书成于先生既没之后也此书本程子其扵说理粹然而多引史传爲证程子以易爲人事之书晦庵先生甞论之矣而公自序此书惟中能中天下之不中惟正能正天下之不正中正立而万变通至矣哉其不易之言也因黻出示此巻拜观之余谨志所闻扵后
　　题顾知州墓铭后
　　吉太和州知州顾侯墓志铭亡友翰林侍读兼右春坊賛善梁潜用之所作其藁尚藏吾家用之没后六年侯孙壻刑部主事陈亢宗得録本而题云翰林侍读林环作非也林莆田人与余同官十余年其扵侯及侯之子若孙盖未尝相闻也非传録之误耶余与用之皆太和人侯爲州时余两人生数岁耳侯后迁广东徃来过太和恋恋不忍去其民亦如太和之人之不忍去侯也故侯之本末非太和之人莫能悉而此文髙古亦非用之莫之能爲也国家初平海内吾州之守最贤且劳者吴侯去疾及顾侯耳吴侯之后无闻矣顾侯有后在吴中及番禺又有用之爲述其平生可以无憾然太和之人道顾侯善政不止扵用之所述州治之东濒大江有杰阁二侯闲暇所登临而适也其题咏皆刻石存焉至今父老过之徘徊而不忍去又有至扵流涕如襄阳之人之于羊叔子故者用之此文太和之人固传之岂独侯之子孙亲戚哉因亢宗求题故为明白而归之
　　书沈学士所藏胡学士草书杜诗后
　　三十年来士大夫以书名家者光大之行草民则之八分皆独歩当世两人时同在禁林亦交相推慕甞出所有以易所无此诗光大爲民则书跌宕雄伟得意之迹也作书必尽临池之工而非天趣自得不臻于妙二公皆有萧闲简逺之趣故髙出众作光大谢世己一纪民则间出此书见示昔人有言懐旧惟顾念之凄怆盖仆于光大亦然
　　书伊蒿子传后
　　永乐中朝廷初建北京作宫殿百工所用一赋于民而分命京官督办于郡邑是时将命者能务公戒私不贪黩厉民者殆十之一二而能视爲当然不自矜衒名誉者盖百之一二焉此非审扵义而笃行有素者不能扵时吾得刑部主事严本志道其百之一二者欤志道奉命在太平府时奉命督办于太平者非一人公舘不能容则分寓僧寺寓寺亦非一人而僧独礼重志道曰君子人也一日民有懐白金数十两诣寺赂他督办者而误诣志道既而民惊愕失措欲引去不能志道询之具以实对志道即日徙寓学舍寺僧初莫知其由自疑有所失礼而见逺也恳留之且谢过志道笑曰吾欲就儒者谈耳既绝口不自言人莫或知者志道竣事去懐白金者乃显言其事一府之人叹曰君子哉严君君子哉严君时督办后期者例罚工作志道不忍急责民或曰独不虑罚工乎曰吾巳办之盖先寓书其子鬻田爲工作费后监察御史尹崇髙太平还语余其事继数遇太平士人语其事加悉余以告刑部侍郎张公公曰志道言行皆儒者且其明法律得古人精意扵今鲜比余时侍仁庙监国南京甞闲暇顾问京官之贤者余以志道对暨仁庙嗣统褒勑羣臣扵志道有操履之洁之语盖上知之有素也初余求识志道未得来北京因段时举始识之其后一再徃还方图托晚歳之契而志道引疾南归矣间得张宗海胡敏徳周恂如所爲伊蒿子传读之叹服不巳敬附此于后以补传之阙云
　　恭题仁庙御制诗后
　　永乐丁酉太宗皇帝复廵狩北京仁宗皇帝监国当时留侍监国之臣悉简敦厚而恭愼者而文臣之预宻务者三人吏部尚书兼詹事蹇义翰林学士兼谕徳杨士竒翰林侍读兼賛善梁潜仁庙好文重士乐善有诚时节宴羣臣间赐诗奬谕而三人者所得为多右诗二前赐臣士竒臣潜凡书二纸悉识以东宫图书而分赐之盖同侍晏也后诗亦识图书而专赐潜其诗一书侍读一书賛善者从畧而互见也观于此诗则知上之所以重潜潜之所以事上交得其道矣明年潜卒时无强壮子弟在侧所得奬谕诗文好事者知其爲寳率持去其子楘能记忆二诗比求善书者録爲巻以臣士竒先朝旧人且其父同寮也求识之臣侍仁庙监国最久仰窥圣志盖未尝一曰不在君父不在生民不在求道而咨贤也仁明之徳从古鲜俪焉潜卒后七年宫车上賔想见明良神灵感防今侍龙御扵三光之表而臣衰病余息徒抱乌号而永恸获覩此巻拜稽三复老泪横流谨识嵗月如左
　　题朱文公墨迹后
　　古人于墓铭碑志虽细防事必谨然纪名臣钜公之事无小失者亦难矣韩忠献志欧阳文忠之墓其序文忠与尹师鲁余安道坐论范文正公被黜与文忠所自志先后不合盖功绩繁重当时止据其家子弟所述书之不及详考也韩欧同朝最乆最相知犹不免此失况文公爲张公后軰于追述能免无小失哉而公常以为愧此大贤君子之心也以文公之学之识着一书歴十余年义例始定而犹汲汲求正于人此皆后学所当师者因拜观此书扵京口何彦澄所敬识其后又録以藏于家云
　　题萧氏瑞芝诗文后
　　桃源萧惪聚以运赋来京师将归持乡先生所爲其家瑞芝诗文十首属余题其末盖旧简岁乆不存其九首出于廼父安正所记忆瑞芝记一首先伯祖主簿公所作则余録诸家集以授之者也当元季兵乱四方涂炭之际安正之父斯和富而好礼积而能施屹然以保障其乡自任卒之其乡无防盗攻剽之为父子夫妇相保聚如平时此芝所以发祥而先生君子所以作爲文章称述咏叹累累其盛如此也其光逺而信后岂有穷防夫事以文显文以人传不知其人读其文而欲信之不疑难矣当是时江右文物盛扵吾州诸先生君子或仕而既退或隠而未出旦暮聚防相与磨切颉颃所自树皆不肯茍且在古人下姑即是集所存者而防其畧焉康先生字宗武从防吴文正公爲髙弟学行醇实爲庆洲书院山长齐鲁关陜之士多从之防传其学者徃徃去掇髙科爲显官学者称匡山先生主簿公字公望先待制冢嗣学者称望之先生当时文学之髙古操行之峻洁表然乡邦不可以第二在朝如虞文靖公欧阳楚文公叅政相台许公皆甚推重自刘先生以下逮际皇明混一海宇始出仕刘先生字子髙后更名崧起家职方郎中再陞至礼部侍郎权吏部尚书致仕又起爲国子司业其尽诚敬以事上谨于职任务当大体其卒也髙庙爲文祭之两王先生实伯仲沂字子与甞以说书徴授同知福建盐运司未赴以老罢归矩度严肃辞气温裕学者敬而亲之称竹亭先生佑字子启初爲监察御史陞广西按察佥事知崇庆州所至锄奸植善风槩凛然欧阳先生字日新爲临淄令其政寛简而重礼教有古循吏风杨先生字自立罗先生字子理邓先生字崇志三先生布衣时为金石交时称杨罗邓砥砺踔絶氷蘗不过其将仕也相与约曰吾徒幸获事明天子行或纎芥有怍古人复何顔相见哉其后杨先生自吏部主事四迁通判杭州府罗先生爲惪安府同知邓先生爲四川盐运司经歴三先生居官虽造次隐防之际必在扵所学其卒也皆不畜一钱以遗其家张先生字子召差后出为丞于蜀其治民以平易而持己介然呜呼之数先生者其所树卓卓如此夫惟不言言必有徴萧氏斯文之着夫岂偶然之故哉余少时亲睹刘先生以下数君子与安正徃还契好甚厚毎防桃源山中必过凌云轩留止数日极懽然后去要之不独文字之交而已然则览斯文者萧氏先徳之徴西昌名贤之众安正交防之盛槩可见矣萧氏之子孙其世世宝此勿坏哉
　　防黄检法告身后
　　右宋御史台检法官永嘉黄衮歴官告身三通公七世孙性什袭唯谨性之子今右春坊大学士淮以示余求题余考其时其人不能无嘅焉者第一通绍兴八年公爲饶州司法叅军时所授是年三月秦桧自枢宻使拜右仆射同中书门下平章事仍兼抠宻使五月王伦使金还桧力劝思陵屈巳主和议左仆射赵鼎持不可叅政刘大中附鼎议扵是桧使台臣劾大中十月罢知防州鼎亦继罢为两浙东路安抚制置大使兼知绍兴府十一月枢宻院编修官胡铨以上疏极论和议不便乞斩桧等遂逺窜侍郎曾开亦以论和议被黜而刑部尚书胡交脩先以母老求去皆在八年鼎以下诸贤当时国家所恃以爲元气者一旦尽逐之盖自是和议遂定而天下之事变矣后两通皆不完有月日而无纪年第二通改左宣教郎充光州学教授考之当是绍兴十六年盖前年十月以枢宻都承防兼侍读李若谷佥书枢宻院事兼权叅知政事十七年正月罢佥枢而真为叅政苐三通权通判均州转左承议郎时所授当是绍兴廿三年盖廿二年十月始以御史中丞宋朴佥书枢宻院事次年十月遂罢至是而天下之事愈变矣若谷与朴柔佞桧防之散地取其易制二人拱黙扵位无足论林一飞兄弟党桧靡所不为周三畏亲佐桧杀岳飞小人之尤无忌惮者而皆柄用之贤者如吴表臣正直敢言志同赵鼎陈槖薛徽言皆以非和议见嫉于桧用未久而輙斥于亲小人逺贤臣宋之不复振岂待他日而后见哉此余所以爲深嘅者也然当桧势焰赫奕时奸邪阿附之徒一言茍合自散冗超跻华要如郑仲熊軰者多矣黄公以绍兴壬子张九成榜进士与仲熊同年歴官廿余年犹卑卑以权州判转承议郎终其身不过检法官检法在御史台与主簿皆从七品非公自重难进而若此乎繇绍兴廿二年至今二百六十有一年性恂恂笃行以承家启后爲务用淮贵封奉议大夫右春坊大学士淮起科目登清华骎骎光荣未可量也贤者必有后抚巻三叹遂为题此
　　恭题国史院编官廖赐所受勑命后
　　国初循元之旧翰林有国史院院有编官阶九品而无定员多或至五六十人若翰林学士待制等官兼史事则带兼国史御其后更定官制罢国史院不复设编修官而以撰编修检讨专爲史官翰林翰林自侍读侍讲以下爲属官官名虽异然实不分职史官皆预讲读讲读官亦预史事所兼预职事不以书御近年官翰林者多循国初之制书兼修国史甚者编修巳陞爲七品正员而仍书国史院编修官亦有书经筵检讨官者盖仍袭旧制故也廖赐吾邑乡先生字伯先举明经擢此官此其所受勑命也国朝以来西昌之士入翰林自先生始然仅岁余改五河县主簿卒扵官后五十年其从曾孙谟爲翰林庶吉士出此勑求余题谨拜手恭题于后
　　题胡学士遗墨
　　此亡友赠礼部尚书文穆胡公爲翰林学士时送进士刘咸士皆爲四川佥宪近体诗一首忠爱之意溢乎辞气之表君子之于人其道固如此也古称仁者赠人以言言茍不出于忠爱可以为仁乎公爲人简肃不茍交防与余同郡又同在翰林十七年交好最厚余齿少长然余有过举公未甞不言余或有言于公亦未甞不欣然见纳也两人者恒以此相亲盖公于交际必欲彼此相益故爲文章亦务进人扵善道尝曰吾不能效俗軰爲损友矣与公永别今四年三复此诗追念平昔不觉涕泪之交頥也士皆宝藏此诗其爱重公之意固与余同夫重其人而不违其言庶几幽明之良友哉
  </div>
  <div class="pagination">
   <a href="东里集_page3.html">
    上一页
   </a>
   <a href="东里集.html">
    1
   </a>
   <a href="东里集_page2.html">
    2
   </a>
   <a href="东里集_page3.html">
    3
   </a>
   <span class="current-page">
    4
   </span>
   <a href="东里集_page5.html">
    5
   </a>
   <a href="东里集_page6.html">
    6
   </a>
   <a href="东里集_page7.html">
    7
   </a>
   <a href="东里集_page8.html">
    8
   </a>
   <a href="东里集_page9.html">
    9
   </a>
   <span>
    ...
   </span>
   <a href="东里集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
