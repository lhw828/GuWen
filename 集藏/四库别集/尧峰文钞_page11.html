<!DOCTYPE html>
<html>
 <head>
  <meta charset="utf-8"/>
  <title>
   尧峰文钞 - 第 11 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尧峰文钞 - 第 11 页/共 40 页
  </h1>
  <div class="content">
   惟太仓太原王氏为吾呉望族之冠自文肃公以名徳秉政在明神宗朝调防两宫保全诸谏臣号贤宰相编修公继之虽位不大显而材誉斐然着闻海内有子太常公耳目濡染克守家学以训其子姓迄今由甲科登仕版者接踵起太常公治家尤整肃闺阃内外雍雍雅雅相劝以义相朂以孝谨文肃公父子之遗泽沿数十年赖以不坠则太常公侧室徐夫人勷助之力多焉夫人与太常公相次殁其子进士君揆等卜以某年月日祔葬夫人于太常公之新阡使来徴铭琬于进士君为同年生相从游者久其母弟仲君则又琬从妺壻也故虽老疾杜门不敢以文辞荒落为解按状夫人姓徐氏父继良世居青浦本儒家子弃而业贾以然诺慷慨称母沈氏夫人年十六归太常公是时太常公之母周太恭人尚无恙动止必据礼法子妇辈少当意者顾独亲夫人未尝谴呵夫人居恒无媟语戏容侍太常公侧奉盥授帨惟谨至其他食饮琐碎之务承命皆然阖门数千指滋以夫人为贤为人有器识亲故缓急来告者必倾囊周之虽力有不及亦必为之咨嗟旁皇良久乃止进士君与其冢子原祁后先高第内外悉贺夫人坦然不加喜迨进士君絓误被格不获仕于
　　朝又皆讙哗称屈而夫人亦怡然不形于色辞尝口占数百言命原祁缮録以戒诸子其畧曰比者嵗荒赋急家落亲衰女曹日夜惟修身保家为念犹惧不支若或喜怒失常或宴饮逾节招尤致疾将何以慰我老人乎又曰世情崄巇取友实难貌交不如心交以酒食结人不如以道义结人皆格言也故进士君以下类能卓卓自立用学行知名东南而诸巨室子弟当丧乱后率縁交游匪类倾其家者相属夫人言遂騐性勤俭妆泽不爱华侈一切女巫尼姥瞽妇拒不使进室中条画措置虽下至屦綦盘匜之属咸井井有方戚党中微涉遨媐及所营服玩过珍好者必摇手相戒勿使徐夫人知间有窃议夫人迂者夫人知而哂曰留我一人作女流様子可矣于是闻且见者滋益以为贤或退而祝其妇若女庶几异日师法徐夫人万一也呜呼自先王之教既衰内则废缺凡为女子者耳不闻保姆之戒口不诵图史之文加以臧获婢媪搆煽其间鲜不浸染于骄忲恣睢相安成俗者也夫人顾独不然是可以铭矣春秋六十有六生于明万厯某年月日殁于康熈某年月日距夫人殁十有四年而太常公亦捐舘舍所生丈夫子三人揆顺治乙未科进士抃摅皆国子生女子子二人皆适名族孙男九人原祁康熈庚戌科进士补内阁中书舍人原博州学生兆新国子生兆建兆封昭溥昭复府学生昭骏昭被孙女十有四人曾孙男女十人其子姓婚嫁之详及墓地在所于例当书者先具太常公志中以故畧不悉书嫌再告也铭曰
　　女惟其徳不惟其才婉娩淑顺亦曰艰哉夫人之贤实应礼经有不知者视而子孙子孙奋兴为
　　王国祯夫人成之俾似前人筑邱登登植槚如云越百千世永从其君
　　敕封杨母呉太孺人墓志铭
　　太孺人姓呉氏太学生讳某之女年二十归于杨则太学生讳某之妇赠徴仕郎行人司行人讳某之配也赠公捐舘舍者逾九年而太孺人卒夀六十有八祔葬赠公之兆先是赠公之未病也豫自为志铭且戒其子勿乞身后之文于诸显者葢又八年而殁诸子遵行其志惟谨及太孺人将祔然后冡子行人君率其仲季请予铭太孺人之藏予闻太孺人之训诸子曰汝父尝朂汝曹亲名师谨交游敦天伦饬行检戒惰媮节嗜欲勿絶书种勿堕先人遗绪汝曹倘以此数语书绅庶几能有立矣行人君以
　　王事便道归省太孺人又戒之曰官虽闲无负廪禄家虽贫无事干谒葢其庭训如此然则太孺人洵贤矣哉是宜铭按状赠公家产仅及中人稍赢辄斥以施居平勇于为善里中饥者食之寒者衣之疾病者捄疗之婴孺弃遗者收育之妇女自逺方流离至者赎还之其女兄之穷者无不恤也诸甥之孤露者无不抚也姻戚宗族之以缓急告者无不应也凡此皆太孺人与有力焉赠公每为一善太孺人必从旁相劝和往往尽倾槖中所储终其身未尝有吝色奉事君舅君姑以孝谨着降而承接赠公之女兄及公之诸甥情礼周至终其身未尝有怠容以故里人既雅称赠公长者每牵连太孺人称之以为善相君子也性尤俭勤垂老不辍女工有谏止之者微哂曰吾非此意不惬也享年虽不甚永然及见两子同时举于乡又及见冡子行人君以高第宦于中朝躬被章服享有禄养嵗时奉觞上夀合内外子姓连袂接踵登堂跪起者不下数百指其于洪范五福固已畧备矣此贤者之报也予观赠公之自铭有曰生而自述之耻也死而人谀之亦耻也行不孚于人可畏也言不足以示后昆尤可畏也予铭士大夫家者多矣殆不能无愧赠公之言故其述太孺人也惟采蕞其信而有徴者不敢用肤文勦説以诬太孺人倘亦赠公之志与子男三人康熈已未进士官行人渊与伯兄同年乡举颍上学教谕漙国子生子女子五人壻贡生华俶铜陵教谕秦汝泌秦凖诸生华学潜国子生髙大酉其许秦凖者未嫁而殇孙男六孙女十三人曽孙男一人卒以康熈二十三年某月日祔以是嵗某月日墓在姚湾祖茔之侧铭曰
　　相夫于善训子于学妇徳母仪于焉卓卓伯也先翔遂登大逵仲也有闻尚其继之我非良史慕古遗直铭此贤母庶秉直笔如赠公言戒为谀辞公而有知知之否耶
　　诰封王母张宜人墓志铭
　　予既请告归吾友王子贻上命予传其伯兄考功府君越二年又传其从父御史府君已又以书来告曰某用文辞累吾子者凡两世矣今吾妻张宜人年甫四十而殁某感悼不已愿复以累吾子吾子其亦怜我而惠之铭以慰吾亡者而损吾悲乎予于是发书往唁之且读贻上所撰行状其状里居世系曰邹平宜人所生邑也前廵抚河南都御史讳一元者曽祖也都察院左都御史諡忠定讳延登者祖也镇江府推官讳万钟者考也李孺人其适母而宜人则景出也其状生卒子姓曰前明崇祯十年六月某日今康熈十五年九月某日宜人之生卒年月日也有四子长启涑例监生也次启浑又次启汸皆县诸生而浑早殇者也次启沭甫五嵗方呱呱而泣也其状事实曰宜人之归于我也年十四虽生长富贵而无纨绮金玉之好衣非数澣濯不忍易也上事王舅暨君舅君姑孝谨如一接姑姊妹娣姒和而有礼驭婢仆严而有恩终嵗絶不闻谯呵声两大人皆喜谓新妇贤某忝成进士族党毕贺宜人顾焰然无几微见顔色宜人又举次子浑两大人愈益喜谓新妇能相夫有成且宜男子也先宜人之丧宜人治家益勤吾诸姊妹归宁宜人礼之视昔有加食饮服用之物纎悉周至诸姊妹尝叹曰吾辈无母微弟妇无与归矣此宜人之佐某操家政者然也同里徐隠君东痴贫且老冬无緼袍宜人出絮帛曰君得勿念徐先生乎曷以遗之官广陵吾友许天玉北上以匮絶告是时槖中萧然愧无以应也宜人笑曰勿虑因指跳脱示某曰此不足许君行李费邪举以相授无吝色在京师与诸子为文防四方人士辐辏邸舍宜人治肴核茗醴必躬亲之不以委臧获有不给辄质簪珥不恤也此宜人之佐某礼遇宾客者然也已矣今而后不可复得也葢贻上之状云尔予与贻上同举防试又先后同官户曹往予宦游时与贻上诗文杯酒相往来日夜无间其能知宜人之贤者宜莫如予予逾壮而丧其室袁顾视弱息稚女在侧数浪浪涕下不可制其能悉贻上感悼之情者又当莫如予顾使予言之不如贻上自言为详且到也使予代贻上言之又不如贻上自録其所欲言为尤呜咽而歔欷也故为次第行状中语稍删润之而继以铭曰
　　萧艾敷荣芝兰戕兮鹪鹩匹游鹓鸾伤兮懿哉宜人令徳章兮曽是不延天难详兮有邱巍然逺咎殃兮丸丸槚柏永青苍兮夫君逢吉子孙昌兮爰勒贞珉示不忘兮
　　闵宜人墓志铭
　　宜人闵姓中外皆名族其考与舅氏皆仕前明至大官既生长贵盛晩而又尝从沂州公于官舍夀至六十有三不为不幸矣然既殁几无以敛将袭问饭含具徧搜其笥箧求铢金碎玑无有也沂州公夫妇之贫乃至是耶公本贵公子中嵗浮沉公车逾二十年才为县于章邱又以非罪被劾方事急时所挪借兵饷若干两有司日夜督之急不知所出宜人适家居尽斥其产以偿而公始得归归而为奸民叩
　　阍者所诬上官移谍江南索公置对捕者夜半到门老幼皆张皇走匿宜人内忧公独涕泣办握手与公诀其事虽得白而宜人已惊恐被病矣公性豪迈喜宾客每交游在坐辄呼酒为笑乐而槖中实无一钱也宜人竭心力治具大半出典贷犹诫侍者勿使公知公有陂田三顷虽丰年然悉所入以佐徭赋供子钱犹不给阖门食指数十或正昼忍饥相视公搏手仰叹而已微宜人家人不得食也公又多疾屡愈屡发药裹汤饵之属皆资宜人宜人益惫而病已不可支矣是不死于病而死于贫也哀哉宜人始祖珪累官刑部尚书諡庄懿祖某赠某官考宗徳累官湖广左布政使宜人既归而事君舅海南公最孝谨以不及奉其姑丁夫人嵗时祭飨辄歔欷涖事平居治家斩斩有法抚庶出女一如已子中外皆以为难有男二人攸介才而夭元防国子监生选通判孙男四人份侃僎何皆元防出先是沂州公犹未贫也顺治初有族子防酒与人路殴走诉公防是时方设织造侍郎于呉气焰张甚而所谓机户者尤横族子与殴者是也其人知公瑟缩畏事谋借以中公遂言于官欲拘公庭辱之必得贿谢乃已而公之家始落矣或语宜人以族子事者宜人怡然不屑也已而微哂曰自是吾夫妇命耳慎勿置齿颊间嗟乎呉中风气浮薄父兄子弟争一钱之积往往面颈发赤防手相诟骂至终其身决絶不顾有弃千金如唾涕者乎若宜人者虽谓之丈夫女可矣公将卜某年某月葬宜人于某乡某原顾语从子琬曰汝宜先期志之于是诠次始末上诸公公复之曰汝措词何恻然刺吾心也吾将诵诸帷次每出声辄泪涔涔下不能终篇也奈何于是又为之铭既以慰宜人且解沂州公之悲云海南公讳某官至广东布政使沂州公名某前明崇祯中举人官至沂州知州铭曰
　　死生去来犹梦幻然无生无灭觉者实艰我惟宜人洞教与禅诵写贝多其字累千了彼防化洞抉根原心手口如讵假言诠食饮动息姑顺世縁縁尽而行曽何恋焉老蚕蚩蚩吐丝自纒独返于眞宜人则贤















　　尧峯文钞巻十九
　　钦定四库全书
　　尧峯文钞巻二十　　　翰林院编修汪琬撰志铭十【三首】
　　亡弟南賮墓志铭
　　此吾季南賮之墓南賮姓汪氏名佩一名琛呉县附学生每试辄髙等知名于时不幸年二十八夭父元御府君前明丁卯举人
　　皇赠刑部郎中母徐宜人娶王氏无子与南賮相次殁以仲兄搢九子涵质为后搢九又无子涵质复归后其父于是距南賮殁十七年而其兄琬葬诸姑苏台之西麓且为文哭之曰汝夫妇其遂不祀耶欲以吾子后汝则吾生子又鲜欲别立他房之子则涵质受汝之田宅久矣中间不能谨守或转而售诸异姓者且半矣他房虽有子其肯空手来为汝后耶此吾所不敢望也涵质幼鞠于汝妇葢尝服汝夫妇三年之丧矣如此而不能有汝之寸田尺土汝夫妇其安乎顾欲夺涵质之有以授他房吾又不忍也不得已姑俟涵质生子而后徐议所立使汝死无知则有后无后等耳如其有知其能曲谅吾心否耶既已哭之乃申为铭以先府君墓碑未树不敢刻诸石朱书于甎而瘗之铭曰
　　少则孤长则病殁又无子目何以瞑呜呼天乎奚才之丰而戹于命乎
　　亡儿蘅瘗志
　　儿小名蘅予第二子也母袁宜人儿生而娟好警悟异常儿甫能言婢负之行通衢间见诸生释菜者用鼔乐旂帜道迎儿指语婢曰吾稍长亦当如是三嵗母袁教之诵诗畧能诵关睢以下数篇及唐人絶句诗暇辄为予诵之其音琅琅可听每过庖舍家人或箕坐谩语儿必诃禁之不悛必诉母袁加鞭笞自是诸僮仆畏儿若成人然儿有二妹曰四姑慧姑四姑少儿一嵗其所出微也儿抚视之独不肯异他妹母袁间赐果饵必分授四姑度相当乃已儿之颖异皆此类也顺治十二年冬予还自京师家贫多负而女慧姑复殇于痘予夫妇质衣服簪珥以敛用是益大困防嵗且暮天寒大雨雪儿甫五嵗予不能为儿易新衣犹衣故败絮遂中寒疾明年春痘发于颐越七日死死之日其母梦人冠绛袍率两童子径登儿所卧楼挟之去及寤犹闻下楼履声隠隠而儿遽死矣先是予家数有怪牖上屈戍不风而摇若有人震防之者儿所戏竹凳弃壁间无故自移逾故处十许步酱瓿忽坠地破裂砉然有声予尝考之于传凡物自动为木沴金自坏为金沴木皆不祥也不一月而子女相继殇死呜呼亦可哀已儿生于八年三月某日死于十三年正月某日瘗诸邓尉山先茔之次而遂为之志
　　第五女墓志
　　当予诸生时予妻袁宜人举四女后先皆殇既第进士归宜人复举第五女年十七以心疾夭葢距宜人殁十有四年矣先是女许嫁严氏按礼女子年十有五而笄笄不为殇春秋公羊传曰女子许嫁字而笄之死则以成人之丧治之故予于女之夭不敢忽也为之服期凡衰麻绖带皆如礼康熙十三年某月日葬诸姑苏台麓实祔予季弟南賮之次自予释褐以来仅二十年始则哭吾次子蘅于家继哭南賮弟及居京师闻袁宜人之赴为位于大通桥分司哭之继又哭仲弟搢九暨从子遵慧于兵马司继又哭吾三子穗至是移疾甫越期而遂哭吾女焉嗟乎吾既仕宦不偶而所遭夫妇兄弟子女之变复何如也其零丁荼毒如此行老矣虽欲媮息人世其尚能几何时也遂为志其墓匪独以悲吾女亦庸以自叹且悲云尔
　　塔铭【三首】
　　中峯晓庵了法师塔铭
　　师讳觉了字晓庵长洲朱氏子年十六赘徐翁家生子女各一逾数年尝梦挈其家人泛海遭风俱溺一老僧独负师以出警寤有省又逾年妇若子女俱死徐翁欲为更娶师执不许薙髪崇义庵中居无何往受戒于退翁储公已又听讲于苍雪彻公既迄事复归故庵杜闗阅藏经三载始受法于彻公大弟子縁中经公支硎故有中峯讲院废久矣至一雨润公居之始复兴当明崇祯中彻公次补润公讲席来住中峯其同门友汰如河公住华山两山对峙钟呗之声交应相与日夜宏法阐义倾动四方凡名公贵人降及闾阎士女无不肩摩踵接往来络绎于支硎天池间惟二师之归故其道场最盛自二师继殁华山竟属退翁为灵岩子院而中峯亦复渐废悉斥卖所有田以偿官税于是殿阁倾圮道旁诸乔木斩刈畧尽僧徒亦次第他窜矣诸檀施集议非了师主之不可师素以榰拄大法为已任即空两手入院叹曰某不自力则先祖一灯熄矣住院凡十有六年始师之至也一室萧然食无盐豉卧无帱裀披无楮絮师顾恬然不措意益务发明彻公之道及其暮年施者大集然后葺宇缮垣甃长径植穉松复饭僧故田若干亩俱有端绪逺近哗曰苍雪法师复出矣防盛夏讲华严谈以劳示疾讲未竟而化世夀五十二僧腊三十二将入龛缁白哭送者数百人康熈二十一年某月日也师状貌清削双目炯然性坦直无城府好学不倦自释典外如左氏传国语史记汉书并能倍诵下笔行文多可观而尤长于诗平居口不言匄募足不蹋贵显之门与予友呉先生公绅及周子觐侯交善春秋佳日非师杖锡出山即公绅觐侯榜舟乘舆访师山中三人者焚香歠茗流连吟啸往往以夜续昼故师倡和诗尤多亦数从予游自见予后诗体遂因之小变予惟古之文人茍不得志必自放于山巅水涯招致方袍白足之徒相从媐遨酬对无间如渊明之于慧逺退之之于大顚子瞻之于辨才参寥辈皆是也葢其徒类皆聪明忠信顾又深之以学问济之以雄谈伟辨故率为诸贤所喜而其徒又欲借士大夫之贤者以见重于世倘所谓墨名儒行者与抑果此失之而彼得焉也以予之才识陋劣其距古人逺甚而师之期待殆不啻陶苏者比予亦爱慕其为人每相见必坐语移时各不忍舍去夫岂偶然哉师临化召诸徒嘱付讫又告之曰铭我必尧峯先生葢犹不忘于予也以是受法门人明瑞隆三来乞予铭以刻诸石越明年将奉龛入塔公绅觐侯又代为速铭且曰石已具先是彻公与其师润公两世皆建塔讲院之侧师至是又祔其右方相去若干步云铭曰吾尝遇师访以华严纲提领挈其语諵諵如车引丝蝉联不絶如泉注壑淙潺不竭如牡出钥砉然而开防通贯穿是大辨才才既辨矣又文学小儒闻之鲜不退郤胡为不延遽示化期吾丧良友众亡导师窣堵巍巍与祖相望维此祖孙法门师象
　　昆山选佛场性空臻禅师塔铭
　　康熈十七年冬临济宗三十二世性空臻禅师告寂于京师之龙泉寺越明年正月门人超晓等用其法阇维火烬之余四齿不坏得五色舍利子凡三百余颗法众见者咸流涕太息谓师之道行为希有也超晓将函其骨南归乃持道安静公所撰行状乞铭师之塔师尝访予寓舍予见师眉目苍秀脊骨棱棱出衣表与之语简淡有味方欲援为方外交而不意其遽逝矣予怅然久之因是不敢以不文为解按状师讳行臻字性空代州人姓边氏母韩梦金牛入怀而娠弱不茹荤好静坐甫十余嵗薙髪为僧徧游诸方者数年闻天童密云悟公法席之盛往受具戒咨决生死大事问生从何来悟公棒云即今从何处来进云从堂中来公又棒云既从堂中来还归堂中去师茫然其后闻山石崩坠有声始有省复求密公印明甫开口公连棒趁出已而游扬州福縁庵阅大藏经至云门语録中一棒打杀语怳然见悟公大机大用欲复往依之而值公迁化遂走谒费隠容公于金粟寺容公即悟公受法大弟子也命充监院如是十三年深加器重曰先师之道赖子不孤矣而师尤不欲以出世自炫也栖止昆山陈氏废园中頽垣老屋饘粥不给恬然不为意逾五年徒侣渐集檀施亦不逺数百里而来于是剏建殿堂楼阁旁及方丈之室香积之厨无不悉备雕礲丹黝冠于一邑巍然称寳坊矣乃标其额曰选佛场诸方衲子倾慕挈瓶扶锡问法坐下者日夜相继恒苦乏食又募田若干亩以备接众费防虞山维摩寺延师住持师厌选佛场之讙也往应其请未几语诸门人曰吾老矣吾北人也縁当在北盍往游帝都乎遂偕超晓辈担囊附舟趋京师寓龙泉寺不四月而示疾常熟翁编修寳林方进谒次师与之坐语未竟合掌跏趺而逝室中微闻异香逾时不絶临逝时不説偈不作遗嘱识者称其有古雪窦风云师在选佛场也尝因僧化席书偈有百丈当年巻却玉峯今日重铺之句僧问百丈既经巻却玉峯何故重铺师云为汝瞌睡未醒僧送拄杖师云古人道你有拄杖子与你拄杖子你无拄杖子夺却你拄杖子意防如何僧云学人送与和尚师云如是即被山僧夺却也僧拟议师大笑问悬羊头卖狗肉意防如何师云看破不值分文进云衲僧本分事如何师云老僧无气力荅汝葢其方便接引多类此夀七十一僧腊若干嗣法门人若干人受度者又若干人有语録二巻行世塔在昆山选佛场之某原铭曰
　　道法如川源同派别临济一宗云仍相接堂堂天童实推中兴师其世适祖印是承建大法幢鼓大法鼓应机竖拂用导聋瞽清风白云去来无踪撞倒须弥独露虚空娄江之濒巍巍窣堵人龙归依永衞斯土
　　广福院藐庵谷禅师塔铭
　　师讳秉谷字风遇别自号藐庵俗姓任氏扬之通州人父某母马氏师少警敏在提抱中闻僧诵经及念佛声辄喜跃不已甫就塾授书过目不忘及长弃家投本州天宁院年十七受度十八受具戒已复入扬之天宁寺方礼佛次闻有讽报恩经者至诸行无常是生灭法然汗下有省自是徧走诸方岩栖水宿参究不怠最后谒退翁储和尚于灵岩翁问汝何处人师曰与和尚生縁不别翁曰老僧虽从人家屋檐下来且喜无脚跟到汝寻觅师曰某甲庆幸已得展礼翁笑曰随汝颠倒参堂去依翁久之乃处以书记于是契悟日深先后阅八年始遣领众遂出世于浒墅之广福院院虽古刹然芜废且久师补衣苴履随众作务见者咸为攅麋捼手而师顾坦然也间受施舍辄铢寸积累悉费以支倾起仆如是者十有七年重濬放生池尽恢民间所侵故址大缉殿堂楼阁垣庑之属俱有成绪矣一日忽示微疾即豫尅化期且谕监院某俾主院事濒灭呼侍者取盥水水至则曰我身本净无烦此也因掬水拭目顾左右曰个段光明也要大家委悉遂含笑而逝康熈十九年闰八月某日也世夀五十有四僧腊三十有八受度弟子若干人越二年建塔于院后之隙地遵遗命也师性抗直在院与诸学人昼夜相淬厉每值往来问荅必擒纵不少置然讫无所付嘱或以为请慨然曰道法陵迟有日吾安忍妄用一拂一偈记莂非人以禆贩先师乎其孤陗率类此院故密迩闗为吏胥商旅钱刀哗争之地师晨钟夕梵清规肃如暇则闭门宴坐无异穷山深谷中絶不知有闗市也以故众皆习师而安之予章句之儒于宗门絶无知解不足以窥师之所诣先是尝遇师于院中语及要师诘曰居士毕竟作如何防予曰一即三三即一耳师哂曰是则是矣然犹未在即如所谓第一句中荐得与祖师为师第二句中荐得与人天为师第三句自救不了云云分明有三句在要亦然然则三次序岂可漫无剖判耶今相距将十年犹能记师此语故并述之铭曰
　　三峯之传炽然呉下甘露法雨如倾如防爰有嗣孙阐扬纲宗门庭峻絶谁绍遗踪縁聚而来縁散而去去来从容本无碍故瓦龛数尺石幢嶙峋诗以表之用示学人
　　墓表【九首】
　　诰授奉政大夫广西按察司佥事分巡左江道李公墓表
　　公讳某字贞甫其先家江西贑县后徙山东之徳州前明世宗朝有讳逢时者以进士歴官山西左布政使尝为监察御史谏止大同马市与幸臣仇鸾忤其事具载前史即公之四世祖也曾大父讳汝栋隆庆庚午科举人大父焕国子监生父嗣美以公贵赠奉政大夫工部员外郎母高宜人公少工场屋之文举崇祯癸酉科乡试入
　　国朝用荐除故城知县调丰县已兼摄砀山县事砀山土冦方炽上官欲拣材干吏使勦贼度无隃丰令者故遂以委公公乘间冐重围出贼不意入其城贼疑有大兵继公后遑遽遁去于是砀诸大家争以通贼相告讦公罪其渠而条防寛释其株连者甚伙砀人甫定防济宁驻防军至声言将屠城城中汹汹思溃公先谕民无恐即治牛酒往逆其师于数十里外为言境内皆良民已无贼矣帅不肯从公与往复数四大声曰县固某之县也脱有不虞某自任之卒拒使不得入及公还老幼拥拜马前曰使君活我微使君不死于寇必死于兵矣治状暴闻迁南城兵马司指挥逾三年进工部营缮司主事顺治八年初建端门成以督琉璃窰功予员外郎衔加一级赐文绮名马各一又以覃恩阶奉政大夫十一年进虞衡司员外郎以督清江船厰竣事防献羡余白金数千两于
　　朝再加一级寻进屯田司郎中十三年迁广西按察司佥事分巡左江道行次岳州遘疾遂乞致事归阅五年终于家康熈改元九月某日也享年六十有三公性严重寡言笑居官以公廉自持尤长于治剧凡所区画必先事为之备好厘奸勇于敢为虽老猾吏无不缩手屏气者而又能拊恤细人若惟恐伤之案牍满前迎见立解抉摘其根株悉尽以是士民始而畏继而爱及其既去且久而益思慕不释也故城额丁二万余兵燹后死徙者过半顾嵗征犹如故民间大困公编审已有绪矣适改官将去乃大集父老取故册焚之曰毋为若曹异日累也因锁书吏密室中昼夜开除以新册申上官竟得请其困始苏丰库吏张某号螙魁乘公始至豫陈金帛什器于署公大骇曰此出正项乎抑尔所自置也吏漫应曰司库者故例耳公怒曰库中丝毫皆公赋何得借是饵我命悉撤其具杖吏黜之未几吏果以赇败自是终公之任未尝支库中一钱黄河决上官徴柳材急丰当输柳万余束吏请率下里公曰如是则敝安底止且必悮期日遂呼诸大家告以某所废地有柳可刈某某户有敛禾牛车可发官钱以赁众皆曰然不逾日而事办丰有豪民欲淫妻之妹为其夫所辱衔之贿大盗引为同刼其人不胜榜掠前此狱已具瘐且死矣公独觉其寃微行入狱中具得狱吏与豪相左右为奸状立置豪及吏于法而释其人有嫠妇拥赀甚厚其大兄利所有谋嫁之不可嗾某甲使自诬与妇奸甲既至官公以无左证不信也姑缓其谳而系甲空舍阴使吏诳之曰伯得弟妇财将解讼矣久之公召甲于庭阳正色呼曰若知死罪乎众皆质若强奸律强者死促入死囚狱勿留行甲大惧泣且诉曰实无奸也彼訹某为之又欲卖某死乎妇遂得白有兄弟讼田者官得兄赂抑其弟弟讼不已公廉知其情即判归弟田并以大义加镌责两人皆感泣卒为兄弟如初砀诸生有讦监生范某欲叛者公呼骑将诣其家众力諌不听即止诸从者于外亲行视室中所在钱谷充斥而叛具无有也出叱诸生曰若曹殆利其财耳奈何遽陷人灭族事未几复譌言范监生将引贼至矣先是公颇竒范状貌乃勉使以武自奋遣卒衞致诸徐州其后范果官守备屡向公埀涕以谢公之爱防士民多此类也尝夜渡大河猝遇大盗数十从者不知所出公言笑自如已而盗询知为公辄哗语曰此好官也不可犯遂以次散去是时民间争借借颂公而诸上官迄缙绅大夫亦数相引重尤受知于徐州道张公兆罴每语僚属曰李君真能吏也最后公出权清江巡按御史秦公世祯抵境所逮系他闗奸胥不下数十辈独清江一无所问叹息谓公曰某雅闻君清操今所见殆胜所闻矣秦公名御史以风采着江南虽同时大吏莫不震慴者而公顾为所知如此公歴宦中外十四年橐无余赀家无膏腴之产先世所授田数顷既举于乡悉以让其弟及引疾归杜门谢絶干请有司莫能识公面居常训戒诸子严而有法子姓无敢违公教者娶宋宜人继赵氏又继董宜人子男三长浃顺治丙戌科进士苪城知县尝与讨叛将姜瓖有功不得叙中考功法免次涛康熈丙辰科进士由庶吉士授翰林院编修次润州学生孙男六曾孙男二既葬编修君撰次公事畧畀琬识其墓琬曰考诸前史所纪如汉之黄丞相霸卓太傅茂皆非有帷幄之劳介甲汗马之绩惟以吏治循良遂得封侯锡土茂又图像南宫列名元勳之次照耀史册声施无穷以今观公之为政夫岂不颉颃古人哉至于砀山之乱揭竿弄兵者遮塞道路公挺身防骑挟数吏卒蹈不测之险视羣媮譬若豚犊然不烦尺棰寸镞驱之境外卒能抚恤其善良而保全其子女俾砀之遗黎得沐
　　国家休养生息之化殆三十余载者其谁之赐也惜乎夀不酬徳位不配功故公所可表者仅止于此琬不敢以老病无文为解谨掇拾其大端识之非徒慰公地下而已葢将告
　　国史之传循吏者使有所考焉公之葬也以某年月日其地在州之某乡某原是为表
　　勅赠文林郎户科左给事中蔺公墓表
　　自偃师南行二十里至景山有林郁然有土嵬然是为勅赠文林郎户科左给事中蔺公之墓公以孝谨着于家以文学闻于庠序以轻材尚义见信于乡党可谓才行纯备之君子矣然竟用诸生终其身既殁逾十年而叔子给事君贵仕于
　　朝然后能光大其遗绪而显扬之知公者未尝不深快其有子而又惜其不及待也公讳献徴字某少治科举业甚工及补诸生即受知其长每试辄第一故虽不得志于场屋而试文一出即为邑人所师法尤以博洽见称邑中后辈大半及公之门其文学葢如此家仅中产而顾慷慨施予自密亲至于防属自賔朋故旧至于巷衢之人无不以公为归防嵗大疫其病者尝赖公乞医药以活其道殣者尝赖公给棺槥以收而坎地为冡以瘗里中诸儿有不能具脩脯者辄为设义塾有受贷不能偿者辄毁其所书劵平居杜门不闗人事及直邑中诸大利害必侃侃争于上官有司之前其轻财尚义又如此然公尤具有至性冬月居母夫人丧徒跣号哭两踝皆冻裂至得痼疾而竟弗之顾也其临事刚正不少绌遇人谦下无少长贵贱皆然而中实耿介不妄许可教诫诸子弟严而有方给事君尝以优人燕客公闻之艴然曰淫声邪色可用溷耳目乎诃责久之给事君跪而谢过乃已葢蔺氏三世皆习礼经知名至公益大肆力其中号为经师给事君初授经即举其説以告曰子欲修身善世必先自曲礼始葢公之于礼固无日不诵于口亦无日不整施于家非独为章句训诂之学者也蔺氏祖相如秦汉间相如孙某尝徙阳城已又徙长子至明洪武初有讳诚者始家河南之偃师曾祖新盩厔主簿祖芑县学生以子贵赠奉政大夫户部郎中考完人县学生公晩嵗以恩例遥授训导以给事君贵赠如其官娶曲孺人继娶张孺人生子男四人长挺秀次挺粹皆县学生秀早夭粹拒流贼不屈死次挺达壬辰进士今为吏科左给事中次挺伟县学生孙男女十六人曾孙男三人享年七十有七顺治元年以避兵殁于巩之谢砦遂槀葬其地康熈二年十二月始卜景山迁焉详具给事君所为志中公既绌于诸生故其才虽髙其行虽甚备而轗轲失意讫不能有所施为措置以达于逺迩而大显耀于时此其尤可痛惜者也使非表之以永其传则数百年而后一乡之后生小子虽有欲闻君子之风者其将何所考述哉故予于既葬之明年遂应给事君之请而大书以揭其墓之原云
　　勅赠文林郎河南府推官张君墓表
　　今
　　上改元康熈之嵗予友稽勳君张子蕴邻手其先文林君之状泣而告曰府君之获归浅土葢几二十有八年矣某不才不能光大府君之业幸而躐致一第又幸而荷
　　天子宠命得以其爵秩下被幽壤而隧道之石至今阙焉无辞以刻敢用是请予辞不可乃为序而铭之按状张氏世居緜竹宋南渡后太师忠献公浚尝着功名于绍兴隆兴之间其裔孙有迁莱者遂为莱之掖县人至登仕公暠歴官鸿胪丞始以张氏显于莱暠生濬濬生伟皆隠不仕伟生君父尚仁为府学增广生母陈氏有子男三人君其季也讳某字某自少学问长而以孝友称母殁竟三年蔬食与伯仲析产所受产厚薄置不校也比年十嵗即以能文受知郡太守补附学生每上官试士辄诎其邑人而数困于秋试明崇祯五年莱城卒有兵变而君遂不免矣享年四十有九以稽勳君贵赠文林郎河南府推官配迟氏后君若干年卒赠孺人长子含辉壬辰进士歴官吏部郎中即稽勳君也次子徳辉府学生孙男某某君谨厚长者与人交一以不欺为主故虽为诸生而阖邑士大夫下至里儿田叟强悍无借之人无不知敬畏君者家有故居在郭外地旷且僻居民率多夜警君筑室读书其中自若也羣不逞共刼旁舍遥望见室中灯火知为君告其徒曰此君子人也相诫引避夜分有鬼出为厉啸于坐侧君正色叱之遂不见讫不能害也至今邑中人犹啧啧道君佚事多类此夫以君之笃学力行是宜生享贵仕不然而啬其位者或丰其夀亦天道之恒也然考君始末宜修而促宜显而晦坎坷患难遽丧其身岂天之所为显荣夀考者皆非此之谓与不然厚积而薄报其何以使为善者劝为不善者惧哉予滋惑焉先是崇祯七年葬君禄山之阡既以迟孺人祔又八年而予始表之且作诗曰赫赫魏公起自西鄙思陵阜陵载世毘倚中阨权臣未竟厥委亦越后人﨑岖东徙君实好修缵尔前美孰降闵凶血此掖水大命不延身殱家毁禄山之阡尺六有咫拱木陈根骨肉归此伐石刻辞永示来祀莱人过之必恭敬止
　　陈处士墓表
　　当前明熹宗之世宜兴陈少保公为吏部侍郎以防推忤魏忠贤削籍愍帝即位起左都御史以言事忤同县要人又削籍葢公尝从无锡顾端文公讲学东林书院为世指目至是再以直声动天下东林益共推服公而公有子贞慧字定生即处士君也少用文学着闻喜结纳东南名士最善金坛周礼部镳贵池呉秀才应箕每当羣集时杯酒淋漓相与掀髯抵掌往复下上其议论其于国家之治乱中朝士大夫之贤不肖无不根极始末刺刺数千言可听诸名士尤慕君气节故皆师事少保公而与君相亲爱前所谓要人者适家居欲释故憾交欢君父子为好语讽君曰公子盍从吾游乎吾能贵显公子君固拒不往益有隙而防魏忠贤义儿阮大铖久被痼隂辇金巨万于京师谋复用公卿间口语籍籍诸名士闻之曰怀宁起东林无噍类矣怀宁者大铖所居县名也乃谋数大铖罪恶为文檄之共推应箕属草而君与周礼部皆列姓名其间檄未布而事泄大铖愧且恚曰吾不识陈某何如乃鱼肉吾至此于是恨君次骨君祸自此始矣已要人者应召出大铖窜入其幕中人或为君危之无何而要人败君始得免会福王擅立大铖骤防湔洗用事将尽杀东林党人是时少保公已前殁而君与周礼部及应箕皆在南京礼部先被逮君为营救万端人又諌止君君娭笑曰死耳何畏铖诇知之遂积前恨夜半遣校尉捕君与应箕应箕亡君出诣狱锻链久之狱不成始释君而竟傅致礼部于死君归惩前祸乃谢絶故时诸名士屏居邨舍中者十有二年卒享年五十有三呜呼君书生又贵公子也苟不得志则当键户濡首习为科举学耳其或少暇则襃衣博带出而媐遨里闾间夫亦足以豪矣今顾独舍去与闻国家之事侃侃凿凿濒死而不悔何与昔东汉两宋之季太学诸生率皆危言覈论用以臧否人物甚则伏阙上章诋讥当国者卒之皆贾大祸而汉宋亦遂以亡焉若前明门户之患颇与相类此固国家之不幸也顾予见东南钜公方壮盛之时亦尝负有重望号为东林党魁及其齿髪衰暮贪位苟禄从而尽荡弃其言论风采俛身乞怜权势之门者葢有矣非孔子所谓鄙夫患失者耶求如君之忼慨发愤终始一节果可多得乎哉使斯人也而得据大位秉大权则其建白必有赫赫可观者又岂但如是已乎考少保公讳于廷举万厯中进士官至都察院左都御史赠少保妣张夫人生妣王安人娶汤氏御史兆京女男维崧维嵋维岳宗石龙女适呉璟呉全昌孙男女若干人维崧维嵋皆能文章而维崧尤知名君卒以某年月日葬以某年月日其地在某乡某原先是君母兄贞达以父任官户部主事降顺天府知事流贼入北京死之予得牵连书焉乃表于君之墓道曰是为东林名臣之子甲申殉难名臣之弟后有过君之封树者考视此石则知其于君忠于友义而厠诸父若兄之间也殆可以不愧矣
　　文林郎岑谿知县刘公墓表
　　山阳刘公禹度之殁于苍梧也分守道秦君仁管出涕曰古遗爱亡矣为辍鼓乐者三日凡苍梧及岑谿父老皆哭失声且曰天夺我公谁继公抚我者既而丧归倾两县人追送逾三百里道中缟衣素车与耄稚扶携者相望哭声大震其孤屡谢遣之率依依不忍舍去説者以为自岑谿设县以来县官从未有及公者予闻而太息世传岑谿在荒崖丛箐之间獞獠出没其俗好人而怒兽不可以文法告谕公直一儒者顾能得民如此昔班孟坚传循吏合西汉二百余年厪得六人探其本则曰以经术润饰吏事然则公之所本可知已公讳昌言禹度字也其先自濠泗来徙有讳世光者由乡进士官沈邱知县廉直多异政山阳之刘至是始大沈邱公生礼部主事讳一临主事公生赠文林郎知县讳自靖公则赠公仲子也年未弱冠即为名诸生文才雄博下笔纵横数千言立就每试辄第一家世故习礼经公尤号大师所譔经义为士子传诵余膏賸馥沾溉一时其从弟及山阳诸后进借此率后先取科第去而公顾浮沉诸生中益潜心六经三史唐宋大家之学不屑为时文蹊径语最后北游太学试又第一遂举顺天乡试孝陵覆试诸举子于廷公文又称
　　防特拔置前列逾一年遂举进士方除岑谿或戒公勿往公笑曰吾为其易孰当为其难者促命家人治装岑谿自兵燹后凋敝日甚公捐烦涤苛一切馈遗请托俱屏不行然后严保甲以防民奸均徭役缓催科减狱讼以苏民困修葺学舍课选生徒俾肄文学礼逊其中以劝民让不期月而政成县故产毒草民有小忿辄啮草致毙者下令禁之自是草不复生广人咸以为异县中火灾延烧若干家公悯民露处斥橐中俸金三百两命民次第搆屋以居隣县贼彭竒声言将压境城中兵士仅三十人众诇知不敌悉汹汹思溃公拒不可日夜率吏民登陴又团结乡勇数千列营城下以示有备贼竟不敢犯公间出方畧诱贼其党李胜髙者遂缚竒来降且献插血氏名册公曰此皆良百姓受贼胁耳若株连者众何以令反侧子自安乎取册焚之所全活数千家县益无事公乃筑兼山堂莳花植竹吟啸其中书清心省事四字于坐隅尝告寮吏谓居官之道不在立异惟在与民不扰而已防苍梧阙令上官檄公兼摄其治一如岑谿于是苍梧人喜曰真吾公也岑谿复争之曰固吾公也于汝何有及公既殁甫殓而擢授宛平之命始至由是两县人益痛惜之葢公之吏治其所本于经术深矣享年五十有六配王孺人生男子三长曰始大改名愈康熈二十一年进士次曰始恢十年进士今官吏部某官又次曰始伟夭孙男女各四详具志中公性醇直无城府为人轻财乐义尤以孝行著称既举进士念赠公春秋髙数年不赴选迄服阕始出居平好行其徳于乡距公殁久矣山阳人犹能缕述曰某桥公所建也某道公所甃也某子某女被掠公所赎也某里病疫得公药饵以起者也某甲某乙道殣几暴骨得公棺槥以殡者也然则公匪直良吏也诚有古长者风焉其殁以康熈十一年某月日葬以十三年某月日芝麓龚先生亦既志而铭之矣阅十年吏部君至呉复命予文其墓道之石予为芝麓先生门下士自度文笔衰薾不足以继先生之后顾又念尝承乏史馆是宜述公事行表而出之以俟后之良史如班孟坚者择焉故遂不敢固辞公墓葢在山阳城东之三里塘云
　　天岳山人墓表
　　山人讳防字晋之姓龚氏常之武进人最后客闗陜间尝挟杖登华山巅拂石题名而后下因号天岳山人既仕
　　本朝为邓州同知然犹以山人自命乡曲熟闻者亦遂号呼之故不复斥言其官所以成山人志也山人自少从大父按察公宦游南方习其言论风指通知中朝故事遂究心国史之学为文尤长于诗赋典赡整丽与时俗好尚迥异当明之亡也作金陵燕台怀古絶句诗各百首其文约其义隠緐音促节如庾信之哀如唐衢之哭如羁人思妇之牢愁如露蝉寒蝯之凄咽往复上下三致意焉又作三朝史议三篇其最善者言建文帝未遯时史臣纪事不当内靖难而外逊国持议平正君子韪之夫亦可以窥山人之志矣山人先世有讳大有者以进士官南御史值武宗南廵首率诸僚谏请回銮不报其孙有讳道立者又以进士歴官湖广按察使擅廉能声吉水邹忠介公尝作两龚合传以美之即山人大父也父可宗国子生山人雅无贵介纨绮之习读书强记鋭欲以文学自奋逾壮方补诸生声誉即隠隠起平生所师事皆中朝贤公卿大夫所结纳皆四方知名士相与更唱迭和前推后挽故山人姓名益大噪操举业选柄为书贾所奔凑其视一第殆可剟拾也及数试于乡不获收其科于是始自伤坎稍稍厌怠而国亦遽亡矣顺治中所厚故人在内阁强之使游国学例当得一官遂客游秦晋及回翔燕中者凡十有四年乃返邓州除目既下颇抑郁不乐欲弃其符不果之任未数月竟殁于邓夀六十八配蒋氏王氏子男曰士勳曰士烈曰国子生士荐士荐才最高称能继山人者也女之壻曰诸生孙复道曰董元礼孙男七孙女五某年月日卜祔山人于按察公之墓或疑山人既不忘故国矣奈之何受官予曰非也汉之亡也梅福为呉市门卒宋之亡也诸名儒耆逸或不足于养辄食书院山长之禄以自给后之尚论者莫能优劣也归洁其身于山人何疑焉庸敢表而出之以示士荐俾伐石刻其辞墓上
　　乡饮宾邵公墓表
　　公姓邵氏讳文灿字明父别自号海鸥武进之漳湟村人性孝友轻财好施嵗凶乏食者餔以粥麋疾病无治疗者给以药称贷无可偿及佃人不足于嵗入者捐其负死无棺槥者殓之欲葬无所者坎埋之族之贫不能举子者嵗给乳哺米十斛至十嵗止老而鳏嫠无归者迎致于室与偕食饮终其身中外待公举火者十余家待公经纪其婚嫁者又十余家称贷不取子钱者皆是也公家故饶坐是渐中落而公施予如故未尝以为悔也县中有大徭役辄悉其家财为众倡后先长吏皆爱重公称公长者凡再饮于乡再被旌门之典于是巡按御史行部县令连嵗举公善行请旌之后御史诘曰县岂无他士可应着令者乎令谨对曰主臣实未见有逾邵某者其为长吏推服如此临殁嘱其子长蘅曰吾尝欲置义田以赡吾族今不逮矣女其割宅一区为康节先生祠割田若干亩为祀田吾死不恨其后长蘅竟如公命葢公即康节十八世孙也当公之葬也长蘅自状公行以示前大理评事贺君瞻度为之铭长蘅自少力学用诗古文词知名大理君又东南通儒长于三礼之説其文能不朽公也审矣而长蘅顾命予表其墓予自惟才力驽下虽欲倾倒其长以为公役岂复有加于大理君及长蘅所述者哉顾尝仰公之遗风流韵谓可以廉顽立懦也又尝叹世之富人拥赀自封者之多也又尝悯公之不得志而死使其得志有禄位则所施必博所沾溉必大宁仅传颂于乡邑已也是数者实于私心有深慨焉虽防长蘅郑重諈诿犹当出其不敏之辞兾得附大理君后以推明公之果为长者而使末俗有劝于此又况申之以吾长蘅之命乎故遂畧其行谊大书于墓曰是为乡饮宾海鸥邵公之墓至于世系子姓生卒嵗月具详志铭庶几可互见云其墓葢在定安东乡之中村
　　邵氏石表隂记【附】
　　予既表海鸥公之墓其后与公子子湘相遇京师复以母孺人行事为请葢予之表公墓也孺人已先公殁于例当得附书防予文体已就且其他具详贺大理所撰志铭可以互见故不复书而子湘则歉焉意若有不足也相继请不已于是按行畧续为之书曰孺人姓杨氏大父讳某父讳某年十五归海鸥公公性豪迈不屑问家人有无而孺人能济之以勤嵗时治脯醢粔籹之储以宴集宾客及馈遗其宗亲者无算厚薄多寡悉有程则稍暇辄手自力女工为诸妇女先未尝少懈也公好施予往往倾其赀不顾而孺人能济之以俭平居减衣节食即铢寸戒勿妄费积其所有率尽用以赞公为善以是箧中无私财公屡失丈夫子年四十余始得子湘爱之异他儿每抱着膝上虽嬉戏不加呵谴而孺人又济之以严子湘甫十嵗即籍学宫为诸生孺人不色喜每自塾归必询所业见其进则言笑异他日不则怒不食呼之长跽且泣且数之或相譬止即曰此吾所以爱儿也已而子湘数试于乡不利公及子湘皆于邑不快孺人顾慰解曰儿但当力学耳遇不遇命也吾又谁恨葢其明晓大义能与公相济多若此晩而好佛搆小阁具像设其中晨夕膜拜不辍时时对婢妾谈説佛法及一切果报事闻者属耳忘倦卒年六十越三年葬于中村又二年公亦卒遂穿其圹与孺人合焉实顺治十八年十月某日也子湘名长蘅子湘其字也有儁才在京师凡呉楚诸士大夫无不折节下之者其声誉方骎骎起虽未及官于
　　朝信卓然不媿孺人家教者也因书以遗之俾砻石之隂而并刻之
　　烈妇周氏墓表
　　洞庭周之球之女曰夀英嫁里中蔡氏其夫琼藻有心疾夀英郁郁不自得夫兄琼滋凶暴人也强欲私之辄往调夀英夀英走诉诸姑姑反恚曰若嫌若夫不慧今得慧者顾犹不快耶琼滋益无忌复走调之夀英知不可诉也詈不絶口急剪匳中金服之不死缢于牀乃死里人汹汹将控诸官防之球逺客湖广而蔡氏复贿里人止其事于是其寃遂不白矣明年之球归始葬女于山南复自铭之其辞酸楚读者无不为之球夀英太息也康熈十五年夀英死久矣琼滋忽夜发狂揵户手刅其妻与所生女子一人乃自刺死明日户阖不开家人穴而视之见三尸相枕藉大骇有小婢匿于牀下呼询其故具言中夜窥见一红衣女子往来室中若导之使杀者众始悟为夀英魂也红衣葢夀英大殓时所服云死时年十有九汪琬曰太史公有言怨毒之于人甚矣哉葢微独生者有之也惟死亦然如杜伯射宣王魏其灌夫守武安是矣至于东海孝妇之死又能致枯旱三年然则匹妇虽微及其精诚所激往往动天地泣鬼神何可忽也今夀英之寃疏而里人不能白也亲而父母兄弟迄于周之族与其婚姻亲故俱不能白也而夀英有知顾自报之于二十年之后琼滋得不暴尸市中幸矣予于是表其墓既慰夀英于地下且以警夫世之凶暴不仁如蔡琼滋者十六年四月某日也
　　是事也访诸周氏而信访诸周氏之亲故而信及予游洞庭访诸担夫而又信顾予作此表一年矣始有蔡旅平者不知何人自称琼滋之父挟其族党势力娓娓为琼滋辨且愶予使删此文是则凶人之幸而烈妇之大不幸也犹有鬼神其遂悍然无忌惮如此乎昔归震川书张贞女死事又书其狱事又有贞妇辨又与嘉定诸友书与李浩卿及殷徐陆三子书殆不啻数千言丁宁反覆不置予始疑其烦由今观之岂得已哉岂得已哉康熈十七年四月己丑钝翁记夀英之姑姓陆氏床下小婢名贞秀篇中言纳贿止其事者指其里人有私息议单是也详见旅平所与予书中旅平字文若年已迈矣其不敢与周氏辨而顾哓哓予侧葢有居中怂臾以悮之者始予之为此表也仅以存烈妇而已初不欲斥其舅姑名氏旅平既以自言则予不能为之讳矣次日又记












　　尧峯文钞巻二十
　　钦定四库全书
　　尧峰文钞巻二十一　　翰林院编修汪琬撰行状【共二首】
　　光禄大夫太子太保礼部尚书王公行状
　　曾祖龙
　　皇赠光禄大夫太子太保礼部尚书
　　祖镗
　　皇初赠通奉大夫内翰林国史院学士加一级再赠光禄大夫太子太保礼部尚书
  </div>
  <div class="pagination">
   <a href="尧峰文钞_page10.html">
    上一页
   </a>
   <span>
    ...
   </span>
   <a href="尧峰文钞_page6.html">
    6
   </a>
   <a href="尧峰文钞_page7.html">
    7
   </a>
   <a href="尧峰文钞_page8.html">
    8
   </a>
   <a href="尧峰文钞_page9.html">
    9
   </a>
   <a href="尧峰文钞_page10.html">
    10
   </a>
   <span class="current-page">
    11
   </span>
   <a href="尧峰文钞_page12.html">
    12
   </a>
   <a href="尧峰文钞_page13.html">
    13
   </a>
   <a href="尧峰文钞_page14.html">
    14
   </a>
   <a href="尧峰文钞_page15.html">
    15
   </a>
   <a href="尧峰文钞_page16.html">
    16
   </a>
   <span>
    ...
   </span>
   <a href="尧峰文钞_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
