<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 55 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 55 页/共 101 页</h1>
    <div class="content">
　云翀问心性图说曰：「混然宇宙，其气同也。」而人物之生，禀是气者，则未免有偏全通塞之异，其故何与？

宇宙固混然一气，如一池水。但气之氤氲，有清有浊，●池水亦有清有浊。又如香与臭之气，亦是清浊混。

(缺页)

是一气，人得其清者为圣为贤，得其浊者为愚●●。然同是一气，更无外气。

　云翀拜领我老先生体认天理之教，至矣，尽矣。但恐临时体认间，有以利为义者，其端甚微，敢问何所著功，然后发得中节，而动与义俱也？乞指的确要功。

体认之功全在勿忘勿助之间。这时节天理呈露，人欲消散，又安得认错？如彼明镜，妍蚩自别，又安得认蚩为妍？

　云翀问：性与天道，所谓天道，先儒释以天理自然之本体。夫天理即性也，子贡当时何以下一与字，而对性言邪？全未识认，敢请。

在天为道，在人为性，合言之乃尽。

　周荣朱问：今日之学，首须时时刻刻识取吾心这一点生意在，然后许多涵养充拓功夫可商量也。尝得闻教命，令先致力於此。然此点生意，凡以粗浅之故，不得尝新，奈何？虽夜气之息，平旦之清明，与托栖山谷，颇觉无非在这腔子里；万一偶滞於事为，随复失之。是知全靠他静不济事，须是动静●●其功，乃为实落，久远自合有得诸己也。●●

这点生意即天地生生之德，即仁也。程子每令学者须先识仁，即此也。於心中无事时，便见活泼地。

　荣朱问：人之为学，必先大其心，澄其体，使志念意虚，自然有所激昂，然后见趣昭融，德性坚定。由是用力於不疾不徐之间，施功於流而不息之地，循循长养，直上达天德，则其所谓敛而为寂然全体，发而为感通者大用，将不即是而具在乎？未知是否。

贤似倒说了。存心於不疾不徐，即勿忘勿助之间，则自坚定、自昭融、自激昂、自澄定、自广大、自流行不息，天德在我矣。

　周昌逵问：逵自童子，家伯带及门，今十余年矣。每奉面命教诲，必佩服心胸，不敢轻问。诚以函丈备天下之达尊，而所传者皆圣学至道，若雷同轻问，必陷欺饰之罪。今请只依教规，於读书、临文、写字、言动、应酬上调停存习，以俟存久而明，恪谨亲师、取友、事亲、敬长，以俟诚意流通，庶几实功，为不负教育也。未知是否？伏乞裁教。

●读书、临文、作字、言动、应酬上调停存习此心，即孔[子执]事敬，内外合一，二业并进矣。如是用功，当日有益。

　郭大治问：闲常独坐寻思理会石翁自然之指，未得其端倪。及观至言云：「心地要宽平，识见要超卓，规模要阔远，践履要笃实。能是四者，可以言学矣。」大治气几希好恶良心存言里，或夜分而与体验此时气侯，然多勉强作为处，不知习熟后将何如？望师尊指教，庶得所凭依，无枉用心力也。

求自然之指固不外四者，但於勿忘勿助之间自然呈露，尤为直截。若从事四者，则又分为四矣。勿忘勿助之间本不分别，幸行途从容间自得之。

　卢守益问：守益自滁来，远谒师翁，真如饥者求食，渴者求饮。每遇风挂帆则喜，阻风系舟却便不怿，是忧喜者情也；制之使尽不形，恐堕卧轮之对境心不起，而(稿)[槁]木死灰矣。欲任其忧则忧，任其喜则喜，又恐恁的逐情去了。当此体认天理，必如何乃得其正？

必喜而无喜，忧而无忧，忧喜并行而不悖，乃与天地相似。

　益问：昔友云：何思何虑乃圣人地步，非吾辈始入头路。将此来做，正如释氏去了念头，恐非圣人所教者。守益谓为不然，盖系辞本旨只要除去闲思杂虑，惟顺理感应便是，此正切要工夫，圣人与学者原只一样，但有生熟耳。在圣人分上便是自然的，如尧舜之惟精惟一，孔子之一贯是已。在学者分上便是勉然的，如曾子之忠恕，横渠之无将迎是已。若分圣人为一项，学者又为一项，即是道有精粗了。孟子何以曰「人皆可以为尧舜」？又何以曰「中道而立，能者从之」？若谓圣人无工夫，则圣敬日跻，望道未见，好古敏求，果何为哉？细观昔友所云，乃是踵伊川答上蔡曰：「有此理，只是发得太早」之说，此无异霖雨既霁，却指闲云为神化也。大凡先正之未至乎圣者，语便执著。后学当虚心体认，毋据旧论以妨新得，可也。疑窃如此，望师翁批示，归滁与同志者共之。

「天下殊途而同归，一致而百虑，天下何思何虑。」须认得同归一致之理，乃能何思何虑，虽不思不虑而思虑之理在始得。横渠云：「无在而无不在。」是也。圣人与学者功但有生熟，贤却说得是。

　益自新泉拜别师翁，无日不遵体煎销习心之诲。守益每较自己习心，惟於忆想及物而不化居多，今磨砺二十余年来，但觉本原常自不牵不扰，事未应时，都无许多安排，应后亦无些子留滞。虽临事无困顿之患，却不能悉以事处事，而令事事皆善。如何？

天理人欲相为消长，人欲消一分，天理便长一分，拚了一生死而后乃可。颜子於三月之后，曾子未易箦之前，恐犹未信。贤谓本原常自不牵不扰，未应少安排，应后无留滞，贤却说得太早了。如何？如何？

　益问：伊川先生中夜以思，不知手舞足蹈。东莱云：「不是欢喜，正是生生之本。」守益窃谓由生生之本寻孔颜之乐，还能得否？

伊川之言恐语者之讹。不知手之舞之，足之蹈之，孟子本说乐舞之事由中发外。身若非乐舞时，而中夜舞蹈，却似狂人了。至於生生之说甚好，盖本孟子乐则生矣之意。寻孔颜乐处，不动声色，须於勿忘勿助之间见之。有人非予勿忘勿助之说太多，吾谓人不能，是不觉其言之多，若能了，一字亦不用。

　益问师翁教人随处体认天理，诚千圣千贤直截要路。学者遵此而行，斯不为旁蹊曲径所惑。盖[天]理不难认，亦不易认。且如禅位一也，在尧舜[即]是天理，在子之便落人欲。治水一也，在大禹[即是]天理，在白圭便落人欲。只由子之白圭发念时●认贼作子，所以后来成败公私太悬绝了。若先知得后来成败公私太悬绝，不但少有知识者不为，虽其至愚亦所不屑矣。故曰：「毫厘之差，千里之缪。」易曰「研几，中庸曰「慎独」，欲体认天理者，当於念头发端处，尤不可不仔细。师翁以为然欤？否欤？

体认固在念头上，但差在中正与不中正耳。认贼作子，共差在不中不正时也。

　益问表记曰：「以德报德，则民有所劝；以怨报怨，则民有所惩。」陈氏谓以论语「以直报怨，以德报德」之言观之，表记恐非夫子之言。守益亦谓陈说近是，但鼠首两端，终莫能决。惟我师翁教正之。

礼记多不是圣人之言，所以吾谓二礼经传，只以礼记为传，真伪待学者自择耳。云以怨报怨，乃不识义理，昧犯而不校之指。若知与物同体之意，何校之有？

　益问：昔城南书院会讲，一友云：「为学要须先识●真种子，就以圣自任，斩钉截铁做去。令意必固我一丝不存。纔俟明日作圣，便是姑息，即不可也。」[一友]云：「工夫贵恒。人岂尽是圣人胚胎？必须时时●省本来面目，使天理渐复，人欲渐消，日[积月累]，亦可到那纯亦不已地位。」守益谓必如前友云，则雷迅风行，在学者尤难。将如后友所云，又恐蹈月攘一鸡之弊。欲得工夫不骤不缓，当如何而可？

不骤不缓，天理便见，即是真种子。终日乾乾，正涵养●●种子，至於参赞化育亦从此始。

●自舟中来，有同行者携惠能坛经一卷，因展●[见]其诲徒众有曰：「道不离自心，不离自性。」守益一时眩惑，窃谓有合吾儒率性之谓道，修道之谓教。惑今未解，敢问吾儒性教之所以正，释氏性教之所以非。

●●定谓佛与吾儒句句是，事事合，然而不同。看得●●尔具一只眼。盖佛之所谓性，非吾儒之所谓性；[佛之]所谓心，非吾儒之所谓心。要真识得。

　[师]翁昔居新泉时，以丹喻学，同门诸友无不合辞称快。守益服膺既久，愈觉精妙难入。近见丹经云「鼎炉是安身立命也」，不知吾儒所以安身立命者何在？「采药是收精敛神也」，不知吾儒所以收精敛神者何若？「火候是操存之意也」，不知吾儒当何操存乃无失？「沐浴是日新之功也」，不知何者为[吾儒]●●之要？「抽添是勤怠之节也」，不知吾儒之勤怠[者]何居？「修炼尽而丹成，克复至而德全矣」。先儒●●即喻则理不明，又曰：「人心皆有至理，惟讲说则能兴起。」守益质最庸愚，病在屡复屡失，愿师翁●加点化，使守益知所策励，日期於进。

勿忘勿助之间，即是炼丹所谓火候。舍此只是●僊，[何]益？舍勿忘勿助之间，只是说圣，何益？世有说不要[勿]忘勿助，又有嫌说勿忘勿助多了，皆未知此，却●●，夫安得不多？

　益问：或谓孔子对哀公：「君使臣以礼，臣事君以忠。」语意何等浑厚！至孟子告齐宣王，似觉专於报[施]而无温厚和缓之气。一则曰：「君之视臣如手足，则臣视君如腹心。」一则曰：「君之视臣如土芥，则臣视君如寇雠。」守益以为想是齐王病痼已深，惟知[厚]责臣下，而忘乎己之恩礼衰薄，故孟子因病而药，不得大下大黄乌头之剂以起之。若如或人所说，则是客气未除，何以为孟子？

告君言语各有时宜，不可较量。

　益问：记曰：「孔子与门人立，拱而尚右，二三子亦皆尚右。孔子曰：『二三子之嗜学也。我则有姊之丧故也。』二三子皆尚左。」盖吉事尚左，凶事尚右，古之制也，况手之所尚，又日用之最切者，岂门人都全不知，一一皆刻画於夫子，而反无吉凶之辨乎？此礼经之不可尽晓者，幸师翁教之。

孔门亲受音指，未必如此影响。

　益问：子张病，召申详而语之曰：「君子曰终，小人曰死。吾今日其病几乎！」注曰：「终者对始而言，死则澌尽无余之谓也。」既谓小人无余为不可，则必谓君子有余为可也。不知有余果指德业名世而言，抑别有说乎？

曰终曰死，美恶之称。君子在身毋使人称死可也。

　益问：知与行乃初学入头第一大关。阳明先生知行合一之说，虽圣人复起不能易。晦翁却分孔子告子贡一贯章曰以知言，曾子一贯章曰以行言，是截知行为两事。岂子贡独务知，曾子独务行哉？此真晦翁专意注述，理未融会处。至若中庸序有曰：「必使道心为一身之主，而人心每听命焉。」先生亦非之曰：「是二心也。天理人欲不并立，安有天理为主，人欲又从而听命者？」守益窃谓不然。盖道心为主者，是即天理常存之谓。人心听命者，是即私欲不形之谓。两句总是一反一正意，犹所谓己克而礼复也。只缘先生错作两平看，反於人心听命句又重了，所以见其有二心之非。

知行二者不浑得，亦不离得，只是知行并进。书曰：「知之非艰，行之惟艰，王忱不艰。」

　益问：古有王子直者前知客来，云是静后如此。不知主静者果以是为正乎？为邪乎？愿师翁批示。

静后如此，如何圣人不然？此不必知之。

　益问：孟子曰：「父子之间不责善。」又曰：「如中也弃不中，才也弃不才，则贤不肖其间不能以寸。」深味二说似相矛盾，及观先正谓不责善者非置之不问也，盖自常有滋长涵养良心底气象，乃知父子全主於恩，而教勉之意每形於朝夕慈养之中，正如天之雨露霜雪，皆以仁物而栽培寓焉，父子之间岂漫无所属，而沦胥以溺哉？守益鄙见若此，未知是否。

云养之云尔，非责之也。

　守益前来，道经南康，见有兄弟夫妇合葬者，深惫其民之无别，且大失周公初附之意。彼时愧无德言以感之，又无爵位以戒之。礼以坊民之心虽切，●缘不能[救]其俗之入於夷，不知以化民成俗●志者要当如何？

　●●曰：合葬非古也。程氏亦以昭穆葬，或分左右●可知。

　益问：瞽叟杀人，舜窃负而逃，乐尔忘天下。周公使管叔监殷，管叔与武庚叛，周公讨而诛之。假使文王杀人，周公亦窃负而逃了无可疑。不识舜处周公之地，先不使兄管叔监殷乎？纵使之监殷，必不致逆节之萌乎？抑亦逆节既萌，舜处之犹不失天伦之爱乎？昔阳明先生谓圣皆纯乎天理，犹足色之金，而力量气魄不同，犹金分两有万镒千镒之异。舜与周公无乃坐於分两万镒千镒耳，是虽往籍陈言，亦尚论者之所不废。守益蓄疑久矣，愿师翁示教。

舜窃负而逃，周公诛管蔡，皆天理也。
</div>
    <div class="pagination">
<a href="甘泉先生续编大全_page54.html">上一页</a><span>...</span><a href="甘泉先生续编大全_page50.html">50</a><a href="甘泉先生续编大全_page51.html">51</a><a href="甘泉先生续编大全_page52.html">52</a><a href="甘泉先生续编大全_page53.html">53</a><a href="甘泉先生续编大全_page54.html">54</a><span class="current-page">55</span><a href="甘泉先生续编大全_page56.html">56</a><a href="甘泉先生续编大全_page57.html">57</a><a href="甘泉先生续编大全_page58.html">58</a><a href="甘泉先生续编大全_page59.html">59</a><a href="甘泉先生续编大全_page60.html">60</a><span>...</span><a href="甘泉先生续编大全_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
