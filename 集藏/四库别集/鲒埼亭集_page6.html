<!DOCTYPE html>
<html>
<head>
    <meta charset="UTF-8">
    <title>鲒埼亭集 - 第 6 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲒埼亭集 - 第 6 页/共 73 页</h1>
    <div class="content">　　危石兮参三阴洞兮兼两赤文兮古篆摩厓兮百丈作者将无王次仲抑或飞来蔡少霞岩间流水如龙吼红云负怒成天葩悬知金庭本一气伏流往往含丹砂风洞兮飙飙如大队兮堪游敖南箕哆口兮酷暑消何人好事兮深入惊殷殷兮水窟神龙扬鬐兮叱唐突是为洞天之中宫兮故瑰奇之愈萃爱一尘之不到兮使我留连而心醉伊放斋之投老兮自蛟海而来迁闻说经之铿铿兮较出于读易老人之几先楚州之啼鹃来归兮重之以泰宇之野哭今皆消归乌有兮何人重吊彼乔木山光寂莫而萧寥但见永固之老僧羌郁郁其谁诉兮闻鱼鼓兮屏营

　　第六曲曰茅渚陈本堂之故居也有上乗寺陈氏子孙夸其先世歴序三尚书之名德而宋史无之深为可疑予据袁学士集断陈氏之著者始自本堂则三尚书俟更考矣别见予双韭山房荅问录茅渚之地但当立祠以祀本堂

　　更委蛇以前去兮度石梁曰茅渚淡荡兮林烟蒙笼兮邑聚牧人语兮弄月耕叟归兮喜雨有犬吠兮如豹和深林兮鸟语访仙尉之文孙兮数华胄兮蝉连吾考古而无征兮姑志疑于闲中之编（见闲中今古录）爱本堂兮硕学慈湖之私淑有传携挴磵之文孙兮（谓天台胡世佐梅磵孙■）累朝之统纪是延何必遥遥甲第兮隆国茅土成躗言（为此世系者学士桱之所造也今其后人居白下）日色瞑兮谁家宿看岚影兮逐逐

　　第七曲曰班鸡有报本寺旧志自寺而外一切故迹无见按本堂集则班溪故家为董氏有隐君董声仲者其祖手植桧甚古声仲筑延淸堂以表之足以补诸公之遗

　　剡溪兮绎绎朝归潮兮夕归汐溯源兮左溪几分支兮不隔更有班溪兮东来偕一泓兮澄碧荷花开兮如云菱花开兮如织渔郞四发其棹歌兮留担簦之行客试听玉雪之琤琮兮其声中于无射岿然灵光兮拟之窦桂与韩桐古桧以延淸兮岂以名位相长雄佛火相与辉暎兮曰惟正思之梵宫彼土膏兮甚沃锺物产兮最良鸭脚之芹嫩绿兮和燕尾之笋以为粮葢十倍于莼菰兮高人津津其饱啖彼鼎肉兮何足恋老江乡兮眞不厌

　　第八曲曰高岙卽雪窦也是山亦至宋始着而今于九曲中为最盛

　　台在峯亭在突谁驾风车运兹飞雪横素练兮汉津舞机丝兮夜月乳峰潺湲兮如膏珠林崩腾兮不辍莫尚书兮眞解人开锦镜兮淸冽下潭兮更幽上窦兮双绝昭陵梦游而戾止兮思陵赐研以增光穆陵之御墨洊加兮山斋至今有寒芒怪羣峰之兀兀兮争拱立而来王谁为郢书与燕说兮谓常通之可疑岂以遗世之灵府兮非类得以妄栖爰循磴而下兮访宋仙之丹灶以少休溪泉汨汨以齐鸣兮迎玉蝀以同流

　　第九曲曰公塘王志误为公棠姚江黄氏疑之以为旣有梨洲复有公棠梨卽棠也曾是一兴公而百里之内分据二山是也然不知公棠之本为公塘予考开庆志始释然别有考舒广平墓在山中

　　贤者之所过必争兮孙郞遗泽何茫昧赤棠白杜之互混兮一事而二山各夸其蔽芾岂知歴年久而文易讹兮何不考遗踪于古埭吾转惜是山之坐失孙郞兮不则右军之邻比良堪爱更徘回而四眺兮有广平之故阡岳麓之薪火可溯兮槐堂之流派未干歴今世岂有斯人兮固宜榆林之缅想其渊源晦溪兮来同泉溪兮伊迩洞天之灵笑人兮游录岂可以嘿而已聊扬厉兮旧闻山猿溪鸟谅不鄙

　　剡源山川奇矣然其绝胜不可指屈非止九曲也其要会一在小盘谷榆林之交谢遗尘所云云南也一在雪窦谢所云云北也故国初士大夫谋避地者皆在二所予意欲增置诸祠宇以与宋元诸古迹相辉映苟有好事者必不以予言为妄也一曰小万竹山居故少参罗公梦章避地处也少参蜀人司李吾乡实佐钱忠介公起兵乱定蜀道尚梗无地可归遂居山中少参虽解官于士大夫往来山中者力犹能缓急之宜卽其山房为祠而配以故鄞令袁公州佐以其卫东钱湖之功也一曰榧树湾草瓢以祠故顺德令贞靖周公齐曾其逃禅之地也贞靖同心者曰故太常王公玉书故监军周公元初宜合食于祠一曰莲峰茅庵以祠故观察节介陆公宇{火鼎}其募兵处也舒广平之后人曰舒坤翁字方叔者同居方叔畸士王太常尝为作传死于山中节介挽之诗曰呜呼方叔不死者心死者身有魂趋东海翩然朝故君宜以配节介一曰高岙听瀑草堂故广文张公廷宾逃禅处也同心者曰邵公得鲁详见予姚江三哀诗二公皆姚产宜合食其余尚多有之而予数年以来病废昏忘不能详矣然苟举此四祠者其余可例推也四祠三在云南一在云北其无曰山川自佳何作此点鬼簿者为

　　亡友史雪汀爱予湖语及此文尝曰会须各缮一通勒之山庭及湖墅垂殁向诸弟子令来索稿不置予巳弃之十年矣张生炳葺予文重以见示感念故人不禁怦怦乃录之

　　○射龙将军扬波辞

　　濒海桃渚之上有射龙将军庙焉将军之神前明宁波卫指挥万公文也将军以永乐十有五年率舟师逐倭寇战于桃渚大捷明年下哨象山之锯门昬夜见双灯远至熊熊闪闪以为寇也遽发劲弩落其一炬黑风应弦而起一军尽覆焉乃知其为龙也将军时年二十有二先是万氏自将军之祖斌以佐命死滁阳受世爵其父锺死逊国其兄武死交趾三世皆以勤事不得归骨招魂葬于西山至是以将军衣冠附之所称四忠之墓是也桃渚居民因呼将军为射龙将军而立之庙吾读宝庆图经是山之龙有五今世所传祗一龙耳夫龙之为物至灵也其嘘云降雨大造之元气凭焉然而其质出于血肉之精则尚未离乎物于是人得而豢之卽使人得而醢之而掀天揭地之能事有时而困吾闻之海上居民以为龙旣落其目忽变相为人就医医家为之傅药稍愈适其女从戸隙窥之则傫然鳞虫之影也大惊呼其父而是人巳不见自是不复至目亦竟不疗又或言龙旣病目尝直入东钱湖深处养疴斯其言皆诞妄莫之信然大造之变化无所不有世传苏门孙登为龙治疽葢亦旧有言之者姑存之而不论焉可矣然则将军之庙食将何以安是龙曰不然夫龙之鎭是海也天帝将使之弹压鲸鲵以靖海外将军之误中于龙亦以生灵故耳则龙虽创巨痛深事定之后必能谅将军卫民之心出于无他而将军殁为明神徒御之往来自有与龙解释旧嫌追援蔺廉贾寇之例以公谊相平者相与左提右挈佑兹东海吾言葢决之于理而不妄也古之善射者曰射日曰射潮曰射石而将军以射龙其技亦神矣哉将军之裔孙翰林经乞予为扬波之辞以祀神其辞曰

　　天帝兮峩峩诏神龙兮晏海波双眸如炬兮谁其谯呵将军兮年少一矢加遗兮靡不到夜指双眸兮成贼哨神光兮骤没鞭海水兮起立狂澜所冲兮鱼腹是摄俄闻天帝御素宫召海若兮戒神龙将军卫民兮鉴赤衷汝自疎防兮遭弹射幸不逢豫且兮免屠坼眇能视兮未足惜将军叩关兮谒天帝臣志未伸兮海氛尚厉神龙作梗兮噎臣气天帝有命兮将军勿嗔吾令海若兮为调人将军率此国殇兮永靖海滨神龙奉敎兮敢怀旧恨戢所部兮效顺愿同努力兮臣之分朝潮兮夕汐驱鲸鲵兮屏迹结朋好兮宣帝力遗庙兮沉沉古木兮萧森底须西山之大招兮始降临

　　○海若白事小史解嘲

　　罗存斋尔雅翼引古今注以墨鱼为海若白事小史其名甚隽因戏作解嘲一首

　　墨乡先生游于蛎滩有请谒者曰某海若白事小史也自惭托体尾闾厕于下吏窃闻执事高座骚坛奎芒所庇余渖之沾磅薄无际愿得望见淸光豫于鬬墨之戏墨乡先生嗔曰嘻汝来前夫汝固百谷王之左右也研神膏以侍香案殆亦有年王人虽微彼江汉之来朝其以汝为蓬瀛之仙拟诸匦使昕夕传宣向者汝亦尝有知礼之称岂意其居近侍而作奸也汝不闻邃古之世乎结绳之政久而难沿于是有书契之作世世不刋以察万民以治百官苟舞文者必干严愆今汝职在水曹逞其诈谖淡墨空描枯墨易干谬托于延安之石液与鸡足之松烟竟随脉望亡也忽焉不特苍黄易幻抑且缁素茫然是则决东海之波其罪莫湔者也汝尚敢仗鸔乌之余沥流匹鸟之残涎思膏唇以自媚吾恐其为天网之所不寛也小史对曰执事之义良峻矣虽然愿毕其词惟下吏之在渊累朝资其才力阿衡四方之令采为酰酱之需（见王会）元丰九域之经收其骨鲠之益（墨鱼骨贡于宋）若夫偶然游戏为人所得以塡左券忽冺其迹是则长卿之慢世欲示人以不测偶一为之执事何过之深耶且夫世之窃弄此君者其谁无惭德耶庙堂元老出纳丝纶五云之笔何所敷陈馆阁耆旧淸华绝羣葫芦依样是为雄文台省鹄立白简不闻谁其批勅人云亦云场屋士子东涂西抺谬种流传侥幸释褐谁为儒林经史荒忽谁为文苑丹黄剽裂试对此君何者足述可怜墨精日以澌灭以彼其人当其挥猩豪展茧纸五鬛之精百和之髓各极精良高自比儗岂知点漆未贮于胸襟十笏空劳其役使隃糜黯然丧气欲死更有黠者笔札狓猖研池狂荡决河可徙高天可障言人人殊更毁互谤诐淫邪遁莫之或抗玷我芳丸用之无状嗟嗟此辈下吏方欲以鲛宫之泽遍布墨林使其消归乌有冺然无寻不须秦人之纵炬而自熄不须杜侯之投渊而自沈廓淸荒秽庶几快心当斯时也天帝且将为下吏策奇勋加茂祉赐姓则曰墨胎命名则曰墨子授玉则墨宝成圭锡龟则墨兆具体干苞则墨云呈祥坤符则墨浪倾否明罚用其墨刑纪功登于墨史若彼奚耿潘盛之徒追随卽墨大夫之后充胥吏而已乃知不朽固难速化亦自不易也执事何过之深耶墨乡先生笑曰辨哉小史思以颊舌逃责备闻诸六朝试士不中程序罚飮墨水一斗使之内媿吾今以汝之墨飮诸不学者转以辱汝或少弭其罪戾乎小史愀然请曰下吏之力足以疗捧心之娃（亦见尔雅翼）不能救面墙之竖虽辱何补不如乞身之为愈于是中流乗潮复化为花枝而去（闽人呼墨鱼为花枝）

　　

　　鲒埼亭集卷第六 鄞全祖望绍衣譔 余姚史梦蛟竹房校

　　碑铭

　　○明四川道御史再赠都察院右副都御史谥忠贞今谥恭洁陈公神道碑

　　世祖章皇帝追恤甲申十九忠臣吾鄞陈公其一也公之恤典在胜国巳有之后复邀新朝之恩命而埏道之文未具盖公无后凡再继而再絶以故迟之至今乾隆改元诸陈请予为之予考□□所作公传□□略而家传又失之诬乃征之高都御史所作志铭并林都御史之集别为一通以畀之按公讳良谟原名天工字士亮一字宾日宋文介公禾之后崇祯辛未进士释褐云南大理府推官滇中道远而土瘠筮仕者多畏之及公谒选而铨司仅有大理一缺或曰盍少待之公曰择地而仕非贞臣也慨然请行至则以法淸浪穹民屯积逋之困蠲祲岁粮东晋湖为赵州七村所仰给而汉邑亦资其启闭常两争之公立斗门二闸于湖蓄泄以均因豁湖中新增夏税练兵御冦六载以考最召对时思宗方讲敬天之学谕一切章奏笺表不得亵用天字乃御笔为之更名擢四川道御史巡按川中公为人木讷不妄言笑每当广座诸人论辨蜂起公独嘿然其居官循分尽职不与时风众势相和于世间所谓党部门戸流品之说不晓也时流寇鸱张天子倚督相杨嗣昌以平贼赐剑出征初亦负时望及大用后日以舛缪自其用熊文灿为总制大坏国事不得巳亲出嗣昌故楚人不欲流贼涂炭乡里思纵之入蜀而徐图之而公以巡按甫至公之在朝也不甚知嗣昌心迹犹以前此人望谓其才为可倚旣抵蜀亦不知其将以蜀为壑躬阅关隘饬文武为堵剿计初公奉勅专任城守以卫蜀王巳而又有监军之命行间功罪无所不豫独剿抚进止机宜听之抚鎭而抚鎭又受督相节制蜀抚邵捷春亦良吏顾嗣昌不之喜欲误其事而陷之公时时调兵食以佐捷春贼迁延东去复自巴巫入楚嗣昌始终思抚贼公谓捷春当仍调兵合东北二鎭以堵贼又言川中间道最多宜防诡师又极言贼之不可抚捷春阨于嗣昌不能尽行公言而贼果乗虚自巴雾渡开新公恐其薄成都昼夜讲求守御之法贼侦知有备不复至嗣昌委开新之过于捷春有诏逮问并夺公职令杀贼自赎公之受事也尝奏言督师实心办贼其功可就识者知公朴诚将为嗣昌所卖至是而验及秦兵报泸州之捷斩首一千三百余嗣昌夸为大捷而公覆按有泸州殉难官民无首一疏极言秦将之欺负（时取官民死事之首以为贼首）乃知嗣昌之误国而贼巳自蜀入楚襄王被害嗣昌闻报自裁天子为之旰食命公留蜀以任后事再踰年始代还以乞假省亲归公之归也同里林大行茧庵迎质之曰闻公前此有奬武陵之疏然否公叹息曰良有之不知其方寸一至此也大行笑曰公从西台出独不知其排黄石斋杀卢九台陷杨机部害孙白谷引陈新甲熊文灿耶而尚信之耶公谢曰是吾罪也盖公之醇厚有如此者返命补原官视太仓时国事巳去京师在官者皆求南下以避祸公濒行独呼画师写照而后发或问之曰此委身而去之日也生还其可望耶甲申三月十九日城陷作书二函一上太孺人一以与承祧子久枢赋絶命词示其客李芳泰公之少姬时氏燕人也时年十八已有孕公欲使仆从护之南行不可欲遣归其家不可请先公死腕弱结缳不急公助之叹曰一妇人乃如此时氏气絶公乃自缢时年五十有六义仆周明以公柩及时氏之柩归鄞人相率焚香迎拜哭之南都赠太仆寺卿谥恭愍江东加赠右副都御史谥忠贞世祖章皇帝赐谥恭洁命有司致地七十畆以祀之董戸部守谕尝曰三代以下未有不好名者宾日不好名其杀身所以独眞也至于公与嗣昌始末自少知人之鉴此不足为公讳颜鲁公尚为贺兰进明所欺况他人乎陈氏家传乃谓公早草疏欲纠嗣昌或援石斋黄公之祸以危公是以中止是则欲为公回护知人之哲而反诬公以见义不为之懦夫以失察咎公是不知也如家传之言是无勇也不知之过如日月之食不久而更此公所以终暴其泸州之欺罔也无勇之过则持禄养交以与于误国之罪是小人之归其以爱公而诬公不亦愚乎又云公于嗣昌死后劾之遂追削其官爵按嗣昌身后未尝褫夺也诸公不审引入志乗可谓疎矣是不可以不辨公之墓在城南蒋监桥其祠在城北娑罗园乃又为之铭曰

　　公之大节足感信公五百余年魂梦早通失于武陵不害其忠粹然心迹天日昭融彼讳之者适成愚蒙我铭公墓据实折衷

　　○明直隶宁国知府玉尘钱公神道表

　　明万歴中临江知府钱公若赓在仪部以选妃事得罪神庙神庙欲得间杀之旣出守会勘故御史刘公为江陵所陷状江西故抚臣坐是遣戍诸贵人之右江抚者怒乃以其严刑捕盗贼目为酷吏峻其语上闻神宗大怒诏置之死三法司诸臣救之不能得台省救之不能得临江之士民连年赴阙救之者以千余人卒不能得阁臣申文定公等心知其冤乃与理臣密议连年请缓决而以长系徐为之图长系三十七年终不得出万歴四十七年已未临江之少公敬忠成进士临江三子皆授经于狱中少公当临江下狱时秪一岁至是不赴大对而归作誓墓文挈家省其父狱中还京囚服吁冤于朝时熹宗新卽位未改元也其疏曰臣敬忠冐死言臣伏覩恩诏一欵内外现监应决重犯情罪有可矜疑准与辨明开豁钦此眞累世圣仁好生之德罪疑惟轻之至心臣父钱若赓歴官临江知府临江盗贼渊薮臣父刻意剪锄刑罚不挠强项执法屡忤当事浸淫致抚按劾奏杖毙多命乞赐罢黜奉旨提问抚按初招以淹禁多囚拟杖为民后以圣旨严责遂吊取监簿内病故囚犯槩作杖毙坐酷拟遣复奉严旨从重拟罪法司执称酷吏律止为民增例充军亦已从重或再加边远烟瘴此外更无律例可引止有怀挟私仇故禁平民致死律一条似可比拟若赓招内杖禁死者查未细开事犯必有无罪平民但揆之怀挟私仇之条又若有间臣等未敢轻拟取自上裁竟奉圣旨监候处决夫曰必有曰似可实凭空臆度之词无何巡按御史朱鸿谟勘得招内监故犯人皆强窃盗贼并无无罪平民且有在外病亾或已经发配或从未到官或当时省发不宜槩称监故勘的在案则法司所谓必有无罪平民者非眞臆度姑为杂引以完从重拟罪之严旨耳嗣后恤刑员外袁一虬疏称若赓情罪可原谓江西诸郡惟临江盗贼繁伙号为难治若赓念欲保全善类当先制伏凶顽稍厉威严多用鞭朴复因囹圄拘禁致多累死咎在求治太急嫉恶太深原非以酷济贪故为残忍斯其情有可矜者按律故禁之条盖为官吏怀挟私仇将无罪平人故意监禁因而致死今查若赓招开监毙人数如盗贼杨班九等系应该拷讯之人其徒杖罪人彭亮一等亦皆犯在有司本与平人有间以官治民因事用法亦与怀私故禁者不同邂逅致死律应勿论此其罪有可疑者又大理卿曾同亨疏称四品职官为狱囚盗贼抵命国家二百年来所未有同亨名臣卽臣父所治江右人非但执法之平亦出见闻之确又刑部主事黄道瞻疏称若赓之狱按臣以为当戍法司以为当戍陛下独令从重论死且若赓靑年守郡攻锄太甚至于操持并无可议是以今虽系狱民共惜之不避斧钺赴阙吁诉莫非人心之公又工科给事中唐尧钦疏称若赓意主于嫉恶守严于茹冰江右之民屡为若赓讼冤何止千人此千余人者可以声色驱率而动乎又戸部员外闻道立疏称刑法不可使有偏重若赓所犯与被逮知州方复干情同复干照新例充军若赓竟坐大辟犯同而罪异乞广钦恤以一法纪臣略举诸疏凡皆谓臣父法不应死也至于临江合郡小民每年控诉各衙门及各衙门勘审条陈案卷盈几充栋未敢枚举以渎圣聪哭思以严讯盗贼而谓之酷刑杖毙冤矣原参杖毙多命乃取监故罪囚槩充杖毙抑又冤矣至将现在之人诬充监故之数冤之又冤矣卽以酷论亦律止为民例止遣戍乃以盗贼为平民应监为故禁而比律入死自为民而遣戍自遣戍而瘴军自瘴军而大辟因一时之圣怒傅会加等深幽黑狱忽忽三十七年今巳七十九岁每年热审旣以去天万里而不获开五年钦恤又以惧干天威而不敢释卽如万歴四十二年恩诏有情罪矜疑不合律例及七十以上笃老废疾者许该衙门奏请辨理臣兄弟号诉抚按抚按明知臣父情罪老疾俱合诏条第恐圣怒不测未敢题释遂令光天化日之下有此偏枯冤横之夫恭遇皇上诞膺宝歴大庆覃恩矜疑诏书一年再霈但无死法咸得生门若臣父幽囚四纪年及八旬初招未协两腾廷尉平反之章特旨处分屡勤大小臣工谏诤之疏现今痿痹风废七年又与笃疾减死例合臣甫脱胞胎见父陷狱自稍有知卽欲以臣余年及父未死代父伏法而叩阍无策愧彼缇萦幸叨国家培养忝中南宫将奉大对于廷而忽闻父病危笃重茧星驰冀一诀父于狱臣父见臣不遑廷试匍匐就省悲喜交集绝而复苏岂意尚延八十一息之残人幸际三朝肆赦之旷典且神祖遗诏废者起锢者释诖误者与雪与复皇恩至渥也忆神祖初锢臣父而风霆无竟日之怒臣敢涕泣终竟言之臣父为京官时愚戆得罪权要别构蜚语闻于神祖致触雷霆故道瞻谏疏有云若赓罪犯轻重正宜察诸细民之言以备处分乃不之听又从而罪之夫事以虚心听之则可恕以成心听之则可怒臣愿陛下袪成心扩虚心以天下法谳天下狱悉归之平恕而止当时神祖诘责道瞻致蒙降处给谏救之亦止夺俸使道瞻等而在神祖遗诏且用之矣况释一久锢之累臣哉伏乞勅下法司察臣父坐辟时抚按原招刑部原拟并无死法廷臣奏牍官司案卷皆称冤枉今监禁四纪老废笃疾又合矜疑律例况逢遗诏覃恩及臣父一刻未死还录本等原拟罪名或怜垂死槩从开豁则国法衡平皇恩普浃臣生生世世糜躯殒首以报陛下再生之德必不俞允臣请愿代父系狱使臣父幸遂首邱臣获稍申反哺卽与全活之恩等无有量实不忍见父庾死狱中臣独偷生地上垢辱贤书玷污圣世得旨令羣臣集议而部院迁延未暇及也公再疏言臣父罪不至死法司坐以律外之死虽然廷臣有奏牍官司有案卷朝野士民有公论臣非敢以人子一偏之说而冀洗臣父数十年来之冤抑但以臣父朝不及夕臣生不如死之苦缕缕为圣朝愬之臣父下狱时年未及四十臣甫周一岁未有所知祖父祖母年俱六十见父就狱两岁之中相继断肠而死未几嫡母张氏年未五十以忧怖死臣父有子之妾二人一时改嫁子母生离两弟以忆母五岁而殇两姊旣丧嫡母别无亲人日夜号咷成疾未嫁而殀止余臣兄弟三人俱断乳未几相依圜土父以刀爼残喘实兼母师之事父子四人聚处粪溷之中推燥就湿抱哺喣濡每洒血和铅含酸授简未尝不以神宗皇帝缓死长系之恩为臣言之也无一日不以臣死忠子死孝之义为臣呜咽勉之也满望臣等长大能识忠孝二字庶几干蛊盖愆戴盆之下犹有见天之日臣自一岁而至三十八岁矣桁杨柙柜之间沮洳臭秽之地履影吊心酸鼻痛骨臣父自强年而艾而耆而耄而今且耋矣每涉旬月迫季冬天光沉阴命危朝露或三日不食以待尽或仰天扼吭以求絶昔人所谓拘囹圄者以日为修当死市者以日为短臣父三十七年之中兼尝其恶趣但賖一死而冤苦穷抑实倍于死矣卽眞正酷吏受此业报亦足以惩矣臣在童年不忍屡睹之每以头触圜墙欲自刎而死臣父强慰之曰汝今虽死无益于父此非汝死时也臣尔时无以自宽亦惟有收涙受书庶几稍能竖立不至父子并命圜扉臣强颜苟活求取功名专为救父耳今臣忝中万歴四十七年会试行将奉大对于廷而臣腐心囓指深念通籍之日卽为致身之始苟无父何有身臣尚不得自有其身而又何身之可致退旣不得为人子而进又安可为人臣又忽闻父抱病危笃遂重茧星驰宁妨廷试之期不忍不一诀父于狱臣父惝怳困惫中见臣幸擢南宫匍匐就省不半月而达西江哀臣辛楚骨立悲喜参并絶而复苏且幽拘日久气血尽衰监房卑湿蒸成郁毒脓血淋漓四肢臃肿疮痬满身更患脚癅步立俱废耳旣无闻目旣无见手不能运足不能行喉中尚稍有气谓之未死实与死一间耳只今死于狱中与死于牗下亦只在旦夕间耳但臣为人子年已长大身玷衣冠自儿童时不忍见父受苦今何能两眼看父断送圜中且何能手持父尸独生出狱门臣尔时必无逃于一死而尔时死究何益生为行尸死为冤鬼臣不揣昧死侥幸愿以臣余年及臣父犹未死代父伏法使臣两兄得褁父残躯舁至祖父母之墓洒血长号一写终天之痛而臣父得免于拖尸之恶名臣虽身首异处死有余荣含笑入地矣今三朝大霈草木向荣内外现监死罪重囚得以矜疑覆审免死充军者何止百千臣父虽丽大辟然不过以必有二字委曲比例而入之非眞犯死罪为恤审所不及者也抚按原招法司原拟俱止充军并无死罪又不比寻常疑罪尚须覆审者也倘得引矜疑免罪之诏援老疾释放之条使向之比例而入者今亦得比例而出此眞圣朝哀老泣罪之宏仁但臣迫切之至情亦不敢必以此侥恩于圣世惟愿以臣之死易父之死以臣死于父后之死翻作死于父前之死臣庶得稍舒毛里泫流之血仰酬狱中舐犊之私使人子有自致之心明一体无不分之痛不特臣父子生死刻骨衔恩而我皇上不匮之孝与我皇祖不测之威并行不悖新政益光矣臣闻太祖高皇帝时犯大辟者其家属多请代刑率蒙寛宥其后继请乃一切许之为多如黄岩陈叔宏坐赃论死其子圭请代太祖喜欲原之刑部尚书来济以为国法有常不宜挠法开侥幸路遂论如法议者惜圭之死不知圭当日之志原不望生他如苏州戴用之代父王敬之代兄率俞所请不可殚述旣以杜人奸谲因以成人孝弟圣明举动万出寻常祖武可绳芳规不远用敢沥血具疏伏乞皇上悯哺乌之私情矜投兎之窘迫赐臣一死贷父残生卽今时方春煦或未遽行刑乞先勅法司收臣于狱及臣父一刻未死放还乡里及臣一刻犹生见父出狱则臣欣趋地狱眞不啻登仙而一介竖儒且得与文武官员移封移赠者同仰罔极之报共沾锡类之仁臣父冤与不冤无敢深辨而臣业巳死心灰骨决不敢冀再生以负皇上矣疏上通政司以此案巳经发议不必渎请且其言过峻弗敢上也初公入京时巳草代死之疏先以呈之蒲州韩公公谓代死久无此事恐不得俞旨不如详叙本末辨冤当自邀宽典耳倘不得辨请死未晚公乃改为吁冤疏上之而迟久未得法司之议乃复上此疏然卒为匦臣所格公三疏言臣荷蒙皇上好生之恩准将臣父罪案发廷臣集议臣待命数月未有成议臣以臣父八十之年朝不及夕情急愿代死以释父罪匦臣不肯为臣奏闻原匦臣之意将以待廷臣之议也廷臣果议则臣父或邀宽典亦不必以不祥之言妄叩彤墀今廷臣寂然是将以臣父为神宗皇帝不赦之辟万无所容解网之恩虽有皇上集议之命臣终不得盼覆盆之雪此臣所以不得不以不祥之言请代死也而匦臣终格之臣更何望是臣之穷途终无告也臣思臣父本身居官本末尚有可原但臣始而讼冤不敢言父之非酷而伹言父所犯酷吏之罪不至于死继而请以身代并不敢言臣父之罪可以无死而伹求代父之死臣之下悃亦巳极矣夫人疴痒疾痛则呼父母呼父母而不得则呼天皇上为天下大父其尊则天也宁容坐视臣之狂呼至于生理将尽而不为一雪且臣叨国家培养得沐鸿恩登名天府亦与凡民有间矣凡民有难遂之情皇上尚将体之不忍使一物不得其所盖中和位育之功也臣之所处较凡民似进一等况幸得豫神宗皇帝大行前一年之选虽草茅下体亦妄思自附于鼎湖弓剑之末又幸得豫皇上龙飞之庆虽未经释褐亦妄思自附于向阳草木之流故敢触冐万死以输其情今不特为父求生不得抑且为巳求死不得伤矣闻之古人云死贵得所臣今总判一死但得所为难倘蒙代父而死臣虽死犹生将以欢笑而死倘不得请卒以父死俱死臣且死而不瞑以神宗皇帝及皇上覃恩遍于宇内使臣以强死倘亦满朝之所不忍也伏乞皇上取匦臣所收臣前疏垂览格外准臣所请臣度日如年以望赐死之命公复恐通政司阻之乃囚服跪午门前泣血求阁部诸臣为之转请而江右人在京者徐公良彦姜公曰广吴公士元徐公天衢王公振奇亦出公揭为之申请公之同年姚公希孟孔公开运陈公子壮倪公启祚丁公干学力言之当道倪公又与李公廷森谋其事于部又有陜人陆宗本者为之经营而邹公元标方在刑部乃促令法司议之议入得旨钱敬忠为父呼冤请以身代其情可哀汝不负父将来必不负朕准将钱若赓免死放还乡里公自京赴江西奉父归浙公之伏阙也又作誓天文要以必死卒遂其志乃以壬戌补奉大对谒选得刑部主事丁外艰除服珰祸方炽林居不出公之成进士也出涿鹿冯铨门至是涿鹿方眤于珰呼吸通风云而公若将凂焉戊辰南京御史沈希韶疏言敬忠泣血长安道上三年而出父于狱精诚上通帝座冯铨炙手可热敬忠不肯一为俯首如水不波宜亟加擢用以重学使铨衡之选乃诏起公原官浙江巡按御史郭必昌亦荐公孝不忘亲忠甘去国宜加大用而公以生母田氏病甚念嫡兄二人在不得援终养之例乃乞休奉母几二十年再补原官出为宁国守罢归甲申之难公重趼赴南京福王称制公于六月朔日上疏曰皇上所亲遘之难与三月十九日开辟未有之变纔一念及则蹐地局天行尸走肉不觉魄巳离魂生不如死独念国破君亡虽陵寝震惊钟簴非故犹赖东南半壁何止一成一旅而皇上渊跃天飞依然有君则自五月四日监国以来乃至五月望日登基以后皇上一大事因缘朝野一正经题目除郄讨贼复仇吃紧外更无与为第二义者贼一日未讨则一日未有君一日未有父不可为臣不可为子今观举朝诸臣似以三月十九之事亦未为地覆天翻千古非常之奇变如以为奇变当必有洗胃刮肠一番痛心之设施乃两月以来立纲陈纪张官置吏亦旣济济彬彬且章满公交车言满朝听而讨贼复仇一事未闻有痛哭流涕为皇上一赞决者亦未见有单肩赤脊为皇上一亟图者天下无无父之国匹夫有必报之仇不谂诸臣忠爱究竟当为皇上作何等计兴言及此臣不敢深言亦不忍深言百年以来功利之毒沦入骨髓巳成膏肓乃有书破万卷官跻一品未识君父二字者致有今日夫复何言以今日世道人心恢复大事诸臣巳不足恃独有皇上不共戴天一念果可彻地通天反风郄日决不愁万灵不护呵羣力不辐辏也滕文公欲行三年丧父兄百官皆不欲孟子朂之曰是不可以他求者也世子遂奋然曰是诚在我臣今亦以是为皇上决发其机皇上乗不共戴天之舟而以是诚在我为舵策不共戴天之马而以是诚在我为鞭不但轰轰烈烈誓不与贼俱生尤当汲汲皇皇惟恐贼或蚤死倘贼恶贯盈自遭天戮如禄山思明逆孽反噬自是天罚有罪或可以快通国万姓同仇之志而未足以了皇上一念自致之诚则亦未为光明俊伟之事业也臣昧死请我皇上无烦再计不俟终朝推瞿然失席之情挺身蹶起效素服哭郊之事洒泪誓师悬诏国门布告天下亲率敢死之士一往无前灭此朝食四海之内义称臣子者各各损赀贾勇以佐军现有职司者在在錬兵转饷而接济万事不理单刀直入卽有谓万乗之孝与匹夫不同孤注之危非万全良策者彼虽陈议甚高吾思吾父不能顾矣卽今残破地方姑置弗论其未经兵火者南直十数郡而外江浙闽广皆雄藩也诚早以训练转输专责之师帅之任十数万子弟兵数百万粮草何虑不首尾接应只须掀翻格套使{食匊}郁尽舒寛假便宜令胆智毕吐庶几眞才为我作使若复一瓢众舆十羊九牧徒相与蒿目而忧无兵无饷眞是向饭箩边愁饿死耳且兵用其气者也气一而作再而衰三而竭不独士民之气朝盈暮涸卽皇上一身之气宁无朝暮乎今圣怀孺慕犹在惨凄恻怆之余舆情亦正当郁勃满盈之会及其锋而用之犹可以逞更尔岁月迁延日忘日去痛痒一脉者犹将哀愤渐平惨舒隔体者能保肝胆如昨乎伍员欲报父仇夜行昼伏未曾须臾忘郢一旦闻平王死夜坐而泣于室痛仇人之不我待也以为他日鞭尸抉眼不如手把仇人而揕其胸之为快也况兵久变生将以老而愈猾愈奸师以老而愈骄愈惫文武将相之间帅伍军民之内且有互为拔刺交相鱼肉者徒资逆贼之鹬蚌安望鲸鲵之立殛乎在事诸臣必诋臣腐儒不谙时务不曰祖宗社稷为重必曰轻举躁动为殃臣亦何敢不谓其然独恨功利之毒自锢锢人听其言洋洋至理扪心自揣或亦非其本怀也从来误人家国贻羞千载何尝不据一面之理臣唯愿皇上存敝蹝草芥之心不缓被发缨冠之举思伍员夜泣之悲早决枕戈待旦之计除凶雪耻远迹康宣抑亦惧乱贼扶纲常正人心息邪说否则无父无君不知其所终矣得旨钱敬忠有何异谋可足兵食以便恢剿着再奏公再疏言臣通籍甘余年实歴不及二载未曾司兵司饷但以为皇上纔发意亲征卽世界人心登时一变便是中兴气象皇上无意亲征一任诸臣悠悠布砌恐他日求为偏安而卒不可得从来剙业中兴罕有不亲事戎行坐而遣将者况我皇上此番是为君父报仇义当不共戴天又不比汉光武昭烈不过以一姓图再兴成败利钝可付之天父母之仇不共戴天庶人有必报父仇之志鬼神犹且佑之况天子肯发不共戴天之心而苟有不万全之患则世间眞无复有君父二字矣古人有持三日粮示士卒必死无一还心者尚虑食多何患食少信陵救赵勅晋鄙兵令军中独子无兄弟者归养勾践伐吴有父母耆老而无兄弟者慰谕遣归尚虑兵多何愁兵少未闻限定几许成数必待取盈而后举一一皆如王翦破楚非六十万人不可者也况今四鎭之兵布散淮甸左鎭之兵雄据上海少以万计多以数十万计者此非吾兵乎不促之剿贼坐豢此辈令渔猎吾赤子乎昔年馈运艰难三千锺而致一石曰饷不足今漕艘万计挹彼注兹如左右手亦曰饷不足然则士饱马腾当待何日而可乎且孔子有足食足兵之说随卽有去食去兵之说今日为君父报仇正所谓自古皆有死民无信不立卽去兵去食犹不可以已而况兵食不忧不足耶皇上诚赫然发愤立勅当事诸臣料理部署现在兵马实得若干征发兵马可得若干现在粮草可给几时接济粮草勒限几时督令阁臣中任兼将相素娴军旅如史可法马士英王铎三臣分统五帅大兵鼓行前驱皇上亲率禁旅精锐为中权而择督抚中之夙有材干者数人督令直省州郡练兵积粟陆续塡补接济以为后劲其三臣中或有愿効居守者不妨留一人与文武大寮之才堪弹压者鎭守南京以当萧何关中转饷补军之任其绅衿豪侠闾里骁雄愿率子弟亲兵及忠义勇士自备粮草扈跸西征者登署姓名听其扼要争奇以自图报効题目旣正神彩一新先声可以夺人壁垒旌旗变色如秦襄征西为祖报仇而妇人女子亦知勇于赴敌以今方古固当胜之彼诸弁中纵有素怀跋扈者敢不詟于名义奉我鞭笞苟非乗时决起万一有扬言为我报仇灭闯贼而自得其地此时虽有巧者莫措其手究竟将何结局乎臣又不忍言矣得旨报闻公三疏言陈恒弑君孔子沐浴请讨当时以两国论鲁为齐弱久矣就鲁一国论征伐自大夫出久矣然使鲁公乗仲尼之一告躬帅三子以抗齐则三子必无词以抗鲁君一举而弱鲁化为雄鲁今天下大势之所在淮徐之四鎭与荆襄之左闽粤之郑其为极重无疑也庙堂诸老非有张良之智裴度之忠李德裕之才与识不过以定策而枋国耳责大臣以督诸鎭何异命孔子以吿三家责诸鎭以剿元凶何异吿三家以讨陈氏大势轻重巳可验矣而幸有反轻为重之一机全赖于讨贼复仇之精诚昔者楚汉之争天下之势重在楚不在汉三老董公遮说于是义帝之丧一发而天下大势尽归重于刘楚汉轻重之势卽当日齐鲁轻重之势亦卽今日我与贼轻重之势及廷臣与诸鎭轻重之势也而汉高能蚤握其机以成帝业此我今日君臣所当共念者也昔者晋栾郄弑厉公立十四龄之悼公晋国之势重在栾郄不在悼公公召羣大夫而誓之曰人之求君以出令也令而不从将焉用君二三子用我今日否亦今日于是诸大夫羣然稽首唯命是听而晋国大势尽归重于公夫悼公与栾郄辈轻重之势卽孔子当日哀公与三家轻重之势亦卽今日我皇上与诸大臣诸鎭臣轻重之势也而悼公能蚤握其机以致中兴此又我皇上今日所当独念者也然则舍此一着何言宗袥百年卽欲为皇上图一身亦无计矣何言恢复一统卽欲为皇上保半壁亦无计矣葢皇上一失此机则浸假而移于柄臣又浸假而落于雄鎭且浸假而倒授于贼矣今登莱等处未睹诏书犹为我大明坚守民心思汉可知而山东道上土贼多蟠结蚁聚亦只以未识共主竞思跳梁若亲征之诏一下在在转相鼓动忠义者益坚顶戴蟠聚者亦备驱除天兵所临如汤沃雪皇上试取两者对观则一身轻重之势其转机处昭然可睹乃当事诸臣四顾踌躇动忧兵食且鳃鳃乎奇谋异计借此箸筹此皆推托解免之词此机一失此势不回天下事未知税驾并偏安且不可得臣从此不敢发口妄言矣匦臣以公累渎不上公旣连上三疏待命逾月庙堂充耳怏怏失志乃归硖石之寓亭自称崇祯遗臣卧病不出公之连上三疏也预忧朋党互为拔刺四鎭交相鱼肉之祸不旋踵而文武诸臣皆蹈其辙又逆料流贼不能久据京师必有逐而得之者不旋踵而大兵入关又大声疾呼以为一失此机且移于柄臣及诸鎭不旋踵而晋阳之甲起每晨夕读邸抄未尝不抚膺恸哭自叹其不幸而多言也次年公病已亟闻大兵巳渡江遂勿药以六月望后一日卒公生平喜聚书终日丹黄不倦其手批书至数千卷顾不甚精于吏事簿书旁午非其长也少与李侍郞橒同居相善已而有隙侍郞晚遭金盆之诬公为刑部力白之生平大节为孝子为忠臣家国情事俱当于古人中求之明史不为公立传百年以来知之者鲜矣公初寓居禾中故殡于硖石之审山查职方继佐尝为之铭及归葬皋前之靑山墓上之文未具三从孙中盛来乞予言予乃节略前后疏为文以勒诸墓予读宋史最嫌所载奏疏之冗令人生愤不欲踵之而公之诸疏似又不可没也乃破戒录之公讳敬忠字孝直一字玉尘浙之宁波府鄞县城东芍药沚人明初以侍郞管广西布政使奂之五世孙江西信丰县知县昆之曾孙封礼部主事凤午孙临江知府若赓子生于万歴辛巳年五月初四日娶杨氏所著有偶存集子光绣昭绣并能诗光绣尤有名其铭曰

　　孝则巳申忠则未遂墓门流泉潸潸者泪故国河山同此破碎试读予文寒芒不坠

　　○明淮扬监军道佥事鄞王公神道碑铭

　　乙酉王师南下扬州失守阁部史公之死也或传其巳渡江而东故其后英霍山寨犹冐其名或曰突围出城死于野寺莫能明也幕府监军王公之死亦然是时仆从星散或传其巳缒城逃之淮北者故是时家中犹望其还见于其姻家董戸部德偁之诗阁部之死于南城也以史德威之目见而后信之王公之死也以应参军廷吉自军中归寄其遗言而后信之呜呼士君子断头死国而其事犹在明昩之间令人疑信相参良久而始得其眞也岂不悲夫公讳缵爵字佑申鄞工部尚书庄简公佐之孙也父某荫生公亦以庄简身后恩得官甲申试知溧水巳而补应天府通判时则赧王方登阼马阮哆张用事公无所见故请赴阁部军前自効乃以同知扬州府监军而阁部亦内困于谗口外则诸鎭不用命待死而巳寻晋公按察佥事持节阁部怜公一日谓曰时事可知矣君徒死于此何益吾当送君还留都以为后图公曰下官世受国恩愿从明公死不从马阮生也阁部改容谢之时知江都县周公志畏亦鄞人也与公誓共死登陴分守城破陨于兵呜呼公志在死节留都亦何尝不可死海岸之从容足为孝陵弓剑之光正不必谓定偕马阮偷生也而公所以不肯者不欲负阁部耳不负阁部岂肯负国斯其不媿为庄简之孙而有光于故国之乔木者不巳重哉圣祖仁皇帝修明史巳为公立附传于阁部卷中顾犹称其故官予以应氏所言参之嘉禾高氏忠节录乃知其巳为监司也公之大节岂在阶列之崇卑而确史则不可以荒朝之命而没之公一女适董戸部德偁子允珂贤而孝通翰墨当公生死讹传之日昕夕泣血望父而死一子兆豸有异才以公之殉于扬州也不忍家居食先畴终身踯躅蜀冈邗沟之上遂以野死君子哀之兆豸诗尤工里中钱退山董晓山关中孙豹人皆推之予求之扬竟无传者公之从孙丙乞余铭公墓予故牵连附志之其铭曰

　　喟彼石头不如广陵愿从明公死不从马阮生先公可作葆兹家声

　　

　　鲒埼亭集卷第七 鄞全祖望绍衣譔 余姚史梦蛟竹房校

　　碑铭

　　○明故兵部尚书兼东阁大学士赠太保吏部尚书谥忠介钱公神道第二碑铭

　　世祖章皇帝定鼎二年五月江南内附六月浙江内附闰月明故刑部员外郞钱公肃乐起兵于鄞大兵之下浙也同知宁波府事朱之葵通判孔闻语迎降贝勒卽令之葵知府事以闻语同知府事公方居忧在东吴丙舍中喀血闻信恸哭绝粒誓死诸弟已为之治身后事鄞之贡生董公志宁首倡谋义聚诸生于学宫王公家勤张公梦锡华公夏陆公宇{火鼎}毛公聚奎和之遍谒诸乡老而莫敢应卽所云六狂生者也初十日之葵输粮于贝勒至姚江姚之故九江道佥事孙公嘉绩故吏科都给事中熊公汝霖已起兵之葵以道断回鄞公于是夜舆疾至城东观变是日孙公以书来鄞约其门下士故吏科都给事中林公时对为之后继次日林公谋之诸乡老终莫敢应六狂生皇皇计无所出宇{火鼎}故与公同研席相善途中闻公已至大喜挽公入城途遇志宁遂定谋发使以十二日集绅士于城隍庙诸乡老相继集之葵闻语亦驰至时诸人皆未有定意离席降阶迎此二人而公遽碎其刺拂衣而起百姓聚观者数千人讙声动地有戴尔惠者布衣也大呼曰何不竟奉钱公起事观者齐声应之举手互相招拥公入廵按署中俄顷海防道二营兵曁城守兵皆不戒而至遂以墨缞视师之葵乞哀于百姓百姓为之请乃释之故总兵王之仁在定海已纳欵得贝勒令仍旧任鄞之故太仆谢三宾家富耦国方西行见贝勒归害公所为乃贻书之仁谓潝潝訿訿出自庸妄六狂生而一穉绅和之将军以所部来斩此七人事卽定矣某当以千金为寿公时年未四十故有稚绅之诮会公亦遣客倪懋熹以书告之仁劝其来归之仁两答书约以十五日至鄞而密语懋熹令具燕犒三宾不知也方以为杀公在旦夕届期之仁至城东请诸乡老大会于演武场坐定之仁出三宾书靴中对众朗诵三宾遽起欲夺其书之仁变色因问公曰是当杀以祭纛否语未毕长刀夹三宾而下三宾哀号跪阶下请输万金以充饷乃释之于是沈公宸荃冯公元飗亦起于慈自鄞慈合兵声势响应之仁旣以关内鎭兵至而关外黄斌卿亦遣将以翁洲鎭兵至张名振亦以石浦鎭兵至知慈溪县王玉藻知定海县朱懋华知奉化县顾之俊新授知鄞县袁州佐知象山县姜圻皆以兵饷来会宁守乏人以通判罗梦章行守事而太常庄公元辰助登陴焉公以是月十八日奉笺迎请鲁王监国二十八日再奉笺劝进七月十一日会师西兴王途中加公太仆寺少卿旣至再加右佥都御史分汛瓜沥公四疏辞新命兼力言爵赏宜愼不可蹈赧王覆辙滥予名器因固请以原衘署事并辞诸弟侄从军之授爵者十月枢辅张公国维约诸军以初八日始连战十日公与诸军斩戮皆有功而第七战尤捷是役也前锋锺鼎新用火攻首击杀绯衣大将一诸将吕宗忠等各斩数十级俞国荣等直抵张湾取其军械以归时浙西诸府州并起义兵苏松嘉湖列营数百而浙东又建国杭州孤悬危甚以兵急攻平湖平湖之主兵者为屠翰林象美书生不晓军事公请以兵由海道急援之不听说者谓监国初起江上适有浙西首尾相应之势若用公言则大兵进退两顾杭州不复能守可径渡三吴以窥白下而坐失此会此足以见圣朝之得天命也未几而分地分饷之议起故总兵方国安自浙西来军最盛之仁次之号为正兵诸义兵倚毗焉而皆无远略国安尤暴横于是议取浙东之正饷以予正兵而义兵取给于富室乐输之饷谓之义饷识者巳知其无成交争之不能得未几正兵别取义饷而义兵遂无所取给司饷者不能应公所泒为鄞奉二县义饷国安檄二县不必支应盖以为之仁地也于是公屡疏入告王不能诘但以阁臣张公国维叙公十捷功再加右副都御史公疏言臣郡臣邑因臣起义兵桑梓膏血一空曾莫之救而今日迁官明日加级是臣无恻隐之心也沈宸荃陈潜夫之才略机谋方端士之勇官阶并出臣下而臣反受赏是臣无羞恶之心也臣部将锺鼎新等斩级禽囚之事皆出其力臣以未得取杭不欲为请殊擢而臣自受之是臣无辞让之心也臣少见史册所载冒荣苟禄恶之若仇而臣自蹈之是臣无是非之心也又言臣近者十道并举冀杭城可复闻主上起行中廷盻望捷音不能安坐而臣终不能绝流而渡臣今不能入杭誓不再受一官王不许而闽中颁诏之议又起时唐王卽位闽中以诏来张公国维熊公汝霖以唐鲁皆系宗藩非有亲疎之分同举义兵非有先后之分今日之事成功者帝若一称臣于唐恐江上诸将皆须听命于闽则王之号令不行因议却之朱公大典与公议以大敌在前而同姓先争岂能成中兴之业卽权宜称皇太侄以报命未为不可若我师渡浙江向金陵大号非闽人所能夺也于是议大不合原诸公之论各有所见皆未可非但当和衷以求其平而方王诸帅忌朱与公遂谓公不受副都之命为怀貮心于闽公不得已郁郁受官而饷仍不至王以内臣客凤仪李国辅兼制军饷公力言中官不可任外事于是诸藩旣恶公而内臣又从中梗之公兵至四十日无饷然感激公忠义相依不散至行乞于道卒无叛者于是公连疏乞饷数十上而饷终不至太仆寺卿陈公潜夫之起兵也以家财养军及财竭支四百金之饷于饷臣而不得公言潜夫破家为国今听其军之饿死而不恤何以鼓各营因为潜夫请饷并力言军费之当均王是公言而无若方王何公疏言国有十亾而无一存民有十死而无一生翘车四出无一应命一也宪臣刘宗周之死关系甚巨谥赠荫恤未协舆情勑部改正迟久未上二也张国俊以戚畹倚强藩权侔人主三也诸臣以国俊故相继进言主上以为不必几于防口四也新进鼓舌摇唇罔识体统五也反复之徒借推戴以呈身观望之徒冒荐举而入幕六也楚藩江干开诏欲息同姓之争李长祥面加斥辱凌蔑至此七也咫尺江波烽烟不息而裦衣博带满目太平燕笑漏舟之中回翔焚栋之下入也所与托国者强半宏光故臣鸮音不改九也此犹枝叶也请言根本七月雨水不时漂庐舍以千百以水死卤潮冲入西成失望以饥死壮者殒锋镝弱者疲转输以战死绛票赤纸日不暇给以供应死东南泽国倚舟为命今士卒争舟小民束手以无艺死入乡抄掠鸡犬不遗以财死富民卽曰应输非有罪于官也而拘系之有甘心雉经者以刑死沿门供亿滛污横行以辱死劣衿恶棍罗织乡里以为生涯以忧死今也竭小民之膏血不足供藩鎭之一吸继也合藩鎭之兵马不足卫小民之一髪凛凛乎将以髪死由前九亾并此而十臣不知所税驾矣时国俊外仗方王内与客李二奄比而马阮在方军遥相呼应见公疏皆恨甚国俊遂饱兼金引三宾以礼部尚书直东阁相与共挤公王加公兵部右侍郞再疏力辞不受会传闽中遣大学士黄鸣骏来浙欲尽科八府之粮以去闽中故无是举乃马士英阮大铖交构二国之言公致笺于鸣骏以公义动之卽此可以见公之未尝有私于闽而诸帅之谤不止孙公督师西出将由龛山渡而扬声由江口林公时对方监其军商之于公公复书谓宜防阴平之诡道不当专备江口且孙公军营似亦不当在盛岭瓜沥龙塘诸地时公惧马阮之为患也于是公以无饷与孙公嘉绩连名请以兵归开远伯吴凯不许寻以谍言王师将自海道来乃移公守沥海公旣终无所得饷疏言臣兵不得不散但臣以举义而来大仇未复终不敢归安庐墓散兵之日愿率家丁数人从军自効王温旨慰留而诸将益蜚语以为公将弃军逃入闽先是闽诏之颁浙也并赐倡义诸臣勅命加以官爵公尝奉表称谢遂为诸帅口实甚且有令壮士刼取公首者公于是弃军拜表卽行言臣从今披髪入山永与世辞主上请加踪迹断不入闽以遭殄灭遂之温州避人王得疏大骇知公不可留乃降旨令徃海上同藩臣黄斌卿鎭臣张名振共取道崇明以复三吴时方有由舟山窥吴之计也斌卿以舟迎公入翁洲王加公吏部尚书兼理戸部事公辞不受是为丙戌之五月不三旬而江上破公之解兵也闽中有使召之公以江上之嫌不赴及江上破公由海道入闽请急提兵出关不可退入广东并陈越中十弊以为戒闽中优诏答之以右副都御史召公疏言故大学士孙公嘉绩之忠为之请恤而闽中又破公避难于福淸展转文石海坛之间与诸弟无所得米则食麦无所得麦则食薯其后并无所得薯则食薯之枯者拾靑茅以当薪常夜涉绝谷足尽裂乃祝髪以免物色然其题壁云一下猛想时身世不知何处数声钟磬里归途还在这边识者以为非缁流也乃稍稍有从公问学者公赖其修脯以自给已而闻郑彩扈监国至鹭门来徃诸岛间禡牙举事丁亥六月王至琅江公入觐王大喜时文臣在王侧者秪熊公汝霖而孙公嘉绩之子延龄年尚少马公思理位虽在熊上然非越中旧从也彩推马公熊公直阁而已署兵部公至以公自代公泣陈无功请以侍郞署部事不许公疏言兵部之设所以统理群帅归其权于朝廷今虽未能尽复旧制然当申明约束使臣得行其法不相凌辱可乎国家多难大帅徃徃揜败为功以致日坏江干王之仁报捷诸书其余习也臣愿海上诸臣持勿欺二字以事主上可乎臣在化南有感臣忠义愿携赀来投者有愿夺降臣家财以充饷者聚之可数百人臣亦不敢私以自卫藩臣入关当驱臣兵为先锋但愿诸将稍存部臣体统一切争兵并船不相加遗以为朝廷羞可乎叙功之举徃徃及官而不及兵谁肯致死臣请凡兵有能获级夺马者竟授守把等官可乎又言近奉明旨江上之师病在不归于一今宜以建国公彩为元戎登坛锡命平夷闽安荡湖诸鎭此建国之左右手令其选择偏裨或为先锋或为殿后合而为一弗令异同如邺下九节度之师其次则编定什伍弗令杂然而进杂然而退孟浪以战并得旨允行又疏言主上允臣前疏委任建国则兵出于一矣复命建国合挑各营之兵选其徤者请自今以徃一切封拜暂行停止特悬一印令于众曰有能为建国所挑之兵为先锋立功者不论守把等官竟与挂印如此则奇杰之人至矣或谓各藩以私钱养其私兵孰肯令其挑之以去则卽令各藩自挑敢死善战之兵各为一营各悬一印令曰有能将本营所挑之兵立功者竟与挂印可耶否耶王以为然于是兵威顿振连下兴化福淸连江长乐罗源三十余城侍郞林汝翥都御史林垐皆起兵郭三才以大兵援闽亦来降遂围福州而浙东山寨亦各起兵遥应前此六狂生家居者谋取宁绍台诸府与公兵为犄角之势复为三宾所告而死公又疏荐故太仆寺卿刘沂春初仕苕中不纳欵继归闽中不□□广东粮道吴锺峦素行之忠义方直乞特勅召用得旨沂春右副都御史锺峦通政使二人犹不起公贻书以君父之义感之二人始翻然就道而闽中遗臣无不出又因福州之败请恤宗臣统{金睿}等诸将叶仪等以鼓忠义王是之王之初至闽也招讨郑成功待以寄公之礼而不称臣仍称隆武三年盖修浙中颁诏之怨也至是公颁明年戊子监国三年歴海上遂有二朔然公尝有书与成功奬其忠义勉以恢复故成功不以为忤于是王大媿叹始知公前此江上之议出于平心非貮于闽尝谓公曰先生所上奏疏予皆贮藏之灯下时时览焉明年王次闽安公请立史官纪事寻晋公大学士疏辞者四面辞者三终不许郑彩之下诸城邑也自以八闽可指顾定是时诸将称大营者六自彩而下平夷侯周鹤芝同安伯杨耿闽安伯周瑞义兴侯郑遵谦荡湖伯阮进定远伯郑联兵力亦无以大相过皆恶彩之专顾彩益横及害熊郑二公而逆节大着故公力辞相位旣不得请每日系艍于驾舟之次票拟章奏卽于其中接见宾客票拟封进牵船别去匡坐读书其所票拟亦不过上疏乞官部覆细小之事大者则彩主之虽王亦不得而问也公每入见卽流涕不止曰朝衣拭泪昔人所讥臣不能禁王亦为之澘然彩初与公颇相睦自熊公死并疑公时督相刘公中藻起兵福安攻福宁城将陷总兵涂登华欲降而未决谓人曰岂有海上天子舟中国公公贻之书谓将军不闻宋末乎二王不在海上文陆不在舟中乎后世卒以宋祚归之而况不为宋末者乎登华乃诣彩降彩欲使其私人守之刘公不可彩掠其地公与刘公书不直彩而书为彩逻者所得彩恨甚以为公树外援以图之朝见之次故诵公书中语以动公公忧愤交至而彩自是亦知为诸藩所恶不复协力逍遥海上连江失守公闻之以头触枕祈死血疾大动遂绝食王赐药亦不复进六月初五卒于琅江遗言以故员外郞章服入殓讣闻王震悼辍朝三日赐祭九坛王亲制文祭之赠太保吏部尚书谥忠介荫一子尚宝司丞公生于万歴丁未正月望日得年四十有二夫人董氏以是年四月卒子曰兆恭尚宝司丞曰翘恭先亾公嫂陈氏侄克恭皆死岛上殡于琅琦自公入海其家被籍而夫人之父光远破家为公输饷参幕府事公旣入海光远自缢而死公卒后第四弟御史肃图第五弟检讨肃范挈兆恭依刘公于福宁城陷肃范死之肃图以兆恭走翁洲庚寅六月兆恭亦卒公遂绝又七年第九弟推官肃典亦以义死于鄞又一年第七弟职方肃遴亡命徉狂死于昆山父子兄弟翁婿相继死国良可恸也而曩所谓六狂生者董公志宁王公家勤华公夏以戊子谋翻城应翁州不克家勤夏死之志宁逃入翁洲辛卯城陷死之张公梦锡在山寨庚寅寨破死之陆公宇{火鼎}以癸卯谋应海上逮死惟毛公聚奎亦累被逮亡命得免公讳肃乐字虞孙一字希声学者称为止亭先生浙之宁波府鄞县芍药沚人钱氏于鄞为右姓七世祖以侍郞管广西布政使奂最有名曾祖凤午封礼部主事祖若赓知临江府万歴直臣以忤冮陵几死者也父益忠瑞安训导赠副都御史大夫人杨氏继傅氏临江在狱中公年九岁寄呈所作帖括文临江喜曰扬虞翁有孙矣故字曰虞孙登崇祯丁丑进士释褐知太仓州事尝谓人曰吾不敢得罪天地自揣归家之日量口炊米裁身置屋如斯而已州有母诉其子者公挞之其母请置之死公曰汝止一子杀之将以他人为子未必胜所生也且悔之矣语未毕母子抱哭而出有兄弟讼者公曰汝以小忿伤天性吾挞一人则汝结怨且终身矣可退思三日来及期兄弟惭媿请罪吴中素难治羣不逞之徒结社成聚辅以博棍盐枭肆行无忌又多仗庇有力之门以为护符而黠吏阴阳其间凶徒结党杀人焚其尸或以尸诬置之他人家以陷之公痛治之其风遂息推官周之夔逢迎乌程发难于太仓折色思以牵连起党祸以公在事中之夔终无以难也每乡令其耆老会同保长公举善恶注册善者以朱榜旌赏之恶者以白榜捕责之常思行义仓法庚辰岁稔言于大吏令民亩输米升得数万石次年大旱籍此以赈是岁又苦蝗卽以余米赏民之捕蝗者素病喀血以旱徒步祷烈日中黧瘠骨立民环而泣曰侯病甚矣其姑返公曰无岁将无民又焉用我相对而哭皆失声是役也公病以此几不起公状貌最文弱见者易之而大义所在守之甚刚常熟□侍郞□□林居延揽天下士多归门下闻公名因百方招致之公卒不徃□□晚节披猖始知公之先见太仓巨室有子坐罪知公不可以私干乃求武进吴公锺峦言之以其为公房考也公卒不可竟取其子罪之时公以初至不甚与荐绅接盖素知吴中荐绅多以苞苴把持有司也荐绅以此望公旣而始知公之公其署昆山也方大旱昆民揭竿刼粟围朱太守大受第而太仓亦告变公急以兵诛其渠而严饬巨室之闭籴者不三日而两地皆安堵其署崇明也以兵击杀海盗魁三人擒二人始知公之才畧善得士如归庄宋龙陆世仪盛敬其后皆以名节树立于易代之际以考最迁刑部员外郞丁瑞安艰家居国难已亟时时从邸报中悲愤时事虽在倚庐而每饭不忘多见之于诗初公之少也尝梦日堕其手公以手扶之稍稍上而卒不支日渐小渐晦卒随臂而下心窃异之私以语其外舅董光远及在海上相传唐王在大帽山一日公梦兄弟四五人大临尽哀醒而疑之未几则北来赧王之讣也盖公之忠义出于性成故神明与天通而寤寐之间先为呈告甲申之难闻紫荆关总兵丁孟荣死闯贼为之立传又闻醴陵尉邱继武死献贼贻书湖广大吏表章之福州之陷闻齐巽起兵赋诗自慰流涎节烈不啻口出呜呼公之在江上也厄于方王公去江上不旋踵而列戌崩溃方王同归于尽公之在海上也厄于郑氏公死海上未卒哭而闽土尽失郑彩亦见摧于延平以死则甚矣庸妄人之害国以自害也虽然浙东列郡并起事事败之后独吾乡山寨海槎相寻不息诸义士甘湛族之祸敢于逆天而弗顾卒延翁洲之祚至辛亥而始斩则公之感人者深矣公殡琅江者六年福淸叶文忠公之孙尚宝进晟谋为葬之海宁故职方姚翼明时披缁海上尤力助之乃乞地于黄蘗山僧隆琦而修埏道焉平彝侯周鹤芝定西侯张名振与诸义士故仪部纪许国等皆襄事故大学士长乐刘公沂春为之碑都御史华亭徐公孚远为之诔诸义士为置墓田别有葬录纪其事其后总督陈经征海道出墓下亲徃致祭人比之锺会祭孔明之墓隆琦亦异僧旣葬公弃中土居日本焉公所著有正气堂集越中集南征集共若干卷乱后不完今存者十之五予编次为二十卷公死几三十年仲弟肃图始举子以为公后曰浚恭惟公乙酉以后之事见于碑诔者皆互有缺略圣祖修明史史臣为公立传据诸家之言亦不详也越九十五载浚恭年已七十欲修墓于黄蘗乃乞予详节公文集中诸事迹合之侍御所作家传并诸野史之异同参伍考稽以为公神道第二碑铭其铭曰

　　眞人御世兮六宇偃兵孤臣空怀故国兮终何所成浙有方王兮闽有郑天降魔君兮莫之能争公魂西逝兮钱江公魂南去兮琅江来归旧宅兮甬江导以义旗兮堂堂前扬波兮后重水看寒芒兮箕尾可怜孤儿七十兮赋大招公归来兮听吾诔

　　附旧寄万编修九沙札忠介事实之详宜莫如其弟退山先生之文然亦有遗且误者如急援平湖义兵疏乃江上第一好着时不能行不待次年之夏知其无能为矣诸传皆不载并退山亦失之江上颁诏之争张熊朱钱分为二而忠介以此遂为悍帅口实此最有关系者诸传皆不载并退山亦失之江上有兵部侍郞之命再辞不受旣至翁洲有吏戸二部尚书之命退山皆失之若披缁于闽则刘氏神道碑中及林太常传皆有之而退山似讳其事不知此不必讳也鹭门确系郑彩先举兵而以戎政召公退山以为彩因公言而起兵今详考诸家野史与刘碑徐诔以正之又公之入阁马公思理尚在退山以为马卒而后公继之舛矣尊谕令某博考以正前人之失某亦何敢但是文于叅稽颇详审云

　　

　　鲒埼亭集第卷八 鄞县全祖望绍衣譔 余姚史梦蛟竹房校

　　碑铭

　　○明兵科都给事中董公神道表公讳志宁字幼安浙之宁波府鄞县人也远祖之邵居奉化宋建炎中与李修任戬起义兵以拒金得千余人三战于泉口金人不能入而退故明州残破而奉化独全事定口不言功其后蔡文懿公幼学言之于朝赠三人官皆修武郞而三家子孙并大其门之邵之孙仁声仁泽仁霖先后成进士仁声官至殿学三传而为恭礼明洪武辛未进士以养母隐居黄杨岙中公之入世祖也曾祖鏸祖宰父僎万歴丁酉举人之副公由诸生食饩贡太学少以名节自励乙酉六月大兵长驱入浙公徧谒同里荐绅劝以起兵闻者皆笑以为狂独刑部员外郞钱公是之顾其事莫能集闰六月初八日余姚兵起明日会稽亦应之又明日鄞人始会议然犹相顾莫敢主者最后钱公力疾至请独任之而故大仆卿谢三宾家富耦国新从江上迎降归恶闻其事定海总兵王之仁亦以迎降得仍旧任者也三宾私遗之书曰{言翕}{言翕}訿訿思拚头颅以披猖于一掷者皆出自庸妄者之口将军以所部来斩六狂生事卽解矣仆请以千金为寿六狂生者陆公宇{火鼎}张公梦锡华公夏王公家勤毛公聚奎而公其首也会之仁中悔致书钱公请自効翌日帅所部至大会鄞人于演武场三宾不知也扬扬来赴以为杀六狂生命在漏刻坐定之仁于袖中出其书朗诵责之三宾戟手前夺其书之仁怒麾军士令斩其首以祭纛三宾叩头乞哀请出家财充饷乃止一军股栗监国次于会稽授公大理寺评事视师瓜里而三宾亦至会稽以赂结戚畹张氏由散寮骤跻东阁且假劝输义饷之名干没里中军需公恶之弃官归甫一年江师衂三宾复降踰年而有五君子之祸是时浙地尽归版图秪舟山石浦未下大兵亦置之不以为意而航海之军至长垣连陷闽海州县且逼福州于是大兵之备浙者颇抽以备闽残明遗老始稍稍于浙东山中结寨拒命而李公长祥王公翊两军为主盟公与华王诸公计以王公军下宁波而已翻城应之因连李公军以下绍兴监国故疆可复也华王诸公皆喜冯公京第闻之请以舟山之军来会刻日部署已定复为三宾所谍知发其事四出搜捕五君子皆遇害公独逃之舟山得脱呜呼大朝为天命所眷江南半壁且不支何有于浙东浙东一道且不支何有于宁波诸公之耿耿未下者虽云故国故君之感其如天意何然而稽古在昔终不能不比之厓山一軰人物况又出自祭酒布衣此其所以益难也监国旣至舟山迁公兵科都给事中时时奉使入内地联络山寨诸军以为海上策应山寨亦感其孤忠资粮屝屦不戒而集辛卯舟山失守公自刎死其时以鄞人同殉者杨吏部思任戴工部仲谋也监国始于绍兴终于舟山其后飘泊海中无能为矣公以倡义首事卒以一死谢之可谓与鲁存亡者也遗骸在海上陆公宇{火鼎}捐金募人致之以礼塟于城北马公桥下先一日梦公曰吾刖一足奈何启视果失右趾大惊束蒲补之说者以为文山之见梦于髪绳也公初娶徐氏继娶罗氏子二士骏士骧方公初入舟山时天朝捕其妻子有义仆文周匿之赴官受拷垂死不言得免华公在囚中作泗水鼎乐府纪同难事首褒之其后罗孺人闻公赴仰药而卒而士骏兄弟育于高公宇泰家及长卒承先志蹈海不返文周悼公祀之绝也遂以缟素蔬茹终身一门节烈之盛实古今所希有云惟先曾王父兄弟于公最厚尝言公状貌挺露术者谓公必居风宪不知其为忠臣相也而王太常水功曰幼安正命翁洲遂与张太傅吴少保诸元老鴈行是亦何贵如之矣雍正庚戌公之从孙淸越乞余表墓乃再拜而诠次之盖去公之卒八十年其铭曰

　　以六狂生之特而不死兮天佑之以倡江上之诸军以五君子之徒而不死兮天脱之以备海上之孤臣卒正命于九死之余兮天许之以成炎兴之完人呜呼给事是为建炎义士之孙

　　○明锦衣徐公墓柱铭

　　公姓徐氏讳启睿字圣思浙江宁波府鄞县人也会祖某祖某父某娶某氏公少负才任气喜为侠烈之行眉如棱目如堑尤嗜击剑卧起常佩之旁通琴书篆刻陆博诸技而篆刻最精然不肯以艺名旣补诸生累试于布政司不售时对酒当歌輙叹曰天生徐公胡乃老之草间而使敌冦交讧也则拔劎起舞谩骂座上贵人以剑拟之贵人皆膝席莫敢忤视或跳而去于是遂相戒远之然每规人之过輙苦口泣下其方正又如此旣久郁郁一日忽埋故佩剑椎酒床裂琴衣削发师事径山浮屠雪峤则又闲静寡言粥粥如眞道者释名洪节字近公闭关延庆寺中锢其门飮食俱自窦入其孺人亦受佛法甲申之难哭七日夜不绝声旣而曰江南半壁我高皇帝龙兴地建武之业犹可望也则又闭关如初踰年南都再陷则破关出掘故所埋剑夹以双斧冠鹖冠衣绿锦衣大声如雷趋钱督师营道出周太守元懋家适元懋忌日公横刀长揖曰介胄之士不复为尊先人作拜顾须飮我酒酒至则连举三斗径去督师故与公同社亟引见于监国因问所需何官方得称手对曰臣请以布衣居肃乐幕入参帷幄出捍军旅不必官也监国奇之授以锦衣卫指挥不拜自称白衣叅军时江上诸营首鼠互相观望则又骂曰今日焚舟前进或可一逞逍遥坐老以自困乎每江上耀兵则出立矢石间以先众诸营目笑焉一日晨起则佩剑集其麾下百夫屠牛飨之谕以大义百夫亦唯唯而泣径自东岸渡江直薄西岸大兵以为游骑不以为意亦遣裨将御之则奋剑直前掩杀过半城上乃亟出锐师为继且戒曰观其帅甚奇必生致之于是大兵蜂涌而至长围四合且战旦拥而公忽陷泥淖中遂被执谕之降则谩骂大兵怒刳其腹实以草悬之江门监国闻之震悼令以原官加赠都督其子世袭指挥而招魂以塟之百夫见公之死亦无降者公之出也督师力止之曰军行必无后继徒入虎口无益也对曰信陵君欲以宾客赴秦军岂能若秦何亦各申其志也吾将触鬪而死以愧诸营之赋淸人者至是督师以诗哭之曰呜呼果见其出而不见其入也初公闻辽渖日蹙两河内溃叹息以为国必亡则自雕一私印曰复明至是竟死而雪峤之开堂于径山也从之者三千人顾未有付法者最后得江西黄公端伯曰可矣卽付之是后又寂然及公至请曰某亦或端伯之亚也雪峤相对而笑亦付之时称为双瓣香说者叹雪峤之为氷鉴也呜呼公之志则烈矣然吾见督师集中有和圣思军中思亲诗则其时公尚有亲也君父良难兼顾但公以环堵书生未尝受国家恩命而必弃其亲以从君斯亦不无小过是时如彤庵簟溪苍水嘿农楚石及管江诸杜皆以笃老之亲因抗节而有所不顾揆之圣贤之处此未必其然斯论世者所当知也然而大节如诸公要不可冺没公之死几百年同里万君承勋感公之节为之勒石而征文于予乃为之铭其辞曰

　　包胥之忠夸甫之愚兼斯二者是以捐躯古称触鬪多属空言践之自我死不受怜至今江门澄云如练时有素车空中飞电

　　○明处士四岑张先生墓幢文

　　同里张生之佑持其曾叔祖殉难事乞余表墓出杲堂先生所作圹志为据予少时闻处士之事而未详及之佑之请迟之又十年其曷敢辞处士名槤字子隆号四岑浙之宁波府鄞县人甬上之张为四姓之一其最著者曰文定公之宗次之曰君子堂则经累都御史楷之宗由慈水来者而处士之宗名位稍不逮顾以孝友着里中称为雍睦堂张氏曾祖某祖某父某处士七岁能作大书稍长工为文词为人恂恂与物无忤家贫同产兄楩旣析居处士每互相缓急或米数升或薪一捆盖浃旬之中而更仆难计顾喜飮酒虽囊中困甚弗为止醉卽陶然而卧客每过之欲有所语见其方醉则坐待之久而未醒或至弥日其坦率又如此会国难作日咄咄寻有改易章服之令闭戸坐室中取床头酒独酌旣醺遶床而走复索酒飮之连举杯百余自摩其顶而叹曰彼曲局者恶可以兵之乎乃徃灶下得炭满瓮和以木屑置床下爇之投身其上覆以重衾时方盛暑俄顷酒力坟盈而绝家人舁尸而出则遗骸已绀色矣呜呼改易章服兴朝之制也违制而自甘于逆天至杀其身以从之于义则过然其志可原矣就其中或尚有以好名而死者若处士之死更无豫乎此也殆谢翱所谓独行之士者耶吾里中以开口死者赵秀才天生为最着然世传天生之死本末多舛予始考而正之处士则竟罕有知之者悲夫处士生于明万歴某年某月某日殉于顺治丙戌六月二十日娶某氏子某塟于城南祖关大墓旁今无后之佑为修其祀铭曰

　　大好糟丘是死所一醉而死定无苦下策火攻亦有补丹心丹颜映千古花厅沉沉存旧戸雍睦高门光世谱（雍睦张氏所居乃元时方平章花厅至今存其名）

　　○明建宁兵备道佥事鄞倪公坟版文

　　倪氏自宋已居鄞顾不甚达至元末以赀雄于时因为方国珍所连缀叅其军事入明三百年仍未达及钱忠介公军起倪氏子弟从之者一为懋熹字仲晦卽佥事也一为元楷字端卿卽后官评事者也佥事殉于闽中而评事亦有大节顾百年以来文献以忌讳脱落卽其后人亦不甚了了佥事之曾孙海以同里董君孙符所作志来乞予表墓予安敢辞方乙酉之夏浙东内附定海总兵王之仁者缴勑印贝勒令其仍故任会鄞人拥忠介举事降臣谢三宾恶之贻干金于之仁令其以兵来杀诸首事者忠介亦欲贻书之仁而难其使公请行遂以忠介书徃甫至定人汹汹言昨有陈秀才者上笺大将军诋其降而大将军杀之闻者股栗俄而三宾之使继至公神色不动有顷之仁召公曰君此来大有胆公曰大将军世受国恩贤兄常侍攀髯死国天下所具瞻志士皆知其养晦而动也方今人心思汉东海锁钥在大将军次之则翁洲黄将军石浦张将军左提右挈须有盟主大将军之任也之仁遽摇手曰好为之且勿泄于是令其子鸣谦饭公于东阁而别召谢使入见所以待之畧同亦具报书但曰以十五日至鄞共议之谢使出乃遣公归之仁曰语钱公当具犒师之礼公出喜曰吾事谐矣或曰何以知之公曰必谐翊日之仁至果胁三宾出兵饷万金与忠介忠介劳公曰此李抱眞之招王武俊也而君以三寸舌成之功过之矣及画江守定以公为职方参瓜里军唐鲁争颁诏之礼越使陈谦入闽而死闽使陆淸源入浙亦死议募一能者乃以公徃果称旨闽中留之令以佥事分守建宁时郑芝龙尽取闽中兵饷归于所屯之东石道标故有兵千人至是一空公捐俸为饷以募兵大兵攻建宁出鬪力不支一军尽没其从者十八人仅脱其一丙戌八月十一日也距生于万歴戊申四月十二日年三十九事定其家以衣冠塟公于某乡之某原而评事与公同起江上事去归家不肯薙发遂被怨家所告论死评事慷慨坐囚中与华公过宜李公昭武高歌木公不屈魔鬼一曲声撼狱壁时评事尚有母在堂用奇计遣人以酒入狱飮评事至大醉熟睡因尽薙其髪醒而觅其髪已秃矣痛哭欲自裁旁人以母命止之得免叹曰吾竟不得与仲晦白首同归也盖后公四十年而卒其荼苦艰贞亦足与公配今评事已无后予附书之公志中者以其布衣报国生死虽不同而志则同也佥事一字煜生曾祖景晋连江县丞祖正宪贡生父忠相佥事娶陈氏继室以舒氏子五孙七曾孙八所著有易说呜呼倪氏于明虽衣冠芳雅而逊于杨张屠陆诸家则已多乃国亡之后其见录于文山幕府列传者有二人焉足以重其族望矣海之妇予族姊先侍御公女孙也窭甚予谓之曰忠节之家虽贫足乐幸勿玷此家风也其勉之矣

　　○明翰林院简讨兼兵科给事中箕仲钱公些词

</div>
    <div class="pagination">
<a href="鲒埼亭集_page5.html">上一页</a><a href="鲒埼亭集.html">1</a><a href="鲒埼亭集_page2.html">2</a><a href="鲒埼亭集_page3.html">3</a><a href="鲒埼亭集_page4.html">4</a><a href="鲒埼亭集_page5.html">5</a><span class="current-page">6</span><a href="鲒埼亭集_page7.html">7</a><a href="鲒埼亭集_page8.html">8</a><a href="鲒埼亭集_page9.html">9</a><a href="鲒埼亭集_page10.html">10</a><a href="鲒埼亭集_page11.html">11</a><span>...</span><a href="鲒埼亭集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
