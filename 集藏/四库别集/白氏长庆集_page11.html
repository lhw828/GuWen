<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 11 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 11 页/共 81 页</h1>
    <div class="content">　　送兄弟囬雪夜
　　日晦云气黄东北风切切时从村南还新与兄弟别离襟泪犹湿逥马嘶未歇欲归一室坐天隂多无月夜长火消尽嵗暮雨凝结寂寞满炉灰飘零上堦雪对雪画寒灰残灯明复灭灰死如我心雪白如我髪所遇皆如此顷刻堪愁絶逥念入坐忘转忧作禅悦平生洗心法正为今宵设
　　溪中早春
　　南山雪未尽隂岭留残白西涧氷巳消春溜含新碧东风来防日蛰动萌草拆潜知阳和功一日不虚掷爱此天气暖来拂溪边石一坐欲忘归暮禽声啧啧蓬蒿隔桑枣隠映烟火夕归来问夜飡家人烹荠麦
　　同友人寻涧花
　　闻有涧防花贳得村中酒与君来校迟巳逢揺落后临觞有遗恨怅望空溪口记取花发时期君重防手我生日日老春色年年有且作来嵗期未知身健否
　　登村东古冢
　　髙低古时塜上有牛羊道独立最髙头悠哉此懐抱囘头向村望但见荒田草村人不爱花多种栗与枣自来此村住不觉风光好花少莺亦稀年年春闇老
　　梦裴相公
　　五年生死隔一夕防梦通梦中如往日同直金銮宫髣髴金紫色分明氷玉容勤勤相眷意亦与平生同既寤知是梦悯然情未终追想当时事何殊昨夜中自我学心法万缘成一空今朝为君子流泪一沾胷
　　昼寝
　　坐整白单衣起穿黄草屦朝飡盥漱毕徐下堦前步暑风微变昼刻渐加数院静地隂隂鸟鸣新叶树独行还独卧夏景殊未暮不作午时眠日长安可度
　　别行简【时行简辟卢坦剑南东川府】
　　漠漠病眼花星星愁髩雪筋骸巳衰惫形影仍分诀梓州二千里剑门五六月岂是逺行时火云烧栈热何言巾上泪乃是肠中血念此早归来莫作经年别
　　观儿戏
　　龆【田聊切】龀【初谨切】七八嵗绮纨三四儿弄尘复鬭草尽日乐嬉嬉堂上长年客髩闲新有丝一看竹马戏每忆童騃时童騃饶戏乐老大多忧悲静念彼与此不知谁是痴
　　叹常生
　　西村常氏子卧疾不须防前旬犹访我今日忽云徂时我病多暇与之同野居园林青蔼蔼相去数里余村邻无好客所遇唯农夫之子如何者往还犹胜无于今亦巳矣可为一长吁
　　寄元九
　　一病经四年亲朋书信防穷通各易交自笑知何晩元君在荆楚去日唯云逺彼独佀何人心如石不转忧我贫病身书来唯劝勉上言少愁苦下道加飡饭怜君为谪吏穷薄家贫褊三寄衣食资数盈二十万岂是贪衣食感君心缱绻念我口中食分君身上暖不因身病久不因命多蹇平生亲友心岂得知深浅
　　以镜赠别
　　人言似明月我道胜明月明月非不明一年十二缺岂如玉匣里如水常清彻月破天闇时圆明独不歇我慙貌丑老绕鬓班班雪不如赠少年回照青丝髪因君千里去持此将为别
　　城上对月期友人不至
　　古人惜昼短劝令秉烛游况此迢迢夜明月满西楼复有樽中酒置在城上头期君君不至人月两悠悠照水烟波白照人肌髪秋清光正如此不醉即须愁
　　念金銮子二首
　　衰病四十身娇痴三嵗女非男犹胜无慰情时一抚一朝舍我去防影无处所况念天札时呕哑初学语始知骨肉爱乃是忧悲聚唯思未有前以理遣伤苦忘懐日巳久三度移寒暑今日一伤心因逢旧乳母
　　与尔为父子八十有六旬忽然又不见迩来三四春形质本非实气聚偶成身恩爱元是妄缘合暂为亲念兹庻有悟聊用遣悲辛暂将理自夺不是忘情人
　　对酒
　　人生一百嵗通计三万日何况百嵗人人间百无一贤愚共零落贵贱同埋没东岱前后防北邙新旧骨复闻药误者为爱长生术又有忧死者为贪政事笔药误不得老忧死非因疾谁言人最灵知得不知失何如防亲友饮此杯中物能沃烦虑消能陶真性出所以刘阮辈终年醉兀兀
　　渭村雨归
　　渭水寒渐落离离蒲稗【薄卖切】苖闲傍沙边立看人刈苇苕近水风景冷晴明犹寂寥复兹夕隂起野思重萧条萧条独归路暮雨湿村桥
　　谕懐
　　黒头日巳白白面日巳黒人生未死闲变化何终极常言在巳者莫若形与色一朝改变来止遏不能得况彼身外事悠悠通与塞
　　喜友至留宿
　　村中少賔客柴门多不开忽闻车马至云是故人来况值风雨夕愁心正悠哉愿君且同宿尽此手中杯人生开口笑百年都防囬
　　西原晩望
　　花菊引闲行行上西原路原上晩无人因髙聊四顾南阡有烟火北陌连墟墓村邻何萧条近者犹百步吾庐在其下寂寞风日暮门外转枯蓬篱根伏寒兔故园汴水下离乱不堪去近嵗始移家飘然此村住新屋五六闲古槐八九树便是衰病身此生终老处
　　感镜
　　美人与我别留镜在匣中自从花顔去秋水无芙蓉经年不开匣红尘覆青铜今朝一拂拭自顾顦顇容照罢重惆怅背后双盘龙
　　村居卧病三首
　　戚戚抱羸病悠悠度朝暮夏木才结隂秋兰巳含露前日巢中卵化为雏飞去昨日穴中虫蜕【输苪切】为蝉上树四时未尝歇一物不暂住唯有病客心沉然独如故新秋久病客起步村南道尽日不逢人虫声徧荒草西风吹白露野绿秋仍早草木犹未伤先伤我懐抱朱顔与鬓强健几时好况为忧病侵不得依年老
　　种黍三十亩雨来苖渐大种薤二十畦秋来欲堪刈望黍作冬酒留薤为春菜荒村百物无待此养衰瘵葺庐备隂雨补褐防寒嵗病身知防时且作明年计
　　沐浴
　　经年不沐浴尘垢满肌肤今朝一澡濯衰痩颇有余老色头鬓白病形肢体虚衣寛有防带髪少不胜梳自问今年防春秋四十初四十巳如此七十复何如
　　栽松二首
　　小松未盈尺心爱手自移苍然涧防色云湿烟霏霏栽植我年晩长成君性迟如何过四十种此数寸枝得见成隂否人生七十稀
　　爱君抱晩节怜君含直文欲得朝朝见堦前故种君知君死则巳不死防凌云
　　病中友人相访
　　卧久不记日南窓昏复昏萧条草檐下寒雀朝夕闻强扶床前杖起向庭中行偶逢故人至便当一逢迎移榻就斜日披裘倚前楹闲谈胜服药稍觉有心情
　　自觉二首
　　四十未为老忧伤早衰恶前嵗二毛生今年一齿落形骸日损耗心事同萧索夜寝与朝飡其间味亦薄同嵗崔舍人容光方灼灼始知年与貌衰盛随忧乐畏老老转逼忧病病弥缚不畏复不忧是除老病药
　　朝哭心所爱暮哭心所亲亲爱零落尽安用身独存防许平生欢无限骨肉恩结为肠闲痛聚作鼻头辛悲来四肢缓泣尽双眸昏所以年四十心如七十人我闻浮图教中有解脱门置心为止水视身如浮云抖擞垢秽衣度脱生死轮胡为恋此苦不去犹逡巡回念发愿愿此见在身但受过去报不结将来因誓以智慧水永洗烦恼尘不将恩爱子更种悲忧根
　　夜雨有念
　　以道治心气终嵗得晏然何乃戚戚意忽来风雨天既非慕荣显又不恤饥寒胡为悄不乐抱膝残灯前形影闇相问心黙对以言骨肉能防人各在天一端吾兄寄宿州吾弟客东川南北五千里吾身在中间欲去病未能欲住心不安有如波上舟此缚而彼牵自我向道来于今六七年链成不二性消尽万千缘唯有恩爱火往往犹熬煎岂是药无効病多难尽蠲
　　寄杨六【杨摄万年县尉予为赞善大夫】
　　青宫官冷静赤县事繁剧一闲复一忙动作经时隔清觞乆未酌白日顿虚掷念此忽踟蹰悄然心不适岂无旧交结久别或迁易亦有新往还相见多形迹唯君于我分坚久如金石何况老大来人情重婚戚防稀嵗月急此事真可惜几囬开口笑便到髭须白公门苦鞅掌尽日无闲隙犹冀乘暝来静言同一夕
　　送春
　　三月三十日春归日复暮惆怅问春风明朝应不住送春曲江上眷眷东西顾但见扑水花纷纷不知数人生似行客两足无停步日日进前程前程防多路兵刀与水火尽可违之去唯有老到来人间无避处感时良为巳独倚池南树今日送春心心如别亲故
　　哭李三
　　去年渭水曲秋时访我来今年常乐里春日哭君囘哭君仰问天天意安在哉若必夺其夀何如不与才落然身后事妻病女婴孩
　　别李十一后重寄【自此后诗在江州路上作】
　　秋日正萧条驱车出蓬荜囘望青门道目极心郁郁岂独恋乡土非闗慕簪绂所怆别李君平生同道术俱承金马诏聮秉谏臣笔共上青云梯中途一相失江湖我方往朝廷君不出带与华簪相逢是何日
　　初出蓝田路作
　　停骖问前路路在秋云里苍苍县南道去途从此始絶顶忽盘上众山皆下视下视千万峯峯头如浪起朝经韩公坂夕次蓝桥水浔阳仅四千始行七十里人烦马蹄跙劳苦巳如此
　　仙娥峯下作
　　我为东南行始登商山道商山无数峯最爱仙娥好参差树若挿匼【遏合切】匝云如抱渇望寒玉泉香闻紫芝草青崖屏削碧白石床铺缟向无如此物安足留四皓感彼私自问归山何不早可能尘土中还随众人老
　　微雨夜行
　　漠漠秋云起悄悄夜寒生但觉衣裳湿无防亦无声
　　再到襄阳访问旧居
　　昔到襄阳日髯髯初有髭今过襄阳日髭鬓半成丝旧游都是梦乍到忽如归东郭蓬蒿宅荒凉今属谁故知多零落闾井亦迁移独有秋江水烟波似旧时
　　寄微之三首
　　江州望通州天涯与地末有山万丈髙有江千里濶间之以云雾飞鸟不可越谁知千古险为我二人设通州君初到郁郁愁如结江州我方去迢迢行未歇道路日乖隔音信日防絶因风欲寄语地逺声不彻生当复相逢死当从此别
　　君游襄阳日我在长安住君今在通州我过襄阳去襄阳九里郭楼雉连云树顾此稍依依是君旧游处苍茫蒹葭水中有浔阳路此去更相思江西少亲故
　　去国日巳逺喜逢物似人如何含此意江上坐思君有如河岳气相合方氛氲狂风吹中絶两处成孤云风逥终有时云合岂无因努力各自爱穷通我尔身【喜逢一作稀逢】
　　舟中雨夜
　　江云闇悠悠江风冷修修夜雨滴舩背风浪打船头船中有病客左降向江州
　　夜闻歌者【宿鄂州】
　　夜泊鹦鹉洲秋江月澄彻邻船有歌者发调堪愁絶歌罢继以泣泣声通复咽寻声见其人有妇顔如雪独倚帆樯立娉婷十七八夜泪如真珠双双堕明月借问谁家妇歌泣何凄切一问一沾襟眉终不説
　　江楼闻砧【江州作】
　　江人授衣晩十月始闻砧一夕髙楼月万里故园心
　　宿东林寺
　　经窓灯熖短僧炉火气深索落庐山夜风雪宿东林
　　忆洛下故园【时淮汝寇戎未灭】
　　浔阳迁谪地洛阳离乱年烟尘三川上炎瘴九江边乡心坐如此秋风仍飒然
　　赠别崔五
　　朝送南去客暮迎北来宾孰云当大路少遇心所亲劳者念息肩热者思濯身何如独愁日忽见平生人平生巳不浅是日重殷勤问从何处来及此江亭春江天春多隂夜月隔重云移樽树闲饮灯照花纷纷一防不易得余事何足云明旦又分手今夕且欢忻
　　春晩寄微之
　　三月江水阔悠悠桃花波年芳与心事此地两蹉跎南国方谴谪中原正兵戈眼前故人少头上白髪多通州更迢递春尽复如何
　　渐老
　　今朝复明日不觉年齿暮白髪逐梳落朱顔辞镜去当春颇愁寂对酒寡欢趣遇境多怆辛逢人益敦故形质属天地推迁从不住所怪少年心销磨落何处
　　送幼史
　　淮右寇未散江西嵗再徂故里干戈地行人风雪途此时与尔别江畔立踟蹰
　　夜雪
　　巳讶衾枕冷复见窓戸明夜深知雪重时闻折竹声
　　寄行简
　　郁郁眉多敛黙黙口寡言岂是愿如此举目谁与欢去春尔西征从事巴蜀间今春我南谪抱疾江海壖【而缘切】相去六千里地絶天邈然十书九不达何以开忧顔渇人多梦饮饥人多梦飡春来梦何处合眼到东川
　　首夏
　　孟夏百物滋动植一时好麋鹿乐深林虫蛇喜丰草翔禽爱密叶游鳞悦新藻天和遗漏处而我独枯槁一身在天末骨肉皆逺道旧国无来人冦戎尘浩浩沉忧竟何益只自劳懐抱不如放身心防然任天造浔阳多美酒可使杯不燥湓鱼贱如泥烹炙无昏早朝饭山下寺暮醉湖中岛何必归故乡兹焉可终老
　　孟夏思渭村旧居寄舍弟
　　啧啧雀引雏稍稍笋成竹时物感人情思我故乡曲故园渭水上十载事樵牧手种榆栁成隂隂覆墙屋兔隠豆苖肥鸟鸣桑椹熟前年当此时与尔同游瞩诗书课弟侄农圃资童仆日暮麦登场天晴蚕拆簇弄泉南涧坐待月东亭宿兴发饮数杯闷来棊一局一朝忽分防万里仍羁束井鲋思反泉笼莺悔出谷九江地卑湿四月天炎燠苦初入梅瘴云稍含毒泥秧水畦稻灰种畬田粟已讶殊嵗时人嗟异风俗闲登郡楼望日落江山緑归雁拂乡心平湖防人目殊方我漂泊旧里君幽独何时同一瓢饮水心亦足
</div>
    <div class="pagination">
<a href="白氏长庆集_page10.html">上一页</a><span>...</span><a href="白氏长庆集_page6.html">6</a><a href="白氏长庆集_page7.html">7</a><a href="白氏长庆集_page8.html">8</a><a href="白氏长庆集_page9.html">9</a><a href="白氏长庆集_page10.html">10</a><span class="current-page">11</span><a href="白氏长庆集_page12.html">12</a><a href="白氏长庆集_page13.html">13</a><a href="白氏长庆集_page14.html">14</a><a href="白氏长庆集_page15.html">15</a><a href="白氏长庆集_page16.html">16</a><span>...</span><a href="白氏长庆集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
