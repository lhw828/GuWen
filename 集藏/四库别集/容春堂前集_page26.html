<!DOCTYPE html>
<html>
<head>
    <meta charset="UTF-8">
    <title>容春堂前集 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂前集 - 第 26 页/共 30 页</h1>
    <div class="content">
　　送泉守张侯序

　　今之守古之所谓牧也所谓师也所谓将也夫守之云者守其土地民人之谓也故必有牧之爱有师之严有将之备而后可以言守此古之为守者所以难也今之制虽与古异而三者之责隠然在于其躬使徒知其一而不知其二则其碌碌于案牍役役于征输勤勤于讼狱以与羣吏争能无足恠者茍才长于倅廉优于令勤愈于幕不啻足矣问其所以抚绥所以化导所以防御皆不与焉此今之为守者所以易也虽然守之设岂端使然哉居今之职而求古之道道不狃于易而务为其难吾于泉守张侯有望焉侯以进士起家滇南官户部主事歴员外郎郎中凡若干年某无似实与比署尝见其政务之暇恒读古书鉴观古人经济之迹而思慕效之意若不满乎今人之所为者其不狃于易而必务其难也审矣况泉为东南望郡可以有为之地哉泉守之故吾未能悉其在宋世得王忠文真文忠两公焉史称忠文之治先以恤民礼贤讲经询政文忠之治先以寛商抑豪设屯备冦凡若兹类皆今之守所不暇为且谓不必为者而二公为之乌乎如是为爱如是为严如是为备殆庻几乎吾所谓牧所谓师所谓将者而岂今之所谓守云者哉侯视篆之余谒两公祠下退而尚论其世将必有奋然者矣

　　送胡郧阳序

　　郧为地介四省间山深六七百里水复湍悍上下甚难其中农田之外又有沙矿淘采之利足以渊薮逋逃故盗贼徃徃发发必数年厪我王师而后克定成化间都御史原公奉命靖冦始奏立郧郡郡称难治固其所也弘治初御史建议欲即其郡立三司如各省制者当时复议虽以事体有五不可而卒归于郡守之得人守亦诚难矣哉夫三司阃以统军内视五府藩以理民内视六部臬以平法内视都察院其长贰僚属各有所分故能用乂议者之意葢出于此今不是之举而独以郡守当之是一人而兼数十人之事也守亦诚难矣哉吾友胡君天叙才志英迈学以充之勇以行之逊以出之勤以终之葢古人所谓成章者顷尝受知于少司徒刘公公未及荐大司徒周公寔荐之擢守兹郡郡犹昔也守犹昔也吾以为在君若无难焉岂特以其人哉葢有所试矣君为主事始在刑曹以善谳称继在户曹以善计称继巡于边以善御称夫善御者必能于军可以当阃善计者必能于民可以当藩善谳者必能于法可以当臬以是为郡人用其三我用其一而所谓三者斟酌齐量自我出焉则寛猛可以相济文武可以相资服则抚之争则理之有弗靖则攘之动无所掣静无所挠必使夫逋逃吾徒沙矿吾利农田吾业而山水吾防譬之医者针砭汤液唯其所用病焉有不愈哉则夫所谓数十人者固不若一人者之为简且要也他日论者必以郧不建三司之说为是而建者为非设谓不然必指胡君以为口实已君行同官林君世坚軰须言为赠予不敏谨述所闻以要君之成焉

　　送欧大叅赴浙藩序

　　蓟郡欧君孚先以司徒正郎擢浙江左叅政人之贺君者皆谓君先尝奉命赈饥于浙经画补助吏便其宜民利其惠至于今称君不衰及君自大同入理司事又于浙是属凡其虚实急缓民情吏弊君葢尽得之矣今兹之徃岂不易为也哉以是贺君同然一词寳不佞窃以为君子之道患于无本茍有本焉又能通于天下之务则投之所向一皆如志故爼豆军旅异事同体州里蛮貊异地同用王公鬼神异道同感其理然也君英敏公勤明习典法屡考屡最大司徒周公实疏荐之其于天下葢至赜其若理也至伙其若简也亦奚必身尝亲之而后为便哉大抵天下之事虽至乱不能无因虽至治不能无革其势然也礼曰修其敎不易其俗齐其政不易其宜又曰五方之民皆有性也不可推移君子之所因者如此若夫南士吏北则强而南北士吏南则强而北此固执者之为君子不为也以是而因何有于浙哉虽然道有升降政由俗革革者道之通而习之敝也故词敝伤忠仪敝蔑质音敝导欲法敝滋奸是以复始救敝其道并行德以先之风以动之容以销之已日以待之此固所谓修且齐者以是而革亦何有于浙哉而必以身尝亲之之为易也或曰子所言者化也今君司以布政为名官以叅政为衔而子言化何居夫政莫大于化化行则政在其中矣同年唐君文载代君为郎以宝辱同年后分当执简遂命书之

　　送太子洗马梁公使安南序

　　弘治戊午安南国以其君之丧来告我既有吊祭之使于是有司请封其继上问在廷孰堪使者乃惟曰太子洗马梁公其人公时侍讲东宫上命兼翰林侍读赐一品服奉玺书持节以徃命下之日咸谓公以文学之硕久在侍从朝夕左右以承燕闲储闱始学公与辅导境外之事乃以烦公寳闻之曰不然圣天子宅中抚外天覆地载靡所不臣而遐迩之势固有不能槩施者故八荒四裔凡诸有邦朝贡之来不过鸿胪一见光禄一燕主客一赐而已虽侈隆张美赞叹诵传而于道德之光政教之懿固未易悉矧其君其长其庶逺处万里之外者哉惟彼易世之封我则有使使至其国阼揖其君堂临其长庭令其庻必其人焉容以肃之辞以动之文以章之武以示之徳以将之巨如河山昭如星汉觌武者畏观文者悦承容者敬受词者信慕徳者服永矢向顺心喙意貌惟一无二不惟不敢亦有不能葢国体之重王命之尊圣化之盛大于是乎系焉乌乎非懋德宿望如公者其何以与此且公为上侍从为储闱辅导其地甚宻覩公歩趋宸宁在目闻公声音纶涣在耳所谓天威咫尺者不啻不违耳矣然则是行也其人唯公其地亦唯公非公而谁其宜哉侍御王公敬止公所举士也谓寳言然乃与其友杨君逊夫軰请书以为公赠宝谢不获既次前语复作诗曰惟南有邦曰古交趾易世请封厪我命使我使梁公儒宗宗工麟节虎符穆如清风公临其疆与与翼翼王拜受诏义手跪膝椎跣文身覩我冠舄望阙如天其何能即曰天之威使实奉之仁声义问浃于獠夷丹沙黄金沉水明珠彼馈我却如沙如泥如沙如泥我徳惟寳南夷稽首以颂以祷颂祷惟何天寿无疆无疆惟休绥我万方载拜致公奏于明堂

　　送长垣丞高君序

　　今年秋偃师髙锺秀以太学生受长垣丞于是其兄乡进士以徳方卒业待试君顾而叹曰某无似一命为丞国恩家庆甚重甚厚然窃惟吾髙祖郡守祖国相伯父司谏兄分教皆美官而吾独丞焉丞不负吾吾实负吾世矣盖其意若有弗满者其姻友许进士廷纶因其行也须言于寳且道君之意云云宝谓廷纶曰子知高君曷弗告以丞之美乎夫丞者贰令之政以行乎一邑者也一邑之政实通乎天下令主之丞辅之匪令弗理匪丞弗赞故丞也者权轻于郡守而所谓牧爱者同分卑于国相而所谓藩辅者同地踈于司谏而所谓纪纲者同事剧于分教而所谓表率者同同其责不同其名君子不谓之异焉夫阶无崇卑职无繁简事无易难能尽其道则无不美不能尽其道则官虽美而吾之忧者方大求不美以自逭且不可得况有美如丞者哉夫以教视丞师吾兄以誎视丞师吾伯以相视丞师吾祖以守视丞师吾高祖牧爱以本之藩辅以固之纪纲以直之表率以临之岂惟不负丞哉体国承家将于是乎在廷纶曰然吾将告之以为官箴

　　送严西安序

　　今之为守者有二难赜如也猥如也斯二者天下通患之然而有不患者葢有天下之才则见其简而不见其赜有天下之望则见其重而不见其猥是非猥与赜之难难乎其人尔西安天下之大郡也自秦汉以来或为都邑或为藩镇控三边而制四方经画酬应于斯为赜其在今日都台所临总戎所驻中监所守宪以按之藩以统之臬以监之守以一人从事其间于斯为猥是以谈守之难必以西安先焉始吾华容严侯之为西安前太宰王公实举之公郡人也知守之难而侯之才望足以当之是故拂侯之情违众惜侯者而用侯侯至郡郡以无事监司体貌加焉人赜侯简人猥侯重期年而政成今之西安非昔之西安矣虽然侯之志岂止是哉葢矦尝阅郡志见古之人宦于斯者宋则韩范唐则韩宋汉则赵张三王至于今称之不衰思其人尚论其世慨然若恨不能与之上下充是以徃将见今之西安又为古之西安也矦在郡于今五年屡以军民重计为监司所留至是始考三载绩矦之才望至是亦可见之然则猥与赜非所以告侯因侯而论为守之难亦所以颂侯云尔户曹旧僚与君游者咸谓当有赠宝不佞僣为之序

　　送按察使周公述职序

　　述职之礼古有之今定为三年一觐其觐也布政司视古方伯府视大国州次国县小国各述所职听命于天子若按察司则视古之监将有异于彼所述者乎无异于彼而激扬振励于其间彼贤也吾从而贤之彼能也吾从而能之彼勤也吾从而勤之反是焉者吾议黜之降之更之俾国之法逺而益彰乆而益严将四海一家而千万世无弊者唯是焉系由是观之则按察之职所以纲纪羣有司而其述也亦独难矣故必核于采纳哲于评品公于取舍而后可以合天下之论一或缺焉则举者不以为旌错者不以为瘅彼羣有司犹可自诿吾任激扬振励之责其谁诿哉虽然使得其人则衡鉴在我矩度在我于已取之而尽乎其情听信不惑于憸近采纳不患于不核也好尚不信于同异品藻不患于不哲也喜怒不逐于爱憎取舍不患于不公也由是与于黜陟之说纪纲羣有司而维持乎国之法当无不允者矣而孰谓夫激扬振励之难哉此寳于吾按察使缙云周公述职之行而有是说也公以家学举进士由良县尹召为御史总诸道章奏出贰按察歴湖广江西出入中外凡若干年文学风操迥出流軰一言一动惟法是度不乐佞已不喜絶人案律叅例以平庻狱故凡天下才有异品事有异类制有异宜而在我之衡鉴矩度恒自持焉其采纳也不能不核其品藻也不能不哲其取舍也不能不公平居且然而况于三年述职一举一错系羣有司之黜陟而激扬振励为国法轻重者哉故必举一人也若加荣焉而未举者劝错一人也若加辱焉而未错者惩然后无负于法矣虽然十使之选元之重之一路之哭仲淹矜焉古之君子所以为天下者类如此公独能无意乎公行宪副李公以下各为诗赠宝因推是说而序之

　　赠太史罗先生序

　　太史南城罗公以疾在告既愈而将北上也予适视学自建昌之宜黄道于其里因预为公饯公二从子城里以诸生侍公起如内予问二生公道所由城曰由浙浙之道坦然而迂迂不胜坦其将由之里曰由江江之道疾然而险险不当疾其将由之既而公出予以问公公曰彼意之耳斯二道者吾皆不由也夫浙之道坦矣而迂吾尝由之迂非吾所恶也江之道疾矣而险吾尝由之险非吾所恶也然而今之行顾皆不由焉吾将由鄱阳出安庆渡江而北道楚陈宋鲁齐赵以至于京师葢为道者三千余里计其所经济淮河沁吾将济焉嵩行恒岱吾将望焉其歴代帝王之都圣贤之里神灵英杰之祠墓吾将谒焉其残碑断碣倚壁而卧庭者吾将读焉其平原沃野为古井田吾将考焉其名城望邑为古封建吾将览焉其髙巗絶壁为古关隘吾将征焉其大陵崇邱为古盟会之坛其长坂广谷为古战鬪之场吾又将吊焉赋焉闻者采之覩者图之可献则献可録则録行焉而观观焉而学学焉而资吾用不徒然也昔者吴季札之聘汉司马子长之游于今为胜称之不衰吾尝壮之顷虽西走闗陜东涉瀛博南经婺越北抵并兾足迹半天下而独遗中原譬之语道者遗孔孟谈功者遗禹皋论世者遗唐虞三代君子不谓之知也吾于是憾焉故虽迂于浙险于江吾必由之吾且老矣舍是不由其将焉待哉予闻而笑曰公之于世诚熟矣竒以为文危以为行四十始仕仕十有六年尚未徙官吾固知公之不畏夫迂与险也虽然中原之道天下之达道也其所经诚有如公言者公归天子所进备顾问退而代言且执笔书天下事君之职也有所不对对必以大有所不制制必以正有所不纪纪必以直直也正也大也天下之逹道也其为公之中原也大矣而是行不能无资焉虽迂且险公亦何慊哉因问道而得赠公之说二生者识之吾将征公矣

　　湖海巨坊诗序

　　监察御史谢君徳温巡按江南之明年为正徳庚午夏四月大雨既于五月乃止苏松常三郡之地西自震泽东距海隅大水极目平畴下隰畊而不耔种而不苖者皆是官寺民庐倾圮漂析什六七百姓艰食弃妇鬻子啼号之声溢于衢路里胥乡耆徘徊内顾惧于罪累敢怨而不敢告沴气流行蒸为大疫询诸父老皆谓百余年来所未尝见君闻之曰是责在我敢不力图于是檄郡守县令劝分已责以纾贫民而廪赈其尤饿者列状于朝乞蠲税语极恳切或谓君曰去年李巡按奏灾状稍涉疑误得罪不测公盍缓之君曰吾岂忍计一身重吾民患哉于是民欣然若危而复安若死而复苏葢湖海之间视君如坊而恃以无恐颂声作焉君子曰信哉君之为坊也大矣苏于天下为水国常次之松江尤甚虽中汇有湖东归有海而不尽泄也故十岁九涝而况今兹之大水乎是故昔之田畴今之湖海吾民鱼焉则固其所君当兹重任极力拯救旬月之间凡所设施当疏则疏当檄则檄知有民命不知其它民去垫溺以就坦夷水若为之杀焉然则湖海之坊孰大于是虽然岂止是哉记曰礼以坊徳刑以坊淫命以坊欲君于是葢兼举之可谓知坊者矣使天下之为巡按者皆君其人而民焉有溺焉者乎锡之士夫有颂君者诗既成什予为之题曰巨坊之诗致仕东阳训导张绶朝绅益之以图将为君还朝之赠而复来请序遂为书之若曰敢与知坊则岂吾之志哉

　　赠施雪谷序

　　山之邃而虚者谷谷而雪寒谷也昔者邹阳吹律而寒谷黍生阴而回阳固亦有机哉非心妙乎理者其孰能与此施君克忠医术名呉下其于人也扶颠起危葢亦多矣而名其药室乃曰雪谷或者曰克忠有生物之心者也宜以阳道自处顾于幽阴焉何哉克忠闻之曰病死地也药厉物也医危术也必遇至难则神功乃出若夫日用饮食少失调摄则夫人能治之而何贵于吾道耶故善医者先攻其难至阴之中阳道生焉犹寒谷之吹律也雪谷云者是之取尔人以告予予尝闻之亡者保其存者也此君子倾否之要道也雪谷及此其知之矣吾不知医尝读史记太仓公传其所称述盖皆生死存亡之迹即吾所谓至难者而易者不与焉雪谷盖多有之吾外孙华汉茎其一也他日传施君者当为书之汉茎之父珉具简请书归雪谷以为赠

　　潘氏四封诗序

　　一家而同官于朝者四人并受推封之典此世之所难也于是所封四老者皆康强无恙释韦布承命服以荣于乡葢尤难焉徽之潘氏以文学行业望于郡乆矣由前代以来簮缨相辉于今为盛今所谓官于朝者以位则有若某官某有若某官某皆进士也以属则其为兄某为弟某为叔在朝署间朝夕相从起居相侍谋议相质犹在家也葢潘氏之世徳于是乎在乃若四老各封其封皆如子官子拜于朝父拜于家君子以为异故有颂之以言者题曰四封之诗大其事也郎中旦袭而藏之请序于予予惟徳可以福征福不可以数定四老之封其遂已于斯乎由是而至于再于三未可知也倡以四封成以三锡始为家乗之光终为国史之盛所谓尤难者盖不在乎一时而已也是为序

　　重订一峯先生集序

　　一峯先生罗公在成化初既魁大廷入翰林为修撰未几上扶持纲常疏改官留都寻以病请归永丰山中若干年卒又若干年而文集出焉凡若干巻为古律诗若干首碑铭序记诸作若干首而已公天资高迈学博气充下笔肆然各极其意而闳阔竒伟严正端雅读之令人起敬起畏信哉公之昌于辞也然公志道德而尚名节于文章顾若后焉是以若是其少也集行之后或疑有赝焉以杂乎其间者其子今江阴教谕干等以予知公间以质焉予受而阅之既为定其可信者凡若干首其可以信可以无信者为外集附焉夫公之文岂不敏之所敢知哉今天下学士大夫聚而谈公之心曰青天白日者不谋同声盖公论如此是故公之辞可得而拟也公之心不可得而易也公之进既不曲学以阿世退乃曲笔以狥人乎乌乎此可以知公之文矣昔之君子尝以文知人今也以人知文独不可乎干也方懋于学葢夙得于庭训焉吾于斯重叹之予比者承乏视学公乡既为祠公学宫今于干之请乃亦不敢辞焉诸所向徃于公具见祠记特举其槩云

　　容春堂前集巻十四

　　●钦定四库全书

　　容春堂前集卷十五

　　（明）邵宝 撰

　　○表传【七首】

　　明故文林郎阳山县知县殷君墓表

　　君初赴阳山道出江西会予于按察分司三日而别予举仲尼忠信笃敬之训为君诵之君志素定闻予言益自信不疑君平生有天下之虑每论治必曰严明其诸区画无巨细一于整肃见寛弛之俗痛叱之不容口君自十二入邑庠受经于其姑之夫都御史冰壑盛公退与其外兄江西布政使中斋秦公订质疑义学日有进然累困场屋至四十二始膺贡卒业大学其为文虽时体必叅古法曰不如是不能过人评品精核不随人髙下此皆予所知及是为政往往相类独其识大进无苛察之弊与昔顿异阳山隶广之连州古所谓天下穷处君能不鄙夷其民始至即为讲律令俾知趋避又大书为善最乐四字印给之有兄弟争田者仿苏清河故事反复开谕皆感泣去凡死囚必求生道不得已焚香告天而后成狱狱中置一响板约曰寃未达者击之有所召集书片纸于门皆如期至数月间恩信旁达逺近胥向而君以劳感瘴竟不起君病时吏民祷无虚日又走百里求医连州及其没也市巷哭达于野君处事接物行以理遂止以理屈是非可否无少隐假与君游者始若难合终则浃洽至数十年弗替君讳贵字南金别号惺斋世为无钖人永乐间有以进士累官至云南布政使讳序者君之伯祖也君父缙母某氏君其仲子配莫氏先卒继鲍氏有子二人曰聘臣莫出其别出曰梦臣女若干孙男女若干所著有惺斋集藏于家君生某年某月某日卒某年某月某日年六十一葬以卒之又明年某月某日墓在某地从先兆也君之丧过杭予哭之恸聘臣等以墓表请遂为之其行之详在其内弟莫如山志铭者可互见也予尝观君论政似崔寔忧时似贾谊勤小物似江禄惇夫妇之爱似白居易笃朋友之义如李若谷落落侪辈中谓之迂者什人而九盖至于阳山而后信焉士之于世修之已难孚之人尤难固如是哉后之欲知君者请征于是是为表

　　明故朝列大夫湖广布政司右叅议华君墓表

　　君讳山字仁甫别号静庵华其氏也华自春秋来代有显人至晋以孝称者曰宝钖诸华宗之入国朝以进士起家者若干人实自君始君年二十一举于乡三试礼部登成化乙未髙第释褐知许州以父丧去服除迁南京兵部武选员外郎再迁职方郎中以继母丧去服除改刑部擢湖广右叅议奉勅提督太和山诸宫观兼抚民分守居二年乃自请致仕以归是为正徳丁卯又五年壬申以疾卒年六十有六子男三人伯頥季贲皆庠生其仲观义官女一人归庠生钱萃孙男女六人父季芳甫赠奉直大夫南京兵部员外郎母夏氏赠宜人继母娄氏封太宜人室王氏赠宜人继室施氏封宜人君子谓君以荣始终其葬也既有铭者其子頥等复立石墓前因其舅施君克和持莫君如山状请予表之乡士大夫类知君忠朴谦厚然君固亦有激发抗直者初君在许有王佥事埙之子某者司马马公壻也犯法当死董佥事龄欲曲全之君入分司庭辩至免冠吁天顿首不已董媿谢卒抵于法钧邻于许徽藩国焉许有奸民两以地往献凡若干顷君执不予董长史彛见许濠有荷华之观肆言欲请之君曰是不可以言争即日令决其水荷乃不华民免于扰临颍民史经左诱其尹指盗诬人尹故为执政者友监司庇焉因减史罪君请附诬告致死人律上下称允其在兵部先为武选后武选缺官君以职方郎中摄其事稽世阅人迁代纪袭惟核惟法不少徇其在刑部能以安静息请托在湖广尤着介特襄阳民冯成以罪减死当戍边乆讼避遣君立遣之蔓逮者始获安业道士有怙势冐领度牒踰礼部数者君置之法郧阳饥廪无以赈君为发襄阳粟或以擅告不听房山为流民薮新作县治而未城君曰非备也亟请城之其它事类是者尚多若恺弟近民者则固君所长弗论也君文学雅醇举以易经而旁熟蔡氏书传许政暇时为诸生讲说无倦季芳甫夙以悫称母初生君其父夏翁素知星术谓此子后当贵稍长学于魏茂之氏有勤敏称其族之望曰时济者于君为伯父行遂携以归与其子珵珏同师讲授后珵以贡官光禄署丞珏以进士累官南京吏部郎中而君为先登榜于里门乡人为时济翁侈谈之季芳没于许须材弗得民吴茂者年七十余矣有蜀材将为身图乃以归君季芳于是乎殓论者谓可以观君惠焉君之请致仕也或曰有进阶例少事灶媚可得之君曰此固以待恬退者兹欲附焉而乃用媚乎故归以旧官其善退如此乌乎今之君子以成进士为荣君出而守郡入而分曹再出佐藩皆可以行志之地故不惟乡人荣之而邦家咸荣之至于未老而请优游以终又古今之所谓荣者虽然荣而茍得之君子不贵也若君者庶几无媿于荣焉尔矣吾故知君特为书其大者俾刻于石有过君墓而欲知其人者请于斯观之

　　李天瑞传

　　天瑞讳文祥姓李氏天瑞字也世为湖广麻城人祖某正统壬戌进士累官山西布政使父某成化己丑进士歴陜西叅政叅政公配赵氏生天瑞五六岁即露头角及就傅授以书多诵强记应口属对辄能惊人十三能文十五学春秋书其简曰学不到圣贤终为人下二十中乡试髙第卒业南雍愈力于学登丁未进士以风义自持一时名士多与友善见沉浮世事者辄叱詈之上即阼上新政疏要在一权立法进贤黜奸广言纳谏语过切直疏入数日召诣左顺门中人传诘疏中中兴再造等语以为不祥天瑞从容对命既而得旨俾佐剧县遂补咸宁丞至谒上官有欲门见之者天瑞郄立不进曰庭叅有礼此非其所上官改容礼之廵抚欲调守城卒从廵而民壮代守天瑞悉放民壮卒不果出凡居数月民吏畏服或言天瑞不宜外补上意解时三原王公再起掌铨因奏召还关中父老拥道号泣监司有所馈者悉谢不受人以孟子宋薛兼金为言天瑞曰孟子大贤必有所处吾宁过中不敢假以自欺也既至授职方主事居十八日中书舍人吉人以言下诏狱乃有媒蘖天瑞妄议朝政者于是被逮成状下法司拟罪主者承望比附加重天瑞曰天下后世公义固在复何恨哉诬伏不辞中外寃之既而有欲指媒蘖者以讼其人惧乃密解从轻降兴隆卫经歴兴隆处苗夷间为云贵要冲途有给递疆有窃攘上慢下抗名分荡然天瑞立法均差复招致寨长申断场禁虽异种部落亦凛然知畏相戒无犯提学吴副使檄兼学事天瑞首新文庙簿正祭品置田以供博选俊秀分斋肄业亲为讲说邻境士闻风来逰者若干人俗尚邪术病必祷鬼丧必奉佛天瑞集僧巫火其书器遣就常业或以岁旱请召方士天瑞曰毋吾自祷之卜日斋戒将有事于群望是夜雨厥明徒跣走龙洞大雨及还乃止都御史邓公廷瓉奉命征苗咨访兵畧大竒其才以宪职荐天瑞曰昔以言出今以军功进不可固辞不得乃请赍表京师因图告归疏两上不许即日南还大雪中行数百里至商城曲河冰陷陨焉有司出诸冰中殡之弟文祯奔赴以其丧归塟于蔡家园之原天瑞少有大志读书积学昼夜不息其在家敦行孝友施及宗姻至于义所未安辄侃侃正论辞受取予一审于义好分别是非寡合少容人颇称傲亦不之恤及更事乆深自抑损每以浮名为虑凡有议论原古证今具有条绪于文亦然诗尚精婉所著有检斋稿若干卷生男一曰京元夭死女二年三十论曰古有磊落竒伟之士天瑞殆其人哉方天瑞弱冠时精神气槩殆将傲睨一世及迟回颠顿曾不少变而持之益坚其执礼似简尽职似矫守法似刻非君子鲜能知之若夫敛华就实每恐规模太广而才力弗逮不以自沮而必求往进咸宁之振奋兴隆之综理亦可观矣充是心也何所不至而遽至于是岂非天哉先是天瑞雪中过予于许留三日而别论讲经史旁及时事以至词章翰墨无不品评自谓慕古用心极苦恐不能寿已而果然岂非天哉乌乎天之于才生之固难而卒自戕之果何为哉果何为哉

　　史直庵传

　　直庵讳埙字符谐以子贵累封奉议大夫户部郎中姓史氏世为溧阳人系出周太史佚汉有讳恭者用外戚恩得矦其三子季元封平台传三世曰崇光武初迁青冀刺史以军功改溧阳矦遂居溧阳终汉世世爵有功徳其地因庙食焉今谓之祖矦吴晋之际嵩爽等列爵数人唐宋以来代有显者元敎谕大用为直庵五世祖生敎授和卿和卿生彦刚彦刚生舜安舜安生仲和号东庄东庄娶于周生直庵五岁而孤甫弱冠即有树立之志每以不逮养父岁时祭祀流涕不已卒与弟某勤俭自励复还故业既而祖矦庙田侵于乡人讼而取之又念从兄源有战没之忠从父辰有刲股之孝祖姑贞有沈渊之烈创祠于祖矦庙傍曰三节时矦族繁衍满乡邑居湖埭者且百余家直庵行尊行称朝夕省阅善者有劝不善者有戒戒之不从会众挞之以是湖埭之史鲜犯法者平生刚直好义有巨室匿群盗直庵面叱之巨室嗾盗刺焉盗至不忍害而去景泰天顺间连三岁歉直庵悉发贷里人后不能偿不少校遇乏者辄周之虽妻子仅足而恒以为急故无疏戚近逺皆以长者称之其家法暗合古人为君子所取者尤多年七十一以弘治丁未四月某日卒子三人学孳孚学举进士今官郎中以治行称孙三人论曰予与郎中君为同官尝闻其道溧阳矦谱系甚悉又尝闻其三节祠之故各为诗纪之及观吴太史述直庵翁事行乃知世徳之后犹有人焉经着象贤传论复始不可诬也使翁不自立以怀先古则所谓祖矦庙者且将废坠况三节乎由是观之翁惟无所遇故止于是茍有所遇其可书当有尤大者矣虽然翁不自见以归其子孙岂有量哉岂有量哉

　　厉青田传

　　青田讳升字文振别号雪庵无锡人由县学诸生升太学选青田知县居若干年致其事归乡士大夫称之曰青田君自为诸生耿介不妄言笑于辞受虽小不茍论事是非人贤否执所见不少狥人故或迂之或固之而识者谓其有古人风青田居万山中与福建接壤间更叶宼民贫以猾号称难治君治若甚易盖得昔人羣吏奴仆百姓妻子之意君初至民有周姓者与盘石卫军某讼五年矣君听之数语遂服出而哭曰厉公早至岂有是乆狱哉邑八都地报银矿发监司临焉议岁以贡有术者谓山木润秀所产必广公直前曰吾闻金能克木信若人言金气盛矣木何得秀润如此监司犹未信同官勤君从之君曰如吾民何申辩数四必寝乃已镇守中贵岁以矿一至其邑所费不赀君于馈不缺礼而已至其它费岁率省昔之半由是民安其业君乃劝学兴贤旌举节孝礼文亦彬彬焉先是知县金川谢某有善政民尝以君并论君屡请老辄留于民适朝京师故得遂请民闻之欲追留之而君至家矣于是既为立碑复建祠祠之及没众设祭哭于祠所著有雪庵集子一人曰得秀二泉卲宝氏曰仲尼告子张忠信笃敬虽蛮貃之邦行矣青田为浙东岩邑而厉君为之遗爱在民去而思之没而吊之若不能解于心庶几得乎是者不然此岂声音笑貎所能为哉君归未及年人尤嘉其恬退于是青田之名益着予按察两浙适青田诸生以史事见询君遗迹盖无间吾乡评云

　　张氏女传

　　张氏女秀汝宁西平人父文尝为慈利主簿女年十七许嫁同邑尹氏子琳越明年琳病死女闻讣易服悲哀若已嫁者塟之日请于父母往送焉临穴慿棺痛哭几絶及反复请即尹当丧父母许之疏食麤衣日夕侍灵几左右未尝离一歩舅姑不忍也微劝以他适女曰是何言欤誓死为谢一日闻嫡母宋疾甚亟归问焉宋思鹿羮女知不可求乃濳刲股肉作羮以进宋疾遂愈女复至尹氏所居守如故又五年以疾卒年二十六先是廵抚都御史无锡杨叔玑廵按御史武进薛志渊皆尝遣使存问且令有司月给米一石既而有司请旌表事下礼部以不应例罢及其卒也逺近见闻莫不悼惜二族长老暨乡人耆硕合议塟之从琳兆谓之女志廵抚复为文遣官祭其墓越十有三年予来守许许于西平比境前吏目薛悦之以告予为之传云论曰卢予家有言女之情以接见而恩生成妇而义重乃若张女秀盖所谓生有未见之悲死有非妇之痛者而恩义如此其加于人岂啻一等哉昔卫女嫁齐太子中道太子死问傅母曰且往当丧丧毕女不肯归终之以死此与张女事若相类然张女未至中道且不问于傅母其天资又当过之况专于夫或衰于亲出于庶或忽于嫡人情皆然而女也独能不偏重焉使其被以关雎之化而得薫陶之素则其进而之于中行也殆不难哉

　　东山公前传

　　东山公姓刘氏名某字时雍岳之华容人其先自宋都统宝从岳武穆平湖南武穆死弃官居华容十一传至松岩公某歴官按察副使实生公公幼时杨文定公见而器之为定今名稍长学于黎文僖公领湖广乡荐第一登甲申进士改翰林庶吉士与今大学士西涯李公辈十八人同时有文学名授职方主事进车驾郎中尝奉使山东河南上救荒事宜若干条皆切时务未几尚书项公忠以职方事剧乃请调公职方公按章酬应动中事会时有中官用事献取交南策以中旨索永乐中调军数急公故匿其籍使者旁午吏数被捶若弗闻者独徐以利害告尚书余公子俊力言沮之事遂寝朝鲜使者为邻境所邀刼请改贡道中官有朝鲜人为之地事下兵部议将从之公曰朝鲜贡自鸦骨关由辽阳经广宁过前屯而后入山海迂回四三大镇此祖宗微意今若自鸭緑江抵前屯山海路太径恐贻他日忧卒不从敌数入云中边帅失律中外震惊调发战守日无虚时每一报至尚书必曰刘郎中云何所言輙行行輙获效时右侍郎缺中官有欲荐公者遣人言于尚书冀一往见公巽辞谢之然犹迫趣不已乃自求外寻出为福建叅政奉勅廵海海道兵乆弛而仓储既于势盗卒难就理公曰在得人耳谋于镇廵首选卫所军政官而择其尤者总诸水寨兵造战哨船各若干艘缓急异用葺仓计储立收支法寨设一馆而亲督察之不半年海道肃然琉球商舶遭风漂至平海守者私于阃帅以犯边报欲剿之而取其财兵且集矣公廉得其情遣数人乘小艇招其首领厚恤而遣之众始哗然后竟信服升广东右布政使适黄贼初靖财匮费繁有司城从化县累年不就民尤患之公究事体节费便民择人授之逾月而城成先是广西泗城州官族弄兵方命兵部议抚谕之不服则继以兵谓是行非公不可公承檄即往反复晓譬先恩信次福祸词恳意至数月间叛者大悟胥戕以灭兵竟不用既还广东后山宼作督府檄公率兵平之公恐延及胁从乃下生擒之令有所获则集土人审实乃斩因而得生者过半尝过崖山吊大忠祠念宋慈元后陵寝无主辄泫然曰后与陆张二臣同死国今大忠有祠而慈元不祀忽诸于义弗称谋于白沙陈公甫为之立庙人感其义不日而就转浙江左布政使在浙甫八月吏蠧渐革而用法优裕犯者不怨于是河决张秋擢公右副都御史治焉公既至乃集山东河南二省守臣议以事关运道莫敢适主公曰河性猛悍张秋乃下流喉襟未可辄治治于上流分导南行复筑长堤以御横波且防大名山东之患候其循轨而后决可塞也遂疏孙家渡河三十里四府营河十里筑长堤起河南胙城尽徐州经滑长垣东明曹单诸县长三百六十里量能任功敷和宣勤五旬而事竣会上命内外臣来乃于张秋口南开河三里通运舟及冬水涸而塞之已而决塞悉如公初议有勅就劳且召之还加赐羊酒金绮公曰兹惟天意某敢贫以为功闻者益重之论功进左副都御史佐院事公疏辞不许转户部右侍郎再转左侍郎又两疏乞归不许越一年敌逼云中上谷上命兼左佥都御史往理兵饷公以内地刍粮不能出关出关者率以银易之利归势家乃拟奏减价寛民别设仓于近地募商给军率以时直由是宿弊濳去什九有三便焉及条上他便宜皆从之未几还朝居数月移疾乞归疏再上不许而同朝亦多愿留者公坚卧三请仅得予告因自为寿藏记叙其平生履歴岁月刻石以归曰恐后人溢美我重地下累耳君子谓公不伐之心逺及身后况其生乎其可谓忠且朴矣公释褐迄请老凡三十五年所至士服民怀有所为皆愿尽力至于权贵强悍号称难处者公夷然与之无不得其爱慕至有终身焉者接引士类寸善片长每自以为不及忧时悯俗形于色辞事关国家利病断断不易而周旋其间必求济而后已尝以先世二宗属族疏散墓几弗可识作敦本堂岁举二祭祭毕有燕以合族人且为家规诵燕所敎子读书兼力农务常命督耕雨中曰习勤忘劳习逸成惰吾困之将以益之也或劝公为子乞恩公曰此固国典然以待贤有功者某何敢哉公为诗文有自得之趣敷奏复议操笔立就而明白切要转折流通足以动人有东山集若干卷公二子长曰祖生次曰祖修赞曰寳幼闻公名而未获识及至京师则闻西涯李公谓公乃昔人所谓与物无竞临事有为者退窃自叹安得一接风采以慰平生而今乃得朝夕承候叅之所闻信不诬也公扬歴中外八迁厥官靖宼者三行边者二治水者一皆天下之所谓难事而从容暇豫以能有成功其所不为又皆夫人所未及见且不敢执者由是观之则其所养亦足暴于天下矣乃若壮而奋庸老而委顺而皆不失已焉非盛徳其能与于斯诗称明哲书叙孝恭公有之而或乃谓古今人不相及岂其然哉岂其然哉

　　容春堂前集卷十五

　　●钦定四库全书

　　容春堂前集巻十六

　　（明）邵寳 撰

　　○碑【七首】

　　南乐县仓颉庙碑铭

　　南乐王矦汝昭为邑之明年改建仓颉氏之庙庙成树碑中庭以丽牲焉因刻岁月而属寳书之寳未尝习古文其何敢执笔于斯惟颉为黄帝史臣实始造鸟迹之书厥后变为古文古文变籀籀变而大篆而小篆而隶隶之变为真为行为草由今之真行草而视古文则逺甚矣然其形声之类皆颉之遗也顾虽不敢抑何能忘赞颂哉夫颉始制文以代结绳万世宗之宗之则宜祀之然而后稷以榖勾龙以土万世通祀而颉也不与乌乎颉而上有伏羲氏伏羲氏八卦文之肇也颉而下有仲尼氏仲尼氏六经文之成也颉之功孰与二圣故万世知二圣之功颉不与焉岂其下于稷与龙哉或曰微颉斯文亦有制者世运之相承不得不然颉奚其功虽然颉为之是颉之功也况饮食必祭示不忘本古之道也而操简握管记事立言者独可以不知颉乎物原其初事究其所从始颉既不得通祀兹其故邦庙其可不崇王矦之政于是为大矣矦名徳无锡人铭曰维魏之西维卫之东有神斯宫曰仓颉氏维文之宗矦行其庭慨其芜落仍而有作宫以妥神赞颂在碑惟颉之功惟天之机惟物之象惟民之宜前羲后尼建立三极颉于其间亦克有力相彼鸟迹在古犹今颉神虽亡其存者心斯宫斯享尚时歆之
</div>
    <div class="pagination">
<a href="容春堂前集_page25.html">上一页</a><span>...</span><a href="容春堂前集_page21.html">21</a><a href="容春堂前集_page22.html">22</a><a href="容春堂前集_page23.html">23</a><a href="容春堂前集_page24.html">24</a><a href="容春堂前集_page25.html">25</a><span class="current-page">26</span><a href="容春堂前集_page27.html">27</a><a href="容春堂前集_page28.html">28</a><a href="容春堂前集_page29.html">29</a><a href="容春堂前集_page30.html">30</a><a href="容春堂前集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
