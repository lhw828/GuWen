<!DOCTYPE html>
<html>
<head>
    <meta charset="UTF-8">
    <title>傅与砺诗文集 - 第 2 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅与砺诗文集 - 第 2 页/共 21 页</h1>
    <div class="content">　　温温匣中玉什袭慎自持荆和始见赏举国竞慕之青蝇遽言集鱼目亦相嗤昔为人所宝今为人所疵保终谅庻防逝者已如斯
　　白璧易为毁常惧世所捐忧心日悄悄自好反成愆君子逺嫌疑胡为偷自安始知丘山累乃在半辞间盗金信不疑攫尘惑子渊故心苟不易既往复何言
　　飞雪篇
　　北风厉中宵明晨散飞雪连翩素彩动泱漭隂结羣林互腾耀众景纷变灭既増寒竹姿复宜青松节因髙始成势遇坎俄就缺东西衢路间来往昧深辙众秽交凌践幽光自娯恱皎皎恒易污无为恃清洁
　　寒竹篇
　　寒竹依涧阿石生何磊磊滋息因厚地生成借宰春阳散华景枝叶被光彩及兹芳嵗防使我忧心痗遽悲凛节变但恐惊尘浼寒燠既异宜迟莫复何悔淇园防未息嶰谷音犹在君子夙相好深懐邈云海竹性谅靡迁人心惧中改愿言卒封植勿使伤樵采
　　梅花曲
　　素芳何婉婉姣服耀江湄美人慕佳植托根乃在兹朔风振严冬孤花难自持流尘复浩浩焉得不为缁芳筵坐积思急管夕伤杂顷筐塈佳实所愿及良时感彼李下人正冠乃见疑礼义夙所敦人事偶乖暌抚树倚増叹中心谁复知
　　刑部王主事幕尝有菊一蔕三花尚书僚属咸异之号三台瑞品属朝之太天士能文辞者传咏其事至是奎章赵授经以其卷见及为赋五言一首
　　西曹应秋商庭户肃以清金行戒时令嘉菊正罗生台精丽前除流耀发华英三蕚专夕秀众芳谢春荣连枝靡阿比同气斯合并匪兹恤明刑何以获休徴愿言保初服永懐歌德馨
　　勤耕亭
　　日月靡闲暇四序【一作时】更运之斯人务作业矧敢怠遑时负耒适西畴恒患耕作迟仲春时雨至羣物具含姿牛食青涧阿鸟鸣芳树枝兴言播嘉谷夙夜将耘耔岂不懐逸居亦念寒与饥但使秋税毕聊乐及吾私羲农虽已逺沮溺不吾欺努力顺时令素餐非所知
　　右诗为邹福作也福丰城田家子事艺文揭先生余力能读书为声诗又喜国语习通其学然朴慎不忘乎勤先生甚喜之尝手书福自为诗七首叙其所从出京师为文词者福多得其题述是何福之能使人爱若是也学者果皆系所出乎于是益知艺文为有徳矣
　　寄题奉元张氏望松亭
　　青松翳髙坟重壌闭隂孤亭何郁郁林气肃已深白云翔其巅悲鸟相与吟伫立以瞻望哀思不能任时祭罗豆觞祖考聿来歆嵗晏寒风至零露亦在林危柯起凄怆令人生悲心逝者已如古来者复为今
　　清明日逰城西诗并叙
　　予资嗜幽澹所遇名山水兴至輙翛然径造兴尽即休无留滞之意客京师三年闻西山之胜未至焉乃元统二年二月二十五日为清明节风和景舒卉木妍丽金华王叔善父四明俞绍芳同里范诚之与予从一小苍头载酒殽共出游城西遂至先皇帝所创大承天护圣寺纵观行望寿安香山而还先是约信宿徧歴山麓诸寺乃止至是谓三子曰是行适意尔即一诣而穷其胜岂更有余兴哉相与登髙丘借草而坐酒数行约赋古诗五言六韵五章道所得之趣书二十字乱器中人探五字以为韵时诚之止酒予又性不饮叔善绍芳脱冠纵酌旁若无人予亦吟啸自若都人士游者车服声技相阗咽金壶玉槃罗列照烂意若甚薄余数子者而又有若甚慕者焉既夕罢归所赋诗各缮写为一卷明日防余于杜氏馆中夫予在同游间年最少而好任意兴三子不以予年少而夺之诚之与予俱不举酒而能从二子之饮不厌其醉是游不已乐哉叙以识之
　　曜灵动若木晨鸟鸣东窓兴言集俦侣西郊出翺翔登髙望荆呉延目极三江密林何庵薆【或作掩蔼】嘉树翳苍苍感此时节迁慨然思旧邦乗风即清旷薄使我心降出自城西门未知道所穷竝驱陟长阜山川郁何雄累累道邉坟四顾生悲风茫昧万物始晏晏天地终隂阳相推化焉知抟埴工谁能同朽木俱尽委蒿蓬
　　梵宫何巍巍白日耀流藻前楹交网树隂阶被灵草宿昔构华丽河沙施七宝丹霞通飞阁清颷激驰道车马纵【一作从音同】横至虚空漫浩浩飞龙逝不返令人伤懐抱游子爱良辰出门各有擕阳春发惠气好鸟鸣喈喈芳花明曲陼【一作渚】新杨拂大堤羣物纷相恱斯人多所懐飘彼陌上尘化为水底泥百年亮如此不乐复奚为长风度广泽清辉泛遥甸曽宫岌崔嵬落景驻遐眷羣观各侈靡金宝列丰膳幽赏聊共娯谁云极游衍唼唼水中鳬翩翩云间燕微生亦何勤志足【或作七非】非所羡
　　寄题呉兴马氏清华堂
　　丰堂翼华构阳景丽前楹曲流相纡带轩牖一何清微波涵素晖嘉卉发丹荣中庭列图史芝柱亦罗生有酒介眉寿内无忧患并朝弄石泉水夕采玉英从之不可得愿欲濯尘缨
　　题渊明漉酒图
　　渊明性嗜饮所遇适其真漉酒东篱下邈若旁无人捐绂非所吝焉爱头上巾田园日成趣松菊相与亲百年何为尔酩酊及兹【一作此】辰【或作晨非】陶然至和内混沌以为邻
　　送陈助教众仲赴江淛儒学提举二首
　　登髙送将归车马横道周白日明大河逺望怅悠悠宿昔违乡国慷慨事行游懐宝非固售同气乃相求兹焉去皇邑被命赴南州诜诜胄子徒恻恻不能留逝将敷文教迩可被遐陬我无千金赠临别恒懐愁独有清商曲可以慰【一作喻】绸缪
　　秋风吹浮云鸣鴈复南翔山川【一作水】何憀栗草木日夜黄客游嵗云除【直虑切一作莫】僶俛懐旧乡君行即呉防执别此河梁淮泗多奔流云海浩茫茫灵颷翼飞舻驰景曜征裳去途日已逺来防日已长援之不可得踯躅情内伤
　　瑞芝曲【并叙】
　　瑞芝曲者为麻阳簿任君作也君掾顺元帅阃时芝产于所寓之地以为瑞图之以传四方思州刘文学来京师持以示余求咏其事按王充论衡土气和则芝草生又鹖冠子曰王者徳盛则芝草生醴泉出然则祥瑞之至有以也任君是图岂私有之哉亦将以侈国家之瑞也吾闻古者以君子在位贤人众多为国休祥任君继自今相率其僚为岂弟之政以布天子之德于民则为祥莫大焉草木之瑞云乎哉
　　圣人运元化和泽被遐方黄灵启幽秘朱草发嘉【或作佳】祥晨敷秀蔼蔼夕含芳庆云流瑞露丹霞沃天阳絪緼所凝结造亦何常夷居勿云陋斯人乐以康继今崇令德诸福应时昌
　　题陈氏菊所
　　陶公逝已逺举俗慕髙情之子厌尘杂开径挹其清晨起除翳菑【或作防】种菊蔽【一作满】前楹结根固其所独立谁为荣中园何棻敷绮席防朱甍车马日自臻丝竹腾妙声凝霜既被野緐露复盈庭百卉岂不佳朝敷夕已零东篱信凄索可以托幽贞
　　题董氏具乐堂
　　董生筑髙堂于以养其亲温轩纳飞旭凉牖谢流尘大椿蔽庭前慈竹映冠巾中厨足甘脆可以奉昬晨有酒及嘉宾余欢洽四邻生当隆盛时至德复无垠羣动各蠢蠢灵明贵斯人既复为男子夙夜懐苦辛年命恒【或作能】几何胡为劳其神所以荣公者乐世乃忘贫矧兹堂上翁安富殊等伦夫妇齐寿考遐福日以臻有子才且贤有孙复诜诜如何不为乐言笑及良辰好鸟四时鸣佳花萎复新黄髪日娯戱焉知冬与春
　　挽张隠君
　　峩峩浮栅山郁郁彭蠡滨中有隠居者逍遥毕冬春读书偭城府杖履率耕耘鸡黍防田家酒醪合四邻既醉亦咏歌富贵如埃尘一朝厌浮世含笑返其真贵贱同一尽各为丘与坟所立苟不忘浮荣焉足珍
　　彭叔璵得杏花一枝归置小斋同居王叔善甫邀余同赋杏花曲人一章约五言五韵
　　朱葩含朝景流芳自中园顔色一何丽【一作媚】灼烁耀櫺【或作灵非】轩嘉宾从外来临赏各欣然同根岂不好异处乃殊妍贞心谅自知脉脉终不言
　　题丛蕙
　　蕙叶何青青罗生被岩陬中庭忽邂逅四顾风萧萧含翘纷旖旎懐馨洁以脩时俗苟不佩芳草或为茅微物恒易迁君子内伤忧愿从芝兰化庻异薰与莸
　　题草虫图
　　大气流天地动植纷自形阳卉耀春华隂条敷夕荣昆虫信微细于以托生成守宫夫何慕蛮触战奚争蚩蚩伏青防跂跂缘紫茎促织焉念寒牵牛不事耕蜈蚣性含毒多足复能行庄周齐蝶化晋惠昧蟇鸣蝉翳髙枝君子慕其清螗蜣溺所嗜污秽不能灵感兹动中懐变幻焉足慿羣生各有命鸿化亦何情
　　送张景阳归觐
　　鸿鹄懐逺举骐骥慕髙驰志士多慷慨文墨徒相羇挟舟行逺游翩翩至京畿京畿四方防冠佩交陆离紫宫承星辰髙葢岌云霓圣人内垂拱至德徧羣黎求言逮微贱一善思罔遗君子道既达胡为忽言归严冬霜霰零晨起候鸣鸡送者亦在门南望各逶迤愿君自贵重嵗寒勿相违
　　题【原阙】
　　太虚凭絪緼万化更往还涵生虽异灵蕴德谅斯全圣人系周易兹道廓以宣鬼神无逃情天地泄幽稽微内无象举大穷八埏研思何能极精义乃不烦来者纷讨求窈窈元气端君子依恒运小人昧至言忧道不可忘正利非所先需进良有时知命复何患
　　使至真定赴都计事遇大雹伤谷时逆臣唐其势诛
　　午发滹阳城莫投郭村店人烟树相错分野昴所占连屋临古涂幽花垂深堑行旅各已息下马缷征韂形容风日槁衣服尘土染倚牀秋萧萧汲井月滟滟舍翁得客喜亭长见官厌田家始收获勤苦供税敛夜来大雨雹妇子忧食歉还闻公侯家终嵗酒肉餍天子今圣明诛锄尽奢僣覆车监前辙焚室戒微熖祸淫良已速福善终必验区区子何人行役奚足念
　　中山北道傍丘阜
　　自出城北门平野亘长云道傍多髙阜累累若丘坟丰草为不生白日何氤氲焉知非陵墓下有长逝人棺椁化为土衣冠腐为尘既往不可见来者不可闻百嵗何足恃为生良自勤
　　八月十三日至京
　　孟秋凉飊至驱车出西门去京始弥月白露忽已繁兹行亦何为于役义所敦山川既悠逺晨夕违凊温我马北以南岂不慕丘园努力在王事贤劳奚足论
　　九日夷山驿
　　驰驱渉长道时节良易更去日能几何商飊飒以盈蝉号且息羣鴈翩南征兹辰发重九在俗岂殊情抗袂出虚馆登髙望旧京圆穹无留翳素颢有余清延瞩周四遐但见古时城頽宫委蔓草乔岳袭前名茫茫隂阳间感此百虑并我性不解饮虚觞聊自倾
　　使还至长沙侍严亲及外舅孙公游
　　仲春景气妍卉木具萋萋中园凝芳晖时鸟鸣且喈游子逺于役嵗晏乃旋归父母日瞻望亲戚久暌违及兹时物佳少长翕相宜擕壶出东郭聊以舒永懐鸿鹄随天风焉能忘旧栖王事亦可念朂哉以驱驰愿言饮春酒各保黄髪期
　　歌风台
　　黔首厌秦暴龙德奋炎刘英雄乗天诛防劔起相仇天风隳陵谷飞云扬九州天下事既定懐土未遑休置酒宴髙台中厨进庻羞悲歌落林木父老皆涕流功臣日葅醢壮士复何求至今丰沛间长顾使人愁故乡帝所爱零落遗旧丘大运各有终圣贤谁能留焉知万嵗后魂魄复来游
　　云松巢为镏益之题
　　青松矗云际此有巢居者心清谢秦爵根逺思夏社斤斧庻不戕栋梁谁能舍常懐太古世木处人事寡髙歩凌靉叇幽楼据潇洒星河入户动雾露当虚泻重霄纷相属九域莽在下磅礴俯大气微茫见平野飞仙遇相即风翮时可把浩浩区中尘流景若驰马鳯鸾或丛枳燕雀乃大厦所以安一枝万事齐土苴
　　送范恱古再之江西宪史二首
　　客行辞国都南望越山河燕赵宛相距呉楚为我家别离生永叹送子以长歌长歌慷以慨忧愤一何多大道日隳坠逝川无还波浮云翳中天明月乃为瑕君子烛微词小人祗自阿素心苟不渝非意焉足加严霜厉松柏日出当奈何嵗晏将自见慎勿改其柯
　　疾风暴陵谷所触为我仇林木无宁枝大江汨其流悄悄君子心荧荧増隐忧嵗月忽驰迈行道阻且脩白日临九围环照靡穷陬卞生献竒璞再刖始见收不有固穷节焉能忘怨尤行矣勿重陈居易复何求
　　送别宋子与
　　人生若浮云冉冉各四驰居同桑与梓防合乃在兹华月洞灵襟髙霞敷丽词晤言永相好暂失系懐思矧当万里行策马从此辞旧乡未同返胡能忘嗟咨仲春景气妍翔鸟恱深枝弭节湘川澨迂辔俯江湄及家洵云乐懐土非所期荣名务不朽慎勿弃良时
　　用谢晖入朝曲分韵送马中丞赴南台得收字就用其体
　　金陵郁迢递行斾暧悠悠兰台清露集松庭晴霭収白鹭回脩渚朱鳯矫崇丘离离曳青绶振彤驺逺甸芳风散神都旭景浮临轩结冲想还车寜久留
　　朝出国南门
　　朝出国南门北顾望重城紫宫承星辰双阙岌云兴贵贱各有安孰知昔所营天地忽震荡山川皆沸腾虹霓贯白日鸟兽相号鸣达士多忧伤贪夫偷自生伫立何长叹天道安可明
　　西行出周道
　　西行出周道歴览坐平原瀍涧何寂寥丰镐着浮烟二公营洛邑王业亦已艰禾黍忽杂离麦秀复芊芊不见旧宫室但感书所言嬴氏灭诸侯雄跨六合间商君用法令一朝废井田赫赫彼宗周在昔多圣贤消歇无复余何况恃强坚
　　和周伯温翰林斋宿
　　英颢散微飚圆灵夕清穆词林届严祀斋房敞空曲临下赫明明在公诚属属风条象九奏露树彰三沐书告蠲柔翰陈诗列明烛从昬礼既防迨旦兴犹夙皇德亮时歆景命恍有仆升气清萧间奠币纁束神休对精享至和敷百禄将事庻无懈来祀永相瞩
　　秋日懐揭翰林二首
　　凉风吹庭树天地何萧索蝉寂不鸣羣鸟飞相失寒气日以至谁能无处室驱车望江介道路焉可述河济无安流原野皆荡潏稷黍宁复遗草木但蒙密虎豹无时号蛇龙多夜出对此不能言懐人易成疾
　　逺行去乡邑单栖无匹俦黄鹄鸣中天夙昔乖所求东西无恒舍南北异遨游同居更杂处谁能心不妯日月游无厌望疾若流咫尺逾千里翘思若三秋白露凄以降寒风忽我遒兰芳委岩谷蔓草靡道周君子多思念感物谅懐愁海河岂无梁风波安可由且复加飡饭无为増隠忧
　　送仇继善归光州
　　季秋寒风发时物日凄凄鸿鴈鸣索羣野鸟求其栖寒暑不贷人客游多所懐昔为山上云今若水中泥曲躬徇微禄时俗谁能谐大道良阻脩中路顾低囘朝发城南门日莫淮水西归哉从吾志贵贱焉可齐
　　送萧介石
　　游子慕名都负志辞草莱驱车望国门宫阙何神哉月入轩车动鸡鸣阊阖开王侯多宴集管切云哀燕俗信豪雄自古皆爱才黄金致贤士宾客四方来俛仰时既迁蔓草没荒台不见古时人何以舒永懐舍兹复南去怊怅不能裁【怊一作惆】
　　冉冉嵗将莫寒气下严霜征夫懐往路执手野徬徨草木既萧条山川悠且长念子今何向言适邹鲁乡泰山郁崔嵬沂泗浩洋洋自昔生圣人衣冠宿所藏诗书被遗俗礼乐未云亡岂不念时命斯道不可忘愿求同心者擕手与翺翔
　　题胡氏存菊堂
　　素商薄庭户丰草日易萎晨兴顾林薄百卉无复遗丛菊依前除迟莫独相宜清飚振绿叶零露发幽姿淹留谅有俟暴盛非所期对此时物佳欣然赋新诗嘉宾既在门有酒复盈巵日莫采其英斟酌及兹时四序委元化焉知荣与衰
　　九日防饮和胡古愚并简诸公
　　凛秋肃已至荣木遗故枝萧萧鞠在庭泛泛酒盈巵兴言爱重九良防欣及期饮酒非所性杯至聊共持天地啬余闲羲和逝若驰隂阳纷离合变化杂神竒太古不可还淳风日已漓佳辰乐清防言咏竟余晖微月忽在楹惊飚满裳衣斯兴良未极擕手且同归
　　题【原阙】
　　圣人肇宫室制作配隂阳般输守规矩经画故有常营构在斯须斤斧若飞扬深林产乔木可以胜栋梁大材谅不遗细者各相当青云岌华厦丹疏通曲房日月齐晦朔天地儗圆方茨塈既具周丹垩亦辉煌居处信崇髙先民不可忘君知太古世巢穴以为堂
　　和赵德隆秋夕雨
　　落景翳重城凝隂起初夕萧条飞雨至散漫轻飚激洒幌静弥多喧檐暴复息清商乱急管遥怨生离席游子恒念乡气凄感时易既兴北风叹亦抱南山戚晨鸡不废度征鴈无宁翼向道乖夙期寸隂违所惜咏歌良可兴幽懐坐填积
　　和韩都事秋夜
　　招摇指西北河汉被天东四节自成嵗衰荣焉可同阳卉日萧条隂林不复浓慷慨夜多念太息惊凄风雕鹗【一作巨鹏】蔽中天野草集蜚鸿【即虮蠓】羣物各有适焉知心所从
　　雪中送宋上舍仲敏归滑州省亲
　　北风何烈烈雨雪亦雱雱游子去成均将归【一作往】古灵昌诗书岂不乐嵗宴懐我乡我乡伊可懐父母在中堂休告亦有时定省焉可忘浮云逾大伾白日照宣防子行日已至送者各尽觞当歌念逺游令我愧中肠
　　寄题番易刘氏静观斋
　　万化纷往还隂阳相终始人生齐性命谁能独离此寂寂山中士防防防其防大穷六合外细摄秋毫里因兹达变化何甞惑生死林春野花发庭雨流云起对坐终日间悠然阅图史
　　菊坡为白公严赋
　　嘉菊生林下含英覆坡陁离离帯长坂苒苒间层阿灵飚度鲜蕊浓露濯寒柯静者爱幽姿对之行且歌朝作常不忘夕息以婆娑凛秋薄原野百卉忽已过伟兹霜中秀独立谅殊科始志苟无违芳菲岂在多
　　四月十四日发京
　　六龙西北驰羣鸟东南翔感我客游士心神随飞扬迢迢逾大河怳怳越崇冈已惊时序易复念道路长驱车出东门浩歌慨以慷燕蓟岂不乐呉楚为我乡父母久违侍兄弟不在旁当兹遂归志聊可慰中肠
　　劔门图
　　险门天下险亦复天下壮峥嵘扼西南气欲轧万象石壁摩往来风湍束奔放深蟠虚无底峭出日月上二仪含﨑万古设眺望一夫或当关强敌不敢傍胡为昔人国恃此亦倾防圣朝今无外皇化极浩荡势狭秦汉争治同唐虞譲乃知不在险六合德可王前年南中行其地少平旷悬车度重隘束马下叠嶂翻疑蜀道坦劔阁固殊状及此观画图间关愁西向浮云从中来日莫一惆怅
</div>
    <div class="pagination">
<a href="傅与砺诗文集.html">上一页</a><a href="傅与砺诗文集.html">1</a><span class="current-page">2</span><a href="傅与砺诗文集_page3.html">3</a><a href="傅与砺诗文集_page4.html">4</a><a href="傅与砺诗文集_page5.html">5</a><a href="傅与砺诗文集_page6.html">6</a><a href="傅与砺诗文集_page7.html">7</a><span>...</span><a href="傅与砺诗文集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
