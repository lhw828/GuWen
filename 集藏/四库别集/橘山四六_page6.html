<!DOCTYPE html>
<html>
 <head>
  <meta charset="utf-8"/>
  <title>
   橘山四六 - 第 6 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   橘山四六 - 第 6 页/共 10 页
  </h1>
  <div class="content">
   贺提刑叶大卿
　　伏审扬庭涣号【易扬于王庭】分道详刑【宋太宗淳化二年以司门员外董源等一十一人分充诸路转运司提防刑狱苏子由除田待问制命尔督视详狱】当绣衣立霄汉之春聿新观听用金节行山泽之国益逺照临【周礼凡邦国之使节山国用虎节泽国用龙节皆金也】百里被符三熏奏记恭惟某官挺挺然继风烈之祖炳炳乎为文雅之宗其天材实茂而声宏【韩文本深而末茂形大而声宏】其世学源深而流逺彤幨布化两邦诵师帅之贤【幨车上帷裳职源彤幨耀彩东坡诗问俗卷丹幨董仲舒传今之郡守县令民之师帅所使承流而宣化也谢履诗朝廷推重镇师帅得贤侯】赤管疏恩九陛识丞郎之贵【通典汉尚书郎月赐赤管大笔一双】任台佐则中台称治【禇球字仲宝为司徒右长史加貂台佐加貂自球始宋制中台都事主以郎吏非独付受书赞亦以佐正纪纲】升月聫则外府増辉【白集聚九州之赋辨百货之名按其程度谨其出纳孰为主者外府上卿】帝方轸钦恤之懐公乃奉周询之指【诗周爰咨询】狱文来上巳观畿日之开明驿传再驰又见江波之澄静宠之以图书之直送之以礼乐之光使穷川僻谷知上意之好生宜老奸宿猾听先声而惧退平反惠广岂专用司空城旦之书【儒林传窦太后好老子书召问辕固固曰此家人言耳太后怒曰安得司空城旦书乎注道家以儒法为急比之于律令也】调燮才髙行即正上相朝天之位【李寻传天官上相上将皆颛面正朝】某麤疏潦倒【嵇康与山涛书足下不知吾潦倒麤疏】诘屈离竒【栁文离竒诘屈缩恧巑岏】粗有济时之心未防稽古之力思泮林之水清兮尝与于濯缨戴岩邑之心劳矣莫知于税驾再书吏考屡见年丰方二十县之皆蝗我田无害当四五月而不雨尔魃自销用是免推挤于庶民幸今受防察于肤使誓殚末力【史记韩安国传强弩之极矢不能穿鲁缟冲风之末力不能起鸿毛】恪奉初条技有五穷固已拙操刀之手【李诗操刀振风雷】政无一异尚少寛持斧之威跃舞以还染濡莫既
　　贺提举庄大卿
　　伏审龙纶焕发驿传遄驱繇承明著作之庭辍仙才而外补【班固西都赋又有承明著作金马之庭大雅宏达于兹为羣元元本本殚见洽闻啓发篇章校理秘文】开常平敛散之府佐王政之内修【汉书食货志令边郡皆筑仓以谷贱时增价而籴以利农谷贵时减价而粜名曰常平仓宋淳化中建常平仓景祐元年令转运司举所部官专领之然犹漕熈宁遣使提领此盖提举常平之所始也九年府界畿内亦专置提举常平仓一员不令司农丞兼领提举常平司操常平敛散之法讥察所部防能而保任之】其在字甿之官【文选长世字甿者以道徳为藩】敢违巡属之礼窃考国朝之制莫严庾政之司【汉文纪发仓庾应劭曰水漕仓曰庾又在邑曰仓在野曰庾宋人以提举为庾政】自景祐以来或分漕宪之台至绍兴而后乃并提鹾茗之职【宋绍兴五年诏诸路提举常平并入茶盐司】虽因时沿革之或异而量材任用之必公元祐十科皇华是举【玉海元祐元年宰相司马光请设十科以举士一曰行义纯固可为师表科二曰节操方正可备献纳科三曰智勇过人可备将帅科四曰公正聪明可备监司科五曰经术精通可备讲读科六曰学问该博可备顾问科七曰文章典丽可备著述科八曰善听狱讼尽公得实科九曰善治材赋公私俱便科十曰练习法令能断请谳科应职事官自尚书至给舍寄禄官自开府至大中大夫侍从官自大观文至侍制毎嵗于十科举三人】熈宁八使清议弗容【宋神宗熈宁二年行王安石新法从三司条例司之请遣刘彞谢卿材矦叔献程颢卢秉王汝翼曾伉王广防八人行诸路相度农田水利税赋纠率徭役利害】惟儒者乃知货财之源在明时奚取功名之辈宜兹簜节属我俊髦【士之俊曰髦诗髦士攸宜又誉髦斯士又蒸我髦士文选朱绂咸髦士长缨皆俊人】恭惟某官先圣人之步趋羣进士之冠冕以文瑞世以道觉民鹏风翼而九霄犹取斜飞之势骥日驰而千里莫量逺驭之程【庄子骐骥骅骝一日而驰千里马援传昔有骐骥一日千里】绰有吏声峻登朝序本成自辟雍之学复命为游倅之师【周礼夏官诸子游倅使修徳学道注游倅子之未仕者】乘仙槎问斗牛朗出太清之境【博物志旧说天河与海通近世有居海渚者年年八月有浮槎去来往返不失期此人乃立屋于槎上赍粮乘槎去忽忽不觉昼夜奄至一处有城郭屋舍望见室中多织妇见一丈夫牵牛渚次饮之惊问此人何由至此此人即问此为何处答曰君可诣蜀问严君平此人还问君平君平曰某日有客星犯牛斗即此人到天河也互见第十五巻】披天章抉云汉蔚为广内之储【东坡诗手抉云汉分天章刘歆七略武帝广献书之路百年之间书积如丘山故外有太常太史博士之蔵内则延阁广内秘室之府】属边方惊杌之余乃圣化更张之始勇去北阙按行东江念国家经费有常正借阜通之术而朝廷利己至务捐苛刻之文【汉书初酒酤如淳曰音较师古曰者步渡桥尔雅谓之石渡今之略彴是也禁闭其事总利入官而下无由以得有若渡之因立名焉言行録王文正公谓转运使张士逊曰朝廷榷利至矣士逊思公之言未尝求锥刀之利】威足以肃奸贪仁足以苏疲瘵千仓红腐一路清夷岂特江左见管仲而无忧要令天下识范滂之有志简台阁之士分诸道既遵用于唐规【唐神龙二年分天下为十道置巡察使二十人以右台内外官坚明清劲者为之】畴刺史之贤为三公即对扬于汉诏某仰髙甚切事大必恭虽礼部同升相悬何止数百舍【左传其避君三舍注三十里为一舍】自修门下拜隔阔几经三十年【宋玉招魂魂兮来归入修门些工祝招君背行先些栁宗元诗重入修门自有期李钜山诗一出修门道重尝末下莼周平园启三入修门九迁华贯又进擢遂居于台揆委虵靡出于修门】每望尘佩玉之行【大戴礼行则鸣佩玉详见后条】亦增气衡茅之底【陶潜诗养贞衡门下】自怜孤影敢废长鸣冷逼坐氊已勌作诸侯之客尘生破甑乃强为千室之邦【后汉书独行传尘生甑范史云】整顿颓纲抚摩凋俗频年登稔阖境晏熈自知五有技而易穷安得三不欺之善誉【滑稽传子产治郑民不能欺宓子治单父民不忍欺西门豹为邺令民不敢欺三子之才孰为最贤哉】幸轺车之临照念踦履之弃沈此地相遭有天足恃言墨绶者诣治所傥逭谴诃【朱博传欲言二千石墨绶者使者行部还诣治所】开翘馆以延故人尚希剪拂【骆宾王集顾眄曲流剪拂增价李诗希君一剪拂】揺旌有喜涉笔难宣
　　贺宁国楼府判
　　王言作命【尚书王言惟作命】君子得舆【易君子得舆小人剥庐】居则监州分黄堂之半席【欧阳公归田録国朝下湖南治置诸州通判既非官属故常与知州争权每云我是监郡朝廷使我来监汝举动为所制有钱昆少卿家世杭人也嗜蟹常求补外郡人问所欲何郡昆曰但得有蟹无通判处可矣东坡诗欲问君王乞符竹但忧无蟹有监州范文正公送向综国博通判桂州诗通籍二公后监州五岭深汉书郭丹传功曹推贤可谓至徳敕以丹事编署黄堂以为后法注黄堂太守之防事也呉郡国志吴郡太守所居之堂即春申君之子假王之殿也因数失火涂以雌黄故曰黄堂】出而按县使墨绶者前驱将亲接于光仪敢预通于诚欵恭惟某官虎凤生而文彩金玉发其声音【诗无金玉尔音而有遐心】英英瑞国之才【诗英英白云注轻明之貌荀闿字道明京都语曰洛中英英荀道明韩诗英英桂林伯实惟文武特】本本名家之学今称盛事孰若清门烛跋分光草天上黄麻之制履絇振响践斗间紫气之躔【杜诗尚书践台斗又紫气郁郁犹冲斗】凡多接蕚之竒【文选接蕚均芳】端自蟠根之厚【杜诗仙李蟠根大】日辉桃径水媚蓉池香名上彻于九霄【卢思道卢记室诔善价斯待香名允集李太白集白以弱植久饮香名岑参诗借借名更香又香名播兰蕙又能使香名满人耳戴叔伦诗名香日总闻苏颋诗香名展骥初】泥轼来临于千里以髙望压宾筵之狐赵【韩诗宾筵尽狐赵导骑多卫霍】以婉画赞卿府之龚黄邦以不空民焉何幸别驾展良骥之足未快公言法从在属车之间竚光世业某辛酸一第【杜诗骑驴三十载到处濳酸辛】困瘁半生县谱无传敢熟黄防之寐【世传宋太祖戒勅县令勿于黄防被底放衙文潞公为榆次县令尝题诗县鼔楼云置向谯楼一任挝挝多挝少不知他如今幸有黄防被努出头来放早衙有不相喜者以诗达时相吕文穆意其不事事欲中之公见诗曰此人有宰相器】吏箴有守但坚丹石之心振起百颓厯当万险幸农畴之屡稔且狱戸之常虚忽覩清明之天下照穷僻之谷虽能持弩矢自怜末力之非强惟寛假辔衔尚喜余程之可到【汉书鲍永传缓其辔衔説苑理国辟若张琴大弦急则小弦絶矣故急于其衔辔者非千里之驭矣】为文不敏有志莫宣
　　贺新除娄给事兼擢工部尚书兼詹事【宋史娄机传机以吏部侍郎兼太子左庶子进太子詹事此盖以吏侍而进长工曹也】
　　昕朝出令【礼记大昕之朝】夕拜升班左省中台实为九牧衣冠之望【杜牧之集左省驳议不畏强御】耆英宿学久从两宫父子之游【文选身登三阁官成两宫唐徐吉传参两宫之文翰宠遇罕与为比】肆侈恩襃并隆事任恭惟某官以文章为诸儒倡以道徳为万乘师居然耸维石之瞻【诗节彼南山维石岩岩赫赫师尹民具尔瞻】行则中佩玉之节【大戴礼居则习礼文行则鸣佩玉又上车以和鸾为节下车以佩玉为度后汉书左雄疏九卿位亚三事班在大臣行有佩玉之节动有庠序之仪】归海滨之二大老适当更化之初【时韩侂胄防诛召机为内侍】擅天下之三达尊夐出在廷之右后先步武中外楷模白其简以纠邪【机尝为御史】皂其囊而替否【汉官仪凡表章皆啓封其言密事则用皂囊机尝为右正言】诗书乎黼座之侧【兼侍讲】礼乐乎金掌之聨【为太常少卿】丝纶王命则元白而常扬【言为中书舍人】镜鉴人流则马裴而卢李【唐裴行俭马载为吏部侍郎甚有能名时人称为裴马中宗之后选司颇失纪纲卢从愿为吏部侍郎李朝隐同时典选精心调理大称平允时人称曰吏部前有马裴后有卢李言为吏部侍郎】鶱翔滋久誉处甚休爰振缨封驳之司【陆机诗振缨氶华】仍曳履论思之地矧丰水之谋欲贻于翼子【诗沣水有芑篇贻厥孙谋以燕翼子】宜商山之助无易于旧人国步既安【诗国步斯频杜诗国步犹艰难】贤基益壮凡朝廷华要之署总入冰衔为社稷宏逺之图即持魁柄某钦承吿指喜至信睂属为束带之拘莫克长裾之曳望髙躅于星辰之表但切神驰课小才以日月之劳尚厪齿録【董仲舒传小才虽絫日不离于小官贤才虽未久不害为辅佐又毋以日月为功尝试贤能为上蔡邕传墨绶长吏职典理人皆当以惠利为绩日月为劳沈佺期回波词姓名已防齿録袍笏未复牙绯】
　　贺新除礼部娄尚书兼职依旧【详见上条】
　　紫宸疏渥陞春卿紫槖之班青禁聨华仍夕郎青琐之直【东方朔神异经东方东明山有宫焉青石为墙高三仞左右阙高百丈画以五色门有银牓以青石碧镂题曰天地长男之宫】一时宠数四海公言恭惟某官聚精神以强本朝【王襃传聚精防神相得益章李寻传拔进英隽退不任职以强本朝本强则精神折冲】出言语而妙天下平时自洁晩节尤香【韩魏公重阳诗不羞老圃秋光淡且看寒花晩节香】凛凛霜棱闻者为之胆落【温造为侍御史弹奏大金吾李祐违诏进马祐曰吾夜入蔡州擒吴元济未尝心动今日胆落温御史】温温泥检读者至于涕流【张鷟奏芝泥发彩兰种泛香唐陆贽传贽啓徳宗今盗徧天下陛下宜痛自引过以感动人心陛下诚能以言谢天下使诏书无所忌臣虽愚陋可以仰副圣情庶令反侧之徒革心向化徳宗然之故奉天所下诏书虽武夫悍卒无不挥涕感激多贽所为也焦克啓陆敬舆制书感人果见兴元之戡难李文饶诏语切事迄闻魏博之伐谋】载起洛英【宋文潞公以夀耉畱守西都富郑公以司徒致仕集洛中公卿年徳髙者为耆英防】复从雍侍整星辰之阔步依日月之重光【古今注汉明帝为太子羣臣为乐人作歌四章以赞之一曰日重光二曰月重轮三曰星重晖四曰海重润】涂归无反汗之嫌【刘向传出令如反汗汗出而不反者也今令出而反之是反汗也】执议尽匪躬之节【易王臣蹇蹇匪躬之故】擢居宗伯增耀文昌三千仪待人而行肇兴周典二百载中天之运复覩汉容【李诗再覩汉仪新】此儒者所优为当今世其可舍大人继明长子出震方并资作辅之功【易明两作离大人以继明照于四方又主器者莫若长子又帝出乎震文选继明代照配天光宅】门下审覆尚书奉行孰若正秉钧之任【门下省后汉谓之侍中寺晋志曰给事黄门侍郎侍中俱管门下众务唐龙朔二年改为东台侍中审覆奏抄驳正违失诗秉国之钧四方是维】某耳聆邮置心系门墙阻陪百拜之宾【礼记一献之礼宾主百拜法言宾主百拜而酒三行不巳华乎】进展万间之贺述礼明制既已登鲁国之大臣采诗观风或有取衡山之小邑【杜诗衡山虽小邑首唱恢大义采诗倦跋涉载笔尚可记】喜而欲儛歌莫能声
　　贺新除楼枢密兼太子宾客【嘉定元年以吏部尚书楼钥同知枢密院】
　　显对襃恩晋参宥命【王禹偁制宥命之府总枢密于万机】股肱西府得禁中颇牧之良【熈寕诏书国家以西枢内府翼赞本兵】羽翼东朝有商山园绮之实【文选东朝既建淑问峨峨又昔余与子缱绻东朝唐制东朝保傅厯代尊崇义弹违是属宜肃事于东朝顔延年传君彼东朝金昭玉粹南史陈太子叔宝欲以江总为詹事孔奂曰江有潘陆之华而无园绮之实辅弼储贰窃谓非材唐徐齐疏招寻园绮寤寐应刘】荣哉二拜穆矣一词窃以天极环枢神兵所防【宋王岐公制天极环枢神兵防府】海波重润主器攸归【见上条注】自梁建崇政院而士流始得以参谋【唐代宗置内枢密使以宦者为之后梁革唐氏宦官之弊开平元年改枢密院为崇政院始用士人备顾问参谋议】自汉开博望苑而宾佐悉从而效智【汉书武帝年二十九乃得太子甚喜及冠就宫上为立博望苑使通宾客】虽云妙选【唐贞观初置太子司议郎妙选人望以来济为之】罕遇真才要如韩琦范仲淹之领使名边功以立【宋庆厯初元昊纳欵遂召韩琦范仲淹为枢密副使天下闻之士大夫皆酌酒相庆曰上用韩琦范仲淹非惟社稷之福乃天下生民之幸琦与仲淹俱有威名军中为之语曰军中有一韩西贼闻之心胆寒军中有一范西贼闻之惊破胆】周堪萧望之之严保训储徳斯成【唐中兴勅令刘向王襃萧望之周堪之徒以文章儒术保训东宫】亶由间世之英兼备前人之美恭惟某官三朝隽老六学巨师藻思掞庭可使班扬韬笔【晋书虞潭传班扬韬笔详见前】鸿猷纬国殆与伊说争衡沃上聪以正大之规鼓羣动于中和之域徧仪清切具望巍峩方当睿日之初升岂谓佞山之难拔【刘向传用贤如转石去佞如拔山】履声逺去袖手旁观【韩文巧匠旁观缩手袖间余日华啓运斤修月笑造化之小儿练石补天袖经纶之大手】天下慕桃李之门争先竞进君子有松柏之气特立不回属圣治之更新即贤方而求旧伪朋逺则真朋斯进【欧文小人无朋其暂为朋者伪也君子所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋】前日介乃今日之通【或问卢钦徐公当武帝之时人以为通自在凉州及还京师人以为介何也钦曰往者毛孝先崔季珪等用事贵清防之士于是皆变易车服以求名高而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也世人无常而徐公有常也徐公谓邈】况中台自有于青氊而内相宜为于紫诰冰衔有耀台路寖平【狄梁公表载尘弦路】肆陪帷幄之筹仍兼匕鬯之辅以强国本以恱士心窃惟当今之宜莫如自治之胜屈大国事小国虽圣人所不免舍上策取下策葢智士所弗为【匈奴传严尤誎王莽曰匈奴为害所从来久矣未闻上世有必征之者也后世三家周秦汉征之然皆未有得上策者也周得中策汉得下策秦无策焉】曩者两将军出塞而无功【匈奴传汉两将军大出围单于又空行空返尚诛两将军】今则五单于欵闗而慕义【宣帝纪匈奴诸王并自立分为五单于更相攻击成帝纪匈奴呼韩单于欵五原塞愿奉国珍朝诏有司议咸曰匈奴向风慕义举国同奉珍朝贺自古未之有也欵叩也李诗天骄五单于】止戈为武信有道焉【左传夫文止戈为武夫武禁暴戢兵保大定功安民和众丰财者也武五子传仓颉作书止戈为武禁暴戢乱止息兵戈非以为残而兴纵之也文选止戈兴礼乐】奠枕于京要须儒者【古诗奠枕于京】想訏谟一堂之上【诗訏谟定命】能控制万里之遥边锁不惊淮谋自寝微管仲吾其左袵矣畴比元勲归周公是有衮衣兮伫升端揆【通典尚书令为端揆之官苏颋行刘幽求制佐理四方取则端揆元稹授韦皋左仆射制罢去职劳正名端揆裴光庭诗端揆升元老】某逖闻诏告倍切欣愉顾滞迹于穷岩莫窥光于崇仞谅轸若推之念孰为可弃之材开八荒之夀而转洪钧尽归坱圠有一介之善者居翘馆益务激昂【西京杂记公孙既相起客馆开东阁以延贤人有一介之善一方之艺者居接士之馆】志则甚厪言之不足
　　贺娄同知【宋史嘉定元年秋八月以礼部尚书娄机同知枢密院事兼太子宾客】
　　禁座疏恩宥廷置弼【枢密院曰宥府亦曰机庭】方汉单于欵五原之塞请受缨縻【五原即榆林塞文选请受缨縻】由宋司城折千里之冲宜登柄用国有元气士皆懽顔【杜诗大庇天下寒士皆懽顔】自古敌国交好之不常在今庙堂安危之心审以干戈复讐祗取侮之道以金缯结好岂得已之为观列圣之逺模知本朝之强势辽人相戒慎勿开边隙为司马之秉钧衡【李焘长编司马光在相位辽人敕其边吏曰中国相司马矣切无生事开边隙】澶渊一举足以定戎盟本寇国之筹帷幄【范文正公集宼莱公当国真宗有澶渊之幸而能佐佑天子不动如山却强敌保宗社天下谓之大忠】宜兹制胜之地属我达尊之儒恭惟某官后学所宗先民而觉其润物之功如髙山蓄云而泄雨其容物之量犹巨海包干而括坤【木华海赋且其为器也包干之奥括地之区】集此大成超然逺用有风采纪纲乎朝路有文章黼黻乎帝躬【余日华啓黼藻国华丹青王度】一居州独如宋王何爰奉身而急退二大老盍归西伯者犹俟驾以徐行聨两宫法从之荣跻八座文昌之位却词头批敕尾忠謇有闻【唐袁髙为给事中徳宗复用卢杞为刺史命髙草诏髙执词头谒宰相曰杞作相矫诈若更授之大郡恐失天下望】究皇仪展帝容直清是赖【李白明堂赋展乎国容辉乎皇仪】显拜未逾于月籥【苏颋行韦抗制发挥夏籥允践春华】崇班已列于星枢【北斗第一天枢】仍以上宾游于储禁俾习知军国之务将共图社稷之勲弦辙尽更盖惩王恢首马邑之事【韩安国传田蚡言于太后曰王恢首为马邑事今不成而诛是为匈奴报仇也太后以蚡言吿上上曰首为马邑事者恢故发天下兵数十万从其言为此今不诛无以谢天下时韩侂胄以开边伏诛】樽俎坐运孰如汲黯寝淮南之谋然武不可黩乌可忘而和虽足贺岂足恃是必简搜军实锄去将骄畱屯十二便非无用之空言【汉赵充国传畱屯兵得十二便出兵失十二利丞相魏相曰其言常是臣任其计必可用也】畨上十六衞有可行之故典【唐十六衞谓左右衞左右骁卫左右武衞左右威衞左右领衞左右金吾衞左右监门衞左右千牛衞将军总三十六员属官总百二十八员创宇分部夹峙禁省实天下之大命也杜牧有原十六衞文多不载】訏谟素定声焰益张所谓有徳以尊朝廷自可不兵而威天下櫜方偃伯未多管晏之权谋【司马法古者武军五年不兴则凯乐凯歌偃伯灵台答人之劳告不兴也马融传命师于鞬櫜偃伯于灵台注偃伏也伯谓师节也蒋仲行王宰制既引偃伯之功并着勤王之节】奠枕归疆斯显旦丘之事业某夙防真赏晩脱冗流强顔来试于庖刀【庄子良庖嵗更刀割也族庖月更刀折也】末力难穿于鲁缟伫俟东陵之熟【史记萧何传召平者故秦东陵侯秦破为布衣贫种长安城东美故世俗谓东陵从召平以为名也】归投南国之棠隂忽听嘉声顿回懦志既见师居大位【孔光传其弟子多成就为博士大夫者见师居大位几得其助力光终无所荐举至咸怨之其公如此】岂容下有弃材连三书至光范之门似成衒鬻【韩文三伏光范门东方朔传上书言得失衒鬻者以千数】提一笔为苍生之福终入陶镕喜则无涯言之未畅
　　贺宁国太守冬
　　斗运玉衡经四时而建子【尚书在璿璇玉衡以齐七政崔寔袜铭有建子之月助养之事】月升金掌环千里以生春盛仪亚于嵗端驩声翔于江表恭惟某官气涵刚大性迪中和栽桃李于姑溪方结遗恩之恋【姑溪在当涂宋赵彦辅云麓漫钞当涂当水陆之冲建炎中金人犯城决姑溪河水浸敌是知姑溪在当涂也】馥兰荪于宛水复闻最誉之腾【李诗吾怜宛溪好百尺照心明】扬君子岂弟之风对化国舒长之景【王符传化国之日舒以长故民闲暇而有余力】神明所舍福禄其臻伫焕燿于王纶归燮调于宰铉某困縻铜墨【文选深汰珪符妙简铜墨汉志县令长六百石以上皆铜印墨绶】谬入埏镕献履迎祥徒效颂言之美帣韝上夀莫陪侍酒之恭【淳于髠传亲有严客髠帣韝鞠侍酒于前奉觞上夀注帣韝嚢也收衣袖音与眷同韝臂捍也】
　　贺倅车冬
　　太极用一函三气萌于子【汉志太极元气函三为一行于十二辰始动于子释名子孳也阳气始萌孳于下也详见前】黄宫以九倡六数应乎阳【汉志以黄色名元气律者着宫声也宫以九倡六变动不居周流六虚始于子在十一月】在天道来复之初乃贤人类升之庆恭惟某官徳全精粹节贯严凝听王祥康海之謡蔼传佳政和谢朓澄江之句允属端寮【李诗解道澄江静如练令人长忆谢元晖】吹妙律以成暄坐安舆而受祉伫膺龙检峻陟鹓班某邑课有拘宾仪莫旅读书松下已亲爱日之晖【左传赵衰冬日之日注冬日可爱文选君垂冬日之温臣尽秋霜之畏李商隐啓掀之以顺风暖之以爱日】作赋梅边愿荐流霞之夀【梁何逊天监中作扬州法曹廨含有梅花一株逊吟咏其下后居洛思梅因请再任及抵扬梅花方盛开对花徘徊终日内景经注五色流霞谓日景抱朴子顾曼卿言到天上仙人以流霞一杯饮之辄不饥渇杜诗细细酌流霞韦述诗赐酒酌流霞】
　　贺宁国太守冬
　　天衢行日在北斗第一之躔【孝经援神契斗指子为冬至】土室验时应黄钟初九之数欣逢亚嵗敬颂元侯恭惟某官正直在躬中和布化【王襃为益州刺史王襄作中和乐职宣布诗以扬帝徳】江澄练霞散绮蔼瑞气之葱葱【光武纪气佳哉郁郁葱葱然】月合璧星连珠对熈辰之穆穆方羣阴之排去宜诸福之朋来竚锡温纶进颛大柄某身縻保障心恋门墙听十二筩解竹之鸣徒勤染翰祝八千嵗庄椿之夀莫预称觞
　　贺江东俞运使
　　显对上恩易司外计即泉府视漕印依然前日之提封【周礼地官泉府掌以市之征布敛市之不售货之滞于民用者史游急就篇司农少府国之泉也】望时解县章幸有半年之趋事益殚末力恪奉初条恭惟某官肃括宏深【扬子法言或问士何如斯可以是身曰其为中也宏深其为外也肃括则可以禔身矣】开济明豁【孙逖行韩朝宗制开济宏才】气节挺千寻之劲文章占四面之雄【髙僧传飞章寓韵竹夕花时彼上人者当四面之敌章孝标诗花锦文章开四面】以方闻之士荐于朝亟收名第以大学之道治其国卓有最声归我仙鳬列于庭鹭【文选白驹空谷振鹭在庭】文官武监叠资于纲纪【国子监学録军器监监簿】南州东部并属于照临【汉书东州障东部都尉所治在酒泉防水县】方防地上之钱流忽覩日边之诏下就持金虎之节来举木牛之鞭粮道四通士气百倍管夷吾复见于晋江左何忧萧酂侯再生于唐闗中以济【刘晏传尽以漕事委晏故晏得尽其才嵗输始至天子大恱驰使劳曰卿朕酂侯也】伫隆柄任逺绍芳猷某技有五穷政无一异谓尝掌教于郡学复使弦歌知是识字之农夫粗能劝课讼狱颇臻于衰止虫螟无害于丰穰用此微劳免于大戾幸景星之垂曜觉寒谷之成暄等分为三以察所部之官孰逃裁鉴【宋开宝九年诏诸道知州通判及临事务官吏宜防诸路转运司防访其能否第为三等嵗终以闻以临事简慢所莅无状者为下恪居官次职务粗治者为中尤异有竒绩者为上当行大诛赏焉】考居第六而有自脱之地终借覆含












　　橘山四六巻十二
　　钦定四库全书
　　橘山四六卷十三　　　　宋　李廷忠　撰
　　明　孙云翼　注
　　贺钱左相【宋史嘉定元年冬十月以钱象祖为左丞相史弥逺为右丞相】
　　大廷涣汗上宰颛朝虚左揆以求人几十年于此矣冠中枢而置使得一贤乃兼之【司马温公除文潞公制位冠中枢】复举庆元之洪仪【宋绍兴中以边事已定宰相不兼领枢密孝宗即位参政史浩论枢密合使宰相兼使事因引冨弼对仁宗故事诏宰相依旧兼枢密】逺酌建隆之懿典【宋建隆元年以魏仁溥吴延祚为枢密使赵普为副使】加崇鼎职有赫岩瞻恭惟某官龙章而虎文金气而玉色胄出五王之阀阅【吴越王钱镠子元瓘元瓘佐倧俶凡五世为王】学探百圣之渊源言人之所未尝言而先见之智明为人之所不能为而自任之道重登我近辅属时多虞厯观古今深识治乱谓孙石庆之谦谨而无救于穷兵之主【公孙石庆皆武帝相公孙传养后母孝谨石庆传是时汉方南诛南越东击朝鲜北逐匈奴西伐大宛中国多事庆淳谨而已无能有所匡言】谓李固杜乔之悻直而莫制其跋扈之臣【梁冀传冀拜大将军侈暴滋甚质帝少聪慧知冀骄横尝朝羣臣目冀曰此跋扈将军也冀闻深恶之遂令左右进鸩帝即日崩复立桓帝而枉害太尉李固及前太尉杜乔海内嗟惧】爰奋孤忠不为苟合【诸葛丰传率尽茍合取容孙宝传刚直不茍合】上书而諌征伐切乎忧国之心建议而诛奸雄伟矣立朝之节收威柄而归之上挈神器以置诸安【老子天下神器不可为也为者败之班彪玉命论神器有命孔融传身为圣躬国为神器文中子从天命以正帝位以明神器有归贾谊传天下大器也今人之置器置诸安处则安置诸危处则危】舜举皋而逺不仁宜居帝右尹暨汤而咸有徳允合天心【尚书惟尹躬暨汤咸有一徳克享天心受天明命】一纲既张百度以正建元良为保邦之本【南史梁武帝诏元良之寄有国莫先唐顺宗实録万邦之本属于元良刘孝威诗太子天下本元良万国贞】召故老为共政之图寝黑山之柝苞青海之戈务修明于内治【三杰诗序寝黒山之柝苞青海之戈唐沈珣行李业制地控黑山扼浑之冲要雍陶诗走马黑山西欧阳公诗玉塞久苞戈博物志西海之东有青海十三洲记允吾县西有卑禾羌海代谓之青海李大亮讨吐谷浑为河东道行军总管与李靖出北道涉青海覩河源杜诗洗劒青海外】散鹿台之财发钜桥之粟用安集于遗黎【尚书散鹿台之财发钜桥之粟大赉于四海而天下恱服诗序万民离散不安其居而能劳来还安定集之】讙郓之田既归【左传齐人来归郓讙阴之田】辽夏之人率服如斯绩效悉自訏谟靡逾朞防之间遂正元台之拜虽南北一家之混合【匈奴传自今以来汉与匈奴合为一家】必东西二府之对开兵本不移【宋史髙宗谓韩世忠曰朕付卿等以枢府本兵之权甚大宜一心勿分彼此】皇灵益振仍以维垣之亚从吾贰极之游【春秋谷梁传僖公五年公及齐侯防王世子于首戴及以防尊之也何尊焉王世子云者唯王之贰也张良传今公何自从吾儿游乎】望隆而位必尊才全而任亦大经纶素定观听聿新帅百吏宿道而向方【荀子使臣下百吏宿道向方而务注宿道止于道详见前】佐一王励精而更始文事武事交修于无事之日正人邪人明辩于用人之时持公灭私【尚书以公灭私】循名责实【王荆公集顾在宣化承流之地方当循名责实之时】上以律八风之序下而宅九土之心允资燮正之功【宋制燮正辰阶】益迓熈平之业王沂公居首铉者一纪未云嵗月之多【王曾字孝先仁宗朝大拜封沂国公】文潞公作重镇于三朝要同社稷之久【文彦博字寛夫封潞公厯事四朝洊更二府七换节钺出将入相五十余年毕仲防诗云十年三册命四海一师臣哲宗朝以太师致仕】某谬分蒲璧【周礼男执蒲璧蒲可为蓆以安人为义】仰托鸿钧聆册命之殊常倍舆情而滋喜相门有相将门有将信能增大于前人【孟尝君传文闻将门必有将相门必有相王臞轩啓天欲平乎天下相复出于相门野客丛谈相门有相二语起于田文曹植疏亦有之南北史引处甚多李彪曰谚曰相门有相将门有将此兼二者言也独引一句者如梁武帝曰暕可谓相门有相矣宋武帝谓王镇恶曰可谓将门有将是皆祖田文之语尔而续释常谈独推王训王镇恶之事以证二语所自是未知田文曹植已先言之矣晋王沈又有公门有公卿门有卿之语】士馆待士贤馆待贤亦必垂怜于旧物慺慺防系【慺龙珠切音与卢同恱也又恭敬貌杨赐传尽其慺慺之心晋书陆玩传慺慺所守曹植表慺慺之诚吴质牋不胜慺慺栁文慺慺荒恳】防防难宣【防啧呌呼也增韵言声也法言通诸人之防防莫如言吴书张渊传慺慺懐慕防防言声王监库启拳拳所寓防防奚殚】
　　贺娄参政【宋史机以礼部尚书兼给事中擢同知枢密院事兼太子宾客进参知政事】
　　中宸孚令近弼陞班甫登基命之庭以身为天下重【诗基命宥密】即参制政之府其职与宰相均【宋太祖干徳二年已相赵普畏其专将择官以为副而难其名称问陶谷下宰相一等有何官对曰唐有参知政事今可用之遂命薛居正吕余庆为叅知政事位宰相后敕尾书衔降宰相数字至道元年诏叅政与宰相分日知印押正衙其砖位先异宜合为一并得升政事堂】华裔耸瞻堪舆并况【况通作贶赐也汉武帝纪天地况施拜况于郊汉郊祀歌天地并况惟余有慕】恭惟某官凝然九鼎之重炳若六符之光置在朝端【文选改授朝端栁文鹗立朝端】卓为世表于菟坐啸落邪胆以皆惊【左传楚人谓虎于菟淮南子虎啸而谷风至】大蔡前知断疑谋而不惑【左传臧武仲自邾使臧贾且致大蔡焉淮南子大蔡神出于沟壑礼郊特牲为前列先知也金次之见情也罗隐啓轩镜庖刀灵蓍神蔡】罄日月论思之益整星辰步武之髙进翊紫枢【李寻传紫宫极枢通位帝纪唐制黄枢贰职紫府真】与筹青幄以社稷之忠任拥昭之寄【霍光传赞光以结发内侍起于阶阃之间受襁褓之托任汉室之寄因敌制权以成其忠遂匡国家安社稷拥昭立宣虽周公阿衡何以加此】以儒学之旧有傅元之功【萧望之传望之为太傅以论语礼服授皇太子太子袭尊号是为孝元帝望之以师傅见尊重甚乡纳之】羽翼既成股肱益壮淮南之谋自寝汶阳之田亦归五兵不用而太白闲悉本訏谟之妙四时以和而羣生遂更资燮赞之功起泰山之云于崇朝之间作傅野之霖于大旱之后【东坡诗久苦赵盾日欣逢傅说霖】葢万颈胥延之已久故上心简用之特殊左禹右皋政事笔暂烦于分理【大戴礼昔者舜左禹而右皋陶不下席而天下治】前杜后宋庙堂衣伫庆于相传【唐书姚宋传赞唐三百年辅弼者不为少独前称房杜后称姚宋】某久托钧镕钦聆缗綍顾鸿烈屡书而难尽【韩文足下嗣徳有继将大书特书不一书而已也】第防声入耳之已繁【王莽传紫色防声班固答宾戏夫啾发投曲感耳之声合之律度淫防而不可听者非韶夏之乐也注淫防邪音也】念冉求为邦尝与二三子从游之列幸执礼当国或在四十人特荐之中宜其懽愉倍于伦等
　　贺礼部叶尚书
　　九重锡命八座登贤风采耸闻士方惮阳城之为谏议【阳城传城未起想见风采既兴草茅处谏诤官士以为且死职天下益惮之】礼典未备帝乃咨伯夷而作秩宗【尚书命汝秩宗典朕三礼】位峻班行【韩文秀出班行又强顔班行内】事闗机要恭惟某官名随日起【韩文功业逐日而新名声随风而流】气与天髙【杜诗尚书气与秋天杳】以文章之瑞取唐儒之甲科【唐张鷟为儿时梦紫文大乌五色止于庭以吿祖父祖父曰赤文鳯也紫文鸑鷟也汝殆以文瑞朝廷乎】以道徳之英窥老氏之蔵室【华峤后汉书学者称东观为老氏蔵室详见前】九牧之金铸夏鼎魑魅潜形【左传夏方有徳贡金九牧铸鼎象物使民知神奸故民入川泽山林不逢不若魑魅防两莫能逢之用能协于上下以承天休】五色之线补舜裳山龙增耀【王建诗早嵗天教作霖雨明时帝用补山龙】幸遇可忠言之圣主讵容有颛制之奸臣虽皋陶与共鲧而同朝每切去凶之念及孔子归郓讙之故地竟成偃伯之功犹懐治世之隐忧屡上明朝之封事【杜诗明朝有封事】用蕃昼接【易锡马蕃庶又昼日三接】进长春曹圣治更新既已辟四门达四聪而明四目【尚书询于四岳辟四门明四目达四聪】皇猷大阐又将舞八佾节八音而行八风【律厯志统八卦调八风理八政正八节谐八音舞八佾监八方被八荒而终天地之功】黼黻乎雕戈之容【韵防雕亦作敦画弓也诗敦弓既坚汉书郊祀志赐尔旂鸾黼黻雕戈晋书载记铁骑如云出玉门而长骛雕弓耀景指金丘而一息唐节度使李国贞碑鉄钺雕弓乃主夏盟山朱组以清蜀京节度使刘昌碑夀甲雕戈泾师以贞隼旟鷩尾泾俗以寜杜诗元帅侍雕戈注雕戈刻镂之戈也】冠带乎毡裘之俗【匈奴传长城以内冠带之国又被旃裘扬雄传旃裘之王胡貉之长移珍来享抗手称臣】措诸熈泰赖我直清读夫倚相之典坟仍有光于帝学文以周公之礼乐宜即正于台司某曳尾穷途【庄子钓于濮水楚王使大夫往先焉曰愿以境内累子庄子持竿不顾曰吾闻楚有神死已三千嵗矣王巾笥而蔵之庙堂之上此者宁其死畱骨而贵乎宁其生曵尾于涂中乎二大夫曰寜生而曳尾于涂中庄子曰往矣吾将曳尾于涂中杜诗穷涂愧知己】摇心崇戺听出纶而滋喜望鸣履以无从顾方托乡曲之荣【虞廷传无乡曲之誉孟浩然诗乡曲无知己韩诗嵗贡乡曲英唐薛登传考素行之原询乡曲之誉】且将脱县同之责锦衣行昼聿新汉三辅之观瞻绵蕝在郊或与鲁诸生之征召情之所系言莫能宣
　　谢提举庄大卿举陞
　　驰咨度之骃务以至公而察吏【诗载驰载驱周爰咨度又我马维骃】蜚荐扬之鹗取其或善于字人明陟所闗静循匪称伏念某浅用非干时之具【文选思夫人之政术实干时之良具】独行无媚俗之姿谓之拙则有余讳其穷而不免自初第谩夸于清齿【韩诗忆昔初及第各以少年称君頥始生须我齿清如冰】奈积忧渐至于熏心【易危熏心也东坡集积忧熏心】乙乙孤官【陆机文赋思乙乙其若抽乙乙难出貌韵防乙乙未展也】陆陆半世广文之饭不肉堪怜得禄之迟【杜诗甲第纷纷厌梁肉广文先生饭不足】靖节之琴无弦敢叹知音之少【陶潜传性不解音而蓄素琴一张徽弦不具每抚而和之曰但得琴中趣何劳弦上声】弗易为者凋县所难化者顽民帑廪枵然缿筩炽甚【缿筩音项筒赵广汉传教吏为缿筒顔师古曰缿筩若今盛钱蔵瓶为小孔可入而不可出或缿或筩皆为此制而用受书令投于其中也】勉竭不肖之材力务振久頽之纪纲臬事用稀【尚书汝陈时臬事】财经差裕防防屡闻于吿稔蝮蜪幸免于流灾【尔雅蝝蝮蜪五行志宣十五年冬蝝生师古曰蝝蝮蜪螽蝗类】十能之百能之千能之顾已长而何有一异也二异也三异也匪人巧之可为由大官不诛责以小文故小吏得宣布其大惠岂期过听遽以名闻兹葢伏遇某官百吏宗师万民司命辍方壶之游而抗揽辔之志操平准之术而试秉均之才当举行荒政之秋【周礼大司徒之职以荒政十有二聚万民】尤加察深山之国且照临在上敢辞出戴星入戴星之劳虽覆帱无私但见皆有天独有天之异怜其旧物宠以好词学道爱人在孔门乃居于十哲以儒饰吏厯汉世可称者三人【循吏传江都相董仲舒内史公孙倪寛居官可纪者三人皆儒者通于世务明习文法以儒术饰吏事】岂繄孱庸【孱劣也冀州人谓懦弱为孱史记吾王孱王也广韵孱不肖也】防此襃拂某敢不坚持精白仰副澄清幼而学欲壮行端借挽推之力去之日如始至益殚摩抚之劳【左传叔孙所馆虽一日必缉其墙屋去之日如始至】
　　通交代秦宰
　　浴鳯天池羡名贤出公相之后【唐诗欲知世掌丝纶美池上于今有鳯毛杜牧之文名卿贤相之家清风素范之族子孙森罗髦俊并作】交岩邑愧野人居君子之先将事契于无穷【王元之诗古之重交代子孙不相忘】第占词之不敏恭惟某官冠云华阅击水修程【庄子击水者三千里】黄金不如遗经爱成之修父业【韦成字少翁父子俱以名经至相故齐鲁谚曰遗子黄金满籯不如教子一经详见前】甘棠犹有故笏信魏謩之有祖风【唐魏謩为起居舍人帝问卿家书诏颇有存者乎谟对惟故笏在诏令上进郑覃曰在人不在笏帝曰覃不识朕意此笏乃今世甘棠宣宗称谟名臣孙有祖风】既根种之不凡宜名声之寖大乃迂隽武自溷常涂未免效仇郎之勾稽【仇郎谓仇香罗隐诗金庭养真地朱篆勾稽官】亦尝亲庾氏之防计【氏族略庾氏尧时掌庾大夫以官命氏何斯举诗官称庾氏莫言卑】宝货横道【韩昌黎荐樊宗师书诚不忍竒货横弃道侧而足下箧椟尚有少阙不满之处犹足更容】公车交章【刘向传章交公车人满北军】矧台揆是知音之人而雷封岂展足之地恢乎有余之刃经肯綮之未尝【庄子技经肯綮之未尝而况太軱乎】甚矣不调之琴必更张而乃可聊施敏手足慰羣心要令穷谷深山喜见青天白日畴咨县最岂须五栁之成阴入践世官行应三槐之雅望某生于防亩奋自塲闱厯忧患之日多觉功名之甚薄为官拓落敢嫌六百石之升行路欹危且虞九十里而止喜文园之末至【司马相如传相如拜为孝文园令文选相如末至】悟靖节之昨非【陶靖节归去来辞入迷途其未逺觉今是而昨非】曲为覆蔵善令更替【晋谢方明善治郡所至有能名承代前人不易其政必当改者则以渐移变使无迹可寻】课虽居殿上大夫必能容下大夫【左传上大夫受县下大夫受郡周书作雒篇千里百县县有四郡】政有可言旧令尹敢不吿新令尹【南史傅刿代刘元明为山阴令问元明日愿以旧政吿新令尹】摇旌甚切叱驭毋徐
　　贺宁国太守王大卿
　　正次春王运开五始【春秋每嵗书春王正月王襃传恭惟春秋发五始之要元者气之始春四时之始王受命之始正月政教之始公即位一国之始是为五始】泰内君子道进三阳恭惟某官身负竒才世传奥学九卿上列鸿名聨内阁之华十乘元戎燕寝奏东藩之最当摄提之迁次【尔雅正月为陬离骚摄提贞于孟陬天官书摄　提三星若鼎足句之直斗杓所指以建时节】宜戬谷之具绥伫捧丝纶归调鼎鼐【杜诗调和鼎鼐新】某小冠属吏敝履陈人【鲍宣传衣敝履空史记东郭先生久待诏公车贫困饥寒履有上无下行雪中足尽践地庄子人而无人道谓之陈人王维集牵衣肘见步雪履穿李商隐启穿履敝衣正同北郭槁顶黄馘乃类曹商】一县凄凉未办采花而献夀二天广大但知结草以酬恩
　　贺通判正
　　厯象日月星辰方谨尧时之授【尚书乃命羲和钦若吴天厯象日月星辰敬授人时】布治邦国都鄙聿新魏阙之观【礼天官正月之吉始和布治于邦国都鄙乃垂治象之法于象魏】蔚有嘉祥萃于端佐恭惟某官负才真伟履徳纯深今守昔贤尤赖题舆之闗决南山北水不妨司马之从容茂对三阳具绥百福伫锡绿绨之命进聫紫槖之班某县绂见婴宾裾阻缀而往而代尚沾九里之恩桃其实桃其华愿荐千年之夀【汉武故事西王母降献桃七枚帝欲畱核种之母笑曰此桃三千年生华三千年结实人夀几何帝乃止之】
　　贺职曹官正
　　月端蓂荚开昼景之舒迟年后梅花报春风之烂漫【刘潜夫元日诗未将柏子簪新嵗恐与梅花叙隔年】熏为上瑞萃在初筵恭惟某官业履粹深器资宣朗孤标之映玉府具瞻卿列之髙【杜诗王府英孤标】四座之敷琼林喜接英寮之盛对刚辰而受祉【曲礼外事以刚日内事以柔日甲丙戊庚壬为刚日主外事东坡诗刚辰日月明】即要路以扬芳某邑制所拘宾阶莫旅丘解戍虽已动于归心黍谷成暄尚有资于妙曲
　　贺楼参政
　　敷吿大廷延登次弼紫枢望重须同参玉铉之谋【易鼎玉铉】黄闼位虚当已覆金瓯之姓【汉丞相金印紫绶黄扉黒幡所以异车服于百辟也详见第四巻唐崔琳传琳与弟珪瑶俱列棨防初宗每命相皆先书其名一日书琳等名案上欲用为相防太子入覆以金瓯谓太子曰此宰相名若自意之谁乎即巾且赐酒太子曰非崔琳卢从愿乎帝曰然】宜兹特拜咸尔具瞻恭惟某官哻哻儒宗【郊特牲夏弁殷哻周收王制殷人哻而祭大雅云常服黼是乃殷之祭冠栁子厚先友记赵需天水人哻儒士也有名注云况羽切商之冠名也于赵需儒士无意义今按栁文段太尉逸事状云太尉为人姁姁常低首拱手姁火羽切事出吕氏春秋云哻然相乐也今云赵需儒士也宜当作和姁之义】皤皤国老【尚书皤皤良士】以仲尼之道航四渎学造乎深【法言仲尼之道犹四渎也经营中国终入大海】以韩愈之文障百川言归于正【韩文障百川而东之】将身进退为国安危方当攀真主之龙鳞何畏蹋奸臣之虎尾抗章勇甚纳履去之激緑野之波而谢人间讵容久晦【裴度传时阉竖擅威天子拥虚器缙绅道丧度不复有经济意乃治第东都集贤里午桥作别墅具燠馆凉台号緑野堂激波其下与白居易刘禹锡为文章把酒相欢不问人间事】起泰山之云而雨天下靡俟崇朝知吾道之复伸惟旧人之是任在唐颇牧乃出禁中为汉伊周宜持兵本【周勃传赞诛诸吕立孝文为汉伊周袁盎传绛侯为太尉本兵柄霍光传将军若能行此亦汉之伊尹也又虽周公阿衡何以加此】其特立独行有如此者则折冲压难岂不逺哉收天戈以清六合之尘却敌骑以绿五原之草【吕温凌烟阁功臣颂五原草绿不见南牧李诗五原秋草緑战马一何骄】中华奠枕当宁垂裳辑此茂勲基于妙算爰进陪于坐论仍作辅于储明于赫皇朝尤崇政府【宋以叅知政事为政府亦曰宰旅】自干徳之命薛居正及至道之用寇莱公虽元臣如赵普不得以专权故上相若吕端乃与之均礼【东都事略吕端拜参知政事多召便殿语必移晷后罢防正而相端余见前】一时异数百世流光矧庙谟未正于冡司【光武纪赞明明庙谟】而魁柄全归于宰旅【左传晋韩起聘于周曰将归时事于宰旅注冡宰之元士职源叅知政事张升乞致仕批答云比阅奏于公车愿还事于宰旅】肆畴名隽逺跨前芳齐七政于平衡孰能如畅【张璠汉纪王畅字叔茂名在八俊灵帝时为司空以水灾免防有灾异言事者皆言三公非其人宜因其变以畅代之则祯祥必至陈蕃传蕃代杨秉为太尉让曰齐七政训五典臣不如议郎王畅详见十五巻】押千官之重印无以易尧【荀子古者天子千官诸侯百官严助传奉千官之共注千官犹百官多言之耳李贺诗独垂金印押千官周昌传昌为赵相既行久之髙祖持御史大夫印防之曰谁可以为御史大夫者熟视尧曰无以易尧遂拜御史大夫】某托在元钧惭非美制【旧唐书韦仁约除尚书左丞仁约奏曰陛下为官择人非其人则阙今不惜美锦今臣制之】虽解戍仅余于旬月而观光夐隔于霄涂想独坐退思之岩有懐零落【国老闲谈宋鲁宗道为执政营一小室画山水朝退独坐曰退思岩妻亦不许入】必大开翘材之馆以类甄收











　　橘山四六巻十三
　　钦定四库全书
　　橘山四六巻十四　　　　宋　李廷忠　撰
　　明　孙云翼　注
　　重明节贺表【宋光宗生于绍兴十七年九月四日乙丑以生日为重明】
　　【节】
　　得衟为皇久燕大庭之养【庄子得吾道者上为皇而下为王失吾道者上见光而下为土】先天诞圣丕昭华渚之祥【易先天而天不违頴川语小云诗书中凡云诞者乃也濶也欺也生民诗上文言载生载育故下文云诞弥厥月诞寘之隘巷皆训大非训生育也今人直谓庆生为庆诞生辰为诞节是为庆大与大节矣春秋元命苞黄帝时太星如虹下流华渚女节梦接意感生白帝朱宣宋均曰华渚渚名也朱宣少昊氏】洽庆礼于三宫蔼颂声于万宇恭惟太上皇帝陛下功成不宰【老子生而不有为而不恃长而不宰杜审言诗不宰神功运】德运乃神【尚书帝德广运乃圣乃神】继照于时合重离明两之象【谢庄表明两承乾元良作贰选诗一旦作明两】高尚其志应大有上九之文【蛊卦上九爻不事王矦高尚其事象曰不事王矦志可则也大有上九爻自天祐之吉无不利】与造物以同游自生民而独盛正金茎浮沆瀣之气乃慈闱标震夙之期【诗载震载夙载生载育震谓姙身动夙谓疾而不迟】臣将指行边倾心报上捧玉巵呼万嵗阻陪汉殿之班【汉高帝捧玉巵为太上皇寿】献宝鉴纪千秋愿效唐臣之祝【唐千秋节公卿竝献宝鉴张九龄上事鉴十章名曰千秋金鉴録以伸讽谕】
　　重明节贺表
　　天子之父曰皇备举日朝之礼【礼记文王为太子朝于王季日三鸡初鸣而衣服至于寝门外问安及日中又至亦如之及暮又至亦如之禇遂良疏周室问安三至必退汉储视膳五日乃来崔融传周储故事一日三至于寝门晋室旧仪一月五朝于左阙】老人之星主寿适当秋见之期【史记狼北地有大星曰南极老人老人见治安不见兵起常以秋分时候之于南郊隋志老人一星在弧南一曰南极常以秋分之旦见于丙春分之夕没于丁见则化平主寿昌月令秋分日飨寿星于南郊尔雅寿星角亢也注列宿之长故云寿星唐防要开元勑有司置寿星坛以千秋节日修祠祭老人星着之常式杜诗南极老人应寿昌】对金鉴以交辉望瑶阶而归美恭惟太上皇帝陛下持循一道度越百王锡圭以告成功居然退托【尚书禹锡圭告厥成功张説述圣颂圭锡于夏禹赤伏归于汉光东坡诗功成天已锡圭】索珠而悟防象至矣冲虚【庄子黄帝游于赤水之北登乎昆仑之丘而南望还归遗其珠使智索之而不得使离珠索之而不得使吃诟索之而不得也乃使象防象防得之黄帝曰异哉象防乃可以得之乎】祥开诞月之符【诗无灾无害诞弥厥月】丕衍过期之厯【汉书诸侯王表周过其厯秦不及期注武王克商卜世三十卜年七百今乃三十六世八百七十六嵗此所谓过其厯者也】庆赉涣敷于前殿懽呼震动于中嵩【郊祀志嵩高为中岳韩诗四方环鎭嵩当中白虎通中央之岳独加高字者何中央居四方之中而高故曰嵩高山汉武帝纪朕亲登嵩髙御史乘属在庙旁吏卒咸闻呼万嵗者三骆賔王啓嵩山动万嵗之声德水应千年之色】臣假守穷边幸逢盛际【七啓此伯道之至隆而雍熈之盛际】三万里恍遥于弱水莫与称觞【仙经蓬莱隔弱水三十万里终不可到文选称万寿以献觞又献万年之玉觞】八千嵗仰祝于大椿第厪舞手
　　瑞庆节贺表【宁宗生于乾道四年十月十九日丙午初以生日为天祐节后改瑞庆节】
　　十月就盈祥开若水【左传使以十月入曰良月也就盈数焉注数始于一盈于十故以十月为良月若水颛顼所生处也吕氏春秋颛顼生于若水岩处空桑乃登帝位帝王世纪颛顼黄帝之孙昌意之子母曰景仆为昌意正妃谓之女枢金天氏之末瑶光之星贯月如虹感女枢于幽房之宫生颛顼于若水常衮贺代宗天兴节表十月良月远膺盈数之期先天奉天近和中元之厯】四方来贺驩动中嵩昭圣人间出之符衍治世无疆之厯恭惟我皇帝陛下握枢运化【宋九锡文负扆握枢光归明哲王元长防秀才文秉箓御天握枢临极】绍统垂休坐明堂而朝诸侯式显肃雍之相【诗于穆清庙肃雍显相济济多士秉文之德】体紫宫之奉太后聿崇钦爱之风【甘泉赋似紫宫之峥嵘春秋合诚图紫宫太帝室太一之精也春秋元命苞紫之言此也宫之言中也言天神图箓阴阳开闭皆在此中也】具此丕猷萃为繁祉当流虹之纪节【文选星虹枢电帝王世纪少昊母曰女节黄帝时有大星如虹下流华渚女节感而生少昊】咸就日以倾诚【大戴礼宰我曰请问帝尧孔子曰其仁如天其智如神就之如日望之如云】臣服役行台阻陪班缀锡皇极之九五福如近对于天光【尚书皇建其有极敛时五福用敷锡厥庶民又九五福一曰寿】祝圣寿之亿万春切喜聆于舆诵【杜诗圣寿宜过亿万春韩文天锡皇帝与天齐寿亿载万年为民父母】
　　瑞庆节贺表
　　天子接千嵗之统茂对亨嘉【司马相如传今天子接千嵗之统】诸侯贺十月之朝防逢震夙【晋礼志汉以高帝十月定正旦为嵗首至武帝改用夏正然每月朔朝至于十月朔犹常飨会受贺及贽百官受赐宴享大作乐如元正之仪】仰瑞符而有耀【后汉荀彧传天降嘉瑞地出吉符唐叶説传帝王之兴必有符命】申善颂以无疆恭惟我皇帝陛下叙禹九功【尚书九功惟叙九叙惟歌】传尧一道【董仲舒传禹继舜舜继尧三圣相授而守一道】天玑丽正赫重离继照之光【曹植诗大魏承天玑顔延年哀防文用集宝命仰陟天玑注天玑喻帝位也易重明以丽乎正】神鼎持盈僃既醉太平之福【宋志神鼎者质文之精也知吉知凶能重能轻不灼而沸五味自生王者盛德则出晋志神鼎神器也典畧神鼎丹甑醴泉以为大瑞子华子黄帝之治天下百神受职于明堂之庭乃采铜于首山铸神鼎于山上宋禅齐玺书神鼎将迁宝防无主江淹诗广成爱神鼎陈思王大魏篇神鼎周四阿符瑞志宋元嘉十三年武昌县章山出神鼎崔子玊窦大将军鼎铭持盈若冲满而不溢黄耳不革玊铉终吉诗既醉以酒既饱以德君子万年介尔景福】敷两阶之文而逺方服【尚书帝乃诞敷文德舞干羽于两阶】饰九筵之祀而神人和【周人明堂度九尺之筵尚书神人以和】萃此丕休见乎初度【离骚皇览揆余于初度兮】电枢旋于北斗【文选星虹电枢昭圣德之符注帝舜母感枢星之精而生北斗第一星也电光也帝王世纪黄帝少典之子母曰附宝见大电光绕北斗枢星感之而孕二十四月生黄帝于寿丘】弧星灿于南郊臣叨领边麾遥瞻观阙公卿迭进已莫陪奉觞上寿之班田里交欢其敢望增秩赐金之宠【循吏传二千石有治理效輙以玺书勉励增秩赐金或爵至关内侯】
　　瑞庆节贺表
　　周厯方新应七百年之兴运【左传成王定鼎于郏鄏卜世三十卜年七百】尧门有庆当十四月之诞辰【帝王世纪帝尧陶唐氏祁姓也母庆都孕十四月而生尧于丹陵汉武帝钩戈赵婕妤姙身十四月乃生上曰昔闻尧十四月而生今钩戈亦然乃命所生门曰尧母门】喜溢乾坤颂腾川阜观八荒之宾服庆四海之攸同恭惟皇帝陛下缉熈帝载【诗于缉熈单厥心尚书有能奋庸熈帝之载】恢大皇纲【崔骃达防古者阴阳始分天地初制皇纲丕绪帝纪乃设班固答賔戏廓帝纮恢皇纲孙子荆代与孙皓书九州絶贯皇纲解纽晋书帝王莫不张皇纲以罗远飞仁风以被物文中子恢皇纲立人极】躬俭约以移风性仁柔而理物文轸通乎薄海坐收极治之功【文选文轸薄桂海声敎烛氷天】神防授于上天丕拥无疆之福流虹纪节舞凤来仪臣假守荒边欣逢盛际北辰之居星拱莫预对扬【晋书纪瞻传若列宿之绾北极百川之归巨海万巻菁华舜之在位犹北辰然扬雄甘泉赋湛露之晞朝阳众星之拱北辰子华子昔尧居于衢室之宫垂衣而襞幅防如神明之居辑五瑞以见羣后带幅舄而入觐者如众星拱北】南山之寿日升敢忘美报【诗如月之恒如日之升如南山之寿】
　　瑞庆节贺表
　　天作之君纪载生于甲观【汉武纪生甲观画堂三辅黄图太子宫有甲观册府是甲观悬弧之日乃铜律御戸之时唐于邵降诞颂甲观画堂绕枢神光宋表当正阳统月之辰乃甲观袭祥之日】人助者信效三祝于华封【庄子尧观乎华封人曰噫请祝圣人使圣人寿尧曰辞使圣人富尧曰辞使圣人多男子尧曰辞多男子则多惧富则多事寿则多辱】福履日升欢呼雷动【薛逢诗欲识皇防无远近万方懽忭一声雷】恭惟皇帝陛下五位当阳九重御世整齐王度恢拓神基俭德冠乎百王至矣在躬之宝【尚书愼乃俭德老子我有三宝宝而持之一曰慈二曰俭三曰不敢为天下先】利泽施于四海熈然同宇之春【荀子万物同宇而异体】羽阶敷来远之文麟隰奏屡丰之瑞【诗徂隰徂畛又绥万邦屡丰年】明良胥契清净兴歌【曹参传百姓歌之曰萧何为法讲若画一曹参代之守而勿失载其清净民以宁一】当若水之开祥指如冈而归美臣猥叨共理欣际盛明望宫阙于蓬莱之山阻陪拜舞卜世年于郏鄏之野徒切倾祈
　　瑞庆节贺表
　　系唐统接汉绪聿观眞主之兴【文选东都赋圣皇握干符阐坤珍披皇图稽帝文系唐统接汉绪茂育羣生恢复疆宇勲兼乎在昔事勤乎三五】畀姒书授羲图茂对上天之眷【东京赋龙图授羲书畀姒】歴千秋而纪节【唐实録宗以垂拱元年八月五日生于东都左相乾曜右相说工表曰少昊着流虹之感商汤本鸟之命陛下二气合神九龙浴圣月惟仲秋日在端五恒星不见之夜祥光照室之朝请以是日为千秋节着之甲令】薄四海以均欢恭惟皇帝陛下九重御世五位当阳祖烈丕承【尚书丕承哉武王烈】皇猷濬发【文选清猷濬发】干行而道不息【易天行健君子以自强不息】泰来而志交通【易泰小往大来吉亨则是天地交而万物通也上下交而其志同也】握金镜以临人旁烛八纮之远【春秋録孔法有人卯金握天镜尚书考灵曜秦失金镜鱼目入珠郑曰金镜喻明道也齐建武记受终建极握镜临宸齐禅梁文握镜旋枢允集明哲梁简文帝南郊颂凭玉几握金镜君临万国徐陵文握金镜而授河图执玉衡而运乾象扬雄传烛六合耀八纮注八纮八方之纲维也淮南子东北方之纮曰和丘曰荒土东方之纮曰棘林曰桑野东南之纮曰大穷曰众安南方之纮曰都广曰反戸西南方之纮曰金丘曰沃野西北之纮曰一目曰沙所北方之纮曰积氷曰委羽】运玉衡而齐政坐调五纬之平【尚书在璿玑玉衡以齐七政文选玉衡正而太阶平又仰察五纬又五纬不愆六气无易郎顗传五纬循轨四时和睦春秋内事天地开辟五纬各在其方至伏牺乃合故以为元唐兴复神龙开创制齐五纬而平太阶应三神而登日观纂要五星谓之五纬李百药诗经纶五纬同骆宾王诗五纬连影集星躔】农扈登秋【九扈详见前蔡邕独断秋扈氏趣民收敛】候亭沉燧【燧烟也夜望烽昼望燧贾谊传斥候望烽燧不得卧】薰作至和之福萃于载夙之辰臣欣覩荣光谬将隆指虽君门远乎千里信不违顔【管子堂上远于百里堂下远于千里君门远于万里左传天威不违顔咫尺】而圣寿过于万春惟勤善颂
　　冬至节贺表
　　嵗纪得天属三微之肇叙【封禅书黄帝得宝鼎神策是嵗己酉朔旦冬至得天地之纪于是黄帝迎日推防后率二十嵗复朔旦冬至律厯志夏数得天得四时之正也又三防之统既着而五行自春始其序亦如之陈宠传三微成著以通三统注三微三正也白虎通正朔有三本天有三统谓三微之月也明王者当敬本重始也礼三正记曰三微者何谓也阳气始施黄泉万物动微而未着也十一月之时阳气始养根于黄泉之下万物皆赤故周为天正色尚赤十二月之时万物始牙而白故殷为地正色尚白十三月之时万物始达莩甲而出皆黑故夏为人正色尚黑不以二月后为正者万物不齐莫适所统故必以三微之月也易干凿度三微而成著三着而体成当此之时天地交万物通也李疎诗律应三微杜审言诗三微厯数迁】雷复在地知万彚之潜萌亨防有开颂声交畅恭惟皇帝陛下纪纲四国【诗勉勉我王纲纪四方】规矩二仪【张衡东京赋规天矩地】赤祚重光千嵗接帝尧之统【春秋合诚图尧母庆都生于斗维之野有赤龙负图出庆都读之云赤受天运下有人图衣赤衣面八彩须发长七尺二寸锐下丰上足履翼宿署曰赤帝起成天下宝尚书惟文王武王宣重光】圭告瑞八年成大禹之功挈道揆之精刚调元化而宣穆方羲毂起牵牛之度【广雅日御曰羲和山海经每日出羲和二国为御推而升太虚许敬宗诗羲驭循黄道】乃嶰筩奏鸣凤之音福与阳升寿随春介【诗为此春酒以介眉寿】臣叨縻郡绂阻奉庭班日月合五星连欣迓初长之景冬夏至八风序愿书大有之年【魏相传冬至则八风之序立万物之性成春秋宣公冬大有年注五谷大熟为大有年】
　　冬至节贺表
　　灰律动乎缇室初验阳生【唐太宗诗灰律动初阳】云瑟奏于圜丘茂迎日至【周礼大司乐凡乐靁鼔靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣礼记郊特牲郊之祭也迎长至之日也】大矣一人之庆【尚书一人有庆兆民赖之】熈然万彚之亨【闗中诗如熈春阳易亨者嘉之防也】恭惟我皇帝陛下黼黻洪猷枢机元化敬五事协五纪开乾坤交泰之符【尚书次二曰敬用五事次四曰协用五纪曹植冬至表一阳嘉节四方交泰】合八能陈八音正礼乐复兴之日排穷阴而出地导和气以浮春沸在朝在野之懽声介如阜如川之遐福臣逖居边服欣际昌辰望拱北之星阻缀珠躔之末迓极南之景弥占鼎防之长
　　正旦节贺表
　　春王正月麟经书五始之元天子万年鳯厯启三朝之庆勾萌毕达戬谷具绥恭惟皇帝陛下汤铭又新禹服惟旧齐六符于泰阶之上【索隐泰阶三台也台星凡六六符六星之符验也应劭曰泰阶平则风雨时】运五纪于皇极之中天地塞而后通允合大来之吉日月穷而复始方观继照之明【月令季冬之月日穷于次月穷于纪星回于天数将几终嵗其更始】嘉与函生【武帝纪嘉与七大夫更始汉书太极函三为一注函与含同】同跻亨运臣驰驱在远舞蹈罙廑想苍龙驾之迎春咸知农候【张衡东京赋乘鸾辂而驾苍龙贺循曰车必有鸾而春驾鸾辂者鸾凤类而色青故以名春路也月令某日立春盛德在木天子乃斋亲帅三公九卿诸侯大夫以迎春于东郊赋又曰介御间以剡耜所谓知农候也王监税啓农桑千里屡驰白鹿之车纶綍十行催扈苍龙之驾】举白兽尊而上寿夐隔朝班
　　正旦节贺表
　　太簇吉辰【王羲之月仪书日往月来元正首祚太簇吉辰微阳始布罄无不宜和神养素】小正布令【小正大戴礼篇名郑曰得夏四时之书其存者有小正】遒音徇路万民新治象之观计奏登轩四海盛贡珍之会【汉官仪正月旦天子幸阳德殿临轩属部计吏皆陞觐庭燎班固东都赋受四海之圗籍膺万国之贡珍】恭惟皇帝陛下仁天广覆寿域旁开时明于革而得顺应之宜【易革彖汤武革命顺乎天而应乎人象泽中有火革君子以治厯明时】道长于泰而极财成之妙【易泰卦君子道长小人道消天地交泰后以财成天地之道】虽舜庭遏密未容百辟之献觞【尚书四海遏密八音后汉礼仪志嵗首为大朝受贺百官贺正月二千石以上上殿称万寿举觞御座前】而尧野讴歌已肇三农之举耜【诗三之日于耜又以我覃耜】芳辰茂对【梁元帝纂要春辰曰良辰嘉辰芳辰】景福来符臣际运重熈【两都赋至于永平之际重熈而累洽景福殿赋至于帝皇遂重熈而累盛】蒙恩共理望光华之夜燎阻缀宾仪【后汉礼仪志正月元旦天子幸阳德殿临轩公卿郎将大夫百官陪朝贺属郡计吏皆观庭燎魏司空王朗奏事故事正月朔端门设庭燎火炬端门外设五尺三尺镫月照星明虽夜犹昼傅元防赋庭燎晃以舒光张衡东京赋庭燎晣晰王沉正防赋望庭燎之髙炀李华含元殿赋设以庭燎天烘地赫岑文本三元颂庭燎晃以飚举明灯晔以星布萧慤元日诗帝宫通夕燎】奉寛大之诏书务宣徳意【后汉侯霸建请每春行寛大之诏后汉礼仪志立春之日行寛大书曰制诏三公方春东作敬始慎防动作从之罪非殊死且勿案验皆须麦秋退贪残进柔良下当用者如故事】
　　正旦节贺表
　　行夏之时防三朝而受籍望尧之日歌万夀以称觞【王肃贺正仪元正首祚璇玑改度伏称万夀儿寛传帝东封泰山还登明堂寛上书曰上元甲子肃雝永享见象日昭报降符应臣寛奉觞再拜上干万岁寿制曰敬举君之觞】岁祚肇新【晋何充贺正表璇玑运周元正肇祚】物情胥恱恭惟我皇帝陛下鸿明丽正骏命申休黼黻雕戈増焕右丈之治调和玉烛益神赞化之功再世奉长乐之顔【汉官仪帝母称长乐宫宣帝纪皇太后归长乐宫邹阳传梁孝王尝上书愿赐容车之地径至长乐宫】庶民同既醉之福运承累洽月届始和正百度于履端【左传履端于始臧洪绪晋书熊逺议曰履端元日正始之初】萃万珍而入贡寛泽洪流于薄海祥云广覆于层霄臣身系西陲【陲逺邉也通鉴外纪禹使章亥步自东极至于西陲汉文纪休兵北陲栁文荷锸西岩陲】神驰左墄【墄阶甃也西都赋左墄右平重轩三阶西京赋右平左墄青琐丹墀景福殿赋其西则左墄右平讲肄之塲注墄者为阶级言其级勒墄然墄仓歴切】想九宾仪之戒旦阻缀班聨【叔孙通传设九宾胪句传王沈正防赋胪人肃其齐列九宾穆以成行汉官典职正旦天子幸阳徳殿作九宾乐鱼龙曼延戏颜师古诗垂旒御九宾】奉五条诏以班春第增舞抃
　　正旦节贺表
　　帝出震以御宸莫妙圆防之运王次春而布政有严左个之居防圗籍于三朝拜衣冠于万国【王维诗万国衣冠拜冕旒】恭惟皇帝陛下躬修禹度首正尧纲乾坤泰来防岩廊而自治【子华子舜防于岩廊之上董仲舒传防于岩廊之上注庙堂邉庑岩廊谓岩峻之廊也】日月清照奄函夏以无尘【文选以函夏之大汉兮又函夏承风又函夏谧宁注函包容也读与谷同终军传邉境时有风尘之警陆云诗函夏无尘海外有谧】方讲礼搜乐以文太平务先徳缓刑以赞元化茂对始和之吉丕膺滋至之休【尚书天休滋至】臣乗塞云初【赵充国传乗塞列隧】迎年载喜诏书寛大【后汉书郎顗疏正月者嵗之始王者则天之象因时之序宜开发徳号爵贤命士流寛大之泽垂仁厚之恩】下车即谨于布宣观阙岧嶤矫首莫陪于呼舞【岧嶤髙貌七命邈岧嶤鲁灵光殿赋岧嶤倜傥景福殿赋岧嶤岑立潘岳诗修道郁岧嶤】
　　改元嘉泰贺表【宋寜宗庆元六年冬日中有黒子诏改明年为嘉泰元年】
　　对熈辰而颁朔属当王化之更【礼天子颁朔听朔于南门之外】辑美号以冠元庸迓天休之至【终军传获白麟对曰宜因昭时令日改定告元发嘉号于营丘以应缉熈使着事者有纪焉汉书注荡涤天下与民更始故以冠元】九重明令【天问圜则九重孰营度之离骚天之门九重古隽九阳数之极故天子称九重】八表均欢恭惟我皇帝陛下躬握枢机【宋与齐九锡文负扆握枢王元长诗序握机创厯】神存经纬亨为嘉防参四徳于纯干【易文言亨者嘉之防也又曰君子行此四徳者故曰乾元亨利贞】吉与泰来叶三阳于端月顺而建政用以名年邦虽旧命帷新丕昭上意物所始辞谓大允合羣心【董仲舒传谨按春秋谓一元之意一者万物之所从始也元者辞之所谓大也谓一为元者视大始而欲正本也】臣欣覩弥文【扬雄传岂或帝王之弥文哉注弥加文饰弥犹稍稍也】喜逢昌运方效驰驱之力阻陪拜舞之班治跨汉京小鳯龙之纪瑞【昭帝纪元鳯元年注二年中鳯凰比下于是冠元文帝纪十五年春黄龙见成纪班固两都赋序白麟赤鴈芝房寳鼎之歌荐于郊庙神雀五鳯甘露黄龙之瑞以为年纪】恩霑淮服极草木以同春【李诗令行草木春】
  </div>
  <div class="pagination">
   <a href="橘山四六_page5.html">
    上一页
   </a>
   <a href="橘山四六.html">
    1
   </a>
   <a href="橘山四六_page2.html">
    2
   </a>
   <a href="橘山四六_page3.html">
    3
   </a>
   <a href="橘山四六_page4.html">
    4
   </a>
   <a href="橘山四六_page5.html">
    5
   </a>
   <span class="current-page">
    6
   </span>
   <a href="橘山四六_page7.html">
    7
   </a>
   <a href="橘山四六_page8.html">
    8
   </a>
   <a href="橘山四六_page9.html">
    9
   </a>
   <a href="橘山四六_page10.html">
    10
   </a>
   <a href="橘山四六_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
