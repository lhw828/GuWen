<!DOCTYPE html>
<html>
<head>
    <meta charset="UTF-8">
    <title>栾城集 - 第 103 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 103 页/共 114 页</h1>
    <div class="content">　　【感秋扇】

　　团扇经秋似败荷，丹青仿佛旧松萝。一时用舍非吾事，举世炎凉奈尔何。汉代谁令收汲黯，赵人犹欲用廉颇。心知怀袖非安处，重见秋风愧恨多。 
　

　



　

　
●栾城三集卷四
【诗十二首】
　　【喜侄迈还家】

　　一别匆匆岁五除，还家怪我白髭须。怀中初见孙三世，巷口新成宅一区。〈侄房添一男孙，予亦葺成敝庐，皆别后事。

　　林下酒尊还漫设，床头《易传》近看无。老年游宦真安往，南北相望结草庐。

　　【次前韵】

　　心空烦恼不须除，白尽年来罢镊须。随俗治生终落落，苦心忧世漫区区。居连里巷知安否，食仰田园问有无。我已闭门还往绝，待乘明月过君庐。

　　【喜雨〈五月十九日夏至。〉】

　　一旱经春夏已半，好雨通宵晓未收。气爽暂令多病喜，来迟未解老农忧。力耕仅足公家取，遗秉休违寡妇求。时向林间数新竹，箨龙腾上欲迎秋。

　　【雨过】

　　东南流注已鸣涧，西北霏微仅敛尘。人意共怀艰食病，天公那有不仁人。云移已分贫无福，雩应方知社有神。田里相望无一舍，终年苦乐会须匀。

　　【溽暑】

　　东风吹鼎方然薪，游鱼出没一世人。随汤上下犹欣欣，不识河汉清凉津。十年我已不出门，可怜尚寄生死滨。老知下种功力新，开花结子常有辰。寒暑一过聊呻，至此有道非有神。

　　【外孙文九伏中入村晒麦】

　　春田不雨忧无麦，入得半犹足食。伏中一晒不可缓，旱田苍耳犹难得。人言春旱夏当潦，入伏未保天日好。老农经事言不虚，防风防雨如防盗。外孙读书旧有功，五言七字传祖风。旋投诗笔到田舍，知我老来才且慵。秋田正急车难起，汗滴肩愧邻里。磨声细转雪花飞，举家百口磨牙齿。食前方丈我所无，饼十字或有诸。孙归何用慰勤苦，烹鸡亦有丞胡卢。唐相卢怀慎既老家居，诸公尝往问疾，公设食待客，敕庖夫净去毛，勿拗折其项。客喜，为当食鹅鸭也。食至，乃胡卢耳，诸公皆不饱，公食之殊美。

　　【大雨后咏南轩竹二绝句】

　　苦寒坏我千竿绿，好雨还催众笋长。痛饮虽无嵇阮客，瓢尊一试午阴凉。叶开翡翠才通日，节竦琅不怕风。稍放西边深二丈，端如幽谷茂林中。〈竹西有二丈隙地，笋犹未到。〉

　　【秋后即事】

　　苦热真疑不复凉，火流渐见迫西方。清风一夜吹茅屋，竹簟今朝避石床。露湿中庭菊含蕊，水浮西浦稻生芒。秋成得饱家家事，莫笑农夫喜欲狂。

　　【送迟赴登封丞】

　　昔我过嵩阳，秋高日重九。晨邀同行客，共举登高酒。藤鞋生胼胝，一览河山富。封坛土消尽，中夜扪星斗。下山双足废，欲上知难又。回首烟云中，隐约见岩岫。未老约来游，何意七十后。吾儿性静默，丞邑山路口。秋暑山尚烦，冬雪山方瘦。春山利游观，安与即迎安。

　　【省事】

　　早岁读书无甚解，晚年省事有奇功。自许平生初不错，人言毕竟两皆空。空中有实何人见，实际心知与佛同。烦恼消除病亦去，闭门便了此生中。

　　【广福僧智昕西归】

　　老人寄东岩，萧然四无邻。八尺清冷泉，中有白发人。婆娑弄明月，松间夜相宾。平生指庚壬，终老投此身。筑室颍川市，西望长悲辛。故山比丘僧，{尔虫}足超峨岷。归涂三千里，秋风入衣巾。北崦百步外，我梦一室新。速营三间堂，永奉两足尊。我归要有时，久远与子亲。悟老非凡僧，瓦砾化金银。归来味玄言，见日当自陈。 
　

　



　

　
●栾城三集卷五
【诗赋铭赞共十首】
　　【种药苗二首〈并引〉】

　　予闲居颍川，家贫不能办肉。每夏秋之交，菘芥未成，则中索然。或教予种罂粟、决明，以补其匮。寓颍川诸家，多未知此，故作《种药苗》二诗以告之。皆四章，章八句。

　　○种罂粟

　　筑室城西，中有图书。窗户之余，松竹扶疏。拔棘开畦，以毓嘉蔬。畦夫告予，罂粟可储。罂小如罂，粟细如粟。与麦皆种，与祭皆熟。苗堪春菜，实比秋谷。研作牛乳，烹为佛粥。老人气衰，饮食无几。食肉不消，食菜寡味。柳槌石钵，煎以蜜水。便口利喉，调养肺胃。三年杜门，莫适往还。幽人衲僧，相对忘言。饮之一杯，失笑欣然。我来颍川，如游卢山。

　　○种决明

　　闲居九年，禄不代耕。肉食不足，藜藿羹。多求异蔬，以佐晨烹。秋种罂粟，春种决明。决明明目，功见《本草》。食其花叶，亦去热恼。有能益人，矧可以饱。三嗅不食，笑杜陵老。老人平生，以书为累。夜灯照帷，未晓而起。百骸未病，两目告瘁。决明虽良，何补于是。自我知非，卷去图书。闭目内观，妙见自如。闻阿那律，无目而视。决明何为，适口乎尔。

　　【上巳】

　　春服初成日暖，氵┆河渐满风凉。欲复孔门故事，略有童冠相将。城西百步而近，杏花半落草香。欣然愿与数子，临水一振衣裳。故人有酒未酌，为我班荆举觞。我虽少饮不醉，未怪游人若狂。春风自尔一月，花絮极目飞扬。诵诗相劝行乐，良士但取无荒。

　　【上巳后】

　　上巳已过旬日，西湖尚有游人。老人复归闭户，户外百事日新。呼童试问筑室，春晚何日堂成。我家旧庐江上，隐居三世相因。晏子不愿改卜，我今已愧先君。始有苟合则止，已老姑欲安身。西望尝有处，传家图史常陈。门中此外何事，世故有耳不闻。食讫趺坐日昃，此心皎皎常存。万事汝勿告我，婚嫁自毕诸孙。

　　【堂成】

　　筑室三年，堂成可居。我初不知，诸子劳劬。父母老矣，风雨未除。橐装几何，勿问有无。伐木于山，因此旧庐。不约不丰，燕处无余。堂开六楹，南北四筵。昼明廓然，夜冥黯然。四邻无声，布被粗毡。身非蚌螺，一睡经年。夜如何有，趺坐燕安。善恶不思，此心自圆。东厢靖深，以奉尝。老佛之庐，朝香夜灯。西厢千卷，图书之林。先人所遗，子孙是承。杖屦经行，直如引绳。顾视而笑，此如我心。诸子之室，左右吾背。将食击板，一击而会。瓜畦芋区，分布其外。锄去瓦砾，坏而不块。废井重浚，泉眼仍在。辘轳雷鸣，甘雨时霈。园夫能勤，家足于菜。有客叩门，贺我堂成。揖客而笑，念我平生。三世读书，粗免躬耕。明窗修竹，惟我与兄。荫映茅茨，吐论峥嵘。猖狂妄行，以得此名。老而求安，匪以为荣。

　　【双柳】

　　我作新堂，中庭萧然，双柳对峙。春阳既应，千条万叶，风濯雨洗。如美妇人，正立栉发，发长至地。微风徐来，掩冉相缪，乱而复理。垂之为缨，绾之为结，屈伸如意。燕雀翔舞，蜩蜇嘶鸣，不召而至。清霜夜落，众叶如剪，颜色憔悴。永愧松柏，岁寒不改，见叹夫子。聊同渊明，攀条啸咏，得酒径醉。一廛粗给，三黜不去，亦如展惠。

　　【卜居赋〈并引〉】

</div>
    <div class="pagination">
<a href="栾城集_page102.html">上一页</a><span>...</span><a href="栾城集_page98.html">98</a><a href="栾城集_page99.html">99</a><a href="栾城集_page100.html">100</a><a href="栾城集_page101.html">101</a><a href="栾城集_page102.html">102</a><span class="current-page">103</span><a href="栾城集_page104.html">104</a><a href="栾城集_page105.html">105</a><a href="栾城集_page106.html">106</a><a href="栾城集_page107.html">107</a><a href="栾城集_page108.html">108</a><span>...</span><a href="栾城集_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
