<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 5 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 5 页/共 23 页
  </h1>
  <div class="content">
   剥剥啄啄有客至门我不出应客去而嗔从者语我子胡为然我不厌客困于语言【诸本此下有我嗟子诚一语阁本同今从唐杭蜀本删云阁本衍盖下语误入】欲不出纳以堙其源空堂幽幽有秸有莞【书三百里纳秸服诗下莞上簟秸音戛莞者丸又九还切】门以两版丛书于间窅窅深堑【窅音窈】其墉甚完【墉或作容非是】彼宁可隳此不可干从者语我嗟子诚难子虽云尔其口益蕃【益或作实口益或作益实】我为子谋有万其全凡今之人急名与官子不引去与为波澜【与方作以云韩文与多作以他文见者非一诗之子归不我以注以犹与也　今按陆宣公奏议亦然如云未审云云以否之类是也然当作与为正】虽不开口虽不开关变化咀嚼有有神今去不勇其如后艰我谢再拜汝无复云往追不及来不有年【诸本作来可待焉今以阁杭蜀本云公祭十二兄文其不有年以补我愆同此义也】
　　青青水中蒲三首【诸本作一首今从阁本　按乐府亦作三首诗盖兴寄也当是妇人思夫之意文选古乐府饮马长城窟行有青青河畔草长歌行有青青园中葵其大意与此相类】
　　青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里孟东野失子【并序　东野为郑余庆留府賔佐在元和二三年此诗当是时作也据郊集有哀幼子及杏阳诗其词甚悲石君美有子年少而失鲁直尝书此诗遗之云时以观览可用乱思而纾哀防观物理其实如此大盖因果耳退之救世弊故并因黒不言然此一叚文意乃是湼槃经中佛语退之尝言不能无所不读未有能为大儒者其弗信矣乎鲁直所云如此】
　　东野连产三子不数日辄失之几老念无后以悲其友人昌黎韩愈惧其伤也推天假其命以喻之
　　失子将何尤吾将上尤天女实主下人与夺一何偏【何或作以庄子夺彼与此一何偏也】彼于女何有乃令蕃且延【蕃或作繁】此独何罪辜生死旬日间上呼无时闻滴地泪到泉地只为之悲瑟缩久不安乃呼大灵龟骑云欵天门问天主下人薄厚胡不均天曰天地人由来不相关吾悬日与月吾系星与辰日月相噬齧星辰踣而颠吾不女之罪知非女由因【因或作縁此诗如因与鳏今本皆以韵不叶而误刋也　今按作縁亦通未必误改也】且物各有分孰能使之然有子与无子祸福未可原鱼子满母腹【或作肚】一一欲谁怜细腰不自乳【博物志细腰无雌雄之类取桑虫或阜螽子抱而成已子诗所谓螟蛉有子果臝负之者也】举族长孤鳏【或作悬】鸱枭啄母脑母死子始翻【或作蕃尔雅释鸟云枭鸱説文云不孝鸟也张奂曰鹠鷅食母　鸱处脂切枭坚尧切】蝮蛇生子时【玉篇蝮螫手则断楚词蝮蛇蓁蓁　蝮音覆一作虺】坼裂肠与肝好子虽云好未还恩与勤恶子不可説鸱枭蝮蛇然有子且勿喜无子固勿叹【音滩】上圣不待教贤闻语而迁下愚闻语惑虽教无由悛大灵顿头受即日以命还地祗谓大灵女往告其人东野夜得梦有夫衣巾【崔豹古今注曰龟一名衣督邮邵氏闻见录云史记江使神龟使于河渔者得之龟梦于宋元王梦见一大夫延颈而长头衣绣之衣而乘辎车见史记龟策传】闯然入其户【闯出头儿】三称天之言再拜谢夫收悲以欢忻
　　陆浑山火和皇甫湜用其韵【诸夲作次韵和皇甫湜陆浑山火今从阁杭蜀夲　皇甫湜字持正睦州新安人元和元年擢进士第为陆浑尉县本周之畿内地秦晋迁陆浑之戎于伊川汉立为陆浑县唐河南府公诗云时当大冬泽干源其分司东都冬所作欤次前诗当在元和三年矣此诗一本作次韵非是刘贡父云唐人和诗有次韵依其次用韵有依韵同在一韵中有用韵用彼之韵不必次之公和陆浑山火是也然持正诗不传于世矣】
　　皇甫补官古贲浑【贲或作陆今从杭蜀本云贲音陆字本公羊传】时当冬泽干源【或作大】山狂谷很相吐吞风怒不休何轩轩摆磨出火以自燔【摆音捭】有声夜中惊莫原天跳地踔颠乾坤【后汉踔宇宙而遗俗注犹越也】赫赫上照穷崖垠【音银】截然髙周烧四垣神焦烂无逃门三光弛隳不复暾【楚词暾将出兮东方复或作暇　暾他昆切】虎熊麋猪逮猴猿水龙鼍龟鱼与鼋鸦鸱雕鹰雉鹄鹍【鹰雉或作鴈鹰】燖炰煨孰飞奔【笔墨闲录无逸云上句正栢梁体后山作七字诗上东坡袭此体燖汤中爚肉也仪礼惟燖者有肤庖含毛炙物诗毛炰胾羮广韵云埋物灰中令熟也方作爊非是孰一作熟　燖徐亷切炰音庖煨乌回切于刀切】祝融告休酌卑尊【左昭二十九年颛顼氏有子曰黎为祝融为高辛火正火行于冬犹祝融告休而归也】错陈齐玫辟华园【玫音梅一或作牧非谓火齐玫瑰也辟或作阐】芙蓉披猖塞鲜繁千钟万鼓咽耳喧攅杂啾嚄沸篪埙【广韵啾唧小声嚄喷大唤自山狂谷很以下言火之盛如此沸或作咈非是　啾即由切嚄胡伯切篪音池埙音喧】彤幢绛旃紫纛旛【周礼通帛为旃纛左纛以牦牛尾为之系左騑马轭上旃旗曲柄旛或作畨　幢宅江切纛音导】炎官热属朱冠裈【前汉相如自着犊鼻裈　裈音昆】髹其肉皮通防臀【选列髹彤之绣捔关东俗器物一再漆者谓之髹漆祝季賔谓防当作防按防从肉从骨一也刘备髀中肉消亦通用　髹音休防音陛臀音屯】頽胷垤腹车掀辕【或作辕掀】缇顔韎股豹两鞬【周礼赤缇用羊韎赤韦也诗韎韐有奭两鞬説文所以戢弓矢后汉董卓膂力过人双带两鞬左右驰射左氏右属櫜鞬豹两鞬者以豹皮为之　缇音提韎莫拜切又莫佩切鞬居言切】霞车虹靷日毂轓【靷引车索也史记凭轼结靷前汉令长吏二千石朱两轓虹或作红非是　靷以忍切又羊晋切轓音番】丹蕤縓盖绯繙防【尔雅一染谓之縓繙广韵风吹旗貌防説文幡也　縓七绢切繙音翻防音鸳】红帷赤幕罗脤膰【周礼以膰脤之礼亲兄弟之国膰祭肉也　脤音膰符爰切】池波风肉陵屯【左氏士刲羊亦无也　音荒陵或作凌洪庆善曰陵屯字见庄子当从陵樊泽之曰若池波若风肉若陵屯方云如池而波风肉如陵之屯聚也今按列子生于陵屯注谓髙处庄子音义云阜也洪説得之樊説池肉陵屯方说波风皆得之而樊説波如风方説肉如陵之屯聚则误矣合二説而言之曰如池之波风肉之陵屯乃为善耳】谽呀钜壑颇黎盆【谽或作豁大貌字见上林赋少陵诗亦有余光散谽呀颇黎西国赤玉名云　今按汉书注谽呀涧谷形容也　呀虚加切】豆登五山四罇【尔雅木豆谓之豆瓦豆谓之登豆登五山者以五岳为豆登瀛四罇者以四海为酒罇也自形幢绛旗以下皆言祝融御火其车御饮食之盛如此】熙熙釂醻笑语言【饮尽谓之釂礼记长者举未釂少者不敢饮醻与酬同注人进客曰醻　釂子肖切】雷公擘山海水翻齿牙嚼齧舌腭反【腭或作腭腭口中也出字统反前汉有所平反　腭音咢反音番】电光防磹赪目防【大目也晋王嘉拾遗记月支献猛兽令作两目如天防磹之炎光也　防先念切磹徒念切防音喧】顼防收威避根【月令冬其帝颛顼其神冥水神也】斥弃舆马背厥孙【水生木木生火水之于火犹祖视孙也】缩身潜喘拳肩跟【音根】君臣相怜加爱恩命黒螭侦焚其元【螭音摛侦音柽又丑郑切】天关悠悠不可援【音袁】梦通上帝血面论【诗意谓火既用事则顼冥黒精之君防水官之神当缩身潜喘而君臣乃命黒螭问其事于祝融而火焚其首黒螭所以血面而论于帝也】侧身欲进叱于阍帝赐九河湔涕痕【涕或作泪湔音箭】又诏巫阳反其防【宋玉招防云帝告巫阳曰有人在下我欲辅之魂魄离散汝筮与之注巫阳天帝女也】徐命之前问何寃火行于冬古所存我如禁之絶其飱【一作餐】女丁妇壬传世婚【杭本女作夫董彦远曰当作女丁夫壬引东山小连曰防之子曰壬夫安祝融氏之女曰丁芉俱学水仙是为温泉之神洪庆善曰丁火也壬水也火女也水男也丁女而为妇于壬故曰女丁妇壬一作夫丁妇壬亦通夫丁者壬也言壬为丁夫也妇壬者丁也言丁为壬妇也　今按丁为阳中之隂壬为隂中之阳故言女之丁者为妇于壬以见水火之相配今术家亦言丁与壬合洪氏二说皆是】一朝结雠奈后昆时行当反慎藏蹲视桃着花可小鶱【一作鶱汉书来春桃花水盛谓二月雨水盛也　着直略切骞音愆】月及申酉利复怨【水生于申火死于酉故水至申而利火至酉而怨】助汝五龙从九鲲溺厥邑囚之昆仑【之或作出】皇甫作诗止睡昏辞夸出真遂上焚要余和増怪又烦虽欲悔舌不可扪【悔一作晦　扪音门诗莫扪朕舌　详此诗始则言火势之盛次则言祝融之御火其下则水火相克相济之说也】
　　县斋读书【贞元二十年在阳山县斋作】
　　出宰山水县读书松桂林【桂或作竹旧本多作竹桂】萧条捐末事邂逅得初心哀狖醒俗耳【狖兽名如猿音柚】清泉洁尘襟诗成有共赋【共方作与非是】酒熟无孤斟青竹时黙钓白云日幽寻南方本多毒北客恒惧侵讁谴甘自守滞留愧难任投章类缟带【襄二十九年左氏呉季札聘于郑见子产与之缟带　缟音杲】伫答逾兼金【答或作益非是其价倍于常者故谓之兼金孟子前日于齐王馈兼金百镒而不受是也此诗当是赠与交朋望其报章也选杂体诗承荣重兼金】
　　新竹【此诗同下晚菊意皆在阳山作】
　　笋添南堦竹日日成清閟缥节已储霜【储或作除】黄苞犹揜翠出栏抽五六当戸罗三四高标陵秋严贞色夺春媚稀生巧补林并出疑争地【疑争或作全遮】纵横乍依行【胡郎切】烂漫忽无次风枝未飘吹露粉先涵泪【露或作雾】何人可携玩清景空瞪视【选偃仰瞪眄　瞪澄应切又宅耕切】
　　晚菊
　　少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何【奈悲或作悲奈】
　　落齿【公尝与老成书云吾年未四十齿牙动摇贞元十八年与崔羣书云近者左车第二牙无故动摇脱去今此诗又云去年落一牙今年落一齿其在贞元十九年作欤】
　　去年落一牙今年落一齿俄然落六七落势殊未已余存皆动摇【存或作在】尽落应始止忆初落一时但念豁可耻及至落二三始忧衰即死每一将落时懔懔恒在巳义牙妨食物颠倒怯漱水终焉舍我落意与崩山比【与或作欲】今来落既熟见落空相似余存二十余次第知落矣傥常嵗落一【或作一落】自足支两纪如其落倂空与渐亦同指人言齿之落夀命理难恃我言生有涯长短俱死尔人言齿之豁左右惊谛视我言庄周云木鴈各有喜【庄子曰山中木以不材得终其天年今主人之鴈以不鸣死】语讹黙固好嚼废輭还美因歌遂成诗持用诧妻子【庄子踵门而诧子诧丑亚切夸也】
　　哭杨兵部【凝】陆歙州【参　部或作曹　凝字懋功为兵部郎中参字公佐自祠部员外郎出知歙州凝守兵部郎中而云兵曹者隋甞改兵部为兵曹礼部为仪曹栁子厚作凝墓碣云贞元十九年正月卒李习之陆歙州述言云贞元十八年四月卒参先凝一年而卒公乃同时哭之盖参佐主司时公尝以书荐侯喜等及出刺歙亦有序送又尝有行难一篇为参设也凝则与公尝佐董晋汴州皆知巳者去年参死今年凝又死此公所以因凝而倂哭之】
　　人皆期七十【皆或作生】才半岂蹉跎【公生大厯戊申至是贞元十九年癸未则年三十有六矣岂非七十之半年】倂出知已泪【倂或作数】自然白髪多晨兴为谁恸【语非夫人之为恸而谁为】还坐久滂沱论文与晤语【或作新坟与宿草】已矣可如何【可或作两或作复】
　　苦寒【公此诗意盖有所讽犹讼风伯之吹云而雨不得作也谓隆寒夺春序而肆其寒犹权臣之用事太昊之畏避则犹当国者畏权臣取充位而巳其下反覆所言无易此意其末谓天子哀无辜则望人主进贤退不肖使恩泽下流施及草木其爱君忧民之意具见于此按韦渠牟传自陆贽免徳宗不复委权于下宰相充位行文书而巳所倚信者裴延龄李齐运王绍李实韦执谊与渠牟等其权侔人主此诗所以讽也时贾眈齐抗之徒当国公为四门博士贞元十九年春作】
　　四时各平分【楚词皇天平分四时兮】一气不可兼隆寒夺春序颛顼固不亷太昊弛维纲【或作施纲维非是】畏避但守谦遂令黄泉下萌芽夭勾尖草木不复抽百味失苦甜凶飚搅宇宙【搅或作扰】铓刃甚割砭【悲亷切】日月虽云尊不能活乌蟾【五经通义日中有三足乌月中有兎与蟾】羲和送日出【山海经云东南海之外甘泉之间有羲和国有女子曰羲和为帝悦之妻是生十日常浴日于甘泉云】恇怯频窥觇【频或作烦恇音匡觇痴亷切】炎帝持祝融【月令孟夏之月其帝炎帝其神祝融昭二十九年左氏云颛顼氏有子曰黎为祝融】呵嘘不相炎而我当此时恩光何由霑肌肤生鳞甲衣被如刀防【列子拥防带索音廉】气寒鼻莫齅【前汉不齅骄君之饵　齅喜宥切】血冻指不拈浊醪沸入喉【选魏都赋浊醪如河】口角如衔箝【箝马口中铁前汉箝语烧书其廉切】将持匕箸食触指如排籖侵鑪不觉暖炽炭屡已添【已或作以】探汤无所益【语见不善如探汤　探他南切】何况纩与缣虎豹僵穴中蛟螭死幽潜荧惑丧躔次六龙冰脱髯【晋傅诗愿得并天驭六龙说文髯颊须　髯如占切】芒砀大包内【砀或作踼非是】生类恐尽歼啾啾窻间雀不知已微纤举头仰天鸣所愿晷刻淹不如弹射死却得亲炰燖鸾皇茍不存尔固不在占其余蠢动俦俱死谁恩嫌【恩或作思】伊我称最灵不能女覆苫【女覆诸本皆作安寑今从唐本及蔡谢校本云韩文古本汝皆作女杭本尚作女今讹自阁本也女指上文禽雀而言苫盖也言我最灵而不能汝覆苫也义为是】悲哀激愤叹五藏难安恬【难或作谁非是】中宵倚墙立淫泪何渐渐【楚词涕渐渐其若屑　渐将廉切】天王哀无辜【王或作子或作公】惠我下顾瞻褰旒去耳纩【礼纬曰旒垂目纩塞耳褰旒去纩谓明目达聪也纩者以黄绵为之】调和进梅盐【书高宗命傅说曰若作和羮尔为盐梅言进傅说之徒于左右也】贤能日登御黜彼傲与憸【七亷切诐也】生风吹死气豁逵如褰帘悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日蕚行铄铄风条坐襜襜【相如曰举帷幄之襜襜荀子是襜襜者何也楚辞张绛帷以襜襜处占切】天乎茍其能吾死意亦厌
　　和虞部卢四【汀】酬翰林钱七【徽】赤蕂杖歌【元和四年分司东都官员外郎作诸本无四七字今从阁蜀本仍侧注二名汀字云夫为虞部员外郎徽字蔚章元和初为翰林学士】
　　赤藤为杖世未窥台郎始携自滇池【台郎尚书郎也前汉西南夷传夜郎最大其西滇池方三百里　滇音颠】滇王扫宫避使者【避或作迎或作邀当如避道之避今按上言扫宫则当为避舍之避】跪进再拜语嗢咿【嗢咿夷语也嗢说文咽也咿字林内悲也　嗢乙骨切咿音伊】绳桥拄过免倾堕【以竹索为桥也竹索曰笮西南夷寻之以渡水拄冡庾切】性命造次蒙扶持途经百国皆莫识君臣聚观
　　逐旌麾共传滇神出水献赤龙抜须血淋漓又云羲和操火鞭【羲和日御也】暝到西极睡所遗几重包裹自题署不以珍怪夸荒夷归来捧赠同舍子浮光照手欲把疑【诸本同方独从蜀本作照把欲手疑云檀弓有手弓列子有手劒史记有手旗义同此诸本多误　今按方説手义固为有据然诸本云照手欲把则是未把之时光巳照手故欲把而疑之也今云照把则是巳把之矣又欲手之而复疑之何耶况公之诗冲口而出自然奇伟岂必崎岖偪仄假此一字而后为工乎大氐方意専主奇澁故其所取多类此】空堂昼眠倚牖户飞电着壁捜蛟螭【苕溪渔隐曰退之赤藤杖诗云云故东坡铁拄杖诗云倚壁蛟龙护昼眠山谷笻竹杖賛云苍龙挂壁皆用此诗也电一作雷着直略切】南宫清深禁闱宻【闱或作围南宫指卢禁闱指钱也白乐天诗遽列諌垣升】
　　【禁闱洪庆善引缭绕宫墙围禁林以释此误矣阁本宻作客亦非是】唱和有类吹埙篪【诗伯氏吹埙仲氏吹篪】妍辞丽句不可继见寄聊且慰分司【公时分司东都】崔十六少府摄伊阳以诗及书见投因酬三十韵【酬下或无三十韵字而有之字崔摄伊阳乃洛之属邑也观诗意初与崔相识于赤县尉时乃元和元年公自江陵入为国子博士日也又云府公旧同袍抜擢宰山涧乃留守郑余庆擢崔摄伊阳令也又云三年国子师况住洛之涯则以国子博士分司也又云冬裘竟未擐歳穷寒气骄则是元和三年冬作也】
　　崔君初来时相识颇未惯但闻赤县尉不比博士慢赁屋得连墙【得或作住】往来忻莫间我时亦新居触事苦难办蔬飱要同吃【诸本飱多作餐方从蜀本云此诗用蔬飱朝餐字多相乱他诗亦然说文飱谓晡时食餐吞也飱或作飡餐或作湌故字多相乱汉髙后纪赐餐钱王莽传设飱粥顔师古曰古餐湌一字也又曰飱古飡字而皆以干安切读之则非诗不素飱兮郑读如鱼飱之飱音孙当以此为正　今按飱或当作餐说见平淮西碑】破袄请来绽【古乐府新衣谁当补故衣谁当绽　绽丈苋切】谓言安堵后贷借更何患不知孤遗多举族仰薄宦有时未朝餐得米日巳晏隔墙闻讙呼众口极鹅鴈前计顿乖张居然见真赝【赝伪物字亦作鴈韩非子说林齐伐鲁索谗鼎鲁以其鴈徃齐人曰鴈也鲁人曰真也】娇儿好眉眼袴脚冻两骭【尔雅骭疡为微注骭脚胫也　骭下晏切】捧书随诸兄累累两角丱【累累史记作累累丱束髪貌诗总角丱兮两角或作角尚或作角两　累力追切丱占患切】冬惟茹寒韲秋始识瓣问之不言饥饫若厌刍豢【孟子理义之悦我心犹刍豢之悦我口】才名三十年久合居给諌白头趋走里闭口絶谤讪府公旧同袍【府公河南尹见题注诗岂曰无衣与子同袍】拔擢宰山涧寄诗杂诙俳有类说鹏鷃【鹏鷃字用庄子事见逍遥游篇】上言酒味酸冬衣竟未擐【左氏躬擐甲胄音患衣或作裘】下言人吏稀惟足彪与虥【尔雅虎窃毛谓之虥注窃浅也　彪悲蚪切虥音栈】又言致猪鹿此语乃善幻【善方作是　今按汉书西域传有善之语顔注云读与幻同相诈惑也即今吞刀吐火植种树屠人截马之术韩公盖用此语方从阁本误矣】三年国子师肠肚习藜苋【习或作集非是】况住洛之涯鲂鳟可罩汕【诗九罭之鱼鳟鲂言大鱼也尔雅巢谓之汕籗谓之罩诗南有嘉鱼烝然罩罩烝然汕汕毛注罩罩籗取鱼之器汕汕樔今之撩罟也　鲂音房鳟才本切罩都教切汕音讪】肯效屠门嚼【桓谭新论曰人闻长安乐则出门西向而笑知肉味美则对屠门而大嚼又曹子建书曰过屠门而大嚼虽不得肉贵且快意】久嫌弋者篡【篡或作纂非是篡见扬子鸿飞冥冥弋人何篡焉古本及后汉书皆然盖篡取之义也然今本扬子亦作繤非也　篡初患切】谋拙日焦拳活计似锄刬【或作铲谓削斗之也选海赋铲临崖之阜公此诗用今韵刬属上声疑当以铲为正】男寒澁诗书妻瘦剩腰襻【妻或作女襻衣系也周庾信鉴赋裙斜假襻　襻普患切】为官不事职厥罪在欺谩【或作慢字见贡禹传汉书面谩亦皆音慢】行当自劾去渔钓老葭薍【尔雅葭芦菼薍注云葭芦苇也菼薍似苇而小菱也　薍五患切】嵗穷寒气骄冰雪滑磴栈【前汉良因说汉王烧栈道　栈士諌切】音问难屡通何由觌清盼【或作盻李太白诗君子枉清眄诗美目盼兮以目美言也左顾右眄以眄视言也盻本作盼眄通作盼今四字多不分当以蜀本为正　今按盼匹苋切目黒白分也眄莫见切从省作防眄睐顾视也盻五礼切见孟子恨视也此诗当作眄然作盼亦通犹言青眼也】
　　送侯参谋赴河中幕【侯继时从王谔辟继与公同举贞元八年进士元和四年又同官学省公博士继助教六月公分司东都而继参河中幕此诗是年冬作也】
　　忆昔初及第各以少年称君颐始生须我齿清如冰尔时心气壮百事谓已能【用中庸人一能之巳百之之语别本作巳者非】一别讵几何【讵或作遽或作距字林曰讵未知词也潘岳悼亡诗尔祭讵几时】忽如隔晨兴我齿豁可鄙君颜老可憎相逢风尘中相视迭嗟矜幸同学省官【公元和四年后三月祭薛公达文云朝议郎守国子博士公太学助敎侯继】末路再得朋东司绝敎授游宴以为恒【胡登切】秋渔防宻树夜博然明灯雪迳抵樵叟【抵或作诋樵或作讲皆非是此但言偶逢之耳】风廊折谈僧陆浑桃花间【陆浑河南属县名上陆浑山火注详】有汤沸如烝三月崧少歩【崧一作嵩戴延之西征记嵩山东为大室西为少室相去十七里嵩其总名也谓之室者以其下有石室焉】踯躅红千层【踯躅花名崔豹古今注羊踯躅羊食之则死羊见之则踯躅分散故名羊踯躅余见上杏花诗注】洲沙厌晚坐【洲沙或作沙洲】岭壁穷晨升【晨或作朝】沈冥不计日【扬子蜀庄沈冥】为乐不可胜迁满一巳异【作毕非是】乖离坐难凭【公其年六月迁都官郎分司东都巳而继亦参谋河中乖离坐难慿矣】行行事结束人马何蹻腾【诗泮水其马蹻蹻马逝也　蹻讫略切】感激生胆勇从军岂尝曽洸洸司徒公【诗武夫洸洸洸洸壮也元和三年九月以淮南节度使王谔检校司徒为河中尹河中晋绛慈隰节度使司徒公王谔也四年冬辟继为府从事　洸音光】天子爪与肱【爪一作股】提师十万余四海钦风棱河北兵未进【未或作始时讨王承宗而吐突承璀督师逗留不进作始者非】蔡州帅新薨【是年十一月巳已呉少诚卒弟少阳自称留后】曷不请扫除活彼黎与烝鄙夫诚怯弱受恩愧徒犹思脱儒冠弃死取先登又欲面言事上书求诏徴侵官固非是【左氏侵官冐也】妄作谴可惩惟当待责免耕斸归沟塍【班固西都赋沟塍刻镂斸斫也　斸音竹塍音乗】今君得所附【或作行得所非是】势若脱韝鹰【选鲍明逺诗昔如韝上鹰　韝音钩】檄笔无与让幕谋职其膺【职或作识非是】收绩开史牒翰飞逐溟鸿【庄子北溟有鱼其名为鲲化而为鸟其名曰鹏翰音寒】男儿贵立事流景不可乗歳老隂沴作【庄子隂阳之气有沴注隂阳二气陵乱不调　沴音戾又音殄】云頽雪翻崩别袖拂洛水征车转崤陵【僖三十年左氏崤有二陵焉　崤音爻】勤勤酒不进勉勉恨巳仍送君出门归愁肠若牵绳黙坐念语笑痴如遇寒蝇策马谁可适晤言谁为应【诗可与晤言晤对也应当也选晤言莫余应音膺】席尘惜不扫【或作扫】残罇对空凝【对或作醑非是】信知后防时日月屡环絙【居登切】生期理行役欢绪絶难承寄书惟在频无恡简与缯
　　东都遇春【东都河南也唐都长安显庆二年以洛阳宫为东都次前后诗当在元和五年春作】
　　少年气真狂【真方作直】有意与春竞行逢二三月九州花相映川原晓服鲜桃李晨糚靓【靓或作靘靘青黒色靓糚字见上林赋郭璞曰粉白黛黒也　靓疾政切】荒乗不知疲醉死岂辞病饮噉惟所便【噉或作嘬噉徒感切便平声】文章倚豪横【戸孟切】尔来曽几时白髪忽满镜
　　旧游喜乖张新辈足嘲评【音病】心肠一变化【肠或作腹】羞见时节盛得闲无所作贵欲辞视聴深居疑避仇黙卧如当瞑朝曦入牖来鸟唤昏不醒【鸟一作乌选怳尔而醒　醒苏佞切】为生鄙计筭盐米告屡罄【告屡或作屡告】坐疲都忘起【忘音妄】冠侧懒复正幸蒙东都官获离机与穽【公时分敎东都生李习之状公行云自江陵掾入为国子博士宰相有爱公文者将以文学职处公有争先者譛公公恐及难遂求分司东都此公所以有获离机穽之语　离力智切】乖慵遭傲僻渐染生弊性既去焉能追有来犹莫聘有船魏王池【河南志云洛水经尚善旌盖二坊之北南溢为池深处至数顷水鸟洋泳荷芰翻覆为都城之胜贞观中以赐魏王泰故号魏王池】徃徃纵孤泳【纵或作从或作泛】水容与天色此处皆緑浄【此或作比】岸树共纷披渚牙相纬经【音径】怀归苦不果即事取幽逬【取或作最】贪求匪名利所得亦巳倂【已或作以】悠悠度朝昏落落捐季孟【落落或作落魄非是语齐景公待孔子曰若季氏则吾不能以季孟之间待之季氏为鲁上卿孟氏下卿】羣公一何贤上戴天子圣谋谟收禹绩【或作迹左氏茫茫禹迹画为九州作绩恐非】四面出雄劲转输非不勤稽逋有军令在庭百执事奉职各祗敬我独胡为哉【胡一作何】坐与亿兆庆譬如笼中鸟仰给活性命为诗告友生负愧终究竟
　　感春五首【元和五年春分司东都作】
　　辛夷高花最先开【辛夷髙数丈江南地暖正月开北地寒二月开初发如笔北人呼为木笔其花最早南人呼为迎春苕溪渔隐曰木笔迎春自是两种木笔色紫丛生二月方开迎春白色髙树立春巳开然则辛夷乃此花耳高花或作花高以末章辛夷花房忽全开言之则此为高处之花先开矣何逊诗有岩树落髙花】青天露坐始此回已呼孺人戛鸣瑟【礼记大夫妻曰孺人又书戛击鸣球戛鼓也　戛音秸】更遣稚子传清杯【选恨赋左对孺人右顾稚子杜诗传杯莫放杯】选壮军兴不为用坐狂朝论无由陪【宪宗即位五年平夏平蜀军江东赫然中兴而公年逾强仕投闲分司故有此言】如今到死得闲处还有诗赋歌康哉【书臯陶歌曰庶事康哉】
　　洛阳东风几时来川波岸栁春全回宫门一锁不复啓【唐都长安以洛阳为东都故有宫门一鎻之句若有感云】虽有九陌无尘埃策马上桥朝日出楼阙赤白正崔嵬孤吟屡阕莫与和寸恨至短谁能裁
　　春田可耕时巳催王师北讨何当回【元和四年讨成徳节度使王承宗】放车载草农事济【车或作军非是】战马苦饥谁念哉蔡州纳节旧将死【是年彰义军节度使呉少诚卒】起居諌议聮翩来【裴度以河南府功曹召为起居舍人孟简孔戣皆为諌议大夫聮翩相继也】朝廷未省有遗策肯不垂意缾与罍
　　前随杜尹拜表回【杜尹谓杜兼也】笑言溢口何欢咍【楚词众共所咍咍笑也　咍呼来切】孔丞别我适临汝【孔丞谓孔戡也】风骨峭峻遗尘埃【峭峻或作峭峭】音容不接秖隔夜凶讣讵可相寻来【元和四年杜兼为河南尹十一月无疾暴卒孔戡以卫尉寺丞分司东都五年正月将浴临汝之汤泉至其县遂卒凶讣相寻谓此　讣音赴】天公髙居神恶欲保性命诚难哉
　　辛夷花房忽全开将衰正盛须频来【须频或作频频非是】清晨辉辉烛霞日薄暮耿耿和烟埃朝明夕暗已足叹况乃满地成摧頽迎繁送谢别有意谁肯留念少环回【此篇言辛夷花之盛如此元微之有问韩员外辛夷花云韩员外家好辛夷开时乞取两三枝折枝为赠君莫惜纵君不折风亦吹岂此耶】
　　酬裴十六功曹巡府西驿涂中见寄【或无涂字裴十六度也旧云裴谂非度时为河南府功曹公时分司东都作】
　　相公罢论道【相公郑余庆也元和元年罢相出为河南尹书三公论道经邦】聿至活东人【至或作来活或作治非是】御史坐言事作吏府中尘【御史裴度也元和初度宻疏论权幸忤防出为河南府功曹】遂令河南治今古无俦伦四海日富庶道途隘蹄轮府西三百里馆同鱼鳞【周礼五十里有市市有馆所以賔客之馆也】相公谓御史劳子去自巡是时山水秋光景何鲜新哀鸿鸣清耳宿雾褰髙旻【尔雅秋曰旻天褰或作浥非是】遗我行旅诗轩轩有风神譬如黄金盘照耀荆璞真我来亦巳幸事贤友其仁【论语事其大夫之贤者友其士之仁者事贤谓余庆友仁谓度】持竿洛水侧孤坐屡穷辰多才自劳苦【方作苦劳云苦劳语见吕强传　今按语势当作劳苦大抵公诗多自胷襟流出未必故用古人语也】无用秪因循辞免期匪远行行及山春
　　燕河南府秀才【得生字　据诗云元和五年冬房公尹东京房公者房式也时为河南尹公时为河南令故曰忝县尹权徳舆时为宰相故曰作邦桢云】
　　吾皇绍祖烈【吾皇宪宗也】天下再太平诏下诸郡国嵗贡乡曲英元和五年冬房公尹东京【元和四年以房武为河南尹】功曹上言公【或作上其言】是月当登名【月或作日非是】乃选二十县试官得鸿生【硕儒也】羣儒负巳材相贺简择精怒起簸羽翮引吭吐铿轰【选引圆吭之纤婉礼记钟声铿铿轰鸣声也吭下浪切又音刚铿邱耕切轰呼宏切】此都自周公【周公成洛邑尝居之】文章继名声【章一作物】自非殊絶尤难使耳目惊今者遭震薄不能出声鸣鄙夫忝县尹愧栗难为情惟求文章写不敢妬与争还家勑妻儿具此煎炰烹柿红蒲萄紫肴果相扶檠【或作擎】芳荼出蜀门【诸本荼多作茶方从潮馆本云尔雅曰槚苦荼音徒郭璞注木小似栀子早取者为荼晚取者为茗唐韵荼宅加反俗作茶大抵茶与荼古音相近如今言搽与涂亦通用也今按荼与茶今人语不相近而方云相近者莆田语音然也虽出俚俗亦由音本相近故与古暗合耳今建人谓口为苦走为祖亦此类方言多如此云】好酒浓且清何能充欢燕庶以露厥诚昨闻诏书下【或作来】权公作邦桢【杜春陵行云结也实国桢　桢音贞】文人得其职【文一作大一作丈】文道当大行隂风搅短日冷雨澁不晴勉哉戒徒驭家国迟子荣【迟直利切　汉书侧席迟士注待也】
　　送李翺【翺字习之陇西人贞元十六年娶公兄弇之女元和三年四月乙亥戸部侍郎杨于陵出为广州刺史岭南节度使表翺佐其府四年正月已酉翺自东都旌善坊以妻子上船于漕乙未去东都公与石洪假舟送之丁酉同登嵩山题姓名纪别故有此诗】
　　广州万里途山重江逶迤【上于危切下余支切】行行何时到谁能定归期揖我出门去顔色异恒时虽云有追送【或作迎送诗有客薄言追之郑云追送也】足迹絶自兹人生一世间不自张与施譬如浮江木纵横岂自知宁怀别时苦勿作别后思送石处士赴河阳幕【或注得起字　石洪也元和五年乌重裔为河阳节度使辟置幕府公尝有序送诗亦是时作】
　　长把种树书【种树书见史记秦始皇纪】人云避世士【论语且而与其从辟人之士也岂若从辟世之士哉】忽骑将军马自号报恩子风云入壮怀【云入或作雷开】泉石别幽耳钜鹿师欲老【邢州钜鹿郡】常山险犹恃【常山镇州今为真定府元和四年节度使王承宗反诏中人吐突承璀以兵讨之无功遂赦王承宗】岂惟彼相忧固是吾徒耻去去事方急酒行可以起
　　送湖南李正字归【或作送李正字归湖南或作李判官　李础其父仁钧时为亲王府长史础自湖南从事请告来省公尝有序送焉元和五年分司东都作】
　　长沙入楚深洞庭值秋晚人随鸿鴈少江共蒹葭远歴歴余所经【公贞元十九年出为阳山巳而徙掾江陵入为国子博士湖南之地盖尝经行矣】悠悠子当返孤游怀耿介旅宿梦婉娩【上音宛下音免媚也】风土稍殊音鱼虾日异饭亲交俱在此谁与同息偃








　　东雅堂昌黎集注巻四
　　钦定四库全书
　　东雅堂昌黎集注巻五
　　古诗
　　辛夘年雪【公时为河南令作】
　　元和六年春寒气不肯归河南二月末雪花一尺围【此即白乐天诗所谓元和歳在夘六年春二月月晦寒食天天隂夜飞雪】崩腾相排拶【子逹切又子末切】龙凤交横飞波涛何飘扬天风吹旛旂白帝盛羽卫鬖髿振裳衣【髿或作防选绿苔鬖髿乎研上　上音参下音沙】白霓先启涂【楚词曰白蜺婴茀胡为此堂蜺与霓同】从以万玉妃【从去声】翕翕凌厚载哗哗防隂机生平未曽见何暇议是非或云丰年祥【诗传丰年之冬必有积雪】饱食可庶几善祷吾所慕谁言寸诚微
　　醉留东野【元和六年公为河南令作】
　　昔年因读李白杜甫诗长恨二人不相从吾与东野生竝世如何复蹑二子踪东野不得官【东野前一年方罢河南水陆转运从事故云】白首夸龙种【依字当作躘踵卢仝诗卢子躘踵也贤愚縂莫惊苏鹗演义龙钟不翘举之貌如防鬖拉搭之类】韩子稍奸黠自慙青蒿倚长松低头拜东野愿得终始如駏蛩【孔丛子曰北方有兽名曰蟨爱蛩蛩駏驉食得甘草必齧以遗蛩蛩駏驉见人将来必负蟨以走蟨非爱駏蛩也为其假足二兽亦非心爱蟨也为其得甘草而遗之也夫禽兽犹知比假而相报也况士君子之欲名利者乎　駏音巨蛩音卭】东野不廻头有如寸筳撞钜钟【筳字见二巻答张彻】吾愿身为云东野变为龙四方上下逐东野虽有离别无由逢【离别或作别离】
　　李花二首【诸本作一首此二诗也自当春天地争奢华以下分焉意义甚明编者误合之公元和初在江陵有李花赠张十一又有寒食日夜归酬张十一李花之什所谓不忍千株雪相映是也至是元和六年为县河南而作此诗自夜领张彻投卢仝而下其所以状李花之妙者至矣苏内翰梅诗举此云缟裙练帨玉川家肝胆清新冷不邪秾李争春犹辧此更教踏雪看梅花亦竒也】
　　平旦入西园棃花数株若矜夸旁有一株李顔色惨惨似含嗟问之不肯道所以【此暗使桃李不言下自成蹊事见汉李广賛老杜哀王孙诗问之不肯道姓名】独绕百帀至日斜忽忆前时经此树正见芳意初萌牙【或作芽汉传如朱草萌牙事有萌牙无用芽字】奈何趂酒不省録不见玉枝攅霜葩【枝或作杖】然为汝下雨泪【礼记夫子然流涕　胡犬切】无由反斾羲和车东风来吹不解顔苍茫夜气生相遮冰盘夏荐碧实脆斥去不御慙其花【斥去或作片云或作云去或作斥逐张衡思赋斥西施而不御韩语原此或本皆误也】
　　当春天地争奢华洛阳园苑尤纷挐【女加切或作拏董彦逺云挐从如今人从拏唐韵以挐为或体非也考相如子虚赋王逸九思皆只作挐　按说文拏从奴牵引也挐从如持也古书作拏盖通用】谁将平地万堆雪【将一作堆】剪刻作此连天花日光赤色照未好明月暂入都交加夜领张彻投卢仝【公寄卢仝诗云偶逢明月曜桃李想此时也】乘云共至玉皇家长姬香御四罗列缟裙练帨无等差静濯明妆有所奉顾我未肻置齿牙清寒莹骨肝胆醒一生思虑无由邪
　　招扬之罘一首【之罘元和十一年进士阁本作之杲或作录之字讹也　公为河阳令之罘自中山来从公问学公惜其归以诗招之罘音浮】
　　柏生两石间万歳终不大野马不识人难以驾车盖柏移就平地马羁入廐中【时之罘犹未第故公以诗招之为柏马之喻而后之工画者遂作为柏石圆陈季常冢藏之蘓内翰为之铭云柏生两石间天命本如此又云韩子俯仰人但爱平地美又云□看此槎牙岂有可移理原公诗意盖以喻之罘游从问学以成其才故其下有独学陋不逺复之语非谓以利迁也若既槎牙而后移则所谓时过然后学矣覧者无以为异】马思自由悲柏有伤根容伤根柏不死千丈日以至【千或作百日以或作不难以或作巳】马悲罢还乐【罢音疲】振迅矜鞍辔【迅或作顿振迅字见七月诗传鲍昭鹤赋】之罘南山来文字得我惊馆置使读书日有求归声我令之罘归失得柏与马【失得方作失待或作实待或作实失　今按三本皆无理唯嘉祐杭本作失得似颇有理而举正不収盖其意曰失得之计观于柏马可见云尔】之罘别我去计出柏马下我自之罘归入门思而悲之罘别我去能不思我为洒埽县中居引水经竹间嚻哗所不及何异山中闲前陈百家书食有肉与鱼【史记孟甞君传冯驩迁之幸舍食有鱼矣左传肉食者鄙】先王遗文章缀缉实在余礼称独学陋【礼记独学而无友则孤陋而寡闻】易贵不逺复【易不逺复无只悔】作诗招之罘晨夕抱饥渇寄卢仝【元和六年春公为河南令作仝闭门不出时洛阳有留守郑余庆有尹李素仝皆不见水北谓石洪水南谓温造皆继徃河阳幕少室谓李渤三人者皆仝所不为也】
　　玉川先生洛城里【仝居洛阳自号玉川子选放歌行鸡鸣洛城里】破屋数间而已矣一奴长须不裹头一婢赤脚老无齿辛勤奉养十余人上有亲下妻子先生结髪憎俗徒【结髪谓少年时犹李广言结髪与匈奴战也】闭门不出动一纪至令邻僧乞米送【令或作今非是】仆忝县尹能不耻【尹一作令】俸钱供给公私余时致薄少助祭祀劝参留守谒大尹言语才及辄掩耳水北山人得名声去年去作幕下士水南山人又继徃【谓洛水之南北也在洛阳城中水北石洪水南温造元和五年乌重为河阳二城节度使辟石洪温造为从事】鞍马仆从塞闾里【从或作夫】少室山人索价高【少去声】两以諌官征不起【李渤字濬之刻志于学与仲兄渉偕隐庐山久之徙少室山元和元年以左拾遗召不至四年河阳尹遣吏持诏敦促又不赴公为河南令遗渤书譬说渤善公言始出家东都】彼皆刺口论世事有力未免驱使先生事业不可量惟用法律自绳巳春秋三传束髙阁【三方作五或作左　今按邹夹春秋世已无传而当世见行三传作五左皆非也晋杜乂殷洪并才名冠世庾翼弗之重语人日此辈宜束髙阁】独抱遗经究终始【抱方作把非是】徃年防笔嘲同异【仝与马异结交诗云仝不同异不异是谓大同而小异仝自同异自异是谓仝不徃异不至】怪辞惊众谤不已【怪一作谤谤一作怪】近来自说寻坦途犹上虚空跨緑駬【虚空或作青云緑駬今本二字皆从马按穆天子传荀列史汉皆作緑耳郭璞注穆传犹魏时鲜卑献黄耳马是以耳色言也此诗岂以重韵妄刋耶】去歳生儿名添丁【仝有添丁诗】意令与国充耘耔【诗或耘或耔耔拥苗夲音子】国家丁口连四海【唐制男子二十一为丁】岂无农夫亲耒耜先生抱才终大用宰相未许终不仕假如不在陈力列【陈力就列见论语】立言垂范亦足恃苖裔当防十世宥【左襄二十一年犹将十世宥之】岂谓贻厥无基阯【诗贻厥孙谋阯或作址阯字见汉防广传】故知忠孝生天性防身乱伦安足拟【论语欲防其身而乱大伦】昨晚长须来下状隔墙恶少恶难似【荀子无亷耻而嗜乎饮食可谓恶少者也】毎骑屋山下窥阚【或作瞰苦滥切】浑舎惊怕走折趾凭依婚媾欺官吏不信令行能禁止先生受屈未曽语忽此来告良有以【魏志文帝与呉质书云秉烛夜游良有以也】嗟我身为赤县令操权不用欲何俟立召贼曺呼伍伯【汉郡国有贼曺主盗贼事张敞为京兆尹有贼曺椽伍伯或作五百　今按伍伯见古今注什伍之长也东汉祢衡传令五百出欲加棰注云五百犹今之问事者】尽取防辈尸诸市先生又遣长须来如此处置非所喜况又时当长养节都邑未可猛政理先生固是余所畏度量不敢窥涯涘放纵是谁之过欤效尤戮仆愧前史【襄三年左氏晋侯之弟杨干乱行于曲梁魏绛戮其仆二十一年晋栾盈过周周西鄙掠之王曰尤而效之其又甚焉】买羊沽酒谢不敏偶逢明月曜桃李先生有意许降临更遣长须致双鲤【古乐府云客从逺方来赠我双鲤鱼】
　　酬司门卢四兄云夫院长望秋作【卢四名汀公诗有和虞部卢四汀酬翰林钱七征赤藤杖歌又有和卢郎中寄示送盘谷子诗又有和库部卢四兄元日朝回又有早赴行香赠卢李二中舎又有酬卢给事曲江荷花行云夫贞元元年进士新旧史无传以此数诗考之歴虞部司门库部郎曺迁中书舎人为给事中其后莫知所终矣此诗元和六年秋所作时公自河南令入为职方员外郎作】
　　长安雨洗新秋出极目寒镜开尘函终南晓望蹋龙尾【终南长安南山贾公谈録唐龙尾道在含元殿侧白乐天诗云歩登龙尾道却望终南山】倚天更觉青巉巉【徂衔切】自知短浅无所补【汉孔光传智谋短浅】从事久此穿朝衫归来得便即游覧暂似壮马脱重衔【杜诗将军昔着从事衫铁马驰突重两衔】曲江荷花盖十里江湖生目思莫缄【目思或作思自或作思目非是】乐游下瞩无逺近【汉宣帝神爵三年起乐游苑在杜陵西北今呼为乐游庙　瞩音烛】緑槐萍合不可芟白首寓居谁借问平地寸歩扃云岩【扄或作局一作屈】云夫吾兄有狂气嗜好与俗殊酸咸日来省我不肯去论诗说赋相諵諵【女咸切】望秋一章已惊絶犹言低抑避谤谗【抑或作徊】若使乗酣骋雄怪造化何以当镌劖【徂衔切】嗟我小生值强伴怯胆变勇神明鉴【商颂天命降监元微之诗洞照失明鍳皆作平声】驰坑跨谷终未悔为利而止真贪馋【利为利禄言拘于利禄而不游此山是为贪馋之人矣馋音□】髙揖羣公谢名誉逺追甫白感至諴【书至諴感神】楼头完月不共宿【完或作见或作皎　今按月蚀诗有完完上天东之句言月圆也此亦同意以下句就缺推之可见】其奈就缺行攕攕【或作纎纎防蜀音所咸切诗掺掺女手说文与石经皆作防防】
　　谁氏子【吕氏子炅河南人元和中弃其妻着道士服谢母曰当学仙王屋山去数月复出见河南少尹李素素立之府门使吏卒脱道士服给冠帯送付其母公时为河南令作此诗有愿徃教诲不从而诛之语至是素始归之事见李素墓志】
　　非痴非狂谁氏子去入王屋称道士白头老母遮门啼挽断衫防留不止翠眉新妇年二十载送还家哭穿市或云欲学吹鳯笙【方作皇非是】所慕灵妃嫓萧史【列仙传秦穆公时有萧史善吹箫公女防玉好之公以妻焉遂教防玉作鳯鸣居数十年吹似鳯声鳯凰来止其屋公为作鳯凰台夫妻止其上一旦皆随鳯凰飞去　嫓匹诣切】又云时俗轻寻常力行险怪取贵仕神仙虽然有传说知者尽知其妄矣圣君贤相安可欺干死穷山竟何俟【太白诗干死明月魂无复玻瓈魄】呜呼余心诚岂弟愿徃教诲防终始【诲方作悔　今按作悔非是大氐方意以竒为主此类可见】罚一劝百政之经【中说杜如晦问政子曰赏一以劝百罚一以惩众】不从而诛未晚耳谁其友亲能哀怜冩吾此诗持送似【或作以非是】
　　河南令舎池台【元和六年公为令时作】
　　灌池才盈五六丈筑台不过七八尺【七八或作六七】欲将层级压篱落未许波澜量斗硕规摹虽巧何足夸景趣不逺真可惜【景或作指】长令人吏逺趋走已有蛙黾助狼藉【借从艸说文曰草不编狼藉今本从竹汉陆贾传名声籍甚孟康曰狼籍甚盛盖古字如借田皆只作耤而从艸从竹则沿义以生此当以借为正】
　　送无本师归范阳【即贾岛也刘公嘉话云岛初赴举京师一日于马上得句云乌宿池中树僧敲月下门初欲作推字练之未定不觉冲尹时韩吏部权京尹左右拥至前岛具告所以韩立马良久曰作敲字佳矣遂与为布衣交有诗曰孟郊死葬北邙山日月风云防觉闲天恐文章还断絶再生贾岛在人间又摭言云岛尝骑驴天衢时秋风正厉黄叶可扫岛忽吟曰落叶满长安卒求一聫不可得因唐突京尹刘栖楚被系一夕而释新史云岛字浪仙范阳人初为浮屠名无本来东都愈教其为文遂去浮屠举进士当其苦吟及值公卿大夫不知觉也一日见京兆尹跨驴尹诘责之久乃得释其意与摭言合而嘉话等集所云公与岛诗东坡云世俗无知者所托非退之语洪氏亦云按送无本时退之为河南令不应至是方相知又岛初为浮屠后乃举进士此云后改名无本乃传者之误也按此诗元和六年冬作而是年秋东野亦有诗与无本云长安秋声干木叶相号悲云云东野尚无恙何以云死葬北邙山耶若以为公为京尹始识岛故云则公为尹在长庆三年而是年何以有此作也】
　　无本于为文身大不及胆吾甞示之难勇徃无不敢蛟龙防角牙造次欲手揽众囚大幽下觑袭窞【说文窞坎中小坎也徒感切】天阳熙四海注视首不颔【李本颔作顉说文顉低头也列子巧夫顉其頥　今按说文顉五感切引卫献公顉之而巳为证则与颔字自不同也然左传今本只作颔未详其说或疑下有顑颔字此不当重押则作顉为是然顑颔字见楚词防虎感古湛二切颔户感鱼检二切食不饱靣黄貌则亦与不颔义不同也】鲸鹏相摩窣【苏骨切】两举快一噉【徒敢切】夫岂能必然固已谢黯黮【楚词尚黯黮而有瑕黯乌减切黮徒感切】狂词肆滂葩低昂见舒惨奸穷怪变得徃徃造平澹蜂蝉碎锦缬【蜂蝉或作风蝉或作蝉翼　今按此与下句不对未详其说】緑池披菡蓞【尔雅荷芙蕖其花曰菡萏披用荆公本定或作垤或作低方从阁本作坏皆非是唯披坏声相近耳　菡户感切萏徒感切】芝英擢荒蓁【或作榛】孤翮起连菼【尔雅菼薍郭璞注云似苇而小连菼丛苇也菼吐敢切】家住幽都逺未识气先感来寻吾何能无殊嗜昌歜【昌蒲葅也文王嗜昌歜孔子闻而食之见吕氏春秋又左氏享有昌歜　歜徂感切】始见洛阳春【元和六年春公为河南令始识岛洛阳】桃枝缀红糁遂来长安里时卦转习坎【公是年秋迁职方员外郎遂来长安里与之别十一月矣坎十一月卦也】老懒无鬭心久不事铅椠【铅椠事出西京杂记详见上赠张籍张彻诗　椠在敢切】欲以金帛酬举室常顑颔【音见本篇不颔下注离骚长顑颔亦何伤王逸注不饱貌】念当委我去雪霜刻以憯【七感切】狞飚搅空衢【搅一作折狞犬恶也】天地与防撼勉率吐歌诗尉女别后覧
　　石鼔歌【欧阳文忠集古録云石鼔久在岐阳初不见称于世至唐人始盛称之而韦应物以为周文王之鼔至宣王刻诗尔韩退之直以为宣王之鼔在今鳯翔孔子庙鼔有十先时散弃于野郑余庆始置于庙而亡其一皇祐四年向傅师求于民间得之十鼔乃足其文可见者四百六十五磨灭不可识者过半然其可疑者四退之好古不妄者予姑取以为信耳至于字画亦非史籀不能作也文忠所防如此此歌元和六年作石鼔文可见者其畧曰我车既攻我马既同又曰我车既好我马既騊君子员猎员猎员游麋鹿速速君子之求又左骖旛旛右骖騝騝秀弓时射麋豕孔庶又曰其鱼维何维鱮维鲤何以防之维杨与栁橐符霄切说文曰囊也笔墨闲録云此歌全仰止杜子美李潮八分小篆歌才薄将奈石鼔何即子美云潮乎潮乎奈尔何快劔斫断生蛟鼍即子美云快劔长防森相向】
　　张生手持石鼔文【张生即张籍】劝我试作石鼔歌少陵无人谪仙死才薄将奈石鼔何周纲陵迟四海沸宣王愤起挥天戈大开明堂受朝贺诸侯劔佩鸣相磨搜于岐阳骋雄俊【搜狩也今岐山县旧曰岐阳左氏成有岐阳之搜左氏言成王公今言宣王未详】万里禽兽皆遮罗【万或作百】镌功勒成告万世【成或作盛封岱勒成东都赋语】凿石作鼔隳嵯峨从臣才艺咸第一拣选撰刻留山阿【防或作简撰或作譔】雨淋日炙野火燎物守防烦防呵【或作诃】公从何处得纸本【处或作土】毫髪尽备无差讹辞严义宻读难晓字体不类与科【书始皇时程邈所定也科谓科斗书鲁共王壊孔子宅得书论语孝经人不复知有古文谓之科斗文字也科字诸本皆同方从蜀本作蝌　今按蝌乃科之俗体后人以重韵而误改耳方知韩公不避重韵乃疑于此何耶】年深岂免有缺画【或作划】快劔斫断生蛟鼍【礼记伐蛟取鼍此下皆状石鼔文如此　鼍唐何切】鸾翔鳯翥众仙下【选鳯骞翥飞　翥章恕切】瑚碧树交枝柯【班固西都赋瑚碧树周阿而生碧树或作幽碧】金绳铁索鎻纽壮古鼎跃水龙腾梭【史记宋大丘社亡鼎沦于泗水彭城下秦始皇二十八年过彭城欲出鼎使千人没水求之弗得汉武帝得鼎于汾水晋陶侃少时渔于雷泽网得一梭挂于壁有顷雷雨化为龙而去龙腾一作腾龙】陋儒编诗不収入【収一作得】二雅褊廹无委蛇【上于为切下音移毛诗协韵补音蛇唐何切行貌扬雄反离骚驾八龙之委蛇今协歌字韵当从补音蛇或作佗】孔子西行不到秦掎摭星宿遗羲娥【摭或作拾选刘季绪好掎摭利病　掎音竒又举绮切摭之石切宿音秀】嗟余好古生苦晚【苏内翰鳯翔八观诗其一曰石鼔其曰韩公好古生已迟我今况又百年后则此歌所谓好古生苦晚也】对此涕泪双滂沱【诗涕泗滂沱】忆昔初防博士征其年始改称元和【元和元年公自江陵召为国子博士】故人从军在右辅【右辅谓右扶风即鳯翔府也】为我量度掘臼科【谓安石鼔处】濯冠沐浴告祭酒如此至寳存岂多氊苞席裹可立致十鼔只载数骆驼【骆或作馲依字当作槖汉书匈奴传注橐驼言能负囊而驼物也】荐诸太庙比郜鼎【春秋桓二年取郜大鼎于宋戊申纳于太庙　郜音告】光价岂止百倍过圣恩若许留太学诸生讲解得切磋【诗如切如磋】观经鸿都尚填咽【汉灵帝光和元年二月始置鸿都门学生熹平四年三月诏诸儒正五经文字命议郎蔡邕为古文篆三体书之刻石于太学门外使后生晚学咸取正焉碑始立其觐见及摹冩者车　　乗日千两填塞街陌鸿都与观经盖二事公并用之】坐见举国来奔波剜苔剔藓露节角安置妥帖平不颇【普禾切】大厦深檐与盖覆经歴久逺期无佗中朝大官老于事【官或作夫】讵肯感激徒媕娿【上音庵下音阿不决之貌】牧童敲火牛砺角谁复着手为摩挲【后汉蓟子训至长安摩挲铜人　挲音娑】日销月铄就埋没六年西顾空吟哦羲之俗书趂姿媚【王得臣麈史云王右军书多不讲偏旁此退之所谓羲之俗书趂姿媚者也】数纸尚可博白鹅【晋王羲之传山隂道士爱飬鵞羲之求市之曰为冩道徳经当举羣相赠羲之冩毕笼鹅而去】继周八代争战罢【八代谓汉魏晋宋齐梁陈隋自周而下不啻八代论其正统又颇多说今以石鼔所在言之其秦汉魏晋元魏齐周隋八代与】无人収拾理则那【左氏宣二年犀兕尚多弃甲则那】方今太平日无事柄任儒术崇丘轲【任或作用】安能以此上论列愿借辩口如悬河【晋王衍曰听郭象语如悬河防水注而不竭】石鼔之歌止于此呜呼吾意其蹉跎
　　双鸟诗【苏内翰作李太白画像诗有曰化为二鸟鸣相酬一鸣一止三千秋或者遂谓此诗为李杜作非也按栁仲涂双鸟诗解云韩之为心忧夫道也履行非孔氏者异端矣故垂言以刺之释老説异而教殊故曰双鸟又石林诗话云双鸟诗殆不可晓甞以苏丞相子容云意以是指佛老二学以其终篇本末考之或然又笔墨闲録云刘僴言双鸟诗为二氏作予甞言其然以其中有云不停两鸟鸣大法失九畴周公不为公孔丘不为丘遂以为二氏之言乱周孔之教耳而朱文公谓公为已与孟郊说见篇末考异注】
　　双鸟海外来飞飞到中州【来飞飞或作飞飞来】一鸟落城市一鸟集岩幽【集或作巢】不得相伴鸣尔来三千秋两鸟各闭口万象衔口头春风巻地起百鸟皆飘浮两鸟忽相逢百日鸣不休有耳聒皆聋有口反自羞百舌旧饶声从此恒低头【恒或作且非是】得病不呻唤泯黙至死休雷公告天公百物须膏油自从两鸟鸣【或作聒】聒乱雷声収【诸本同但蜀本声作光阁本作雷声三伏収皆误而方独从唐本作聒雷声伏収则不成文理矣】神怕嘲咏造化皆停留【化或作作】草木有微情挑抉示九州虫防诚微物不堪苦诛求不停两鸟鸣百物皆生愁不停两鸟鸣自此无春秋不停两鸟鸣日月难旋辀不停两鸟鸣大法失九畴周公不为公孔丘不为丘天公怪两鸟各捉一处囚百虫与百鸟然后鸣啾啾【百鸟方从阁杭蜀本作七鸟云栁谢荆公皆作七鸟谓月令七十二之虫鸟也苏耆开谭録亦见　今按百虫即上文之虫鼠百鸟即上文所言皆飘浮者耳与七十二初不相关也且使果为七十二之鸟而但云七鸟则词既有所不备又鸟既为七而虫独为百于例亦有所不通今细考之岂以草书百　　字有似于七而致误耶初不必过为凿说也】两鸟既别处闭声省愆尤朝食千头龙暮食千头牛朝饮河生尘暮饮海絶流还当三千秋更起鸣相酬【栁仲涂有此诗解一篇传于世谓指释老也然以欧公感三子诗及东坡李太白画像賛考之盖专为李杜而作　今按释老李杜之说恐亦未然旧甞窃意此但公为已孟郊作耳落城市者已也集岩幽者孟也初亦不能无疑而近见葛氏韵语阳秋已有此说矣读者详之】
　　赠刘师服【服或作命】
　　羡君齿牙牢且防大肉硬饼如刀截我今呀豁落者多所存十余皆兀臲【或作又作杌陧　臲音臬】匙抄烂饭稳送之合口软嚼如牛呞【呞说文云吐而噍尔雅牛曰齝羊曰齥牛食巳久复出嚼之曰齝与呞同楞严经桥梵鉢提有牛呞病　呞音痴】妻儿恐我生怅望盘中不饤栗与棃秖今年才四十五后日悬知渐莽卤【杭本作卤莽卤莽本荘子为政焉可莽卤然唐人多倒用之栁子厚沉昏莽卤又食货甘莽卤白乐天养生仍莽卤始觉琵琶弦莽卤所用同也莽莫补切卤音鲁】朱顔皓颈讶莫亲此外诸余谁更数忆昔太公仕进初口含两齿无赢余虞翻十三比岂少遂自惋恨形于书【比或作皆或作此今从蜀本云太公两齿事见古本荀子虞翻吴志只载其上书谓臣年耳顺髪白齿落岂在当时犹有可考也耶】丈夫命存百无害谁能检防形骸外【荘子申徒嘉谓郑子产曰子与我逰于形骸之内而索我于形骸之外不亦过乎】巨缗东钓傥可期与子共饱鲸鱼脍【荘子任公子为大钓巨缁五十犗以为饵蹲乎防稽投竿东海广州记曰鲸鲵长百丈大亦称之东坡诗甞讥韩子隘且陋一饱鲸鱼何足脍】
　　题炭谷湫祠堂【欧本云在京兆之南终南之下祈雨之所也南山秋懐诗皆见之　陆长源辨疑志云长安城南四十里有灵母谷俗呼为炭谷宋敏求长安志则云炭谷在万年县南六十里又云澄源夫人湫庙在终南山炭谷公所云炭谷湫不出此公南山诗有云因缘窥其湫即此公时在京师作湫龙居也】
　　万生都阳明幽暗所寰嗟龙独何智出入人间不知谁为助若执造化关厌处平地水巢居插天山【湫本在南山平地一日风雷移居于上或云公龙移诗天昏地黒蛟龙移云云即此也】列峯若攒指石盂仰环环【古乐府四角龙子幡环环当江柱】巨灵高其捧【薛综西京赋注云华山首阳本一山河神巨灵以手擘开其上巨灵神之有巨力者】保此一掬悭【诗采緑不盈一匊　悭丘闲切】森沉固含蓄【鲍明逺诗铜溪画森沉】本以储隂奸【隂奸谓龙犹南山诗所谓凝湛闭隂嘼也】鱼鼈防拥防羣嬉傲天顽【扬子云羽猎赋羣嬉乎其间】翾翾栖托禽【扬子朱鸟翾翾翾许緑切】飞飞一何闲祠堂像侔真擢玉纡烟鬟羣怪俨伺恩威在其顔我来日正中悚惕思先还寄立尺寸地敢言来途艰吁无吹毛刄【少陵诗匣里雄雌剑吹毛任选将又突骑劔吹毛鲁季钦引吴越春　秋干将之剑能决吹毛游尘今吴越春秋无此语】血此牛蹄殷【准南子牛蹄之涔左成二年左轮朱殷注血深也　殷乌闲切】至令乘水旱鼔舞寡与鳏林丛镇冥冥穷年无由删妍英杂艳实星黄朱班【妍或作研或作鎻】石级皆险滑顚跻莫牵攀尨区雏众碎付与宿已颁弃去可奈何吾其死茅菅【诗露彼菅茅菅音奸】聼颍师弹琴【颍师若是道士则颍字是姓当从水是僧则颍字是名当从禾　西清诗话云六一居士甞问东坡琴诗孰优坡荅以退之聼颍师琴公曰此秖是琵琶耳吴僧义海以琴名世或以六一语问海海曰欧阳公一代英伟然斯语误矣昵昵儿女语恩怨相尔汝言轻柔细屑真情出见也划然变轩昻勇士赴敌场精神余谨耸观聴也浮云栁絮无根蔕天地阔逺随飞扬纵横变态浩乎不失自然也喧啾百鸟羣忽见孤鳯凰又见颍孤絶不同流俗下俚声也跻攀分寸不可上失势一落千丈强起伏抑扬不主故常也皆指下丝声妙处惟琴为然琵琶格上声乌能尔耶退之深得其趣未易讥评也洪庆善曰或云浮云栁絮无根蔕云云此泛声也谓轻非丝重非木也喧啾百鸟羣云云泛声中寄指声也跻攀分寸不可上吟绎声也失势一落千丈强歴声也善琴者云此数声最难工文忠公以为聼琵琶诗东坡作聼琴诗恨文忠公不及见二公之论似未必然方崧卿云李贺亦有聼□师琴歌】
　　昵昵儿女语【昵昵或作妮妮或作呢呢】恩怨相尔汝划然变轩昻勇士赴敌场浮云栁絮无根蔕天地濶逺随飞扬喧啾百鸟群忽见孤鳯凰跻攀分寸不可上失势一落千丈强【古木兰诗赐物百千强少陵诗四松初栽时大扺三尺强筭家以有余为强】嗟余有两耳未省聼丝篁自闻颍师弹起坐在一旁【或作傍或作牀】推手遽止之湿衣泪滂滂颍乎尔诚能【乎或作师】无以冰炭置我肠【郭象荘子注喜惧战于胷中固已结氷炭于五藏矣】
　　送陆畅归江南【畅字逹夫甞着蜀道易诗元和元年进士董溪婿也溪丞相董晋第二子贬死湘中事见墓志公甞佐董晋幕】
　　举举江南子【唐人以举止端丽为举举】名以能诗闻【畅贡举年对雪落句云天人寜防巧剪水作花飞山斋玩月云起来自擘书破恰漏清光落枕前经崔諌议林亭云噪入云树风开无主花及登兰省遇云阳公主下降畅为摈相有咏帘咏行障催妆等作内人以畅吴音才思敏防以诗嘲之畅酬曰粉面仙郎选圣朝偶逢秦女学吹箫须教翡翠闻王母不奈鸟鸢噪鹊桥观此可见其能诗矣】一来取高第官佐东宫军【畅举进士为皇太子僚属】迎妇丞相府夸映秀士羣【礼记王制命乡论秀士升之司徒曰选士】鸾鸣桂树间【鸾鸣或作鸣鸾】观者何缤纷人事喜顚倒旦夕异所云萧萧青云干遂逐荆棘焚歳晚鸿防过乡思见新文践此秦关雪家彼呉洲云悲啼上车女骨肉不可分感概都门别丈夫酒方醺我实门下士力薄蚋与蚊受恩不即报【不即或作即不】永负湘中坟【墓志云溪除名徙死湘中明年立皇太子有诏令许归塟元和八年葬河南此云湘中坟岂公作此诗时尚藁葬湘中耶】
　　送进士刘师服东归【元和七年夏在京师作】
　　猛虎落槛穽坐食如孤防【落一作知食或作贪荆公本如作茹防或作豚方从阁本此乃司马迁所谓猛虎在槛穽之中摇尾而求食也今按方说是也然则坐当作求矣但本皆作坐故未敢改耳】丈夫在富贵岂必守一门公心有勇气公口有直言奈何任埋没不自求腾轩仆本亦进士颇甞究根源由来骨鲠材喜被软弱吞低头受侮笑隐忍硉兀寃【侮笑或作笑侮硉兀或作矹硉选江赋巨石硉矹而前却　硉音聿又勤没切兀五忽切】泥雨城东路夏槐作云屯【刘表传云屯田马】还家虽阙短【或作短阙】指日亲晨飱【束晳南陔诗馨尔膳防尔晨飱】　携持令名归【左氏令名载而行之】自足贻家尊【谢安问献之曰君书何如君家尊】时节不可翫亲交可攀援【音爰】勉来取金紫勿久休中园
　　嘲鲁连子【鲁连齐人太史公亦有取焉公嘲之之意不悉其安在意必有所讽于当时后世有不得而窥者】
　　鲁连细而黠【而方作儿】有似黄鹞子【鹞音曜】田巴兀老苍【齐之辩者曰田巴辩于狙丘而议于稷下毁五帝罪三王一日而服千人有徐刼弟子曰鲁连谓刼曰臣愿当田子使不得复说鲁连徃见田巴云云巴于是杜口易业终身不谈　兀一作元陆机叹逝诗鸦髪成老苍】怜汝矜爪觜开端要惊人【淮阳王传既开端绪愿卒成之】雄跨吾厌矣高拱禅鸿声　【禅音擅】若辍一杯水【辍或作啜】独称唐虞贤顾未知之耳
　　赠张籍【此诗大意以其子之慧为喜焉耳张籍后有祭公诗云坐令其子拜常呼幼时名与诗意合蔡寛大诗话云旧说退之子不慧读金根车改为金银然退之赠张籍诗所谓召令吐所记解摘了瑟僴则不应不识字也不知诗之所称乃此子乎】
　　吾老着读书【诸本著作嗜着如高士着幽禅少年着逰宴之着】余事不挂眼有儿虽甚怜教示不免简君来好呼出踉蹡越门限【选潘岳射雉赋已踉蹡而徐来　踉音郎又音亮蹡音锵又七酱切】惧其无所知见则先愧赧【孟子观其色赧赧然　赧乃版切】昨因有縁事上马插手版【隋志曰笏晋宋以来谓之手版唐舆服杂事曰八座尚书执笏余执手版】留君住防食使立侍盘薄暮归见君迎我笑而莞【论语夫子莞尔而笑　莞胡版切】指渠相贺言此是万金产吾爱其风骨粹美无可拣试将诗义授如以肉贯丳【初限切】开袪露毫末自得高蹇嵼【蹇或作嵼或作产选连岗巗以嵼屈原九章思蹇产而不释王逸曰蹇产诘屈也】我身蹈丘轲爵位不早绾固宜长有人文章绍编刬感荷君子徳怳若乘朽栈【朽一作杇诗有栈之车毛曰役车也　怳许徃切栈仕版切】召令吐所记解摘了瑟僴【诗瑟兮僴兮注矜荘寛大也　僴遐版切】顾视壁间亲戚竞觇矕【说文目矕矕也前汉矕龙虎之文旧矣　觇丑帘切矕武版切】喜气排寒冬逼耳鸣睍睆【诗睍睆黄鸟　睍胡显切睆户版切】如今更谁恨便可耕防浐【防浐长安二水名司马相如上林赋曰终始防浐出入泾渭　浐音产】
　　调张籍【笔墨闲録曰退之参李杜透机关处于调张籍诗见之】
　　李杜文章在光焰万丈长【诸本熖作艶西京赋光□爥天庭】不知羣儿愚那用故谤伤【魏道辅云公作此诗为微之发盖元稹作李杜优劣论先杜后李故尔黄鲁直云吾友黄介读李杜优劣论曰论文正不当如此予以为知言】蚍蜉撼大树　【蚍蜉音毗浮】可笑不自量伊我生其后举颈遥相望夜梦多见之昼思反微茫徒观斧凿防不瞩治水航想当施手时巨刄磨天扬垠崖划崩豁乾坤摆雷硠【垠方作根摆一作罢硠首郎切左思呉都赋曰菈擸雷硠硠磕石声郭璞江赋巴东之峡夏禹防凿絶岸万丈壁立霞駮又云豃如地裂豁若天开触曲崖以萦绕骇崩浪而相礧诗意谓李杜文章如禹防凿江峡虽有迹可寻而当时运量之巧则今不可得而覩矣】惟此两夫子家居率荒凉帝欲长吟哦故遣起且僵剪翎送笼中【祢衡鹦鹉赋闭以雕笼剪其翅羽】使看百鸟翔平生千万篇金薤垂琳琅【书厥贡惟球琳琅玕萧子良古今篆书体有金错书倒薤书详见岣嵝山诗】仙官勅六丁【道书阳官六甲隂官六丁谓六甲中丁神也】雷雷卞取将【异人记云上元中台州道士王远知善易知人死生祸福作易縂十五巻一日雷雨云雾中一老人语逺知曰所泄者书何在上帝命吾摄六丁雷电追取】流落人间者【流或作留孔毅夫甞曰汉霍去病传诸将留落不偶今世俗皆作流落如江縂诗流落今如此少陵诗流落意无穷皆只作流落字盖留谓迟留流谓飘流自不可拘以一义也】太山一豪芒【豪方作毫云李本作豪按孟子荘子秋豪之末班固答賔戏鋭思豪芒之内字皆作豪然楚词秋毫微而见容王逸曰锐毛为毫是毫字通　今按毫俗字当作豪为正】我愿生两翅【一作愿生两翅翎】捕逐出八荒精诚忽交通百怪入我肠刺手抜鲸牙【刺刄之也】举瓢酌天浆【魏道辅云高至于酌天浆幽至于抜鲸牙其思赜深逺如此讵止于曺刘沈宋之间耶】腾身跨汗漫【淮南子若士与汗漫期于九垓之上】不着织女襄【诗跂彼织女终日七襄襄驾也或作相非是　着陟畧切】愿语地上友经营无太忙乞君飞霞佩　【乞音气后汉乞扬生师】与我高颉颃【诗颉之颃之飞而上曰颉下曰颃　颉胡结切颃音航】
　　卢郎中云友寄示送盘谷子诗两章歌以和之【两或作二卢郎中汀也盘谷在孟州齐源县太行山之南李愿居之因号盘谷子贞元十七年公送李愿归盘谷有序此诗元和七年冬长安作详诗意可见又云十年蠢蠢随朝行盖自贞元十九年癸未为御史登朝至元和十年壬辰为十年矣东坡云退之寻常诗自谓不逮老杜此诗独不减子美】
　　昔寻李愿向盘谷正见髙崖巨壁争开张是时新晴天井溢【天井关名在太行山上水经曰天井溪出天井关北流注白水世谓之北流泉】谁把长劔倚太行【水自天井倾防而下如长劔之倚山宋玉曰长劔耿介倚天外　行音航】冲风吹破落天外【破或作波非是楚词冲风起兮水扬波】飞雨白日洒洛阳东蹈燕川食旷野【燕川地名】有馈木蕨芽满筐马头溪深不可厉【诗邶风深则厉浅则掲注云以衣渉水为厉马头溪名】借车载过水入箱平沙緑浪榜方口　【榜音谤进船楚词九懐榜舫兮不流方口与前所谓燕川皆盘谷旁近小地名公盆池诗恰如方口钓鱼时亦其地也】防鸭飞起穿垂杨穷探极覧颇恣横　【探音贪】物外日月本不忙归来辛苦欲谁为坐令再徃之计堕眇芒【或作渺茫】闭门长安三日雪推书扑笔歌慨慷【推或作堆魏武帝曰慨当以慷忧思难忘选中矫厉而慷慨注抑扬意气也　推他回切扑弼角切慷音康】旁无壮士遣属和逺忆卢老诗颠狂开缄忽覩送归作字向纸上皆轩昂又知李侯竟不顾方冬独入崔嵬藏【诗陟彼崔嵬】我今进退几时决十年蠢蠢随朝行家请官供不报答无异雀防偷太仓行抽手版付丞相【手版见前篇赠张籍诗注】不待弹劾还耕桑【还或作归】
　　寄皇甫湜【湜字持正睦州新安人诗故云睦州吏】
　　敲门惊昼睡问报睦州吏【睦或作乃】手把一封书上有皇甫字坼书放牀头涕与泪垂四【或作泗今从唐本及范谢校本云董令升编严陵集亦定作四垂四盖以涕与泪分言之犹石鼔歌所谓对此涕泪双滂沱也】昏昏还就枕惘惘梦相值悲哉无竒术安得生两翅
　　病中赠张十八【张十八籍也贞元十四年公佐汴州籍为公所荐送明年登第又明年居防服除补太常寺太祝此诗谓抱能未施邦岂籍未第时作或既第而未仕时乎欧阳甞评此诗见此日足可惜注】
　　中虚得暴下避冷卧北不蹋晓鼔朝安眠聴逄逄【诸本作逢逢蜀本音部江切字当作逄　今按潮本作逢盖逢以夆逄从夅音义各异然古书如逢蒙逢丑父阕龙逢字皆只作逢而音蒲江反疑逢有蒲红一音也而音蒲江者由蒲红而孶也当考】籍也处闾里抱能未施邦文章自娯戏金石日击撞龙文百斛鼎笔力可独扛【史记秦武王与孟说举龙文之鼎　扛音江】谈舌乆不掉【张仪掉三寸舌掉徒吊切】非君亮谁双【亮或作谅】扶几导之言【几或作机】曲节初摐
　　摐【此字从手或作枞枞从木从手者博雅云撞也子虚赋摐金鼔以木者自木名也】半涂喜开凿别失大江吾欲盈其气不令见麾幢牛羊满田野解斾束空杠倾樽与斟酌四壁推甖缸帷隔雪风照炉钉明釭【选西都赋金釭衔璧注谓灯也　钉音定又音订釭音江】夜防纵捭阖【谷子有捭阖篇捭音摆】哆口踈眉厖　【哆昌者切】势侔髙阳翁坐约齐横降【郦食其髙阳人田横立田广为齐王身相之以距汉髙帝使食其说横凭轼下齐七十余城　降胡江切】连日挟所有形躯防胮肛【上匹江切下许江切】将归乃徐谓【将归方作归将云逺于将之毛传将行也故古人以送将归为三事焉今按楚词言秋之可悲如在逺行之处而登山临水以送欲归之人愈觉羇旅之牢落故其意象惨戚而无聊耳将字将诗文同字异安得强为一说而谓送将归为三事乎必为三事而可颠倒言之则楚词之与此诗皆不复成文理矣】子言得无哤【管子四民杂处则其言哤注哤乱也　哤音厖】廻军与角逐【军或作君非是】斫树収穷庞【史记孙膑困厐涓伏兵马陵道左斫大树白而书之曰厐涓死于此树之下公始也扶机导籍使之言且匿其麾幢解斾束扛而示之弱籍乃纵其捭阖如郦生之下齐既连日挟其所有至躯病语哤乃为公败是犹孙膑之収厐涓也　厐皮江切】雌声吐款要酒壶缀羊腔君乃昆仑渠籍乃岭头泷譬如蚁垤微讵可陵崆防【或作防字见南都赋曰其山则崆防嶱嵑蜀本苦江五江二切今本作字书未见】幸愿终赐之【一作愿终赐之教】斩抜枿与桩　【枿音蘖桩株江切】从此识归处东流水淙淙【籍既为公所败乃自以为岭头之泷不足以方昆仑之渠蚁垤之微不足以陵崆防之山愿终受教于公而公所以导其所归也　淙土江切】
  </div>
  <div class="pagination">
   <a href="东雅堂昌黎集注_page4.html">
    上一页
   </a>
   <a href="东雅堂昌黎集注.html">
    1
   </a>
   <a href="东雅堂昌黎集注_page2.html">
    2
   </a>
   <a href="东雅堂昌黎集注_page3.html">
    3
   </a>
   <a href="东雅堂昌黎集注_page4.html">
    4
   </a>
   <span class="current-page">
    5
   </span>
   <a href="东雅堂昌黎集注_page6.html">
    6
   </a>
   <a href="东雅堂昌黎集注_page7.html">
    7
   </a>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <span>
    ...
   </span>
   <a href="东雅堂昌黎集注_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
