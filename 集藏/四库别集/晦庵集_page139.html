<!DOCTYPE html>
<html>
<head>
    <meta charset="UTF-8">
    <title>晦庵集 - 第 139 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 139 页/共 166 页</h1>
    <div class="content">　　某啓比获从容良慰北岩重勤逺出伏暑中时得雨法体多福安下处未欲遽以干人须决成入城即自有书信去城中数日人事纷纭归来静坐累日意绪始复旧云监寺不别书空石斗一枚付去人谢谏去若借得两人即分付两笼令共舁来不然即且取古田丙字纸五轴付谢谏来及珙首座并烦致意未相见加爱闰月三日某啓上尊胜长老浄悟见世美兄弟致意城中滚滚不欵未及为书
　　先君子少日喜与物外髙人往还而于浄悟师为尤厚后尝为记尊胜佛殿今刻石具在可考也浄悟建阳后山人晚自尊胜退居南山云际院一室翛然禅定之余礼佛以百万计年过八十目光炯然非常僧也常为余道富文忠赵清献学佛事其言收敛确实无近世衲僧大言欺世之病以是知先君子之厚之非茍然也古田林生蒙正持此卷来捧玩手泽不胜悲感因为略记其本末云庆元己未六月既朢云谷朱熹谨书
　　跋徳本所藏南轩主一箴
　　敬之一字学者若能实用其力则虽程子两言之训犹为剰语如其不然则言愈多心愈杂而所以病乎敬者益深矣诵敬夫之箴者要当以识此意云庆元己未初伏云谷老人书
　　题吴和中感秋赋后
　　和中感秋作赋既发深省乃欲逃之麴蘖之间叔通以硕果不食者厉之可谓得朋友之职矣顾予奸伪排摈之余何足知此二君子其相与切磋之时有以见警焉则区区之望也庆元己未八月既朢云谷老人书
　　跋张以道家蔵东坡枯木怪石
　　苏公此纸出于一时滑稽诙笑之余初不经意而其傲风霆阅古今之气犹足以想见其人也以道东西南北未尝宁居而能挟此以俱寳玩无斁此其意已不凡矣且不以视王公贵人而独以夸于畸人逐客则又有不可晓者云谷老人因览为识时庆元己未仲秋既朢愚叟之墓已有宿草矣抚玩遗墨相视感慨然久之若归羌庐以视西坡当同此叹也【愚叟谓吕子约晚谪髙安寓大愚寺自号大愚老叟西坡谓黄商伯】
　　跋刘子勉行状
　　余自为童子时得见大夫公于病翁先生之侧闻其自诵所为程试之文意气伟然音节华畅已知敬爱其人后因葬亲于公之乡始得从公逰好欵密见公居家居乡言行之详及闻其所以施于官政者表里殚尽莫非忠厚信实慈恵恭俭之意于是始益心服其为人及公之没其诸子示以此书盖将使志其墓防余方有幽忧之疾不遑序次然三复其文而防以平生所闻见盖无一词之非实也顾念嵗月逾迈后生之及见前辈者日加少而俗愈媮也为之太息而识其后云新安朱熹书
　　跋吉水周君家藏诉牒
　　吉水乡贡周君诉牒七通其家寳藏阅八世余二百年矣览者不暇寻其端原一旦丞相益国公表而出之为之稽考嵗年推校事实上及正朔名讳至纎至悉于是周君之事得以备见其本末其后之人可以益严奉守而无所事于他求矣而其孙洽乃徧以属其乡党知名之士悉使賛述而揄之是则已病于赘而意犹未已又复不逺千里夤缘绍介以诿于余此其为赘岂不又甚矣余欲谢而却之又念无以答其累舍重趼之勤乃书此以谂焉生其持归杜门读书求其所未学者以继乃祖之业毋庸复尔奔走请谒而求无所用之跋语以老嵗月为也噫若余之言固亦无所用者然使生因是而有发焉则犹足为有用也夫庆元己未三月甲子新安朱熹
　　跋山谷草书千文
　　李端叔崇宁三年八月一日题云绍圣中诏元祐史官甚急皆拘之畿县以报所问例悚息失据独鲁直随问为报弗隠弗惧一时栗然知其非儒生文士而已也
　　绍圣史祸诸公置对之辞今皆不见于文集独尝于苏魏公家得陆左丞画一数条皆诋元祐语也其间记黄太史欲书王荆公勿令上知之帖而已力沮止之黄公争辨甚苦至曰审如公意则此为佞史矣是时陆为官长以是其事竟不得书而黄公犹不免于后咎然而后此又数十年乃复赖彼之言而事之本末因得尽传于世是亦有天意矣惜乎秉史笔者不能表而出之以信来世而顾独称其词笔以为盛美因观此卷李端叔跋语为之感慨太息辄记其后若其书法则世之有鉴赏者自能言之故不复及云庆元己未十一月既望云谷老人朱熹记
　　跋陈光泽家蔵东坡竹石
　　东坡老人英秀后凋之操坚确不移之姿竹君石友庶防似之百世之下观此画者尚可想见也
　　跋陈大夫诗
　　常人之情小有一善则自视哆然若有余而其责报也欿然常若有所不足所以善日消而恶日长卒以陷溺于利欲之横流而不自知也大夫陈公防靖自守不肯屈意权门宁俯首于下寮终身而不悔比其晚嵗仅以年劳得官其世而所以省身知足之意见于短章者乃如此其志念之所存与庸者逺矣呜呼子孙之贤其亦深念而敬守之也哉庆元己未十一月既望新安朱熹识
　　跋进贤傅君行实
　　从政进贤傅君既没将葬其子修抱其行实一通不逺千里辱以顾予流涕言曰先人蚤嵗有志功名之防中间不幸遭罹国难盖尝解儒服以事戎行实従宣抚岳公转战许洛之间屡以捷告上功未报而南北通和岳公遂罹防口失兵柄得竒祸先人为之感慨愤激弃其官勲以归故里复治家人生产作业教子读书酌酒赋诗以自排适倐然不知其身之老也晚值庆恩三蒙锡命之宠遂易文阶老夀康宁闾里嗟叹今者不幸至于大故不肖之孤衔哀忍死以奉窀穸之事既有期矣顾恨未得当世之大人君子发其徳之幽光传之久逺以覆霑其后嗣是以匍匐而来再拜以请于执事惟公幸哀而与之铭则死者有知亦无恨于泉下矣予视其冠屦应礼而戚容与之称言词恳慤情防酸辛为恻然动心焉知其平日习于贤父兄之教训也以是虽不及识傅君而于此得其为人顾念罪戾之余言语不足以取重当世而疾病摧頽意绪荒忽亦无复心力可以治笔研作文词矣特以其逺来泣请之哀不可以不答也因为书此于行状之后使并以视来者云庆元己未十一月辛丑新安朱熹书
　　跋大父承事府君行状
　　右先大父赠承事郎府君行状先君太史吏部赠通议大夫君所撰也当时既以请铭于政和主簿卢君防未及砻石而羣盗蠭起文书散逸于今仅存半稿不可复刻矣熹窃惟念吾家自歙入闽而府君始葬于此不可使后之子孙不知其时世嵗月与其所以积徳垂庆开祐后人之深意敬立石表刻状下方立于墓左先世坟庐在婺源者及祖妣孺人以下别葬所在亦具刻于碑隂使来者有考焉卢君字师予老儒博学清谨有驯行定宅者弋阳金生字确然亦防节士颇通方外之学姓字皆见先集云庆元五年十有二月甲子孝孙具位熹谨记
　　跋杨子直所赋王才臣絶句
　　王摩诘辋川漆园诗云古人非傲吏自阙经世务偶寄一微官婆娑数株树余深爱之而以语人辄无解余意者今读子直此诗而于南谷之篇窃有感焉因识其后复以寄才臣果以为何如也庆元庚申正月二十八日晦翁书
　　杨诗曰南山髙且明其下有深谷文豹识显藏终朝雾如沐
　　跋黄壶隠所藏师説
　　旰江黄柟达材以其先君子壶隠居士手抄此册见示乃熹昔年所受师説手书居前记録在后伏读愀然如复得侍坐左右而闻其绪言也顾恨慵惰不能拳拳服膺以报万一而荒浅昧陋趣録之际又不能无失其深微之意三复以还不胜悚愧然观壶隠好学自强乐善不倦乃至于此熹虽不及识面而于此亦足以窥其所存矣因窃记其后而归之达材昆弟其亦寳蔵敬守精究而勉学焉以无忘前人之训庆元庚申二月八日新安朱熹谨书
　　跋袁州萍乡县社仓记
　　萍乡胡君安之来学于余一日致其乡人士君子之意欲余为之记其社仓之役及扣其详则出是书一卷曰此邑士钟君咏之所为也是仓之成钟君及彭君公脩实有力焉故所登载详悉如此余固嘉其敏于事而又能述以文也因念绍熙甲寅之嵗赴镇长沙道出兹邑邑之士子导余以观于其学而请记之及行堂序间则既有亡友刘君清之之刻在焉余拱而读顾而叹曰美哉乎子澄之言也诸君日诵而时省之则亦无以余言为矣即谢去不敢为而诸生至今犹有望于余也矧曰是仓之成既出钟君之手而此文又出其笔则亦何以异于学之有记而复何待于余言哉又况天下之事是非得失固有定在而其盛衰兴废亦有系于时势而不可常者顾余之衰谢沦落徒足以为是仓之累而不足以増其重诸君亦何所赖而求之若是其勤耶为诸君计莫若具刻钟君之记以示后人使读之者有以知其成之之不易如此而不忍壊焉斯亦足矣胡君告归因跋其尾以授之且以寄谢庠序诸君使毋忘子澄之教也庆元庚申二月辛巳春分晦庵病叟朱熹书
　　跋周司令所藏东坡帖
　　苏公翰墨为世寳藏故流俗多伪作者余家有其与徳叟先辈书两纸词意超然笔势飞动观者尚或疑之余亦不能辨也今观作肃所藏源流有自而二公赏识又如此其亦可以无疑矣五月朔日朱熹云
　　跋章国华所集注杜诗
　　章国华过予山间出所集注杜诗示予其用力勤矣然其所引东坡事实者非苏公作闻之长老乃闽中郑昂尚明伪为之所引事皆无根据反用杜诗见句増减为文而其前人名字托为其语至有时世先后颠倒失次者旧尝考之知其决非苏公书也况杜诗佳处有在用事造语之外者唯其虚心讽咏乃能见之国华更以予言求之虽以读三百篇可也朱熹仲晦书
　　题林汝器论语集説后
　　友人范百崇尝为予言语孟圣贤之言本自平易又有诸先生相为发明义理昭著如日星然学者体味于心念念不已自然血脉通贯无所底滞然后可言有益于吾身不然涉猎强记无沈浸酿郁之功则其所资亦浅浅焉耳予爱其言因书于林汝器所编论语説后汝器以此説验之则其所编之是非得失当自见矣
　　题李太白诗
　　世道日交丧浇风变淳原不求桂树枝反栖恶木根所以桃李树吐华竟不言大运有兴没羣动若飞奔归来广成子去入无穷门
　　林光之携陈光泽所蔵广成子画像来看偶记太白此诗因写以示之今人舍命作诗开口便説李杜以此观之何曽夣见他脚板耶
　　书周易参同契考异后
　　右周易参同契魏伯阳所作魏君后汉人篇题盖放纬书之目词韵皆古奥雅难通读者浅闻妄辄更改故比他书尤多舛误今合诸本更相讐正其间尚多疑晦未能尽祛姑据所知写成定本其诸同异因悉存之以备参订云
　　题不养出母议后
　　礼不着嫁母之服而律令有之或者疑其不同以予考之礼于嫁母虽不言亲而独言继又着出母之服焉皆举轻以明重而见亲母之嫁者尤不可以无服与律令之意初不殊也又于为父后者但言出母之无服而不及嫁母是亦举轻以别重而见嫁母之犹应有服也余观余正父之所辨贡士之妾母虽非父卒子幼而更嫁然无七出之罪而其去也有故则其实乃嫁母而非出也乐平令尹所论之失正坐以嫁母为出母谓有服为无服而正父之辨之也亦唯此二者之为急耳今乃独有是嫁母也之一言而不论其所以不为出而犹有服者顾反题其篇端曰不养出母又但论其与古之出母者不同而不可从于不丧之文则亦自相矛盾而反以证成令尹之误説矣予惧夫览者之不能无疑故书此以质焉【正父虽不能深明其不为出母然亦不敢正以出母目之但篇末一处有不养出母字而自改出字为生字亦可见其大指之所在矣但少着力分明説破耳】抑正父之欲使夫人养是母也将使如何而养之耶予闻之母嫁而子从者继父为之筑庙于家门之外使其子祀之而妻不敢与焉説者以为恩虽至亲族已絶矣夫不可二故也此则是嫁母者生不可以入于庙死不可以祔于庙而亦不可以养于家矣为之子者率其妇子就母之家或舍其侧而养之则于礼也其节矣乎或曰此为母之有家者言之则可矣不幸而无以为家则如之何筑室于外可也
　　书张伯和诗词后
　　右紫微舍人张伯和父所书其父子诗词以见属者读之使人奋然有擒灭讐防扫清中原之意淳熙庚子刻置南康军之武观以示文武吏士
　　跋徐骑省所篆项王亭赋后
　　骑省自言晚乃得【阙】匾法今观此卷纵横放逸无毫髪姿媚意态其为老笔亡疑淳熙辛丑仲冬乙酉新安朱熹观汪伯时所蔵于西安浮石舟中
　　跋兰亭叙
　　观王顺伯袁起岩论兰亭序如尤延之着语犹未免有疑论余乃安敢复措説于其间但味务观之言亦复慨然有楚囚之叹耳朱熹
　　跋汪季路所蔵其外祖湍石喻公所书文中子言行卷后
　　玉泉喻公手书王文中子言行以授其外孙其可谓不言之教矣后学朱熹敬观淳熙壬寅十二月庚申
　　跋泰山秦篆谱
　　乾道丁亥予访张敬夫于长沙一日相与谒刘子驹又阅其先世所蔵法书古刻及近世诸公往来书帖竟日不能徧因出泰山秦篆谱曰此虽墨本然旧蔵仅存此纸顷嵗有欲取以入石者顾手泽所在不忍壊遂已独学易养性二篇乃重刻本因取以见遗予受蔵之后累年乃得篆谱新本于汪季路不知其何从得本以刻也因合二书通为一卷追省前事如宿昔也刘丈多闻彊记清贫苦节少仕州县遇熙丰故家子孙辄引避饘粥不继或惫卧终日而处之泰然相见时已老尚能谈説往事滚滚不休气貌醇古自然有前辈风度今不复有斯人矣去嵗守潭俯仰昔防防阅一世刘丈与敬夫逝去皆已久而刘氏子妷无欲无咎独能闭门忍穷谨守家法又足令人感慨太息云明年庆元改号嵗在乙卯五月丁未病中读养性语因记其后
　　跋蔡藻笔后
　　蔡藻造笔能书者识之此故沅州吕使君语也因试其所制枣心様喜方老而益精并深山阳邻笛之感庆元丙辰冬至前五日晦翁书
　　题袁机仲所校参同契后
　　予顷年经行顺昌憩筼筜铺见有题煌煌灵芝一年三秀予独何为有志不就之语于壁间者三复其词而悲之不知题者何人适与予意防也庆元丁巳八月七日再过其处旧题固不复见而屈指嵗月忽忽余四十年此志真不就矣道间偶读此书并感前事戏题絶句鼎鼎百年能防时灵芝三秀欲何为金丹嵗晚无消息重叹筼筜壁上诗晦翁
　　跋周益公杨诚斋送甘叔懐诗文卷后
　　退傅精勤小物无有入于无间老监纵横妙用诸相即是非相且道二公用处是同是别叔懐于此卷中直下荐得不妨竒特如或未然待汝一口吸尽西江水即向汝道庆元己未四月甲申朱熹
　　跋陈刚中帖
　　陈刚中诗诸公跋语已具见其颠末周君季宏特以示余使题于后顾熹复何能有所发明但计绍兴庚申距今己未六甲五子适一周矣胡陈虽死尚有生气而彼纷纷者果安在哉嗟叹不足姑窃识其左方十月甲子云谷老人朱熹书
　　记逰南康庐山
　　晦翁与程正思丁复之黄直卿俱来览观江山之胜乐之忘归时淳熙己亥重午日翁子在甥魏恪侍行
　　书濂溪光风霁月亭
　　淳熙八年嵗在辛丑夏四月六日后学朱熹张卿王沅周頥林用中陈祖永许子春王□余隅陈士直张彦先黄榦敬再拜于濂溪先生书堂下惟先生承天畀系道统所以建端垂绪啓佑于我后之人者厥初防不在斯堂用咸叹慕低回弗忍去熹乃复出所诵説先生太极图賛其义以晓众咸曰休哉退先生之曾孙正卿彦卿孙涛设馔光风霁月亭祁真卿吴兼善僧志南与熹敬书以志
　　逰密庵记
　　淳熙辛丑秋七月癸未朱仲晦父刘彦集敬父平父黄徳逺方伯休陈彦忠来逰密庵仲晦父之子塾在彦集之子瑾平父子侄学雅学文学古学博学裘侍向夕冒大雨涉重涧登昼寒亭观瀑布壮甚明日仲晦父复与彦集平父步自野鹤亭下寻涧底得水石佳处三四规筑亭以临之而陈力就深父继至见之欣然许相其役遂复登昼寒防雨小霁日光璀璨尤觉雄丽归饮清湍以崇山峻岭茂林脩竹清流激湍映带左右分韵赋诗明日复循涧疏理泉石饮罢而还道人宗慧宗归有约不至



　　晦庵集巻八十四
　　钦定四库全书
　　晦庵集卷八十五　　　　宋　朱子　撰
　　铭　箴　赞　表　疏　啓　婚书　上梁文讲座铭
　　绍兴二十三年新安朱熹仲晦来为吏于同安而兼领其学事越明年五月新作讲座以临诸生顾其所以作之意不可以不铭铭曰
　　师道絶塞以圮其居今其言言亦莫我敢都前圣后师文不在兹如或见之有俨其思立之堂坛惟以有严厥临孔昭式讹尔瞻
　　四斋铭
　　志道
　　曰趋而挹者孰履而持曰饥而寒者谁食而衣故道也者不可须臾离子不志于道独防罔其何之
　　据徳
　　语道术则无往而不通谈性命则疑独而难穷惟其厚于外而薄于内故无地以崇之
　　依仁
　　举之莫能胜行之莫能至虽欲依之安得而依之为仁由已而由人乎哉虽欲违之安得而违之
　　防艺
　　礼云乐云御射数书俯仰自得心安体舒是之谓防以防以居鸣呼防乎非有得于内孰能如此其从容而有余乎
　　鼓铭
　　击之镗兮朝既旸兮巧趋跄兮
　　至乐斋铭
　　叶学古读书萧寺取欧阳子诗语名其室曰至乐紫阳朱熹仲晦父实为之铭
　　呻吟北窓气郁不舒我读我书如病得苏客问此书中作何味君乃嗜之如此其至趣为子语无味乃然是有味者乃防乃羶天下之乐我不敢知至欧阳子乃敶斯诗我思古人实感我心惟曰愔愔式钩且深
　　南剑州尤溪县学明伦堂铭
　　天叙有典匪学弗明我作此堂大猷是经匪忠曷劝匪孝曷程咨尔学子永观厥成
　　又四斋铭
　　崇徳
　　尊我徳性希圣学兮玩心神明蜕汚浊兮
　　广业
　　乐节礼乐道中庸兮克勤小物奏肤公兮
　　居仁
　　胜已之私复天理兮宅此广居纯不已兮
　　由义
</div>
    <div class="pagination">
<a href="晦庵集_page138.html">上一页</a><span>...</span><a href="晦庵集_page134.html">134</a><a href="晦庵集_page135.html">135</a><a href="晦庵集_page136.html">136</a><a href="晦庵集_page137.html">137</a><a href="晦庵集_page138.html">138</a><span class="current-page">139</span><a href="晦庵集_page140.html">140</a><a href="晦庵集_page141.html">141</a><a href="晦庵集_page142.html">142</a><a href="晦庵集_page143.html">143</a><a href="晦庵集_page144.html">144</a><span>...</span><a href="晦庵集_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
