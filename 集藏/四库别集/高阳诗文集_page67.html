<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 67 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 67 页/共 76 页</h1>
    <div class="content">　　曾为友人有言曰今天下急不难于用小人缓不难于摘君子前阅大奏有患难用小人之□甚快来教一一奉复惟教我吴本如为先軄方兄同门先大理兄同僚最悉本如川大中业而又为我辈正当人其心事自是正当真社稷之福也此中原无难事只要心肠正当百事可做大豪杰手饶为之矣突突语无以示人作谈柄也谢 

　　○柬熊坛石操江 

　　念惟真正英雄为人伦皈倚故留京关天下安危而壮猷远略遂且安留京以安天下顾何得别天下于留京乎渝关之政亦天下一方而其需舟车也如左右手趋履下为募舟而适读龙华之牍殊作胸舂也台台得无意乎无纷于议而济于行渝关倚台台为命矣率尔附言惟鉴在为荷 

　　○答马总戎 

　　条次周详明晣最见心上经纶可一一为诸将阐明仍令诸将为其部下讲明只摆设熟惯□自晓然以战车为主而辎车佐之具骑步马□器具俱隶于战车则条贯自明门下劳心□□乃得有此法得二三好将官演习熟自是雄□ 

　　○答程中丞公祖 

　　念惟四履当天下雄要以外联万寓内护神皇仰藉壮猷遂且康乂元元惠此京国盖重地殚人唯是字人之吏销惊疑于驯雉慎操割于烹鲜而水鉴氷壶高悬日月其于墨组清襟数黑白而式叙之也安三辅以安天下即抱关吏借□筹为北钥矣猥以腐儒自逄维娄亦不遣一介于建节过承函私殊深悚戢率尔附谢不既 

　　○答翟凌玄中丞年丈 

　　亟拟借箸筹于渝塞了此五日而屏息听中朝之议未敢发声顿令壮猷远略作美西方犹是渝关也独不得共鞭弭乎东荒耳年兄真品真心其于固宇宁人犹掇也天下事只要一真西于东若橐钥然安一隅以安天下惟年兄帷帐中余筹也弟之腐如昨误入维娄祗作蜗枯年兄何以教弟附谢不既 

　　又 

　　此中兵独所调万二千为雄而万人中独履下之甲为雄盖将吏矫矫乎见少也得指纵于拔斾时旌旗变色矣可任同舟之感新调诸韎韐君子原议再岁为瓜期今巳积口余为安家矣独是天下熙熙何当此万余人往来而得一东人减一西人以土换客踆踆乎其欲其即叙也计客兵之数不能顿为进计客兵之情不能久为守而一流人聊不动念将岳思武不免何止李伯纪流落不偶也天下事堪此否也 

　　○答原任遵化道高中白年丈 

　　今天下以平东之政为楷不借外兵不费资粮而岿然京观其于建威销萌犹掇也当减兵之朝而议三十万吾兄安得以六奇之一脱登围而建节乎蓟封渔皷之间乎得手教蝢悉壮猷敢不一一佩之大英雄推枰敛手而以学子作老章方且遭维娄孚偪仄何得拔斾当雄风于□□□便其留不欲其去世为此待弟矣微大英雄谁脱此者念之 

　　○答唐令公 

　　恭念声实腾茂蔚为重地星凤即荒徼劳人借舆诵以解东筱之思也河水为邑一大利害微明德迄无安流盖筑而不浚旋筑旋圮而况筑不如法乎一劳永赖明德远矣腐余钱虏两相诪张其一流亲戚或与其奄曾相游者或不无援护之意在台下自有公法谁得干之然法如其罪而于中少从宽假微独省纷求抑大慈也至于逃亡没产似宜稍迟时日倘捕获而理之予以应得之罪如捕必不可获然后酌而行之亦须量其罪合如此而后行仆闻人家父母于子弟严诛之宽释之俱是一家之天地仆固子弟之列忍不为有罪子弟乞宽政于父母乎一二孝廉百惟宽之此等事微承教决不得与闻即闻决不敢与议生平与若曹不甚往还世魁以京官颇相认其后生亦不知其名总以父母言及之而言然非为若曹也惟亮在 

　　○答叶首揆 

　　裁廵抚勿裁总督其说似而非也设总督而去廵抚其总者何督者何将以门生为廵抚总蓟抚以督之乎门生原疏意在合总督之任重两抚之权盖苏有苏抚便可为苏辽有辽抚便可为辽以一督总其中而权实轻惟两抚重则事可做惟总督之权轻则两抚乃重若宣云然此祖宗成法蓟辽旧例今人不言重两抚只言重总督不知两抚重则总督为受成立断之人而款防得力全在两抚即镇道一心齐力惟抚是听而大事可定其曰停推则以方今不便其留不欲其去之计行遂念向之可来而来涉于误身今以可去而不欲其去更以误天下诚若总督一流人居静地而特匆剧之短长意合则强予之意不合则必去之试不避琐括而略言其易见者如论三镇独王世钦品在不激不随论三道独万有孚功在不见不闻论两抚独张凤翼善谈可忧可悯论诸将则陈九德刘永昌可以不荐尹应聘可参查国宁可提问赵率教可杀独孙谏可予善地倪庞可起用以万化孚之千疮百孔亟宜登坛论买马则黄明臣为经略题委而镇道刚驳至十余两一匹突曰十八两独万邦孚可买马且兼招兵而迄今有未完之为论增兵则通津之兵可裁石匣之兵可缓关门之兵冗而可减可汰独王威之兵可急论各道则张朴刘复初之不调于化孚遂不置齿牙而独张凤翼三四人可开府刘诏以永平令三年移之危关而指其过药济众以永平守年半移之昌平而大其功门生岂谓所与尽不肖然而实有不肖亦岂谓所不与尽贤然而实有贤总之蓟镇以万化孚为主盟而岳和声受其口舌辽镇以万有孚为主盟而张鳯翼在其提索得孙谏李秉诚为之羽翼以锦衣万孚邦在长安中时为含沙时为拭秽以广宁驮来之金遍拜强有力为座主兼以御史为之入手故两镇之人以占风验草谓强项者受祻低眉者得名即王总督之博大李侍郎之谨饬不为人藉而群小实藉之近者总督闻忧侍郎去万有孚参而群小之势稍减是以凤翼四顾彷徨不觉无所依而借御史以求自裁今且以忧去矣本官既得遂其庸怯不任之念国家亦得去一选愞观望之臣至于羣小中奸贪逋逃姑不深言令其解组以全大臣之体盖抱忠义之心者明知天下有巧宦不忍言而工于避难者反谓天下不复有忠义之人而可以语言簸弄以行其不便于留不欲其去之计老师执玄镜以照人羣岂其于此不真知灼见而令迂腐老生怅怅闇室秋老师于此时似当明为分断如门生之謭薄不足图大便宜明告　皇上即　皇上真不欲去门生老师亦当直指其当去如以门生材虽中下颇负肝肠便当明教以众人之意勿令迂腐伥伥以误天下老师固社稷臣其身为社稷身必不得自私其身以求退为急而委天下于不计荷老师慈念曰门下困苦如此岂无分忧共痛之念度无能为助故只得委而去之去门生可委而去也门生所任何事是天下之安危也可委而去乎以门生之病骨阖门两月不可去乎幸无败坏尽可抽身然四顾茫茫谁为负荷士人与人祖父结交尚其以孤幼相托也则后死者忍不念之当孤剑之纷纭委而去之即天下未有肝胆不必交谪而谓此心何方今总督关抚都当急推但要重两抚之权合总督之任以门生为客官则天下自定如明知其人不以抚兼蓟不以蓟兼辽不以战为守只守关门不肯出一步是弃天下者非独弃辽东也惟老师万万注神筑墙之议自是天下大计独此时班兵急在关门而车营之费更急未敢出口耳乞发帑金数万惟老师主持并诸公力持之为天下大计至可为督抚者门生原未有欲用之人老师幸予以可共事者无令庸而且狡如买臣之妻千方百计只是它适穷措大竭力供养无一遂意却令阖室不得安生苦矣 

　　又启 

　　议者以总督当推而不言重两抚则仍以总督专款而别于两抚之任此其失立法之意为边患甚大门生备尝之而后敢言乞老师立为主持以蓟抚重蓟以辽抚重辽以总督合款防督两抚于上而主断受成无掣两抚之肘更使两抚力得率镇道为款为防至于门生定在当罢免即真是　皇上不欲罢免然不过客居稍佐末议便不必下行有司之事其得力全在两抚尽力为之今当拣择有胆识者四人以新此局使旌旗变色亦快事也不然纷纭一会竟落旧巢天下事必不堪此搏弄念老师为社稷远计定有主持门生此身不敢问也门生胸中原无欲用之人适霁宇石梁同日谓遵化道张朴可代蓟总在庙堂定议门生决不敢与闻 

　　○答永平徐太守廷松 

　　以门下材操而横有议论乎愿平心应之无怦怦也中外为我不甘我乃见 

　　○答尤总戎 

　　尤智何顿如此病何不且于此温养而劳移之 

　　○答袁开府节庵 

　　得诸将北发再得兵力稍给便成联络大局而世人省事者少徒有延挨日月令当事者受其极重不返之势柰何惟翁力图所以为社稷远计袁进辈肯効于北岸何必在轩较下即来此亦借为觉华之役也以沈弁云欲来耳功不必问其虚饷不必问其实庙堂以此鹘突了事真可浩叹登饷岂可去司马曹胸中无九边而瞪目臆谈若斯矣 

　　○答张总戎士显 

　　大将须挺然独立耻为媕唈方是须眉丈夫若鞠躬缩项输纳豪门争为延誉及一闻警报便如猬如蜗藏身刺壳此何足为用干时怕内贼临敌怕外贼只一怕便了一生昨语诸将曰能以怕死之心怕生便是豪杰将军雅负胆识当为我□所以腊长鲸者□小敌耳草草 

　　○答王总戎威 

　　予之以事而不予以事料盖实其责虚其应类若斯矣姑就见在家当整顿之聊可为备也 

　　○答王总戎世钦 

　　少年易病而少年之病亦易痊大将军其慎调之当此地而抽身门下何以为身以此时而仆在事有少年告归之大将仆何以为心惟平气安心节饮食寡嗜欲勿急勿躁移居外室令相知讲古名将安身立命方法其正气日克邪气自退惟门下念之勿再言告归令天下流亡我两人也 

　　○答毕白阳 

　　鸟倦飞而知还吾辈人也独无倦乎还乎审时酌势中有所不忍耳以壮猷真品梦绕乡邦谁复有念关魏阙者津门为辽海命脉那得不心悸百凡倚台衡为重愿无作惊人语也衔尾如期当不必秦鸟为快 

　　○答钱饷道士晋 

　　年来极悉苦心故聊为将士忍死未敢相尤也衔尾如期枵腹可皷且日望之矣糙舂为劳 

　　○答山石道袁 

　　吾辈做天下事只论人不论天然天道安可诬也此一流人非天去之又搅多时吾辈安得不善承天意亟为勉图 

　　○答关内道刘 

　　凡百心劳为念然心不劳事不集正须忘此劳耳诸弁中有亟需便亟发之彭娄辈既无大失姑从宽可也西洋药可令亟制之为念 

　　○答赵兵书明宇 

　　方今安危在边徼而大政在中枢承教曰抚防兼施战守迭用显与公共图之总督自当推但稍理鄙意总蓟总辽总款总防以遵祖宗成法无徒以大司马軄岁币则两抚之责成不得不重而总督之任合读来教曰蓟门总督似更遣辽遗防乎幸亟推之仆意原未敢裁也特世人略鄙意耳春防且尽业理旋策矣如可守宁城可守也如不可守关城更不可守也敢不佩良规马世龙自是大将愿无听一流人细语而曰可杀边人之幸也率尔 

　　○答王总督 

　　读大疏便觉晓鬯岂有执板道理向夷狄说者操其机构而稍就吾理足矣仰藉明猷苦心敢不为边人谢 

　　○柬山西开府刘范董按院徐卿伯 

　　念一隅未靖九野为骚年来百凡军需其取诸赐履犹掇也唯是同仇大谊不以篱落为私耳敢不为边人以谢□年家张司隶抱忠烈公之孤愤而寄志铦于兵也为边人开冶于卿诸所关切竚惟呵护敢不为边人再谢 

　　○答昌平部镇道 

　　疆事参差独藉诸公北门之钥为续命缕耳敢烦典记以惠函私敬璧并谢不尽 

　　○柬喻养初抚院 

　　阅余目中外欣欣相告也蔚以北钥载重东偏诸文武大吏合十万军声望新旌为色矣腐儒巽在床下日卜台星之至止也羽便驰函竚惟蚤发为荷 

　　○柬高澍寰观察 

</div>
    <div class="pagination">
<a href="高阳诗文集_page66.html">上一页</a><span>...</span><a href="高阳诗文集_page62.html">62</a><a href="高阳诗文集_page63.html">63</a><a href="高阳诗文集_page64.html">64</a><a href="高阳诗文集_page65.html">65</a><a href="高阳诗文集_page66.html">66</a><span class="current-page">67</span><a href="高阳诗文集_page68.html">68</a><a href="高阳诗文集_page69.html">69</a><a href="高阳诗文集_page70.html">70</a><a href="高阳诗文集_page71.html">71</a><a href="高阳诗文集_page72.html">72</a><span>...</span><a href="高阳诗文集_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
