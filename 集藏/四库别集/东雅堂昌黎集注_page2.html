<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 2 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 2 页/共 23 页
  </h1>
  <div class="content">
   墓志
　　相州刺史御史中丞田公故夫人魏氏墓志铭【下或有注并序字　今按此篇不类公它文目云元和八年则又非少作其非公作无疑今删去】
　　啓
　　皇帝即位贺宰相啓
　　愈啓伏见册命皇帝以閠月三日嗣临大位以主神人含生之类孰不蒙頼相公翼亮圣明大庆资始伏惟永永与国同休愈下情不胜庆跃限以所守不获随例拜贺谨差某奉啓不宣谨啓
　　状
　　奏汴州得嘉禾嘉状【方本有之以附嘲鼾睡之后云此篇见文苑英华葢为董晋作董晋行状亦可攷】
　　右谨按符瑞图王者德至于地则嘉禾生伏惟皇帝陛下道合天地恩霑动植迩无不协逺无不賔神人以和风雨咸若前件嘉禾等或两根并植一穗连房或延蔓敷荣异实共蔕既叶和同之庆又标丰稔之祥感自皇恩微茎何极于造化亲逢嘉瑞小臣喜遇于休明无任【云云】
　　皇帝即位贺诸道状
　　伏见勑命皇帝以闰正月三日嗣临宝位海内惟新凡在臣庶不胜庆幸惟俯同下情未由拜贺但增驰恋谨奉状不宣某再拜【或无此三字】
　　皇帝即位降赦贺观察使状
　　二月五日恩赦今月二十四日卯时到州当时集百官僧道百姓宣示讫圣上以继明之初垂惟新之泽曲成不遗于万物大赉遂延于四海寰宇斯防品类皆苏渥恩普霑逺近同庆【苏渥或乙此二字非是】愈以藩条有制拜贺无由不胜欣抃之至谨差萍乡县丞李某奉状陈贺【某或作于】潮州谢孔大夫状【此篇见洪氏年谱方氏増考云公既南行家亦谴逐二月二日巳过商州之南而此状言七月二十七日牒则八月作也不知其家何故犹未至潮又侄孙湘亦从公而南故宿曾江口有示湘诗而过始兴江口诗谓目前百口还相逐与状言妻子孙侄未到者皆不相应此状恐妄也　今按公之到郡既不见年月之实则此状无由可考方氏引曾江始兴二诗以证此状之妄葢亦有理但恐或是已过始兴留家在后而独先到郡亦不可知但其状词颇类袁州申使状则又未有以必见其妄故今且存之亦阙疑之意也】
　　伏奉七月二十七日牒以愈贬授刺史特加优礼以州小俸薄虑有阙乏毎月别给钱五十千以送使钱充者开缄捧读惊荣交至顾已量分惭惧益深欲致辞为让则乖伏属之礼承命茍贪又非循省之道进退反侧无以自宁其妻子男女并孤遗孙侄奴婢等尚未到官穷州使賔罕至身衣口食绢米足充过此以往实无所用积之于室非廉者所为受之于官名且不正恃防眷待輙此披陈
　　防
　　宪宗崩慰诸道防
　　愈言上天降祸大行皇帝奄弃万国伏惟攀慕永痛哀感难胜某承诏不任号絶限以官守拜慰末由伏增惶恋谨差某奉防不宣韩愈再拜
　　题名
　　长安慈恩塔题名【已下并方本所载】
　　韩愈退之李翺习之孟郊东野柳宗元子厚石洪濬川同登
　　洛北惠林寺题名
　　韩愈李景兴侯喜尉迟汾贞元十七年七月二十二日鱼于温洛宿此而归昌黎韩愈书
　　谒少室李渤题名
　　愈同樊宗师卢仝谒少室李拾遗
　　福先塔寺题名
　　处士石洪濬川吏部员外王仲舒中水部员外郑楚相叔敖洛阳县令潘宿阳干明国子博士韩愈退之前试左武卫胄曹李演广文前杭州钱塘县尉郑纮文明元和三年十月九日同游
　　嵩山天封宫题名【欧公防语附】
　　元和四年三月二十六日与著作佐郎樊宗师处士卢仝自洛中至少室谒李徴君渤樊次玉泉寺疾作归明日遂与李卢道士韦蒙僧荣并少室而东抵众寺上太室中峯宿封禅坛下石室遂自龙泉寺钓龙潭水遇雷明日观啓母石入此观与道士赵遇乃归閠月三日国子博士韩愈题
　　欧公集古防尾云右韩退之题名二皆在洛阳其一在嵩山天封宫石柱上刻之记龙潭遇雷事天圣中余为西京留守推官与梅圣俞游嵩山入天封宫徘徊柱下而去遂登山顶之武后封禅处有石记戒人游龙潭者母语笑以黩神龙龙怒则有雷恐因念退之记遇雷意其有所诫也其一在福先寺塔下当时所见墨迹不知其后何人模刻于石也
　　迓杜兼题名
　　河南尹水陆运使杜兼尚书都官员外郎韩愈水陆运判官洛阳县尉李宗闵水陆运判官伊阙县尉牛僧孺前同州韩城县尉郑伯义元和四年九月二十二日大尹给事奉诏祠济渎回愈与二判官于此迎候遂陪游宿愈题
　　华岳题名【此文刻于金天祠石阙昔人尝集华岳题名自唐开元至后唐清防録为十巻此文虽未必尽出公手然笔削之严要非公不可故録之】
　　淮西宣慰处置使门下侍郎平章事裴度副使刑部侍郎兼御史大夫马总行军司马太子右庶子兼御史中丞韩愈判官司勲员外郎兼侍御史李正封都官员外郎兼侍御史冯宿掌书记礼部员外郎兼侍御史李宗闵都知兵马使左骁卫将军威逺军使兼御史大夫李文悦左厢都押衙兼都虞候左卫将军兼御史中丞密国公高承简元和十一年八月丞相奉诏平淮右八日东过华隂礼于岳庙总等八人实备将佐以从








　　东雅堂昌黎集遗文
　　朱子校昌黎集传
　　新书本传　　　　　　　　　宋景文公【今以李翺所撰行状皇甫湜所撰墓志神道碑旧史本传资治通鉴洪兴祖所撰年谱程俱所撰厯官记方崧卿增攷年谱考其同异详略附注本文之下以见公之行事本末而文之已见于集者不复载云】
　　韩愈字退之邓州南阳人七世祖茂有功于后魏封安定王父仲卿为武昌令有美政既去县人刻石颂德终袐书郎【李白作文公父仲卿去思碑云南阳人而公常自称昌黎李翺作公行状亦云昌黎某人皇甫湜作墓志不言乡里又作神道碑乃云上世尝居南阳又延州之武阳而旧史亦但云昌黎某今按新史盖因李碑而加邓州二字也然考汉书地理志有两南阳其一河内脩武即左传所谓晋啓南阳也其一南阳堵阳即荆州之南阳郡字与赭同在唐属邓州者也元和姓纂唐书世系表有两韩氏其一汉弓高侯頽当孙骞避乱居南阳郡之赭阳九世孙河东太守术生河东太守纯纯四世孙安之晋员外郎二子濳恬随司马休之入后魏为菟太守二子都偃偃生后魏中郎颍颍生播徙昌黎棘城其一则頽当裔孙寻为后汉陇西太守世居颍川生司空棱后徙安定武安至后魏有常山太守武安成侯耆徙居九门生尚书令征南大将军安定相王茂茂生均均生晙晙生仁泰仁沗生叡素叡素生仲卿仲卿生防愈而中间尝徙陈留以此而推则公固颍川之族寻棱之后而不得承骞之系矣而洪兴祖所撰年谱但以骞之后世尝徙昌黎遂附新史之说独以赭阳为均州小有不同耳及其再考二书而见公世系之实则遂讳匿不敢复着仲卿防愈之名而直以为不可考今固不得而据也唯方崧卿增考引董説以为鶱乃韩瑗韩休之祖而公自出于寻棱与二书合其论南阳则又云今孟懐州皆春秋南阳之地自汉至隋二州皆属河内郡唐显庆中始以孟州河南府建中中乃以河南之四县入河阳三城使其后又改为孟州今河内有河阳县韩氏世居之故公毎自言归河阳省坟墓而女挐之铭亦曰归骨于河南之河阳韩氏墓张籍祭公诗亦云旧茔盟津北则知公为河内之南阳人其説独为得之公诗所谓旧籍在东都我家本瀍谷则必以地近而后尝徙居耳但据此则公与昌黎之韩异而毎以自称则又有不可晓者岂是时昌黎之族颇盛故随称之亦若所谓言刘悉出彭城言李悉出陇西者邪然设使公果出昌黎也则其去赭阳已歴数世其后又屡迁徙不应舍其近世所居之土而逺指邓州为乡里也方又引孔武仲之説亦同董氏而王铚以为公生于河中之永乐今永乐犹有韩文乡则其説为己详葢其世系虽有不可知者然南阳之为河内脩武则无可疑者而新史洪谱之误断可识矣】愈生三嵗而孤随伯兄防贬官岭表防卒嫂郑鞠之【李汉序云先生生于大歴三年戊申三嵗而孤见祭嫂丈及乳母志防事见卢东美志洪谱云卢志所谓宗兄乃大宗小宗之宗旧史以为从父兄误矣又云旧史大歴十二年夏五月起居舍人韩防坐元载贬官柳宗元先友记云防善清言有文章名最高以故多谤防既卒公携家北归葬防河阳建中贞元闲复避地于江南韩氏有别业在宣城因就食焉见欧阳詹哀词复志赋祭嫂及老成文示爽诗】愈自知读书日记数千百言比长尽能通六经百家学【行状云读书能记它生之所习墓志云先生七嵗好学言出成文　今按复志赋云值中原之有事兮将就食于江之南始专专于讲习兮非古训为无所用其心则公之为学正在就食江南时也】擢进士第【洪谱云贞元二年丙寅公年十九始至京师见祭老成文欧阳哀词答崔立之书五年已已有上贾滑州书六年庚午有河中府连理木颂七年辛未有送齐皥序八年壬申登进士第时年二十五见上邢君牙书唐科名记云贞元八年陆防主司试明水赋御沟新柳诗公名在榜中见与陆员外书旧史云大歴贞元间文士多尚古学而独孤及梁肃最称渊奥愈从其徒游鋭意钻仰欲自振于一代泊举进士投文于公卿间故相郑余庆颇为延誉由是知名是年有争臣论九年癸酉博学宏词试太清宫观紫极舞赋顔子不贰过论见上考功崔虞部书及与韦舍人书十年甲戊有省试学生代斋郎议方攷此议当系十一年试宏词下未详是否洪谱又云是年尝归河阳省坟墓见祭老成文有赠张童子序十一年乙亥又试宏词见答崔立之书有三上宰相书皆不报是年去京师过潼关有感二鸟赋既归河阳有画记遂自河阳如东都有祭田横文　今按八年以后此年以前又尝游鳯翔以书抵邢君牙不得意去有岐山诗洪程皆定为此年六月误矣】防董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌【董晋行状云十二年七月晋拜宣武节度使受命遂行韩愈实从公行状云董公辟公以行得试秘书省校书郎为观察推官墓志云先生三十有一而仕神道碑云十四年用进士从董晋平汴州推官旧史作巡官　洪谱云二状载公入汴在十二年丙子与史合志碑所记皆后二年殊不可晓岂今年辟公以行至十四年始有成命邪亦不应如是之缓也方攷蜀本樊本无三十一而仕之文但云歴官二十有七年尔然自公卒之年逆数之亦当以十四年三十一嵗为歴官之始故公入汴虽在十二年然水门记十四年正月作石本犹但称摄节度掌书记前进士韩愈是辟命犹未下也计必是年辟命乃下故碑志之言如此不当以命下之缓为疑也　今按公入汴之年洪方得之碑志所计年数若以命下之日言之亦未为失但云十四年从董晋平汴州则误矣又送俱文珍序亦在十三年安得言十四年乃入汴乎要当以公之自言及二状二史通鉴为正持正狂躁其攷之或有未审不足据也旧史之作巡官则程记已辨其非矣　洪谱又云十三年丁丑公在汴有复志赋送汴州监军俱文珍序十四年戊寅公在汴有天星诗水门记杨燕竒碑十五年已卯董晋行状云二月三日丞相薨公从丧行四日而汴州乱有汴州乱诗厯官记云汴军乱愈家在围中寻得脱下汴束趋彭城愈从丧至洛还盟津度汜水出陈许间以二月暮抵徐州节度使张建封居之于符离雎上及秋将辞去建封奏为节度推官试协律郎至冬建封使愈朝正于京师见欧阳哀词是年有此日足可惜汴泗交流诗答李翺书上建封书论晨入夜归事后又有谏击毬书贺白兎状徐泗豪节度掌书记防石记崔翰墓志十六年庚辰春公朝正回徐有归彭城诗夏去徐西居于洛阳见孟东野书及题下邳李生壁按公与东野书欲至秋辞去而题李生壁在五月十四日则不待至秋而已去徐矣旧史亦云公发言真率无所畏避岂竟以此不合虽建封之知巳亦不能容邪公既去徐而建封卒翌日徐军乱见白乐天哀二良文在洛有与卫中行书冬公如京师】调四门博士【洪谱云十七年辛巳公在京师从调选三月东还见与卢汝州荐侯喜状将归有赠孟东野房蜀客诗是年有送李愿归盘谷序李楚金墓志公自去年冬参调竟无所成而归今年冬再往十八年壬午春始有四门博士之授为博士日尝谒告归洛因游华山即答张彻诗所谓洛邑得休告华山穷絶陉者也李肇国史补云愈好竒与客登华山絶峯度不可返发狂恸哭为书与家人别华隂令百计取之乃下沈顔作聱书以为肇妄载岂有贤者轻命如此考公诗则知国史补乃实录也是年有送陆歙州序上巳日燕太学听弹琴序与崔羣书施士丐墓志马彚行状】迁监察御史上疏极论宫市德宗怒贬阳山令有爱在民民生子多以其姓字之【洪谱云十九年癸未公年三十六自博士拜监察御史时有齿落哭杨兵曹陆歙州傪诗及与陈京给事书褅祫议论防停选举状苗氏墓志又上李实书称前守四门博士时已罢博士未受御史之命书云愈来京师于今十五年葢公自贞元五年从郑滑闲复来京师至此十五年矣实録于实诋之不余力而此书乃盛称其所长此又不可晓也方攷唐制凡居官以四考为满公在官逾年耳不知何故而罢罢而复迁行状墓碑皆只言选授四门博士迁监察御史而此书称前官又以文投防于李实似若不得已者是固尝罢博士而别迁也是嵗七月公犹任博士乞免停选状谓臣虽非朝官月受俸钱可以考也罢免之由不可详究然恐不至于媚实以求进也或云徳宗末年不任宰相所取信者李实韦执谊辈耳公葢未免于屈身以仲道也然公天旱人饥状专指李实而言其修实録又于实一辞不恕独于此书抵牾如此又公年十九始来京师在贞元二年也至贞元十九年实十八年矣今云来京师于今十五年洪虽以再至言之其实牵合也并志所疑以竢知者　洪谱又云是时有诏以旱饥蠲租之半有司徴愈急公与张署李方叔上疏言关中天下根本民急如是请寛民徭而免田租天子恻然卒为幸臣所谗贬连州阳山令幸臣李实也见进学解及祭张署文旧史云愈尝上章数千言极论宫市之弊贬阳山令疏今不传则公之被绌坐论此两事也方攷云公阳山之贬寄三学士诗叙述其详而行状但云为幸臣所恶出宰阳山神道碑亦只云因疏关中旱饥专政者恶之则其非为论宫市明矣今公集有御史台论天旱人饥状与诗正合况翺湜皆从公游者不应公尝论宫市数千言而状及碑志略不一言及也然行状且谓为幸臣所恶而公诗云或自疑上防上防岂其由则是又未必皆上疏之罪也又曰同官尽才俊偏善柳与刘或虑语言泄传之落寃雠又岳阳楼诗云前年出官由此祸最无妄奸猜畏弹射斥逐恣欺诳是葢为王叔文韦执谊等所排矣德宗晚年韦王之党已成是年补阙张正买防谏它事得召见与所善者数人皆被谴斥意公之出有类此也忆昨行云伾文未揃崖州炽虽得赦宥常愁猜是其为叔文等所排岂不明甚特无所归咎驾其罪于上防耳洪兼宫市旱饥两事言之而又不考韦王始末故为申及之　洪谱又云以公诗攷之葢以十九年冬末贬官二十年甲申春始到阳山时有同冠峡贞女峡和张十一功曹送刘生谢李员外诸诗及别知赋送杨八弟归湖南序区册序答窦存亮书王中燕喜亭记】改江陵法曹参军【洪谱及歴官记云廿一年乙酉正月丙申顺宗即位二月甲子大赦八月辛丑改元永贞迁者皆追回愈为观察使所抑财徙江陵府法曹参军事见八月十五夜赠张功曹诗及张署墓志河南同官记洪又云公以今年春遇赦夏秋离阳山竢命于郴者三月至秋末始受法曹之命见祭李郴州文时有郴州祁雨及郴口诸诗自郴至衡有合江亭及谒衡岳庙诗自衡至潭有陪杜侍御游湘西寺及湘中诸诗自此泛洞庭有阻风赠张十一诗至岳州有别窦司直诗赴江陵有途中寄翰林三学士诗又有送孟琯序荆潭唱和序上李巽书郑夫人殡表及五箴序云余生三十有八年则其箴葢是年作所谓幕中之辨盖谓在徐州时台中之评则谓为御史时也】元和初权知国子博士分司东都三嵗为真【洪谱云永贞二年丙戌正月丙寅朔改元元和时宪宗即位之逾年也公年三十有九其春夏犹在江陵有李花寒食出游夜归赠张十一郑羣赠箪答张彻诸诗六月自江陵召拜国子博士还朝后有丰陵行游青龙寺赠崔立之送文畅诸诗城南诸聮句及祭十二兄岌文并墓志二年丁亥春公为博士有元和圣徳诗并释言行状云宰相有爱公文者将以文学职处公有争先者构公语以飞之公恐及难遂求分司东都而公作周况妻韩氏墓志乃云从兄俞卒开封尉愈于时为博士乞分教东都生以收其孥于开封界中教畜之飞语即释言所解之谗而竟不能解故以兄丧为辞而求去耳时宰相郑絪翰林舍人李吉甫裴垍也公以夏末离京赴东都有酬裴十六途中见寄诗是年有张中丞传后叙答冯宿书卢于陵墓志三年戊子改真博士见行状有酬崔十六少府及东都遇春诗与少室李渤书裴复墓志新史渤传云洛阳令韩愈遗渤书盖公时为博士五年方为河南令未尝为洛阳令也】寻改都官员外郎即拜河南令【洪谱云四年已丑公年四十二改都官员外郎守东都省神道碑云除尚书都官郎中分司判祠部行状新旧史皆云员外郎送李正字序亦但云都官郎碑文误也方攷公除都官六月十日也制辞亦作员外郎　洪谱又云神道碑云中官号功德使司京城观寺尚书敛手失职先生按六典尽索之以归诛其无良时其出入禁哗众以正浮屠歴官记云公判祠部日与宦者为敌恶言骂辞狼籍公牒乃上书留守郑余庆乞与诸郎官更判不见允在东都有游嵩洛诸题名送李翺侯参谋和卢汀钱徽与窦韦寻刘尊师诸诗送李正字归湖南序并诗郑涵校理序祭薛公达文并墓志京兆韦夫人墓志河南府同官记五年庚寅授河南县令神道碑云魏郓幽镇各为留邸贮濳卒以橐罪士官无敢问者先生将擿其禁以壮朝廷断民署吏俟令且发留守尹大恐遽相禁有使还为言宪宗悦曰韩愈助我者是后郓邸果谋反东都将署留守以应淮蔡人有上留守郑公启时公以论事失郑公意既令河南军人有罪公追而杖之留守不悦公以启辨明且力求去见集中行状云改河南令日以职分辨于留守及尹故军士莫敢犯禁疑郑公卒听其言故军人畏服如此也在河南有感春诗燕河南秀才序送石洪序并诗及月蚀招杨之罘河南令含池台诸诗张圆墓碣卢殷墓志】迁职方员外郎【洪谱云六年辛卯行尚书职方员外郎是年春公尚在河南有送穷文辛卯年雪寄卢仝谁氏子诸诗送温造序乳母志至京师有酬卢云夫望秋作石鼔歌复雠状卢丞房武毕坰墓志】华隂令柳涧有辠前刺史劾奏之未报而刺史罢涧讽百姓遮索军顿役直后刺史恶之按其狱贬涧房州司马愈过华以为刺史隂相党上防治之既御史覆问得涧赃再贬封溪尉愈坐是复为博士【洪谱云七年壬辰二月乙未以职方员外郎复为国子博士年四十五旧史云愈因使过华上防理涧公自去年以来未尝出使或云即公赴职方时过华覩其事遂防于朝尔进学解云三年博士冗不见治旧又作三为博士按公贞元壬午授四门博士元和丙戌为国子博士丁亥分教东都今年又自郎中下迁兄四为博士矣此先言暂为御史继言三为博士则自丙戌而后三歴此官也若云三年则自元年夏赴召至四年春尚为博士首尾已四年矣方攷云丙戌初除丁亥分教自不必厘而为二其为博士实三迁也当作三为为是　今按上句言暂为御史而此言三年博士正以其居官之久近为言恐当作年为是然亦未敢必也　洪谱又云是年二月有论钱重物轻状新志云自建中定两税而物轻钱重民以为患于是诏百官议革其弊方攷以为此议在穆宗即位之初通鉴附之长庆元年秋为得其实今年初无此议也惟防要载元和六年二月制谓建中后货轻物重许诸道所纳见钱五分量征二分余三分兼纳实估匹叚或当时有此议然亦非七年也况公六年二月尚在东都洪误矣　洪谱又云是年有石鼎聮句赠刘师服诗祭石洪文李素石洪墓志路应神道碑】既才高数黜官又下迁乃作进学解以自谕执政览之竒其才改比部郎中史馆修撰【洪谱云此除在八年癸已三月乙亥旧史云执政览其文而怜之以其有史才故除是官时宰相武元衡李吉甫李绛也是年有答刘秀才论史书及乌氏田氏庙碑郑儋神道碑李虚中董溪息国夫人墓志】转考功知制诰【洪谱云九年甲午十月甲子为考功郎中依前史馆修撰十二月戊午以考功知制诰是年有元微之书田正书送张道士序刘昌裔神道碑王适孟郊扶风郡夫人墓志十年乙未公知制诰有和库部卢曹长元日朝回及寒食直归遇雨二诗与李绛书进顺宗实録状旧史云愈撰实録繁简不当叙事拙于取舍按退之作史详略各有意削去常事着其系于政者其襃善贬恶之防明甚当时议者非之卒窜走无全篇良可惜也史又云愈说禁中事颇切直内官恶之往往于上前言其不实此言是也是年有与栁公绰二书论淮西事宜状説见明年又有捕贼行赏表蓝田县丞防记独孤郁卫之立墓志徐偃王庙碑】进中书舍人初宪宗将平蔡命御史中丞裴度使诸军按视及还具言贼可灭与宰相议不合愈亦奏言淮西连年侵掠得不偿费其败可立而待然未可知者在陛下断与不断耳执政不喜防有人诋愈在江陵时为裴均所厚均子锷素无状愈为文章字命锷谤语嚣暴由是改太子右庶子【防谱云十一年丙申正月丙戌以考功郎中知制诰迁中书舍人丙申赐绯鱼五月癸未降为太子右庶子行状云盗杀武元衡公以为盗杀宰相而遽息兵其为懦甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人后竟以它事改右庶子时宰相李逢吉韦贯之也其云月满迁中书舍人者盖唐制台郎满嵗则迁公以去年冬知制诰至今春竞一嵗矣李汉云收拾遗文无所失坠公掌纶诰一年无一篇见收者失坠多矣唯后集有崔羣戸部侍郎制一首尔　今按行状通鉴洪谱论淮西事宜状在去年知制诰时而神道碑新史则在迁中书舍人之后但行状言公所论有杀宰相事乃在去年六月而状中实无此语若状果在六月之后则不应全不言及则是此状不惟不在十一年正月之后亦不在十年六月之后也故通鉴直以系于五月之下行状叙事虽实而记言则误碑文新史固为失之今当以通鉴为正　洪谱又云是年有酬卢云夫曲江荷花行周况妻韩氏墓志王用碑科斗书后记】及度以宰相节度彰义军宣慰淮西奏愈行军司马愈请乗遽先入汴说韩使恊力元济平迁刑部侍郎【行状神道碑及旧史云十二年丁酉秋以兵老久屯贼未灭上命裴丞相为淮西节度使以招讨之丞相请公以行赐三品衣鱼为行军司马从丞相居于郾城军出潼関公请先乗遽至汴感説都统说用命师乗遂和公知蔡州精卒悉聚界上以拒官军守城者率老弱且不过千人亟白丞相请以兵三千人闲道以入必擒吴元济丞相未及行而李愬自唐州文城垒提其卒以夜入蔡州果得元济三军之士为公恨蔡州既平布衣栢耆以计谒公公与语竒之遂白丞相曰准西灭王承宗胆破可不劳用众宜使辩士奉相公书明祸福以招之彼必服丞相然之公口占为书使栢耆防之以至镇州承宗果大恐上表请割德棣二州以献遣子入侍丞相归京师以功刑部侍郎诏公撰平淮西碑其辞多叙裴度事时先入蔡州擒元济李愬功第一愬不平之愬妻出入禁中因诉碑辞不实诏令磨公文命翰林学士叚文昌重撰文勒石是年有送殷侑序祭张署文并墓志及东征往还醻唱诸诗晚秋郾城夜防聮句为刑部时有举钱徽自代状十三年戍戌四月郑余庆为详定礼乐使奏韩愈李程为副是年有李惟简墓志权德舆碑】宪宗遣使者往鳯翔迎佛骨入禁中三日乃送佛祠王公士庶奔走膜呗至为佛法灼体肤委珍贝腾沓系路愈闻恶之乃上表极諌帝大怒持示宰相将抵以死裴度崔羣曰愈言讦牾罪之诚宜然非内懐至忠安能及此愿少寛假以来諌争帝曰愈言我奉佛太过犹可容至谓东汉奉佛以后天子咸夭促言何乖剌耶愈人臣狂妄敢尔固不可赦于是中外骇惧虽戚里诸贵亦为愈言乃贬潮州刺史既至潮以表哀谢帝颇感悔欲复用之持示宰相曰愈前所论是大爱朕然不当言天子事佛乃年促耳皇甫镈素忌愈直即奏言愈终狂防可且内移乃改袁州刺史初愈至潮问民疾苦皆曰恶溪有鳄鱼食民畜产且尽民以是穷数日愈自往视令其属秦济以一羊一豕投谿水而祝之是夕暴风震电起谿中数日尽涸西徙六十里自是潮无鳄鱼患袁人以男女为过期不赎则没入之愈至悉计庸得赎所没归之父母七百余人因与约禁其为【洪谱云公以十四年已亥正月癸已贬潮州刺史宰相疑冯宿草防出宿为歙州刺史时宰相皇甫镈程异也公之被谪即日上道便道取疾以至海上据宜城驿记则以三月二日过宜城据泷吏诗则以三月几望至曲江据谢表则以三月二十五日至潮州据祭文则以四月二十四日逐鳄鱼其自曲江至潮以十许日行三千里葢泷水湍急故也方攷乃云谢表及祭神文皆止云今月而逐鳄鱼文正本皆但云年月日则公之到郡实不知何月日也况自韶至广虽为顺流而自广之惠自惠之潮水陆相半要非旬日可到故公表亦云自潮至广来往动皆经月则公到郡决非三月而逐鳄鱼亦未必在四月二十四日也　今按道里行程则方说为是但与大颠第一书石本乃云四月七日则又似实以三月二十五日到郡也未详其说阙之可也　洪谱又云公自京师至潮有路旁堠至蓝关示侄孙湘武关西逢配流吐蕃食曲河驿次邓州界过南阳泷吏题临泷寺至韶州寄张使君酬张使君惠书过始兴江口感懐赠元十八协律初南食贻元十八答柳柳州食虾蟇别赵子诸诗及宜城驿记潮州谢表祭鳄鱼文请置乡校牒贺册尊号表是年七月已丑羣臣上尊号大赦十月已已准例量移改授袁州刺史】召拜国子祭酒【洪谱云十五年庚子闰正月穆宗即位公以今年春到袁途中有酬张韶州端公及韶州留别张使君二诗至袁有袁州谢上贺穆宗即位贺赦贺册皇太后贺庆云五表举韩防自代状滕王阁记九月召拜国子祭酒而阁记乃云十月袁州刺史者葢命下在九月受命在十月也有祭湘君夫人文祭文所谓复其章绶者公为行军司马时赐金紫今为祭酒始复其旧也自袁趋京师有次石头驿寄江西王中丞閤老仲舒诗至江州有寄鄂岳李大夫程及题西林寺故萧二郎中旧堂诗因话録云萧颖士子存字伯诚为金部员外郎恶裴延龄之为人弃官归庐山公少时尝受金部赏知及经江州游庐山访金部故居因赋此诗留百缣以之行次安陆有寄随州周员外君巢二诗至枣阳县有题广昌馆诗至□州有醉中留别李相公诗以冬暮至京师是年有南海庙碑与孟简书论黄家贼事宜及典贴良人男女状又论夷防请因改元大庆遣使宣谕仍择经略使抚之又有桞子厚及侄孙滂祭文墓志　洪谱又云行状云公入迁祭酒有直讲能説礼而陋容学官多豪族子摈之不得共食公命吏曰召直讲来与祭酒共食学官由此不敢贱直讲奏儒生为学官日使防讲生徒奔走听闻皆相喜曰韩公来为祭酒国子监不寂寞矣公在国子有雨中寄张籍诗举张惟素自代反请复国子监生生徒状论新注学官牒荐张籍状请上尊号表】转兵部侍郎【洪谱云此除在长庆元年辛丑七月时有举韦顗自代状李郱张彻祭文李郱郑羣薛戎墓志　今按方氏増攷论钱重物轻状当在此年秋】镇州乱杀田正而立王廷凑诏愈宣抚既行众皆危之元稹言韩愈可惜穆宗亦悔诏愈度事从宜无必入愈曰安有受君命而滞留自顾遂疾驱入廷凑严兵迓之甲士陈庭既坐廷凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国击朱淊血衣犹在此军何负朝廷乃以为贼乎愈曰以为尔不记先太师也若犹记之固善且为逆与顺利害不能逺引古事但以天宝来祸福为尔等明之安禄山史思明李希烈梁崇义朱淊朱泚吴元济李师道有若子若孙在乎亦有居官者乎众曰无愈曰田公以魏博六州归朝廷官中书令父子受旗节刘悟李祐皆大镇此尔军所共闻也众曰正刻故此军不安愈曰然尔曹害田公又残其家矣复何道众乃讙曰侍郎语是廷凑恐众心动遽麾使去因泣谓愈曰今欲廷凑何所为愈曰神防六军之将如牛元翼比者不少但朝廷顾大体不可弃之公久围之何也廷凑曰即出之愈曰若尔则无事矣防元翼亦溃围出廷凑不追愈归奏其语帝大悦转吏部侍郎【洪谱云长庆元年七月镇州乱杀田正立王廷凑命深州刺史牛元翼节度深冀以讨之十月命裴度为镇州四面行营都招讨使元翼为廷凑所围二年壬寅二月赦廷凑诏愈宣抚归而牛元翼粟出行状云公还于上前奏与廷凑及三军语上大悦曰卿直向伊如此道由是有意大用授吏部侍郎　今按先太师谓故镇帅王武俊也　神道碑云方镇反太原兵以轻利诱回纥召先生祸福譬引虎齧臃血直今所患非兵不足遽踈陈得失　今按此数语不可晓它书亦皆无之未详何谓恐有误也　洪谱又云是年有次夀阳驿次太原呈副使吴郎中次承天营奉酬裴司空镇州路上酬裴司空重见寄镇州初归诸诗及韦侍讲盛山诗序论变盐法事宜状二年壬寅九月转吏部侍郎行状云凡令吏皆不锁听出入或问公公曰人所以畏者以其不能见也如可见则人不畏矣选人不得见令史故令史势重听其出入故势轻是年有郓州谿堂诗窦司业祭文墓志楚国夫人墓志黄陵庙碑】时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其后文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎【洪谱云三年癸卯六月以吏部侍郎为京兆尹兼御史大夫勑放台参后不得为例十月癸已为兵部侍郎庚子为吏部侍郎行状云改京兆尹六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸旦夕且相宰相欲去之故以台与府不协为请两改其官绅既复留公入谢上曰卿与绅争何事公因自辨数日复为吏部侍郎　神道碑云复为兵部侍郎铨不锁入吏选父七十母六十身七十悉与三利取才财势路絶　今按碑失兵部一节此兵字当作吏字不鎻入吏即谓前纵吏出入事三利取才未详其义疑铨法有此语或是有脱误也　洪谱云公为京兆有举马总自代状贺雨及贺太阳不亏表祭竹林神曲江祭龙文再为兵部有举张正甫自代状是年有罗池庙碑送郑权序并诗祭马总女拏文并李干女挐墓志韩碑论孔戣致仕状】长庆四年卒年五十七赠礼部尚书谥曰文【洪谱云四年甲辰正月敬宗即位二月有王仲舒碑四月有张彻墓志八月有孔戣墓志是年公没年五十七行状云得病满百日假既罢以十二月二日卒于靖安里第公属纩语曰某伯兄德行高晓方药食必视本草年止于四十二某踈愚食不择禁忌位为侍郎年出伯兄十五嵗矣如又不足于何而足且获终于牖下幸不至失大节以下见先人可谓荣矣明年张籍祭公诗有云去夏公请告养疾城南庄籍时官休罢两月同游翔又曰共爱池上住聮句舒遐情又曰公为游溪诗唱咏多慨慷城南荘在长安城南公之别墅也池上聮句集中无之游溪诗即南溪始泛三首是也又曰公有旷达识生死为一纲及当临终晨意色亦不荒赠我珍重言傲然委衾裳其于死生之际如此　神道碑云遗命丧葬无不如礼俗习佛法画写浮图日以七数之及拘隂阳所谓吉凶一无污我　今按此事可见公之平生谨守礼法排斥异教自信之笃至死不变可以为后世法而谱不载葢不以为然也】愈性明锐不诡随与人交终始不少变成就后进士往往知名经愈指授皆称韩门弟子愈官显稍谢遣凡内外亲若交友无后者为嫁遣孤女而防其家嫂郑丧为服朞以报【行状云公气厚性通论议多大体神道碑云朝有大狱大疑文武防同莫先发言先生援经引决考合传记侃侃正色伏其所词墓志云公洞朗轩辟不施防级平居虽寝食未尝去书怠以为枕餐以饴口讲评孜孜以磨诸生恐不完美游以诙笑啸歌使皆醉义忘归呜呼可谓乐易君子钜人者矣碑又云内外惸弱悉抚之一亲以仁使男有官女有从不啻于已生交于人己而我负终不计死则庀其家均食剖资虽防弱待之如贤戚人诟笑之愈笃未尝一食不对客闺人或画见其面退相指语以为异事未尝宿货余财毎曰吾前日解衣质食今存有已多矣】毎言文章自汉司马相如太史公刘向扬雄后作者不世出故愈深探本元卓然树立成一家言其原道原性师说等数十篇皆奥衍闳深与孟轲扬雄相表里而佐佑六经云至它文造端置辞要为不袭蹈前人者然惟愈为之沛然若有余至其徒李翺李汉皇甫湜从而效之遽不及逺甚从愈游者若孟郊张籍亦皆自名于时【墓志云先生之作无圆无方至是归工抉经之心执圣之防尚友作者防邪觝异以扶孔氏存皇之极知人罪非我计茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而粟密窈眇章妥句适精能之至入神出天呜呼极矣后人无以加之矣姬氏已来一人而止矣按知人罪非我计此句中必有脱误疑当云人知人罪非我所计　方氏附録程子曰韩愈亦近世豪杰之士如原道之言虽不能无病然自孟子以来能知此者独愈而已其曰孟氏醇乎醇又曰荀与扬也择焉而不精语焉而不详若无所见安能由千载之后判其得失若是之明也又曰退之晚年之文所见甚高不可易而读也古之学者修德而已有德则言可不学而能此必然之理也退之乃以学文之故日求其所未至故其所见及此其于为学之序虽若有所戾者然其言曰轲之死不得其传此非有所袭于前人之语又非凿空信口率然而言之是必有所见矣若无所见则其所谓以是而传者果何事邪　今按诸贤之论唯此二条为能极其深处然复考诸临川王氏之书则其诗有曰纷纷易尽百年身举世何人识道真力去陈言夸末俗可怜无补费精神其为予夺乃有大不同者故尝折其衷而论之窃谓程子之意固为得其大端而王氏之言亦自不为无理葢韩公于道知其用之周于万事而未知其体之具扵吾之一心知其可行于天下而未知其本之当先于吾之一身也是以其言常详于外而略于内其志常极于逺大而其行未必能谨于细防虽知文与道有内外浅深之殊而终未能审其缓急重轻之序以决取舍虽知汲汲以行道济时抑邪与正为事而或未免杂乎贪位慕禄之私此其见于文字之中信有如王氏所讥者矣但王氏虽能言此而其所谓道真者实乃老佛之余波正韩公所深诋则是楚虽失而齐亦未为得耳故今兼存其说而因附以狂妾管窥之一二私窃以为若以是而论之则于韩公之学所以为得失者庶防其有分乎】
　　赞曰唐兴承五代剖分王政不纲文弊质穷防俚混并天下已定治荒剔蠹讨防儒术以兴典宪薫醲涵浸殆百余年其后文章稍稍可述至贞元元和间愈遂以六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无抵牾圣人者其道盖自比孟轲以荀况扬雄为未淳宁不信然至进谏陈谋排难防孤矫拂媮末皇皇于仁义可谓笃道君子矣自晋讫隋老佛显行圣道不断如带诸儒倚天下正议助为怪神愈独喟然引圣争四海之惑虽防讪咲跲而复始若未之信卒大显于时昔孟轲拒扬墨去孔子才二百年愈排二家乃去千余嵗拨衰反正功与齐而力倍之所以过况雄为不少矣自愈没其言大行学者仰之如防山北斗云
　　文録序　　　　　　　　　　赵　徳
　　昌黎公圣人之徒欤其文高出与古之遗文不相上下所履之道则尧舜禹汤文武周孔孟轲扬雄所授受服行之实也固已不杂其传由佛及聃庄杨之言不得干其思入其文也以是光于今大于后金石燋铄斯文灿然德行道学文庶几乎古蓬茨中手持目览饥食渴饮沛然满饱顾非适诸圣贤之域而谬志于斯将所以盗其影响僻处无备得以所遇次之为巻私曰文録实以师氏为请益依归之所云【实或作宝】
　　记旧本韩文后　　　　　欧阳文忠公
　　予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多游其家见其弊筐贮故书在壁间发而视之得唐昌黎先生文集六卷脱略颠倒无次第因乞李氏以归读之见其言深厚而雄博然予犹少未能防其义徒见其浩然无涯若可爱是时天下学者杨刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止尔因怪时人之不道而顾已亦未暇学徒时时独念于予心以谓方从进士千禄以养亲茍得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今葢三十余年矣学者非韩不学也可谓盛矣呜呼道固有行于逺而止于近有忽于往而贵于今者非惟世俗好恶之使然亦其理有当然者故孔孟惶惶于一时而师法于千万世韩氏之文没而不见者二百年而后大施于今此又非特好恶之所上下盖其久而愈明不可磨灭虽蔽于暂而终耀于无穷者其道当然也予之始得于韩也当其沈没弃废之时予固知其不以追时好而取势利于是就而学之则予之所为者岂所以急名誉而干势利之用哉亦志乎久而已矣故予之仕于进不为喜退不为惧者盖其志先定而所学者宜然也集本出于蜀文字刻画颇精于今世俗本而脱缪尤多凡三十年间闻人有善本者必求而改正之其最后巻秩不足今不复补者重増其故也予家藏书万巻独昌黎先生为旧物也呜呼韩氏之文之道万世所共尊天下所共传而有也予于此本特以其旧物而尤惜之【泉本云吾少居汉东年十五六时于里人李尧辅家见一弊筐弃在壁角中有故书数十册因得韩文于其间皆脱落无次序吾略读之爱其文辨而意深当是时学者方作时文天下之人无道韩文者子亦将举进士以觖禄利未暇学也遂求于李氏而得之以归补次成秩而蔵之数年始及第遂官于洛而得师鲁与之游因出韩文而学之自后天下学者亦稍稍近古吾家所藏书万巻然独韩文最为旧物君为吾爱惜之可也　今按泉州本乃汪彦章所刻此序独与诸本不同不知何据其所谓君者又不知为何人也今并存之以俟知者】
　　潮州韩文公庙碑　　　　　苏文忠公
　　匹夫而为百世师一言而为天下法是皆有以参天地之化关盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰吾善养浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为神而明则复为人此理之常无足怪者自东汉以来道丧文弊异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅此岂非参天地关盛衰浩然而独存者乎葢尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能训鳄鱼之暴而不能弭皇甫镈李逢吉之谤能信于南海之民庙食百世而不能使其身一日安于朝廷之上葢其所能者天也其所不能者人也始潮人未知学公命进士赵德为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者听民讙趋之卜地于州城南七里期年而庙成或曰公去国万里而谪于潮不能一嵗而归没而有知其不眷恋于潮也审矣轼曰不然公之神在天下者如水之在地中无所往而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗以遗之使歌以祀公其词曰公昔骑龙白云乡手抉云汉分天章天孙为织云锦裳飘然乗风来帝旁下与浊世扫粃糠西游咸池略扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被髪下大荒














　　朱子校昌黎集传
　　钦定四库全书　　　　　集部二
　　东雅堂昌黎集注巻一　　别集类一【唐】
　　赋【宋莒公云冯章靖亲校旧本毎巻首具列巻中篇目冯悉以朱墨灭杀之惟存其都凡集外别有目録一巻今按李汉所作序云总七百首并目録合四十一巻则正与冯合】
　　感二鸟赋【并序　公贞元十一年正月至三月以前进士三上宰相书不报时宰相赵憬贾耽卢迈宜其不遇也五月东归遇所献二鸟感而作公之赋见于集者四大抵多有取于离骚之意此篇苏子美亦谓其悲激顿挫有骚人之思疑其年壮气鋭欲发其藻章以耀于世苏语虽少贬然进学解所云不虚矣】
　　贞元十一年【一或作五以诸谱考之作一为是】五月戊辰愈东归癸酉自潼闗【潼闗在华阴】出息于河之阴时始去京师有不遇时之叹见行有笼白乌白鸜鹆而西者【旧史徳宗贞元十一年河阳献白乌】号于道曰某土之守某官【一作某土之守臣某用礼记全句　守音狩】使使者进于天子【使使下去音】东西行者皆避路【西下阁杭本无行字攷之礼记及公送温造序当有】莫敢正目焉因窃自悲幸生天下无事时承先人之遗业不识干戈耒耜攻守耕获之勤读书着文自七嵗至今凡二十二年其行已不敢有愧于道【于杭作之非是】其闲居思念前古当今之故亦仅志其一二大者焉选举于有司与百十人偕进退【十或作千此専为选举而言也贞元九年应宏词者仅三十二人作十为是退上或再有偕字】曽不得名荐书【方从阁本名上有列字名下有于字　今按嘉祐杭本与谢本并无此二字语简而意已足方本非是】齿下士于朝以仰望天子之光明今是鸟也惟以羽毛之异【以下或有其字】非有道徳智谋承顾问賛教化者乃反得蒙采擢荐进光耀如此【此下诸本有可以人而不如鸟乎一句今从阁本文粹删去】故为赋以自悼且明夫遭时者虽小善必达不遭时者累善无所容焉其辞曰
　　吾何归乎【此句或在茍有食其从之下】吾将既行而后思诚不足以自存茍有食其从之【茍或作敬非是】出国门而东骛【音务驰也】触白日之隆景时返顾以流涕念西路之羌永【路一作洛羌或作差　今按作差固谬然羌乃发语之词施之句内似亦未安以上文返顾流涕之语推之则西路乃长安之路而此字当为浸渐愈益之意不知的是何字又恐或是逾字】过潼闗而坐息窥黄流之奔猛【黄流或作流黄】感二鸟之无知方防恩而入幸惟进退之殊异増余懐之耿耿彼中心之何嘉【之或作其嘉或作憙非是】徒外饰焉是逞【焉或作而】余生命之湮阨曽二鸟之不如汩东西与南北【楚辞汩余若将不及説文水流也　汩音聿】恒十年而不居【恒或作亘而或作以恒居邓切与亘竟之亘同班固叙传恒以年嵗选诗徙倚恒漏穷】辱饱食其有数【其一作兮】况策名于荐书【防方从阁杭作荣云公上宰相书非茍没于利荣于名也与此义通　今按唐人□字俗体从竹从宋亦有只从艸者与荣字絶相近故阁本作荣葢传写之误耳方引荣于名亦与此语意不相似于或作与亦未是】时所好之为贤【好去声】庸有谓余之非愚昔殷之髙宗得良弼于宵寐【或云昔上当有在字或是念字由上句末冇愚字相似而脱也】孰左右者为之先信天同而神比【先下或冇容字信或作容皆非是汉郦食其传沛公吾所愿从逰莫为我先韩语祖此】及时运之未来或两求而莫致虽家到而戸説【或作晓】秪以招尤而速累盖上天之生余亦有期于下地盍求配于古人独怊怅于无位惟得之而不能【惟方作虽惟字正是斡转处作虽即无力矣能或作孤亦非是】乃鬼神之所戏幸年嵗之未暮庶无羡于斯类【今按上文之意若曰天之生我必有所用何不力慕古人如傅説之徒而独怊怅于无位耶惟或者茍得其位而不能追配古人但如二乌之空被荣宠乃是鬼神之所戏耳故幸年嵗之未晚而庶几无慕于斯类也斯类葢并指二鸟与彼得之而不能者而言也欧阳文忠读李习之幽懐赋以谓翺一时有道而能文者莫如韩愈愈尝有赋矣不过羡二鸟之光荣叹一】
　　【饱之无时尔是心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视余心之不然兮虑行道之犹非怪神尧以一旅取天下而后世子孙不能以天下取河北以为忧呜呼使当时君子皆易其叹老嗟卑之心为翺所忧之心唐之天下岂有乱与亡哉欧阳子之论善矣虽然公不云乎文章之作常发于覊旅草野至王公贵人气得志满非性能而好之则不暇以为感二鸟赋葢所谓发于覉旅草野者使其光荣而饱忧天下之心孰谓公一日忘耶】
　　复志赋【并序　公贞元八年擢进士第十一年犹未得仕东归十二年始佐汴州明年又辞以疾此赋句法步骤离骚往往相似晁无咎尝取此赋于变骚中】
　　愈既从陇西公平汴州【陇西公董晋也按晋行状贞元十一年七月拜检校尚书左仆射汴州刺史晋受命遂行公及刘宗经韦景实从之辟公为汴州观察推官其曰明年七月则十三年作也】其明年七月有负薪之疾【负薪贱者之称礼记问庶人之子长曰能负薪矣幼曰未能负薪也又君使士射不能则辞以疾曰某冇负薪之忧郑氏注忧亦作疾　公羊注云大夫病曰犬马士病曰负薪公病作此赋故云】退休于居作复志赋其辞曰
　　居悒悒之无解兮【悒音邑忧也选云良増悒悒解或作辞】独长思而永叹【音滩骚云心郁郁之忧思兮独永叹乎増伤】岂朝食之不饱兮宁冬裘之不完昔余之既有知兮诚坎轲而艰难【坎轲不平易貌选坎轲多辛苦　轲音可坎或作轗】当嵗行之未复兮从伯氏以南迁【嵗行十二年而一复大厯十二年公从兄防南迁韶州时年十嵗故云嵗行未复也伯氏兄称诗伯氏吹埙仲氏吹箎】凌大江之惊波兮过洞庭之漫漫【按唐地理志洞庭在岳州巴陵县郭璞注山海经云洞庭地穴湖水广圆五百余里日月若出没于其中也漫漫大水貌选归海流漫漫　漫谟官切】至曲江而乃息兮【唐地理志韶州治曲江县】逾南纪之连山【唐一行以天下山河之象存乎两戒分南北纪韶在南纪之外焉诗云滔滔江汉南国之纪南纪字杜诗多用如南纪风涛壮南纪阻归楫相国生南纪之类】嗟日月其几何兮携孤嫠而北旋【孤谓孤儿嫠谓寡妇左氏传云莒子杀其夫已为嫠妇谓防卒于韶州公从嫂归葬河阳　携戸圭切嫠音厘旋以宣切还也孤嫠一作嫠孤】值中原之有事兮将就食于江之南【方从阁本无将字于下有大字或又无之字今详文势皆非是　建中二年成徳魏博山南平卢节度相继称乱三年王武俊李希烈反四年泾原姚令言犯京师徳宗幸奉天朱泚犯奉天兴元元年李懐光反如梁州贞元元年公以中原多故避地江左】始专専于讲习兮非古训为无所用其心【方从阁本古作诂为作焉非是】窥前灵之逸迹兮【灵一作修】超孤举而幽寻既识路又疾驱兮孰知余力之不任【音壬】考古人之所佩兮阅时俗之所服【骚云謇吾法夫前修兮非世俗之所服服亦佩也考古之所佩与时之所服言当世之士不及古人逺矣惟已可庶几古人也阁杭作阙非是】忽忘身之不肖兮【之或作而又或作之者皆非是】谓青紫其可拾【夏侯胜谓诸生曰经术茍明取青紫如俯拾地芥耳梁刘孝标辨命论曰视韩彭之豹变谓鸷猛致人爵见张桓之朱绂谓明经拾青紫岂知有力者运之而趍乎公此语事本夏侯胜传而意取刘孝标论】自知者为明兮【老子知人者知自知者明】故吾之所以为惑【吾下或有志字非是】择吉日余西征兮亦既造夫京师【京师在西故云西征公贞元二年自宣城至京师既或作冀】君之门不可迳而入兮【迳或作径】遂从试于有司惟名利之都府兮羌众人之所驰【羌起羊切一或作差非所或作四骚云羌众人之所仇羌楚人发语端词犹言卿何为也字】竞乘时而附势兮纷变化其难推【附势或作射利或只附字作射字班彪曰乘时射利商人之功此借用其语以讥世也】全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翺翔乎艺苑【扬雄长杨赋云并包书林剧秦美新云发秘府览书林遥集乎文雅之囿翺翔乎礼乐之场班固賔戏云真婆娑乎艺术之场休息乎篇籍之囿骋或作驰楚词朝骋骛乎江臯作驰非是】谅却步以圗前兮【却去约切退也家语儒行篇是犹却步而欲求及前人不可得也前汉刘向传犹郤行而求及前人也】不浸近而愈逺哀白日之不与吾谋兮至今十年其犹初岂不登名于一科兮【贞元八年公登第】曽不补其遗余进既不获其志愿兮退将遁而穷居【骚云进不入以离尤兮退将复修吾初服】排国门而东出兮【贞元十一年公东归】慨余行之舒舒【慨或作嗟】时凭髙以回顾兮涕泣下之交如【之或作而易大有卦厥孚交如】戾洛师而怅望兮【戻即计切诗云我客戾止洛师洛阳也】聊浮防以踌躇【庄子圣人踌躇以兴事注从容也骚云聊浮防以逍遥　踌音畴躇音除】假大龟以视兆兮【大或作火】求幽贞之所庐【幽贞隠者易幽人贞吉庐寄也曹植节逰赋曰非吾人之所庐顔延年拜陵庙诗幼壮困孤介末暮谢幽贞】甘潜伏以老死兮不显著其名誉【音欤】非夫子之洵美兮吾何为乎浚之都【夫子谓董晋也浚之都汴州也公贞元二年丙寅始自江南入京师十一年乙亥春三上宰相书不遇夏东归秋至洛阳十三年丙子秋从董晋入汴州晋辟署试校书郎为汴宋濠颍泗州观察推官凡十余年矣故上云至今十年其犹初】小人之懐恵兮犹知献其至愚固余异于牛马兮宁止乎饮水而求刍伏门下而黙黙兮【下而或作下之】竟嵗年以康娱【竟或作卒】时乗闲以获进兮【闲何艰切闲暇也又居苋切空隙也楚辞九章篇愿乘闲而自察】顔垂欢而愉愉【而或作之】仰盛徳以安穷兮又何忠之能输昔余之约吾心兮谁无施而有获【方从阁本谁作惟下又冇徳字云李本谓陈无已去徳字今本复讹惟为谁其误甚矣　今按此句本用楚词孰无施而有报孰不殖而有获之语词意既有自来又与上下文势相应故嘉祐杭本与诸本多如此乃是韩公本文相传巳久非陈以意定也阁本之谬如此而方信之反以善本为误今不得不辨也又嘉祐杭本世多有之而其不同处方皆不録岂其偶未见耶抑忽之而不观也】嫉贪佞之洿浊兮【説文洿浊水不流孟子数罟不入洿池　洿汪胡切】曰吾其既劳而后食【方无既字非是】惩此志之不修兮爱此言之不可忘【修方作循云唐人书脩近循楚词亦有误者　今按唐人书字之误方説是也然此乃脩误作循非循误作脩也脩犹脩好脩怨之脩葢因旧増新之意耳】情怊怅以自失兮心无归之茫茫【之或作而】茍不内得其如斯兮孰与不食而髙翔抱闗之阨陋兮有肆志之扬扬【诸本多作阳阳后汉孔嵩传云晨门肆志于抱闗史记晏婴传志气扬扬公当是用此语诗君子阳阳则注谓无所用其心非公所用字也】伊尹之乐于亩兮焉富贵之能当恐誓言之不固兮斯自讼以成章【斯或作聊讼或作诵】往者不可复兮冀来今之可望【音忘】
　　闵已赋【公尝佐董晋于汴未几晋薨复佐戎徐州徐帅张建封也建封又薨公罢去来居于洛时贞元十六年也晁无咎尝取此篇于续楚词而系之曰愈才髙数黜官颇自伤其不遇故云】
　　余悲不及古之人兮伊时势而则然【而或作兮】独闵闵其曷已兮【闵闵或作闷闷　按洪庆善云欧宋皆无兮字后皆复添或云咸通本复志赋与此赋皆无兮字未知孰是】凭文章以自宣昔顔氏之庶几兮在隠约而平寛【楚辞居处愁以隠约兮注谓隠身守约也选魏文帝典论云文王幽而演易不以隠约而不务】固哲人之细事兮夫子乃嗟叹其贤恶饮食乎陋巷兮亦足以颐神而保年【阁本无食字非是】有至圣而为之依归兮又何不自得于艰难【何下或有苦字　东坡为胶西守孔宗翰作顔乐亭诗其序有曰昔夫子以箪食瓢饮贤顔子而韩子乃以为哲人之细事何哉苏子曰古之观人也必于其小焉观之其大者容有伪焉人能碎千金之璧不能无失声于破釡能搏猛虎不能无变色于蜂虿孰知箪食瓢饮之为哲人大事乎司马温公又曰子瞻论韩愈以在隠约而平寛为哲人之细事以为君子于人必于其小观焉光谓韩子以三书抵宰相求官与于襄阳书求朝夕刍米仆赁之资又好悦人以志铭而受其金其戚戚于贫贱如此乌知顔子之所为哉司马苏氏之论当矣虽然退之尝荅李习之书曰孔子称顔回一箪食一瓢饮人不堪其忧回也不改其乐彼人者有圣者为之依归而又有箪食瓢饮足以不死其不忧而乐也岂不易哉若仆无所依归无箪食瓢饮无所取资则饿而死不亦难乎而此赋又云尔葢闵已之不若也东坡温国独谓其不然要为顔子言之尔】曰余昏昏其无类兮望夫人其已逺【诗小雅焦贑易林读逺字皆协平声作还字者非　夫冯无切】行舟檝而不识四方兮涉大水之漫漫勤祖先之所贻兮勉汲汲于前修之言【骚云不量凿而正枘兮固前修以葅醢注前修前世修名之人也】虽举足以蹈道兮【蹈道字本糓梁传云蹈道则未也】哀与我者为谁众皆舍而已用兮忽自惑其是非下土茫茫其广大兮余壹不知其可懐【壹本多作岂阁杭本作壹旧监本潮本尚作一讹壹为岂自蜀本也檀弓云予壹不知夫丧之踊也韩语葢原此】就水草以休息兮恒未安而既危久拳拳其何故兮亦天命之本宜【本或作所】惟否泰之相极兮咸一得而一违【阁本作衰非是】君子有失其所兮小人有得其时聊固守以静俟兮诚不及古之人兮其焉悲【人下一无兮字焉于虔切】
　　别知赋【公嵗癸未贞元十九年冬以监察御史言旱饥得罪黜连之阳山令明年春至邑连在唐属湖南道时杨仪之以湖南支使来公为赋以别之集中又有序送焉】
　　余取友于天下将嵗行之两周【周谓十二年公自兴元元年甲子以中原多故避地江南至贞元十九年癸未凡二十年矣故云两周】下何深之不即上何髙之不求纷扰扰其既多咸喜能而好修【好去声纷一或作伊纷扰或作伊纷其或作而咸一作或非是】宁安显而独裕顾阨穷而共愁【穷或作塞】惟知心之难得斯百一而为收【之或作而斯或作在百一或作一旦皆非是陆机叹逝赋得十一于千百韩用此意】嵗癸未而迁逐侣虫蛇于海陬【陬音鲰侣一或作旅】遇夫人之来使【夫音冯无切使去声将命者】辟公馆而罗羞【而或作以】索微言于乱志【前汉艺文志昔仲尼没而微言絶注微妙之言耳】发孤笑于羣忧物何深而不镜【一作考】理何隠而不抽始参差以异序卒烂漫以同流【参差上楚簪切下楚宜切又楚佳切不齐也以或作于烂漫本或作烂熳或作澜漫云　漫莫半切又谟官切大水也】何此欢之不可恃遂驾马而回辀【遂或作卒而或作以辀车辕也诗五楘梁辀文意谓仪之讫事而反】山磝磝其相轧【磝五交切一或作嶅】树蓊蓊其相摎【蓊蓊木茂也前汉观众木之蓊薆摎绞也仪礼殇之绖者不摎垂注不绞其带之垂者杜诗古木巃嵸枝相摎　蓊音翁又乌孔切摎居由切摎或作缪】雨浪浪其不止【楚辞霑余襟之浪浪并音琅】云浩浩其常浮【江淹别赋云风萧萧而异响云漫漫兮竒色公此颇效其体　云或作雪浩浩或作活活其或皆作而】知来者之不可以数【楚辞哀时命篇俫者不可与期渊明归去来辞知来者之可追数频也论语朋友数斯疎矣　数音朔】哀去此而无由【或无者字或无之字皆非是而或作以】倚郭郛而掩涕空尽日以迟留【而或作其】
　　古诗
　　元和圣徳诗【并序　此诗元和二年作宪宗纪永贞元年八月即位明年正月改元元和杨恵琳据夏州叛三月辛巳夏州兵马使周承全斩恵琳传首以献九月辛亥髙崇文奏收成都擒刘辟以献十月壬午淄青李师道十一月戊申武宁张愔皆受命二年正月已丑朔上亲献太清宫太庙辛夘祀昊天上帝于郊丘还宫大赦天下公时为国子博士分教东都此诗所以作也　穆伯长曰退之元和圣徳诗淮西碑栁雅章之类皆辞严义伟制作如经能崒然耸唐徳于盛汉之表笔墨间录云此序乃司马迁之文非相如文也】
　　臣愈顿首再拜言【此下或有曰字】臣伏见皇帝陛下即位巳来诛流奸臣【永贞元年八月庚子宪宗即位壬寅贬右散骑常侍王伾为开州司马前户部侍郎度支盐铁转运使王叔文为渝州司户九月贬韩泰等为诸州刺史十一月贬中书侍郎平章事韦执谊为崖州司戸诛流奸臣谓此也】朝廷清明无有欺蔽外斩杨恵琳刘辟以收夏蜀东定青徐积年之叛海内怖骇不敢违越郊天告庙神灵欢喜风雨晦明【或作明晦】无不从顺太平之期适当今日臣防被恩泽日与羣臣序立紫宸殿陛下【或无陛下】亲望穆穆之光而其职业【而或作况】又在以经籍教导国子诚宜率先作歌诗以称道盛徳不可以辞语浅薄不足以自効为解【或作懈或作辞皆非是自左传请以曹为解迁固相承用之非一】辄依古作四言元和圣徳诗一篇凡千有二十四字指事实録具载明天子文武神圣以警动百姓耳目传示无极【警或作惊流俗妄改也史记尊宠乐毅以警动燕齐义当用此】其诗曰
　　皇帝即阼【或作祚史记文纪有皇帝即阼一全语实用阼字　今按阼谓东阶也作祚非是】物无违拒曰旸而旸曰雨而雨【尚书洪范篇八庶征曰雨曰旸曰肃时雨若曰乂时旸若】维是元年有盗在夏欲覆其州以踵近武【近或作其踵继也武迹也先是徳宗建中间李希烈朱泚等反至是杨恵琳刘辟继踵而起焉】皇帝曰嘻岂不在我负鄙为艰纵则不可出师征之其众十旅【十或作千方云按此专纪杨恵琳之乱也时严绶在河东表请讨之诏与天徳军合击未尝他出师也十旅为正　今按周礼五人为伍五伍为两四两为卒五卒为旅则一旅五百人而十旅五千人也方説得之亦见以顺讨逆师不在众之意】军其城下告以福祸腹败枝披不敢保聚掷首陴外【陴城上女墙左氏卫人登陴音脾】降幡夜竪【谓承全斩恵琳也】疆外之险莫过蜀土韦臯去镇刘辟守后血人于牙不肯吐口【传言辟尝病见问疾者必以手行入其口辟辄裂食之其很恶如此　人或作入】开库啗士曰随所取【曰方作日今按此乃述其诱啗士卒之词方本非是】汝张汝弓汝鼓汝鼓【上鼔字或作伐或作桴或作击春秋传云伐鼔于社伐击也诗采芑伐鼔渊渊振旅阗阗】汝为表书求我帅汝【传言辟守后务讽诸将徼麾节】事始上闻在列咸怒皇帝曰然嗟逺士女茍附而安则且付与读命于庭【读或作续非是】出节少府【唐百官志云符寳郎凡命将遣使皆赐旌节旌以颛赏节以颛杀】朝发京师夕至其部【辟既自为留后上初嗣位未能讨是嵗十二月以辟为西川节度副使知节度事】辟喜谓党汝振而伍蜀可全有此不当受【不当或作当不非是　辟既得旌节志益骄求兼三川上不许】万牛脔炙【或作防脔切也庄子不敢食一脔防与炙同广韵引周书始燔肉为炙又礼记毋嘬炙　脔力转切防之夜切或曰即胾字侧吏切】万瓮行酒以锦纒股以红帕首【方云荆公本音麦潮本亦然方言注络头帕头也音貃今多读作莫辖切公送李益郑权序皆用此语或作帓字葢二音通读　今按集韵帕莫白切无莫辖音帓莫葛切带也方説误　实录曰禹防涂山之夕大风雷震有甲步卒千余人其不被甲者以红绡帕抹其额自此遂为军容之服】有恇其凶有饵其诱【凶方作胷　今按此二句葢言有畏其暴者有贪其利者故从之者众耳非本心乐从也方本非是黄石公记曰芳饵之下必有悬鱼重赏之下必有死夫诗意取此】其出穰穰【诗降福穰穰注众也穰音攘】队以万数【所矩切】遂劫东川遂据城阻【上既不许辟三川元和元】
　　【年正月辟遂发兵围东川节度使李康于梓州欲以同幕卢文若为东川节度使因陷梓州降李康】皇帝曰嗟其又可许爰命崇文分卒禁御【初上欲讨辟而重于用兵宰相杜黄裳荐神策军使髙崇文可用元和元年正月命崇文将步骑五千为前军神策京师行营兵马使李元奕将步骑二千为次军与山南西道节度使严砺同讨辟甲午崇文出斜谷元奕出骆谷同趋梓州三月克之】有安其驱无暴我野日行三十【贾捐之传云吉行五十里师行三十里】徐壁其右【壁或作辟】辟党聚谋鹿头是守【六月辟城鹿头闗连八栅屯兵万余人以拒崇文崇文击败之辟置栅于闗东万胜堆崇文遣骑将髙霞寓攻夺之下瞰闗城凡八战皆捷鹿头山南距成都百五十里】崇文奉诏进退规矩【规或作合】战不贪杀擒不滥数【杭本三馆本文粹作蓝缕唐本作褴褛蜀本始作滥数校本多从之今姑存其旧　今按蓝缕无理滥数葢用左传数俘之语蜀本得之他本皆误】四方节度整兵顿马上章请讨【请或作乞】俟命起坐皇帝曰嘻无汝烦苦【嘻叹辞也或作嘉非是】荆并洎梁【荆谓荆南节度使裴均并谓河东节度使严绶梁谓山南西道节度使严砺也】在国门戸出师三千各选尔丑【丑类也】四军齐作殷其如阜【殷其或作殷殷或作其殷殷安也音隠　诗如冈如阜】或拔其角【拔或作披】或脱其距【距鸡距史记投石超距　距其吕切】长驱洋洋无有龃龉【前汉龃者齿不正也説文龃龉不相值也选或龃龉而不安上牀吕切又壮所切下音语】八月壬午辟弃城走载妻与妾包裹稚乳是日崇文入处其宇【日或作曰】分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中【九月崇文克成都辟与卢文若帅数十骑西奔吐蕃髙霞寓等追之及于羊灌田辟赴江不死擒之崇文遂入自成都】枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧【砧当作枮与椹同战国策范雎曰臣之胷不足以当椹质要不足以待斧钺是也】婉婉弱子赤立伛偻【上音妪下音缕】牵头曳足先断腰膂【南轩曰诵退之圣徳颂至婉婉弱子赤立伛偻牵头曳足先断腰膂卢世荣举子由之説曰此李斯颂秦所不忍言而退之自谓无媿于风雅何其陋也此説如何曰退之笔力髙得斩截处即斩截他岂不知此所以为此言者必有説葢欲使藩镇闻之畏罪惧祸不敢叛耳今人读之至此犹且寒心况当时藩镇乎此正是合于风雅处只如墙有茨桑中诸诗或以为不必载而龟山乃曰此卫为邻国所灭之由退之之言亦此意也退之之意过于子由逺矣大抵前辈不可轻议】次及其徒体骸橕拄【传云斩于城西南独栁树下子超郎等九人与部将崔纲以次诛説文橕衺拄也拄从旁指也古乐府死人骸骨相橕拄　上抽庚切下冢庾切】末乃取辟骇汗如写【音湑蓼萧诗用韵如此或作雨非是】挥刀纷纭争刌脍脯【争或作犹刌或作切皆非是仪礼有刌肺　此诗苏黄门独谓不然且曰此特宪宗命崇文诛一刘辟尔其言辟弃城走争切脍脯何其琐屑之甚谓之造语工则可谓之得雅体未也诗载文王伐崇武王伐纣固自有体退之独不到此邪亦其少年所为文也按公时年四十不可谓少大抵徳不足则夸宪宗功烈固伟比文武则有问矣王荆公尝论诗曰周颂之词约约所以为严徳盛故也鲁颂之词侈侈所以为夸徳不足故也是诗也其亦鲁颂之谓欤】优赏将吏扶珪缀组帛堆其家粟塞其庾【塞下其字或作仓非是以上句偶之可见】哀怜阵殁廪给孤寡赠官封墓周帀宏溥经战伐地寛免租簿施令酬功急疾如火【十月减剑南东西川山南西道今嵗赋释胁从将吏葬阵亡者廪其家五嵗赐文武官勲爵】天地中间莫不顺序幽恒青魏【或作魏幽恒青】东尽海浦南至徐蔡【魏谓魏博节度幽谓幽州卢龙节度恒谓成徳军节度青谓淄青平卢节度徐谓武宁军节度蔡谓彰义军节度】区外杂虏【区外方外也杂虏藩镇也按唐地理志魏州魏郡今大名府幽州范阳郡今燕山府镇州常山县今真定府青州北海郡也魏则田季安幽则刘济恒则王士真青则李师道徐则张愔蔡则吴少诚此皆一时藩镇之国也】怛威赧徳【诸本怛作烜赧作赫又作服或以文録定烜作怛以唐阁蜀本定赫作赧云公上尊号表有怛威愧徳意与此同】踧踖蹈舞掉弃兵革私习簋簠来请来觐十百其耦【或作数】皇帝曰吁伯父叔舅【谓当时藩镇诸帅也礼记曰天子之吏天子同姓谓之伯父异姓谓之伯舅九州之牧天子同姓谓之叔父异姓谓之叔舅】各安尔位训厥甿畮【甿或作田】正月元日初见宗祖躬执百礼登降拜俯荐于新宫【新宫顺宗室于或作飨新或作閟非是】视瞻梁梠慼见容色泪落入爼侍祠之臣助我恻楚乃以上辛【哀元年糓梁传曰郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣礼记郊特牲郊之用辛也注云用辛曰者凡为人君当斋戒自新耳】于郊用牡除于国南鳞笋毛簴【笋簴所以垂钟磬也横曰笋饰以鳞属植曰簴饰以蠃属周礼梓人为笋簴　笋思尹切亦作簨簴国许切又音巨】庐幕周施开掲磊砢【选金玉磊砢　掲音羯又桀掲二音磊音儡砢鲁可切】兽盾腾挐【盾以木为之而画龙文相合载之以蔽马诗龙盾之合拏説文云牵引也楚词殽乱兮纷拏　盾顺允切拏女加切】圎坛帖妥【礼圆丘象天圆丘即圆坛也贺循上郊坛制度曰汉旧仪南郊圆坛八陛于宫南七里】天兵四罗旂常妸娜【旂或作旗曹植曰华容妸娜　妸乌可切娜奴可切】驾龙十二【周礼马八尺以上为龙天子之驾马十有二闲】鱼鱼雅雅【雅雅字见晋史刘惔传洛中雅雅有三嘏鱼字未详要亦车驾整肃之意】宵升于丘【圆丘也升或作升楚词升皆作升他凖此】奠璧献斚【奠荐也斚玉爵也礼记夏后氏以醆商以斚周以爵】众乐惊作轰豗融冶【轰羣车声选轰轰阗阗豗相击也选磊匒匌而相豗融冶乐声轰呼宏切豗音灰】紫焰嘘呵【紫或作柴】髙灵下堕羣星从坐【从去声】错落侈哆【西都赋隋侯明月错落其间説文哆张口也诗哆兮侈兮注大貌　哆丁可切又昌者切】日君月妃【礼记君之与后犹日之与月前汉李寻传日者众阳之宗辉光所烛万物同晷人君之表也唐杨炯浑天仪赋月也者羣阴之纪上天之使异姓之王后妃之事】焕赫婐【婐身弱好貌乐府珠佩婐戏金阙焕赫谓日君婐谓月妃　婐乌果切五果切】渎鬼蒙鸿【渎鬼四渎之神选蒙鸿沆茫　蒙莫孔切鸿胡孔切】岳只嶪峩【岳只四岳之神嶪峩山髙貌后汉増槃嶪峩　嶪音业峩音我】饫沃羶芗【沃羶或作羶燎　今按饫沃之义未详或云当饫厌亦未有所据也羶芗字见礼记云】产祥降嘏鳯皇应奏舒翼自拊赤麟黄龙逶陀结紏【麟或作鳞逶或作颓逶于为切陀徒何切】　卿士庶人黄童白叟踊跃欢呀失喜噎欧【欢或作叹欧或作呕呕俗字也】乾清坤夷境落褰举【褰或作骞】帝车回来日正当午【校本作日始东吐葢疑郊祀回车不应至午也然诸本皆同姑从之】幸丹鳯门大赦天下涤濯刬磢【诗勿刬勿败磢瓦石洗物选飞涝相磢刬楚简切磢初两切又此两切刬一作刺磢一作摤】磨灭瑕垢续功臣嗣拔贤任耉孩养无告仁滂施厚皇帝神圣通达今古【今或作先或作通今达古】听聪视明【或作视听聪明】一似尧禹【葢取礼记一似重有忧者鲁直云退之文老杜诗无一字无来处后人读书少故谓韩杜自作此语耳】生知法式动得理所天锡皇帝为天下主并包畜飬无异细钜亿载万年敢有违者皇帝俭勤盥濯陶瓦斥遣浮华好此绨纻勅戒四方侈则有咎天锡皇帝多麦与黍无召水旱耗于雀防【耗于或作无耗】亿载万年有富无窭【或作富有无窭或作富有贫窭或作无有贫窭皆非是】皇帝正直别白善否擅命而狂既翦既去尽逐羣奸靡有遗侣天锡皇帝厖臣硕辅博问遐观以置左右亿载万年无敢余侮【余或作有非是】皇帝大孝慈祥悌友怡怡愉愉奉太皇后【宪宗母昭宪皇太后王氏】浃于族亲濡及九有天锡皇帝与天齐夀登兹太平无怠永久亿载万年为父为母博士臣愈职是训诂作为歌诗以配吉甫【诗之嵩髙烝民韩奕江汉皆尹吉甫美宣王作今为此诗亦以吉甫自比也】
　　琴操十首【按琴操凡十有二公取其十如下所作是也惟水僊懐陵操乃伯牙所作公削之为之词者十事各注于下唐子西云琴操非古诗非骚词惟退之为得体退之琴操栁子厚不能作也】
　　将归操　孔子之赵闻杀鸣犊作【史记孔子既不用于卫将西见赵简子至于河西闻窦呜犊舜华之死也临河而叹曰美哉水洋洋乎丘之不济此命也夫　按窦鸣犊孔丛子作呜犊犨战国策作鸣犊铎犫新序作犊犫铎鸣或又作鸣铎窦犫诸説不同未知孰是　诸本题义下皆有子注阁本只存题义唐本注与题义皆不出蜀本于注云上増又曰二字与题义皆夹注写以此见虽题义亦后人以琴操续补也欧宋荆公皆用阁本　今按欧本云此效蔡邕作十操事迹皆出蔡邕琴操云】
　　狄之水兮其色幽幽【狄蜀本作秋　今按水经河水至东阿荏平等县东北流四渎津注云津西有四渎祠东对四渎口河水东分济水受河葢荥口水断不通始自是出与清水合沛凟自河入济水径周通故有四渎之名昔赵杀鸣犊孔子临河叹而作歌曰狄之水兮风扬波舟楫颠倒更相加归来归来胡为斯案临济故狄也是济所迳得其通称也又云济水迳临济县南详此则是济水自荥泽之下潜流至此四渎津口而后复出河又东分一支与之合流以过临济而为狄水故孔子临河不济而歌咏狄水即此东分之河复出之济也然此皆齐地今在济郓之间史记以为孔子自卫将西见赵简子则其道不当出此此又不可晓者今姑阙之以俟深于地理者正之】我将济兮不得其由涉其浅兮石齧我足乗其深兮龙入我舟我济而悔兮将安归尤归兮归兮无与石鬬兮无应龙求【归兮归兮诸本兮作乎】
　　猗兰操　孔子伤不逢时作【猗兰操者孔子所作也孔子歴聘诸侯莫能用自卫反鲁隠谷之中见香兰独茂喟然叹曰夫兰当为王者香今乃独茂与众草为伍乃止车援琴鼓之自伤不逢时托辞于香兰云　古琴操云习习谷风以阴以雨之子于归逺送于野何彼苍天不得其所逍遥九州无有定处世人闇蔽不知贤者年纪逝迈一身将老】
　　兰之猗猗【班固西都赋兰茝发色晔晔猗猗】扬扬其香不采而佩于兰何伤【文子曰兰芷不为莫服而不芳君子行道不为莫知而止此公所为不采而佩何伤于兰之意也】今天之旋其曷为然我行四方以日以年雪霜贸贸【礼记贸贸然来贸音茂】荠麦之茂【麦秋生夏死荠冬生中夏死西京杂记曰建亥之月阴气之极荠麦始生由阳升也】子如不伤我不尔觏荠麦之茂荠麦之有君子之伤君子之守
　　龟山操　孔子以季桓子受齐女乐谏不从望龟山而作【龟山鲁山也诗奄有龟防在泰山博县　史记季氏受齐女乐三日不听政郊又不致燔俎于大夫孔子时为鲁大司寇遂行宿于屯而师已送曰夫子则非罪孔子曰吾歌可夫曰彼妇之口可以出走彼妇之谒可以死败葢优哉防哉维以卒嵗师已反季子曰孔子亦何言师已以实告季氏喟然叹曰夫子罪我以羣婢也又古操云予欲望鲁兮龟山蔽之手无斧柯奈龟山何譬季氏于龟山托势利于斧柯也】
　　龟之氛兮不能云雨【春秋元命苞曰山者气之包含所含精蔵云故触石布山言龟山不能然也　一作为雨氛或作气云或作为或云上有为字】龟之枿兮【枿伐木之余前汉三枿之起李巡曰槁木之余　枿牙葛切亦作蘖】不中梁柱【不下或有能字非是或云太经梁不中柱不隆大厦中作平声读　今按此但言其木不堪作梁柱耳与太中字意异当只作去声读文意乃协】龟之大兮只以奄鲁知将隳兮【知或作如将隳葢取左氏仲尼将隳三都　隳许规切】哀莫余伍周公有鬼兮嗟余归辅【葢言周公如冇神其使余归辅其君也鬼或作思余归方作归余皆非是大抵方意尚异不问文义之如何惟作倒语者则必取之如下文我于家莫尔余追皆此类也】
　　越裳操　周公作【越裳在交趾国之南韩诗外传曰周成王之时越裳氏重九译而至献白雉于周公曰吾受命国之黄发言曰久矣天不迅雷疾雨也海不波溢三年于兹矣意者中国有圣人乎盍往朝之于是乃来韩本注引后汉南蛮志事同而文少异古琴操曰于嗟嗟非旦之力乃文王之徳】
　　雨之施物以孳【或作滋】我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳是臣拘幽操　文王羑里作【羑里在河内荡阴县亦作牖里　史记周文王笃仁敬老礼下贤者崇侯虎譛之于纣曰将不利于帝纣囚文王羑里琴録曰文王见拘羑里忧愁无聊援琴而鼔之号曰幽拘操词曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧动勤兮　羑音酉】
　　目窈窈兮其凝其盲【目窈窈或作窈揜揜或作目揜揜今按下文有耳字正与目字相对窈窈二字比之揜揜似亦差胜】耳肃肃兮听不闻声朝不日出兮夜不见月与星【日上或有见字】有知无知兮为死为生呜呼臣罪当诛兮天王圣明【伊川曰退之作琴操有曰臣罪当诛兮天王圣明道文王意中事前后之人道不到此徐仲车言退之拘幽操谓文王囚羑里作乃云臣罪当诛兮天王圣明可谓知文王之用心矣凯风七子之母犹不能安其室而云母氏圣善我无令人重自责也】
　　岐山操　周公为太王作【岐山在岐州今有岐山县诗居岐之阳大王古公亶父也　孟子曰大王居狄人侵之事之以皮币不得免焉云云乃属其耆老而告之曰狄人之所欲吾土地也我将去之去逾梁山邑于岐山之下居焉此岐山操而曰周公为大王作思乃祖也】
　　我家于【杜预云在新平漆县东北今邠州是也邠与同或作我于家非是】自我先公伊我承序敢有不同【诸本序作绪或云商书丕承基绪然国语亦有奔走承序注谓承受事业次第也　今按序谓传授次第汉书多云朕承天序是也绪犹言统系方引商书之言是也二字义虽不同然用之于此似亦两通但国语承序乃谓承受政役之次第与汉书字同而意异方作序而引以为説则误矣】今狄之人将土我疆民为我战谁使死伤彼岐有岨【岨与阻同楚词汉书多用岨字今以平声读之非也】我徃独处尔莫余追【尔或作人尔莫或作莫尔非是】无思我悲
　　履霜操　尹吉甫子伯竒无罪为后母譛而见逐自伤作【履霜操者尹吉甫之子伯竒所作也吉甫听其后妻之言逐之伯竒编水荷而衣采楟花而食清朝履霜而自伤无罪见放逐乃援琴而鼔之见古乐府题解其词曰朝履霜兮采晨寒考不明其心兮信谗言孤恩别离兮摧肺肝何辜皇天兮遭斯愆痛殁不同兮恩有偏谁説硕兮知此寃】
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿宁不悲【儿宁或作母宁非是】
　　雉朝飞操　牧犊子七十无妻见雉双飞感之而作【牧犊或作沐渎　吴兢乐府古题解云旧説齐宣王时木犊子所作也木犊子年七十无妻出薪于野见雉雌雄相随意动心怨乃仰天叹曰圣王在上恩及草木鸟兽而我独不获因援琴而歌以自伤其声中絶崔豹古今注述其词曰雉朝飞兮鸣相和雌雄羣逰于山阿我独何命兮未有家时将暮兮可奈何嗟嗟暮兮可奈何】
  </div>
  <div class="pagination">
   <a href="东雅堂昌黎集注.html">
    上一页
   </a>
   <a href="东雅堂昌黎集注.html">
    1
   </a>
   <span class="current-page">
    2
   </span>
   <a href="东雅堂昌黎集注_page3.html">
    3
   </a>
   <a href="东雅堂昌黎集注_page4.html">
    4
   </a>
   <a href="东雅堂昌黎集注_page5.html">
    5
   </a>
   <a href="东雅堂昌黎集注_page6.html">
    6
   </a>
   <a href="东雅堂昌黎集注_page7.html">
    7
   </a>
   <span>
    ...
   </span>
   <a href="东雅堂昌黎集注_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
