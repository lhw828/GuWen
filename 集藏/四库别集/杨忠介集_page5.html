<!DOCTYPE html>
<html>
<head>
    <meta charset="UTF-8">
    <title>杨忠介集 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨忠介集 - 第 5 页/共 24 页</h1>
    <div class="content">　　漫录 

　　夜初静坐少检点日间言行因司马温公论尽心行己之要自不妄言始夫不妄言所言必皆当理非心有定主岂能至此故轻躁鄙悖及事务琐屑无益身心而信口谈论者皆妄言也因书以自戒 
　　作一好事必要向人称述使人知之此心不定也不知所作好事乃吾分所当为虽事皆中理纔能免于过恶耳岂可自以为美才以为美便是矜心禹之不矜不伐颜渊无伐善无施劳此圣贤切己之学也 
　　与人论事辞气欠平乃客气也所论之事虽当于理即此客气之动便已流于恶矣可不戒哉书以自警予久处狱中麄鄙忿戾畧无贬损麄鄙忿戾乃刚恶也负以终身而不能变真可哀也因思横渠贫贱忧戚玉汝于成乃惕然惊省严然愧耻今日患难安知非皇天玉我进修之地乎不知省愆思咎而有怨尤之心是背天也背天之罪可不畏哉 
　　予系此四十一月矣逻者日在侧觇予动作有甚厚予携壶酌以伸问者后一人来甚横逆予卧于旧门板上阻之以席其人皆扯毁之谓予罪人不宜如此又往往发其厚予者使人知之曰某日某皆潜献其处者葢令其得罪以见巳薄之为是有蘓乔二人皆厚予者乃忿忿不平扬骂曰是固无伤也予非私交化外人虽得罪亦何憾 
　　予与刘子焕吾周子顺之同饭后因论人才各有所宜予谓二公自度宜何责任刘子曰吾为孟公绰可周子曰今日府州外任勉强几分予曰滕薛大夫圣人固不许公绰在春秋时欲尽其职亦非易事观于子产相郑可见然则孟公绰亦不可轻看 
　　一人因狂病迷谬入朝立御座上捕下法司拟重狱成未决其母诣登闻皷称寃顺之在吏科时直受皷状遇此事未为准理顺之因问予使公遇此事当何如处之予曰当论其狂病误犯不可加罪但罪守门者失于防御则可矣刘子曰当封进皷状使朝廷知其以病迷下法司从末减可也顺之曰此固皆是但如此为之必得罪以此小事得罪吾不欲也刘子谓论人无罪不当杀恐非小事予曰此皆论利害未说到义理处若论义理则当为即为当止即止岂计得罪顺之以为然 
　　好议论人长短亦学者之大病也若真有为己之心便惟日不足戒惧乎其所不睹恐惧乎其所不闻时时刻刻防检不暇岂暇论人学所以成性而已人有寸长取为己有于其所短且置勿论轻肆辨折而无疑难涵蓄之心谓之丧徳可也此予之深患不能自克可愧可愧道心人心只以是与不是求之一念发动的不是则为人心道心极难体认扩充戒谨恐惧之功少有间断则蔽锢冺灭而存焉者寡矣故曰惟微人心一动即在凶险路上行矣丧徳灭身亡国败家由于此故曰惟危所谓卿士有一于身家必丧邦君有一于身国必亡内作色荒外作禽荒酣酒嗜音峻宇雕墙有一于此未或不亡则人心之危真可畏哉 
　　易谓险以说困而不失其所亨其惟君子乎予久处困难亦时以此自慰但罪恶深重为世道之损者甚大仰愧于天俯怍于人襟懐滞碍郁抑不安之时常多 
　　心静则能知几方寸扰乱则安其危利其灾祸几显着而不能察矣况于几乎几者动之微而吉凶之先见者也所谓先见亦察吾动是与不是而已所动者是吉即闗于此矣所动者不是凶即萌于此矣意向少离于道则步履反戾差之毫厘谬以千里矣故学者以慎独为贵 
　　予禀性麄鄙动辄乖谬夜间静坐思此身过恶真不自堪真难自容可谓虚负此生矣年踰五十血气渐衰老景将至始自知过则已晩矣可胜叹哉尚幸残生未冺欲自克励求免于恶终耳书以自警 
　　颜孟二大贤虽气象不同而学则未始有异颜子之学在非礼勿视聴言动不违仁不迁怒不贰过孟子之集义养气扩充四端求放心存心养性以事天则亦颜子克己复礼之学也 
　　天下万变真妄二字可以尽之偏蔽者妄也本体则真也学所以去偏蔽之妄全本体之真全则道本于性性纯乎天立人之道始无愧矣天地亘古亘今但有此一个大道理则亘古亘今之圣贤不容更有两様学问也见狱中或有警扰呼左右问何事久而思之此动心也身居此地须要置生死于度外刀锯临之从容以受致命遂志可也此正是为学用功处因思刘元城鼾睡是何等胸懐可谓毅然大丈夫矣 
　　今日蚤起朗诵君子之所以异于人者一章即觉襟怀开洒心广体胖有西铭与物同体之气象此心易至昬惰须常以圣贤格言辅养之便日有进益 
　　士之处世须振拔特立把持得定方能有为见得义理必直前为之不为利害所怵不为流俗所惑可也如子思辞鼎肉孟子却齐王之召刚毅气象今可想见真可为独立不惧者若曰事姑委曲我心自别即自欺也始或以小善放过且不可为小恶放过且可为之日渐月磨堕落俗坑必至变刚为柔刓方为圆大善或亦不为大恶或亦为之因循苟且可贱可耻将以恶终而不知矣此由辨之不早持之不固也书以自戒 
　　泾野吕先生过某府太守侍坐太守子读书楼上声彻于楼下太守令止之曰当微诵恐损伤既又促左右以时进食曰勿令饥又戒之曰当为掖之恐或蹉跌先生谓太守曰公之爱子可谓至矣愿推此心以爱百姓可也遇顺徳府太守饯于门外饯所近养济院先生以馔食一卓令二吏送院中谓太守曰以公佳馔与无告者共之愿公体我此心以惠恤鳏寡可也讷溪周子述以告余余为叹息者久之古人以离羣索居为深戒子贡问为仁孔子告以事其大夫之贤者友其士之仁者使志道君子常得与先生相亲焉获覩徳容闻至论以自警省不患徳之不修而政之不善也呜呼仁人君子之言其利溥哉 
　　智者自以为不足愚者自以为有余自以为不足则以虚受人进善其无穷矣自以为有余必无孜孜求进之心以一善自满而他善无可入之隙终亦必亡而已矣书之以自励焉 
　　平时所为得失相半求欲寡过而不可得幽囚坑久繋中颇觉省悟始有向学之心然残损余息血气衰减策励不前虚生人世与草木同腐矣可愧哉 
　　蚤起散步圜阶日升东隅晴空万里鸢鸟交飞不觉襟懐开洒万虑皆空因思曽晳沂水气象亦是如此癸卯岁季冬十三日书 
　　古人立已甚严其责人甚恕今人立已甚恕其责人甚严孜孜为己不求人知方始是学 
　　夫子答颜渊为仁之功在非礼勿视听言动居髙位有高位的视聴言动居下位有下位的视聴言动处患难有患难的视聴言动临死时有临死时的视聴言动道无不在 
　　予与刘周二公倚圜墙北向坐一人解于北墙下相去甚近二公讶之曰何不少避予曰此郑瞽人旋于宋朝之意葢谓我无所问也 
　　因置一砖奠食碗置之未安之处此心不已必欲既安然后已将一个身心不会置之安穏之地如个无稍工之舟漂荡于风波之上东风来则西去西风来则东去是何道理则是置此身心不如置此砖之敬慎也 
　　六月初八日夜初寝梦一男子长身少须须间白呼爵相拜曰予王阳明也数谈论未尝自言其所学语未毕忽惊寤予瞿然曰是何先圣先贤来此以教我乎或慷慨杀身于此地如刘忠愍之类者相与邂逅于梦寐乎明早当焚香拜谢之俄而屋脊坠一小砖块于卧傍木板上声震屋中守者惊起初九日早辰记 
　　初九日夜梦一庙中塑伏羲像所服甚古杂以洪荒草服一人讲易十三卦制器尚象之义于庙问之乃程先生也聴有儒士二人予入狱中四十一月梦闗义勇武安王与予遇者三亦有无言时亦有数相语时 
　　连日天雨狱中木板皆湿予体弱少食因思小儿在外父子五年不能相见衣食不能相顾时张道全伍天寿二生皆在外候予与小儿同处数日消息未闻为之戚戚又思素患难行乎患难事至于此皆天命也当安受之陈少阳欧阳彻二公未尝传贽为臣以言语自任而杀其身况予论思之职敢不尽臣子一日之心乎尽此心以求自慊则或死或生岂可逆料予居此四年逻者候予有言日必録予颇闻之毎见未尝一言相答有以予不言回报者必笞之有以其言作予言以回报者又以不似笞之于是逻者穷矣多以情相告求予言以免其笞且曰事关于忠义者愿得数语子应之曰吾奏章数千言字字是忠义句句是忠义乃以为非所当言而深罪之今若以忠义腾口舌于尔辈之前是吾羞也 
　　一逻者求予有言情甚切至予应之曰语出于无心者公记去则予心无愧若出于有心是故为巧语转移天聴以苟免罪难也予实羞焉况一有此心是即机变之智巧举平生而尽弃之天必诛絶使即死于此其人惨然曰公之心如此子再不复求公言矣 
　　又一逻者告予曰今日好言语上之矣问之乃太甲篇天作孽犹可违自作孽不可活又继之曰我乃自作孽者故罪至于此予应之曰吾为言官天下事皆所当言往时一疏上为朝廷下为苍生宗庙社稷万万年深长之虑岂自作孽者其人黙然 
　　晴川刘公升工部将之任冢宰罗整庵翁家居刘公辞行整庵赠之以诗既刘公下狱与予诵之予与藴山钱子皆依韵和之后人传其诗于整庵处近一士夫来京整庵公语相告曰向日得诗和答已具但欠推敲未可寄去予曰此非欠推敲也元老大臣家食十年未尝以书简通权贵乃以一诗交罪人可乎此老可以为法甲辰年六月十二日记 
　　癸卯年二月内马主政拯以事下狱马十九岁发解广东二十举进士任工部主政器度识见人未易及告予曰闻近士大夫言自古人主有本事者惟秦皇汉武两君而已予应之曰否自古人主有本事者惟尧舜文王而已尧在位百年万邦时雍治极当乱之时而子丹朱又不肖尧乃寻一个舜将天下分付与他愈至于治舜在位五十年四方风动亦治极当乱之时其子商均亦不肖舜乃寻一个禹将天下分付与他亦愈至于治文王深仁厚泽延周家之基业至八百年尧舜文王以天自处气运兴衰不在于天而在我所谓通其变使民不倦神而化之使民宜之者此其本事何大哉秦皇剪除六国焚弃诗书扫灭先王之迹而惟任一己之私一夫作难而七庙隳身死人手为天下笑汉武承文景之富庶若委任贤俊取法先王则礼乐可兴顾以多欲乱政穷兵黩武至于海内虚耗几致颠覆非有昭宣继之则汉之天下未可知也若二君之所为适足覆宗絶祀而已乌在其所谓有本事哉且使人主不法尧舜文王而法秦皇汉武是启其杀伐之心而欲以乱天下也其所言谬妄亦甚矣马出狱数月以病卒予甚悼之 
　　闲步垣中井上日色惨淡光景寂寥下视井水湛然清澈因思井渫不食为我心恻为之戚然 
　　嘉靖乙巳年九月初五日朝发浚县晩宿林清店店主丑恶买面食用醋其人吝从者曰此不过费铜钱一文其人应之曰虽与十文吾亦不卖又欲买小米次蚤作粥其人亦固拒之予闻矣呼从者止之曰再勿与语此数家之隙地或有贤者无招客屋而有屋者又非贤因思昔人言尧舜以天下让而世之匹夫争半钱之利人品相去何啻九牛毛易曰初六童观小人道也此市井之常度其识见止此无足怪也 
　　大人当治安之时为危乱小人以危乱之时为治安皆此小（阙文）也有大人之向慕有小人之向慕有大人之识度有小人之识度有大人之作用有小人之作用此天地生物之不齐教化之施固有要而以宇宙间事为己责者不可不慎也乙巳年九月五日灯下书 

　　论文 

　　文章以理为主以气为辅所论纯是一段义理是以理为主辞气充盛浑厚不觉软弱是以气为辅须胸中正大不以偏曲邪小之见乱其心又广读圣贤格言以充养之如此则举笔造语皆自胸中流出其吐辞立论愈出愈新而无穷也如取之左右逢其源也其腾汇泄蓄流转浑厚波澜汪洋如决江河沛然莫之能御也其光焰发扬照耀昭灼如日月中天深谷穷崖之幽花石草木之微青者自青白者自白仰之以生辉触之而成色也 

　　冯司空语录附 

　　冯先生曰吾闗中如王端懿之事功杨斛山之节义吕泾野之理学李空同之文章足称国朝闗中四絶然事功节义系于所遇文章系乎天资三者俱不可必所可必者惟理学耳吾辈惟从事于理学则事功节义文章随其所遇当自有可观处不必逐件去学而后谓之学四先生也 
　　先生曰事功如端懿节义如斛山真为国朝第一然学端懿者不当学事功学斛山者不当学节义何也假如端懿当日上疏后即触怒逮狱遭谴被播如斛山则端懿当以节义名不得以事功名矣如斛山当日上疏后蒙温旨嘉纳陟华跻膴则斛山又当以事功名不得以节义名矣可见吾辈只当就二公同道二公易地皆然处学不当在事功节义上学但不知二公同道处何在易地皆然处何在愿共思之母草草看过 
　　问杨斛山先生大节凛凛一代不知何修至此曰先生学问亦从鸡鸣孶孶为善一念来观其诗有曰病潜隠处最难医拔去深根思匪夷舜跖相悬初未逺差之千里自毫厘又云一原万象皆同有要把心从此处知善到公时多少大须知无我是无私观此则先生生平大节葢有所本云 

　　杨忠介集巻六 

　　●钦定四库全书 

　　杨忠介集巻七 

　　（明）杨爵 撰 

　　○祭文 

　　祭原方畦先生文 

　　先生蚤弃轩冕乐道力田视不义之富贵如浮云之漠然惟欲穷讨古今之典籍以扩充其未尽之天践履方正胸次高逺其超乎尘外也如鳯凰之高逝必千仭而翔其确乎不拔也如松栢之挺翠贯四运以独芳慨君子之存殁为人世之否臧何皇天之憗遗俾逺迩其感伤某沗为知友闻讣奔走心怀永悼匪言可尽敬陈薄奠先生享之 

　　祭次女文 

　　嘉靖二十二年三月初一日父在狱中以书告石氏女子秋之墓曰呜呼痛哉女子秋汝有知乎其聴父三千里外哭汝之言去年三月某日汝偲兄到京以书告我言汝疾病秋九月汝休兄复告汝病日深吾见其词语凄怆若有隠不尽告之意今年二月内仕自家乡来吾以书问汝存殁且言当以实告休等始言壬寅岁夏四月十五日丑时分汝以疾终于汝家是时偲仕皆在京师休与汝母共送輀车塟汝于盘月村之南呜呼子秋汝果死矣不知是何等病乃即死也吾数汝死期在吾下狱一年零二月之后将无以吾得罪之深惶惧不宁即成病以死乎果若此吾心不能不汝咎也吾观古今以来为人臣者岂无狂愚妄论时政身陷罪戾如我今日者乎为其女子者或有天性仁孝笃于爱亲而不解于心者岂皆忧戚成病淹焉莫救以殒其生乎呜呼痛哉子秋汝何至于斯也汝何至于斯也吾尚记汝童稚时吾教之使读孝经论论及女训诸篇汝又数向予索读烈女传吾见性资聪敏多能晓悟但过于刚烈不能含容忍耐以成中和之徳此等气象与汝父絶相类也汝父罪难悠悠自分冝死死而蒙恩归塟故里吾欲汝姊妹兄弟悬棺而窆封以马鬛树以荆梓共成一哭从此朝夕朔望再勿流涕岂意汝即蚤死使我于囚系颠危中反哭汝痛汝弗能已耶呜呼子秋犴门深鎻今已三年汝父一念白日青天忽闻汝死双泪涟涟西望茫茫未得洒汝墓前念之穷极一至斯焉乃十九年庚子岁秋予始北行汝与汝姊送我中庭视我渐逺顾瞻徘徊容颜戚惨两泪盈腮汝父不徳天毒降灾乃汝姊妹沦胥以推二三年间黄土两堆我心匪石胡不痛哀今我冩此伤悼之情命汝休兄以家酿一盏麦饭一盂归告汝灵父若得荷主上再生之恩归来有期念汝长逝心抱无涯之悲即于汝姊汝墓次第哭之呜呼子秋汝来顾此 

　　○志铭 

　　兄安之翁墓碣 

　　呜呼痛哉此吾兄安之之墓也吾兄讳靖字安之我先君丰山处士长子也处士君配吾母李夫人生我兄弟二人吾兄生千成化丙午十一月二十二日卒于嘉靖壬辰三月十一日享年仅四十有七呜呼天其何夺之速耶意者爵之不徳昊天降灾故使至于此极耶不然彼令兄弟骍骍怡怡相与而耄期于一门者世多有之我何茕茕孑孑形只影单而无以为倚耶呜呼痛哉吾兄生而聪敏早岁欲以儒术自鸣不果遂举为县掾非其志也后罢归力田养母暇惟读书无他好也岁嘉靖戊子爵领乡荐将赴试礼闱行有期吾兄戒之曰弟必举进士可出仕慎勿汲汲也越明年爵举进士授行人司行人嘉靖十年奉使河南便道归省时吾兄已婴疾矣闻爵至喜甚自谓疾若脱体身衣袍布以帛裹帽起俟于门内爵拜见尚能答拜吾母哭之曰吾儿汝兄今日复得见汝矣于是母子兄弟相与流涕者久之爵见吾兄疾未瘥吾母在堂年已七十即欲事毕后告归既抵京吾兄以书止之曰我病全可慎勿忧虑又曰弟当尽忠报国亦不必归来时壬辰年三月十五日也爵获书方以母兄平康为庆不知吾兄之卒已五日矣呜呼痛哉吾兄平日好读史临殁遗言以通鉴敛棺中病之革也自正衣冠辞母与叔母皆四拜自为书属爵以后事甚详又戒子侄且勿以凶讣告爵云恐吾弟不堪伤痛故诸子遵其命至是年秋爵始得闻讣是时爵已升试监察御史吾兄不及闻矣呜呼痛哉如吾兄者其处人已亲疎之间亦可谓善矣奈何其不寿也呜呼痛哉昔我先君之捐世也我兄弟同哭之及吾兄卒踰年尚未塟吾母亦以天年弃养爵哭母又哭兄天其何使我遭此凶之极耶呜呼痛哉吾兄配王氏生于弘治丁巳八月十八日卒于嘉靖癸巳正月十一日得年三十有九是年四月十三日合塟于先茔之次龙又有侧室刘氏有子二人长曰休王氏所生学儒次曰佶刘氏所生今尚幼不知二子者有能立身扬名为吾兄之光否乎 

　　临终自书墓志铭旌（今存圹中） 

　　吾平生所期欲做天下第一等人而行不逮欲干天下第一等事而绩未成今临终书此以志墓愿吾子孙当吾身后择吾善者从之其不善者改之此其意也在人世五十七年亦不可谓不寿但懿行不足垂万世功业未能裨当时是谓与草木同腐朽（墓志） 
　　五十余年生长人世未尽圣贤之道两受天禄还形地下难忘君父之恩（铭旌） 

　　京来圹志铭 

　　京来御史杨某伯修之第三子也生八岁死某志其圹曰京来形貌清奇心性慧朗两目炯炯年五六岁能咏古诗数十篇吾视之如麟角鳯毛以为他日大吾之门者必此子也抑孰知其至于斯乎故其死也吾哭之痛痛不已哭之以诗曰仰视旻天秋夜深西风推却老来心世间唯有子丧父何我哭儿泪满襟呜呼伤哉先嘉靖十五年冬京来患疮疹既瘥咳嗽未已予谓疹后余毒寻常自止及至次年夏益甚百药不效至八月十九日黎明时竟不救以死是其赋于天者修短有数一定而不可易欤其诸人事感召之未善也奈之何吾不感于心乎是年九月六日以下殇礼塟于先茔之前龙呜呼死矣不可复生也托铭石上涕泣而纳诸土周之所铭曰吾儿有生何不谷汝父汝母哭汝兮痛彻心骨有树有封是儿之先羽机送汝儿其归焉 

　　○杂着 

　　读易 

　　余既久在罪难中自念君子存仁造次颠沛未尝少懈岁月云迈百年易失顷刻光阴未可以若醉若夣而玩处之也即卧侧障之以■〈席〉盥手焚香凝神清虑读易于其间客有谓予者曰其名此为安乐窝可乎余应之曰不然也余之罪多矣奚以安乐为哉人之处世非安乐则困辱二者而已世之人或以富贵为安乐以患难为困辱此固未然而谓吾之处困为安乐亦非也夫其所为慊于心而合乎义理之中正则虽日在患难此心未尝不安乐也夫其所谓愧于心而戾乎义理之中正则虽日处富贵而此心未尝不困辱也吾之所为质于古人之作用为何如其愧于四圣亦多矣然则名我所处为困辱窝可也又奚以安乐为哉况易之为书广大悉备天地万物之理具于此损益困节中孚习坎则切于处忧患之道也因铭以自警铭曰安乐安乐由心之作展转困辱惟吾所速四圣垂训炳炳简编议之而后动拟之而后言或可以观玩象辞而补吾之愆 

　　清明 

　　清明节人以栁絮一枝赠予予即谢之以诗有知君怜我圜中久故送乾坤生意来之句既而观之不觉心旷神怡动静坦夷欝抑百结之愁膓忽变而为廓然无涯之胸次矣于是喟然叹曰天地生生不已之理仁者浑然同物之心即此可以黙识而旁通之矣吾意此时当风景清和百彚亨通芳堤曲岸之间贤人君子携酒赋诗相与更唱迭和而赏此栁者或有之贤人君子葢赏物之得其所也物之得所由人之得所也人物得所岂易言哉予乃持以歌之歌曰春迟迟兮日融融饱雨露兮舞东风感物类兮动吾中动吾中兮忧卭卭 

　　七月七日 

　　世传七月七日天孙出嫁人间女子乘时乞巧唐人栁子厚亦有乞巧文呜呼女子所乞者刺绣中馈之能耳丈夫之巧欲何为哉予今日狱中所乞则异于是他人乞巧予惟求拙他人乞荣显予惟以罪自安于困辱焉予素所畜者欲退则躬耕畎畆以全微躯进则劳心以利天下此平生之志至拙之术也庚子岁以愚拙应征任职五月食君之禄未敢苟安但知为宗庙社稷万万年深长之虑而不知为子孙身家一日计此非拙之尤甚者乎当是时予之拙见谓天下之事吾当拙为之不可为当以拙退之不能退当以拙死之以拙求死不可得而今当以拙坐监故展转凶危苟延残息于五年而不自悔皆拙之验也愿天孙鉴临下土照我衷曲即我素所欲而未能自尽者以増益之使我抱此迂拙终身不易生为拙人死为拙鬼无使我忘身狥国之拙或变而为苟生利家之巧焉乙巳年七月初七日爵焚香再拜祝 

　　宋忠简公像赞 

　　建炎之初皇纲解纽二宗北辕一帝南走寤寐思贤宜不敢后而于公忠猷弃如粪土事至于此天实为之于人何尤嗟夫使公回銮北征之疏得一举行则仗义扬威经营四方根本之虑付之李纲将相协力国势以昌燕云以北我圉我疆神京可复钟簴不改而徽钦父子可生反于大梁惜其为羣小阻抑怀恨而殁使中原流血宇内分割鬼哭神愤莫可救药相縁相习而多自戕伐保养奸谀贼杀忠良奔播危促退而渡江遂至奕世统绪闽海一舫焚香就溺以告灭亡而为志士仁人所痛伤然则公一身之存殁岂特为宋人国歩之隆替而实万世名义纲常之所系也 

　　刘秀才字说 

　　泰和刘秀才名年字以时予为之说曰年统四时春夏秋冬不失其序天之道也性具四徳仁义礼智出当其可人之道也以人道合天道惟其时而已性焉安焉者谓之圣复焉执焉者谓之贤士希贤贤希圣则纯乎天矣吾敢以志此人道而亹亹不怠者有望于年焉 

</div>
    <div class="pagination">
<a href="杨忠介集_page4.html">上一页</a><a href="杨忠介集.html">1</a><a href="杨忠介集_page2.html">2</a><a href="杨忠介集_page3.html">3</a><a href="杨忠介集_page4.html">4</a><span class="current-page">5</span><a href="杨忠介集_page6.html">6</a><a href="杨忠介集_page7.html">7</a><a href="杨忠介集_page8.html">8</a><a href="杨忠介集_page9.html">9</a><a href="杨忠介集_page10.html">10</a><span>...</span><a href="杨忠介集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
