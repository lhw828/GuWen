<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 2 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 2 页/共 58 页</h1>
    <div class="content">
　　七鲲沙际数星火，四草湖边一色秋。侬愿将身化轻楫，随他桃叶亦风流。

　　家有青石花瓶偶缺其口，诗以惜之

　　罍耻休将一例看，从来守口古人难。杯儿尽有团栾福，如汝羸其总可叹！

　　衔石犹难此恨填，娲皇造化亦何权。谁将一掬涵春泪，洒遍人间缺陷天？

　　闺情

　　绣鞋花样要新挑，试画夫容上绛绡；蓦地偷郎扫眉笔，仅将莲子苦心描。

　　软罗裁就合欢巾，线篆安排富贵春，卍字交边纹不断，双心一袜总相因。

　　寿俞鄂园封公七十

　　旧说荀卿齿德优，而今槐市亦名流。一家俯仰成三乐，五福团圆备九畴。菊谷泉甘觥酌兕（寿辰九月），梓乡日永杖扶鸠。书田沃衍籯金满，长作云仍燕翼谋。

　　童军早岁列前茅，小隐洪崖俗虑抛。五品鸾章双皓首（德配齐年）；七旬鹤算四同胞（公昆弟四）。渐臻佳境思尝蔗，岂恋浮名等系匏？满眼儿孙身尚健，耆英胜会话堂坳！

　　家有莱衣绕膝欢，关心只为宦游难。新诗棠忝听舆诵；小影松梅写岁寒。人向玉昆联寿友；天留黄耇报清官。福田自种恒春树，不待鱼书远问安。

　　十年奉檄大瀛东，矍铄高堂慰寸衷。绛县衣冠游化日，赤嵌车马拜仁风。德门齿录千秋艳，海国心香万里通。征士由来光史册（公举孝廉方正），君家况有紫芝翁。

　　和曾四青孺飞鹤曲韵

　　豢养仙人在何处，鹤亦不知何处去？蓦然一眴三千年，来向榑桑最高树。振翮常邀鹥勒飞，扬吭偶趁迦陵语。朝游金穴饵胡麻，暮返青田吸乳霞。目击天池九万里，沈浮无数枯枝槎，乘风从此访壶峤，久矣尘世非吾家。家本层崖依古木，左有瑶芝右银竹。雏声不减凤皇毛；学舞昆仑五云簇。六翮养成霄雿间，一枝笑彼鹪鹩宿。低头饮啄已无端，况复雪霜多苦寒！陡把凡胎换灵骨，阿谁贶我金僊丹。矰缴安能挠我志，稻粱岂足供我餐？鹤兮似汝今何害，西望华峰东望岱，惊飙怒电相盘旋，且自置身向空外。高飞莫再到下方，燕雀宁知九州岛大？缑山引领白云悠，吹笙渺渺王乔俦。茅盈不复林逋往，吁嗟鹤兮谁与游！吁嗟鹤兮谁为谋？使我隐怀千岁忧。君不见蓬莱羽士拍天起，时行则行止则止；欲往从之借草履，恨不深山遇凤子。又不见来归丁令心，郁陶数声凄绝闻，霜皋有鸟有鸟歌，且号辽东城郭秋草高！

　　夏日家居

　　漠漠黑云朝乍雨；炎炎赤日午旋晴。屋多湿气频烧朮；庭少凉阴欲结棚。晋帖几行挥汗写；唐文一卷称心评。敲门忽报诗人至，笑向花前倒屣迎。

　　金星砚瓦凝荷露，玉胆瓶笙起茗烟。葵扇当风招竹语，藤床待月就松眠。披襟静对苍头仆，散裤欣参赤脚禅。坐到天明刚倚枕，碧纱窗外又闻蝉。

　　旗山听涛楼和主人林惺园韵

　　闻道楼居水外天，今朝快读好诗笺。一生邱壑藏胸次，百尺星辰落眼前。北海琴尊消夏日，南屏图画隔春烟。年来地主殷勤甚，又送秋风举子船。

　　迭前韵

　　阑干十二晚凉天，四壁唫情五色笺。慕蔺直穷千里外，交情还胜两年前。同耽酒兴倾银露；欲把诗心寄碧烟。小屋三椽书万轴，此中合署米家船。

　　惺园复以「藏拙斋」索题，即用元遗山「■〈氵隐〉亭」韵

　　我题藏拙斋，斋同拙所独。主人本儒者，一身百熏沐，近作良禽择，栖止必好木。惟善刀而藏，庶几乐心曲。乃知拙极处，大巧于以足。昨梦听涛楼，烟云遶尺幅；缅君潇洒姿，愧我泥涂辱。今复味此意，宁受世网束？遐哉松石间，相对卧寒绿。

　　赠湖南田布衣

　　仰屋百杯倾，看天万种情。醉嫌千日少，狂使一身轻。东郭贫无赖，南湘道不行。他乡好风月，凄杀闭门羹。

　　观黄如山明经家藏仇十州画轴

　　春市秋塘外，蹊窠此一新：笔端清似水，心曲细如尘。赵子丁香鬼，吴生甲木神。误从添颊处，图里唤真真。

　　雨后同陈榕士丈访仁寿上人

　　鸽影方归寺，■〈蠢，昆代春〉声又报衙。快哉三日雨；清绝一瓯茶。对佛呈诗草，呼僧汲井花。怜余狂不减，起舞着袈裟。

　　无题

　　尹邢相避更相倾，十斛珠娘博艳名。人与玉梅花比瘦；天生红豆子多情。前因悟后偏怜我，小字呼来亦可卿。百裥仙裙弄湘水，撒娇颜色太分明。

　　题梁定甫秋夜读书图

　　山之麓，一间屋，屋外苍松松外竹；兰蕙花，梧桐木，四围点缀青黄绿，况更篱东渊明菊。是时秋半正当十五六，蟾魄团圝白于玉。有人倚几烧短烛，手把一经顶光秃。布衣随我身，草履随我足，岸然道貌淡无欲，静夜洗心课幽独。贱子披图一寓目，凉飙习习生胸腹。咄哉末流枉征逐，直以诗书为利禄！夕哔朝呫自缚束，长夏炎炎挥汗读。物而不化何其俗，争比先生此尺幅。妙境洋洋神穆穆，老天位置高人局，我亦爱之无此福！

　　定甫诗来，如韵答之

　　伯鸾踪迹在林垧，赖有龙眠写影形：两道鬓丝先我白；十分眼孔为谁青？闲收秋色入图画，独抱冬心养性灵。对此尘缘都一涤，夜深开卷诵黄庭。

　　不着官衫不戴巾，个侬潇洒见天真。晚花香满大千界；野鹤闲依自在身。得近古人缘脱俗，既称儒者敢辞贫？回头猛省图中意，红树青山好结邻。

　　和陈尺楼广文韵

　　海天万里唱行行，身比随风柳絮轻。旧谱重填如梦令；新诗自写可怜生。十年红豆深闺恨，三尺青桐薄宦情。爱尔春华宜努力，故山何事想归耕？

　　尺楼招游竹溪，时三月三日也，和题壁韵

　　到处烟霞啸傲身，况逢上巳是良辰，重来佛地空凡相，同会龙天证夙因。随意果蔬堪供客；满庭鱼鸟自亲人。竹风镇日披襟快，不觉吟成泻水银。

　　抱琴图为尺楼题（君姬谷氏珊珊，金陵人，亦善琴）

　　君不见禹章石室五音起，仙籁冷冷一弦耳；又不见梅花三弄陈郡庄，手挥驻电飘□□。螺阳仲子性高古，银装铁拨羞为伍；细引昆仑碧玉丝，白鹄回旋黑蛟舞。■〈淫，木代女〉山赤羽辉九天，瑞窠小住三千年。神女一笑授颜色，熏风十指生珠弦：龙腰凤嗉入吾手，海外狂呼峄阳友。广陵妙散通心脾，吾将酌汝黄娇酒，松花烂熟香浮空，醉剔寒玉声玲珑：水仙刺船怪鱼出，湘筠坠露幽兰红。此图示我果何意？尘世抱琴偶游戏。纷纷俗耳悦筝琶，爨下焦桐肯求媚？呜呼锺子往矣知者谁？胡乃自炫其技为？君我不冠不带不衫履，曷不徜徉乎鲲身之涘鹿耳之湄？

　　又题尺楼吟卷

　　千里新交已两年，新诗一读一快然！元龙湖海仍豪气，吟到瀛东句更仙。

　　词坛中有气如虹，余子纷纷不敢雄。洗尽岛郊、寒瘦习，铜琶铁板唱江东。

　　贱子情痴海样深，一腔幽怨托骚吟，私将感遇诗相质，聊和君家伯玉琴。

　　诗人每惜鹿樵生，辜负秦淮卞玉京。何幸求凰弹绿绮，文君犹得嫁长卿。

　　重游竹溪同刘拙庵杨西庚作

　　暖日和风三月三，与君壶榼出城南。我来袖底携诗本；人向溪边礼佛龛。十里晓光榆社霁，六时清福茗瓯甘。而今重把禅关叩，香火因缘喜共谈。

　　前生慧业我原僧，到此能参最上乘。万劫红羊余法界；一尊绿蚁聚吟朋。当门水镜明如拭，遶径风篁午不蒸。醉里难禁狂击钵，墨云飞洒剡溪藤。
</div>
    <div class="pagination">
<a href="后苏龛合集.html">上一页</a><a href="后苏龛合集.html">1</a><span class="current-page">2</span><a href="后苏龛合集_page3.html">3</a><a href="后苏龛合集_page4.html">4</a><a href="后苏龛合集_page5.html">5</a><a href="后苏龛合集_page6.html">6</a><a href="后苏龛合集_page7.html">7</a><span>...</span><a href="后苏龛合集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
