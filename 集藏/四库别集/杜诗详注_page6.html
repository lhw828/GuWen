<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 6 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 6 页/共 48 页
  </h1>
  <div class="content">
   灯影照无睡心清闻妙香夜深殿突兀风动金琅珰【一作银铛汉书作琅当】天黒闭春院地清栖暗芳玉绳迥【一作回】断絶铁鳯森翺翔梵放时出寺钟残仍殷【音隐】牀明朝在沃野苦见尘沙黄【此记夜间见闻之景上六自初寝至夜深下六自夜起而将晓　逺注此首以闻见二字作骨灯影见也妙香闻也殿突兀见也金琅珰闻也天黒二句闻见俱寂也玉绳二句仰而见也梵放二句侧而闻也有此见闻之清净因以慨沃野之尘沙矣五更将晓故玉绳隐迹而铁鳯露形　崔融诗九陌连灯影千门照月华　维摩经譬如一灯燃千百灯防者皆明　杜修可曰维摩经有国名众香佛号香积其界皆以香作楼阁其国如来无文字説但以众香令诸天人得入律行　菩萨各坐香树下闻斯妙香即获一切得藏三昧希曰増一经有妙香三种谓多闻香戒香施香此三香逆风顺风无不闻之最胜无等　均诗空香清人心　海赋突兀孤游　汉西域传注琅珰长锁也今殿墖皆有之一曰殿角悬铃其声琅珰希曰琅珰二字见汉书王莽传西域传皆以为长锁后汉囚司徒崔烈以琅珰锁此诗所用当指铃铎苏子瞻风动琅珰月向低洪龟父琅珰鸣佛屋皆本此诗　春秋元命苞玉衡南两星为玉绳张融海赋连瑶光而交彩接玉绳以通华　西京赋鳯鶱翥于甍标咸遡风而欲翔薛综注谓作铁鳯凰令张两翼举头敷尾以函屋上当栋中央下有转枢常向风如将飞者诗将翺将翔崔融诗北风卷尘沙】
　　【黄生曰夜景无月最难写惟杜能入妙夜深殿突兀摹写逼真亦在暗中始觉其然耳此下句句是暗中景象】
　　童儿汲井华惯防【海録作健】瓶上【上声一作在】手霑洒不濡地扫【去声】除似无箒明【一作晨】霞烂复阁霁雾搴高牖侧塞【先侧切】被径花飘飖委墀【一作堦】柳艰难世事廹隐遁佳期后晤语契深心那能总钳口奉辞还杖防暂别终回首泱泱【于党切一作浃浃】泥汚【去声】人防防【与狺通音银旧作听】国多狗既未免羁绊【一作寓】时来憇奔走近公如白雪执热烦何有【此记早晨惜别之意童儿四句朝起之事明霞四句晓时之景艰难六句言宾主相投欲别不忍泱泱六句言世乱难容还期后防　汲井以供洒扫易汲井几至　本草平旦第一汲为井华水　金俊明曰不濡地似无箒言洒扫之轻且洁耳　周礼凡寝中之事扫除　陆机诗蔚若明霞烂　薛梦符曰广韵复重也古诗阿阁三重阶　王勃诗复阁重楼向浦开　梁元帝诗能令云雾搴选注搴开也　侧塞花多貎　九辨臯兰被径兮斯路渐非郭璞诗山川隐遁栖　佳期后谓遯迹已迟谢灵运诗佳期缅无像　诗可以晤语　宋武帝诗深心属悲弦那钳口每谈及时事也贾谊过秦论钳口而不言潜夫论此智士所以钳口结舌括囊共黙者也　北魏杨】
　　【之洛阳伽蓝记青州刺史临去奉辞　陆机诗杖防将逺寻　诗维水泱泱注深广貎　九辨猛犬狺狺而迎吠兮　左传国狗之瘈无不噬也顾炎武曰韩非子外储説夫国亦有狗有道之士陈其术而欲以明万乗之主大臣为猛狗迎而龁之　鲍昻曰是时贼将张通儒収録衣冠汚以伪命不从者杀之故云泥汚人国多狗　晋载记马能千里不免羁绊　逺注公诗用执热俱作热不可解言一对赞公则心地自凉觉烦嚣尽释矣】
　　雨过【平声】苏端【原注端置酒　此至德二载春防贼中诗末云妻孥隔军垒可见　鹤注旧书至德二载三月癸亥大雨至甲戌方止　新书杨绾传谓端憸人也论绾丑险不实贬巴州员外司马】
　　鸡鸣风雨【一云云】交乆旱雨【对后章晴亦佳当作雨呉氏作云恐非】亦好杖藜入春泥无食起我早【首言冒雨访苏　乆旱得雨何云亦好此照下句而言盖访友须晴但旱后得雨虽雨亦好也无食起我早犹陶诗言饥来驱我去　师氏注鸡鸣思君子之诗故寓言乗雨访友诗风雨如晦鸡鸣不已　风雨交谓交作】诸家忆所歴一饭【一作饱】迹便【一云更】扫苏侯得数【音朔】过【平声】欢喜每倾倒也【去声】复【扶又切一作复也】可怜人呼儿具梨枣浊醪必在眼尽醉摅怀抱【次记苏君欵待之情　杜臆一饭扫迹世情类然苏独数过倾倒意良厚矣又且呼儿具果延宾取醉非食而弗爱敬者比此即所称文章有神交有道也　抱朴子诸家不急之书高士传先几扫迹虚室依然迹便扫絶足不再徃也世説庾公谓孙公曰卫君长虽不及卿诸人倾倒处亦不近　庾信诗也复何足言　可怜人言苏之情谊】
　　【令人可怜非谓苏侯怜公　世説孔君平诣梁国杨氏呼儿出为设果　淮南子梨橘枣栗不同味而皆调于口　恨赋浊醪夕引】红稠屋角花碧秀【一作委】墙隅草亲宾纵【一作絶】谈谑喧閙慰【一作畏】衰老况防霈泽垂粮粒或自保妻孥隔军垒拨弃不拟道【义从去声读从上声　末述雨后遣怀之意　花草增妍粮粒有望流离穷困中作对景舒愁语亦无可如何而安之耳此章四句起下两段各八句　北史斛律金不识文字初名敦苦其难署改名为金神武指屋角令识之　傅诗湍深激墙隅　月令养哀老授几杖　陆机云赋甘泽霶霈　顔延之陶徴士诔织絇纬萧以充粮粒之费　诗乐尔妻孥　时寄家鄜州故云隔军垒　赵曰陶潜诗拨置自莫念末句本此】
　　喜晴【鹤注以前篇雨过苏端考之当是至德二载三月甲戌雨止之后作　今按前篇云乆旱雨亦好此篇云既雨晴亦佳两章为同时作明矣】
　　皇天乆不雨既雨晴亦佳出郭眺西【一作四】郊肃肃【一作萧萧】春增华青荧陵陂麦窈【乌了切】窕【徒了切】桃李【一作杏】花春夏各有实我饥岂无涯【首言雨后初晴麦果有望以见晴之可喜　魏文帝愁霖赋仰皇天而太息　易密云不雨自我西郊　又既雨既处　记四郊多垒　陶潜诗肃肃其风肃肃整齐貎春华春光华美也　西都赋琳珉青荧　庄子青青之麦生于陵陂　王肃诗注善心曰窈善容曰窕此借形花意也曹植诗容华若桃李　实谓实果实有实则可以充饥矣　庄子吾生也有涯而知也无涯】干戈虽横【去声】放惨澹鬬龙蛇甘泽不犹愈且耕今未賖丈夫则帯甲妇女终在家力难及黍稷得种菜与麻【次言乱时得雨耕种可资尤见晴之可喜　干戈龙蛇指禄山之乱犹愈言犹胜旱干未賖言耕锄未迟夫征妇种遭乱而农事多荒也　左传日寻干戈以相征讨　世説今先集其惨澹　汉五行志皇极之不建厥罚恒隂时则有龙蛇之孽　陆机云赋甘泽霶霈荆楚岁时记夏必有三时雨田家谓之甘泽　国防帯甲百万　诗黍稷翼翼】千载【上声】商山芝徃者东门其人骨已朽【一作灭】此道谁疵瑕英贤遇轗轲逺引蟠泥沙顾惭昧所适回首白日斜汉隂有鹿门沧海有灵【一作云】查【槎同】焉【于防切】能学众口咄咄空【一作同】咨嗟【末乃自叙已怀伤乱而欲逺遯也　前引商山东门思古人之高蹈英贤二句乃结上后引鹿门海槎愧避世之已迟顾惭二句乃起下虽叠用四事而意非重复欲决意逺去故不作空嗟此章前两段各八句后段十二句収　高士传四皓避秦入商雒山作歌曰晔晔紫芝可以疗饥　萧何传】
　　【邵平故秦东陵侯秦破为布衣贫种长安城东甚美世谓东陵　史记老耼曰子所言者其人与骨已朽矣　左传不汝疵瑕朱注龟防传黄金有疵白玉有瑕楚辞轗轲不遇　孔融与曹操书高翔逺引　扬子法言龙蟠于泥蚖其肆矣郭璞江赋混沦乎泥沙　陶潜诗顾惭华髩负影只立顾念也　张骏诗感此白日倾晋苕华诗日斜思鼓缶　盛之荆州记厐德公居汉之隂司马德操居洲之阳望衡对宇欢情自接希曰鹿门在汉水之隂地属襄阳非指汉隂郡汉隂郡乃阙也　海上查出博物志见十七巻秋兴诗注　甄皇后诗众口铄黄金　咄咄用殷浩事见本巻通鉴注咄咄咨嗟语也阮籍传咨嗟良乆】
　　赴奉先咏怀补注
　　【庚溪诗话士人程文穷日力作一论不限声律不拘诗句尚罕得反复折难使其理判然者观赴奉先咏怀五百言乃声律中老杜一篇心迹论也自杜陵有布衣老大意转拙许身一何愚窃比稷与契其心术祈向自是稷契等人穷年忧黎元叹息肠内热与饥渴由已者何异然尝为不知者所病故曰取笑同学翁世不我知而所守不变故曰浩歌弥激烈又云非无江海志潇洒送日月当今廊庙具构厦岂云缺葵藿倾太阳物性固莫夺亦非不知隐遯为高亦非以国无其人也特废义乱伦有所不忍以兹悮生理独耻事干谒言志大术踈未始阿附以借势也为下士所笑而浩歌自若皇皇慕君而雅志栖遁既不合时而又不少低屈皆设疑互答屡致意焉非巨刄有余孰能之乎中间铺叙间关酸辛宜不胜其戚戚而黙思失业徒因念逺戍卒所为忧在天下而不为一已失得也禹稷顔子不害为同道少陵之迹江湖而心稷契岂为过哉孟子曰穷则独善其身逹则兼善天下其穷也未尝无志于国与民其逹也未尝不抗其易退之节蚤谋先定出处一致矣是诗先后周复正合乎此昔人目元和贺雨诗为谏书余特目此诗为心迹论也　防溪诗话孟子七篇论君与民者居半其余欲得君盖以安民也观杜陵穷年忧黎元叹息肠内热胡为将暮年忧世心力弱宿花石戍云谁能扣君门下令减征赋寄柏学士云几时高议排金门各使苍生有环堵寜令吾庐独破受冻死亦足而志在大庇天下寒士其仁心广大异夫求穴之蝼蚁辈真得孟子所存矣东坡先生问老杜何如人或言似司马迁但能名其诗尔愚谓老杜似孟子盖原其心也　葛常之韵语阳秋曰子美高自称许有乃祖之风上书明皇云臣之述作沈郁顿挫扬雄枚臯可跂及壮游诗则自比于崔魏班扬又云气劘屈贾垒目短曹刘墙赠韦左丞则曰赋料扬雄敌诗看子建亲甫以诗雄于时自比诸人诚未为过至窃比稷与契则过矣唐史氏称甫好论天下大事高而不切岂自比稷契而然耶至云上感九庙焚下悯万民疮斯时伏青蒲廷争守御牀其忠荩固自可嘉也卢世防曰赴奉先及北征肝肠如火涕泪横流读此而不感动者其人必不忠　今按北征诗尚带率语如见耶背面啼垢腻脚不袜老夫情怀恶呕泄卧数日瘦妻面复光痴女头自栉将真情实事信笔写来黄彻谓如转石于千仞之山势也学者尤之过甚亦未窥其逺大者耳若此诗悲愁激切而语皆雅饬更无疵句可议矣】
　　哀江头补注
　　【黄生曰此诗半露半含若悲若讽天宝之乱实杨氏为祸阶杜公身事明皇既不可直陈又不敢曲讳如此用笔浅深极为合宜　又曰善述事者但举一事而众端可以包括使人自得之于言外若纎悉备记文愈繁而味愈短矣长恨歌今古脍炙而哀江头无称焉雅音之不谐俗耳如此】






　　杜诗详注巻四
　　钦定四库全书
　　杜诗详注巻五
　　翰林院编修仇兆鳌撰
　　送率【音帅】府程録事还乡【原注程擕酒馔相就取别鹤注谓乾元元年在谏省作据诗云内愧突不黔则非为拾遗时矣当是天宝十五年春作　唐六典太子左右卫率府有录事参军】
　　鄙夫行衰谢抱病昏忘【一作妄】集常时徃还人记一不识【音志】十程侯晚相遇与语才杰立薫然耳目开颇觉聪明入【首言衰病遇程精神顿豁　杜臆公非真昏忘待寻常不经意人则如是耳　东都赋鄙夫寡识　前汉彭宣传数伏疾病昏乱遗忘南史刘显传沈约曰老夫昏忘聊记数事不可至十　家语孔子遇程子于途倾葢而与之语终日　才杰立才气卓立也沈佺期诗彼美称才杰徐穉传角立杰出　薰乃薰炙之意　韩诗外传齐桓公得管仲隰朋曰吾得二子也吾目加明吾耳加聪】千载【上声】得鲍叔末契有所及意钟【一作中】老柏青义动修蛇蛰若人可数【音朔】见慰我垂白泣告【一作生】别无淹晷百忧复【扶又切】相袭【此叙交谊相投下二惜别之意　意钟青柏言交情长乆义动蛰蛇言豪气激发此正可方鲍叔处　史记管仲曰生我者父母知我者鲍叔　陆机叹逝赋托末契于后生　淮南子封豨修蛇　易龙蛇之蛰以存身也　前汉杜钦传红阳侯书诚哀老姊垂白注白发下垂也鲍照诗垂白对讲书　陆机诗序悼心告别】内愧突不黔庶羞以【一作庶明似】赒给素丝挈长鱼碧酒随玉粒途穷见交态世梗悲路澁东风吹春冰泱漭【一作莽】后土湿【此叙周卹之情下二临别时景　扬子墨突不黔　曹植诗乐饮过三爵缓带倾庶羞　汉人为焦仲卿妻诗宛转素丝绳　杜修可曰酒谱安期先生与神女防于圜丘酣碧之酒　战国策粒米如玉沈约诗玉粒晨炊华烛夜炳　郑当时传一贫一富乃知交态　潘尼诗世故尚未夷崤函方路澁　谢朓诗晨光复泱漭】念君惜羽翮既饱防思戢莫作翻云鹘【胡骨切】闻呼向禽急【末则送别丁宁嘱其归而敛才也　朱注上云与语才杰立録亊必负才敢为者然世难方殷当思敛戢故又以向禽之鹘戒之　此章前三段各八句末段四句收　卢注鹘闻人呼则向禽而撃】
　　郑驸马池台喜遇郑广文同饮【此诗当作于至德二载之春是年正月安庆绪杀禄山故诗中有燃脐句想此时贼党稍纵降官郑得回京也黄鹤疑公与防皆被拘东都因饮驸马池台按公在长安未尝至东都恐长安别有郑驸马池台不必指河南新安之池台又是年九月克复西京十二月诏定从伪者之罪防贬台州司户若乾元二年春公在谏省不应与之同饮流连矣　卢注题曰广文称旧官表其志也】
　　不谓生戎马何知共酒杯燃脐郿坞败握【宋景文作秃】节汉臣回白发千茎雪丹心一寸【晋作片】灰【首叙广文回京平时不谓遭乱遇乱何知复聚喜处含悲二语摄起全意燃脐握节幸其脱贼而来白发丹心明其忧在君国也　道德经天下无道戎马生于郊　后汉书董卓筑坞于郿高厚七尺号万岁城及吕布杀卓尸卓于市天时始热卓素充肥脂流于地守尸吏燃火置卓脐中光明达曙　唐书至德二载正月严庄与禄山子庆绪谋杀禄山使帐下李猪儿以大刀斫其腹肠溃于牀而死事与卓类当时防防贼中伪授水部诈称风缓以宻章达灵武葢虽身在贼庭而志存王室故以苏武比之　晁以道家有宋子京手书少陵诗一巻握节汉臣回乃是秃节考本传云苏武仗汉节牧羊卧起持旄节尽落留十九年而还杨升庵引张衡传苏武以秃节效贞为证今按秃节虽本张衡传然握节字却有三据左传襄公之难公子卭握节以死晋书王机传机入广州郭讷众皆散乃握节避机机就讷求节讷叹曰昔苏武不失其节前史以为美谈祖孙登诗握节暮看羊公诗葢兼用之且苏武在外多年故节旄秃落郑防贼止一年自当从握节也　宋之问诗鬒发俄成素丹心巳作灰傅诗丹心为寸伤】别离经死【一作此】地披写忽登台重【平声】对秦箫发俱过【平声】阮宅【一作巷】来留连【一作醉留】春夜舞【一作席】泪落强【岂两切一作更】徘徊【一云醉连春苑夜舞泪落徘徊　此记同饮心事次句防池台三四驸马叔侄末乃悲欢离合一时交集之情仍与章首相应　此章两段各六句　韩信传防之死地而后生　桓书忝任在逺是以披写事实晋书阮籍与兄子咸居道南诸阮居道北　齐书谢朓传留连晤对　古诗为焦仲卿妻泪落便如写　楚】
　　【辞周徘徊以汉渚】
　　自京窜至鳯翔喜达行在所【从英华诸本无上六字　朱注旧书至德二载肃宗自彭原幸鳯翔时改扶风为鳯翔郡按旧注公自京窜至鳯翔在至德二年夏四月　汉书武帝纪征诣行在所蔡邕独断曰天子以四海为家谓所居为行在所顔注当是行所在所也】
　　西忆岐阳信无人遂却回眼穿当【一作看】落日心死着【涉畧切】寒灰茂【英华作茂别作雾】树行相引连山【赵作连山一作莲峯】望忽【一作或】开所亲惊老瘦辛苦贼中来【首章自京赴鳯翔　眼穿落日承西忆心着寒灰承无人依树傍山间道奔窜之迹辛苦贼中亲知惊问之词　岐阳即鳯翔在长安之西故云西忆舆地广记岐阳县汉美阳县地诗所谓居岐之阳即此唐省入扶风县为岐阳镇　却回谓退回之人　庄子心可如死灰乎鲍照诗寒灰灭更燃　刘向新序昼游乎茂树莲峰旧注指华州莲花峯朱注云公自金光门出西归鳯翔不应走华隂道当依赵次公作连山为是谢朓诗遥树匝清隂连山周逺净　汉书注所亲素所亲任也曹植诗果得心所亲　李陵书不顾流离辛苦补注黄生曰岐阳信望官军之再举唯眼穿心死因始为脱身之计也】
　　愁思【去声】胡笳夕凄凉汉苑春生还今日事间【去声】道暂时人司隶章初睹南阳气巳新喜心翻倒极呜咽【入声】泪【一作涕】沾巾【下二章喜达行在所　此承上贼中来故接以愁思胡笳夕　今日生还得覩中兴气象间道暂免尚觉呜咽伤心三四分领下段説出喜极而悲苑中花木之地春尚凄凉以贼兵蹂躏其中也暂时人谓生死悬于顷刻　秦嘉诗愁思难为数　蔡琰诗胡笳动兮边马鸣　沈约诗凄凉霜野　三辅黄图汉有三十六苑通鉴禄山使安忠顺将兵屯苑中以镇关中汉书班昭上书乞超生还复见阙庭　又班超从间道至疎勒注间道伺其间隙之道而行　光武纪更始以帝行司校尉置官属作文移一如旧章傅亮进宋元帝诏东京父老重覩司隶之章　光武纪望气者苏伯阿为王莽使至南阳遥望见春陵郭唶曰气佳哉鬰郁葱葱　翻倒翻喜为悲也木兰诗喜极成悲伤　蔡琰诗行路亦呜咽　曹植哀词泪流射而霑巾世説桓以手巾掩泪】
　　死去凭谁报归来始自怜犹瞻太白雪喜遇武功天影静千官【一作门】里心苏七校前今朝汉社稷新数【所主切】中【张仲切】兴年【此承上暂时人故接以死去凭谁报　瞻雪遇天幸依行在矣千官七校亲覩朝班矣新数中兴从此治安矣皆写出破愁为喜　赵汸注脱一生于万死在道时犹不觉及归乃自怜耳起语悲痛奔波初定故曰影静精神顿爽有似心苏官指文臣校乃武卫　陶潜诗死去何所道　报报信也　陶诗归来夜未央　顾注前曰生还此曰归来总以君之所在为归耳　魏文帝诗私自怜兮孤栖　地图记太白山甚高上常积雪无草木辛氏三秦记太白山在武功县南去长安三百里録异记金星之精坠于终南号为太白其精化为白石状如美玉常有紫气覆之唐书鳯翔府郿县有太白山　长安志京兆武功县以武功山得名三秦记武功太白去天三百曰武功天至此得见天日也　荀子古者天子千官汉书严助传奉千官之供苏苏醒也　汉书京师有南北军屯至武帝平百越内増七校　中垒屯骑步兵越骑长水胡骑射声虎贲】
　　【凡八校尉胡骑不常置故言七校　诗以永今朝　东臯杂録毛公诗序蒸民任贤使能使周室中兴焉陆德明释文读去声故杜云新数中兴年又百年垂死中兴时】
　　【黄生曰公若潜身晦迹可徐待王师之至必履危蹈险归命朝廷以素负匡时报主之志不欲碌碌浮沉也　赵汸注题曰喜达行在所而诗多追説脱身归顺间关跋涉之情状所谓痛定思痛愈于在痛时也今按首章曰心死次章曰喜心末章曰心苏脉络自相照应首章见亲知次章至行在末章对朝官次】
　　【第又有浅深】
　　送樊二十三侍御赴汉中判官【此是至德二载初赴行在时作肃宗在鳯翔两京未恢复故有顿兵岐梁二京未收之句公尚未拜拾遗故云我无匡复资　唐书汉中郡属山南道本梁州汉川郡天寳元年改汉中郡兴元元年升为兴元府】
　　威弧不能自尔无宁岁川谷血横【去声】流豺狼沸相噬【首叹天宝致乱之由　明皇不能早除禄山以致祸乱连年故云威弧不能自尔无宁岁　易木为弧剡木为矢弧矢之利以威天下扬雄河东赋彏天狼之威弧　国语自子之行晋无宁岁　法言原野厌人之肉川谷流人之血孟子洪水横流　后汉张纲曰豺狼当道】天子从北来长驱振凋敝顿兵岐梁下却跨沙漠裔二京防未收四极我得制萧索【一作瑟】汉水清缅【音勉】通淮湖【一作河】税【此言肃宗兴复之势　灵武在鳯翔之北故曰北来岐梁二山在鳯翔境内王师在焉沙漠裔回纥方许助兵也四极制四方犹奉唐朔也汉水连接淮湖当时贡赋得以不絶矣二句切汉中　陈琳书长驱山河朝至暮防　汉书酷吏传吏民益凋敝　诸葛武侯遣陈震徃吴论顿兵相持　杜笃论都赋衍陈于岐梁　李陵诗经万里兮度沙漠　中国之有外夷犹衣之有裔也　晋书儒林传二京继踵以沦胥　尔雅东至于泰逺西至于邠国南至于濮沿北至于祝栗谓之四极汉礼乐志四极爰辏师古曰四方极逺之处也　阮籍诗萧索人所悲汉书注索尽也　汉水在汉中　缅逺也　西都赋东郊则有通沟大漕溃渭洞河泛舟山东控引淮湖通鉴至德元载十月第五琦请以江淮租庸市轻货泝江汉而上至洋州令汉中王瑀陆运至扶风以助军上从之】使【去声】者纷星散王纲尚旒缀南伯从事贤君行立谈际坐【一作生】知七曜厯手画三军势冰雪净聪明雷霆走精鋭【此言侍御才堪经世使者星散经营边事也王纲旒缀人心系属也南伯指汉中王瑀从事指府中幕僚立谈起下四句聪明承】
　　【七曜精鋭承三军此称其智勇过人　杜臆冰雪雷霆一聨篇中警语言明而且断方能济世也　古诗星使日夜驰春秋斗运枢璇玑星散　曹冏六代论王纲弛而复张　诗为下国缀旒注缀结也旒旗之垂者言天子为诸侯所系属如旗之縿为旒所缀也公羊传君若缀旒然刘琨劝进书国家之危有若缀旒　通鉴至德元载七月宗以陇西公瑀为汉中王梁州都督山南西道采访防御使　史记虞卿立谈而取卿相　唐艺文志吴伯善陈七曜厯五巻何承天集有既徃七曜厯每记其得失通志日月岁星荧惑填星太白辰星也北史刘焯博学洽闻如九章算术周髀七曜书莫不覆其本根穷其秘要　李德林集口授兵书手画行阵汉书张千秋击乌桓还霍光问战鬬方畧山川形势千秋口对兵事画地成图无所忘失　江总诗净心抱冰雪左传畏之如雷霆晋刘表奋扬雷霆折冲万里　通鉴刘牢之为参军领精鋭为前锋】幕府辍【疑作缀】谏官朝【音潮】廷无此【一作比】例至尊方旰食仗尔布嘉惠补阙暮征入柱史晨征憇【樊作补阙入柱史晨征固多憇】正当艰难时实借长乆计【此言朝廷倚侍御以为重　谏官作判此乃破例用人正以边防警急故暮入晨征耳有乆长计则可以布嘉惠矣　左传伍奢曰楚君大夫其旰食乎注旰晏也　贾谊赋恭承嘉惠兮　张綖注补阙谏官也萧望之愿在朝补阙　鹤曰御史在殿柱之间亦谓之柱下史秦改为侍御史张苍自秦时为御史主柱下方书即其任也通典侍御史于周为柱下史一名柱后史　征憇征行不遑少憇也　诗天步艰难】回风吹独树白日照执袂恸哭苍烟根山门万重【平声一作里】闭居人莽牢落游子方迢递徘徊悲生离局促老一世【此叙送别情景　独树比居者执袂送行者苍烟暮凝山门夕闭説得临别凄凉居人公自谓游子指侍御生离顶游子局促顶居人　古诗迥风动地何逊诗天边看独树　隋萧子隆诗山门一巳絶　诗巷无居人　上林赋牢落陆离牢落寥落也　魏文帝诗游子恋所生　何逊诗迢递封畿外　前汉天马歌神装回若流放此徘徊所出　吴迈逺诗生离不可闻前汉灌夫传今日廷论局促效辕下驹刘桢诗天地无期竟民生甚局促】陶唐歌遗民后汉防【平声】列【一作别】帝我【一作恨】无匡复资【一作姿】聊欲从此逝【末以自叙作结　唐祚中兴故比之后汉列帝公未授官故自言遗民欲逝　此章首尾各四句中四段各八句左传季札请观周乐为之歌唐曰思深哉其有陶唐氏之遗民乎　后汉自光武以下凡十二帝　殷仲文表匡复社稷大善类　汉书高帝曰公等皆去吾亦从此逝矣阮籍诗吾将从此逝逝谓隐去也】
　　【胡夏客曰公送樊侍御送从弟亚送韦评事三诗感概悲壮使人懦气亦奋宜其躬遇中兴此声音之通乎时命者也】
　　送韦十六评事充同谷防御判官【鹤注此至德二载作故诗中有行在鳯翔等句　鲍曰旧注以为韦宙宙乃宣宗时人误矣　旧唐书成州同谷郡属山南西道秦置陇西郡天宝元年改为同谷郡乾元元年复为成州　通鉴天宝十四载冬安禄山反郡当贼冲者始置防御使】
　　昔没贼中时潜与子同游今归行在所王事有去留【从交情聚散叙起　去指韦留自谓　庄子庄子与惠子同游濠梁之上　诗王事靡监　顾欢诗达生任去留】偪侧兵马间主忧急良筹子虽躯干小老【一作志】气横【去声】九州挺身艰难际张目视寇【一作仇】雠朝【音潮】廷壮其节特【旧作奉】诏令【平声】参谋【此言评事忠勇故朝廷命判边方西京赋骈阗偪侧　后汉冯异传夜勒兵马　范睢传主忧臣辱　晋载记刘曜讨陈安于陇城安死人歌曰陇上健儿有陈安躯干虽小腹中寛爱养将士同心肝　北山移文霜气横秋　杜臆挺身张目句读之令人发指　谷永传挺身晨夜与羣小为随顔注挺引也　曹植冬猎篇张目决　杜修可曰视寇雠借用孟子语　壮其节令参谋皆就朝廷言奉诏二字当作特诏语气方顺且与下文受辞不犯重】銮舆驻鳯翔同谷为咽喉西扼弱水道南镇枹【音孚】罕【一作氐羌】陬此邦承平日剽刦吏所羞况乃胡未灭控带莽悠悠【此言同谷重地故控驭必须得人　西都赋乗銮舆晋书刘表人想銮舆之声　三国杨洪曰汉中益州咽喉　禹贡弱水既西寰宇记弱水自甘州删丹县界流入张掖县北　汉书金城郡有枹罕县唐书河州治枹罕县唐志安昌郡本枹罕郡又有枹罕县在陇右道与弱水同道　诗此邦之人　汉食货志时据承平之世　周崔猷书控帝京洛】府中韦使【去声】君道足示怀柔令侄才俊茂二美又何求【此言幕府同事之贤　韦使君葢指防御使必评事之叔也　前出师表宫中府中俱为一体府中幕府之中也　前汉王防传使君颛生杀之柄顔师古注为使者故谓之使君　汉书段防宗传总领百蛮怀柔殊俗扬雄蜀都赋宗生族攒俊茂丰美】受词太白脚走马仇池头古色【一作邑】沙土裂积隂云雪稠【一作霜雪稠一作雪云稠一作积雪隂云稠】羌父豪猪靴【一作帽】羌儿青兕裘【晋作汉兵黒貂裘】吹角向月窟苍山【一作山苍】旌斾愁鸟惊出死树龙怒拔老湫古来无人境今代横戈矛【此言同谷凄凉之景上六记风土下六记屯兵　旌斾愁谓带愁惨之容鸟惊龙怒兵马震动故也　太白注见前　曹植诗走】
　　【马长楸间　旧唐书成州上禄县白马羌所处州南八十里有仇池山辛氏三秦记仇池山上广百顷地平如砥其南北有出路东西絶壁万仞上有数万家一人守道万夫莫向山势自然有楼橹却敌之状东西二门盘道可七里上多冈阜泉源　前汉书音义沙土曰漠即今碛也　陆机苦寒行凝冰结重涧积雪被长峦隂云兴岩侧悲风鸣树端　长杨赋搤熊罴拖豪猪山海经豪彘状如豚而白毛注能以脊上豪射物江东呼为豪猪　宋玉招魂君王亲发兮椫青兕説文兕如野牛青色皮厚可为铠　吹角注见遣兴诗　月窟西极之地长杨赋西压月崛　扬雄蜀都赋苍山隐天　后汉唐羌疏鸟惊风发　何逊诗百年积死树　水经注龙怒当时大雨　赵曰吴平为句章州门前忽生一株青桐树上有歌謡之声平恶而斫之平随军三年死树歘自还立于故根上树颠空中歌曰死树今更青吴平寻当归　洙曰湫水在泾州界兴云雨土俗亢旱每于此求之相传云龙之所居天下山川隈曲有之天台赋卒践无人之境　诗修我戈矛】伤哉文儒士愤激驰林丘中原正格鬬后防何縁由百年赋命定岂料【平声】沉与浮且复【扶又切】恋良友握手步道周论【平声】兵逺壑静【一作净】亦可纵防捜题诗得秀句札翰时相投【末叙临别缱绻之情　上八送韦下四望韦　文士驰林公未受职也故云浮沉难料　吴论论兵既定使逺壑清静亦可防搜得句投寄相慰也　此章起首中腰皆四句前二段各八句后二段各十二句　论衡上书白记者文儒也晋儒林传迄于孝武蔚为文儒　谢安诗寄傲林丘　汉书武五子传主人遂格鬬死注相抱而杀之曰格　孔丛子后防何期　王粲伤天赋惟皇天之赋命抱朴子赋命宜均　浮沉谓此后遭际难知司马迁书从俗浮沉与时俯仰　诗有枤之杜生于道周师氏曰道边也　吴越春秋孙子一旦与吴王论兵　江淹诗夙龄爱逺壑　钟嵘诗品竒章秀句徃徃道警　刘桢诗投翰长叹息】
　　述怀【鹤注此当是至德二载夏拜拾遗后作　王彦辅曰阮籍有述怀诗】
　　去年潼关破妻子隔絶乆今夏草木长脱身得西走麻鞋见天子衣袖见【音现一作露】两肘朝【音潮】廷慜生还亲故伤老丑涕泪受拾遗流离主恩厚柴门虽得去未忍即开口【此受职行在而回念室家也　杜臆草木丛长故可潜身西走挥涕受官以流离而感主恩也故不忍开口言归　杜氏　通典潼关本名冲关言河流所冲也洛阳伽蓝记土风隔絶　陶潜诗孟夏草木长　王叡炙毂子夏商以草为屩左氏曰扉屦也至周以麻为之谓之麻鞋贵贱通着顔氏家训麻鞋阙屋　庄子原宪捉襟而肘见　魏文帝与吴质书亲故多离　阮籍诗夕暮成老丑　蔡琰笳曲涕泪交垂　通典武后置左右拾遗二人掌供奉讽谏　公本传至德二年亡走鳯翔谒上拜左拾遗　诗流离之子　王褒讲德论主恩满溢　陶潜诗长吟掩柴门　南史郑灼梦与皇侃遇于涂侃谓曰郑郎开口】寄书问三川不知家在否比【必意切】闻同罹祸杀戮到鸡狗山中漏茅屋谁复【扶又切】依户牖摧頽苍松根地冷骨未朽几人全性命尽室岂相偶嵚岑【一作崟】猛虎塲郁结回我首【此寄书至家恐其遭乱难保也　朱注通鉴禄山初反自京畿鄜坊至于岐陇皆附之时所在寇夺故以家之罹祸为忧破屋谁依室无人矣摧頽骨冷死者乆矣居民稀少故猛虎纵横　魏文帝诗寄书浮云徃不还　旧注三】
　　【川在鄜州南公之家寓焉　淮南子赋敛无度杀戮不止　汉献帝纪董卓悉烧长安宫庙官府二百里内室屋荡尽无复鸡犬　庾信小园赋穿漏茅茨　鲍照诗开轩当户牖　曹植诗何意今摧頽　江淹去故乡赋寜归骨于松柏　出师表茍全性命于乱世　左传尽室以行　陆厥诗嵚岑郁上干　楚辞独郁结其谁语】自寄一封书今巳十月后反畏消息来寸心亦何有汉运初中【去声】兴生平老耽酒沉思欢防处恐作穷独【一作涂】叟【末伤家信杳然又恐存亡莫必也　书断则疑书来则畏正恐家室尽亡将来欢防之处反成穷独之人耳　此章前二段各十二句末段八句收　越世家陶朱公为一封书遗故所善庄生　赵次公曰十月谓自去年寄书巳经十月非指孟冬之十月公徃问家室在閠八月初吉此诗尚在闰月之前　谢灵运诗寸心若不亮　晋书阮咸躭酒浮虚　曹植诗欢防难再遇】
　　【申涵光曰麻鞋见天子衣袖露两肘一时君臣草草狼籍在目反畏消息来寸心亦何有非身经丧乱不知此语之真此等诗无一语空闲只平平説去有声有泪真三百篇嫡人疑杜古铺叙太实不知其淋漓慷慨耳】
　　得家书【鹤注此是至德二载秋在鳯翔作】
　　去凭游客寄【一云休汝骑】来为【去声】附家书今日知消息他乡且旧居熊儿幸无恙骥子最怜渠临老羇孤极伤时防合疎【此喜得家书犹伤父子相隔也　顔延之诗曷为乆游客　杜臆家在他乡之旧居幸无转徙也他乡指鄜州古乐府他乡各异县　陶潜诗相将还旧居旧注骥子熊儿二子小字胡夏客曰骥当是宗文熊当是宗武　李陵答苏武书足下子无恙风俗通噬虫曰恙古者人多露宿为恙所啮故早相见必相劳问曰无恙乎　月赋羇孤逓进　曹植诗防合何时谐】二毛趋帐殿一命侍鸾舆北阙妖氛满西郊白露初凉风新过雁秋雨欲生鱼农事空山里眷言终【一作终篇言】荷【去声】锄【此感时抚事意在聚首山中也　趋帐殿时为拾遗矣　此章二段各八句　左传不禽二毛注髩毛斑白二色也　庾肩吾曲水诗曰川入帐殿唐六典尚舍奉御凡大驾行幸预设三部帐幕皆鸟氊为表朱陵为覆下有紫帷方座金铜行牀覆以帘其外置排城以为蔽捍　王制小国之卿与下大夫一命　鸾舆注见前　汉高帝纪萧何治未央宫立东阙北阙注未央殿虽南向而上书奏事谒见之徒皆诣北阙　魏文帝书用给左右以除妖氛　时安庆绪方炽也　五经通义立秋礼西郊续汉书立秋迎气西郊礼月令孟秋之月凉风至白露降又仲秋行春令则秋雨不降又季秋之月鸿雁来宾　管子视其耕芸计其农事　陶景诗空山霜满高烟平　陆机诗眷言怀桑梓　陶潜诗带月荷锄归】
　　送长【子两切】孙九侍御赴武威判官【鹤注此是至德二载公既为拾遗时作故诗云夺我同官良　凉州武威郡唐属陇右乃河西节度所治】
　　骢马新凿蹄银鞍被【去声】来好绣衣黄白郎骑向交河道问君适万里取别何草草【首叙侍御赴武威　汉书桓典为御史常乗骢马语曰行行且止避骢马御史　周礼颁马攻特注牡马蹄齧不可乗用故因夏乗马而攻凿其蹄　祖孙登诗飞尘暗金勒落泪洒银鞍　汉书武帝遣直指使者衣绣衣杖斧分部逐捕羣盗　朱注或曰黄白即汉书银黄顔师古注银银印也黄金印也北齐乐曲怀黄绾白鹓鹭成行　交河注见二巻　应玚诗逺适万里道归来未有由　诗劳人草草】天子忧凉州严程到须蚤去秋羣胡反不得无电扫此行收【陈作牧】遗甿风俗方再造【此申奉命急赴之故　宋之问诗严程无休隙　后汉皇甫嵩传旬月之间神兵电扫收是平定安集之意　顔延之诗留滞感遗民　宋武帝诏济朕躬再造王室】族父领元戎名声国【晋作阁】中老夺我同官良飘飖按城堡使我不能餐令【平声】我恶怀抱【此述同僚缱绻之情　夺我同官葢杜鸿渐题为判官也　父之从祖昆弟为族父唐书至德二载五月以武部侍郎杜鸿渐为河西节度使　诗元戎十乗以先启行谢朓恩教任总侯伯受元戎洙曰元戎元帅也　荀子彼贵我名声　记有虞氏养国老于上庠　左传同官为僚　通鉴注武威郡治姑臧旧城匈奴所筑张氏据河西又增筑四城厢并旧城为五又二城未知谁所筑　蔡琰悲愤诗饥当食兮不能餐　孙楚诗惆怅盈怀抱】若人才思【去声】濶溟涨浸【一作漫】絶岛樽前失诗流塞上得【一作多】国宝皇天悲送逺云雨白浩浩【此叙怜才惜别之意沈约诗溟涨无端倪　杨修书古诗之流　左传亲仁善隣国之宝也北史文苑传江汉英灵燕赵竒俊竝该天网之中俱为大国之宝　鲍照诗暂交金石心须臾云雨隔】东郊尚烽火朝【去潮】野色枯槁西极柱亦倾如何正穹昊【末伤边境未宁望其力为匡救此章前四段各六句后段四句收　书保厘东郊　烽火见四巻　楚辞形枯槁而独留　列子常怒流于西极　又折天柱　傅昭诗皇猷属穹昊】
　　【朱鹤龄曰去秋羣胡反赵次公黄希诸注皆指吐蕃非也唐书至德元载吐蕃防威戎等诸军入屯石堡此在陇右河鄯等州而河西凉州未尝防通鉴至德二载河西兵马使盖庭伦与武威九姓商胡安门物等杀节度使周泌聚众六万武威大城之中小城有七贼据其五二城坚守度支判官崔称与中使刘日新以二城兵攻之旬有七日平之此云羣胡反正指其亊曰去秋者讨平在正月而发难则在去秋是时武威虽复而余乱尚有未戢者故欲早到凉州安黎甿而按城堡也】
　　送从【去声】弟亚赴河西判官【鹤注此至徳二载夏在鳯翔作是时京师未复故云宗庙尚成灰　旧唐书杜亚字次公自云京兆人少渉学善言物理及歴代成败事肃宗在灵武上书论时政擢校书郎其年杜鸿渐节度河西辟为从亊累授评事御史终东都留守　贞观元年分陇坻以西为陇右道景云二年自黄河以西分为河西道】
　　南风作秋声杀气薄炎炽盛夏鹰隼击时危异人至【起处感时托兴时危异人至乃一篇之主　惟南风先作秋声故鹰隼当夏而击此杀气之见于造物者　南风夏风也薫风歌南风之薰兮庾信诗南风多死声　周让立秋诗木叶动秋声　月令仲秋之月杀气浸盛薄迫也易雷风相薄　射雉赋时暑忽隆炽　王充论衡盛夏之时太阳用事　记立秋之日鹰乃击汉孙宝为京兆尹勅曰今鹰隼始击当从天气　鲍照诗时危见臣节世乱识忠良　辩亡论异人辐辏】令弟草中来苍然【一作茫】请论事诏书引上【上声】殿奋舌动天意兵法五十家尔腹为筐笥应对如转丸【郭作圆】疎通畧文字经纶皆新语足以正神器【此言亚之才辩足动天听所谓异人也　杜臆畧文字而皆新意知其谈兵非徒读父书者比　胡夏客曰考亚本传知此段所言皆其实録　汉应亨诗济济四令弟　谢朓诗平楚正苍然　吴越春秋诸大夫论事萧何传带劒履上殿　霍去病传天子常欲教之孙吴兵法汉书艺文志兵权谋十三家兵形势十一家隂阳十六家兵技巧十三家凡兵书五十三家七百九十篇　后汉边韶传边为姓韶为字腹便便五经笥魏文帝诗缄藏筐笥里　庄子蜣螂之智在于转丸梅福传高祖从谏如转圜　记疏通知逺书教也世説山简疏通高素　易君子以经纶　陆贾传粗述存亡之征凡着十二篇奏之帝称善号曰新语　老子天下神器不可为也汉书注神器政令也】宗庙尚为灰君臣俱【一作皆】下【去声】泪崆峒地无轴青【浩然作清】海天轩轾【一作】西极最疮痍连山暗烽燧【此言世乱倥偬须人以济所谓时危也　唐书禄山陷京师九庙皆为所焚曹冏六代论宗庙焚为灰烬鹤曰崆峒青海皆河西节度统之　唐书瀚海军西七百里有青海军本青海镇天宝中为军北庭都防府诗如轾如轩注车后顿曰轾前顿曰轩后汉马援传居前不能令人轾居后不能令人轩　上林赋左苍梧右西极　季布传疮痍未瘳　梁武帝诗连山去无限汉书音义昼则燔燧夜则举烽】帝曰大布衣借卿佐元帅坐看清流
　　沙所以子奉使【去声】归当再前席适逺非歴【一作虚】试须存武威郡为【去声】画长乆利【此言命亚西行以救武威葢时危而用异人也　神京未复边陲多故此正英雄见才之时帝曰数句述天语丁寜如古诏诰体　朱注武威郡地势西北斜出隔断羌戎乃控扼要地河西有亊则陇右朔方皆扰是时有九姓商胡之叛故曰须存武威郡为画长乆利　左传卫文公衣大布之衣　晋书王裒传责在元帅　布衣谓杜亚元帅谓杜鸿渐　书被于流沙　苏武传丁年奉使贾谊传文帝思谊征之至入见上方受厘宣室上因感鬼神而问谊具道所以然之故至夜半文帝前席　书序歴试诸艰　孔融书文武并用成乆长之计】孤峰石戴驿快马金纒辔黄羊饫不羶芦【蔡肇作虏一作鲁】酒多还醉踊跃常人情惨澹苦士志安边敌何有反正计始遂【此送别而勉其立功　上四言西土景物下四言济时筹畧　杜臆踊跃惨澹数语深致规讽之意　綖注安边应上佐元师反正应上正神器　王僧达书介于孤峰絶顶者积数十载　尔雅石戴土谓之崔嵬土戴石谓之砠　石戴驿谓驿路在石岩之上　古乐府健儿须快马　蔡曰大观三年郭随出使虏举黄羊芦酒问外使时立爱立爱云黄羊野物可猎取食之不羶芦酒縻醖成可酦醅取不醡也但力微饮多则醉子美之言信騐杨慎曰芦酒以芦为筒吸而饮之今之咂酒也又名钓藤酒此见溪蛮丛笑朱注蔡肇本芦作虏引高适虏酒千钟不醉人当两存之　羶羊臭也　诗踊跃用兵　世説道壹道人曰先集其惨澹　赵充国传全师保胜安边之策　汉高祖纪帝起微细拨乱世反之正】吾闻驾鼓车不合用骐骥龙吟回其头夹辅待所致【未以归朝大用望之　博议骐骥驾鼓车比亚不当为判官龙马长吟回首京阙思成夹辅之功喻亚虽在河西乃心不忘朝廷也旧解都愦愦　綖注末二句应上归再前席意　杜臆起结皆用比兴英矫不凡　起结各四句中叚十句又六句后二叚各八句　卢注亚于大厯年间为谏议大夫使魏州宣慰继又为江西观察使足见其能　后汉书建武十三年异国有献名马者日行千里诏以马驾鼓车南史王融谓宋弁曰若千里马斯至圣上当驾鼓车　楚辞乗骐骥以驰骋兮　左传夹辅周室】
　　【卢世防曰送三判官诗絶有关系别出机杼于威弧振敝制极收京布嘉惠借长计清流沙存武威反复谆托即愤激林丘论兵逺壑穆然有无穷之思与寻常赠送迥别故特表而出之要三判官定自可人于樊曰冰雪净聪明雷霆走精鋭于亚曰奋舌动天意疎通畧文字于韦曰老气横九州张目视寇讐夫所冀安边反正舍若人谁属乎　申涵光曰疏通畧文字便是英雄本色若两脚书厨济得甚事】送灵州李判官【黄鹤及朱顾诸家俱编在乾元元年翫诗中羯胡血战等语及近贺中兴一句当是安史正猖獗灵武初即位时葢至德二载在鳯翔时所作当从杜臆　唐书地理志灵州灵武郡夏州朔方郡】
　　羯胡腥四海回首一茫茫血战乾坤赤氛迷日月黄将军专策畧幕府盛才良近贺中兴主神兵动朔方【上四记当时之乱下望其乗时建功也　血战氛迷正言四海腥膻策畧称其主将才良美李判官兵动朔方葢将大举兴复也　按唐书禄山反以郭子仪为灵武太守充朔方军节度使陈涛斜之败帝惟倚朔方军为根本此章言专策畧又言动朔方当指郭子仪黄鹤谓王思礼恐误　古诗四顾何茫茫　后汉袁绍传参咨策畧曹植征蜀论以谟谋为剑防以策畧为旌旂　张协七命希代之神兵北齐裴让之诗皇威奋武畧上将总神兵】奉送郭中丞兼太仆卿充陇右节度使三十韵【鹤注旧史言至德初英乂迁陇右节度使兼御史中丞不言兼太仆卿新史言禄山乱拜秦州都督陇右采访使至德二载加陇右节度使不言兼御史中丞与太仆卿此题曰送郭中丞兼太仆卿充陇右节度使可补二史之阙当是至德二载秋八月作】
　　诏发山西【别本作西山今从英华】将【去声】秋屯【徒昆切一作营】陇右兵凄凉余部曲燀【一作烜】赫旧家声雕鹗乗时去骅骝顾主鸣艰难须【一作思】上策容易【去声】即前程斜日当轩葢高【一作归】风巻斾旌松悲天水冷沙乱雪山清和虏犹怀惠防边讵【一作不】敢惊古来于异域镇静示【一作得】专征【首叙郭镇陇右上下八句分截　诏发二句扼题凄凉二句言将门宿望雕鹗四句言郭公忠勇斜日四句记秋陇时景与前程相应和虏四句语屯兵方畧与上防相应　朱注吐蕃和好乆怀旧恩故防边之法不在惊扰自古御戎惟于镇静之中黙寓专征之意　唐六典陇右道古雍梁二州之境东接秦川西逾流沙南连蜀及吐蕃北界沙漠　鲍照东武吟将军既即世部曲亦空存　朱注旧唐书英乂知运之季子知运为鄯州都督陇右诸军节度大使自居西陲甚为蛮夷所惮开元九年卒于军至德初肃宗兴师朔野英乂以将门子特见任用英乂继其父节度陇右故有部曲家声之句　司马迁报任少卿书李陵既生降頽其家声　诗天步艰难　汉贾让治河奏议今行上策　前汉书杨恽曰亊何容易　搜神记上马赴前程　范云诗轩葢照墟落　曹植诗高风吹我躯师氏注高风八月风也　诗悠悠斾旌　唐书天宝元年改秦州为天水郡洙曰天水郡汉武元鼎三年置后汉明帝纪祁连山即天山一名雪山今名析罗汉山在伊州北　蔡琰笳曲异域殊风　晋书谢安传每镇以和静桓温荐谯秀表足以镇静頽风　古史纣赐西伯弓矢得专征伐陈子良诗受脤事专征】燕【平声】蓟奔封豕周秦触骇鲸中原何墋【楚锦切一作惨】黩遗【一作余】孽尚纵【音宗】横箭入昭阳殿笳吹【一作吟】细柳营内人红袖泣【一作短】王子白衣行宸极妖【英华作妖一作祅西溪音醯坚切神也】星动【一作大】园陵【一作林】杀气平空余金盌出无复【扶又切】繐【须兑切】帷轻毁庙天飞雨焚宫火彻明罘罳朝共落棆桷夜同倾【此伤禄山之乱亦在八句分截　燕蓟谓陷河北周秦谓破两都遗孽指安庆绪箭入四句贼至而奔散也宸极四句言惊扰陵寝毁庙四句言烧焚宫庙　贼将安忠顺等入长安未尝有发园陵焚宫殿事当时烧左藏大盈者乱民也其公卿坟墓亦必有乗乱发掘者故此诗槩及之　左传吴为封豕长蛇荐食上国洙曰豕善突故喻禄山　陈琳檄若骇鲸之触网言其易决也英华辩证庾信哀江南赋茫茫惨黩杜诗中原何惨黩据陆机汉功臣赞上墋下黩并当作墋　史记羣盗纵横　昭阳殿见哀江头注　括地志细柳仓在雍州咸阳县西南二十里周亚夫屯兵处　崔令钦教坊记唐妓女入宜春院谓之内人　子夜四时歌罗裳迮红袖玉钗明月珰　逺注白衣行改防服也秦王苻坚黜贾雍以白衣领职可见　虞翻别传仰瞻宸极徐孝穆书齐圣广渊体自宸极　汉天文志祅星不出五年其下有军杜审言诗云净妖星落　光武纪赤睂发掘园陵注园谓山坟　谢朓诗杀气盛凉飚　金盌用搜神记卢克幽婚亊沈炯表甲帐珠帘一朝零落茂陵玉盌早出人间　邺宫故事魏武遗令西陵施六尺牀张繐帷説文繐细疏布也　旧唐书东都太庙九室神主共二十六座禄山取太庙为军营神主弃街巷　史记项羽入咸阳烧其宫室火三月不灭　尔雅注棆木名楩属似豫章　説文屋椽周谓之榱鲁谓之桷左传注桷椽也】三月师逾整羣胡【一作凶】势就烹疮痍【一作恭承】亲接战勇决【一作余勇】冠【去声】垂成妙誉期元宰殊恩且列卿几时回节戮力扫欃【初衔切】枪【抽庚切此望郭回京与上段相承　言破贼之势指日可成今暂住陇右终当归歼巨寇也　卢注至德二载肃宗至鳯翔陇右河西安西西域兵皆防时王思礼军武功王难得军西原郭英乂军东原是三月师逾整羣凶势就烹也安守忠宼武功英乂战不利流矢贯颐而走是疮痍亲接战勇决冠垂成也　梁简文帝诗潜师夜接战　庾信平邺表天策勇决　北山移文驰妙誉于浙右　元宰上相也晋书王导传实赖元宰固怀匪石之心　潘岳马汧督诔明明天子旌以殊恩　朱注唐志御史中丞二人正四品下太仆寺卿一人从三品中丞兼卿所以为加恩　杨恽报孙防宗书位在列卿　晋书汉魏故事遣将出征符节郎授节于明堂　商书聿求元圣与之戮力　尔雅彗星为欃枪谢瞻诗鸿门销薄蚀垓下陨欃枪注亦谓之孛言其形孛孛似扫彗】圭窦【一作蓬户】三千士云梯七十城耻非齐説【音税】客秪【荆作甘】似鲁诸生通籍微班忝周行【户狼切】独坐荣随肩趋漏刻短发寄【一作媿】簮缨径欲依刘表还疑【一作能无】厌祢衡渐衰那【一作宁】此别忍泪独含情【此送郭而叙交情也　圭窦诸生不如下齐説客此自谦之词公除拾遗故曰微班郭为中丞故曰独坐随肩短发叹年老得官　杜臆观刘表祢衡语则郭亦非可依者后果镇蜀而为崔旰所杀　记儒有荜门圭窦注门旁窬穿墙为窦如圭　家语逺方弟子之进葢三千焉　墨子庄王令公输作云梯以攻宋　汉书郦食其説田广罢歴下守备冯轼下齐七十余城　朱注时贼尚据长安故用下城事　后汉书光武答马援曰非刺客乃説客也　前汉书叔孙通曰臣愿征鲁诸生共起朝仪通籍注见六巻　防班下位也　诗笺周行周之列位也梁武帝诏方当寘诸周行饰以青紫　后汉书宣秉拜御史中丞光武特诏御史中丞与司校尉尚书令竝专席而坐京师号三独坐　记五年以长则肩随之左传其发短而心甚长　陈后主诗进退簮缨移魏志王粲字仲宣山阳人献帝西迁粲从至长安以】
　　【西京扰乱乃之荆州依刘表　祢衡见二巻庾信诗故人伤此别　王粲诗含情欲待谁】　废邑狐狸语空邨虎豹争人频坠涂【读上声】炭公岂忘【去声】精诚元帅调新律【一作鼎】前军压旧京安边仍扈从【去声】莫作【一作无使】后功名【终以恢复之事望诸郭卿与第三段相应　狐狸虎豹指当时附贼为盗者元帅指广平王前军指李嗣业扈从应上回节钺功名应上扫欃枪　此章前二段各十六句三五段各八句第四段十二句沈炯诗空邨余拱木废邑有頽城傅放歌行但见狐狸迹虎豹自成羣　商书民坠涂炭　史记龟防传涂叶读杜周流天下还复其所上至苍天下薄泥涂　前汉邹阳书精诚变天地　后汉陶谦书谨同心腹委之元帅　易师出以律庾信赋玉律调钟　前将军见汉李广传唐书李嗣业至鳯翔上谒肃宗喜曰卿至贤于数万众以为前军收长安　陶潜诗生平去旧京　晁错传安边境立功名　司马相如传扈从横行出于四校之中　邹若倩遗公孙书勉作功名以俟嘉誉逺注后功名即孟子后名实之意】
　　【王嗣奭曰此诗本送郭之陇右而语意轻外重内其于陇右但以怀恵镇静朂之未几吐蕃果遣使来并请讨贼葢有先见矣至于中原惨黩余孽纵横亹亹而谈有人臣所不忍言者正以激感中丞使知急也后云几时回节钺又云安边仍扈从葢深以讨贼大事望之英乂矣】
　　送杨六判官使【去声】西蕃【鹤注此当是至德二年秋作诗云帝京氛祲满时京师尚未收复也　朱注旧唐书至德元载吐蕃遣使和亲愿助国讨贼二载三月吐蕃遣使和亲遣给事中南巨川报命诗云慎尔参筹画杨葢赞巨川以行】
　　送逺秋风落西征海气寒帝京氛祲满人世别离难【首叙送杨出使　秋风记时西征记地氛祲感世事别离念交情　潘岳赋潘子凭轼西征　海谓青海　梁元帝诗海气且如楼　王僧达诗逺山敛氛祲　楚辞予既不难夫离别】絶域遥怀怒和亲愿结欢敕书怜赞普兵甲望长安宣命【一作令】前程急惟良待士寛子云清自守今日【一作令尹】起为官【此叙奉使之故絶域二句谓吐蕃请讨禄山敕书二句谓朝廷望其助兵宣命惟良指巨川为正使子云起官指杨六为幕判　李陵书刭身絶域之表　左传使君怀怒以及敝邑　汉书娄敬传使敬徃结和亲之约　唐书吐蕃俗谓彊雄曰赞丈夫曰普故号君长曰赞普其妻曰末防　秦国策武安君曰缮治兵甲　周书惟良折狱杜诗博议汉书宣帝曰与我共理者其惟良二千石乎此诗用惟良本此亦友于贻厥之类李嘉佑送五叔守歙州诗新安江自緑明主重惟良可证时杨判官必膺郡守推荐衔命入蕃故曰惟良待士寛也　朱注汉书言子云系出扬侯其字不从木　晋羊舌氏食邑于扬曰扬食我后分其田为三县曰平阳杨氏则扬与杨同出一姓故杨修有吾家子云之语或疑此送杨判官不合用子云事葢失考耳　扬雄传雄三世不徙官有以自守泊如也】垂泪方投笔伤时即据鞍儒衣山鸟怪汉节野童看【平声】边酒排金盌【一作盏】夷歌捧玉盘草肥【一作轻】蕃马健雪重拂庐干【音干　此叙西行景事　上四言中途下四言至蕃　杜臆垂泪伤时有关臣谊草肥雪干善摹边景　班超传超为官佣书乆劳苦投笔叹曰丈夫当立功异域安能乆事笔砚乎　马援传援请讨五溪蛮据鞍顾盻以示可用　杜臆儒衣山鸟怪与壮士耻为儒同一感慨　汉律厯志古之大夫儒衣　庾信诗山鸟一羣惊　苏武杖汉节注见本巻　蜀都赋夷歌成章梁简文帝诗玉盘余自尝　唐书吐蕃赞普联毳帐以居号大拂庐容数百人部人处小拂庐】慎尔参筹画从兹正羽翰【平声】归来权可取九万一朝抟【末勉其成功归国　朱注借兵非美事又恐其屈节外藩故以慎谋画正羽翰戒之欲其伸中国之威不辱君命也　权位可取言不终于判官张注谓借兵之举权且取之乃曲説也　此章首尾各四句中二段各八句　晋纪总论筹画军国　何逊诗无因生羽翰千里暂排空　庄子抟扶摇而上者九万里】
　　【罗大经曰叶石林云杜工部诗对偶至严而送杨六判官云子云清自守今日起为官独不相对窃意今日字当是令尹字传写之讹耳余谓不然此聨之工正为假云对日两句一意乃诗家活法若作令尹字则索然无神夫人能道之矣且送杨姓人故用子云为切题岂应又泛然用一令尹耶如次第寻书札呼儿检赠篇之句亦是假以第对儿　按元白刘宾客軰汝洛唱和集九日送人清秋方落帽子夏正离羣假对之工本于杜句】
　　哭长【子两切】孙侍御【朱注此诗或刻杜诵载高仲武中兴间气集今载子美集中文苑辩证两存其説　鹤注公有送长孙九侍御赴武威判官诗称其为诗流与此合意岂其未到官而死耶当是至德二载作　今按此诗不及乱离中语恐非长孙九侍御也　周置御史掌邦国都鄙及万民之治命以赞冢宰汉因置十五员唐四人】
　　道为【去声】诗【一作谋一作谏】书重【去声】名因赋【一作雅】颂雄礼闱曾【音层】擢桂宪府屡【一作旧一作近】乗骢流水生涯尽浮云世事空惟余旧台柏萧瑟【一作飒】九原中【上四生前履歴下四死后哀挽　谢灵运诗事为名教用道以神理超起用谢意　阮籍诗信道守诗书前汉书司马相如蔚为辞宗赋颂之首　任昉集出入礼闱朝夕旧馆注礼闱尚书省也　顾注唐初考功试进士开元末徙礼部以春官侍郎主之　晋郄诜对武帝云臣举贤良对策为天下第一犹桂林一枝　御史所居之署汉谓之御史府亦谓宪台唐龙朔中为东宫宪府　汉桓典名骢马御史　刘桢诗逝者如流水晋书阮籍遗落世事　庾肩吾诗韩城想旧台　汉朱博传御史府中列柏树常有野乌数千栖宿其上　登楼赋风萧瑟而并兴　记赵文子与叔誉观乎九原文子曰死者如可作也吾谁与归】
　　奉赠严八阁老【鹤注考旧史严武迁给事中在收长安之前此诗在至德二载作是年公亦为拾遗　蔡曰国史补宰相相呼为堂老两省相呼为阁老通鉴王涯谓给事中郑肃韩佽曰二阁老不用封敕此唐人称给事中为阁老也　至德初武以房琯荐累迁给事中】
　　扈圣【一作扈从或作今日】登黄阁明公独妙年蛟龙得云雨雕鹗在秋天客礼容疎放官曹可【一作许】接聨新诗句句好应【平声】任老夫传【上四颂严称其遇主乗时下四叙情喜其同官相契　顾注武父挺之与公友善故称武为妙年而自称老夫　困学纪闻给事中属门下省开元曰黄门省故曰黄阁左拾遗亦东省之属故曰官曹可接聨近世用此诗为宰辅事误　扈后从也世説王之曰风马不接无缘扈从　黄曰唐门下省其长曰侍中与中书令参总而颛判省亊即宰相也给事中掌分判省事故得同登黄阁　朱注説文阁与閤异阁夹室也以板为之亦楼观通名閤门旁小户也汉公孙开东閤以延贤人葢避当门而东向开一小门引宾客以别于官属也汉三公黄閤　不敢洞开朱门以别于人主故黄其閤又唐门下省以黄涂门谓黄閤此诗阁字与待严大夫诗生理止凭黄阁老皆当作閤杜公误作阁字讹字相沿耳　后汉祭遵传明公常欲众军整齐　曹植求自试表终军以妙年使越　鹤注旧唐书武累迁给事中既取长安为京兆尹兼御史中丞时年三十二其为给事才三十一故曰妙年　吴志周瑜上疏曰刘备以枭雄之姿得关张为之辅蛟龙得云雨终非池中物北史魏慕容绍宗曰高公雄才葢世复使握大兵于外辟如借蛟龙以云雨将不可制矣唐书韦思谦为御史大夫见王公未尝屈礼曰耳目之官固当特立雕鹗鹰鹯岂众禽之偶淮南子秋风下霜鹰雕搏鸷　挥麈録蛟龙得云雨雕鹗在秋天一聨巳见晋书载记昔人不以蹈袭为非　记郊特牲天子无客礼　汉景帝诏其以客礼待之　疎放出向秀思旧赋序　曹植诗在官曹之典列　梁元帝览赋高门接连　陶诗登高赋新诗　刘君白答僧岩书何尝不句句破的　任托也传传颂也】
　　月【此当是至德二载七月作故云秋期近是时官军尚在扶风至闰八月二十三日始命郭子仪收长安国西营指扶风军士扶风在长安西北也】
　　天上秋期近人间月影清入河蟾不没捣药免长生只益丹心苦能添白发明干戈知满地【一作道】休照国西营【上四月中之景下四月下之怀　蟾兔承月影来注下阙　　　月色常明如此恐照巳照人各惹愁恨耳三四阙　　　染不必别生议论　高昻诗天上人间无可比　诗秋以为期　梁简文帝诗月影山迟迟庾肩吾望月诗渡河凶不没　张衡灵宪序嫦娥托身于月是为蟾蜍説文蟾蜍虾暮也　传拟天问月中何有白捣药　又诗丹心为寸伤　吴质牋白发生鬓所虑日深　戴暠诗西园偏照人】
　　【黄生曰此诗咏月全首作嗔怪之词实与一百五夜对月同一竒恣特此首精深浑雅故读者不见其竒耳王嗣奭曰杜诗凡单咏一物必有所比此诗为肃宗而作天运初回新君登极将有太平之望秋期近而月影清也然嬖幸巳为荧惑贵妃方败复有良娣入河而蟾不没也国忠既亡又有辅国捣药之免长生也所以心愈苦而发増白耳】
　　【张綖曰蟾免以比近习小人入河不没不离君侧也捣药长生潜窃国柄也丹心益苦无路以告也白发添明忧思致老也故结言休照军营恐愈触其忧耳当时寇势侵逼如此而近习犹然用事何时得见清平耶】
　　留别贾严二阁老两院补阙【得云字　一作两院遗补诸公得闻字朱注时贾至为中书舍人严武为给事中两院谓拾遗补阙也作遗补是　此是至德二载八月徃鄜州省家时作　新唐书公家寓鄜弥年艰窭诏许公自徃视】
　　田园须暂徃【一作住】戎马惜离羣去逺留诗别愁多任酒醺一秋常苦雨今日始【去声】无云山路时【一作晴】吹角【一作笛】那堪处处闻【上四留别之情下四归途之景　顾注五六纪天时之可徃作途中自慰语七八纪时事之难徃作途中自悲语　萧慤诗田园聊复归庾信诗暂徃春园傍　记子夏曰吾离羣而索居亦巳乆矣　庾诗酒醺人半醉　月令苦雨数来　陶潜诗日暮始无云　王勃诗叶齐山路狭　何逊诗处处皆城市】
　　晚行口号【平声　此公徃鄜省家在道时作　梁简文帝有和卫尉新渝侯巡城口号张説有十五夜衞前口号口号不始于杜公】
　　三川不可到归路晚山稠落雁浮寒水饥乌集戍楼市朝【音潮】今日异丧【去声】乱几时休逺媿梁江总还家尚黑头【上四晚行之景下四晚行有感　落雁饥乌写中路凄凉之状亦见丧败之余行人少而戍卒稀　卢注读此二句有春燕巢于林木之感　邵注三川在鄜州南六里顔延之诗日夕望三川　汸注不可到徒歩行缓也蔡琰诗云山万里兮归路遐　国防更嬴虚发而落雁江总诗落雁不胜弹　陆机诗寒水入云烟　张正】
　　【见诗饥乌落箭锋　庾信诗戍楼鸣夕鼓山寺响晨钟陆机诗市朝忽迁易　诗丧乱既平　古诗为焦仲卿妻且暂还家去　顾炎武曰考江总传梁太清三年台城陷总年三十一自此流离于外十四五年至陈天嘉四年还朝总年四十五所谓还家尚黑头也子美遭乱﨑岖畧与总同自伤其年巳老故发此叹耳传又云开皇十四年卒于江都时年七十六既无还家之文而祯明三年为陈亡之岁总年巳七十一头安得黑乎且子美诗云莫看江总老犹被赏时鱼又云管宁纱帽净江令锦袍鲜亦巳亟称之矣刘须溪谓着一梁字不胜其愧此谬説也】
　　独酌成诗【此公徃鄜州在途独酌而作　沈坰有独酌謡江总诗独酌一尊酒南史顔延之独酌郊野当其为适旁若无人】
　　灯花何太喜酒緑【一作色】正相亲醉里从【赵作曾非】为客诗成觉有神兵戈犹在眼儒术岂谋身苦【一作共非】被【去声】微官缚低头媿野人【上四叙旅夜情事题意巳完下则有感身世而叹一官之拘束　杜臆遇酒而灯花为兆酒之难得可知　任从为客酒解客愁诗觉有神喜动诗兴也二句暗承　陶叹折腰杜愧低头皆不肯屈节于仕途者　西京杂记目瞤得酒食灯花得钱财朱超诗若言为客易　吴越春秋欲兴兵戈以诛暴楚　前汉萧望之传宣帝不甚从儒术　潘岳诗岂敢陋微官　后汉梁鸿传妻曰今何为黙黙无乃欲低头就之乎　愧野人愧不如彼之自适也】
　　【赵汸曰东坡诗梦里似曾迁海外醉中不觉到江南又云却举酒杯疑是梦试拈诗笔巳如神皆出于此古人凡送别遣怀之作只写景言情而作诗本意巳在其中若于篇中明説作诗近于自注终觉非体如大雅巻阿篇乃召康公相成王之诗首云来游来歌以矢其音末云矢诗不多维以遂歌此系一时唱和之作故首尾提出赋诗之意又嵩高篇乃吉甫送申伯之诗末云吉甫作诵其诗孔硕其风肆好以赠申伯但于章尾结出赠诗之意收束有情杜集如留别严贾诗于第三句云去逺留诗别如此诗于第四句云诗成觉有神又如游修觉寺诗于第三句云诗应有神助突于半腰中揷入作诗题意巳尽而语气亦伤后面重叙便脉络不贯矣此皆少陵不拘古法处未可为训也】
　　徒步归行【原注赠李特进自鳯翔赴鄜州途经邠州作　鹤注李特进当是李嗣业本传京兆高陵人因随高仙芝平少勃律加特进禄山反肃宗追之至鳯翔上谒嗣业忠毅忧国不计居产有宛马千疋　杜臆近侍之臣徒步而归以见军事倥偬之状命题有感】
　　明公壮年值时危经济实借英雄姿国之社稷今若是武定祸乱非公谁【叙李公戡乱之才　吴志孙坚谓张温曰明公亲率天兵威震天下　魏志曹操曰天下英雄唯孤与使君　忠经茍利社稷不顾其身　通鉴魏贺拔轨谓宇文泰曰文足经国武能定乱　国语与人诵丧田不愆祸乱其兴】鳯翔千官且饱饭衣马不复【扶又切】能轻肥青袍朝【音潮】士最困者白头拾遗徒步归【此自叙徒步之由　公徃行在麻鞋谒帝有青袍而无朝服　旧书至德二载二月议大举收复尽括公私马以助军故惟徒步而行　范云诗衣马悉轻肥　孔融书朝士最重儒术　史白头如新　燕国策匹夫徒步之士】人生交契无老少【去声】论【平声】心【英华作心一作交】何必先同调【去声】妻子山中哭向天须公上追风骠【末言归行须马之意无老少见忘年之交何同调见忘形之交　鲁訔注时李特进守邠州公便道经邠作诗赠李就借乗马也　此章三段各四句　説苑论交合友　谢灵运诗谁谓古今殊异代可同调马槽也　古今注秦始皇七马一曰追风洛阳伽蓝记后魏河间王琛遣使至波斯国得千里马号曰追风　广韵马黄白色曰骠】
　　九成宫【张逺注此途中所见记亊之作下首同唐书九成宫在鳯翔麟游县西五里本隋仁夀宫贞观间修之以避暑因更名焉宫周垣千八百步并置禁苑及府库官寺等太宗高宗尝临幸旧书九成宫总监一人副监一人丞簿録事各一人　魏徴九成宫醴泉铭序九成宫随之仁夀宫也冠山抗殿絶壑为池跨水架楹分岩竦阙高阁周建长廊四起栋宇胶葛台榭参差仰视则迢遰百寻下临则峥嵘千仞珠璧交映金碧相辉照灼云霞蔽亏日月观其移山回涧穷泰极侈以人从欲良足深尤】
　　苍山入百里崖断如杵臼曾【音层】宫凭风回【一作迥】岌嶪土囊口【从九成宫叙起　山高宫敞此遥望之势　谢朓诗眇眇苍山色　芜城赋崒若断崖　水经注犹传杵臼之迹杨敬之华山赋坳者似池洼者似臼　相如哀二世赋坌入层宫之嵳峩　谷口回风见其可以避暑　西京赋状崔峩以岌嶪岌嶪高峻貌　风赋风起于地浸淫于谿谷盛怒于土囊之口注土囊谷口也】立神扶栋梁【一作宇】凿翠开户牖其阳产灵芝其隂宿牛斗纷披【一作扶】长松倒【一作侧】揭【鱼列切】怪石走哀猿啼一声客泪迸林薮【此记故宫景物　上四言殿宇轩豁下四言古迹苍凉　鲁灵光殿赋神灵扶其栋宇　老子凿室以为户牖　西都赋其阳则崇山隐天幽林穹谷其隂则冠以九嵕陪以甘泉　郦炎诗灵芝生河洲　孙逖诗纱牕宿斗牛　庾信赋纷披草树　墨子荆有长松文梓　鲁灵光殿赋飞陛揭缘云上征揭崭岩貌　书禹贡厥贡铅松怪石　江总诗哀猿数处愁　古乐府猿鸣三声泪沾裳　刘诗边声陨客泪　蔡邕荐皇甫规表藏器林薮之中】荒哉隋家帝制此今頽朽向使国不亡焉【于防切】为巨唐有虽无新增修尚置【英华作署】官居守巡非瑶水逺迹是雕墙后【此段叙事言宫歴两朝有殷鉴不逺之意　通鉴隋开皇十三年二月诏营仁夀宫于岐山之北夷山堙谷以立宫殿崇台累榭宛转相属役使严急丁夫多死　史记向使秦缓其刑罚　海赋昔在帝妫巨唐之世　置官见题下注　王融曲水诗序周王八骏如舞瑶水之隂　书甘酒嗜音峻宇雕墙】我行【陈作来】属【之玉切】时危仰望嗟叹乆天王狩【晋晁并作狩赵云守音狩】太白驻马防搔【一作回】首【末段叙情对故宫而念新君含无限兴亡之感　杜臆天王守太白蓬莱且不能居况九成遗迹乎　此章首尾各四句中二段各八句　前汉郊祀志百姓仰望　记长言之不足故嗟叹之　时肃宗在鳯翔故云天王狩春秋天王狩于河阳唐书鳯翔郿县有太白山　温子升诗驻马诣当罏　诗搔首踟蹰】
　　玉华宫【旧唐书贞观二十一年七月作玉华宫诏玉华宫制度务从菲薄更令卑陋二十二年诏曰即涧疏隍凭岩建宇土无文绘木不雕镂矫铺首以荆扉变绮窗于瓮牖地理志贞观二十年置玉华宫在坊州宜君县北七里鳯凰谷永徽二年废为玉华寺寰宇记废玉华宫在坊州宜君县西四十里贞观十七年置正殿覆瓦余皆葺茅当时以为清凉胜于九成宫】
　　溪廻【一作迥】松风长苍鼠窜古瓦不知何王殿遗构絶壁下隂房鬼火青坏道哀湍泻万籁真笙竽【一作竽瑟】秋色【一作气一作光】正【一作极】萧洒【首记旧宫凄凉　松风属闻苍鼠属见鬼火属见哀湍属闻万籁属闻秋色属见　七发依絶区兮临囘溪梅圣俞曰玉华宫前有溪曰酿醁溪　刘孝绰诗松风吹繐帐　朱注玉华宫作于贞观年间去公时仅百载而云不知何王殿者何也按高僧传载奘尝于此译经意乆废为寺与九成之置官居守者不同故人皆不知为何王之殿耳非公真昧其迹也　谢灵运诗晨策寻絶壁　陆机登台赋步隂房而夏凉　淮南子人血为燐楚辞鬼火兮荧荧　尚书传傅氏之岩在虞虢界有涧水坏道　説文湍急濑也　张正见诗聊因万籁响庄子敢问天籁子綦曰夫吹万不同而使其自巳也　墨子弹琴瑟吹笙竽　周王褒诗秋色照孤城无名释诗潇洒出樊笼】美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者【此抚遗迹而増慨也　即观美人物化孰是长年住世者乃冉冉征途间乎所以有感而叹息耳上章以伤乱作结本章以忧老作结　此章二段各八句　江淹诗美人归重泉　王褒僮约文早归黄土陌　列子郑卫之处粉白黛黑乐府粉黛不加饰　恨赋丧金舆及玉乗　古诗所遇无故物　西京杂记张丞相墓前有石马　赵曰当时必有随辇美人殁塟宫旁故及之梅圣俞曰玉华宫近有晋苻坚墓　魏文帝诗忧来无方人莫知之説苑齐景公坐地晏子独搴草而坐谢惠连诗借草绕回壑　楚辞临风恍兮浩歌　王微诗倾筐未盈把贾谊惜逝赋夀冉冉而日衰兮注冉冉渐也　徐陵诗征途愁转斾　两都赋神仙长年天台赋嗟人生之短期孰长年之能执】
　　【洪迈容斋随笔云张文潜暮年在宛丘何大圭方弱冠徃谒之凡三日见其吟哦老杜玉华宫诗不絶口大圭请其故曰此章乃风雅鼓吹未易为子言大圭曰先生所赋何必减此曰平生极力摹写仅有一篇稍似之然未可同日语也遂诵其离黄州诗曰扁舟发孤城挥手谢送者山回地势巻天豁江面写中流望赤壁石脚揷水下昏昏烟雾岭歴歴渔樵舍居夷实三载隣里通假借别之岂无情老泪为一洒篙工起鸣舷轻橹健于马聊为过江宿寂寂樊山夜此其音响节奏固似之矣】
　　羌邨三首【此亦还鄜州时道中作　梦弼曰鄜州图经州治洛交县羌邨洛交邨墟也】
　　峥嵘赤云西日脚下平地柴门鸟雀【当作鹊】噪归客【一作客子】千里至【此旅人初至家而喜也　杜臆荒邨晚景摹写如画　谢朓诗峥嵘瞰平陆郭璞曰峥嵘高峻也　汉书五行志赤云起而蔽日　陈后主诗日脚沉云外　鲍照诗泻水置平地　曹植诗柴门何萧条陆贾新语干鹊噪而行人至谢灵运诗归客逐海隅】妻孥怪我在惊定【一作走】还拭泪世乱遭飘荡生还偶然遂隣人满墙头感叹亦歔【音虚】欷【叶音戏】夜阑防秉烛相对如梦寐【此记悲欢交集之状　家人乍见而骇隣人遥望而怜道出情亊逼真后二章俱发端于此乱后忽归猝然怪惊有疑鬼疑人之意偶然遂死方幸免如梦寐生恐未真　司空曙诗乍见翻疑梦相悲各问年是用杜句陈后山诗了知不是梦忽忽心未穏是翻杜语　此章上四句下八句　我在如论语子在之在　梁简文帝诗拭泪空揺手　鲍照诗世乱识忠良　古诗飘荡水无根　蔡琰曲喜得生还兮逄圣君列子范氏之党以为偶然　刘孝孙诗隣人思旧情楚辞曽歔欷余郁邑注歔欷哀泣之声　蔡琰曲更深夜阑兮梦汝来斯　乐府昼短苦夜长不如秉烛游】
　　【陆放翁云夜深宜睡而复秉烛见乆客喜归之意泠斋读平声谓更换执烛未然　列子一里老幼垂涕相对沈约诗神交疲梦寐】
　　【王嗣奭曰前有述怀得家书二诗公与家人巳知两存矣此云妻孥怪我在生还偶然遂何也葢此时盗贼方横乗舆未回人人不保直至两相面而后知尚存此乱世实情也　王慎中曰三首俱佳而第一首尤絶一字一句镂出肺肠才人莫知措手而婉转周至跃然目前又若寻常人所欲道者真国风之义黄初之防而结体终始乃杜本色耳　申涵光曰杜诗邻人满墙头与羣鸡正乱叫摹写邨落田家情事如见今人谓苦无诗料者只是才弱胆小观此等诗何者非料耶】
　　晚岁迫偷生还家少欢趣娇儿不离【去声】膝畏我复【扶又切】却去忆昔好【去声一作多】追凉故绕池边树萧萧北风劲抚事煎百虑【此章叙还家后事承上妻孥来　急于回家而仍少欢趣者一为父子乆疎一为生计艰难也　不离膝乍见而喜复却去乆视而畏此写防子情状最肖好追凉去夏方暑北风劲今秋向冬矣抚事百虑伤御寒无具　逺注下四句即诗昔我徃矣杨柳依依今我来思雨雪霏霏之意　隋孙万夀诗晚岁出函谷方春度京口　军垒暂归故云偷生吴志秦旦曰孰与偷生茍活　何逊诗幽居乏欢趣　前溪歌宁断娇儿乳　孝经亲生之膝下　仲长统传濯清水追凉风李德林诗山水暂追凉　诗北风其凉　江淹诗伏枕怀百虑】赖知禾黍【英华作黍秫】收巳觉糟牀注如今足斟酌且用慰迟暮【末乃对酒自慰方幸家人完聚也　慰迟暮回应晚岁偷生抚事百虑　此章上八句下四句　麦秀歌禾黍油油兮赵曰黍秫所以造酒　鲁訔曰酒牀即酒醡也　淮南子圣人之道其犹中衢而致樽耶至者斟酌多少不同各得其所宜　离骚恐美人之迟暮】
　　羣鸡正【一作忽】乱叫客至鸡鬭争【一云正生】驱鸡上【上声】树木始闻叩柴荆父老四五人问我乆逺行手中各有擕倾榼浊复【扶又切】清【此章记隣里之情承上隣人来　客至鸡啼见荒舍寂寥之景清浊递斟各领村家酒味也　首章客至公自谓此章客至指父老　应玚诗二部分曹伍羣鸡焕以陈　申鉴覩孺子之驱鸡而见御民之术　汉乐府鸡鸣高树巅　谢灵运诗俶装返柴荆　汉高帝纪与父老约　汉乐府兄弟四五人古乐府逺行不如归　左传行人执榼承饮造于子重酒德颂揳榼提壶榼酒榼　魏志徐邈曰酒清者为】
　　【圣人浊者为贤人】莫【从英华一作苦】辞酒味薄黍地无人耕兵革既未息儿童【一作郎】尽东征请为【去声】父老歌艰难愧深【一作余】情歌罢仰天叹四座涕【一作泪】纵【平声】横【再叙饮中问答皆乱后悲伤之意　莫辞四句代述父老之语请为二句致谢父老之词歌罢而叹公伤乱也听歌而涕父老酸心也　杜臆儿当兵革故莫耕而酒薄此正艰难处乃能用情如是故感而有愧　金氏曰艰难愧深情即所歌之词　此章上下各八句　庄子鲁酒薄而赵酒厚説苑器薄则亟毁酒薄则亟酸　过秦论兵革不休　潘岳闲居赋儿童稚齿东征讨安禄山也　诗遇人之艰难矣　桃花源记缅焉起深情　韩非子造父终日不食仰天而叹　孔】
　　【融诗高谈满四座　长门赋涕流离而纵横】
　　【杜诗每章各有起承转阖其一题数章者互为起承转阖此诗首章是总起次章上四句为承中四句为转下四句为阖三章上八句为承中四句为转下四句为阖此诗法之可类推者】
　　北征【公遭禄山之乱自行在徃鄜州鄜州在鳯翔东北故以北征命篇　鹤注此诗述在路及到家之事当在羌村后至德二载九月作故云菊垂今秋花　班彪作北征赋用以为题】
　　皇帝二载【上声】秋闰八月初吉杜子将北征苍茫问家室【首段从北征问家叙起　春秋繁露德侔天地者称皇帝蔡邕独断秦承周末自以为德兼三王功包五帝故并以为号汉因之而不改　诗二月初吉初吉朔日也楚辞驾螭兮北征　隂铿诗苍茫岁欲晚苍茫急遽之意　诗宜其家室】维时遭艰虞【一作危】朝【音潮】野少暇日顾慙恩私被诏许归蓬荜拜【一作奉】辞诣阙下【一云閤门】怵惕乆未出虽乏谏诤姿恐君有遗失君诚中【去声】兴主经纬固密勿东胡反未已臣甫愤所切挥涕恋行在道途【一作路】犹恍惚乾坤含【陈浩然本作合】疮痍忧虞何时毕【次述辞朝恋主之情　上八欲去不忍忧在君德下八既行犹思忧在世事　王洙曰时房琯得罪甫上言琯罪细不宜死帝怒诏三司推问甫谢因称琯宰相子少自树立有大臣体帝不省録诏放甫归鄜州　庾信哀江南赋逮永嘉之艰虞　张协诗朝野多欢娱　王粲登楼赋聊暇日以销忧梦弼曰少暇日谓军兴之际公私不遑安处　顾慙自顾惭愧也裴松之三国志注表顾惭二物　曹植诗不得顾恩私傅咸诗归身蓬荜庐　晋史论陈王就国则拜辞陨涕班彪诗上书诣阙下　曹植诗皇恩过隆祗承怵惕孔丛子犯顔谏诤公正无私　公为拾遗故恐君有】
　　【遗失前汉张安世传无所遗失　文心雕龙经纬区宇弥纶彛宪　傅亮表密勿军国心力俱尽宻秘也勿黾勉也　东胡指安庆绪　钟惺曰臣甫用章奏字面如对君语　家语敬姜曰无挥涕　行在见窜凤翔诗法言人心恍惚　汉书疮痍者未起説文痍伤也金疮也　易悔吝者忧虞之象也】靡靡逾阡陌人烟眇萧瑟【一作索】所遇多被伤呻吟防流血回首鳯翔县旌旗晚明灭前登寒山重【平声】屡得饮马窟邠郊入地底泾水中荡潏猛虎立我前苍崖吼时裂菊垂今秋花石带【一作戴一作载】古车辙青云动高兴【去声】幽事亦可悦山果多琐细罗生杂橡栗或红如丹砂或黑如防漆雨露之所濡甘苦【一作酸】齐结实缅【一作缥】思桃源内益叹身世拙坡陀望鄜畤岩谷【郭作谷岩】互出没我行已水濵我仆犹木末鸱鸟【一作枭】鸣黄桑埜鼠拱乱穴夜深【一作中】经战塲寒月照白骨潼关百万师徃者散【一作败】何卒【昌活切】遂令【平声】半秦民残害为异物【此歴叙征途所见之景　既逾越阡陌复回顾鳯翔自此而过邠郊望鄜畤家乡渐近矣　大约菊垂以下皆邠土风物此属佳景坡陀以下乃鄜州风物此属惨景　周甸注途中所歴有可伤者有可畏者有可喜者有可痛者　申涵光曰丹砂数句混然元化我行二句俨若画图　诗行迈靡靡　王粲诗悠悠涉荒路靡靡我心愁四望无烟火但见陌与阡汉书注南北曰阡东西曰陌　曹植诗千里无人烟　眇少也　陶潜诗萧瑟室宇中　被伤战士之带伤者　列子周之尹氏有老役夫昼则呻吟即事呻吟声引气也　国策流血成川　元年十月房琯有陈陶青坂之败二年郭子仪复有清渠之败故云呻吟更流血　家语旌旗缤纷　沈约诗云华乍明灭　隂铿诗寒山但见松　重重叠也　古乐府饮马长城窟　唐书邠州新平郡属关内道杜笃论都赋瘗后土礼邠郊　胡夏客曰入地底暗用陶复陶穴事其俗尚窟居也甘泉赋窥地底而上回　括地志泾水发源泾州东南流邠州界至高陵入渭九域志邠距泾才百五十里　海赋荡潏岛濵荡潏水流貎陈子昻诗云海方荡潏　陆机诗猛虎凭林啸又狐兽更我前　左传周穆王周行天下将必有车辙马迹焉　阮籍诗托志青云上　殷仲文诗能使高兴尽　钟惺曰幽事六句当奔走愁絶时偏有闲心清眼看景入微　支遁诗芳泉代甘醴山果兼时珍　高唐赋芳草罗生　晋虞摰流离鄠杜间拾橡栗而食广韵橡枥实也本草其实似栗实而小　左思蜀都赋丹砂赩炽出其坂　世説王右军见杜治叹曰面如凝脂眼如防漆　淮南子雨露所濡化生万物　又尝百草之滋味水泉之甘苦景福殿赋结实秋商敷华青春　綖注鄜畤即鄜州公家所在畤地高而逺先见也汉郊祀志秦文公梦黄】
　　【蛇自天而下止于鄜衍作鄜畤用三牲郊祀白帝　薛道衡诗鸾旗歴岩谷　刘绘诗出没万重山　诗我行其野　左传君其问诸水濵杜臆公先至水濵望家切而行歩速也　诗我仆痡矣　楚辞搴芙蓉兮本末诗鸱鸮鸱鸮注鸱枭鸺鹠恶鸟尔雅茅防怪鸱郭璞注茅鸱今鸠似鹰怪鸱即鸺鹠一名角鸱鸣即雨昼无见夜即飞　诗桑之落矣其黄而陨　汉书苏武传掘野防去草实而食之説文江东大防能人立以前两脚拱头跳舞　苏武诗行役在战塲　张华诗平台寒月色王粲诗白骨蔽平原　哥舒翰传翰率兵出闗次灵宝县之西原为贼所乗自相践坠黄河死者数万人庾信哀江南赋百万义师一朝巻甲　散何卒仓卒散失也　长安旧为秦地故曰秦民史记白起传天下不乐为秦民之日乆矣　何承天集徒以残害剥辱鵩赋化为异物兮又奚足悲】况我堕【一作随】胡尘及归尽华【音花】发经年
　　至茆屋妻子衣百结恸哭松声廻【一作迥】悲泉共幽【一作呜】咽【入声】平生所娇【一作骄】儿顔色白胜雪见耶背【音悖】面啼垢腻脚不袜牀前两小女补缀【一作绽】才【一作才】过膝海图拆【一作坼】波涛旧绣移曲折天吴及紫鳯颠倒在裋【一作短】褐老夫情怀恶呕泄【一作咽】卧数日【一云数日卧呕泄】那无【一作能】囊中帛救汝寒凛栗粉黛亦解苞【一作包】衾裯稍罗列痩妻面复【扶又切】光痴女头自栉学母无不为晓妆随手抹移时施朱铅狼籍画睂濶生还对童稚似欲忘饥渴问事竞挽须谁能即瞠喝翻思在贼愁甘受杂乱聒新归且慰意生理焉【于防切】得説【一作脱　此备写归家悲喜之状　裋褐以上乍见而悲极夫妻儿女至情老夫以下悲过而喜尽室家曲折之状在贼四句缴上以起下所忧在君国矣　晋刘聪载记论背幽后不纲胡尘暗于戏水　刘向新序士亦华发坠颠而后可用　何逊诗洛阳城东西却作经年别　子夏衣若悬鹑百结王隐晋书董威辇拾残缯辄结为衣号曰百结　阮籍车驾所穷恸哭而返　宋玉高唐赋虚闻松声　陶潜诗骤骥感悲泉　古歌陇头流水鸣声幽咽　陶诗娇儿索父啼　杜臆白胜雪乃饥色韵府俗人谓父曰耶亦作防　南史隂子春身服垢汚脚数年一洗沈佺期诗穷囚多垢腻　説文袜足衣也自三代有之谓之角袜　记内则衣裳绽裂纫箴请补缀　杜臆海图四句乃故家穷状　淮南子起波涛王褒讲德论曲折不失节　赵注天吴海图所画之物紫鳯旧绣所刺之物剪旧物以补竖衣故折移而颠倒也　木华海赋天吴乍见而髣髴山海经朝阳之谷有神曰天吴是为水伯虎身人面八首八足八尾背青黄色又丹穴之山有鸑鷟鳯之属也五色而多紫　诗颠倒衣裳　方言开西谓襜褕短者为裋褐汉书注裋谓僮竖所着之襦褐毛布也始皇纪寒者利裋褐　淮南王安书夏月暑时呕泄霍乱之病相随属也　古诗面以粉黛似空青　诗抱衾与裯笺衾被也即寝衣裯牀帐也　扬雄赋骈罗列布鳞以杂沓兮　左传晋嬴氏曰寡君使婢子侍执巾栉以固子也注栉梳比总名沈佺期诗斜光映晓妆　朱铅即丹粉也宋玉好色赋臣东家之子着粉则太白施朱则太赤　史记淳于髠传杯盘狼籍七命澜漫狼籍狼所卧处草皆披靡曰狼籍　前汉书张敞为妇画睂汉城中謡城中好广睂四方且半额　雷次宗书吾童稚之年巳懐逺畧　诗茍无饥渴　陶诗父老杂乱言左传聒而与之语过期　陆机诗生理各万端】至尊尚防尘几日休练卒仰观【一作看】天色改坐【一作旁】觉妖【一作袄】氛【一作气】豁隂风西北来惨澹随回纥【一作鹘】其王愿助顺其俗善【一作喜】驰突送兵五千人驱马一万匹此軰少为贵四方服勇决所用皆鹰腾破敌过【一作如】箭疾圣心颇虚伫时议气欲夺【此忧借兵回纥之害　妖氛豁天意回矣回纥助人心顺矣此兴复大机也但借兵外夷终为国患故云少为贵虚伫帝望回纥气夺羣议沮丧赵次公曰不用外兵而用官军此即当时之议　前二段分应北征问家后三段申恐君遗失之故　左传臧文仲曰天子防尘于外敢不奔问官守汉书注天子在外曰防尘　吴越春秋拣士练卒　陶潜诗逺眺同天色　魏文帝书用给左右以除妖氛　顔延之诗隂风振凉野　唐书回鹘传回纥其先匈奴元魏时号高车部或曰敇勒讹为铁勒隋曰回纥亦曰韦纥至德元载九月回纥遣其太子叶防率兵四千助国讨贼肃宗宴赐甚厚命广平王见叶防约为兄弟叶防大喜称王为兄赵曰随回鹘当以回纥为正德宗元和四年始请易号回鹘言捷鸷犹鹘然　后汉郎顗传助顺元气孔德璋诗汉家嫖姚将驰突匈奴庭驰突驰骤冲突也晋赵王伦传从兵五千人　诗驱马悠悠　战国策张仪曰车千乗骑万匹　晋石勒传令我与此軰共事记礼有以少为贵者　司马迁书勇之决也　回纥传其人骁强初无酋长逐水草转徙善骑射喜盗钞淮南子破敌陷阵莫能壅御　庾信诗箭飞如疾羽隋炀帝取桃竹白羽箭赐佛罗酋长曰此事宜速使疾如箭也　大戴礼圣心备矣　世説桓温怅然失望向之虚伫一时都尽　后汉许劭传劭与从兄靖不睦时议以此少之　王粲羽猎赋魂亡气夺魏志吴人夺气】伊洛指掌收西京不足拔官军请深入蓄鋭可【一作何浩然本作伺】俱发此举开青徐旋瞻畧恒碣昊天积霜露正气有肃杀祸转亡胡岁势成擒胡月胡命其能乆皇纲未宜絶【此陈专用官军之利　是时名将统兵竒正兼出可以收两京定河北而擒安史此为制胜万全之策朱注当时李泌之议欲令建宁并塞北出与光弼犄角以取范阳所见正与公同　綖注公以乞师回纥为非计故云圣心颇虚伫时议气欲夺又谓官军直可乗胜长驱故云此举开青徐旋瞻畧恒碣唯此议不行回纥果为唐患而河北迄非唐有其云虽乏谏诤姿恐君有遗失葢为此也公尝自比稷契其经纶防见于此矣昊天六句仍以天意决其必胜也　陆机诗伊洛有岐路　抱朴子八极之外如在指掌　出师表深入不毛蓄养也鋭锋利也　杜预疏此举十有八九利　青徐禹贡二州名在山东　恒山碣石在东北书太行恒】
  </div>
  <div class="pagination">
   <a href="杜诗详注_page5.html">
    上一页
   </a>
   <a href="杜诗详注.html">
    1
   </a>
   <a href="杜诗详注_page2.html">
    2
   </a>
   <a href="杜诗详注_page3.html">
    3
   </a>
   <a href="杜诗详注_page4.html">
    4
   </a>
   <a href="杜诗详注_page5.html">
    5
   </a>
   <span class="current-page">
    6
   </span>
   <a href="杜诗详注_page7.html">
    7
   </a>
   <a href="杜诗详注_page8.html">
    8
   </a>
   <a href="杜诗详注_page9.html">
    9
   </a>
   <a href="杜诗详注_page10.html">
    10
   </a>
   <a href="杜诗详注_page11.html">
    11
   </a>
   <span>
    ...
   </span>
   <a href="杜诗详注_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
