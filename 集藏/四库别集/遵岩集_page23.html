<!DOCTYPE html>
<html>
 <head>
  <meta charset="utf-8"/>
  <title>
   遵岩集 - 第 23 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   遵岩集 - 第 23 页/共 31 页
  </h1>
  <div class="content">
   遵岩集巻十二
　　钦定四库全书
　　遵岩集巻十三
　　明　王慎中　撰
　　志铭
　　张禾山公墓志铭
　　予昔以试事使广行掠清逺程乡之疆问为邑可记为谁莫不曰正徳间张知县贤莫能为其后予异其名记焉及以防议至江西入谒张公也貌庄而不矜笑语豁宕矩法肃如问所以治县使后莫能为如何公答以心诚在民随事尽力耳其所为发擿伏隠抚凶诛憝方畧人惊为神逊不言也顾长者不敢质比访其居环堵萧然虽以贵体苦约如寒士遇乡人恭而情素披见勉善谕非如己得失南昌人言乡先生之贤又曰张公也予既闲居一日公之子祠部君自京师寓书山中曰先公将非先生铭不敢予发书涕出公其已矣闻讣不及防不能寓吊敬按其弟大理公鏊之状叙而志之公名卿字敬之髙祖希孟曾祖简明祖英贤世以愿朴济至封主事公益喜儒业生公与弟镒钱及大理公鏊张氏有姓于南昌徙自临川百五十年无显者及至以贵封其父记为主事教其弟与子皆贵大理公徳学为当代名卿能状公之行事以传子纬以问学清修为礼官有公辅之望又资二仲弟使各以其劳力取官南昌言氏族张氏在甲乙其前亢后贻由公力也公始为举子学以讲究归趣为主文能达其所言而该洽羣书尤号赡博张东白先生一见其文异之曰英贤有后东白于公之祖友也督学邵二泉公试寘髙等辛酉举于乡为亲谋禄以壬戌乙榜铨授岳州训导正席讲难士骇所未闻异舍及外庠士皆相戒来就张师讲舍不能容作为讲义使博写转相授其教不専为课尤约以礼法躬自为率及公门者多以知名擢知清逺县清逺最号难治公至即罢絶餽例示不可挠剔求县蠧尽得其根节穴窦芟伐扫窒豪胥黠吏咋舌不敢动厨传不饰賔至使无饥而已賔亦知公在邑菲恶自苦不敢他望或有起敬者而三司公人往来多倚总督大臣中官勲贵之重狐托邀索过他邑张甚入清逺界加肃公以例给之公人亦自喜曰谨如例省费视旧十八民有卖子输均平钱公出俸赎畀之罢其输邑故置厰榷盐奸商往往匿诡防利公受檄视榷与为期法毫发不得漏羣诉台史几以撼公公不为变商卒不得售奸军饷倍增兴学教士奨诲有方每值倥偬其为诸士谈经校艺辄尽所长观者第见其暇豫是时盗起程乡僣拟名号众且数万江西福建属邑皆被燬掠大兵徂征俘获日至而盗不衰都御史林公庭选议非得良令牧之相宜诛抚兵勤未巳乃奏易公程乡清逺人争于督府奏下争莫能得怨叹自失公请督府罢兵从吏士数辈抵贼垒贼固闻公名不敢迫公开谕祸福设两端如是则生全保有父母妻子不则戮死众心动有泣者居数日贼魁钟万琏傅时玉飨公盛陈兵卫出所掠珍玩侑千金为夀公取珍玩碎之而麾其金曰若等方当为农生业顾怀寳以贾罪耶金可以买牛贸田器为衣食资若等宜自怀之贼相顾惊喜如获赐公笑指诸兵卫目其魁曰陈此何为魁与其党伏拜曰愿如公教弃刃狼藉呼声喧谿谷为留一月夷保隳障籍其丁壮老幼妇女四千人散遣之条画使耕田筑室各有宁宇邑目其民曰新民林公得报大喜谓诸司曰兴师十万不如易张令一符久之或有窃发发则以计缚之便得民户不夜闭省刑薄敛诸所绥附如清逺而诱督士者以问学尤加意虽新民子弟多彬彬向风矣以政最拜南京刑部主事厯员外郎中名法综练明而能断同官多从公咨议一时以为法师有大刑狱尚书非问张郎中莫能决而公遇事好诤刚侃不阿权贵无所得请积有忌者遂致其官归空囊至家或为公不堪公慨然无愠容然公教一郡令二邑去皆见思尸祝不废事在名宦之志即使都大位饕重禄尊显膴厚而无称于时所得孰为多少公性至孝自始学以至宦归事封主事公及妣安人某氏随力丰歉养必竭情立家以清俭详厚为法而婚丧祭必考于礼子弟遵之家法名于郡中年六十有七而殁子长统金乡县丞次绶太学生季祠部君也女适谌腾起王缉曾一鸣孙男女九人公之既殁大理公方以防知旬宣岭南清逺程乡之民羣走防知庭下问故举声哭退而哭于其祠尽哀祠部君始为主事闻讣于官岳州之士在都下防哭主事之筵人孰不死孰如公死而哀呜呼是其可铭之日为嘉靖某年某月之吉圹在锦山之阳铭曰
　　世降材难吏失职维絷手足窘徽纆寄权胥史若厮役居常茫不措一画况仍凋荒乗盗贼有以口舌代芒镝片言脱口万甲释呼还流亡起枯瘠生蕃殖阜出俄刻孰嫓厥绩监在昔胶东渤海舍谁匹后欲论著存吏则有徴其不在斯石
　　张孺人墓志铭
　　贞顺孺人张氏赵府长史徐浯溪公荣之配也嘉靖甲辰六月二十日卒其子用賔以戊申十月十三日焉而与浯溪公合徐公有美才气韵絶羣失当事者意由南京户部主事出为长史于赵府恚不欲往公之父长者愿而谨以问公是官吏部注拟谁与命者公曰固上命之耳父曰而欲不往得毋不足于上命耶公然行是时孺人属疾薾然卧褥间度起无日能不以舅之言为病已尤力自忍约于隤绵惫苦之顷不使少见惧夫之行因已濡系而不勇则为替父之教而斁上之命夫其无崇显之可怀与膴厚之可赖而不肯以甚疾见危以濡其行诚知命之难废而教之不可渝也汝坟大夫之妻贵为命妇而躬循防取薪之役非徒自执其劳将以明君子之贤而处勤劳之职为非其事知其君子甚劳犹以孔迩之父母致其敦勉之意欲其念之而无得罪虽出于忧思之深而所以劝勉之者如此其正后之讲者钦其志逺而义髙以为杕杜言我心伤悲伯兮咏甘心首疾専于情感而乏徳义之诫序其诗者以为能闵其君子犹勉之以正也然而托伐枚以讥职斥如燬以诋政尚不能不为其君子怨而彼其别也靡甚危之疢而有既见之望而其思之犹匹于调饥由是以推而知孺人之行信可贤也浯溪公少有文早举于乡得第独晩凡七上春官驰驱往来二十年间孺人多独居无杕杜之伤伯兮之疾其于事上畜下男室女家为之具适其理敬而不葸慈而不狎侈不病财俭不侵礼非独能勉其君子尤有以助之使无顾于后而乐于在外所以摄其君子而为于其家若出其意诚其自为之而皆无以易也呜呼又可谓贤已某稚时实从浯溪公受春秋读而与孺人之弟天衢天叙为友因得拜孺人之父母南溪公与黄太孺人孺人之子娶故尚寳李竹坡公女又吾母太宜人之妹也今其某宜为铭铭曰惟妇能闵其怀之恒犹列于诗以发乎情闵且能勉维徳之行厥勉其外孰治其内其明其翼仪徳克对有倾硕人其善靡悔最厥令美于风有光今其潜矣孰图其彰嫓诗以传有铭者藏
　　赠惠州府推官李坦庵公墓志铭
　　今制封赠之典虽不间内外然从宦于外者十不能得一循沿以为故常仕者病焉近嵗建安李公黙为司封始议厘正外官满考而功状明着即以予之如京官于是得者十三四某待罪司封又申议行之益广自余为司封未阅嵗而奏上外官之宜褒赠其亲者殆数十人皆得报可始余申前议谓是亦所以答外臣之劳慰其为子孙之思而均天子之泽于无间顾未思其为亲者之可封与赠如何也以今为吾友人李静甫君铭其父坦庵公之墓而有感焉夫因其子若孙之劳念而答之而以其子孙之官命其为祖父者乌有所择于贤不肖要直以为恩耳盖亦有贤而可封与赠者焉固议者之所不及而制之所不得异也李公所谓贤而可赠者也嘉靖二十七年某月李君以惠州推官满考上最考功署其考曰亷谨明恕司封得考功所核功状奏以李仁父李弼赠惠州推官任氏封孺人制曰可于是距嘉靖十九年十一月二十六日公卒盖八年矣李君卜西安埔山之原以二十八年某月某日焉题其阡曰赠惠州府推官李公之墓而来乞铭墓之文李君始通仕籍佐郡理刑以亷明受宠为其亲身后之荣某为铭不可不侈其盛以昭上赐而坦庵贤者也故既详叙得赠之由而复志其所谓贤者公于治生常执义以驭利其敛发举废与人同计而所入独薄盖义不为巧求险取不知者徒见谓计数不足公晓其然则推而委之于命以混于不知者不欲自章其为义不富也其用意如此虽其不足而好悯人之急其济赒所及充其分之所止与财之所得为而已无越思也与乡人居退然自约不敢以所能加人其开敏强干亦莫能掩争者来就决面谯之以其非是卒不得怨而以事即谋者画其然否授之后常中也所居面学宫每诫诸子曰室休庭立常有宫墙在目无待出门睹其巍焕然乃起敬也视诸子读书旦夜课业必得其多寡生熟之数为喜怒劝董之节啬口腹蔬食自充而已至其子所与游有文学气谊交勉为益者辄自撰具食之如恐不饱不难为费也故其子皆才长惠州君也其次敬素贞业素与业皆为学官弟子公字世伯父崇景母丁氏皆早世公以孤幼起家竟致昌蕃教其子有成今其殁名在司封词臣撰其美以贲之幽具有位之仪物以其亦可铭铭曰
　　防裂之耕亦得其报匪狩匪田孰牂生奥勤修于防厥获孔昭躬之未逢后则可要其要伊何君最臣考曰胡有子有生可教煌煌命章以锡以醻其殁虽逺俾克有耀维命不僣孰谒孰祷我铭斯幽维以为告
　　池州知府曾惭溪公墓志铭
　　嘉靖七年征天下推官知县在职效着而资及者备台谏之选殆百人而公名在十人之间比选为台谏名在第二方是时治具恢张论议昌行有得人之誉公名冠其前居后者无敢鞅望不满于时以顺徳知县征廷授为礼科给事中公是也公曾姓名仲魁字斯达以嘉靖癸未进士领邑适嵗饥路有殍胔其救贷之法开廪发粟劝分平粜煑粥和药皆人所能为而所出有济饿者饱羸者起则公所独能人有不能及也邑并山海之险宿偷蟠结穴深薮宻商旅昼梗民之畜不敢在野公荡窟覆巢使民露积田间行者赍重物可以夜出其所为法在募精兵除戎器使谨徼而已他邑莫不相效为之而贼发必得卒伍之勇用以得贼而不以虐民则公所独能他邑莫晓何道致然公又濶舒自信非挟数舞智为开阖张歙如世所谓能者亦其坦阐真恻有以得人之力而尽人之情也民既安富乃为画便兴利使可垂久曰县令数更人各有才吾不敢保后人不能易要当与民为百年之计耳其立社仓建社学所为敛散主钥置籍与教之训诵课业仪节具有条式今尚行于邑公于为政如此其在言路务在存体开诚不慕孑孑之行尝谓今既未能曲尽孚信以冀感悟则大者固未可言而擿发小故攻讦细隠以卖直声吾甚耻焉惟随事尽力不为无补耳其监在京库局东南百物之贡角羽齿革锦绮缯缬粟米茶荈金漆蜃石充备尚方服器食饮好玩颁赐出于三农嫔妇之所生治虞衡林薮之所饬化皆竭人力之良而常主以内寺官府乖隔民辇输入宫主者求贿无艺贿且半输物公剔刷蠧本芽掎枿折省民贿以万计主者夜怀金千突入谒祈少寛弛公正色曰吾以上闻者若死矣吾贷若死监法终不可弛也其人惭悚跃马去退则涕泣私语曰曾给事贷吾死吾诚谬悖自今不洗手奉公所为法非人也始民以役当输官贡皆相恐以破产则广裒敛他户以充贿名为泛费公监之所省既多乃议今嵗所省泛费既难以却还他户役者免破产足矣而使以贿余为家则主者亦不能平也乃征其半入官而行下所司尽罢以后泛费其厘革事详整有要皆以其事言今不具载此公所谓随事尽力者也方寺人怀金时若遽以闻寺人必得罪其党必且深怒交怨谋所以相挠监法未必行而民未必得省也公能使己不污人免于罪而事克集则孑孑者何所济焉满考拜礼科左给事中奉诏册往使靖江王府册其王还朝迁嘉兴府知府以母老乞终养上优许之母丧毕起复为池州郡介江而并畿内賔主厨传与夫苞篚以交际畿贵常勉与江南诸大郡齿公悯郡瘠而民不堪一切罢之且自以老谏臣典郡当悉意图民有以报塞义不欲専修文养交为自容稍革郡之旧事别置条法使可遵守而畿内诸新贵人颇相指目为迂濶而自尊大也防御史陈姓者以巡江嵗满檄取纸笔费于池州公曰吾知为民太守不知为御史胥史也御史恚曰太守慢我上疏论公吏部持其论而论者方奏事至京师争之益力考功惧拂其意遂罢公以徇之盖公在郡十余月耳臧否之论废置之柄所以驭贤不肖而御史以自快其私吏部以徇人之私使其施于不肖犹害于政况其所论罢者乃贤也呜呼可畏哉公既归深简自重罕与客接堂上絶无人迹賔座尘没寸许子姓嵗时起居中堂颔之而已监司郡邑大夫加礼慰问亦不报焚香读书不求为精博聊以陶性间写为诗亦不务工而趣致萧雅冲然可诵虽独居一室乡人利病讲画周尽移书其长老知义者使率子弟随分为之要于俗化有助所及者小而其风谊逺矣三衢程侯为泉州雅以韵度自髙好贤有礼命驾访公赋诗投赠显相钦慕意属有励表公竟不至郡报谢程侯甚以为得也人士由是髙程侯而以为公荣公素多疾然敛饬庄钦无懈惰之容器宏神裕絶不见暴遽绞切其用意笃厚在人伦风教之间不为负于防防非貌为惇洽而情不至者也宜其见祐于神明故虽多疾而享年不浅以嘉靖戊申七月十七日卒年六十有八矣封孺人蔡氏先公卒竟不娶而以侧室詹氏摄宗事女七人嫁黄彦钦陈敦豫李楠黄槐伍教申李维铉陈选子宗孔卜以己酉十二月十九日奉公于莲湖山之兆与蔡孺人合而来乞铭某大母公之姑也公少孤吾大父确轩公抚之犹子使与先大夫封吏部公同学犹兄弟也比公征为给事中某方为郎同朝以职业名节相勉犹吾师也其罢归吾已先罢公既寡与人交凡意所欲言于古人有所尚论或不乐于时事惟以告我又犹友也公少而力学壮而勤行老而加修临没而不乱可谓纯心好善君子也公卒逾年而宗孔举男此亦足以公矣铭曰
　　视白以为黑题玉以为石处权履势者不胜其私而决于欺昧之臆其本心露于微明安知不自悔愧而刻责彼秋浦之氓言固昭昭而不忒况为邑之所留已崇祀而血食退论行于家邦亦千口以若一伊苍蝇之加防初何损于莹质公平生之百休惟兹事以为恻故反覆于斯铭告堂若皎日庶乗化其无尤阅百年而宁魄
　　林沙溪墓志铭
　　方晋江之盛有乡先生曰顾新山公李竹坡公林沙溪公并以年徳化服于乡顾公好急民之病上説下教有司有所访政李公乐诱进后生奨人以文林公善以和饮人导俗于不争不治人过而常使知愧以自悔革三公所长不同皆有以善其乡而所得各有至者顾公起废厯官至户部侍郎而后致其事李公以尚寳卿就家起之终不出林公独以为御史时有论事之眚持议者不观其仁而诛其过公亦负瑕含慝耻为辨竟废然以废久善于乡之日尤多得与二公参其功二公亦雅相引重视他人无如也李公既没士无所宗顾公与公岿然并存有司尚得以谘其治俗犹有所愧顷顾公亡公亦相继化去乡之耄倪有哲有愚皆相吊以人之云亡盖知斯人之丧非夫人之为丧也公所以能愧人者出言醇简必依于仁礼容庄而温竟日无惰气迨老弥笃而事亲孝不以贵弛其劳友诸弟以恩贯处熟游者莫知为有殊出居在市集未尝齿物价于财漠如也其实行内修感动在言之前而意厚谊敦神情恬裕称其为容也其所以废由以御史按江西疏论宸庶人有孝行宜褒以劝时宸庶人方包逆谋多为不法而外饰小行以买名丧其亲善哭声动宫庭徒步送公谓是其谋不可测既难以辄发且可因其伪而与之使益为饰以自盖匿或不遂为逆即使为逆犹可少缓其发徐为之图隂与都御史孙公筹所以遏折备防之术甚悉而佥以疏入公去江西未几逆变作议者以疏为公罪其所为阴筹既甚秘人莫能知孙公以节死无复为上言故以坐废公心事昭晰无有疑其朋者第斥为畏祸徇庶人之意以苟免也然公在江西抗法自严宸庶人侵之数矣卒不能得志公亦坚不为夺其迹最着而体大礼重者不以朝服谒不以朝礼见其子便殿曲宴不奉觞为夀论捄御史范辂被逮辂之逮宸庶人所中也畧以礼与事绌其邪心显与为拂顾防以一疏免不待智者知其不出于此矣公始以乙丑进士发身即乞归养逆瑾怒废数年瑾败而后得除为台州推官在台州执律例以拒监司不敢以狱比轻重徇大吏风防满三嵗考勺天台国清寺山泉啜茗数杯而已未尝携一长物还家正徳中年戚畹内侍多宠幸骄佚逾制靡有顾畏独喜结言官有私与为好珎玩重贿无所爱公为御史闭闗扫轨无权贵之交门外悄然利欲刑祸易溺而多怵皆人所常患世常有慷慨蹈祸而不能自洁于利者至其清心淬行不为利溺宜非刑祸所可怵而屈也公于利若此岂以宸庶人之威武失其守苟为一疏以徇之哉公名潮字君信别号沙溪祖名金者来籍晋江自莆仙游之沙溪徙公取所自迁为号实志不忘其始金传四世至公之父名凯皆不显而多有隠徳以发于公公生三十六年而为进士废七年而始得仕仕八年而废以善化于乡三十余年而终盖年八十有一康彊夀考有四子一女孙曾十三人皆习公之教孝谨不惰侈其才者知向学配夫人蔡氏有贤行佐公为学与入仕能以勤资其敏以食养其亷始终一于敬顺无谇言疾色以犯公指知公欲悦继母事姑弥谨抚诸幼叔甚慈比长皆为之娶而接其室甚睦以公爱其弟故夫人没公遂不近媵侍所以致其思也公喜饮酒不为嗜味而尝以寓意托兴于人无狎而无不可亲客或从公游或乐致公至其家公皆不为忤神观修朗仪矩肃然间出于谐讔自有名人长者之风凡预在席莫不躁释暴驯充然心醉而自满其有以愧人虽衔杯度曲之间尤有至者嘉靖庚戌八月公卒以十二月初一日丧三月而礼也公子宇建先卒存者智守实克谨其礼而严于大事其来请志述公遗言曰微王道思之铭勿以我墓在南安县福山之麓与蔡夫人同域公从仕日浅其志不大见于施为人以过废惟化服于乡其功有逾于在仕者之所获其过公不欲自明所以必得予之文而后意良有在故予志公之独论其善乡之功于公之过见其为仁者尤深切而谆复焉铭曰其为玉矣以缫借而荐之庙中其瑕不掩斯表瑜之为美而斵者反是之指既不克荐椟而藏之乃终以无毁玉固无意于为荐与藏人徒妄以为玉愠喜诚为玉者谋荐则斵而藏则全亮不为彼而为此
　　丘母彭柔正孺人墓志铭
　　孺人始归为丘履素翁之妻孤艰多故未知所以自存况其底成贻昌如何也比其卒而夀至于七十士之贤而有文者来哭其殡共议其诔徳之諡曰柔正其从夫之兆而其子贤賔皆材且有立有养中养诚养素养材为之孙孙之子从鲁从周从文从禹从先从得有六人其女与子之女所适其夫曰杜彬王瑶林某王某陈某王廷绅王某皆在其日得嘉靖庚戌嵗正月初七日之吉呜呼可谓备矣孺人于为女而其父爱之曰是子也孝其闻于族至疎逺而不间一口其归于丘而其姑爱之曰是妇也孝其称于内外迨老而不衰履素之存谓其妻则曰是能佐我所不及而不敢不敬其子思慕其母则曰母之畜我也慈而不弛其教至于内外之人及事孺人者皆曰其遇我有恩盖其行之备如此宜其能以髙年终而其卒其所享之备也某与孺人之子賔为友而养中养诚复学于吾门于其乌乎辞铭铭曰
　　虹山斯原蟠礴以鸿厐里于其下生朴而熙荒独姓者丘多男且俊良伊谁云出有母之厚祥厥贻孔厚长发未讵量刻铭纳坎掩闭告幽茫兼俟来裔俾尔聴勿狂庠生杜纯轩君暨男思恭妇谢氏墓志铭
　　夫文之施于志人之所以诔名徳善譔记功行告之幽防以章辅世教非徒徇子孙之哀慕而姑副其不得已之请而已其义不出于是而君子犹为之文者盖有闵悼防短矜恻沦丧明其人之不幸非出于不善之所致则惑于命而昧乎天者不縁以自托而为放而彼防短沦丧之人既无才能气力之子姓足以为死者地而偶有妇人女子之贤者能自约于艰危颠隮之中卒以有立而克终其人之大事则君子尤悲之所以宠其死者以慰其妇人之有立亦文之义之所存也呜呼此杜纯轩君楷正夫与其子思恭之所以得见于予文欤君年二十八而亡思恭生六嵗耳思恭复以二十六嵗而亡有子四嵗竟殇而君之世絶于是方君少时自力为举子学通毛诗大义为学官弟子其守身勤行敛然在人后然意不能无望进显以一经起家也而遽天矣思恭知读君之书而死弥早盖君之父子退慎俭节非有傲侈之过以伤其生也生于世之日浅虽未有积累之善以求福其处心措行未尝干神明之谴而卒殄其世则所谓不幸者耳思恭之子既殇而世絶故君之父子与思恭之妻谢氏之丧累然在殡久之而今始克襄其事于潘氏之手潘氏君之妻予所谓妇人之贤能自约而有立者也思恭之亡谢氏年二十耳能抱其防然之孤婴矢不复贰虽孤已殇而不忘其矢固女子之贞而不惑亦由潘氏之守已不乱先示之倡而相依以存于义为易安也惜其年不永后思恭十年亦亡盖潘氏以一妇人处其夫与子与妇之变备极人生之毒痛而卒能有立信可贤也其将知来乞予之文而命其嗣孙之父思狷因庄君宇毅以来其知之所及又若此潘氏择于所亲之子曰学训以奉思恭祀事而继君之世学训思狷之子也思恭有女一人潘氏为选所归而得壻庄孚诚为顾新山司徒公之女所出实介思狷以乞文庄君者子也今其以学训嗣子之孤告于祖赴于姻党幼未能事事思狷颇佐潘氏执其劳役其乞文能得庄君介以来而道潘氏之志甚悲而有礼墓在凤栖坑塔子山之原其日为嘉靖二十九年正月二十日而思恭四嵗之殇子克举亦祔焉是可悲也铭曰
　　奄然而早亡累然其多丧黯然以同藏惟妇人之为襄嗟其永伤其有不伤有此铭章
　　何诚轩暨孺人墓志铭
　　进士何君佩甫将其亲谓予曰子路之刚而以贫为伤也岂诚累于外哉亦悲夫亲之无以养而不得致其为子之情耳啜菽饮水以为欢仲尼教之云耳而岂能无以是为伤也琚之贫也无以养吾亲今徒能为悦于诚何及哉悲哉琚之为人子也琚以为生也可娱死也何知诚得一釡三鼎以为养虽敛手足形而藏诸犹无恨焉耳而今何以为悦也琚亦何赖于他日之禄而仕之足慕哉予为之出涕不能胜嗟乎君之悲之动乎心而出于人伦也先王制礼盖有以祭以之所得为以逮人子之不及荣其亲之存者岂皆以为死而无知而不足以为孝乎君勉之其所以为悦于既亡尚多乎哉君匍匐拜泣而不起曰是先生之勉吾云耳吾于养既无及矣而得君子之文其尚以有宠吾亲以绥不孝之心而塞其无己之痛使琚犹有意于世是先生之赐也诺之而后起嗟乎吾未见人子之悲慕如何君者文其可辞君之父诚轩翁名聪字元敏娶教授梁珙之孙女生子琦及进士君翁始冠有室值父书斋公徳仁病尽耗其财问医求饵家既空谋及簮珥梁孺人曽不吝意见色竭以继焉朝夕扶持不离左右絶不得事生产作业而孺人自操井臼煑粥调药面垢衣绽发不加栉翁起家以贫然性固澹于财窘陋麄薄有以自安怀婴儿之心至长不堕坏市井商算诡秘狡谲角锥匕析毫毛攘便争利之机非独不为本不知也持千百钱为资买贱卖贵以自给要以山谷闉郭来去为遨游不汲汲权子母也同行有挟钜资见翁诚质可任欲分资畀之与约入赢之要翁可以利其余而畀资者因以得翁之力他同行者祈之不能得翁独辞之曰吾自持钱得赢诚微然累寡而意轻今若受公托者虽不无少赖负责而心劳矣有买物者偿过其直翁为分析曰此物直若干公所偿太过其为惠我耶抑误也还之或有以此两事咎翁为愚翁归语内梁孺人曰大人所为于志不累而毋欺其心于妾意亦然翁大笑取酒自酌亦酌以饮梁孺人曰是吾妻也闲则与一二耆旧相过礼径言简谊好尤敦语不及财也乡党子弟遨侈自放翁无意为疾亦未尝正折之然见翁常自饬盖有以愧之梁孺人每指佩甫君谓翁此吾家富贵种也翁笑曰是固当然然孺人不乐目前而倚儿子自寛以俟后未为与我共适者孺人敛巾谢遇其乏时突烟不起两人相对翁不以愧孺人孺人不以让翁或得酒一瓶相酧唇咽仅霑而意气各得已乃呼歌自谑曰富人有钱财劳苦不休欲如吾两人清适半刻不可得要是彼人无福耳其诚质无伪而洒然有以自胜又若此昔所称髙人逸士如厐徳公梁鸿夫妻皆能乐其贫厐公有田可耕翁固不及而梁鸿至为人鬻舂则甚于翁矣然彼两贤者以有文学徳谊为世所尊礼遂有述于后翁以未尝学问当时闇然为穷人今复无有知者佩甫君之悲宜在此而奚贫之为伤当翁之身已甘而乐之矣嗟夫君必欲得予之文而后塟固为是与翁以儋州同知公佑为祖母侯氏翁卒于嘉靖壬辰十一月后十六年丁未十二月而梁孺人卒琦亦继亡女一人嫁黄日烈之日为嘉靖庚戌正月八日也而以琦祔焉佩甫君执丧过毁累然仅胜衰既丧其妻顾氏聘吴氏未娶也室无相事而当内奉寡嫂某氏育其孤应年外治事卜域穿圹备极劳惫不知其身之病可谓能孝也已铭曰终弃者魄能游者魂深其竁而崇其坟筑之之劳视之之勤孝子所以藏其亲其义则云
　　新防司训纯斋庄公暨孺人金氏屈氏墓志铭
　　嘉靖辛亥十二月二十九日青阳市庄储侃偁兄弟其考新防儒学训导纯斋公三人者相谋而遣其季偁来谒铭曰偁兄弟慢非诚不肖不能襄事图所以铭吾父者而不得以为犹勿也今得先生铭可以矣虽慢犹愈于不得铭云耳吾三人者之情事信可悲矣先生其闵之君之子国祯吾壻也能言其祖吾固知其可铭而君兄弟图铭如此其慎且久也其又可辞公讳安期字际休又字静夫曽祖应元祖梁父宜传世有隠徳而赀有余以田园为业公早孤母林氏爱之不欲苦以课责公生而好书少与其兄昌期同学不课而勤其警解卓见常出兄上兄弟并游学宫为一时髙第弟子方安陋守故之时士窘拘古义文不足发独公恢放能自为言而济以该涉士皆惊嗟以其故屡失有司公不为悔陋固之习因以有变庄氏之后子姓益好书而多妙敏开达之才今为郡文物巨家由公发之也儒官固卑训导又非専官公在新防以身任教齐整科条鼓励意气常兼其长之劳而不见为侵品隲文字凡出公髙下其等诸生心悦无敢哗争与诸生讲敷扬经防援据剖剥尤动人聴新防方有白沙先生之学士皆闻髙明之要然不敢忽公之言咸曰师命我矣善识士于未有闻而恤其私忘其禄之薄而为之士以此附其识邓生文宪而防之备尤为新防人所称邓生由御史至郡守未尝一日忘公也广中监司无不知庄训导贤公忽思归以九年满请老投牒而行禄余得数十金不市广物贮以一囊携归授诸子戒勿营田宅惟以供具公之族弟教授未庵公荣知县翠山公晋阳通判梅峰公琦知府青峰公科并有前修气韵罢官清约长少相懽日携游对酒游不为逺取足易至具不为丰聊可娱一日而已尝谓大鹏抟南溟斥鷃决起枋榆均是一适孰不羡汉二疏弃太子师傅捐数十斤金为髙吾官虽卑亦主教事金诚少非以不义得者今欲自况二疏如斥鷃之于大鹏者其可乎哉惑者多笑而智者以为知言公始娶贞淑金氏佐公为学官弟子时能不以私昵夺公好书之志年二十九而卒公常称其贤而不永继娶任只屈氏千户屈鉴之女佐公为学及相从于新防以勤俭饬内政公不内顾而事事辨治公性孝弟事母林孺人左右不违母性严而终身不甚怒事兄州判公如父分财取少任只能体夫所以悦母者养其姑而以敬谨事夫之嫂抚金氏之子与己子人不见其有异没于官舍年六十公哭之尤痛而至于今庄氏子姓之及见任只与老臧宿获语及任只无不悲念者公生天顺戊寅五月初九日嘉靖癸未十月十一日卒年六十有八长子储娶训导王熺女女适通判朱鑅之子畅皆金氏出次侃娶知府谢光孙女次偁娶学録杨渤孙女女适司训李宗鲁之子逢春次适丁涧松皆屈氏出孙男女若干人曾孙男女若干人婚配皆名族储等奉公与任只之柩于柯前山之原而启金氏法云山之厝迁以合焉国祯学于予予爱其才亦所谓妙敏开达者常语以学国祯往先得之以是知其有本于先世所闻也铭曰早知而晩成孰遇之恒大畜而小施繄系其势惟其厚积而徐发不在其身以祉其后之人
　　征仕郎致仕信阳州判官紫山丘君墓志铭
　　嘉靖癸夘年河南信阳州判官丘君祯致仕还家以旧属故先予予愧识几不蚤为权力所逐切髙丘君之归走贺焉君在信阳能以敏给佐其长州政赖君以济者十九尤退自损挹不肯以为功事长无惰容属邑宰贰能以礼遇之温然如主客而期防牒课当督趣不苟为懈弛以相徇信阳大州多士大夫覩君之文而饬有士者之风加敬悦不敢忽其俗濶达诞夸君以谨约诚慤涖之人人皆悦予以赈荒行部汝南凶札之后白骨蔽野人将殍者累累相属营捄贷发日夜不给指画以授属吏使分地展力不患吏之不良君所分尤可以无患丘州判之誉借借上官多闻之者巡抚魏浅斋公宪副端虹川公并以威徳持大体下官不可以非才苟得一言之许君独为二公所奨形诸牍加美词焉藩臬诸大夫不以猥冗畜之非不得意于仕也而决然舍去予怪问之君曰处地卑非能以去就示峻邀名在州治民事上非有甚忤犹可偷禄而苟安顾心偶思归便如心而行赖当路矜怜辄遂所乞耳予爱其言质不为矫矫其髙弥白益内自愧君事亲养尽其诚丧致其哀天性最笃畜弟之孤均财犹已出与乡族居善以睦恤相接赴急周困度其力之所至为之不为过恩以出于力之不堪其情之隆不肯爱其力而自不竭也行年六十有四婴一疾竟以卒卒之日族人皆哀之乡人莫不悼惜君字徳亨别号紫山髙祖江曾祖勤祖朝魁皆不仕至君以掾满三考为泰陵卫经厯满考得封其父元杰亦为卫经厯母熊氏为孺人妻苏氏先卒赠孺人继室曽氏封孺人有子六人云衢云汉云程云霄云楷云龙云衢娶王氏继娶叶氏云汉娶林氏继娶洪氏云程娶蔡氏郡庠生蔡国重之女兄云霄娶黄氏继娶尤氏知县尤复尤和侄女云楷邑庠生娶林氏举人林奇材之从妺云龙未聘女三人长适按察司佥事丁仪侄游川次适金吾卫经厯许海子良臣三许徽州教授郭智子维藩未及笄而卒其男女九人皆二孺人出也孙男五人云衢子宗藩宗澣宗泮云汉子宗鲁云霄子宗相宗藩聘尤氏知县尤烈侄女宗鲁聘郡庠生贺朝相女俱未娶余尚小女孙四人俱幼未行君生为治己酉九月之十六日卒为嘉靖壬子六月之十九日君在日卜坟茔五圹于普江县三十三都龙首岭之原坐辰向戍中君父介庵公右孺人熊氏左为君藏左防孺人苏氏右防为孺人曽氏云楷质敏向学年少已有文予甚器之能言君之行以来乞铭之日为嘉靖壬子十月之二十四日也铭曰
　　抽黄对白曰文之巧题甲与乙为科之茂非徒膴仕崇秩阶登级拾而若固有方且髙拱盱视抗论品目摈人以刀笔之猥苟俗之蔽失已久惟论行考实孰知夫兹无怍而彼有疚我名丘君维是之取
　　静山黄公墓志铭
　　阳春天下所称逺恶处也公为丞于其县之乐安驿卑官也前是为之者率以不得职逃去或坐累死公为之非独能举其职余力摄巡徼以什伍之法结其民使相收睦乐安宿偷旧宄知悔其不可为盗之在他境者终公在职六年不犯乐安行者不滞又资以无恐夫其任事溢乎职之所当効能逾其分之所守宜有机辨权数以巧迎而敏赴公顾恂恂质愊檏于貌而讷于言视其外一长无有也然则集事谕人信不在谝訿獧给之小智果有其质则如乐安之地之恶与其人之夷未尝不可与处欤公有庶弟之忤又尝为缌弟所讼皆非公之过为乐安与其人处而驯每叹乐安之逺不为恶而追骇廷除之近有危机也然公抚其弟终始不失爱忤亦衰沮不与讼弟竟其狱卒归于好乡党称其友事父母孝居丧善哀吊者感动以为难盖有家门之实行焉与乐安之人处宜其驯也公姓黄名椿字仁卿始由光州之闽居晋江可知者四世髙祖原徳曽祖维清祖孟遂生涌娶栁氏公父母也公为掾史满三考所事上官寛猛躁缓不同公事之一意不为窥合苟避每治文书白署上官辄署或不覆阅曰黄掾不欺我九年之间絶不防呵谴所治事务在为人寛比轻传使依于平至有传重比严人知非公为虐莫以为怨也其在留都满考当还有同考乡人者殁而身祼为周旋所以掩其身携榇同行有患恶疾者附舟公不忍拒行死舟中病视其疗死治其殓或以咎公始附不审公意独得也公于他所为多类此公长子日煦向道力学为俗所非笑公益喜且勉焉明经有文而有司屡失之人皆以咎有司公顾督其子曰是尔之未至也日煦寓书乐安以乞归为请公悠然意合曰儿子知我哉即日乞归次子日焕实在邸御公以还兄弟相与为友家俭而理修先世之墓而后筑室用公指也室成落之语在宴者曰吾尝忧不得去阳春今得毙于斯寝足矣以己酉十二月二十七日卒距生甲辰年六十有六二子与公之配翁氏治丧衾棺循礼日煦娶郑氏日焕娶郭氏一女归谢诰孙男可培娶邑庠生顾原洁女后公二年夭可城聘举人郑一凤女可堪聘郑益修女可壃公命为日焕后聘进士尤烈女孙女长许庄以度次未许人墓在晋江县四十一都古堂山以壬子年二月二十日予固尤为俗所笑者而日煦与予讲甚笃故以铭属某铭曰
　　翁之所以爵于人者卑能浮其事劳过其禄良可苟居尝食而靡罪愧繄天所以爵乎人者以其善不以其位则翁之所谓爵信人之所卑而天之所贵
　　郑海亭墓志铭
　　嘉靖壬辰进士待铨吏部凡若干人江南北巨县以缺令告者数十县之人仕都下各为其县择令交欲得郑君而无锡有秦凤山尚书与诸朝官显者十数人竟为其县得郑君他县不能得皆若有失无锡诸显者与尚书公交相贺以得郑君其时予方佐铨司以与无锡以郑君受徳于其县人无锡故名为富而多仕者为令者往往朘取殄用其财而逆以机数搆嫉士大夫君至按都鄙赋役之籍资以诹访得其礼俗所由坏叹曰兹邑生迫而敛重若此乃谬以富得名民方以媮侈遨佚招四方之目其奚以免因语民以奢败俭存设陈得失禁戒明白发于惇恻自以裁贬一身服御为率至其张具上官馆遇过客交际士大夫举损于旧度丰约之中使财仅足以成礼而不为浮尤吝兴作舍馆舟舆苟有可因不妄变革曰劳民以悦人非吾心也既不匮财以伤民心始稍取境内一二巨室横放难谕者重寘之法以示威曰如是足以致刑矣一与民相安为寛平暇则与士大夫相賔接驩不失节士大夫惮以私溷君聴退敕其家亦莫敢有挠也客或见君坐县堂从容不苛庭中常空异于东西行过县所见怪胡能然君曰惟不扰人以自累耳君固精经学善为举子业邑子多才而讲习乖剌文不传于经君为指授大义日开月益邑子咸知所以为文至今科目接迹犹出君门下士为多张运使公恺清徳纯行一乡耆望张给事选以直谏废贫王进士问病免家居喜文学君敬事运使公与给事进士游加亲贡士施子羽能诗老儒李黼工注诂皆优与为礼君与人无忤其温而有辨又不苟然也巡抚中丞部使者莅毘陵亷无锡治行为畿内最交荐之君性恬简寡迎将又无钱治苞苴以买进秩满仅得南京户部主事以去留都民曹事简君益为深厚闭户读书耻与嬛防之士竞泊如也以其间为古文词据理确质有儒术之体重自掩匿不求以名在职随事展力未尝苟且而恶为皦皦维扬置分司榷舟有大小二闗旧尝征之君往司榷谓某府史曰征利而为是鍼细发宻虽取赢胡足贵通其小闗恣舟行莫谁何之榷计以足乃知诸为细宻者非専为国増计也积资员外郎郎中擢云南府知府未赴郡以父丧归丧免侍母不忍去左右居嵗余母病卒始免父丧母勉之行君恋恋膝下竟得奉母之终君为户部以其官封父殖庵公元为户部员外郎母伍氏为太宜人在无锡迎父母就禄养治丧合礼于二亲生卒具致其情克名为子服除赴铨骤感热疾呕血数斗医莫晓所疗旅卒都下实庚戌十月十日距生治己夘年五十有六耳君始至铨江南大郡交欲择君而毘陵人以无锡治最故欲得之尤力闻其卒皆相吊君名普字汝徳籍于南安之郭前村其世近以鹿寮公为祖鹿寮生厚庵公传刚斋公某履庵公某而至奉议公世未有显而发于君君貌丰器度寛深心事明坦宜极夀贵讵遽是止知与不知咸加悼叹丧过无锡士民走哭道踵相属津衢咽塞舟厄不得行久之二子欲大封孺人杨氏出欲成女一人继室封宜人李氏出欲大壻于副使陈瑞山公充邑弟子员能持家劬事卜涤陂龙塘山之原以迁杨孺人之厝合焉而以癸丑十二月某日之吉行事君固悦涤陂山水之佳卜从其志君为人外浑朴不立町畦而中斩然有限界色词絶去夸污择处其中临事酧物诚欵有足动人予尝叹世末难与成功髙患招忌卑患取侮每谓君持养济其所禀两去其患宜可游世遇合伸于获用遽以是止甚以为君恨铭曰
　　气彊矣有悍而挫伤才给矣有流而难执不悍而亢是为彊之方不流而集是为给之立可以用之宜莫斯逾而卒不究于用吾不知所以为之吁
　　陈母林夫人墓志铭
　　林夫人陈体受君道基之母封君北沙翁光节之妻也陈固同安大姓北沙翁当家中落而有室贸田以复祠屋空夫人之奁益之祠仅克复祠复而无所仰食夫人不以怼其夫井臼猥细手皲肌瘃惄然忍馁而谋夫之饮不敢不充其量恐其子以母累心分力于学常掩罄乏黾勉其间为夫纳妾辄自劳以稍休之使安夫之寝或狎恩为倨不以微变容色有女育之如实已出翁刚而多怒夫人先后其意无所得怒久之怒益寡闺中诃诧惊遽之声遂絶体受君为诸生文早有名有司未之求夫人不以过其子知其才之未迨乎时也及为进士业通显矣夫人不以诧其子知其学之足以得之而事业之待于后者逺也从其子于嘉善之县邸美水土物之乡而户善织綉文锦夫人携闽海菹腊以往不欲多买市味身未尝服浙中杼轴佳制也归以去时之箧还里姥隣媪争走问怪曰母夫人从令子为官人谓若何而衣服囊如此乎姥或微语于列母夫人亦为亷耳盖以贫靳之也夫人闻之心益自得入门以子贺其夫曰儿子为县能自贫而爱人请为公贺复谑曰吾摄父教子能为良吏公宜我谢翁媪俱下拜一笑已而泣数行下曰吾疾矣不免以死累公然命也儿子苦留吾邸第以思家谕之寔欲一见公而返骨于故土也恐儿子之弃官以从我故不使知其有疾耳未几果以疾卒卒之日为嘉靖癸丑十月十五日距生成化丙午年六十八矣上方以谏官御史缺召嘉善君入试行至姑苏讣至君号恸屡絶嘉善人惊相语吾贤母夫人死耶走哭于舟次道路相属君受吊而不受赙曰敢以母死忽慈诲而辱其志也吊者不得致其情大哭而散君娶蒋氏于予有连其卜于晋江一都之科山贷于外氏之有力者而后具予亦助之其藏坐丑而向未规地穴竁皆翁自营手画翁本晓堪舆家言故作而逢吉君将以是嵗十二月丁酉行事拜且哭谓予道基不耻受助于先生以谓以是吾母而地下之魄宜宁也赐犹有大于助者请以累先生子曰其铭也诺之拜起辍哭泪汩汩承睫不能收曰世所谓求仕谋禄无不欲致享其亲而士当以官守甘约不辱其亲为孝则于世之享犹不能厚也道基犹谓有所待于他日云耳诚知其不待虽以百里之俭犹足致吾母之享今其为小亷而薄亲矣悼恨何及嗟乎君方其存也养之而安顾以既殁而薄之悔不亦笃于情而惑于义哉君泪乃止夫人有子三人长冕次复皆早世季嘉善君也孙一人金鼎聘南安庠生黄良炜之女女嫁同邑吴荣有子曰椿其去同安而侨于晋江夫人实与翁谋欲使其子便师友以广学嘉善君治四经而后以一经起家果协始谋亦伟矣铭曰协浙之扬兮舆有板从子之乐兮其乐反反衣有绣兮食有珍洵美乐兮匪斯存乐子之乐兮厥贫猗嗟乎夫人
　　益府典膳省庵黄君墓志铭
　　君名鷟字徳夫安溪人世居县之长泰里防山祖广奭生功养生春生而生君防山林麓丰茂原田膴润其人多因山田之美自饶给不羡荣达故黄氏世久不显君蚤孤比长知苦克读书向意仕进业通而数厄卒不得显入赀为藩王府典膳待次益王府君既通儒业而襟韵闲旷行谊谨敕府中人皆异之以得君相贺世子贤而有文尝引见君与为礼别于他僚间尝从郡中文雅士人游纵观仙都麻源探谢灵运所穷处摩挲顔鲁公所为仙姑碑文不为窘龊其軰相目自以为不及次逺未可待请告府中人不欲其去君词恳得请世子为饯赠亲篆大书以赐焉至家族党嘉君能自树表见又皆相贺君益为族党人谈説当时制度他境謡俗及道途所厯风物登游山水之胜勉子弟以就学攻文曰吾聊以遨游适意此冠服何足为荣行弃之矣日以敦睦族人为事嵗时聚防酒香殽佳叙伦合情雍雍如也费无所惜细人耕君田者不敢以役畜之征租尝缓期有负常已之毕赋税外谨谨不一措足县廨堂阶汛除芳洁而静门无伍伯之迹嘉靖戊戌八月以疾卒族党哭之皆哀距生治己未年仅四十子大本大任幼君之配蒋氏能劬饬育孤持其家不坠为二子娶妇嫁许五女适詹凤翔林有栋金重宇徐让李任春皆得所归有栋知言性命之学而重宇能为文章佳士也大本才而有志友于有栋重宇俱为弟子员卜永安里宗教山之原茔圹以襄大事君其何憾君四嵗孤常自悲不得事父母又当嗣其从祖父外养祀事又自悲曰吾不得事吾父又不得祭吾父也于是竭情于嗣父之祭而事叔与兄极孝谨曰叔吾父之弟兄吾父之长子也事之尽力庶几犹事吾父也大本将以癸丑十二月初十日襄事泣谓予曰吾父不欲冺冺为无能人不幸短世已矣不孝孤也弱其何以惟先生哀之予纳拜而许之铭君重气谊践诺好施自奉纎啬而知用财常行见桥圮途崩问其土人胡不梁而砥之人曰安所仰赀君曰于我乎取遂得君赀以济铭曰
　　生之促兮之迟有铭昭之其奚悲
　　杨坦翁墓志铭
　　杨坦翁殁缙绅大夫士友往吊相属巷人为諠徐少湖公寓帛助敛忘元相之重下赗匹夫固宠其子之才而防其防亦翁之髙有以得之其子士中谋士友为四出视地得吉凤凰山之麓予闻往观之小丘蔚然四下中髙拱以羣峰之秀大水流其前髙人遗魄非斯宅不足以藏之之日得嘉靖癸丑十月十日之吉去翁殁辛亥十月十一日两期之问予每见士中未尝一日有嘉容力贫以严其亲之终故劳且久而后济翁生而丰仪褒整神观翛然有世外之气多读书不学为章句讲解畧通大意泛涉艺术亦不求为精独好老氏道家言其言神霄太清丹台紫府自有君臣民物仪法与人间凡有不大悬殊事动在下征闻于天其有愆衅疠札如得请于帝蠲贷湔涤化孽为祥如响答桴其应否在人尊信至不至尝薄李少君新垣平诸昔燕秦海上之言不入道门而资为方终陷矫诬帝所不贳是时国家方修祷祠交接鬼神为民厘祝言科决者多得幸获大贵显备极尊宠翁谓此道其精以翕錬元形苴滓以救度尘世徼荣染权非道家所言故其治家接物一出于详厚退慎诸所酧酢经营奉父母畜妻子賔际姻友践微勤小要在累积功行以修阴防之徳晩益为洒落对碁饮酒悠然无忤或以为疑翁云仙家不禁酒奕中自有道机疑者皆解且叹慕行年八十余步轻视了肤瘠而貌泽每出行市防间望者以为仙人也自知年龄所至有神黙告之先处其死之日时炯然化去不为疾困良有得于老氏翁累功积行多可述其精者有在则积累者反畧功行道之所出也其畧也宜翁名某字某父琏荣母吴氏祖守恭曾祖朝讳髙祖世昌皆隠有行配陈氏淑敏而庄能劬事啬生以佐公之髙育子又不以慈弛教先翁卒之于某山之麓子士亷郡学髙弟子次士中也文最有名举于乡能以翁闻于缙绅士夫至勤宰臣之赗翁之所保宜不如是而士中以是为孝季子士实女二人娶嫁皆名家孙男女十人翁遗言但得山水佳处藏我不必合祔士中奉焉而卜兹吉士中谓予曰吾翁之域先生往观其竁俟志之而后掩予曰诺铭曰
　　惟葆其光其神不亡不亡者游弃者垢糠斯铭不毁是为髙人之藏








　　遵岩集巻十三
　　钦定四库全书
　　遵岩集巻十四
　　明　王慎中　撰
　　志铭
　　素隐处士詹翁暨李孺人合志铭
　　公讳禄字廷善自号素隐居士泉州安溪人开州同知公靖之第六子开州公以正统辛酉举人尹广昌九年擢开州亷惠得民以良吏祀于州学祖乾清曽祖贵庸髙祖进祺三世不显其上世有以文学材行举为同安安溪教谕而初祖清隐公敦仁尤有劳于邑殁而见灵有宋咸淳封靖惠侯建庙遵祀勑其额曰灵惠周显徳中闽自为王清隐辟于闽王始议置小溪塲为县令安溪也安溪为县而清隐首为令方五代扰攘之际草剏建立经制粗备而拊循全安之邑既大治即谢去隐于崇信里之拂耳山其殁久而神非偶然也詹氏望于安溪非一日矣翁名家子有竒气弱不好狎如老成开州公卒于官萧然贫也母林太孺人扶防治塟生事百艰翁感母之劬弃举子业専治家虽少能不爱其力而有揆物待人之信智清隠家佛耳山之多乡村去邑治逺开州公旅榇还郡因塟晋江之罗裳山翁啓林孺人曰便省墓而教诸子孙肄学莫如城居请勿以徙难母兄勉从之其后兄之子源以甲科为御史副使澄以贡为教谕弟之孙彬为乡进士翁之次子洧以贡为髙要邑丞詹氏复蔚然望于城中翁之贻也翁以幼子任家奉母以佚遗其二兄使就学为弟子员既而兄早世弟婴痼疾又为周旋其家政御侮恢侵持缓赴急情欵殚竭力亦副之诸子姓惮而加慕事翁犹父副使公贵倨然独为翁屈谡谡然恭也治生常以暇为整不役数设机意豁如也衣食取足自充无饕牟之虑国中邑宅郊外墓庐相次偕作扉靓牖侐阶磩洁致不丰巧而风致可恱翁在国郊相半以示达于死生之故而市尘不胜野韵也在国宅与二三耆叟为逸防咏风嘲月俛朝仰夕郊庐所伍山农海渔谈桑麻盐鱼力作之勤相为劳苦穰赛灾禜觞酒豆肉巫舞觋祝均其忧乐年龄既迈而辈望弥尊乡人无少长贤愚皆知有素隠翁始娶呉早夭再娶宜招李宜招属漳州龙溪而与多乡隣也李姓望于宜招故李孺人归翁孺人性孝慎而刑于夫善执妇道事姑友妯娌上顺下谐庭内无间言静而不媢置侧室秦马二氏以广夫之御能以礼自约使代御于夫多子而育之甚均有鸤鸠之一故翁得頥适神志老而益康孺人亦【以下原阙】




















　　处士杨角山墓志铭
　　是嵗甲寅十二月二十四日戸部主事李君存孝将塟其父角山处士于髙魁山之原哭谓予曰伤哉缵之无以宁吾亲于土中也勤苦一经以起其家未及以一官为亲荣使其旅卒而不得视其含敛魂营营而不知所如往尽然徒生即欲自陨又虑非所以死也疑于处生死之间永抱忧悲阅祥禫而弥痛勉襄大事缵其可以死乎先生其谓若何先生若使吾亲有以掩诸幽者缵犹未忍即死也惟仁人其哀之以贷吾死嗟乎李君孝思之笃而词之穷也予何以辞李君以三礼试春官魁天下士晋江文学旧矣魁天下由李君始天下知李君之文必知有其亲之教角山隠约闾巷一朝趯然逺出览观京都制度沿渉长淮大江之壮适游呉越观其佳丽足以自广即不容外有大故固当不免即不免何必守一室屋隅之下也士一日出所学通籍于君不得不与亲逺不幸有大故宜其不得在侧而君深引以为悲呜呼笃哉由斯以言君之痛其可以平乎君方以文学事业进显于世为其亲光宠将逺且大岂以得一铭逭死而其词如此可谓孝矣君复哭曰以不敏之文售有司固吾父之教又有遗厚焉吾父任质好义中心独出于顺祥充其心之所思莫非可急之人而处于卑约不能逾分域之外过有所用其力也顾力亦副其心矣故所储不溢钟釡而每能推于匮乏所履不越阛阓而常有救于缓急不敢以色词加人而譬讽所及听者严于呵责不肯以机数致人而坦露所怀亲者固于拘维鬭攘方拏械穽潜张而骤解黙弭于微辩笑道之下者不知几人修于不可见之间以畀不肖今日盖吾父积勤累善之遗也谓其积之而将享之遽以五十有八之年卒也此缵所为甚悲而姑以尽心于土中逭死责也缵又有请于先生吾杨姓也髙祖副曽祖宗彛祖贞世居安仁乡之钞舎村以力农本业自给吾父早孤而壻于陈城居也遂居于城之东隅陈母故李毅斋公某之甥也毅斋无子故吾父育于李而为之子祢李而妣陈乡人之敬爱吾父者知为李角山翁而不知为杨也惟吾父始配陈母知之而继室张氏谢氏与吾兄续亦不能知而缵独知之今将题名于阡作主于庙惑于所称之姓先生其谓之何予甞及接翁然其游京师也送之郊观翁先后无异容其微也不诎其子显且贵也不矜殆有常吉人也李君自言其父之徳皆不为诬善信可铭也若夫宗之必有别异姓之不相为后也在礼记之矣李君虽欲狥翁之情其如礼何请志之曰杨角山处士之墓而铭之铭曰
　　观翁不取钞村之田捐以与其弟兄所以専其情于育者之义也事李氏父母生死尽力亦足以明其不二于心而报育者之徳矣兹别其宗以反于杨维礼有攷匪倍轻忘翁其安乎即此山冈斯谓有子能善其亲之藏
　　安人王室端恵林氏墓志铭
　　林安人之塟也其夫王道原君相域于邑之下逢山治圹视役见星出入与其子均劳曰吾不得视其殓殡以王事也公之废私久矣然何以释吾情兹而不劳将何以用吾情卜日得是嵗甲寅十二月二十四日庚寅之吉行事道原予弟也拜且泣曰其哀惟中而铭吾妻始先大夫封吏部考功员外方渠公为叔子纳妇盖安人也予适以主岭南辛夘试事过家安人入门方渠公大恱谓某曰吾贤叔子决其必贵此女仪徳固当贵可与之齐矣道原学于予自少而言动有则在私宴无邪安人能不以惰媟见谪于夫荘慎有容家人窃伺莫得其几微吾母太宜人总一门之政好自劳而以佚遗诸妇安人常先其姑承事趋动不敢以尊者之遗自荒吾室陈恭人温靓而葸在娣姒间每居弱处后安人遇之独执退谨知其夫之事兄严而然也安人资慧敏综时物揣求人情颇有役智而性刚卞以其夫恬毅逺俗不问生事乃益摧缩不敢见其能一切近利殖产之计敛置不用惟以俭菲自约而已内外事惟其夫之制莫适为可否复善含镇忍事家人巨细得失鲜以声色徴发人终不见其卞急也殂于淮上一女与二子同度同庥在侧流涕长呼曰妾终不得侍姑太宜人一日之养耶身死不足恨而废吾夫代养之命其何如呼天者屡之疾甚已瞆出诰轴付同度谨藏之曰与而父别于京师手以授我者庶而父知我者之不懈也检槖中百五十金示女子与同度曰此而父斥卖屋马合余俸而具此将以为尔婚娶之赀勿以我后事费敛用旧衣可也是时同庥方六嵗抱之手中瞑而后舎之同度归言一家尊卑闻之无不悲痛太宜人至为一恸几絶也同度知尽费其金治敛殡奉榇而返毕防当遣女同度发故笥呈太宜人狄冠之外萧然簪珥数物衣皆敝暗予与季弟性中为之营办而后女得归于是家人知安人之在官能贫而不愠也道原顾垂泣谓予今之畜妻子者非必仕于朝有禄赐于君宜亦能使之温饱且佚吾再命于宦籍而室人终身食粗衣恶颠顿辛苦于邸舎道路以至死也吾其为不仁人耶吾思母之养不能释位而退又不能御以如宦所徒辍吾妻以归使其客死吾其为不徳人耶即令病时犹在邸医药有辅或可不死是吾贻安人以死也吾何以自逭于幽明之间嗟乎君之笃于痛而疚于思则诚厚矣若夫以亷贫不能丰其内为不仁以辍妻子之奉侍其母为不徳则非学于予者之所闻矣乃收涕而泣塟安人以其夫兵部武选主事之恩得命其后由仪部郎中转尚寳司卿今以使命过家同度娶同邑四川右方伯黄葵峰公光升之女女子嫁南安庠生潘志逺同度志逺各有女子一人安人皆不及见同庥聘建安故相杨文敏公之孙乡进士华山君肇之女安人在官邸预议不狥女妇之见以逺聘为难亦其识之所至云方同度以防归太宜人将返榇于家而哭焉予为菆厝于先大夫东山茔兆永慕之精庐道原在京师闻之号哭拊擗以不托榇于正寝为恨予贻书为言古者防车不入国凶事有进而无退往而不返之节且朝夕奠以几筵致生而奉之者在祔魂之帛栖神之主而非藏魄宜速掩之木之谓也道原乃忾然含恨而自慰兹就东山之庐啓菆而设栁礼也铭曰以琴瑟和御之燕好为后而以甘旨左右之娯侍为急此女妇之所难以名位修勅为可荣而不以赀畜腴润为足赖则士者有不能而安人之知及之呜呼其生而然其有所刑于家而然是皆可贤铭以昭之内懿有考其勿谖其视兹阡
　　陈啓文墓志铭
　　安平于晋江为望里里之望姓可指屈者不数家东积庆坊之陈其一姓也陈氏有曰启文字质义翁者以善闻里中其季子武勺壻于王氏吾姑也故其塟某为之铭翁卒于正徳癸酉嵗长子及孙相继亡叔子武靖与武勺始力图之故其塟缓翁生正统己巳时方朴略未习于声华闾巷壮者暇日力修本业以养生送死为福不以治举子学求进取为贵也翁少略渉书知大义而已故絶意于声华之途而乡里所谓善人者力不得以有为其为善仅充其心之所思而不能逾其分域之所不至也翁之父元颇蓄田以遗三子未有命戒以析而没也二弟欲析之翁不能禁则使自选其善田而后已取之多荒瘠也尽一嵗荒者垦瘠者肥量田所入以为出久之有余以其余赀附宗人之敏者贸迁于外日滋月长翁不疑附者附者亦为翁尽里人共赀行货多以凶终翁独终善生既日裕自隠于心曰吾身所自出祖也身所由分族姓子孙也敬祖莫若丰祀爱族子孙莫若教以学乃自置祀田塾田曰吾以上竭敬思而下开诗书之业其心尽于此田矣友其二弟终始无间言事二姊老而弥笃嵗屡迎至其家进饮食以娯之每迎必数日浃月而后返曰无几相见也出见乡人恂恂谨愊不敢以色貌侮人与贱少者均礼加诎焉翁所为善不能逾分域故如此矣娶黄氏先卒生子武莹武宁今亦已卒黄氏之塟翁自为圹志曰只志生卒年月塟地坐向及平生一二细行足矣无他善可以厪显者之笔也其识又如此继娶郑氏生武靖武勺郑氏后翁四十余年卒为今甲寅十月武靖武勺始奉翁塟于安南县蔡山之原与黄氏合而郑氏同祔焉卜以十二月二十四日行事而来乞铭孙曽男子十四人多聘名家女翁塟虽缓而得铭翁又何憾铭曰
　　承厥贻不坠其基复培以菑焘厥后既遗之有且示以守其终曰宁其藏孔固维我铭之维其子之故
　　封文林郎监察御史铁山公墓志铭
　　嘉靖乙夘十月九日刘君志仁塟其父封御史公于邑施山之阳与母叶太孺人之兆合而以志属余曰非得子文孤将何以塟吾亲始志仁君以松江知府俟调过家公促其出者数矣君濡恋不忍竟得奉公之终呜呼孝哉公防于嘉靖甲寅九月其防乡人争走哭哭多尽哀无逺不至肩踵摩接巷为之塞其存值公生辰姻党隣里皆来夀焚香盥祝莫不愿公百嵗其得荣哀于斯人予颇怪何道致是公贵且长矣与人弥恭色温词至论事细析毫毛精中膏肓大黠小慧欲以情貌深厚盖其过非逢公皆剖露无所遁匿公既善得人隠曲又恻怛恳欵耻人之过乐其有善如己得失所讥斥奨许严于官府予夺人用劝沮于其言以故乡人有相搆为虐者多自解去不至于有司虽富而御财有义往往所知纵弛以振业乏穷甞为众人之母恶菲服食不迩于骄佚故多恱其富无怨妬者生死得人之哭祝其道由此可不谓伟丈夫所为哉贵富而为义势便事易世之能知公者止是矣公未以子贵家中衰赀落矣随力所及与人同劳逸甘苦一穪一盂遇有寒饥推共衣食微为匹夫能得人死力所至有附其赴人缓急风雨疾病期至不爽晷刻同安之俗在治正徳间以雄长侠武相夸尚其魁则聚徒众置要约旅拒官府搜细族则嚚讦健鬭视庭中牙防角雀胜者酒食鼓舞贺之耳公始好诗书士人语自悼幼孤老多难不习儒业独发愤于其子志仁君才过人业既通声闻日起公益延名师胜友厚与为礼非徒以广其子之学亦欲风示里中知读书可贵而弭笔探丸之不可为也处卑履约矫然有济物变俗之志又其近于仁矣志仁君为御史疏诤庙议与小人献谀侮礼者为异同章格不下数日或传至家客多以祸不测为公忧公抗声曰主圣臣直其何忧御史果不获罪御史出为松江遣舆卒迎公客皆从防公以呉淞美水土多珍物宜往餍飨呉中民吏善事长官往使民吏一谒太守父逡巡跪拜足明得意也公曰使吾在儿子郡邸中且闭门杜径民吏何由见面日买鱼菜数钱并禁苦妇子僮奴口腹矣且使吾为餍家顾不足充吾欲耶客谢愧舆卒空返贻书松江勉以守官爱人而已其所以教子推此可知也公名恭字大受居铁山之下故以为号曽祖雄正统间散家赀万缗紏义诛剧贼贼焚其居与僮八人俱死官为祭敛乡人哀而义之至今祖宏渊父朝权为学官弟子早世公独与母王氏居比长娶叶赠太安人者也因奉母以侨于叶自力于防窭艰踬之中忍闵耐侮竭尽劳瘁以持其家待子有立计数明而识虑逺非偶然幸遘而有今日也年六十九继室林氏男女皆出叶太安人长子存徳即松江君存业国子生女适苏芾颂张铭郭显有孙五人梦龙从龙邑学生如龙为龙起龙皆幼施山之兆公塟叶孺人所自卜堪舆家以为祥也存业与梦龙以松江君之命来速铭服麄容毁非乞铭之词不出又足以知公之教也公孤时诸父弗友弱王母之寡谋殄其孤叵测屡矣公幼即多智能如母教指潜形谨迹不践祸机昏夜出入自防饮食心动輙不茹竟免于害诸父知不可殄絶则渔夺其产耗之尽公泣谓母曰是物他日儿能自有之勿与争其侨于叶辟家祸也诸父竟以凶终诸孤沦落存者萧然公洗沐拂拭之时其婚嫁为营赀产不尤人所难哉铭曰
　　丘夷渊窴伏倚之质趋蹶徐行缓者乃疾谓天懵懵夺予凶吉如衡移权钧得铢失维子能贤由义教出化虚为赢用俭节术彼弗窥傎其信诎【阙】观于兹刻铭幽室
　　封太安人慈俭程氏墓志铭
　　予弟道原好言一时名士贤大夫于乡同榜中每誉陈思植君之为人言其才猷节槩能当人之所难充其所为祸患事变足倚也君罢官最早为广东佥事好绳岭南吏民以法由其母教以不可曲三尺阿比上下也嘉靖庚戌罢归拜母笑曰吾所以教汝宜为好官然其术不可以久宦也术固当尔其勿悔善侍我左右我不汝疵咎也君娯侍方乐而其母于甲寅六月不幸移书道原言不得奉母太安人以终身而大父封主事公暮年有悼亡之痛词旨酸楚如不欲生道原持示予予窃敬思植之孝而因知其有母之贤也君卜乙夘七月某日塟母走伻山中以竹溪林君所为状乞铭其词甚哀而有文予既因吾弟知闽有君又知君有母君复以铭母惟予宜也何以辞按状安人讳粹然程氏父谟赀雄于乡祖随州知州亨有诗书之泽焉安人生巨家而泽固存颇闻图史之训戒笑语不妄静荘有仪入门而封主事公某之母与大母皆在二母材性不同安人事二母各得其意母李氏勤于事誉其妇曰无惰事大母苏氏严于礼誉其妇曰无愆礼故其夫以善事父母闻其为夫育同祖之孤姑抚之犹子敬之固姑也方贫能使内外无菲缺而铢积寸累化约为丰不待其子之贵家骎骎起矣子贵禄入日有余筹废举权赢诎其事纎密而不烦筑室治田多而益办主事公茹嘉服珍怡如也其子谢官亦有以为归精敏有过人顾不以巧知见称亲属长幼见谓有徳淑温孳孳然恩意接遇人有加也富而弥俭老而能勤劳于陈氏令善终始纯备矣方安人举佥事君年三十三矣又无他出独子而晩顾子不以小慈败义课督不少贷佥事君既赋材异人无滞课以烦师槚犹时时以小嬉闲惰受母诃挞也举男虽晚佥事君早贵以工部虞衡之考得封御安人如官邸食四方水土腴美之物狄冠展衣荣于阙下都膴腆以闲其家剸剖综覈颐使指授尊于内外族戚之间殆十五年所享顾大愈于早有子者亦其教有以笃斯庆欤佥事君名梧女四人适李魁商周竣夫蔡宇安李俊卿孙男一人主事公名之曰绍长孙女许王桂戸部主事健之子幼二人未许人其塟在八都蔡坡山之原安人居常好言古慷慨烈节事于今贤尤笃也佥事君木江陵时湖广巡按御史按显陵内臣不法事急反为所中逮繋赴诏狱安人问君是中御史者谁珰何许人也君答闽人也安人怒嚼齿吾闽何得有斯孽慎勿与之通顾御史以持宪蹈祸得微自沮悔耶君厚资御史赴逮之费归为安人言无悔状安人喜加他日昔怒始复呜呼是可铭铭曰
　　孰不有子孰不多有孰享其禄以昌于后亶斯令享自作之究傍羡侧睨孰苟贵富庭特奥祥由牧与守着此铭诗以告他母呜呼斯石其勿以朽
　　封职方主事蔡梅园公墓志铭
　　武选郎中龙溪蔡君奔防过泉匍匐造予輙哭輙拜哭不起曰文也罪罚不得视父敛五内崩摧终无以自赎忍死治塟请求赎于君子至漳久之使来曰卜某里之原将以是嵗乙夘十二月某日襄事君方以文学操行有见于世所以自赎者逺矣奚所托于予文按状公名廕字徳流别号梅园漳州南溪之蔡望于龙溪公之宗尤望于蔡然世未有显以系传逺族居繁为望尔祖某父宏安皆含和履厚自乐防田无声华之慕故公少不习为士而禀知独异轶宕多大言趯然有不安一室之志曰丈夫生欲何为而没没老环堵间为无能之人耶举子业拘绕我固不乐学泛览史传颇谈其成败得失抵掌諠谑学书不能工曰吾不能为时书篆古体可学也无师授而偏嗜独契昼坐夕卧画被摸腹落纸輙喜他人评可否工拙不介也绘画嬉渉为娯不入品目而往往有韵逾岭游呉越登虎丘呉山髙顶太湖钜浸浙江惊潮骇目荡心狂睨内释丝竹妓女满席意不在也久之还家母谢氏谯之曰而不工不农放浪遨迹终不谋家乎跽应曰致富之术在儿目盼手画间第不乐为耳今知奉慈教矣因出子母钱若干笼百货视时缓急人弃我取为间出竒变时急不趋人取不竞卒以缓致急以弃徼取倍利蓰赢尽入公手诸同利者服其知而嫉能也曰蔡梅园命愈耳公闻笑曰是在计然防中非心通性灵不得也渠不达而羡我命宜其终不我若矣术既通时时有所寛舍求自逺于营财没义之嫌精小儿医为人治多不据方投药焫艾火灼之十不失一有请必赴或以金谢公曰若视吾售医者耶所以治此业而乐赴人之请者欲以多活捄为有济于物也谢者愧拜而已三子伯宜季怀仲武选君也甞指仲子谓内严氏曰蔡氏之显在是儿矣使伯季持家而课督仲子以学果举进士选为翰林院庶吉士授兵部以其官封为职方主事严氏封太安人公虽意惬不负素所期亦不为溢喜蹈世人夸艳挟恃之过约敕子弟僮奴毋敢苦里中及溷官府请寄乡人咸尊貌之不以荣贵故呜呼贤哉公以嘉靖甲寅五月八日卒年七十三女三人嫁周某徐某刘某皆名家孙男七人始武选君以主事奉使过里为公夀里中人争持殽酒来贺公遍揖贺者曰公等请言乃公所以得贺乃公为若受殽酒客各进所言大抵多誉公善教乐施好义急困之报公不颔也最后有言公多活性命襁抱中婴孺无横夭是所以有今日公颔之顾谓曰活人岂能多惟此心不负可与神明对耳客皆懽服于是尽谢诸殽酒而大置酒酌贺者里中人无不霑醉出门举手叹曰公真徳福人吾辈不及也庚戌嵗敌入边犯内地京师忧甚公贻书武选君为言备御防守大计以笼货灼儿为况曰使筹胜决机如吾权百物废举帅布卒扼害险据形势如吾审穴举重而轻者赴攻本而标者从兵事不出此矣武选君佩其言施之谋议中微钩要大司马多资用之呜呼公虽不显其有济于物又専在活数小儿之功耶是宜铭铭曰
　　或逐其外而培其内以为神怼有葆其醇而抑不伸亦觭于人与人者偶惟公之有静拨其幽克对不负宜笃尔祐以昌于后
　　中宪大夫云南按察司副使杨西渠公墓志铭
　　西渠杨君名逢春字仁甫泉州同安人予举乙酉榜同年友也由己丑进士授杭州府仁和县令父防未至官服除为苏州府昆山徴入授南京道御史出为广东按察司佥事母防去职起复佥事为四川按察司擢湖广布政司参议积资二十四年始为按察司副使未至云南卒于参议之官舎年五十六卒之二年为嘉靖乙夘十二月十六日塟于邑之某山君居官竭心奉职凡职所当事事悉力从之事有犯忤人所缩首善避及劳险不可必济偷则苟安君必引为己责曰职所有事也直前勇赴不反顾沮悔常为巧者所目君初不知久之或知亦不变也曰使众人智而我为愚不亦可乎且使我不愚则意贰力分于事事亦不能如其职矣是吾正有赖于愚也又乌用去之昆山称富县前令多以富自没有能不没于富而诸献遗权力犹不敢裁罢君曰费人之财以买声市恩而诡于不贪人之费斯孰执其咎一切罢之其政寛民急吏赋籍狱牒胥史不得窜手戸受赋重轻狱当决纵榜示出无不惬服不复求吏知权不在左右也抚按异意条教难遵君据理疏正当以理为君夺旧令最以故方伯慈谿杨子器公为贤至是有前后杨之称盖以君继方伯公也江南北诸郡邑以嵗时餽留台为常君入台餽不敢至曰是甞为昆山尽罢诸献遗者不可溷也巡视江南北仓庾汰黜庸贪风采振竦所部广属吏滋多人人如君临之在广东分巡岭南道疆界遐旷徭獞蕃育其中数为民患故岭南兼有兵戎之寄法弛日久将玩卒惰贼白日剽通道行旅梗塞相为蒙蔽以苟嵗月而已君首举纲维责郡县以修政息民之要然后易置将领选卒训练指授方略自是贼发輙得野聚荒村开戸而睡矣在蜀领玺书専以盐屯为职最号烦剧利源所在豪右穴之君综刷成额按籍考要年侵月亏了然可见伪巧无所饰课入日进时叙州戎县都蛮畔杀略吏民长宁戎珙一路边无居人监司相顾莫肯发口君独抗言且设御取之防抚按相与谋非杨佥事不能办此防檄以都蛮之役委君君至益用耳目知蛮敢为不靖由屡抚养其骄桀之性非尽勦之后益不可为度险阨分兵四路约期进勦君复计蛮素以抚狃我若因而诱之宜必我狃得之易也阳抚其四乡而以勦二乡为师名果得四乡最桀者四十人以来尽殱之用是兵入有功俘斩以千计湖广分部潭邵之间戸多亡逃客戸据其田逋税犹责主戸之存者故亡益多而逋殆不可校君为法使税常附田以行田与税不得相失而互为有无也平赋均役通滞节冗事集而令不烦其在职独久复因暇日兴起礼教训励生徒士奋于学者彬彬然盛矣所至尽心于职大较如此故其以忧去岭南以迁官去蜀民皆若失所怙相与泣曰徭蛮复苦我矣其卒于湖广民走哭相踵不絶防归罢市举声以过防出境乃已君世不显曽祖某祖某父某皆以谨朴守家君贵赠父为御史封母某氏为太孺人君天性孝友与弟逢阳终身不异财守官亷约所余俸悉畀逢阳为家逢阳亦不敢私君之内子封孺人洪氏能无吝情一门友恭雍如也于交游笃久而不忘钦钦在乡闾间敬老字幼不以贵倨有人所不能及也君在昆山邑有故相当国子弟僮奴暴里中君逮置之法移书都下恳恻侃切言以徳为爱之意故相报谢暴者终君之任益戢甞欲奉其父祀于乡贤祠邑子论有异同君持之故相滋不恱然未甞敢短君也为御史值东宫备官僚时相引置私人物论大哗君首弹之相权宠方盛莫敢齿及上览君疏嘉纳为易置所引用者时相气大沮欲中君以事而有所畏遂以佥事出君台中在岭南韶州守倚故相大为奸利不法事总制抚臣惮相权益优异之君白发其奸抚臣揺手君曰坐视民患不除不能一日安于位除患而以祸去心所安也抚臣内恶其言而夺于君之法韶守竟不免此皆其悉力于职人以为愚而君嘉为之者其在蜀都蛮之叛非君职也直以愤在职者偷事病民遂以身任之功成而赏不及反以得谤久而后白尤人所为愚者也然君仕虽不速化而正论常归之使昌其年仕终当达视巧者迟速之间耳而遽止于此岂非命也夫子二人长士迁娶临海尹林大梁之女次幼聘某女嫁某铭曰
　　淑之汤汤下流长兮魂飞于上僾昭扬兮归旐翻翻有攀伤兮复魂故丘固且良兮维呉与蜀岭之阳兮山阻水逗莽异乡兮尸祝报享酒牲芳兮胡必兹丘归斯藏兮诗于墓门答精爽兮
  </div>
  <div class="pagination">
   <a href="遵岩集_page22.html">
    上一页
   </a>
   <span>
    ...
   </span>
   <a href="遵岩集_page18.html">
    18
   </a>
   <a href="遵岩集_page19.html">
    19
   </a>
   <a href="遵岩集_page20.html">
    20
   </a>
   <a href="遵岩集_page21.html">
    21
   </a>
   <a href="遵岩集_page22.html">
    22
   </a>
   <span class="current-page">
    23
   </span>
   <a href="遵岩集_page24.html">
    24
   </a>
   <a href="遵岩集_page25.html">
    25
   </a>
   <a href="遵岩集_page26.html">
    26
   </a>
   <a href="遵岩集_page27.html">
    27
   </a>
   <a href="遵岩集_page28.html">
    28
   </a>
   <span>
    ...
   </span>
   <a href="遵岩集_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
