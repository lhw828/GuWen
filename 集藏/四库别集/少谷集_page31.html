<!DOCTYPE html>
<html>
<head>
    <meta charset="UTF-8">
    <title>少谷集 - 第 31 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少谷集 - 第 31 页/共 34 页</h1>
    <div class="content">　　万木起自萌芽日生夜长至成合抱以其不息也若一拔其根旋复植于故处虽不停时生意斩矣
　　象山云今之学者大抵是好事未必有切已之志此语极中时病好事即是好名才好名便打防着巧言令色又云学者不长进只是好胜出一言做一事便道全是岂有此理古人惟贵知过则改见善则迁最可戒当时学道者
　　又云主于道则欲消而艺亦可进主于艺则欲炽而道亡艺亦不进最可戒当时学文者
　　象山作贵溪学记云不拘流俗而正学以言者岂皆有司之所弃天命之所遗最可以警当今之学时文者伯子云圣人千言万语只是欲人收已放心使反入身来象山云收此心照物便是格物孟子所谓学问之道无他求其放心已矣不格物何以知此心是放的伯子又云穷理尽性至命三事一时竝了与收放心原是一片话
　　二家之真空亦是圣人之无我但彼委顺处虽在人事上走却无了彞伦典礼故以名教为业识不知名教皆天所赋底实理周江郎学道作意欲避名教恐反坠在业识中矣
　　象山云君子喻于义小人喻于利人之所喻由于所习所习由其所志甚中学者之病义利之説一明君子小人相去一间
　　又云学者大率有四病一虽知学而恣情纵欲不肯为一畏其事大且难而不为一求而不得其路一未知路而自谓能知论得切当
　　叔子云学问骄人害亦不细若説学问可骄人是甚学问象山与晦翁论辨尚有此气象在
　　象山云朱元晦泰山乔岳可惜学不见道枉费精神遂自担阁看来朱子即是逐事求道亦至力到功深地位但不得圣人一言防化之耳晩年学问顾自浑融了又云旧罪不妨诛责诛责愈见得不好新得不妨发扬发扬愈见得牢固诛责旧罪却是改过头路发扬新得恐又落在伐善巢底伐善最害事象山一生坐此故其气象去伯子甚逺守中亦长有此病他日当以此告之语云阴徳如耳鸣只是已自知孟子所谓集义却是如此
　　圣人之于民设为礼乐刑政便有去偏使正去蔽使明底意思在
　　象山见道甚分明然气质终是个有我的人其论説多欲上人如梭山云文所以明道辞逹足矣本夫子辞逹而已矣象山即正色而言曰道有变动曰爻爻有等曰物物相杂曰文圣人作易如何生蓍如何生卦如何生爻和顺于道徳而理于义穷理尽性以至于命这方是文文不到这里説甚文却是他日对门人又云湏读汉史韩栁欧苏尹师鲁李淇水文不误后生又云作文湏鍜炼又云作文如何左传深于韩栁未易入且读苏文可也原说得如许大归结来又是这个
　　阳明云文公晩年知向时定本之误是其不可及处力量大一悔便转可惜不久即去世平日许多错处皆不及改正愚意不改正正是文公转头处若又去改许多文义还是未曾转头一般
　　中人以上可以语上也不待谆谆然命之也黙然而其意已传庄子云二人相遇于道而莫逆于心也
　　圣人毎每教人行戒人言行过了自然言之有味如人走过京师自能言得京师路上风景真切若影响言之自然不凑接
　　凡人识髙明者多忽畧着近小处只是心粗心细则无大无小无髙无下无逺无近故圣人学问徳愈盛心愈恭
　　蘧伯玊行年五十而知四十九年之非知非便要求出头处若全靠着知非亦反为害若曰我不妨有过我能自知便自积累得过多遂有频复迷惑之病何时能出头
　　黄金至寳入眼为害人但见得恶之为已害而不知善之亦足为已害也见小善矜小能何足以入道入道者鱼防于江湖也
　　人学问原头一差了随其所得分量向人夸诞不知逹者见之不满一笑
　　入道犹适国都譬如国都在金陵四方之人各以其所便而至人情所通行处便是大路便是执中但不可执定一方大路欲四方之人皆由此方进却是执一也亦不可立此四方大路欲一方之人遍由此各方而后谓之适国都也人气质自是不同故入道自有逺近难易但看圣人教人何曾着一路说季路好勇便告以君子之强司马牛多言便告以讱樊迟计利便告以先难后获究竟来俱欲其成就一个仁得鱼则弃筌矣
　　昔人求道如探重璧今人虽抱璧与之彼尚以为燕石睨而不取也
　　今世之言道者只是好事附晦翁者却吹毛求疵去排象山附象山者亦吹毛求疵去摘晦翁之短便并及其好处都说倒了如此岂是真实用功若去真实用功恐自不如此朱陆未便到圣人田地安能一一皆是象山分明有空疎处晦翁有精义之过处若其好处自冺没他不得吾軰只欲求至当是依是的合还他是非的合还他非若大道理上偏了虽伯夷伊尹栁下恵孟子云乃所愿则学孔子岂必朱陆













　　少谷集巻二十二
　　钦定四库全书
　　少谷集巻二十三
　　附録上
　　志传类
　　明南京吏部验封司郎中郑少谷先生墓碑
　　林　釴
　　郑子少谷继之氏讳善夫世居南湖闽邑大郷聚代多显者皆其族产独郑子结庵就贤劬诎今学贤者殊振絶也尝诵曰坠道非时也萎儒与世靡视古太峻脆志以降其趋吾固疾学之不变果恳学十年反之古孝庙乙丑嵗年二十一第进士正徳改元纂修苏松常镇实録成随继居内外艰积六年起铨户部主事出理浒市闗讥阑不败名商人利之称其能废私也武皇初赫柄中官郑子善卦时叹曰大丈夫当龙凰于世退见无骫枉我志力告得请乃筑少谷草堂于金鳌峰作迟清亭俟天下之清交与鲜絶岩居六载正徳十三年有司劝驾起夺其疾改礼部祠祭清吏司主事十四年转本司署员外郎三载考绩推恩父母如其官居礼部握兰建礼宗伯咸贤其文学能秩相也是年三月武皇将南狩赍谋诸寮寀曰驾未发諌之可絶否吾股肱何劝吏兵刑诸曺郎中黄巩等若干人同伏跪于阙门疏恻切指斥嬖臣江彬及中官軰浊乱天下也怒犯之武皇杖之阙下死者贬者落籍于民者有差既南狩郑子切告未得明年釴至京师之馆焉谈画时事曰天子何可为计哉古云曙戒勿怠后穉逢殃吾胡可弗归遂归过浙山人孙一元太初死走道塲山中哭之敦治防事毕游越山水至逾八月旋闽居湖上嵗多病必满时月间已必往佳山水游或悯其羸告之癖曰吾少谷静中不留求佳突吾思耳益夸严云江南北山水毕受吾杖屦之嘉靖改元以都御史周季鳯御史汪珊荐起为南京刑部郎中寻转吏部验封司至建健眷武夷游值风雪肤理弗宻以病病且依依不休其游至弗支彊舆病归归二日不禄及归已弥留人意所丰藏郑子云请诸君劳苦少休少谷可以存神明晩与诀力手书授髙瀫傅汝舟二子曰修身俟死吾今更复奚憾诗文妻子付托髙傅二弟经理其寄延平遗书皆如云乃啓手足以逝嵗癸未腊晦前二日周身与棺瀫与汝舟治也后发笥皆窭窭郷人始骇发郑子之贫士知贤郑子能有道其官嗟夫财利者世不学皆能防嗜之俗殉痼厚僴然曰居官必多得财故有道者虽亲且惑况郷人夫旃旃仁义何以破愚利固善昏世禽鹿视肉如郑子者能居道也夫观郑子婚嫁七弟妹赀业皆其推与儒者赡之田令以完婱节葬母属二十二人其治身严厚冲澹髙洁求象其道于家国谁昔曰任重者身也途畏者口也致逺者道也邪行亡平体违言不存口道可要诸逺矣寡交多亲忠信则交庆其言防乎郑子蹈言今征见之实完固以沛誉众固称少谷先王云讣传至者咸哀涕盖悯贤者弗长世没时年三十九益可哀夫葬事纎悉皆福州太守汪文盛少守陈镧二先生功徳也二先生郑子至友孤鸣梧少保孤恤亡郑子知徳于幽冥创见友道叔世可兴起矣墓在怀安西郊外梅亭山山旁诸逵汪先生念口碑可世垂以章显贤者云迁前室安人袁氏合隧遗言有二子求不累其托郑子生成化乙巳歳十一月二十日也
　　论曰郑子博学而能反之者也吾观少谷子道论子通经世要谈悠哉言乎大防鬰然可观其概之正而已探其要本忠信成节则非绣言观交际编及余居京师与游者尽海内名士其志念深常有以自下故皆以道相胶漆孔子云斯焉取斯易曰同明相照同类相求云从龙风从虎信夫短长名位君子何可论之嘉靖三年甲申十一月二十八日友人汪文盛陈镧立石
　　少谷子传　　　　　　　　　　黄　绾
　　少谷子者闽人也姓郑氏讳善夫字继之少负才名不遇师友学凡五变而始志于道就其所履考之谓今之豪杰非耶盖少谷初业举子欲从今世成功名乃自悱曰举业足尽此生乎遂刻意为诗文将追先秦庄屈唐杜诸人之作研求歩骤既得之又自悱曰文词足尽此生乎遂慕东汉以来至于南宋髙人逸士孤风逺韵之可激者而追踪之又自悱曰风节足尽此生乎遂慕西汉以来至于盛宋将相名公鸿勋盛烈之可垂休者而从事之又自悱曰功业足尽此生乎遂慕尧舜以来至于孔孟修已经世之可叅立者而尚友之曰道在是矣吾将没身于是乎昔嵗壬申予官后军知未足于道将隠故山求其志少谷子为户部主事督税吴江之浒墅予过而遇之握手与予语竟日而别别犹眷恋曰吾亦自此遯矣子不为我弃其将访予于天台雁荡间乎予归六载嵗丁丑而少谷子果来遂与坐凌峰歩石梁倚天柱靣龙湫倦则归紫霄卧予所居谓之石龙书院者时天晦大雪浃旬不止人踪尽灭予昼伐松枝夜烧榾柮与少谷坐剧谈尧舜以来所传之道六经百家礼乐刑政天文地理之源流及二氏之所同异极于天地之间无一不究少谷子亦尽出其平日所著述以质予又贻书其友孙太初髙宗吕傅木虚使之逊志而同归故太初之逃老归儒皆少谷启之也少谷子又自谓生平知已莫予若者但恨相遇之晩遂防形而不忍去予兄芝谷主人因为少谷子亭以居之南洲应子亦来防凡数月而出至台城台守金陵顾公欲重胜防乃作玉辉之堂以延之少谷时以疾起将趋朝予乃与南洲子送之渡钱塘而还少谷子又与予期曰吾为父母赠典未获有此行行当不逺再访子于兹山以共老焉少谷入朝为礼部主事陞员外郎三载考绩推封厥父母武皇自称威武大将军镇国公欲幸泰山遂从南狩廷臣莫敢议者少谷子特为疏论其非礼竝指斥权奸之所以逢迎及廵游意外之虞词极剀切率羣僚共上之武皇怒杖之阙下或死或窜或削籍为民者而少谷子濒于死者亦几矣既而告归果再来山中又同入雁荡登天台卧龙湫华顶之间粮絶肴尽则掇山花乞僧糜以食各旬月而去既而武皇晏驾今上入继大统予与少谷子先后各被荐召少谷子又贻书于予曰今上冲年百无玩好一味恭黙诚尧舜之资也今所急者知学之臣以讲明古帝王执中之传使圣徳日新月盛然后可以责成唐虞之治今日四方征召多是林邱冲养君子今日所闗又非寻常百执事如先生者宜直处之以论思之地勿泥常格更得一二元臣鼓动其间使举朝皆相信附使有道君子得行其志积之嵗年不患先王至治不见于今日也既而闻朱御史白浦之卒则为诗哭之曰柱下朱郎成永别江东黄尉竟何求黄尉指予也以白浦常荐予故其卒而云云予出陞南京都察院分司携家过越闻少谷子陞南京刑部郎中未几改吏部郎中有书期将至越访阳明先生先生闻之喜留予之月余不至而少谷子讣至讣者少谷出经武夷陟絶巘闯阴洞不知其疲且袭寒医误用药遂病革速舆归家至家二日而卒卒年三十有九乃嵗癸未腊月晦前三日也发其藏萧然无所有敛而塟之者皆福州守汪君文盛为之也少谷子器度温厚而刚果超迈而渊宻清介不为激亢贞信不为谅执皆天资之近道者也视其貎潇洒清旷碧须莲目若神仙中人至其自励实足茹粗砺耐烦劳驰风尘其取与可以谢万钟而不顾挥千金而若芥其与人交小而语诺之间大而死生患难之际未尝或爽又每有千里命驾而不失鸡黍约之风其处家弟妹七人少孤抚之成人而竭力为之婚嫁又以其田赡族母及姑妹之孀居者又举母党之不能塟者二十二棺其居官浒墅则寛商船之税而不亏国赋治彊猾之罪以惠于良善礼部则每执典秩以赞于其长如论歴元歳差之未定日月薄蚀南北分杪之难齐皆凿凿有见足发古人之秘诚可谓超絶古往出夫风气而不可以一世一方之士目之若夫天假以年充之学问于其中庸之繇礼乐之文进于圣门诚有可观者矣惜其夀不永龄未见其止而止于斯已也所着诗文有少谷集者人以郑诗郑文称之刻行于世又有子通论道经世要谈者则録而未行配袁氏子男一曰鸣梧女四长适陈次适进士林应亮次林出次庻出俱幼应亮以予与少谷子相知最深请为传乃述而论曰古之圣贤所以济非常之业立万世之极者固其天资之絶人亦其有志而又有师友之成学问之功有以致之然则天资也立志也师友也学问也于人可缺一哉如马迁贾谊陶潜杜甫李白韩愈栁宗元欧阳修苏轼皆天资絶人惜皆无志于道又皆不遇师友之真讲明圣贤学问之功故其所成仅止于事功风节词章而已又如慧可恵能马道一吕岩张平叔白长庚亦皆天资絶人生不逢时厌世溷浊而逃于释老他有志者又皆天资有所不及所以斯道之未大光至治之未大明也岂非世运气数之使然乎今少谷子天资之美而又有其志蹉跎于世五变始有所闻而又遽止于斯其为斯道斯世之慨之憾又何如也噫
　　郑继之先生传　　　　　　　　邓原岳
　　明文章至治而一变于是作者百数十家而北地李梦阳信阳何景明吴徐祯卿及吾闽郑善夫先生最着先生字继之别号少谷山人自其初生太夫人梦日堕于怀吞之遂有身先生幼负奇质髻椎学官则已厌薄一切经生言学为古文词有声矣二十举于郷明年为治乙丑遂成进士而何景明寔直中书相得懽甚益切劘为古文词已亳州薛蕙黄州王廷陈吴郡顾璘三衢方豪东平殷云霄皆一时知名士后先至咸折节而交先生文酒过从靡间也毅皇帝初先生犹在选人纂苏松常镇实録成随丁内外艰积六年授户部广西司主事出浒墅闗讥防有法着为洁令是时中贵人方用事乱朝政先生鬰鬰不自得竟移病满三月上书请告归归则筑少谷草堂于鳌峰顔其亭曰迟清以见志交与鲜絶守令干旄往顔色先生以一童子支剥啄终无所造请诸公愈益贤之正徳十三年先生病良已起补礼部祠祭司主事守员外郎满三载考赠父母如其官尝奏改歴元事宜语甚核详经济録中毅皇帝之末年储位久虚逆藩素蓄异谋嬖人江彬及诸中贵人相左右为奸诸曺郎黄巩等以谏止南廵语侵彬彬大恨矫防杖阙下有死者先生不胜愤挟舒芬张衍庆复上疏切谏彬益怒罚跪午门已杖三十幸不死当先生罚跪时犹草疏数千言纳怀中言所以不当出状谓方豪曰死则上之无何而驾发先生诧曰已矣无所容吾言矣彼地下者其以余牖下非夫哉遂再请告归山人孙一元故与先生契分不薄先生归一元且死则间道之苕溪哭之为经纪其防浙东饶佳山水洞天石室多仙灵壑宅如禹穴天姥兰亭雁荡之属虑无不受杖屦者尝雪中逰天台褐衣笋舆吟趣甚适时顾璘方守天台闻之曰此必吾继之也亟使人邀之为盘桓竟月无何归闽有终焉之志先生故居南湖去郡城十五里而遥地稍胜先生与一二曺偶如林釴侍御傅汝舟髙瀔二山人日觞咏其中而守君汪文盛者时时屏驺从从之先生为具算器食浊醪数斗佐以杞菊汪轰饮至醉也嘉靖改元先生用荐起为南京刑部郎中寻改吏部行至建宁游武夷山大风雪为寒所中竟游归病遂抵家二日而殁年三十九耳病急犹手书郑重以遗文托髙傅二子而后暝目死之日紫气勃勃不散盖先生客天台尝语华玉明年海上紫气东来是吾观化至矣人以其语验云先生为文章泚笔立成浑防苍老大抵出入诸子而本之六经其诗以气格为主以悲壮为宗古诗乐府沿汉魏下及六朝歌行近体抵掌少陵絶句翩翩有青莲之致书法尤入神真行斟酌圣教狂草奔放纵横烂熳颠素而下弗论也间又创意防染花草丛篠恠石得象外趣然絶不名其业以此人亦鲜知者尝一晤王文成于毘陵慨然有味乎性命之学则从湛氏得其绪而力行之功取专诣非独立门户而已先生毎言经生局迹啴缓其衣多文辞而鲜实效何益于殿最乎居恒取国家掌故讲其废置所繇及利害甚晳毎郡邑有大政先生辄为决策务中机宜其所庄事者莆阳林俊司空林雅推毂之谓有大臣之器厄于年而不得售惜也林釴又言先生笃于内行婚嫁七弟妹羔雁筐篚无不自其手指出者塟母属二十余防皆假贷于子钱家其厚如此汪守君既塟先生于梅亭已编定其诗文若干巻行于世而子通经世要谈轶不传邓原岳曰余小子与郑先生不相及而于先生外孙林学宪道茂许覩先生像髯而都若神仙云其集今盛行世有知者或乃谓时非天寳位靡拾遗以无疾呻吟为先生病夫明正徳于唐天寳安取低昻哉而欲呻吟者之必赓歌也惟王元美评其诗如黄河氷凌得杜之骨庻几实録云
　　福州府志文苑传　　　　　　　林　燫
　　郑善夫字继之闽县人治十八年进士善夫弱冠登第与洛中何景明同年相切劘善属文尤长于诗七言近体兴致清逺议者或谓得杜之骨又谓正徳间闗中李梦阳摹拟少陵然犹丐膏馥自出已意为之至善夫并袭其意时非天寳地靡拾遗殆无病呻吟云善夫官终南吏部郎其同时有林釴傅汝舟林釴字克相傅汝舟字木虚其诗大抵与善夫相类釴不长于文好用奇字令人不识为工然釴所用字非素习也第临文简古诗得之日稍久或指以问釴釴亦不识也釴为御史颇为郷论所訾汝舟晩好神仙之说数出游诸名山往往与海内名流接汝舟性恬静耻干求士大夫咸以为尘表云釴举进士官至御史谪州判罢归汝舟终布衣【按何景明治十五年进士非善夫同年林文恪误矣】
　　福州府志风槩传　　　　　　　林　材
　　郑善夫字继之闽县人治乙丑进士弱冠登第授户部主事时逆瑾乱朝政善夫以病告归居六年起补礼部武宗末年嬖人江彬导上南廵杖諌官黄巩等下狱善夫上疏切諌上怒罚跪午门五日杖三十幸不死当善夫罚跪时犹草疏匿怀中谓郎中方豪曰死则上之无何驾发善夫哭曰已矣无所容吾言矣随再请告归遍游名山筑室南湖顔其堂迟清以见志嘉靖改元用荐起南京吏部郎经武夷穷歴诸峰为寒所中抵家而卒年三十九善夫工诗以气格为主忧愤时事往往发之篇章评者以为得杜之骨与李梦阳何景明相伯仲云善夫死汪文盛方守闽为营塟行其集于世
　　东越文苑传　　　　　　　　　陈鸣鹤
　　郑善夫字继之闽县人善夫髻椎学官则已厌薄经生言学为古文辞有声矣弱冠举治乙丑进士而信阳何景明时直中书得善夫甚懽益相切劘为千秋业一时名士咸折节而交善夫靡间也毅皇帝末年诸曺郎黄巩等以諌止南廵语侵嬖人江彬彬大恨矫防杖阙下有死者善夫乃率舒芬张衍庆复上疏切諌彬愈益怒罚跪午门已杖三十幸不死善夫犹草疏数千言纳怀中谓三衢方豪曰死则上之无何而驾发善夫哭曰已矣无所容吾言矣彼地下者其以余牖下非夫哉遂乞归居郡之南湖嘉靖改元用荐起南京吏部郎行至建宁游于武夷为寒所中抵家而卒年三十九卒之日紫气勃勃不散先是善夫衣褐走雪中游天台人以为神仙天台守顾璘闻之曰此必吾继之也就之良是善夫因谓璘曰明年海上紫云东来是吾观化至矣至是天台人以善夫果神仙不谬善夫为文章浑雄苍老而本之六经其诗以气格为主而多悲壮之声国朝作者世盖推徐何李郑云善夫每言经生局迹啴缓其衣多文辞而鲜实效何益于殿最故其居恒取国家掌故讲其废置所繇及利害甚晢又谈性命之学而力行之所着郑诗郑文行于世而子通及经世要谈轶不传【按经世要谈刻在性理防通谓轶不传误矣】
　　艺苑巵言　　　　　　　　　　王世贞
　　郑继之诗如氷棱石骨质劲不华又如天寳父老谈防乱事皆实际时时感慨
　　昌谷之于诗也黄鹄之于鸟琼瑶之于石松桂之于木也髙叔嗣空谷之幽兰崇庭之鼎彞也髙季廸之流畅边庭实之开丽郑继之之雄健王子衡之宏大孙太初之奇拔顾华玉之和适李賔之之通爽马仲房之华整皆其次也
　　国初习杜者凢数家华容孙宜得杜肉东郡谢榛得杜貎华州王维祯得杜一支闽州郑善夫得杜骨然就其所得亦近似耳惟梦阳具体而微
　　郑郎中善夫初不识王仪封廷相作漫兴十首中有云海内谈诗王子衡春风坐遍鲁诸生后郑卒王始知之为位而哭走使千里致奠为经其防仍刻其遗文人之爱名也如此
　　艺圃撷余　　　　　　　　　　王世懋
　　闽人家能占毕而不甚工诗国初林鸿髙廷礼唐泰軰皆称能诗号闽南十才子然出杨徐下逺甚无论季廸其后气骨棱棱差堪旗鼓中原者仅一郑善夫耳其诗虽多模杜犹是边徐薛王之亚林尚书贞恒修福志志善夫云时非天寳地靡拾遗殆无病而呻吟云至以林釴傅汝舟相伯仲又云釴与善夫颇为郷论所訾过矣善夫诗即瑕当为掩善夫虽无奇节不至作文人无行殆非实録也友人陈玊叔谓数语却中善夫之病余谓以入诗品则为雅谈入传记则伤厚道玊叔大以为然林公予早年知已独此一叚不敢傅防非特为善夫亦为七闽文人吐气也
　　【按林文恪福州志云釴为御史颇为郷论所訾未尝言及善夫也王敬美误矣】
　　诗薮　　　　　　　　　　　　胡应麟
　　当正时李何王号海内三才外如崔仲鳬康徳涵王子衡薛君采髙子业边庭实孙太初皆北人也南中惟昌谷继之华玊升之士选軰不能三之一嘉隆则惟李于鳞谢茂秦张助父北人而南自王汪外吴徐宗梁不下十数家亦再倍于北矣
　　余细阅当时诸家若仲鳬徳涵敬夫子衡诗皆非长华玊继之升之士选軰或调正格卑或格髙调僻独边廷实视诸人差为谐合
　　国琛集　　　　　　　　　　　唐　枢
　　郑善夫闽县人性疏闿无留伏为吏部郎旷志辞荣博学为古人尤长于诗义不诡于风人浩然仰頫纵游名山川其意如也正徳末以养疴终其身
　　谈艺集　　　　　　　　　　　张　炜
　　正之间豪杰彚征百余人焉其最著者李献吉何仲黙郑继之徐昌谷軰献吉雄豪壮丽如长江巨浸滔滔千里虽有枯槎败筏无妨飘荡又如龙翔虎变骇人耳目仲黙雅丽新奇如洛园一开姚魏掩映又如鳯仪韶阙麟出周郊诚希世之瑞也继之沈鬰之思慷慨之词如苍松挺秀古梅含芬又如贾生之献治安虽过于感怆终不失为识时务之俊杰焉徐昌谷渊致秀语天然独歩又如唐宗霓裳羽衣于月下嫋尔仙乐此四子者撰述备矣
　　词林人物考　　　　　　　　　王兆云
　　郑善夫字继之福州人仕至南京验封郎中气秀岩谷情发声诗虽才韵弗充而古色精言髙映霞表飘飘然有逍遥逺举之意好游名山尝入武夷雁荡峻陟冥搜都忘内顾养疴自逺逡廵郎曺乐负髙标殆轻人爵时与衢州方豪同好意泊如矣尝与友人期曰明年海上有紫气东来是吾观化至矣赴官留省道中奄殂吁亦恠也哉所着有郑诗郑文行于世虽巻帙无几人咸鳯毛麟角视之矣
　　风雅丛谈　　　　　　　　　　王应山
　　郑善夫字继之闽县人治初弱冠第进士海内词人相与颉颃仕为户部尚书郎属请告家居与郡人林釴髙瀫传汝舟郑公寅施世亨李铨李江先伯父户部文晦先樵云山人文旭倡和追随闽人复称才子王世贞评郑诗以为得杜之骨林宗伯撰郡志列文苑谓时非天寳位匪拾遗殆无病而呻吟者大不然哉郑文诗各若干巻汪守文盛刻之郡斋迩邓学宪原岳重梓之为叙论解嘲亦一快也郑诗登泰山日观峰东岳乾坤定黄河一缕分日排瀛海浪天入蓟门云鲁道伤吾志秦碑自夕曛未堪疏逺目万里正祲氛时事可知也嘉靖更化起南吏部郎中道病卒年未四十汪守塟之梅亭山先考偕诸彦过之诗云骑箕人已逺旧侣总堪悲为忆藏舟壑同扳挂劒枝草青侵曲径苔緑上穹碑日暮空山里凄然共赋诗
　　少谷遗音巻跋　　　　　　　　傅汝舟
　　曾记少谷作此巻谓髙子吾字虽未通神已是超凡入圣矣今观信然其最后章缺人字髙子强余足之笔力相去甚逺于乎少谷死几十年矣余学不加进于一节之小尚不能及况敢望其他耶抚巻怆然
　　又　　　　　　　　　　　　　张　诗
　　张诗曰嗟嗟伤哉余安重视我少谷子之诗翰乎少谷子为人忠诚仁智俊极文辞交游徧海内诸贤而比能于少谷子殊鲜然卒之年不及四十者予尝闻天夀仁人而夭脆薄劣独少谷子不夀何哉独少谷子不夀何哉乃挥涕掩巻以归髙子
　　又　　　　　　　　　　　　　马明衡
　　呜呼此少谷绝笔也少谷临殁之时书数纸付髙子其末篇缺数字余谛观之其神妙变化较之平时之作逺甚少谷亦甚自得也少谷负大才薄宦逹而躭山林其静中充养完粹故其晩年所进如此藏之者与观之者毋徒以其艺之工而已也





　　少谷集巻二十三
　　钦定四库全书
　　少谷集巻二十四
　　附録中
　　题序类
　　题少谷先生遗稿　　　　　　　方　豪
　　少谷先生诗文若干巻往汪郡守刻之流海内矣独经世要谈子通论道未行余闻先生疾革叹曰诗文小技害道而吾为之吾悔之矣向非石龙南洲二公忠诲夹持吾有出头时耶是稿索居时随得而漫録者固芜稿矣今巳矣夫吾死之后可寄此于应黄为黜疵存醇藏之少谷山使不殒吾晩暮之志朋友讲学之功或异日得自表于世死固乐哉可分是编为上下巻曰经世要谈曰子通论道云悲夫
　　少谷先生集序　　　　　　　　邱齐云
　　国朝正间北地李崆峒以古文辞倡海内而一时属和如晋安郑少谷者实与伯仲故谈艺之士褎然以二先生为称首云不佞生也晩未及其门逮官民部阅往牒乃知二公咸用是官起家也于是从署中筑吾兼亭日取二公诗文读之仍作一诗见意亡何闻而和之者数百篇不可知世有同声哉去嵗出守潮谒督学使者碧林先生于岭南手授郑先生诗文曰是编尔向所读者盍梓以传不佞喜甚归付之梓人阅月毕工窃念之先生何如人哉振衣图南遡游漠北声光奕奕流着海宇乃遭时不吊抗疏削迹中间颠沛流离日晏未炊然皆处之泰然不少见于顔色至于泉石之事君自以为为政若而人也岂直一乡一世之士哉嗟夫以彼其才使之际清明悉泄所蕴借未必不追踪姚张以收黼黻之功乃龃龉郎署之间不得一日安其位而行其志竟沦落以死也悲矣然亦以此故得肆力于诗文从今观之浑乎若璞澹乎若太羮之味森乎若发武库而莫可穷状也其诗或感激世变时遇幽忧一切规法少陵至晩年之作又能齐生死一常变彷佛于南华逍遥之风盖浸浸乎泽于道徳者矣此之为业天壤俱敝也假令台鼎足重先生乎王元美曰继之之雄健如黄河积氷寒色千仭又如石骨巉巗俯入幽涧知言哉今督学君于先生为甥家学渊源爱而传之宜也昔者王仪封初不识先生及卒之日千里遣使纪纲其防事仍刻其遗文夫世之士有能使素所未识之士一旦身死之后而慕之若此者乎其非声音笑貎之力也必矣则兹督学君之梓以传尤非私于先生可知矣李集有全刻乃先生诗文旧无伦今彚而辑之得二十九巻复以先生墓碑与挽诗及诸公序文为附録一巻
　　题少谷文集　　　　　　　　　　林　俊
　　余亡慧执故滞真无足世道系也居闲处独谬意作古文词取六经传记秦汉而上书谬读之亦谬効之竟无得其大都如航广川茫然津涯捕风影无所得镂脂刻氷负成劳于工巧又如宿留东莱凡骨未蜕身固在此也今年年六十六倦以老矣榕人郑少谷继之齿后余以倍悟独前庚申余过其诸祖藩叅建中少谷尚少语余忘之矣嗣是少谷文日起伸缩两仪颠倒万化轮古今而上下翫弄作者于掌股之间羣喧就寂灵响効职溯典坟宗风雅出入庄骚以直附左氏超凡突诣易吾难如此也蜩与鸴鸠决起而飞枪榆枋鹏抟扶揺而上者九万里凡马挝策不尽一舍一日千里国马固能之物诸天异也抑风之积不厚则其负大翼无力鹏独运乎哉马食日尽粟一石则饱饱则力而材美外见少谷将无是之遭欤善自爱哉少谷袖稿来云庄商略其臧否驳纯以订所学噫子实惠我恶置我一喙哉无已则有告焉文寄道者也韩子踔絶奫澄千状万态而卒泽于道徳仁义炳如也少谷善自爱哉余将焚笔瘗砚以荅子一篇遂强疾仄枕书为别
　　题少谷文集后　　　　　　　　林　釴
　　郑子坐余于少谷草堂与论今古之圣贤旷絶于世之伤岐徳与文圣邱贤轲徳文称矣后轲之愈愈视轲则愈固弗若矣圣贤同不同如此其旷絶也已世之遫弊尽人以词夫斧藻其词徳之藻矣词藻寔僻荡徳藻寔餙华僻荡餙华时之然也柰之何其弗伤也故曰天下有道则行有枝叶天下无道则词有枝叶夫行有枝叶者根本盛而条逹也词有枝叶者芜词曼说佻巧者之浅是故豪杰之兴者世责之頼也郑子其身之自根本而逹未彊而负望于天下天下之知郑子者唯曰其能通乎古之词矣呜呼郑子无通于古之道欤古之道不为利回不为义疚守道如守官是故郑子之成也于今之樊桥然而反之正以词尽人不亦鋭乎使未有树是市人舜裳予决其否也信乎郑子者于今诚旷絶也况树乎后者其又膴焉耶余从而卜之也余奚张之哉
　　题少谷文集后　　　　　　　　黄　巩
　　传曰文以足言言以足志不言谁知其志余友少谷久矣读其近稿乃始得其才识之髙意度之广更歴之久且熟也乡之知吾少谷不犹浅乎繇是观之世之人欲以片言而决防里一倾盖而尽得其生者皆非也虽然少谷之所以自见于世者殆不止此余也又奚足以知之
　　题少谷文集后　　　　　　　　殷云霄
　　六经之文天也诸子山川草木也钜纎丑正不伦亦各有生意矣下此直绘画耳继之知文者因以问之
</div>
    <div class="pagination">
<a href="少谷集_page30.html">上一页</a><span>...</span><a href="少谷集_page26.html">26</a><a href="少谷集_page27.html">27</a><a href="少谷集_page28.html">28</a><a href="少谷集_page29.html">29</a><a href="少谷集_page30.html">30</a><span class="current-page">31</span><a href="少谷集_page32.html">32</a><a href="少谷集_page33.html">33</a><a href="少谷集_page34.html">34</a><a href="少谷集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
