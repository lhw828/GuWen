<!DOCTYPE html>
<html>
<head>
    <meta charset="UTF-8">
    <title>攻媿集 - 第 69 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 69 页/共 78 页</h1>
    <div class="content">　　立皇太子祭诸庙祝文【以下代温州守】
　　皇帝惟宗祧之重豫建太子以固国本爰推恩沛惠绥万方凡郡国大小之神有功及民者命长吏咸致敬焉惟神庙食兹土法应得祀谨涓吉辰【一作谨遣某官】奉酒醴牲牢以荐馨香神之听之相我千里之民自今无或有旱潦疫疠之灾仰以答上之赐俯以为邦人之休顾不在兹乎
　　海神庙祈谢祝文
　　祈雨五首
　　惟神相唐若旱作霖精爽凛然庙食歳深民以旱告吏实疚心洁斋致祷罔或弗钦愿沛膏泽视古犹今庶几叹愁变为讴吟
　　海邦之民神所劳骄阳伤农下无告吏实不肖心是悼三日再渎神勿躁旱魃既虐风亦暴吹云使醨气不冒平畴良苖日就燥安得上天隂雨膏神兮至灵随所祷牲牢馨香敢忘报
　　夏旱致祷神既应之骄阳复兴实慙再渎暑气日甚嘉谷将槁吏无所告惟神是求愿为甘露迄成歳事灵应益彰报敢后哉
　　顷歳夏旱秋而得雨农功虽失尚收桑榆惟今之灾秋晚未巳千里内外日以告病间有火惊无敢安处麦不入土后日可忧渎神再三顾岂得已愿为膏泽捄此疲氓
　　三时务农以神为命雨旸不若随祷辄应农事既闲人亦少休旱暵吿病惟神之求连甍而居甘井枯竭宜寒而燠疫疠将孽神芘斯民尚听祷祈三日之霖拱而竢之
　　迎神像行道祈雨
　　旱灾致祷虽日造于灵祠甘澍愆期意尚亏于旧礼愿同佛像周厯郡城列处黄堂慰万众瞻依之切悉裒缁侣尽六时讽呗之勤庶神力之益彰俾雨师之速应人所欲者神其听之
　　谢雨四首
　　夏旱而雨功归于神神安厥居盖亦未防秋阳为虐于于复来不以为凟而不我听三日之泽如响应声苖兴勃然一稔可待神之赐也敢谓偶然敬拜于庭神其来格
　　神居是邦民之司命曰雨曰旸来祷必应亢旱既久千里告病迎处黄堂用彰礼敬人心惶惶神实来听以隂以雨不俟雩禜肃神之归如初之迎掲防妥灵牲酒斯盛或言海气则风之证祈佑农功俾终有庆
　　秋日亢阳正此无告海风助虐其何以堪吏之不徳不能销去精祈未既灵贶已昭神之爱民若父于子随祷而应是焉可诬尚请于朝以伸阳报
　　旱灾之余人心易恐雨小不应千里嗷嗷所不甚恐惟神是恃卫公精爽凛然如生膏泽所霑阖境告足率属来谢其敢不防尚冀时若以汔稔歳
　　祈晴二首
　　惟神庙食之久于民有功曰雨曰旸调护无爽吏政实愆致此隂沴雨雪不已欲耕未能怨咨无告惟神是赖毋以吏故而害于民廓清顽隂使遂开霁吏敢不勉重为神羞
　　春耕欲雨多则告病人既无厌神亦难应然念此邦倚神为命滛霖未巳隂沴日甚嘉种不蘖汨于深泞东作茍失曷为农庆日在甲子占匪休证驱斥雨师惟神之令有祷于兹神其来听
　　谢晴
　　春霖太甚良农病之吏求于神日俟嘉应上勤宵旰徳音四驰曾不淹辰廓清氛翳回视四野物物昭苏神实相唐功着千载燮调之妙又及我朝曰雨曰旸尚期终惠
　　祈雨雪
　　惟兹东嘉歳事屡愆神厚其赐书大有年农隙而旱敢渎神听泉竭麦枯人亦告病歳云暮矣暖然如春又恐疫疠重困吾民立云滃兴密雪交下益以霡霂润及原野是在明神不劳余力倘终芘之何以报徳
　　谢雪
　　冬温不雨为嗣歳忧致祷于神灵应如响微雪欲作先集于霰报神之赐庸有既乎
　　发海舟
　　郡祗天子命遣巨舰数十艘由海道以戌四明惟神庙食此邦灵应如响愿隂相之俾往来鲸波如乗安流无有惊畏则所以报神者敢怠哉
　　禳谢风三首
　　永嘉灾荒首尾十年今歳之稔近所无有时旸时雨神赐实宏秋霖未巳害我穑事积隂之久或致风穷民易惊愁叹相属垂成之赐惟神是依驱除云师使见白日风伯退听鸣条不闻倘终惠之其敢忘报
　　鲁有爰居止于东门展禽曰今其有灾乎是歳也海多大风先事之占有可信者此邦歳苦风邦人畏甚春有飞雪以秋为期暑雨未休深恐驯致惟神灵响千里具依是用祗谒祠下豫罄邱祷曰旸曰雨神已佑之于前其终惠之汔我穑事
　　吏实不肖无功于民神曷芘之随祷辄应反风之感虽曰偶然如神之灵答贶昭甚震风凌雨一夕扫除祗谢祠庭其敢不恪
　　龙女庙祈雨祝文二首
　　旱潦有数天实为之千里之润神实司之歳以旱告将困吾民天高难谌用求于神幽蛰奋起霈然膏泽俾成丰年何以报徳
　　灵贶在民庙食久矣灵虽不渝祠则甚圯旱祷未答或其在是吏职养民视饥犹已神相于幽休戚共只愿嘘云沛泽千里何以报神葺祠旧址丹青相辉栋宇丰侈神之听之誓有如水
　　二龙潭请圣水祝文
　　歳以旱告靡神不举百谷方仰于膏雨神龙犹卧于灵湫爰遣属僚修郡故事仍将缁流讽呗致祷挹彼注兹虽曰圣水一勺之多赋灵于中端如泰山肤寸之润三日之霖将于此乎求之神尚肯来慰此渇望
　　迎四龙王行道祝文
　　深山大泽是生神龙旱魃为灾迎之幽宫圣水一勺神在其中甘霖未施吏罔措躬旗旄幡幢往从绀容愿驱妖沴回禄祝融愿呼羣灵屏翳丰隆尊居黄堂指麾成功膏雨浪浪黍苖芃芃策勲而归报神何穷
　　巾子山龙潭请圣水祝文
　　记曰天降时雨山川出云然惟神龙所居则肤寸之云雨輙应之郡苦亢旱祈禬之礼徧于羣神云出相望膏泽未下窃惟巾子山一郡之望真龙之所居也谨命县大夫修敬灵湫勺圣水以伸诚祷愿兴云霓沛以甘雨以慰渇想以苏千里以示神应于无穷不其休哉
　　九龙潭请圣水祝文
　　神龙之居实为灵山旱忧吾民神不得闲从人之来奋起幽蛰来即公堂杯水可挹云四兴千亩含滋为此泽者非神而谁求之于初万目所瞩于以将之其敢不肃神乎既居愿安幽宫节宣雨旸相予屡丰
　　平水王祷旱祝文
　　亢阳为虐方忧诚祷之未孚故老有言始悟灵神之在迩谓护国通天之号有济民惠物之功比歳以来幽祠寖废既上雨旁风之未免何西厢东序之足观虽吏民已谨于祈禳而守宰久愆于礼敬旱既太甚咎或在兹闻之惕然其敢寜止爰陈菲奠来谒明灵伏愿矜小己之寡闻悯斯人之无告沛乎百里之润为之三日之霖誓率耄倪益谨牲牢之报且令栋宇聿观轮奂之新
　　郭先生庙祈雨祝文
　　维兹斗城先生卜之厯千百年民用安之亢阳有祷神又听之庙貌之崇后其图之
　　祭勾芒神祝文二首
　　正月惟闰既望始春甘雨霡霂土膏坟兴祀牛于门协气是迎司我穑事惟帝与神歆此菲奠用介丰登维时发春盛徳在木帝实主之神实辅之乃祀土牛用介穑事其尚居歆以迄康年
　　春赛诸庙祝文
　　惟神功利及物庙食此邦维暮之春聿修歳祀涓辰致洁徼福于民神之听之惠我无疆
　　毕文简公祠堂奉安祝文【台州】
　　兴国之初台为王土擢公朝行首绾郡组宣畅皇风蠲除虐赋去厯华途为公室辅遗爱一方美谈千古君子人欤章圣天语乃昔尤侯建祠黉宇遗像未设阙典思举传之番易冠佩容与道貌睟然争先快覩钥去二百年叨继前武敢曰尚友庶防趋步于以奠之掲示仪矩曰士曰民惟敬惟慕
　　乡校序拜奠谒祝文【代乡人】
　　先圣
　　夫子于乡恂恂为先乡人饮酒后杖者出正月之吉敬拜殿庭退序长防仰遵圣训兹与乡人饮酒以齿谨以清酌荐笾式陈明献
　　兖国公
　　惟公亚圣苦孔之卓非礼勿动不改其乐愿言晞之敬拜于学兹与乡人饮酒以齿释菜于先圣谨以荐笾之礼配陈明祀
　　邹国公
　　学以明伦孝悌具申徐行后长舜予何人乡党尚齿遗言是遵兹与乡人饮酒以齿释菜于先圣谨以荐笾之礼配陈明祀




　　攻媿集巻八十二
　　钦定四库全书
　　攻媿集卷八十三
　　宋　楼钥　撰
　　祭文
　　孝宗皇帝灵驾发引祭文【同侍从】
　　维绍熙五年嵗次甲寅十有一月戊子朔十五日壬寅具位臣某等伏覩哲文神武成孝皇帝灵驾发引臣某等谨于道左恭陈薄奠攀慕龙輴臣等谨泣血顿首死罪言曰恭惟尊号皇帝道全徳备仁熟义丰列圣储休承艺祖神明之胄中兴垂统绍髙宗揖逊之传亶超今冠古之资妙旋干转坤之略髙出百王之表规恢亿载之图若孝徳之大成葢圣人之未有永惟四海之养仰奉两宫之欢以万乘之尊躬行舜慕以三年之久亲执尧丧释神器以不疑事慈闱而尽礼方且凝神泰极介寿无疆乘飇驭以上宾攀龙髯而何及千官号恸兆姓悲摧兹当同轨之期既庀因山之役臣等叨尘班列夙荷生成痛灵驾之莫囘俯涛江而欲济同倾丹悃敢荐芹诚臣等无任号天摧絶哀慕感切之至臣等泣血顿首死罪谨
　　祭龚参政【茂良】
　　呜呼哀哉先生之生殆不偶然先生之用人则望焉先生之贬自古有此先生之亡则天道亦不可知矣呜呼哀哉尚何言哉圣度如天斥者多还使先生少须臾毋死且少北矣而何朝露之遽先呜呼祸福之变处之晏如疾在血脉而居非人之所居以马伏波之坚壮犹不堪飞鸢之堕况爱嫡埋玉之痛虽有铁心石肠能无动乎斯人也而有斯祸兹非命夫兹非命夫钥受知先生十有七年出入东閤托身陶甄既惊叹于云亡又哀夫父子之相随于九原也闻旅榇之言归愧生刍之阙然向风一恸有泪彻泉
　　祭谢枢密【廓然　同寺监丞簿】
　　丹丘之境上应泰阶名徳辈出未跻公台惟公特起抱负竒才遇事风生游刃恢恢一言寤主风云壮懐含香兰省峩豸栢台言聴諌行天顔屡开青霄直上富贵鼎来洪枢运动大政参陪谓当自此麴糵盐梅天乎不淑梁壊山頽上意震悼生荣死哀某等叨列周行屡登翘材剑佩俨然公安在哉乃列斯殽乃酌斯罍失辞一恸我肠九回
　　祭王丞相【淮　同郎官】
　　呜呼鲁公气备才全结知三朝运逢半千绍兴之季已任谏垣敭厯中外再归日边巍巍夀皇尤急亲贤知公日深擢之迩聮忧国孜孜爱君拳拳无喜无愠不党不偏若不胜衣似不能言临机辄断得君最专爱惜名器避逺势权旁求髦俊坐镇浮儇其崇如山其澄如渊宰辅七府十有四年弥缝藏用海内晏然缛仪大典奉以周旋无器可名靡劳弗宣经纶未究精力未愆名遂身退来归林泉舜亦命禹龙飞御天甘盘旧学盍归帝前上意倾属虚左待旃呜呼庆门多故天命不延嬴博痛念风木悲纒竟不胜丧一病弗痊两宫震悼四方惊传某等叨列郎吏久与陶甄絶望衮衣阻拜新阡敬以菲奠逺致几筵矢哀以词有泪如川
　　祭罗枢密【防】
　　呜呼天之生才足用一世如公之生为国之瑞气劲而和色温而厉立登要津以学自致年不可及众惟大器亹亹九迁逼以富贵而公谦虚得宠思畏乐善贪贤惟恐弗至公尔忘私力捄时弊忧深思逺语辄歔欷论事剀切无所顾忌退省其私不改端粹谓如若人宜居大位上以旧学眷宠尤异擢贰西枢望以经济才五浃旬一疾而逝天胡不仁孰主张是赋以宏才登之两地乃遽夺之哀哉殄瘁平生无玷俯仰何媿母方逺归子不及侍公之赍恨有此一二某等仕同班列情均兄弟同寅协恭相勉忠义比日扈从尚得聨骑一宿九原惊悼丧气潭府方新贺吊相继矢词寓哀痛哭流涕
　　祭赵观文【彦逾】
　　惟我朝之天族兮分银潢于仙源极富贵于承平兮盛人才于瓞之緜仰高帝之子孙兮固龙种之不凡惟我公尤为杰出兮掇儒科于妙年初小试于簿领兮腾政誉于瀛壖葺水利于不朽兮两舟之济人不知其防千由宰县以佐郡兮声名上彻于细毡阜陵畀以三辅兮蔼遗爱之流传上不畏于强御兮下抚恤于黎元鉏积蠧之狡穴兮伸累载之幽寃将使指于诸道兮振风采于两川一介不轻取予兮信靡劳之弗宣出藩入从兮擢文章之迩联当绍熙之末年兮鲠论至于骈肩公实领袖于时髦兮心铁石而愈坚剧羣情之危疑兮方忧夫杞国之天发大计于丹衷兮皇天后土实临公之一言彼颂梁公之取日兮谓咸池与虞渊未若公之善断兮定防于万众之先进忠谋于长乐兮又从容于平勃之间覩大明之继升兮措世于泰山之安无官可以酬公兮视政路之清班伟君子之劳谦兮推勲名而弗专望蜀道而再登兮兼制阃于帅垣服袍带而携琴兮追轨躅于赵张之贤方谗邪之竞起兮若蜩螗之羣喧驰睿旨于万里兮俾书龙飞之末与颠陷宗臣于罔测兮将于此而求旃孰知公方平心直笔以进兮无一语之党偏守陪都之管钥兮归佚于橰闲繙万书以自适兮若将终其身焉痛妖孽之肆行兮裒凶鞠顽而盗大权又妄兴于兵端兮致涂炭于三边公虽身在外兮切忧时而拳拳豁天地之开辟兮更汉化而改起大老于海濵兮询黄而罔愆屈故事而不得共政兮为帝师于经筵俄引疾以吿归兮返锦里而名全犹荐贤以报上兮又开东宫之新编曾经济之未究兮忽一疾而不痊邦国为之殄瘁兮惟我十倍于哀纒怅登门之虽晚兮幸接武于甘泉顷丐外而投闲兮亦来问舍以求田登百尺之楼兮十载奉公以周旋约五日以往还兮澹若水而无闲然酒三行而棊再战兮望之者或以为仙时抵掌以剧谈兮若相和之篪壎忝赐环之同日兮祖生先我而着鞭我方困于沈疴兮尚踸踔而蹒跚陪露门之进读兮又聨镳于九阍公既扁舟而东下兮谓将相随而出闗乃匏系而不得去兮徒尺书之翩翩谓独居而无偶兮幸蚤归而毋留连荷公之心相知兮梦曰绕乎故园何天之不慗遗兮弃尘区而蜕蝉念吾母之窀穸兮公之赐及乎九原感二子之受知兮正礼举于后而公山举于前繄龙门之高峻兮殆吾父子之宿縁何云翰之未干兮惊身世之遽迁寄薄奠于繐帷兮惨东望之风烟尚乞身以挂冠兮期执绋于南阳之阡相距才四岁兮亦岂久于人寰爰矢心以致辞兮洒哀涕之潺湲
　　又【塟事】
　　惟公操厉冰霜忠贯日月东西惟命险夷一节求之古人葢以安社稷为悦者也功成不居橰闲道尊更化还朝进读露门人望所归尚秉政机难进易退竟歌式微送公江干欲随出闗匏系于兹梦寐故山寄声促归相从暮年我未得去公已登仙疾不及问丧不得恸尚期执绋少展悲痛抗章乞身六请未俞闻公窀穸哀不足而媿有余亟遣长孙往致刍奠东望佳城老泪如溅
　　祭赵侍郎【粹中】
　　呜呼惟公族糸盛于山东貂蝉风烈衣冠所宗建炎南渡名胜昂颙源深流逺古今贯通父子兄弟师友磨砻惟公问学俊气如虹词场策勲雁行雝雝一登朝班雅望已崇上嗟见晚眷意日隆年除嵗迁龙飞云从容台道山螭坳储宫琐闱批敕仇然献忠天官铨综奸一空论议从厚古人追踪遇事敢言执节始终煌煌艺祖配天其功东向之议公论所同引经据古昭若发蒙言虽未用后当折衷出守池阳吏凛民雍自兹倦游冥冥飞鸿僧坊萧瑟暮鼓晨钟人不堪处公方冲融巻不去手图书横纵顔筋栁骨翰墨尤工一觞一咏其乐无穷四明尚齿犹存古风虽有乡老亦赖寓公公居其间俯首鞠躬人化其徳事之滋恭庆霈既颁尽还故封宜对宣室自兹登庸胡为小疾乐石弗攻一朝倾摧如千丈松某等辱居里闾许入社中登临歗歌樽酒从容回首不堪顿失两翁遗像俨然素发方瞳有酒既旨有殽斯丰公乎来乎泪如奔洪
　　祭莫侍郎【叔光】
　　呜呼国之用贤夫岂易然成徳如公而夀不延禀资中和宅心静渊决科者三其勇无前朝行恂恂似不能言义有不可论正而坚璧水道山柱史掖垣扬厯清华斤斤十年直如朱丝思若涌泉简知益深擢居右铨进也未央何疾之绵方将引归朝露忽先一子秀发衣鉢有传公固无憾人谁舍旃矧如我辈俱忝官聮不见防何遽惊蜕蝉相率来奠尚陈豆笾公能来乎有泪如川
　　祭陈阁学【居仁】
　　惟公少驰隽声晚以文鸣徳望寖隆俊伟光明海内孰不知仰而知公之深者非至亲不得其真情葢公之性资浑然天成如浑金与璞玉器用莫得而名故人知其坦荡荡而不知其日用之矩矱人知其无不可而不知其胸中之渭泾其治郡也但见惠利之及物而孰知锄奸之若谈笑其立朝也但见文章之经国而孰知献纳之出于忠诚以是举世称其长者士夫以为仪刑周旋五州有衰之爱盾之畏出入四朝有惠之和夷之清呜呼人不为不知而知之不尽才不为不用而用之未盈可以穆天縡而谋王体可以运枢极而秉钧衡于皇孝宗知公至矣谓使是人而坐庙堂自然安靖而和平大哉王言大用之意已形天胡啬之殊迁之命交臂而失十年外庸身益逺于昕廷皇上趣归既及帝京众心颙颙谓今必用矣而一疾困之身欲进而不能君门咫尺而成万里舟欲至而风引去于蓬瀛奉祠而归人已觖望犹庶防复起而为苍生岂知到家才越信宿而千丈之松已倾矣亲党为之恸哭逺迩于焉叹惊天苍苍而难问遂将埋玉璧于泉扄耶钥生长外家小公九龄挹丛桂之芳润攀紫薇之余英相与事诸舅如诸父而中外亲密如一门之弟兄卒不欵于情话徒追痛于幽冥朗朗百间可以安享于上夀乃不得一日之宁登虚堂而进拜怅遗像于丹青衔悲送公郁郁佳城举一觞而致奠不知涕泪之交横也
　　祭史敷文【弥正】
　　八行之孙三公之子术业傅家公实是似小试词场再拔其萃才名已昭所欠一第入丞大农兰省摄事持节拥麾所至可纪太师年高贰卿即世相公煌煌惟公是倚拂衣赋归一则以喜周旋数年先意承志一旦执丧不堪哀毁窀穸之奉杖而后起遂抱沈疴忽若蝉蜕使假嵗年顾何止此呜呼长才葢棺已矣【某】等托契素深游从晩嵗持宪者五遽隔生死存诚觞豆兹乃来祭感今念昔相向出涕
　　祭王侍御【伯庠】
　　呜呼公之学术能世其家公之操履终始无瑕出遇圣明风云千载正色立朝藜藿不采退居里门善刀而藏天子念之起殿大邦防子万里萧然一舸尚无图书安问蜀货一来东嘉益见真清爱民戢奸郡政向成公病已侵公志益壮孜孜于民以至属纩闾里相吊老稺涕洟正人云亡善类畴依精爽如生尚歆薄奠奉公之丧不敢不勉
　　又【同官】
　　惟公少年有场屋声晩登霜台四方威名出入蜀门清节著称凡我士夫想望典刑一闻公来奔走出迎待人之谦与人之诚相顾叹仰如见古人孰不自勉以事父兄郡政一行风采已新庭讼无留日益精明恂恂拊摩薰然慈仁时济以猛宿奸震惊博洽谅直如刘更生刚正亷介如宋广平此真吏师所愿奉承盛徳如公宜百其龄天胡不仁夺我老成饮泣巷哭嗟叹相闻矧在僚吏若何为情巵酒未酹悲涕先倾
　　又【路祭】
　　呜呼公之来兮双旌纷马舆兮往迎公之去兮丹旐惨千里兮相吊曾日月兮防何乐何少兮哀多欲攀辕兮执绋变欢谣兮悲歌嗟若人兮宜久蹇何为兮中夀巷哭兮失声纷雨泪兮如溜设祖祭兮道周奠单杯兮泣柩瞻望兮弗及此恨兮何究甘棠兮岘碑尚千载兮不朽
　　祭薛寺正【季宣】
　　呜呼天之不佑斯文耶如公之道学而施不昌天之未欲平治耶如公之宏才而用不彰议论之醇操履之刚根六经而贯百氏阐微言而蹈大方破千载利欲之谬妄扫诸儒章句之披猖葢书无不通事无不练一话一言皆絶人意表横骛别驱穷极幼眇而究其旨归贯之以一初无相去之寻常施之政事着之文章真所谓不见其短又恶知其所长者也斯人也而不及中夀福善祸滛之道奈何乎苍苍呜呼公之声名海内所尊然形之于外者不茍徇乎衰俗之见蕴之于中者人亦莫究其所存故不知者以为徒刚而已尔而知之者亦惟称其直谅而多闻知公之深不过防人言之则大而似夸矣尚何言哉相向而哭失声者葢尝登公之门者也巵酒之奠相与悼善类之不幸一哀而出涕又何止为薛使君而已耶
　　又【辞灵】
　　钥登门最晚受知独深人之云亡百身何赎解组东去莫预执绋英爽如生谅歆菲诚知己之报嗟无及矣尚行所知毋羞九原泪尽辞穷呜呼哀哉
</div>
    <div class="pagination">
<a href="攻媿集_page68.html">上一页</a><span>...</span><a href="攻媿集_page64.html">64</a><a href="攻媿集_page65.html">65</a><a href="攻媿集_page66.html">66</a><a href="攻媿集_page67.html">67</a><a href="攻媿集_page68.html">68</a><span class="current-page">69</span><a href="攻媿集_page70.html">70</a><a href="攻媿集_page71.html">71</a><a href="攻媿集_page72.html">72</a><a href="攻媿集_page73.html">73</a><a href="攻媿集_page74.html">74</a><span>...</span><a href="攻媿集_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
