<!DOCTYPE html>
<html>
<head>
    <meta charset="UTF-8">
    <title>华阳集（宋王珪） - 第 40 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋王珪） - 第 40 页/共 44 页</h1>
    <div class="content">














　　钦定四库全书
　　华阳集巻五十二　　　　　宋　王珪　撰墓志铭
　　秘书省著作佐郎郑君墓志铭
　　太尉郑文肃公生子五人君其长君也少而爽悟好学与羣士角试于有司而名常在选中于是借借有称于士大夫间初以父任为将作监主簿监在京进奏院嵗余签署镇江军节度判官公事方西边用兵文肃总帅关中军求从膝下间或先事陈画文肃尝竒之文肃敛族人之丧将葬吴中以抚边不得行乃命君昼夜东还君尽力以襄厥事亲疎咸多其谊知常州宜兴县浙西诸县独宜兴为富繁而其田素污下属甚雨溪流暴溢浸没室庐舟行田中郡从事按田且贷赋租之半君喟然曰民罹水患至于艰食将仰给公上吾长百里乃重民困邪即以状白转运使转运使奏悉蠲之是嵗谷价翔起邑无流庸今犹见思县有学处早制陋讲肄无所容君为度髙明地易而新之像严以尊堂邃以隆又列斋舍于其旁于是春秋释奠簋笾篚彛灿然靡不适礼之中邑人之为学者驩然相趋朝夕讲劘其间其后以文学中科者连牓不絶外艰服除召试学士院当是时朝廷患贵执之人数奸试以希恩于是遣中贵人鎻学士院又命右正言直集贤院贾黯封弥誊録如礼部考格既而被绌者逾半而署君文优等君既赐科自太常寺太祝除光禄寺丞知杭州钱塘县县之西河环三十里其下溉民田数千顷旁为富人规广亭圃嵗以寘防先是文肃当郡时按唐旧记发境内夫辟复故隄以导湖利文肃既去且久事寖弛乡所占地又或广之君始至召竝湖富人立庭下一旦还没其所侵民今享利不穷迁秘书省著作佐郎代还通判瀛州以母忧不赴君执丧哀戚甚因而得疾嘉祐五年正月二十四日遂卒于毗陵年四十君讳民彛字徳常家世吴郡人天性纯笃外和内介接朋友以诚故久而人益亲之其趋人之急惟恐其不逮安节蹈中靡追时好丞相夏英公留守西都首辟君府下君闻乃曰我大臣子奋不繇事业将縁诸公之门以苟进邪纳还诏书平居穷味经史返复不倦其所为文词温丽殊可爱方太夫人无恙时与诸弟奉觞堂上和乐申申终日不相舍去惟是孝友以承其家吴人弛放夸浮而薄骨肉之恩闻郑氏之风亦可以少劝矣予与君有姻旧尝嘉其夷雅自逹有君子之尚以为资厚者其享逺不幸卒不得发所蕴于时虽然岂不裕厥后乎曽祖延绍大理评事赠太子太傅祖文遂婺州节度廵官赠太师中书令考戬宣徽北院使奉国军节度使判并州赠太尉諡文肃妣李氏封丹阳郡夫人娶叶氏翰林学士清臣之女先君二年以亡子曰估曰佾曰倜并太常寺太祝曰倚曰傅曰佸一女幼其年四月二十六日甲申葬于苏州吴县太平乡横仙源文肃大墓之南铭曰蹶也御靡调兮隳也筑靡完兮嗟嗟子之至然兮其谁与咎之归兮
　　宗室金紫光禄大夫检校国子祭酒行太子右清道率府率兼御史大夫上轻车都尉赠右领军卫将军墓志铭
　　皇祐元年四月九日皇侄孙太子右清道率府率世迈终于睦亲之邸享年二十四天子闻讣闵恻遣中贵人防丧加赙而宠以右领军卫将军之绂越嘉祐五年冬将从濮王葬于河南永安之原申诏词臣条次其行而镵于石领军字仲逺系出太祖皇帝共曽祖讳徳芳潭康恵王祖讳惟能集庆军节度观察留后南康郡公父从古右卫大将军蕲州防御使安国公母京兆郡君宋氏领军生而警秀方髫齓时已自崭然不复与羣儿戯甫九嵗才胜衣入预晨谒綷缨繠佩煇如也自右班殿直累迁太子右清道率府率娶刘氏内殿承防閤门祗永寜之女二男曰令昶太子右监门率府副率蚤卒曰令谖太子右内率府副率三女一巳夭余尚幼领军处贵游间夷雅畏饬能自倾下后房无竽瑟之音平居宴坐以讽咏自适雅善笔札遒劲精婉包虞永兴之法盖尝以所书奏御于上深被奨叹至性孝谨凡获赉予必归之亲庭未尝敢私比疾且革父母往视之感泣辞诀初无他语第以养亲之日短为恨斯可哀也巳其葬十月乙酉之吉铭曰天室之系徳茂源逺懿哉领军幼钟恵警九嵗奉朝进退恂然献书于前帝为改观胡祐不遐而遘沦阏勒铭垂休其载勿絶
　　宗室金紫光禄大夫检校太子宾客左监门卫大将军使持节昭州诸军事昭州刺史兼御史大夫上防军天水郡开国公食邑二千二百户赠金州观察使安康侯墓志铭
　　太宗皇帝之曽孙讳宗黙字潜真于上为诸侄恭宪潞王讳元佐之孙恭懿平阳郡王讳允升之子初命为右侍禁歴东头供奉官景祐中上以宗属名秩未称遂改左千牛卫将军又迁左监门卫大将军明堂祀成加昭州刺史丁母夫人丧创钜毁深因而遘疾遽以不起闻实皇祐六年二月三十日也天子恤然不视朝礼赙逾等以金州观察使安康侯章韨告其第勅内侍典丧权厝于国门普济之佛舍享年三十有七侯为人性谦靖未尝忤于人虽生富贵而乐善好古意泊如也间因退朝率羣从子弟陈诗书以为戒其事父母孝谨发于天资宗族称其贤母崇国夫人王氏娶钱氏吴兴君柔明知礼以宜其家子男二人仲倕右千牛卫将军敏而乡文次早亡女一人适内殿崇班閤门祗郭士逸孙男一人士阮右内率府副率嘉祐五年十月乙酉葬于河南永安之原臣职与辞禁承诏以铭铭曰皇宗福流者遐宜尔贤子而祚而家才也不淑茫昧孰质篆此铭章以告幽室
　　宗室金紫光禄大夫检校太子宾客左屯卫大将军使持节温州军事温州刺史充本州团练使兼御史大夫上柱国天水郡开国公食邑二千五百户食实封二百户赠邓州观察使南阳侯墓志铭
　　臣谨按宗籍艺祖皇帝之曽孙讳从贽者潭康恵王讳徳芳之孙集庆军节度观察留后南康郡公讳惟能之第三子也天禧中初命为右侍禁凡七迁至左屯卫大将军温州团练使赠邓州观察使南阳侯其将也臣奉诏以铭又其子赍阀以来于是序其行为详惟侯温豫清简好学善属文丁母太原郡夫人武氏丧年尚幼哀毁逾甚十三奉朝请进处有常节通左氏春秋第中大治齐舘掲思贤味道怡神澄心四室聚古今书万余巻时王宫讲官皆朝廷所选宿儒相与规劘道义于其间景祐初上大燕太清楼侯能赋诗以奏天子览之称善遂赐以御飞白书复出内府金缯以宠异之既归因语人曰夫饰舆马之玩与悉贸以市书顾所尚如何繇是侯得书益蕃每未明俟朝退伏家庙惕然有所思自以国朝之制不属以吏事无以施铢髪之补惟奉君亲之事未始一日敢懈也皇祐二年正月十四日召内外姻属陈燕席于堂上酒酣援琴甚哀俄而泣下谓康夫人及诸子曰比夣异人告我以数岂遂止此乎果然其送终也毋重费珠玉以为累左右骇所闻因而罢去后四日果暴疾终于邸第天子闻而震悼礼赙加等勅中贵人典丧事其年二月二十二日寓殡于普济佛寺享年四十四字子仪所注诗赋一集蔵于家娶康氏封防稽县君左侍禁閤门祗八元之女妇徳之淑流于壸彛子十二人世经世复世居世泽皆诸卫将军世豪太子右内率府率世奨右内副率世畧世名终于右内副率余蚤卒女四人长适供奉官方中正次适右班殿直刘兊并啓邑封二女未笄孙九人令穰令匹令松令少令戛并右内副率余未赐名侯顷尝出上所予飞白书薰祓端朝弁以授诸子曰皇帝天纵多能势若飞动虽唐太宗之洒翰无以逺过尔曹可不勉以为学其后诸子竞好善力文因摹帝书于石并述共先子之训以闻天子为降玺书且嘉其所以成父之志嘉祐五年十月癸酉引绋国门乙酉窆于河南永安县之原铭曰执之髙华矜骄匪期君子处之百福是宜嶷嶷维侯乐虖善道天子所锡靡事竒好逹命之防闻者嗟惊其后多贤益多厥声












　　钦定四库全书
　　华阳集巻五十三　　　　　宋　王珪　撰墓志铭
　　宗室金紫光禄大夫检校太子賔客使持节复州诸军事复州刺史充本州防御使兼御史大夫上柱国开国侯食邑三千户食实封五百户赠宁国军节度观察留后追封宣城郡公墓志铭
　　皇侄赠宁国节度观察留后追封宣城郡公讳从审字叔度太祖皇帝之曾孙呉懿王讳徳昭之孙赠永清军节度观察留后安定郡公讳惟和之子初命为右班殿直歴左右侍禁东西头供奉官上初纂服改内殿崇班累迁东染院副使景祐中朝廷推属籍之宠并寘环卫遂改千牛卫大将军寻领贺州刺史乂迁筠州团练使歴左领军大将军祀明堂恩拜复州防御使皇祐三年五月十八日以疾终于宫邸上初闻疾亟遣太医诊视赐以御奁之药又命中贵人临抚者相望于道讣闻天子震嗟不已为辍视朝刻以留印苴以公土禭于柩前享年四十六公姿性端毅喜怒靡形于色下虽舆之属咸以时进退肃然如官庭日内朝衣冠雍容未始以风雨辍废也毎退处燕闲延礼髦畯授礼记左氏春秋反复不倦由是颇识圣人大趣又通隂阳方技之乐晩尤喜释氏书晨起趺坐讽念精进以性理为适公奉身清约尝自以荷天家之防享贵盛日乆念亡以报国一日悉陈家所藏环竒之玩输之内府上问所欲公顿首谢初无所觊上嘉其忠笃之至亦宠答之娶呉氏赠宿州观察使守礼之女燕国大长公主之孙徳仪柔嘉休有壸范子十人世英右监门卫将军世坚世及皆蚤卒皆赠左武卫大将军世卿亦蚤卒赠右监门衞将军世肱右千牛卫将军世祎世总并太子右监门率府率世仍太子右内率府副率戚藩之英咸师敎义余二子不毓女五人长适右班殿直李彦伯蚤卒次适右侍禁武振封永康县君次适左侍禁郑士宁封永康县君二女尚幼孙五人令缵令驿令琈令课令签并太子右内率府副率嘉祐五年庚子十月丙辰朔三十日乙酉葬于河南永安县之原申命禁林以识不朽铭曰显允宣城邦之英戚不矜于盈义训是迪驿车以朝有炜振振器抑于用美怀莫申皇帝仁恩灿虖九族宜炽而艾胡夺之速山之隆髙水之环防归将安之以宁兹墟
　　宗室金紫光禄大夫检校太子賔客左屯卫大将军使持节信州诸军事信州刺史充本州团练使兼御史大夫上柱国开国公食邑三千户食实封二百户赠定州观察使博陵侯墓志铭
　　皇祐四年秋八月甲午上之再从侄左屯卫大将军信州团练使讳从质疾且革先令诸子曰我幸得托肺腑未始有过失卒有不可讳毋伤生重费以累其后人言讫而逝上闻恻然加闵以定州观察使博陵侯之襚告其第侯字子野太祖皇帝之曽孙祥符初以属籍补西头供奉官上初纂极累迁八作副使景祐中朝廷以本支之隆名秩未称遂改千牛卫大将军乆之领蜀州刺史又迁左屯卫大将军从祀明堂泛泽天下遂有信州之拜侯志行修洁内和而外介其天性孝友伯氏睦州团练使从谨被病日寖剧鍼砭所不可及侯遽入卧内封股肉以进翼日疾乃瘳上嘉其笃爱中出金缯以抚之侯席贵盛日久奉已简俭以廪赐之余累献器御府无虑以万计上防章再至遣问其所欲对使者言蒙国厚恩岂复以徼宠必不得已愿朝廷择儒硕之臣以训勑子弟使得亲名敎之乐不胜幸甚上亟命有司从所请侯清净少欲涉于经史入侍禁闼防三十年出处无泰色有若寒素之起家者上亦知其乐善无厌赏锡以御闲之骏他日又赐飞白书以旌宠之其治家有规检后堂无筦弦之音轻财好施赒族人之急不问有无惟恐其不至故启手之夕邸中无老防为之扶服泣下享年四十三祖徳昭呉王諡曰懿父惟忠赠彰化军节度使舒国公夫人呉氏供备副使守严之女燕国大长公主之孙封怀安郡君徳度幽闲仪于夫族子十人世哲世京世頵世表世镇世蒙世疆并屯卫将军世敞右监门率府率世灼世系并右内率府副率皆端厚之器以承髙华女十二人长适潘孝安次适王昉次适王正卿次适呉师民次适李可益皆启封县君余未行嘉祐五年十月乙酉葬于河南之永安县有诏禁林按阀以铭铭曰博陵温温学防于原士见穷戚乃志乎勤侯虽富贵匪佚之闻献珍内府人则有靳侯拜稽首以感以欷痗纒于哀行者为涕天子衋然朝亦辍视贤者多后以大以延勒铭纪休于万斯年
　　宗室金紫光禄大夫检校国子祭酒右屯卫大将军兼御史大夫轻车都尉天水郡开国伯食邑九百户赠洛州防御使广平侯墓志铭
　　皇侄孙讳世崇字徳卿呉懿王讳德昭之曾孙彰化军节度使舒国公讳惟忠之孙宣州观察使宣城侯讳从谨之长子也景祐初以右侍禁改迁太子右卫率府率累迁右屯卫大将军皇祐四年冬十二月感疾再夕而亡是月二十有八日也天子闻之嗟悼赠洺州防御使广平侯享年三十有二侯少聪悟多知逮成人卓荦有竒节其气尚介直毎防议邸中立辩其是非不为贵倨所屈颇涉经史百家之学尝诘官寮孙复案襄公十二年鲁有周庙然诸侯不敢祖天子大夫不敢祖诸侯鲁安得祖文王乎左丘明亲接圣人之迹而礼记夫子所修顾有异指邪复雅有经术退而深竒其言宣城知其喜学日延侍讲杨中和讲受其师説由是通左氏春秋最为深又善为辞赋温丽殊可观乗暇则率賔族命射其发必中人莫能及宣城之寝疾也毎尝药以进昼夜不解带者葢累月矣其执丧哀瘠甚宗室称其孝晚尤喜禅説其终也中固靡乱岂达死生之理邪娶钱氏无子其侧室生一男令矉太子右卫率府率一女尚防嘉祐五年十月乙酉葬于河南永安县之原铭曰不流虖纷乃帅以履敏而好文贤于宗子天胡夺年弗永厥休法应有铭以诏于幽
　　宗室丹阳郡王夫人任城郡夫人魏氏墓志铭
　　夫人姓魏氏始晋毕万封于魏其后或徙任城者世为任城人曾祖讳仁浦赠尚书令中书令封秦王祖讳咸美左神武大将军父讳昭吉左班殿直母曰晋宁县君李氏夫人少最孤从祖驸马都尉咸信抚育之甚爱都尉为戚里之冠夫人既长又有淑徳遂归于丹阳郡王王讳守节葢上之诸侄也夫人贤而知礼承上遇下无间言春秋奉祀必躬笾篚之事先是诸王夫人诞日赏赐燕第中至夫人上又特命使以将其宠族人荣之丹阳之捐馆舍殆二十年夫人退尚简素其服玩无纤靡之饰区处阃事无不有条理诸子亦承其母训以立嘉祐三年冬王邸灾诏徙别第明年三月一日暴感疾遂终于寝享年五十七封任城郡夫人上闻加恻防赙殊厚勅入内供奉官邓惟济典治丧事寓殡于法济佛寺又明年十月乙酉举夫人之丧归祔于河南永安县丹阳王之茔子七人世永左屯卫大将军光州团练使邢国公世延右监门卫大将军钦州刺史世符右领军卫大将军世宠终太子右司御率府副率余蚤亡女七人长适閤门宣事舎人郭士逊次适东头供奉官魏尧卿次适西头供奉官呉舜卿次适左侍禁王诲次适西头供奉官郑价孙皆啓县封余蚤亡孙男十二人令图令瑶令枢令毂令续诸卫将军令縡令朔令擢令躅令羽令拜太子右内率府率若副率一未赐名孙女八人长适左班殿直时观次适右班殿直呉真卿六尚防曾孙二人子张率府率子野副率铭曰燕婉夫人王邸之从不矜于贵乃迪妇功象服纡徐没犹有纪谁如夫人见曾孙子
　　寿安县太君吕氏墓志铭
　　夫人姓吕氏其先并州人曾大父讳梦竒赠太师尚书令大父讳祥赠太师中书令父讳梦巽尚书虞部员外郎知海州赠太常少卿夫人实第三女也海州之从兄宫师文穆公太平兴国中策进士第一未防致位宰相被两朝顾遇固隆贵矣与海州素相友爱故乆留毂下不得补官于外夫人既生相家文穆见毎竒之以谓殊非诸女之儗太尉文靖公海州之兄子也少时尝亲帅诸子弟厉志于学夫人方防见文字輙喜于是汛通诗书百家之学文靖叹曰信矣诸父之言吾祖尚书有重名天下为两浙转运使方是时海州宰苏之呉县夫人遂归我伯父少卿少卿讳覃字庆之尚书次子也潜心经术尝疾世之诡随故持论方介不为势少屈海州之壻共五人有过郡者率陈以钟鼓觞豆之娯及遇少卿则肃其衣冠终日语不及私少卿天性孝笃侍尚书左右二十余年未始一日违去而夫人佐蒸尝之事春秋益防少卿临事素严夫人治家亦有法阃内肃然如官廷不幸少卿暴疾早世夫人方年三十余躬治丧于广陵既而携诸孤往依庐江伯父侍郎之官下一日泣谓诸子曰汝父病且革犹语我且善勉汝等汝钟罚不天何以奉遗言诸子号顿咸自言愿夙夜勉力不敢坠先人之绪业夫人于是尽屏珠玉之饰市书环室亲授经义日月渐劘卒至于有成其后昆弟仕稍进夫人或嵗过诸子始至必进寿于堂子妇拜于庭诸孙诜诜于前夫人喜甚因曰其益思尽忠于乃事若夫极嘉旨之奉殆匪亲意也夫人素贵能谦下其徳举得宗族之欢心晩尤爱京洛之风长子因请畿之太康未防夫人感疾终于官第实嘉祐四年三月某日也享年七十封夀安县太君明年卜葬少卿于扬州某县某乡之原以夫人祔马其用十月壬申之吉子三人璡尚书比部员外郎珣尚书职方员外郎璩杭州南新县令孙男十五人仲均举进士仲猷太庙斋郎次仲邻仲説仲蒙仲威余尚防孙女三人珪昔之髧两髦蒙夫人器奬之甚异逮珪之尘二禁犹见夫人无恙时今将葬矣而不得引车綍于墓下追惟平昔之知音徽永已痛孰甚哉泣以铭曰嬺彼夫人文穆贤之归我伯父佐祀以时山阳之终其节介介谁勉诸子话言犹在仕既及亲安舆屡适匪乐嘉旨又饬以职晚爱京师顾怀逶迤卒陨于畿如达之归灵食郊葬则同穴其后以延徳芬勿絶
　　赵宗旦妻贾氏墓志铭
　　夫人皇侄宻州观察宗旦之夫人其姑曰延安郡太君初上在储宫章圣皇帝择宗子之谨良者无如观察于是命观察从上就学资善堂凡与上起居饮食靡有所间乆之章献皇太后召延安郡太君谓曰宗旦且有立矣宜得名门之配于是出访衣冠旧族闻夫人淑茂有女徳太后召至禁中问其家世其大父昭州团练使贾宗者元従先帝邸中雅有勲劳太后喜甚赐以御所之衣其嫁天圣十年正月十一日也寻封河内郡君夫人柔明徳量抚内外姻族恩意灿然治家尤有法喜读书通论语孝经大义夫人初为太后所知观察又尝辅今上有旧恩然而终不自言兹亦内助之贤者己呜呼赋命弗融以庆歴八年正月十二日终于睦亲之第享年三十五上闻为辍视朝一日礼赙加厚特赠永嘉郡夫人非常比也又诏中使领丧事寓殡于奉先佛寺父徳滋左班殿直以疾休于家故弗之显生七男仲玘右监门卫大将军仲寅赠右屯卫大将军仲淹右千牛卫将军仲浃仲遹并太子右监门率府率余蚤亡三女适左班殿直曹希文者封仁和县君余蚤亡孙男三人士仡士归并太子右内率府副率一未赐名孙女六人在室嘉祐五年十月乙酉葬于河南永安县之原铭曰孰闻夫人曰言曰容献后母临入见禁中访其氏族旧邸之功以归戚藩岂不谓贤维子维孙诜诜于前其葬嘉阡其后以延
　　安陆侯妻贾氏墓志铭
　　郡君姓贾氏曽祖廷环累赠左神武大将军祖官至四方馆使昭州团练使父德滋前左班殿直夫人以选归于安陆侯宗讷至和元年五月乙卯以疾卒享年三十有六权厝于荐严佛寺以嘉祐五年十月乙酉祔安陆侯以铭曰配徳惟谐卜藏斯吉其固其安同于此室














　　钦定四库全书
　　华阳集卷五十四　　　　　宋　王珪　撰墓志铭
　　宗室金紫光禄大夫检校太子賔客左屯卫大将军使持节雄州诸军事雄州刺史充本州防御使兼御史大夫上柱国荣国公食邑三千八百戸食实封七百戸赠保寜军节度使追封楚国公墓志铭
　　彰化军节度使舒国公惟忠之子七人爲左屯卫大将军雄州防御使者其幼子也艺祖皇帝之曽孙呉懿王徳昭之孙母曰任国夫人田氏生甫逾年即赐名曰从信除左班殿直明道元年积迁内殿承制寻徙东八作使景佑二年朝廷以环卫之秩大更宗子官遂改右千牛卫大将军歴简州刺史皇祐二年进左屯卫大将军秀州团练使初燕恭肃王既薨其后宗室稍寝封建之制天子念骨肉之深至是大宗正濮安懿王始王汝南而诸王邸又使世有公爵之封乆之公伯氏韩国公且甍嘉祐二年遂进爵荣国公已而又进以所终之官后五年十二月十四日以疾薨于寝享年五十有一上抚几而悼之辍眎朝一日遣入内都知李允恭典防防事以太常卤簿鼔吹导殡于国南奉先佛寺纳书以保寜军节度使楚国公印绶告其灵公于属籍盖今上之从兄字君瑞少而警悟如成人舒国公之捐馆才四歳哀恸不息见者爲之感欷太夫人钟爱独深抚教之未始去左右及侍母疾蚤夜不觧帯而卜祠药膳之无不至重离内囏顿踊呌号几不能生于是宗族以孝闻公覧六经百氏之书至于御射音律之学所通靡不精一日谓诸宗子曰天子择行义经术之士入教于宫今倚席不讲岂称所以奬育之意邪于是延学官堂上终日敷经授义靡然向风因复勑之曰吾幸生盛时防祖宗之休出入禁闼四十余年虽不见用然未尝有过失观宗室中夀防克以长岂膏梁玉帛非所以辅养性命者欤若曹当勉志于学毋自靡于骄华也公又谓唐十院置维城库约诸王禀入而上下均其用今虽奉养之费一出县官然属大者犹或不给且诸王邸多殖产井市日以取其资惟懿王院初无余财因令治一库帅诸宗子月视禄之厚薄而十输之一不得輙私以费于是车马賔客冠昏防祭之礼无不获其助今其法不废公风度伟特外严而中夷治家肃然如官庭颇恬于声利位出公下者或以曲恩迁去视之泊如不以介介其中也方朝廷以蓻祖之后名礼未称公于懿王之裔且爲长有司议将进位而防公薨故餙终之典非前后所侔夫人孙氏赠太子太师承祐之孙辅佐有贤徳子男三十七人曰世颙曰世渊皆右领军卫大将军曰世爽曰世逢曰世爕曰世鸿皆右监门卫大将军曰世登曰世耀曰世福曰世穷皆右千牛卫将军曰世荣曰世掌曰世阐曰世重曰世职曰世根曰世引曰世朏曰世亲曰世芃曰世资曰世劬曰世造曰世藩皆右监门率府率余早亡女十九人适武亢者封秀容县君适徐璋者封河间县君适徐保恩者封万年县君繇亢而下皆供奉官适张从权者封乐夀县君适王立者封福昌县君繇从权而下皆侍禁六未笄余早亡孙男十七人曰令典右监门卫大将军曰令扁曰令戚曰令跻曰令穆曰令志曰令摅曰令羣曰令摄曰令优曰令贯曰令哿皆右监门率府率余未赐名明年十月甲午从仁宗皇帝西葬河南永安之原其将葬也宫寮臣恂上公之行于太常而博士臣夏卿作諡曰安僖有诏铭其墓中太史臣珪实爲之铭曰于赫皇祖有烈自先神明其祚本支万年显允楚公实大土宇乘马路车来燕来誉华堂隆隆公子之娯公勅公子以诗以书天子念公名礼未报其赠伊何髙幢副纛公防既西三川逶迤有臣太史作爲铭诗宗室金紫光禄大夫检校国子祭酒右屯卫大将军使持节逹州诸军事逹州刺史兼御史大夫上防军天水郡开国公食邑二千一百戸赠洋州观察使洋川侯墓志铭
　　皇侄赠洋州观察使洋川侯讳世昌字保之曽祖徳昭呉懿王祖惟忠彰化军节度使舒国公父从恪莱州防御使东莱侯母曰平原郡夫人米氏生十年天圣七年始颁名于朝补右班殿直累迁左侍禁改太子右卫率府率歴右领军卫将军皇祐二年宗祀明堂进右屯卫大将军嘉祐五年加逹州刺史明年六月二十有八日以疾终于寝享年四十有二天子恻然所以赙襚之礼甚厚寓殡国南奉先佛寺侯风度秀整虽平居不妄笑言尤敏悟好学方爲儿童时日诵书数百言既而返复无所遗及长博通五经尝学春秋于孙复又学易于王猎积十余年益防圣人之渊源或有以治春秋易数家之书进以广侯之学侯谓曰众子浇浇徒使后学者见惑尔皆不足取由是知侯学春秋易爲深颇工于歌诗慕唐李长吉之格初侯寝疾日剧诸仲请益访良医侯曰气索矣顾生不有数耶虽臾跗何益也言讫而逝于是闻者以侯爲知命娶钱氏继室以髙氏封文安县君子男二人长曰令防右监门卫大将军次曰令揵率府副率蚤亡女三人长适侍禁髙士敦二尚防令襄亦力学爲善以承其家八年十月甲午从仁宗皇帝河南永安之原铭曰懿王之后世多有声循循维侯不矜虗盈从二先生学春秋易众子纷贠维圣之赜侯有美业滀莫见施又奄不淑孰天讯之
　　宗室金紫光禄大夫检校国子祭酒右监门卫将军兼御史大夫上柱国天水郡开国侯食邑一千二百戸赠右武卫大将军墓志铭
　　嘉祐八年二月四日丙子右监门卫将军讳世英以疾卒于睦亲之第天子念宗子之伤悯然加惠以右武卫大将军之襚宠其匶前春秋三十六曽祖徳昭呉懿王祖惟和永清军节度观察留后安定郡公父从审为宁国军节度使观察留后宣城郡公母渤海郡君呉氏燕王延祚之后将军于属籍盖上兄弟之子明道二年初赐名爲右班殿直改太子右监门率府副率歴太子右清道率府率皇祐二年宗祀明堂迁右监门卫将军累阶金紫光禄大夫检校国子祭酒兼御史大夫勲上柱国爵天水郡侯食邑一千二百戸将军字务实孝爱谦靖喜愠未尝见于色每夙兴退朝必陈诗书于前终日防覧而不知勤乐近賔友间以觞咏自娯遭父母防尤哀瘠过人娶张氏封南阳县君继室以钱氏封福昌县君子男七人长令次令缵并右监门率府率次皆蚤亡女三人长许嫁侍禁钱营绪次尚防河南永安之原铭曰歳癸卯月癸亥日甲午安之从昭陵永以固宗室金紫光禄大夫检校太子賔客右武卫大将军使持节舒州刺史充本州防御使兼御史大夫上柱国清源郡公食邑二千一百户食实封三百戸赠安化军节度观察留后髙宻郡公墓志铭
　　惟皇从兄髙宻郡公讳宗望字子国太宗皇帝之曽孙潞恭宪王元佐之孙安逺军节度使宻国公允言之第七子初命爲供奉官先帝念邢王之后不可以无祀命公以内殿承制实嗣邢国是爲文惠王元杰之孙景祐中朝廷始用卫府之秩宠加同姓改右监门卫将军庆厯中诏封诸王之裔遂爵清源郡皇祐二年秋祠合宫除右领卫大将军积迁右武卫大将军舒州防御使公少聪警力学善属文其进止方重驭内外严而有法然不以富贵加人喜亲师友每陈书于前观自昔忠义之士未尝不掩卷而叹作戒子文刻石斋楹下其大畧以世禄骄华爲戒初先帝尝勑宗室子弟学虞永兴之书公退阅字法亟书千字文一巻以进上嘉其笔翰精婉特宠以刺史之拜后复于延和殿试宗室子弟所学书令宗正第其髙下以公书第一比献所爲文上问所欲愿尽赐国子监书以勉诒子孙之学遽从其请先帝好飞白书侍从防赐者以爲荣公前后所得殊多又尝以金泥纹罗书宗望好学乐善及爲善最乐字以赐之非它儗也公因请建阁第中贮帝所赐书既成上又爲亲书阁名其见宠遇若此公所被赐予多赒人之急外姻之贫未葬者公爲出金赠敛而葬之闻者髙其谊今年春闻先帝寝疾甚因谓族人曰虽托肺腑而不得进侍左右吾积沈忧恐先犬马不能以报厚恩未几果发疽太医驰视已不及其终嘉祐八年三月十七日也启手之夕召诸子牀下受遗令其言如戒子文享年四十四上闻恻然爲哀命入内供奉官梁从政典防防事所以赙襚之礼甚厚赠安化军节度观察留后髙宻郡公其年十月甲午仁宗皇帝昭陵遂举公之防西祔于文惠之园夫人张氏封永嘉郡夫人赠太师兼中书令徐国公耆之女先公亡子男七人长仲郃次仲嘉皆右监门卫大将军次仲炎仲峭皆右千牛卫将军次二子蚤亡次尚防女五人长适侍禁李天益封南阳县君次适侍禁李庠封华容县君次二女蚤亡次尚防铭曰天子仁恩闵族弗绪有贤维公实大邢宇其来有仪组防镂膺以烝以尝孝孙是承夙志于学徳日俊茂鉏首金葩赐书盈构讣闻几何忽出缀衣素车之从万祉无期宗室推诚保顺守正翊戴功臣寜国军节度宣州管内观察处置等使开府仪同三司检校司空同中书门下平章事使持节宣州诸军事行宣州刺史上柱国天水郡开国公食邑七千六百戸食实封二千二百户赠中书令追封慱平郡王谥安恭墓志铭
　　治平元年七月戊辰慱平郡王讳允初薨于其第初上闻王被疾亟遣中使候问又饬太医日夜侍王疾及讣至乘舆即临其防爲哀涕之不胜上还止辇以王后事属于其兄襄阳郡王允良泣拜曰不幸仲氏无子愿择所以宜爲嗣者于是诏魏恭宪王之后右监门率府率仲速出继爲王之孙以奉其祀焉方是时天子在谅闇中不得爲王成服辍视朝三日赠中书令追封慱平郡王其赙恤之物甚厚以天章阁侍讲傅卞摄鸿胪卿入内内侍省都知邓保吉同防防事于是官僚状王之行上于有司而諡曰安恭其年十一月丙寅具卤簿仪物于河南之永安县祔先恭肃王之园有诏禁林志王之系出官封与夫始终之大节纳其墓中臣珪实爲之谨按王字累之初名允宗更赐今名其于属籍盖上之诸父也宣祖之曽孙太宗之孙呉恭肃王之子母曰魏国夫人张氏甫五歳授右千牛卫将军三迁爲和州刺史歴汝州团练使齐州防御使华州观察使定国军节度观察留后威徳军节度使上即位以寜国军节度使拜同中书门下平章事明年诏五日一奉朝王固辞上宠答之不许居亡何王薨夫人荣国夫人慕容氏王爲人静慎谦慤其入朝恂恂有常节未始以风雨輙废也家居愠喜不见其色凡奉入有无一不问惟乐赒于人天性寡欲终身不近声色少好释氏至诵其书数十万言亦有其絶见者欤铭曰帝亲同宗虽逺犹笃矧如近籍长而加淑懿懿惟王太宗之孙不以富贵而流世纷天子念之曰予叔父其朝五日犹谓予顾天不畀予以殄藩英何以餙终追王愽平嶷嶷三陵山河左右王从下防其宅则厚
　　宗室延州观察使夫人京兆郡君宋氏墓志铭
　　延州观察使同判大宗正事安国公从古之夫人宋氏其曽祖廷浩尚后唐庄宗义寜公主爲房州刺史是生偓偓尚汉祖永寜公主入朝歴忠武军节度使同中书门下平章事追封广平郡王是生元载元载爲东头供奉官阁门祗候夫人其长女也母曰西华县君钱氏初艺祖皇帝纳孝章皇后盖偓女也夫人以世族选爲安国公之配安国公今天子之从兄也夫人生十年母教之剪制之事音律之法诗书之言其性聪悟所学輙过人后五年乃嫁嫁四十六年乃卒夫人端靖谦防能以礼下人故闺门之中长防之序莫不法式喜观浮图书其奉度俭节无珠玉纂组之玩先帝知安国公之贤使以主大宗之事而夫人实左右之夫人病且革召其子孙床下谓之曰吾奉宗祀有年矣老而益不敢懈夫富贵易靡于人汝曹勉近于学亡以歌钟狗马而自溺其志也治平元年六月五日卒呜呼可谓贤也矣上遣内司賔来吊祠又命内侍罗允和以视防事藁殡于国南之承天院明年十一月庚寅河南永安县夫人名道柔字仲和封京兆郡君男十二人曰世迈故右领军卫将军曰世瑞曰世俦皆右监门卫大将军曰世法曰世阔曰世设皆太子右监门率府率一未赐名余蚤卒女十三人其适西头供奉官康徳修封晋寜县君一尚防余蚤卒孙二人曰令谖曰令驺皆太子右监门率府率其将葬也有诏史臣考夫人之淑行以爲之铭铭曰有齐孝章俪徳皇祖有婉夫人自其华绪夫人有行宜于而室春秋奉祠其荐嘉吉勉其子孙信厚是履临终之言一何亹亹鬰彼新封以永于藏其固万年徽音不亡
　　贾黯墓志铭
　　治平二年十月戊子翰林侍读学士长乐贾君卒于京师先君病且革天子遣使挟太医日夜临视之君卒不能起赠尚书礼部侍郎又赐黄金其家明年正月辛酉于邓州穰县冠军里将其孤士彦以君功状来求刻文而纳于墓中太原王珪爲之序成都范镇爲之铭序曰按贾氏其先周康王时唐叔少子公明封于贾遂以爲氏其后始显于汉魏之间而望出长乐者世最大君讳黯字直孺世居真定之获鹿自君之曽祖始徙于穰下今爲穰下人君少警悟方七八嵗时见其所作诗而惊伟之庆歴六年中进士第爲天下第一除将作监丞通判襄州事代还召试学士院拜著作郎直集贤院判尚书刑部祀明堂覃恩迁右正言君年少方进用遇事感慨数上言朝廷仁宗识君手书常嗟赏之御史中丞王举正留守百官班将以事见上尚书郎杜枢独出班问所以留班状乆之贬枢监税衡州盖枢尝駮开封府张彦方狱而事连权贵人皆知以此得罪也而莫敢言君爲力言之其后谏官御史皆争事上前不能止因诏台谏官自今须繇阁门白中书俟防然后得上殿君又言曰羣臣独得与上论事惟谏官御史尔今既不得时见上万一有非常上何繇得闻邪固请如旧制彰化军节度使狄青爲枢宻副使君以谓祖宗定天下而立勲劳者多武臣然未尝得与议帷幄者今承平之日乆而骤用青行伍中使四方闻之以爲朝廷无如青必有轻中国之心又宿卫诸军见青尊宠若此皆倾心归之此尤不可不察迁三司判官同修起居注奉使契丹还迁右司谏至和元年擢知制诰权判吏部流内铨益州推官乗泽在蜀三年不知其父死及代还铨吏不爲领文书泽始去发防若是岂爲孝乎卒使坐废田里晋州推官李亢尝入粟得官后以罪引去他日应举及第当改官始自言其尝以罪去也君曰士之罔冐其罪可置乎遂奏罢之福州推官刘抃在铨俟引对而自以晓星气挟此以防公卿之门君乃奏以爲灵台郎于是士人之知术数者不敢以自名君初修起居注见天子退朝御迩英咨访治道而史官不得与闻至是因修起居注入与经筵遂爲定制嘉祐元年君以父春秋髙请知陈州寻改许州明年迁尚书兵部贠外郎徙襄州属父疾归南阳至家而疾笃君亦自移疾委郡事佐官而去即日上书自劾台谏官以君輙去郡爲言降知郢州已而离父忧服除君以前尝谪郡不敢入朝诏趣还之勾当三班院明年召入翰林学士判昭文馆以疾复请郡乃除翰林侍读学士户部郎中知邓州未行复以爲翰林学士知审官院先是朝廷以京朝官每三岁輙自言求迁官非所以敦养亷耻于是诏当迁者有司爲举行之而朝士之近名者輙或辞磨勘至数移督之不得止君以谓郷者使其自言而士之不求进者宜有以旌异之今无复自陈之嫌则士大夫何以辞不愿磨勘也是亦矫妄之人徼取恬退之誉隂图进擢之望皆无益风化且考课之法岂特以岁月迁亦将稽其殿而黜之请凡磨勘者有司不复督中书爲籍记之其后虽甚乆皆毋得輙迁朝廷从君言于是僞辞磨勘者不复至矣七年迁左司郎中知开封府君御下方严所至莫不惮之府吏旧七百人而诸尝以罪去而复叙者皆籍外补之盖尝数百人公乃奏爲条其得复叙者须候籍中阙乃稍补之又府吏之给事他官者更七次则一迁于是他官之请者岁不可胜数至有一事累请而爲两役者君又奏爲条以其从事之所难者始得爲次数余悉罢之于是府吏取君所决十余事縁餙而倡言之御史亦以是防君仁宗见执政问贾某所爲私乎对曰无有私也然而言已遂易君同提举在京诸司库务今天子即位迁中书舍人受诏撰仁宗实録更羣牧使治平二年拜给事中权御史中丞充理检使上方亲政事君数见其言无所避上尝谓君曰朕欲用人而未识其可者对曰天下岂尝乏人耶在陛下所用尔乃陈任人之法五事一曰知人之明二曰养育以渐三曰材不求备四曰以类荐举五曰择取自代天子嘉纳之是时某尚徳寜公主君言曰国朝公主下嫁皆以祖爲父以父爲兄非所以正人伦之道也愿诏诸公主下嫁如唐故事令尽其见舅姑之礼有司议濮王称皇伯而不名朝廷下其议三省君劝上从有司议未报八月京师大雨水君时以寝疾复两上疏以爲简宗庙逆天时则水不润下濮王议宜以时蚤决以塞变逾月君疾未己愿罢御史中丞乃除翰林侍读学士知陈州才数日而卒享年四十四曽祖延隐太子右监门率府副率祖昭逊内殿崇班閤门祗候父汶著作佐郎致仕赠少府监母陈氏继母史氏陈初归其宗父戒君他日能自显则往迎之君卒迎陈母归封仁夀郡太君史封唐安郡太君凡四娶马氏任氏周氏皆蚤亡最后娶薛氏今封延安郡君二男子长元素蚤亡次士彦太常寺太祝五女子君所着文集三十巻尤长于议论云铭曰世言直孺举进士第一不十余年践两禁爲得志而不知直孺之事两朝开陈补益如此呜呼使天假之年尽其所蕴则其泽之于天下可胜既耶















　　钦定四库全书
　　华阳集巻五十五　　　　宋　王珪　撰
　　墓志铭
　　冦平墓志铭
　　治平二年十二月庚戌太常少卿直昭文馆知郑州上谷冦公感疾终于州之正寝明年二月甲寅葬于许州之荆山以从其先茔也冦氏出上谷公之逺祖始徙大名之萃县遭石晋之乱又徙幽州端拱中太宗北征契丹公之大父挈其族以归太宗欲有所用而大臣疑之乃得除官流内铨为莱州即墨令因家于胶水而三世不迁故参知政事蔡文忠公公之舅也公少孤依外家以逮于成人文忠公视公如巳子而公外祖母楚国太夫人尤爱怜之天圣五年以文忠公恩为试将作监主簿当除莫州郑县主簿换沂之沂水县未几弃官归为学举进士景祐元年及第除试秘书省校书郎知深州静安县未行改开封府仓曹参军长吏皆荐之迁著作佐郎签书淮康军节度判官徙通判宿州丁母忧时文忠公已捐馆舍楚国太夫人春秋高公奉养朝夕惟恐其不至服除以秘书丞通判徐州民苦输铁于官至破产矣犹责之不已公请以十之三均旁郡之户至今便之转运使沈邈奏公最为第一得权知淮康军迁太常慱士及邈还朝又荐公于上前言他日可任以事始至淮阳防狱有系囚当诛死公疑其未得实而更讯之果为吏所诬囚且释吏仅得减死众皆相勅不敢以毫髪欺公一日有告军变者公既密得其名乃阳以为妄言使去明日大阅于鞠场因尽擒之是嵗盗羣起而军壁頺废民不安其居公为调农隙而完筑之于是里人欲立生祠于岠山之阳公不许召充羣牧判官赐五品服歴判三司开拆司迁尚书户部员外郎奉使契丹还为京东转运使先是流民以男女佣于富室者遇嵗丰欲赎之不可得公勑其部中悉取以还其家又罪人之海岛者过百人则不得其所公以谓朝廷既贷其生而返离非命非所以助上恩乃重为立法其后更赦多得生还者徙淮南转运使再迁兵部员外郎真州长芦寺濒大江而章献太后时嵗度僧者七人令置小舟上下以捄沉覆之患嵗久事輙废而度人犹如故公使籍其所活五人以上始得度人如旧式泗川流尸积上下者不胜数公为请嵗给三百千悉祭而埋之知州朱处仁为金石刻以纪焉入为三司户部判官更度支勾院迁工部郎中时契丹使来诏特选以为送伴使公尝言敌事上前仁宗壮其言他日召羣臣迎阳门观书帝目送者久之及出知徐州赐以三品服左右或以为非例帝曰此特出朕意也顷之淮阳戍兵杀廵检以叛邻州皆惊公亟传檄海上使舟檝逺去又募勇敢士授以方畧令傅官军以行既而贼果领众东遁至海不见舟而还遂掩获之赐书褒谕再迁兵部郎中加直昭文馆徙知潞州今天子即位迁太常少卿仁宗山陵调用百出公不以一毫扰民在潞嵗累登他州之流冗至者相属公为调发官廪以赈之所活数万人又徙滑州因得觐京师为上陈天下利害事甚众又徙郑州以终享年六十二公讳平字均转为人乐易而不为激讦之行尤笃于朋友故旧其贫不能婚葬者婚葬之其政大抵先学校所以劝励风俗简于簿书期防而几案亡留事故其去人必见思庆歴中尝上政本书五十篇治平初又上陈宜书三十篇若寛天下力役定士子令汰冗官教宗室市边马复乡兵多施用其言又自述平生感遇事作考祥集采其所见闻有足以自警者作警异志公雅为今枢密副使呉公长文翰林学士承防张公安道所噐公亦善自荐士其后多取尊显而独滞于为郡志不大展其命也夫曾祖显赟避乱不仕祖日用终即墨令父肃以行义见推乡闾赠官至光禄卿母蔡氏泰兴县太君懿行为内外族之冠娶李氏安昌县君顺淑有妇徳子男四人昌龄进士及第试秘书省校书郎昌图太庙室长昌朝太庙斋郎昌言蚤卒女六人适殿中丞张頍将作监主簿郭绅太常寺太祝王钦臣任保之殿中丞苏充太常寺奉礼郎韩敦复孙男四人安国定国充国彦国铭曰冦始北迁以义来辅胶水之闾公考有裕恂恂维公文忠之甥力政以学岂不有声彤幨騑騑两骖如舞民乐且闲四州是抚昔与公游多贵于时公终在外而迹逶迟光原之丰维龟又食公安万年其竁无易
</div>
    <div class="pagination">
<a href="华阳集（宋王珪）_page39.html">上一页</a><span>...</span><a href="华阳集（宋王珪）_page35.html">35</a><a href="华阳集（宋王珪）_page36.html">36</a><a href="华阳集（宋王珪）_page37.html">37</a><a href="华阳集（宋王珪）_page38.html">38</a><a href="华阳集（宋王珪）_page39.html">39</a><span class="current-page">40</span><a href="华阳集（宋王珪）_page41.html">41</a><a href="华阳集（宋王珪）_page42.html">42</a><a href="华阳集（宋王珪）_page43.html">43</a><a href="华阳集（宋王珪）_page44.html">44</a><a href="华阳集（宋王珪）_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
