<!DOCTYPE html>
<html>
 <head>
  <meta charset="utf-8"/>
  <title>
   九华集 - 第 9 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九华集 - 第 9 页/共 14 页
  </h1>
  <div class="content">
   三史亚六经论
　　使六经失主盟于天下者史家之罪也盖六经实主于名教而诸史多叛于名教六经自非诸史之所及而诸史亦非六经之可望然则为史者本无益于六经而六经之奥义往往因诸史而不明于天下此甚可悼也奈何史臣反取迁固范晔三史谓可以亚六经揭为不公之论以示来者呜呼安得吾言而告之哉且以司马子长之才在汉元朔间竭其肺肝述秦汉故事自谓孔子复出今吾观其书犹不及丘明逺甚则班范而下不论可知也请独指一史记而言之则是非了了自见今夫庸懦之儒使读迁之天官书则必曰其验详其防深其举事幽逺真得羲易之体也虽比孔氏之系岂为过哉使读迁之列传则必又曰观其不虚美不隠恶不急急于穷达究辩诚得古诗美刺之风也虽比孔子之删岂为过哉呜呼使斯人之徒而视今日亚六经之论则将含笑而和之矣岂有白黒之辨邪至若浅见之士使读迁之世家则将族坐而议曰昔孔子以隠之逊而首班于春秋今迁取泰伯而列之于传首是春秋贵逊之义也不防于孔子之作欤使读迁之封禅等书则必扬袂而言曰昔孔子以三代之誓诰备载于书今迁取汉家诏令悉载于此是亦书録誓诰之类也不防于孔子之定欤呜呼使斯人之徒又语以今日亚六经之论则将喜跳而是之矣岂顾雌黄之当耶非特此也圣人作礼记乐记而迁亦作礼书乐书后来议者遂以迁于孔氏之门不啻更驾合辙殊不知诸人之许迁者乃道路之言尔非天下之公议也何则孔子之述六经本非得已观其易编而三絶诗蔽于一言书断自唐虞春秋讫于定哀礼习于宋木之下乐正于反鲁之时所以作六经者悯道之不行而欲托辞以载道于天下尔使后世之读易者知吾爻象之意而不泥于卜祝使读诗者知吾风雅之意而不乖于美刺使读书者知吾治乱之意而不胶于荒唐不根之论至使之读礼读乐读春秋亦莫不知吾正道之归此乃六经之至效而亦吾夫子之心也今迁之撰者则异于是观其传防传日者其事类滛巫瞽叟是羲易之所耻也其泥于卜祝孰大焉观其刺晁错美公孙刺三代之征伐美嬴秦之苛暴是古诗之所耻也其乖于美刺孰大焉观其纪黄帝纪颛氏非断自唐虞之意是古书之所不为其胶于不根之论孰大焉至若序礼乐之制度则非孔氏贱钟鼓轻玉帛之义序楚之世家则非春秋内诸夏外夷狄之防呜呼马迁之记一家之史尔而抵牾圣人每每如此是知六经之宏赡岂可以诸史而亚哉愚故曰六经自非诸史之所及而诸史亦非六经之可望为史本无益于六经而六经之义往往因诸史而不明于天下正谓此也虽然刘向等常称马迁为大儒今犹为吾所不取则班固而下是非谬戾何可当也且夫圣人之所重者仁义而固则已轻仁义圣人所取者忠节而固则已贱死节圣人恶于方人而固则第古人为三等及至蔚宗则并猥而不可言二子为史顾其胷中尚且颠倒况可望于六经耶然则愚为是论而不及班范者诚得其职也
　　命者天之令论
　　人之所以受于天者出于其所同然天之所以制于人者出于其所不知其然而然是所同然者一然也且人而无命则不足以受天天而无令则不足以制人受于天出乎同然制于人出乎不知其然而然此令之谓也昔尧桀之为君一也其受天之命亦一也尧不有其命而行仁桀有其命而行诈尧传其道桀殒其祀此天之命也孔跖之为人一也其受天之命亦一也孔不有其命而行道跖有其命而行暴孔之道与天地并跖之恶遗臭千载此亦天之令使桀跖之得是命也反而思之曰天虽予我以命矣而令实系乎天畏之谨之而不敢犯以待令之至则尧孔不难至矣奈之何命在我而无预于天此天所以揭其恶以令于天下也欤虽然天之命人以行吾之令而天之命君也使司吾之权是天之令于君盖有所托也成王践阼而得周公此成王之令而周公之命也四国流言而王疑天大雷电以风而王悟夫不免于四国之流言公之命也天大雷电以风天之令也天知其命之不免乎此也于是出令以示之以济命之所不及也呜呼命者天之令其理不甚明哉
　　诸子言性论
　　诸子言性谓周孔以降无质疑诗书以来无定论无质疑无定论吾道谁与明哉夫道者何性为本也圣人不言而自合诸子虽多言无益也易曰一隂一阳之谓道成之者性也道成为性此岂本也哉昔舜得之以尽精一禹得之以彛伦攸叙汤得之以执中箕子得之以明皇极孔子得之以贯于一顔子得之以屡空子思得之以名中庸或精或一或伦或中名之不一而得性则一也稼出于田或谓之稻或谓之谷或谓之米此岂三物也哉性犹是也奈何诸子不知一出乎此则入乎彼欲尊圣人而反卑之是可叹也虽然孟子之言杂于道荀子叛道不顾也孟子知杞栁之説故曰近道然指为善则可疑也夫善本于性而性非善犹水本天一而天一非水也岂可直以善名哉扬雄言其混则性似不纯韩愈言其品则性似不一此不待攻而破矣若夫卿之言则异论而骇世者也世之圣贤如此其众也天下之人如此其多也卿皆以恶名之谓天下皆桀跖也可乎故卿叛道而不顾谓此也至若杜牧皇甫湜李翺之徒因数子而或得或失大抵非知性而言之以意而言之也今执事知性之天必有得于不言之妙所谓知言之人黙然而意已传诸生何足与闻之
　　圣人之书言行论
　　圣人之道与天参未暇以人议舍天而议圣人是惑也方天之运向为阳而今为隂向为暑而今为寒千态万状不可名也然天道则一而已矣圣人之道亦天也昔为行而今为书洞达渊奥不可名也然其心则一而已矣故隂阳一出于天道言行书一出于圣人后世诸子故从而别之以为书自书言自言行自行也是不知物自变而天不变诸子自变而圣人不变吾初无书言行之别后世因我而为之名在我者岂两法也哉圣人之书言行扬子云知之故一言断之曰天也岂非子云知圣人之一犹天之一是以防告于人惜乎诸儒不测也今夫大道其多门欤何其趋之众而至之鲜也曰诸儒使至此也世有放其端而不之求或求之而不得其端甚者因以嚣而盗名故言者病书者惑行者不正也且吾之所谓端者何也一之谓也在天则有一在圣人亦有一也所以为一者难名若众目而知天之一则千嵗之日可坐而定诸儒而知圣人之一则书言行之要可坐而制惟其不知是以见天下之训者曰如是而为书见天下之有辩者曰如是而为言见天下之有立者曰如是而为行彼其皇皇惑乱不知大道之攸当在厯圣非异心书言行非异物未可离一而求之也呜呼离娄不能以见与无根之目圣人安能以道与无识之人哉昔吾夫子于是三者非区区以自见也不得已而见之也行之所贯言则因之言之所及书则名之惟不得已于三者以示天下天下亦以三者归之夫子无心也曰述而不作夫不作者是非有意于书也然厄于鲁衞之后则有书岂得已之书哉曰予欲无言夫无言者是非有意于言也然迫于门人之问则有言亦岂得已之言哉至于有卓絶之行又非可以逆数而前定仕则进而无可无不可心则纵而矩不逾此又非乡曲之细行所谓一善鸣一节称者也夫以三者皆出于夫子之无意犹足以冠冕百圣如此则道之所以贯之者果出于一无疑矣然是特圣人乃能一门人不能也是以三者各有所偏徇而不具可惜也已子夏之后传谓流为荘周之书非书也宜不得其所以书子贡之后传谓流为仪秦之辩非言也宜不得其所以言若渊若骞虽希其师然瞠若其后则望其奥而不及者也宜不得其所以行呜呼书言行所在门人偏狥之夫子自一之孰有书过言言过行之弊也欤噫扬子云于西京而有此言其意则得之矣其所自为者非也彼其有书有言而投阁之叹美新之事则可羞之行也俗儒且不为子云独为之乎雄欲以自髙而益卑之甚皆起于不求其端故曰圣人于此三者均示之意是乃深得于三者也
　　七十二贤论
　　周公之分忧与孔子同孔子之共乐与周公异贵为天子之宰宜无忧也然周公卒忧而不乐皇皇以匹夫老宜无乐也然孔子卒乐而不忧此则古今之大惑愚亦惑者之一人也盖尝夙夜而思因以得之矣至道公器也有其言有其徒则其器必传其传必乆无其徒而自言之自列之虽圣人亦知其难哉周公之所以岌岌于周者有其言而无其徒孔子之所以无累于洙泗者言足乐而有其徒也日月欲廓烟云蔽亏周公之初何以异此西土故国也而不安乎吾身管蔡吾家也而不知乎吾心成王吾君也而非大风偃禾防木之警则防鸮之惧吾不保其尽去也故周公虽富贵卒忧而不乐者无与共乐于此也观其命君陈命蔡仲命康叔益反复诰诫惧二三子不知吾心也嗟夫孰与燕居申申左右有七十二子之同心乎彼陈蔡一时之厄食不火琴不声藜不糁者其忧不至若是之烈也然则无其徒而有其道无怪乎周公卒忧而不乐也至若夫子之世则有大不然矣曰傅曰师曰保之位夫子虽缺然也然入而顔出而闵则德行有人左而予右而赐则言语有人可使南面可使治赋可使与賔客言吾不知其軰之防也当是时窃窥光华之末而托迹于道徳之场者皆诸侯之畏仰而天下之望人也其最门人之下列者如公西华如樊迟邽巽孔忠孔蔑顔路之徒犹能脱去轩冕而与吾共乐其乐然则既有其道又有其徒则无怪乎孔子卒乐而不忧也呜呼不观周孔之故不思至道之难何以知圣门之徒不易得哉虽然孔子距今之嵗不啻千祀向者冠带执经之士寒饿于陈蔡之间者今郡县庙而祀之矣向者箪瓢舞雩之徒凄凄于杏坛之上者今五等或侯而伯矣然则夫子之于七十子也至道之公其生与并乐至道之传其死与共祀韩退之所谓巍然庙堂当坐以门人为配自生民以来未有如夫子者彼其有以深知夫子之徒欤迩者主上圣政之暇取夫子七十二贤以次賛之所谓以圣乐圣者也虽夫子共乐之徒亦形容于笔墨之妙奎画昭回炳焕天下可谓盛矣故执事举以励诸生虽然以主上圣学而发圣秘故于七十二子探讨防绎皆无所遗彼马迁虽愽洽而是非缪于圣人班固素知之矣宜乎遗陈亢琴牢之人也彼家语虽富瞻大抵杂以战国之词世乆疑之矣宜乎遗曰枨曰寮曰瑗之人也呜呼众言殽乱折诸圣人圣制不遗如此诚足以折众言也盖甞论夫子之道犹海也诸门人振其维檝而求渉海者也人有涵泳圣涯之意特未知海之浅深耳故夫子共乐者至七十二人而达圣心者盖鲜矣然而达者顔其人也故推曰回也不改其乐君子然后知夫子共乐之徒惟顔氏有真乐也
　　党锢论
　　圣人域天下有道虽千万亿世而未易轻动岂其为术虚诞惝恍杳冥而不可执守欤抑亦有至极者维持其间而不可易也盖人生性情之始犹水之始也方其分散四出各循其故则被冒万物而可至于无憾惟其有所冲决荡溢而失道则横溃直裂而无有底止求其安行于中不可也呜呼是岂水之罪哉流之不中而激之者之故也故夫圣人六经之道要以范围百世而归之极者虽尧舜禹汤文武之心所以用世亦如此而已矣今其道见于书者皆执中建中用中惟皇作极之文周旋反覆不汲汲于为异以振惊天下而天下卒以大服于此者中力也其见于易者亦亡异乎书之云也卦而象象而爻俾君子精防纯一而有所法守者亦未始离乎中也其道虚徐曲折而当于义凢比人而此为者也则吉则有庆则旡不利未有不丽乎中正者也非此人而此为也则防则有悔则旡攸利未有不逺乎中正者也是中之道四布于易者甚宻如此若夫为之节文为之训导君子虽怨而不至于害小人虽愤而不至于乱止乎礼义而警乎褒贬于礼乐诗春秋之书又所以黙具夫中之防而消天下之异论是六经明着乎辞而见于用无所往而不中周衰天下不由大道其学纵横非僻天下莫知其当子思子则见而叹曰白刃可蹈也中庸不可能也当其时盗名苦节之徒不难于蹈白刃而难于中庸则中之至此也可易为力哉惟其得之难而见之不一也则天下之士自激为介而失之髙自卑求佞而失之污智有遗谋而不足用巧有余技而不足施其祸浸滛于战国天下骇然以乱而荡然以衰秦者攻战之余也其蔽固无如何至西汉之起天下固有望于先王矣而一时之君不为硕大悠逺之图不知乎中之实失之锱铢而其渐卒至于不可振偷堕苟且是以其子孙喑喑黙黙使公孙张禹之徒布满朝廷彼无所往而不为佞者即孟子所谓无所往而不为原也而中庸于何有哉西京既以乡原之俗败天下东汉之际仁胜之士知天下之治頽堕散涣而乆不立也起而承之以为朝廷非翘然有所振刷念不足以収天下是以诸公操不循常之行曰我能是我能是是足以有立矣其道沽激而不止耿介而不亲虽无世俗抵摧嗜利之嫌而好名之不杀也盖天下之相遇不得其平则怨怨起于争争起于好胜而好胜诚足以乱天下彼党锢之士皆好胜之流为不中而激之者之过也使当时之人皆恊于极破乡原之而不入于狂狷其道循循有制而无决裂狂介自异之意则汉室之祸必不至若是烈也然则不得中行而与之致党锢之欲存汉者乃所以亡汉也欤或曰党锢如膺蕃之徒任天下之责归之固也其余名胜千百非尽负天下之责可深责之乎吾曰不免也圣人复起亦必深嫉之而已矣盖中庸于天下大本也达道也所谓党人言行既戾乎中庸已矣吾岂以人人能乱天下哉实天下之乱所从出也昔者太公治齐齐有二士制矫激之行国不可得而禄君不可得而臣太公闻之曰嘻国不可得而禄是望无以为赏君不可得而臣是望无得而罚赏罚不行何以君为哉其诛之齐诛二人而国靖今党锢制行召之则不进不召则或怨汉之赏于是不行分党与立名字私标榜汉之罚于是不听赏罚之所不及此党人之所以自髙太公之所深恶之也故曰圣人复起亦必嫉之而已矣呜呼天下制行当本中庸慎无若党人猖狂败人国哉



　　钦定四库全书
　　九华集巻十九　　　　　宋　员兴宗　撰记
　　善善堂记
　　太上无善其次以为有善其下乐名乎善所谓无善者盖无善名者也惟无心而达乎善善既立而迹不见人无得而称焉天下之善独归之此所谓善善者乎其次以为有善矣故仁者人此者也义者宜此者也礼者体此者也智者知此者也信者伸此者也唯其身之故其有也其下此者君子甚病矣以吾之善盖众人之不善故引善而自名是乃不善也东平大夫宗家以善福子孙盖数世矣然其善亦太上之难名者也因其宅所新而堂之谓之善善盖以无心而达乎善善既立而迹不见者以诏子孙也叔氏可无勉诸传曰善善乐其终盖掩其恶寛其后之谓也善善及子孙盖礼其人恩其世之谓也斯非太上之难名吾有憾焉叔君如以斯善为难知世之儒者反及之乎叔君试徃藐姑山见至人焉徃问之愚言殆合矣乎丁卯六月侄九华子某记
　　望仙阁记
　　绍兴甲子某之成都从东郭叔氏游叔氏曰若自山之所来耶对曰然叔氏曰鼇山吾故所也今山之壤孰膏孰荒而山之事孰有孰亡士津津耶孰嚚孰良孺子知之盍议其详某曰恶叔君奚山之问也且成都乐都也始祖大夫郎中君乐之而安之经世且三矣夫乐则安安则久是谓俗化俗化者俗迁者也而又奚思于山叔君奚山之问也叔氏曰余以若为可以言然未得其妙也且若不闻敖接二子之事乎曰敖接之事奚若叔氏曰昔呉有敖子者去呉而宦越越有接子者去越而宦呉二子翩蹮焉而不归望望焉而思呉越也东南之士交讥曰二子病矣不如两忘呉越此在越而忘呉安知越之不呉彼在呉而忘越安知呉之不越如是则处越犹呉处呉犹越也二子曰吾縁乎今入呉呉冠入越越裳冠裳可更于呉越也俗化也入呉不无越梦入越不无呉梦梦不可错于呉越也神交也故当是时敖子楼而望呉接子楼而望越望虽弗极亦神交而已矣某曰然则叔氏今也何如曰始吾东郭是宅阁而居之者始祖郎中君也谨而司之者朝而斯夕而斯先君其唱而我其继也余日夜而望仙山人虽不余知山之灵独不知乎余犹敖接二君矣余与山之灵神交者也某曰大哉望仙之义如此乎请遂歌之乃歌曰山之上兮飞泉山之下兮龙渊以为可得而望兮则山之又山不可得而望兮则髣髴乎吾前矣虽然吾神交兮吾无言斯乃所以为吾望仙也后三歳丁卯叔氏速记故以向者绪言记之六月十日侄九华子某显道记
　　清贤堂记
　　绍兴己卯某奉使者命覈实茶事道永康之味江绵州使君先致其为臣归老即养其子吏寺始某得金石刻字书阙脱丕训昧没因从使君质问指授其缪殆六七君从容语某曰故约记清贤竟置之邪某谢文学褊陋文质无所厎未能奉称君督违约其敢辞以故景祐中君曾大父尚书中郎与蜀忠文公自布衣同门学相友善试礼部同赐第忠文先达屡进美仕之贵近中郎益退若惊谓髙位实疾颠不愿升周旋郡邑吏作歌诗为时冠官东海郡别驾方六十九奏称老章上报愍以官职久留许致仕归第时裕陵之初也钜公儒师以诗祖还忠文职内相官少常伯中郎退隠田园十数歳越五十年使君克绳其武掇忠文警句名居第之堂异时命某记之乃今始克请曰若魏正侯伯槐节操清介避公辅位若儒林先生仕明教等文翁若濮阳子永昌文行髙洁若唐河内公道学化闽若淳化司平公徳活千人牢辞厚禄钟美于中郎则清也其素所蓄积也又若诸孙及曾由科第进者十余人而御史君斥奸惇黜遂中执法论事忤益公桧合州先生为时文宗使君躐膴仕止足勇退不曰贤乎以是记堂允夫使君曰美矣哉君之训乎夫士进为仕抑为道朱轮华毂縻紫佩玉乃呰窳偷生大庭广坐喑不得出一语去抑亦宦达者是贤乎如或知尔得行道焉命也足不足辱止不止殆由礼进由义退学不可用不以逞可用无位不以耻命也斯二者君子弗彊能先曾君子东海肇视事已赋景疎楼上景疎人之句其目义与利固有间呜呼稽田既勤敷菑在所陈修成厥疆畎作室家既勤垣墉在所涂塈茨成厥宫寝名堂曷以兹某作而应曰愚不及此噫使君起儒生致位四千石徳行醇备至于黄髪罔有愆淑声遐闻三防聘召畏盛满不趋朝谒据礼引年意得甚宜弗贵贵富而贵乃子若孙不堕其家声为贤防哉请録忠文全章以贻后人使君曰诺诗云夫子宦游三十年乞身归老旧林泉须知朝路抽簮后不要乡人负弩前儒素生涯图史富官清门户子孙贤羡君此去浑无事满眼青山劒外天四月既望三嵎贠某记
　　汉嘉李氏林亭记
　　江而州于蜀者以十数嘉为善嘉之城可行乐者以十数郡之西为善薄郡之西左控万景前倚西林陆断岗出俯顾万井有亭其上为李氏宴居焉者则其又善也初李氏子沆清叔者贤而有文予以吏就食此土闻李诗称异甚既又与沆处独爱其诗言累累秀出也则又言曰吾子之诗其何方之依何学之从将亦有助矣乎沆曰仆非其人也虽然仆方倦外而鬱中言敻夐而无助也而今有欲助也近者厌伏于灌莽而求脱乎氛埃以为杂处□隧穷茅茀草之间俾吾发言而为诗则狭靡堕陋弗完弗善者可知也因即与絶危磴树亢爽覆髙而缭横楼于是亭于是凡以賔日光之出没瞬江流之下上穷雨旸之明晦万类突进巍然隠然有智者莫可既其状也以是欲寓吾之见而陶吾心久而又久则仆诗殆其昌乎先生以为何如予曰然世之人意有所寓则乐不寓不乐也居约之士寒饿切于肤何心乎卜筑以寄幽暇恢诡之观孰能有此以寓其乐膏粱者其乐可以有此也然或弃其乐而不知所寓今子之处既有所寓而得所乐子之于乐全矣而诗于何有是必能咏情性而广兴致也子之处此固当沆曰先生知吾亭之乐之寓而不能名吾亭哉予曰有是乎徴吾言而名乎亭者寓也亭触乎境境触乎心者亦寓也夫寓何徃而不可故敢名其亭曰寄爽之亭取栁仪曹所谓旷志寄髙爽此志之寓也亭之隂望乎原邑曰延搜之亭取少陵所谓广原延防搜思之寓也楼曰湛晖之楼取仪曹所谓星汉湛光晖目之寓也楼之右水天相永弗可纪极故榜之曰纳纳之轩取少陵所谓纳纳乾坤大量之寓也且子既以是而寓子之乐而时发于诗后之人必有求全乎诗如子之寓而同子之乐然后知子言此者之不为过而不游此者之为可恨也清叔勉乎尝试以是推之绍兴庚辰七月望日三山贠兴宗记
　　训农亭记
　　广汉山水甲天下有湖以房名者由唐相国之重故以云也湖直郡寺西南凡起居游从之所风郊月榭竹蹊棠坞清泉茂树隂森之防无适而非景无景而非胜太守达官每集处于此欲寓一时瓌竒清丽杳渺之观俯仰百变必于是焉发之然则亭宇盖障诚不当庳其式陋其名也绍兴壬午任侯摄州事间来容与周览以足日因顾湖亭有所谓超然者退谓吏曰悲夫太守何为者太守父母斯民今亭首以超旷自命乃其所以自为也实之不虑名将安施是殆不可不易也且天下逐逐物战于外志革于内物以名败故物易废志以俗移故志易流君子弗正乎名弗敦乎俗则是耳目之贼乎外者也皆惑也尝试与二三子登斯亭念物化之无日顾外景之不常忽徃忽来游冶者之无定也而亭与名可久恃以存全乎曷若同觧外縁深稽政本畦垅低昻气象万千目焉其耕耳焉其垦悠然而深思注然而繋望吾心无顷而不在农也如此坐堂皇人必唱曰太守虑不在小太守无忝矣使四民之利日不外吾心吾耳目之利亦不外吾民建一亭而政体具焉后世必有不待景而存不因俗而亡者矣吾谓斯以寄意可乎不可也吏曰大善请敬易之明日或有以房始名来告者其文合侯笑曰琯乃清望相耳作郡便能领此可异也即标用不疑呜呼广汉古良州吾不知先士为其州者凡几其宴适能先民后己者何人亦有寄意斯亭勤勤敦本如房与侯者乎无也脱或有之使当今日战伐鬬怒箕敛耗虚之际必非辞寄奥逺雍容厚下如侯此意无疑也是则可书已矣公名某潼川人以儒学遵古始名闻当世某后进通书者敢繋以词曰湖竹环环兮湖光洋洋吏且出游兮惟客之将任公来虞兮政则为良嗟农之训兮理顺以祥名者若简兮虑者长亭乎亭乎歳流千万兮民劝乐之未央也
　　隆州新仓郡楼记
　　隆兴元年有司言隆山郡于西方其称甚逺郡之盐利冒于西蜀其货甚具是不当得废臣谓复故便有诏曰勿废三年以赤城何公为其州公言于官下曰日者陛下思此州俾沿其旧而不肖者待罪于是亦惟兹三嵎声实孰剧孰易赋之歳给有几给而不裕者几何槩吏若民顽否从令不从令者其何县里也子则邦人吾欲子乎咨之予笑应曰大夫无为是纎悉之问也大夫曷则古之吏所以厚齐鲁者徃厚吾邦其亦庶乎可也从吾四境之分其城倚乎大丘其隍因乎谿其嵎相角相负因以三之巅崖防虚轩豁四露各状异态星华之所动薄烟云之所奔放若牵乎庐阜賔乎衡天台天柱之峯敛南东秀絶之气而冠襟以此呜呼岷蜀天下壮矣是又蜀之壮者也且其地穹以厚故其民朴其田险以确故其产防其道非四达之冲故巨贾称息者不至而至者不留其民居虽飞卢薄巷绳枢瓮牖有比户可封之风若行可考虽贱不废其行不治虽光显矣亡所尊加其歳时伏腊蜡社之节壶奕樽酒酬嬉之聚则来者尽礼而去者尽情郡县一或下令则长老子弟相与严恭虽不早夜诵忆法律而循理爱身之念不至与法忤也间有回蔽滛暴怙气贼墨弗信弗钦千万而一肆者则士相与推笑之且曹辱之必曰诗书吾习也礼仪吾故也舍习不顺弃故不祥尔此居而忍此为乎此非独吾父兄之辱辱吾溪山矣则又极口反覆折困使其人面汗骍羞尽悔乃止其俗大都如此盖他邑有未必能然者而吾州独然至于今亦莫不然也故其气着之久则为商为技为农欲薄而用节冣为近古为士则术术施施而亦易善至其才良异等则动能研古今商成美出议明壮本于犍为故治诸老风流之旧于乡于朝于天下相次驰声甚众今也又伟焉者矣其名字暴夷夏勲业暴王室浩乎巍然众指海内重人者是又吾邑子也大夫不知之乎公笑曰诚然吾因其俗简其节薰渍教义其弗返者而后绳法之如是则可乎予曰公能有此公必办治隆矣居年余既至恩顺浃下州以无事又明年政成则取賔寺之漫漶者辟而馆之賔至有所神之后王命者章而号之神以寜嘉至缁徒之溷其栖者井饮之病其汲者盐庾之乏盖障者随以顾指悉更悉治咸中谊理一日闲坐郡楼且瞰大路则俯而笑曰是侧行旁跨者是何为者也州之人莫不田于斯斯岂人情哉昔者四方之賔来或讥其危或病其隘意其在此乎我知之矣我不终革是则非政也于是命直州驿之下宣辟斩刈屏榛与莽使薪不得囿而石不得丛梯为大岐翼为巍观又以颁春宣诏二亭相之三嵎横前石城障后然后州之平岗秀壁靓观遐聣聫络下上闳大恠杰亢爽之观毕赴于左右虽以覧者不厌行者不劳而有知者亦不得而状也盖自观至亭总为屋凡若干区自计材至辇植凡若干根自伐石而给甃凡若干尺自命工而至断手为日又若干焉其始则民皆不知及就事民知之矣一出县官之余费民遂不劳而竟若不知也州之人以是徳公而公又不以为徳斯已竒矣或者谓古之为国其有令徳令闻致逺以为明矣不闻其以土木也一有事焉因民而已矣故民必以久而后安役必以安而后动动必以礼而后服自非然者政之未举虽土丰木好焉君子亦弗取也而况乎门屏道路之间哉其亦有足为欤嘻是不悉乎君子之举错者也君子观不易朝民不废务工不后时役不畔义皆古之道也其在先志则鲁有库雉二门卫亦有库有皋得此谊矣彼二国者非为是快心者也于是出政令谨禁防时启闭国之耳目寄焉虽周公康叔所不能免也而况后世乎昔单襄公之过陈曰门户不除道路不可知是弃先王之制也陈不国矣已而果然彼周公康叔之所以为国与单襄公之所以观人之国莫或舍是则知门墉道路之制静以一众目动以教民利所从来逺矣如之何其易之也今公既以儒术饰吏劝治千里莫不欢心而又营度坠绪易为功周焉如此是志也不犹鲁卫之故也乎予职太史氏而使邦君之羙且落寞焉予之责也乃纪州民之言而敬繋以词曰隆隆维山州以声之复复维艰维仁是依有来令公帝命自东政洽于寜不竒以功嶕峣有隧险极而圮吏百其临莫肯具理公曰嗟嗟父兄其来其易故常于观于台财匪尔即力匪尔极奋自府州以究尔役人拜稽首公泽我厚焕兹厥成爰众之有梯石聫聫级柱轩轩我楼我跻我顾以寛公才莫既媚于千里敢人之难俯仰有伟诚率是道于公于卿厥施有遐可灿度程嘻公有时入吏王国匪今私公邦人是职
　　明碧轩记
　　隆峙山而郡郡周望四注聫络隠见幽幽而相际者皆山也走郡东南六十里泉则泠然以清峯则环焉以叠所谓石马者则又山之秘防秀杰者也先时州君子丞相何公偕里士扬公饰风流文谊徃来于此杨辟轩于其室之东遥岑排青逺目可放丞相曰是名明碧乃称耳盖稽韩孟聫句而欲以云之后歳老矣轩日以敝而名日以晦公饰子云卿则顾而叹曰嘻轩之敝在此是吾先人之所以辟丞相之所以名是殆不可易也愿谒记通人轩则不没矣因来有请余以病倦为觧于再于三而不已则遂告之曰吾子来子知观山之乐乎如知之则足以识之矣且丞相三嵎大人也栖栖穷阜一日振缨而声在九州非必意于因山者盖因山以寄意耳类有得于兹轩之助者也吾何足以尽之凡天下之物废兴动息浮夸变现忽来而骤防者皆迁也故物穷而化化则迁矣物之不迁者不逐而化者也今子目力之运试穷诸山山之为物薄云天挟光景伏虎豹而翳飞走出没日月徙倚今古无常形而有定质者是其岂迁者欤子穷至质之不迁然后知明碧之无爽而丞相之心之识有定在也世之徙倚傍徨激越乎毁誉势利之场而不知息也不思形寓之无常与物化之无日则衣冠渐化为桎梏势位渐化为邱垅彼犹身安之而不自察曽谓有知于山而乐之乎使其得日获束车于是而隠几于是也其目之所寓乱覆杂竟无得于山决也彼其权利荡摩五色无主方时自虑其虑也安见山之所为碧忧态横生袭后盈前方不自见其见也安知目之所为明若是者其于明碧竟有得乎抑其无得也如知其无得然后知此轩之辟非静而不迁者无以寓其观非寓观之乐者无以得其胜非丞相主賔容与之久无以毕此乐此胜也子既伐诸石而措诸壁敢为志之以广丞相之意以为寓物不迁者之好则大善矣丞相名郡人予亦郡人九华贠兴宗也隆兴元年中秋后二日记
　　任亭记
　　乾道丁亥括苍子刘徳广以太学博士去官于其居筑亭曰任且以书徴记于予曰凡我之生所以衡吾虑拂吾心忧奔吾于得防利害风涛险棘之场是当有贼乎吾中掩乎吾外者非耶吾不得而原也自今使其入不防其出不距陶陶自遂泛若而躬顺之吾亦无徃而非任也如是抑亦可乎间观夫少陵有所谓乾坤任此身者惟甫也贤彼其有以安于此必有以乐于此也吾亭之筑之义其取甫哉噫信可谓善游乎天地之间休然时自适其适也请即子所以然之名而告子凡子之于任子能知之无物不任我能言之子既遗物而任子身必将反听而任吾言天地之初未与众万之相闗也巍乎莽哉俄而有炁有体有象有数有推徙四时动荡回潏之变偘偘施施一任乎大化任者既不可知矣其始亦不自知其任也形气之相遭欝泄之相磨然后飞潜动植圆斜小大秘怪恍惚生息之物于是焉资之彼既各足乎形各遂其分也虽欲不任安得而不任是岂可以智力角哉而况乎圣者明者贤有识者位乎其两间素有嚣然乐道之实静而中动而有节充之以广伸之以大而形之以不可不止此则举无不任而任无不终者也是独异于风中之竹乎披拂偃仰当东而西当西而东随顺者久而衡逆者折此非不歳不寒之故风乎任不任之故也君子抑亦可以循其本矣使我与世相忘天与人相一义与命相权夫然后任可几也子知之乎虽然至道者君子日用之噐也噐日用而升流覆坠不与之遗迹若遑遑而不自任而其形则羣于人而运于天也是又任之之妙也至此则子能知之而不能言矣子必欲穷斯言乎当访黄帝仲尼歳戊子二月旦西蜀九华子贠某记
　　池州改建南泉承恩禅寺记
　　乾道四年天水赵公富闻守杭州政成有防擢荆湖北路转运判官先是池多名山陂陁连延深宻粹秀浮屠从而宫者半之距郡七十里寺曰承恩由来废坠富闻披图侧睨而叹曰嗟乎是乃古佛塔庙所谓南泉者也是何从废哉且是导师昔在过去有唐贞元于诸禅那最为第一为超三昩法门为说无量妙义为度无央数众为成一切种智久居是山成如是刹假使更千百刼世间诸所有相山河可摇大地可壊灰刦可尽此师此道不可没也然则是诸国界现庄严地防持增饰我敢怠乎阅数月乃偕倅贰坚决众疑乃命大长老号曰善崇再主静席建大法鼓爰集法众取诸废寺福安清修及诸废塔若龙泉等园田稼穑木樒桑枣种种上妙不假语言共成饶益又出本末授诸九华居士令具赞记如是三请无有穷已居士闻之作而应曰善哉大夫成如是希竒功徳未易有也然自我闻若彼导师与诸佛祖同一性住无取无舍无成无壊而况世谛土木縁假忽兴暂废其足徴哉大夫亦知之乎且佛性海妙湛圆明犹如虚空彼虚空性了不可摹则是南泉了不可记世间笔墨同假象色同名为幻欲识南泉无有是处且彼导师平常行道五十年余常作是言心不是佛智不是道道不属知因知众生种种妄执执物为见执见为知现颠倒故知者为病不知亦病说知不知病悉如是有能一日离大障惑住大觧脱我当许与此大导师同一目视同一耳闻同一机发同一性住乃至同行同愿同说不说我境俱融不知我之为南泉乎南泉之为我也如是导师不逺我矣昔世尊谓文殊曰如汝文殊不应说言更有文殊然则觉照蕴空之余平等行愿之海众生无量法性无量真谛既各具南泉矣廼复纷纷更覔南泉乎大夫其勉之富闻笑曰极矣妙矣吾因世闻法得出世间义因葺导师既坠之寺遂识导师不坠之相是知此刹示现永断结习此刹光明永遍尘刹是皆导师之赐也居士其预有焉居士即稽首翘望为说偈言世间种种颠倒想兴壊取舍非实相本来真觉觉妙明实无身心受生死有如无病軆陶然医实谁遣疗病者我观南泉坐道场说不是心不是佛是声时寂寂时彰百万妙义一时堕了无针锋可入手天人鬼神不敢视奔走赵州防黄蘖马驹踪迹转光熖一说遍说无量说究竟舌本无不动非惟彼相不动故山河大地说炽然乃至满八十小刦循至亿刼不思议导师常不离本座声音妙义悉现前我观承恩旧殊胜藏是真身无恼壊华林寳树日放光如何上慢增浊桡頼一精进过量士生自天支露悲愍园田林植众妙具俄顷令复钟鼔縁庄严是刹照尘刹悉显南泉无量义若云是刹非真实善财楼阁亦非真佛子欲彻南泉机当作是念为正念
　　金绳院观音塑像记
　　圣人观万法而返于一而其极也一足以涵万流行散徙挥绰洞达上足以抗太虚入窈防下至于融八纮内外万物形状变化之情人愈即之而无穷也测之而无得也逐之而无及也浩乎巍然诘其何自而一与夫一之所以运量至此伊谁究之而谁识之耶意必有虚而明圆而静返流全一者之得之也昔者吾穷乎西方之学以为莫尚乎体复于一以致用所谓观音大士者最其全一者也彼由闻而心圆照物未至而心自融心未起而闻自具众机不张而一真内澄是以闻薰闻修闻所闻尽非有萌于物而有意于闻也众万控薄举不外吾之闻此其所以为闻也欤或曰吾耳之性犹圣贤耳之性也循闻之本非自外出非不外入也何独大士云耳哉然众生不复于闻而大士独曰闻复何谓也曰是非天下之所能备也众生以心縁挠心吾听内谬则吾真内贼孰哉鬰鬰乎是其中有弗一者乎今吾试窥诸天地之间虚空与一气之相遭而律之本于是焉生彼其乐之融于中而泄之金石者天下非固求闻而有不能不闻者也其声气之接徐疾奋荡徃来偾起之变善闻者运声以契妙契妙以合一浑浑洋洋吾不知因声而后有闻耶因闻而遂有声也是二者其真为一乎其异耶若使众人杂听于康庄之逵心之不防而境之众多也虽九奏乎吾侧清者浊者疏亮者直而条达柔而蔓衍者吾先兆乎常变作止之意尔执一则废二执宫则废羽执羽则废商始焉心迎而距终焉听杂而流若是而自名于为闻其果有得矣乎抑其无得也知其无得则知众生流浪为声所蔽既以倒闻为机蓄闻为误至于六用迷惑而不可正者斯已矣故夫古之聪听于乐者必返于听之初形充空虚其来无止其去无联了众乐于寂然之初而后众音之所不得遁此天下之至听而君子充其类以治性者也然则至闻无听而后为闻而况圣贤自性闻之者乎今彼大士以一精明而离二生灭翳除故闻复则道恶乎徃而不闻闻极故圆妙则闻乌乎徃而不可真闻现前而十方平等虽一佛二佛以至千万亿佛同一慈力虽一国土他国土以至恒河沙国土同一悲仰体于无穷而化于无垠大士之本闻犹未数数然也乌覩所谓赞其闻矣哉成都金绳禅院主僧道如者喜诵大士之教以为金绳之地塔庙胜处也观音之像阙焉于是戚焉以忧敕工具众寳香檀搏土为像衣金螺绀朱瑟炫耀法帯卧具玲珑宛转与夫前施后列逸浪层岩恍惚怪怒祥云瑞雾花葩竹石青红晃荡疎旷简逺之意率皆匠之于心穷之无端而视之无涯神施鬼设岂所谓融于受勃然应沛乎其技之妙而妙竟不自知也异时观音或因像致礼因礼生悟其不在兹乎陵阳贠某见闻妙丽即为着大士入道之因且继之颂曰我观世间人种种患无明一根不销复六用自成障闻既不可得况有闻闻者譬彼游都城忽闻众乐作鼗鼓及钟磬柷敔诸瑟琴是声本涵闻非以闻故有而诸妄执者先修声所在即声以为闻是事非真实如是倒闻机未几闻变灭循声故流转旋流获无妄如文殊所说稽首观世音不住一切相觉寂闻自融闻性圆满故心精既遗闻是则真闻者以致无量刼及恒沙国土皆以闻摄入名究竟圆通我今释尘劳敬礼光明像愿一弹指顷修证亦如是






　　钦定四库全书
　　九华集巻二十　　　　　宋　贠兴宗　撰序
　　送魏元履序
　　四海虽大户庭也万事虽众一理也人能视四海为户庭融万事为一理是于得防进退死生善败语黙之际必有以处之矣处之至则将乐之也知乐而乐是非内全其天者能之乎世之人亦各有是天也世挠乎俗则世以俗败心累于物则心以物迁俗败心迁则冒没颠倒蝇蛆其行粪腐其言者始莫之觉而后莫之振也嗟夫此岂其天之罪乎自灭其天者之过也建安魏元履识见甚髙常隠故山其于学最长于故实盖亦博而老矣今天子咨大臣四方逸民宜津遣者故元履以处士在遣中官于太学乃能不自疑外是是非非莫不条达为上精言之者书有至日三上至輙涕叹至又待罪不已曹居者率笑之曰是狂者也不然则曰是九品贱疎而躁者也夫元履通古书欲化人代之佞谀者使一于正以充吾尊主敬王之本是其狂与疎与躁之罪吾知其不免也彼曰罪之云者元履斯有持矣何者人以利动此以天胜也予初以冒处三馆为愧力言归正义士不可废弃又言佞人不可复召移台諌书如此而元履之言适与予合也或以予比元履者或以元履比予者盖余在都仅与元履三遇而两家之有亡其子弟之谁某防然今犹不知也嗟乎吾与元履意各欲全其天乎此乃所以为同哉昔咸平中种放起终南而贻讥诮放者众甚至放出议道议仁诸篇众亦不能放矣杨亿曰放非能言者附亿者以亿言甚之其后即有王嗣宗之譛呜呼嗣宗不足责也而亿亦为尔矣乎吾以是知古今防嫉者之一律也元履去国书此以赠且以示四方之知元履者也元履实士家子名掞之
　　送林谦之序
　　道也者人之所以道也吾既道之矣所以道乎人之未至者也质浑矣而有统思防矣而有择言要矣而有适居诚以敬心易以良而后奸怪剽乱之说无自以入也君子之至于斯也得之则得于人知我者不益也不知我者不废也我经吾之言充徳以耸而已矣其稽决以逺其譬称以广其伦类以达君子何尤焉传曰君子之言君子之行欲其道也此之谓也虽然周衰以降诸儒杂乱无章矣言不醇天地也行不醇本统也教何由振而理何由出久矣予悯其方将无如何矣使仁者有作言辩而不流气洁而不污语极而不诐斯足以拯之矣惜也吾未见其人也予苟见之则将躬焉颠倒其衣裳交焉上下其议论也且道人之所道使士得所愿由其庻几乎有立哉去年来南或见谓曰闽之南有谦之林公者言其言性其性务穷道之所由出也予然后知南方有人焉有人则予其以道周旋也日公来此首过予而与予言条者累百而席者累昼既遂有以相乐也因摘夫六籍之所以秘及庄骚太史之所以分及雄况通所以全寡者无乡而与予戾信矣能道人之所以道也悲夫圣道天行日月运焉彼非形其明明者自形故静也而莹动也而彰其明斯神神斯舍矣吾又敢殚言神之所以明哉公趣如是而归有期予何事乎镌切哉传曰送君者自崖而反君自此逺矣众乎防防公无忘其所以逺也可以逺者公与之俱放风之动去故之累吾亦不知吾之所以逺也公徃矣谦之于是若泗若洟再拜于前以别予起之门亦再拜而送之谦之名某兴化处士也邑人始强之乃决进士科今召擢为永福令从游学者细大余千人盖寂寞之音必将恃其徒万有一焉继之也悲夫世岂无思公之所以思者乎其亦思吾之所乐吾与君其终独也乎
　　送陈平甫杨嗣贤刘徳修序
　　蜀有陈子者同杨刘诸子求见九华曰蜀以世道亦既摘时科矣而有伤焉吾甚慙于世学也革之古始则是将奈何先生体此者其有以语此也九华曰道有今古乎哉诚之则是弛之则废矣二三子知之乎且动静至极无物不诚无诚不形也今天地与我同本而我忘本圣人与我同类而我不类我亦安故哉诚不自诚则形不自形矣居然而生居然而离天地能成其大我无成焉圣人能明其大我无明焉则盍返而诚矣诚如自诚则非我无至我实不至我静而専以一其志我防而藏以固其用诗书六籍我帙积焉以决其蔽求我者此匮乎无匮也如是者本充矣然圣犹谨乎思诚者与诚者之别也孟子也者自知不能孔子而私淑诸孔子也扬子也者自知不能圣哲而非圣哲之书不好也是所以为二子也君子诚充其内而学一其外舍二子何之乎二三子若下三代之学而访道无吾以也二三子其懋之作序言
　　送何才卿太守序
　　贠子曰墨者踬之门也私者忧之府也利者怨之阶也惟君子为能丑之君子于此恶其行厥病不行厥道君子欲道乎欲病乎居今之世不憀以自病者吾未尝得一也或曰不有何公者乎公之来典州也反子昔者之所谓是故长长也亲亲也老老也贤贤也故今言明徳者以何而首之贠子曰果然哉公如其南也其祥宙矣【冭释宙以兆】是得于易之晋是所谓明出地上者也其丽象在初六明徳日鸿元元本本上纒斯明矣下纒所接也初六之地体动乎屯据五得位柔而上行康以侯也接二之四终战于坤昼以包身厥有造也赞四而离赞九而干为天于全位髙大也四为外主外主徃见两神挟隂竒隂并神罔攸悔也【一四二五应易之常也一以四为外主外主见隂将用事隂处阳之二间故曰两神挟隂独隂处等位而赖于阳故曰竒隂并神】始自一一终于二二【二二五位也】庻马閙【坤用事又众庻之象】鼫鼠逸【以及乎丽九四之防于是逸】阳鸟升【离卦也】君子用进勿恤何可丑也坤又西南之卦也其行利西南始弗乎夷后则乎丽君今象之自西而南不晋何待夫言易者安可徒也以隂以阳而否而臧阳该隂隂该阳是之谓大昌阳丽隂隂丽阳是之谓不祥今是宙也隂阳相宣罔以待庸公徳伦之公于进焉可谓几矣或曰吾子其然以易言之吾子岂其诞耶贠子曰不然也凡予之于经言不常言也主有牙发有端余非敢圣也抽不抽之绪莹不莹之文以晓智者则可谓云尔已矣余今决公之所行用此
　　送僧悟纯序
　　穿云荷月游行世表此叚竒事衲子能办之诸人不能也青衣纯师售用枯寂此志素具知九华束舟而东便欲来踏船九华曰师资思汝甚至汝欲径去奈何纯师惨惨面江而止九华甚异之盖古徳谓知恩方觧报恩子能报恩必能报佛异时一瓶三篾相见于江湖之外赤手欲担荷大事者必子也子宜勉之乾道改元九华子贠某书
　　防
　　防袁公雅集图
　　韩退之世俗所谓闻道著书者最后言事斥潮阳便欲碎脑刳心以谢时主嗟乎书言至此乌睹所谓闻道者乎吾蜀东坡子晚日寓海南词防妙放盖尝曰吾生有命我初无行亦无留也此叚独絶足友渊明千载矣借令退之同时闻且羞死近见龙眠貎其乌帽博衣者乃下与王蔡诸人杂坐一列李豸又从而识之甚矣畵者不知量题者不知体也虽然彼固人貎而天邪欲乱渔樵友麋鹿同于物而不见所物者二三子于公捉笔指注斯见之矣岂亦有见子之所见者乎悲夫乾道丁亥七月晦九华子贠某书
　　防刘原父文
　　至和嘉祐间欧阳子永叔以古文章名天下士率曰今之韩愈而欧亦规愈自名者予退索其师友渊源得所谓公是刘子与欧文谊徃返所以考质训廸甚具刘于谈咏记载一曰欧九二曰欧九语意简逸窃怪永叔抱负如尔公是何遇之浅也岂其防学授受抗顔博喻者法当如此乎于是悉取其经小传权衡百工同道诸篇观其破去百氏离异独造光澄演迤则寖寖乎周末邹鲁之遗音已其规模不但汉也嗟乎是欧阳子之所以敬学者欤其后苏彦瞻执贽见公长安曰是出于天不可及者是气也而彦由亦曰今之伯夷不可尚已宜乎髙风絶学近世咸不知贵或粗知之而不得其趣者真有以也公从孙和澄出公家帖示予凡两纸予爽然有异呜呼将扩是意抑亦有所悯也乎无寜亦有所勉也乎丁亥仲冬望日西蜀九华子贠某书
　　防王荆公字帖
　　右一纸荆国王文公笔也其体简逺殊甚某得之于先翁通儒通儒得之于伯祖文饶公在翰苑时文饶故为賔客者也家是以有此帖乾道己丑冬敬拜于大丞相图书之聚或曰世故放纷起诸斯人是应流为逸尘荡为冷埃固也是安足寳乎相国岂少此哉盖不知夫天地之间英灵形实之相遭凡才絶人而用物壮者皆当不磨者也昔欧阳子集古之以李斯为冠而苏彦瞻所受乞铭之砚乃许敬宗物也而况是纸也乎相国其试以是观之门人九华子贠某书
　　防胡子知止斋记后
　　李文潜以胡子知止斋记之说谓九华子予谓胡子之言固儒矣乃若经惟余知之万物之际乎我也不知习习之皆易我者也君子有闲焉窒于众欲斯止矣止于至善斯一矣故善之本在止而止之本在知惟水能止众止坎而止也惟山不有不止艮而止也是止不失其所者也止乎止君子知之斯乐之矣而无所用其知也凡性不止不治善不止不成孔孟辙环天下行以止也一贯浩然止以行也嗟夫文潜二三子其谁能悉此者乎二三子勉之余至此余无言矣乾道己丑重阳蜀九华子贠某书
　　题太注疏后
　　范望叔明觧可以揲蓍宋氏惟干注可以知大体陆氏释失可以摘瑕虞翻之注可以辩事然不若王涯广津出入为详也
　　防径山鍳老写传灯録后
　　昔有诵三行呪者便得名髙一切大小径山自写千万行以其佛祖何耶殊不知阿师骑贼马趂官贼云横岭转虽在此间行不在此间住也
　　铭
　　孝亷堂铭【并序】
　　三峩处士李某有内行常举孝亷容然者也故与余通书余今年道江上因顾访其起居人曰甚善君不忘李然李死周歳矣旦暮且石诸原余退叹失声其子沆名处士所居堂曰孝亷谒铭恭甚虽于再于三不已也处士盖尝以年得官矣卒名处士不衰铭曰
　　闻古孝贞参与骞声其亷能楚两孙千载不嗣世纷翻谁与作者归九原三峩嶷嶷栖天根曰惟李世宗厥门淳厐古义翁廼敦有相闾里仁流浑九华继作申雅言诗之其庐乾道元
　　嘉州徳山和尚塔铭【并序】
　　金山大浮图印公具书载其师遵法业佛之道云云以来未几则又以其徒慧海之状来曰吾师虽老空山亦既克终且寿矣凡谓沙门空义也空者不足以存存纪夫空者其又足以存耶然吾有请于君子义于何属吾将以振吾流也予于是可其请师名靖素汉嘉人族李氏家世顺善性坚忍服劳屏翫年十九得度于徳山绍觉师受具于丁真师盖常游行西州退而山栖因自奋曰闻之佛者吾祖法吾门也分门者戾祖吾佛所不印矣所谓禅那者经与律者不识则三贯之则一吾识之矣且一水顾异月万窍顾异风乎遂发楞严诸秘于师旦道人又通圆觉华严大论于歇岩道融诸师最后从大峩长老遵竒游与九顶照通书此两人者有徒众禅学明备雅素絶人者也师依倚既久乃去由是语黙有本其自植类此先是徳山外边三峩三峩者大士普贤所庐也凡四方旁近郡行游礼敬春尽日数十百车衲士过客良勤然间有内行不治賔游益落师用是严节度具客舍舍上之同流闻声亦皆至至悉可久虽不至者亦称予不衰师又常裒已所有易置田以饭九顶堂聚者人怪之故师笑曰取之四众则予之四众我道盖是矣嗟乎师可谓善导且予人之周也年七十有二腊五十有三乾道元年九月初示疾既七日乃逝十月阇维之薪尽得不壊者二遂塔于山之南余骨畀之法导师防云弟子二人曰寳灯曰寳印金山师也孙慧海智平智穆智观慧慈慧崈等三十人慧海殊通故余亦有闻师天姿粹纯律守严甚尝曰我之威仪自视无不足所不足者少林别传之防播于南州吾不能东以较吾之所有吾命也且吾宗迦叶始以一笑得诸其师而林济以喝接诸其所以师其戒光定力相烝相摩至今者诚有伟于造物者也林济数传而得杨岐防三传而得圆悟勤勤起而林济之道益大今吾之邻曰某峯民者实主于勤之室者也吾契之吾何其病乃复命印尽民之道其后摘之使东曰吾今尘垢死生矣汝无庸侍我盖四方充然圣谛廓然汝得吾亦得也即以故征行江上决择孤明诸公贵人至俛首礼之延坐道场井井皆冠三呉者人皆以圆悟为不死而杨岐之路不荒矣呜呼其非师力也乎其不尚可铭也乎铭曰
　　三峩环环与天齐大士所庐山所滋彼金光界飞参差下相观瞻敢瑕疵有庸者子溷尔缁六凿颠倒心体披类汚神山窈厥辉谁欤返此素以之口翻大论与毗尼律精非传律自持融三以一昭厥垂唯大弟子秉佛机慧风曾扇南东施我知其根慰所思有欲崇之此其师
　　赞
　　赞大慧真
　　言上人图大慧谒九华赞语九华曰图者幻赞者亦幻两者俱幻矣且道大慧竟在甚处言呵呵而退九华曰这阿师笑中有刀姑此为赞
　　有像无像云容鸟迹有舌无舌风雷错出一生造弥天罪万古受无量屈只因倒喝起须弥至今满地生荆棘这尊慈似不似识不识长空走月月走空痴人对影休寻覔咄
　　赞喻弥陀
　　非真非讹笔端弥陀非镌非刻石上弥勒昔人方便殊胜门大似虚空遗鸟迹还见麽善财楼阁变虚空古今待接无穷极








　　钦定四库全书
　　九华集卷二十一　　　　宋　贠兴宗　撰偈子
　　眉山因禅偈
　　眉山因禅西归稽首九华居士覔圆泉句以光静槖居士大言多病多瘦多忘无句可覔因嘱请渠渠今日不敢覆盖耳
　　有因无因南来西退此路不属离防触着虚空便碎若人归去问新竒拈出石头并土块
　　灵隠逺禅师偈
　　其不言则寂然不动古塔无缝其或言则天地争囬疾风迅雷时乎不浑防强中擒吕布神乎不盖藏万众取顔良信此阿师或语或嘿一弛一张真能破圆悟之骨髓而搯临济之脊梁乎不然则老老大大鉢盂中走马而不踬针孔里过箭而犹强也
　　祖和尚九夏供主偈
　　禅师印兄请九夏供主而祖其一也治行索歌或诗或记或序九华曰吾病少韵吾何诗吾言贱简吾何歌吾揣事不知纪前不知载后何记何序祖曰恣夫子之所以九华稽首为说此
　　上人竒特现希有愿以身心遍尘刹将游族姓及贵奢渐至诸戍陀罗等一切纳缚诸精馔庶以庄严上妙供布施受施等虚空是虽名施无施者譬彼优昙鉢罗花旋开旋合见殊胜而实无能开合者是诸喜舍心不着逺分别境亦如是我说是人获福报等金刚玉坚不壊随圆随广不住施如迦诺迦所有色稽首笋峰无学尊为现种种作证据圣心不动心遍满是则施者真依仗
　　眉山源和尚偈
  </div>
  <div class="pagination">
   <a href="九华集_page8.html">
    上一页
   </a>
   <span>
    ...
   </span>
   <a href="九华集_page4.html">
    4
   </a>
   <a href="九华集_page5.html">
    5
   </a>
   <a href="九华集_page6.html">
    6
   </a>
   <a href="九华集_page7.html">
    7
   </a>
   <a href="九华集_page8.html">
    8
   </a>
   <span class="current-page">
    9
   </span>
   <a href="九华集_page10.html">
    10
   </a>
   <a href="九华集_page11.html">
    11
   </a>
   <a href="九华集_page12.html">
    12
   </a>
   <a href="九华集_page13.html">
    13
   </a>
   <a href="九华集_page14.html">
    14
   </a>
   <a href="九华集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
