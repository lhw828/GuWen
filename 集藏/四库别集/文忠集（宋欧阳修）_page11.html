<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 11 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 11 页/共 103 页</h1>
    <div class="content">　　依韵和杜相公喜之什
　　嵗时丰俭若循环天幸非由【一作因】拙政然一雨虽知为美泽三登犹未【一作末足】补凶年【京东累嵗不熟】桑隂蔽日交垂路麦穗含风秀满田千里郊原想如画正冝携酒望晴川
　　谢太傅杜相公宠示嘉篇
　　凛凛节竒霜涧柏昭昭心莹玉壶氷正身尚可清风俗当暑何须厌郁蒸麈柄屡挥容【一作曽】请益龙门虽峻忝先登立朝行已师资久寜止篇章此服膺
　　答杜相公宠示去思堂诗
　　当年丞相倦洪钧弭节初来颍水濆惟以琴罇乐嘉客能将富贵比浮云西溪水色春长緑北渚花光暖【一作老】自薫【去思堂存北渚之北临西溪溪晏公所开也】得载公诗播人口去思从此四夷闻
　　答太傅相公见赠长韵
　　踪迹本羁单登门二十年平生任愚拙自进耻因縁忧患经多矣疲驽尚勉旃凋零鸎谷友【修与尹师鲁苏子美同出门下】憔悴鴈池邉忽忽良时失区区俗虑阗公斋毎偷暇师席屡攻坚善诲常【一本作当】无倦余谈亦可编【毎接公论议皆立朝行巳之节至于谈笑之节亦多记朝廷故事皆可纪録以贻后生】仰髙虽莫及希骥岂非贤报国如乖愿归耕寜买田期无辱知巳肯逐利名迁借观五老诗次韵为谢【一本注云即丞相杜公太子賔客王涣光禄卿毕世长兵部郎中朱贯尚书郎冯平】
　　脱遗轩冕就安闲笑傲丘园纵倒冠白髪忧民虽种种丹心许国尚桓桓鸿得路髙难慕松老无风韵自寒闻説优游多倡和新篇何惜尽【一作为】传【一作画图】防
　　答杜相公惠诗【一本云近以药苗茶具为献伏蒙报以嘉篇云云谨于别韵课成一首】
　　药苖本是山【一作仙】家味茶具偏于野客冝敢以防诚将薄物少资清兴入新诗言无俗韵精而劲笔有神锋老更竒二宝收藏传百【一作在】世岂惟荣耀诧当时
　　去思堂手植双栁今已成隂因而有感
　　曲栏髙栁拂层檐却忆初栽映碧潭人昔共游今孰在树犹如此我何堪壮心无复身从老世事都销酒半酣后日更来知有几攀条莫惜驻征骖
　　和陆子履再游城西李园
　　京师花木类多竒常恨春归人不归车马喧喧走尘土园林处处鎻芳菲残红已落香犹在羇客多伤涕自挥我亦悠然无事者约君聮骑访郊圻
　　内直对月寄子华舍人持国廷评【一作呈原父】
　　禁署【一作省】沉沉玉漏传月华云表溢金盘纎埃不隔光初满万物无声夜向防莲烛烧残愁梦断蕙炉薫歇觉衣单水精宫鎻黄金阙故比人间分外寒
　　答子华舍人退朝小饮官舍【一作和子华朝退寒甚陪诸公饮】
　　玉阶朝罢巻晨班官舍相留一笑间与世渐踈嗟已老【一作縁老态】得朋为乐偶偷闲红牋搦管吟红药緑酒盈罇舞緑鬟自是风情年少事多慙白髪与苍顔
　　内直晨出便赴奉慈斋宫【一作宿】马上口占【一本云呈子华子履】
　　凌晨更直九门开驱马悠悠望禁街霜后楼台明晓日天寒烟雾着宫槐山林未去犹贪宠罇酒何时共放懐已觉萧条悲晚嵗更怜衰病怯清斋
　　景灵朝谒从驾还宫
　　琳舘清晨蔼瑞氛玉旒朝罢奏韶钧緑槐夹路飞黄盖翠辇鸣鞘向【一作入】紫宸金阙日髙犹露防旗风细不惊尘自慙白首追时彦行近储胥忝侍臣
　　忆滁州幽谷
　　滁南【一作丰山】幽谷抱千峯髙下山花逺近红当日辛勤皆手植而今开落任春风主人不觉悲华髪野老犹能説醉翁谁与援琴亲冩取夜泉声在翠防中
　　和韩学士襄州闻喜亭置酒【一作和钦圣学士闻喜置酒即事】
　　嶻嶭髙城汉水邉登临谁与共跻攀清川万古流不尽白鸟双飞意自闲可笑沉碑忧岸谷谁能把酒对江山少年我亦曽游目风物今思一梦还
　　寄题梅龙图滑州溪园【一作西溪】
　　闻説溪园景渐佳遥知清兴已无涯饮防归骑多【一作月】乘月雪后寻春自探花百啭黄鹂消永日双飞白鸟避鸣笳平生喜接君酬【一作嗟予毎许陪髙】唱不得罇前咏落霞
　　奉使道中五言长韵
　　初旭【一作日】瑞霞烘都门祖帐供亲持使者节晓出大明宫城阙青烟起楼台白雾中绣鞯【一作鞍】骄跃跃貂防紫蒙防朔野惊飚惨邉城画角雄过桥分一水回首羡南鸿地里山川隔天文日月同儿童能走马妇女亦腰弓度险行愁失盘髙路欲穷【一作斗絶夸天险髙盘畏路穷】山深闻唤鹿林黒自生【一作成】风松壑寒逾响氷溪【一作溪流】咽复通望平愁驿逈野旷觉天穹骏足来山北轻禽出海东合围飞走尽移帐水泉空讲信邻方睦尊贤礼亦隆斫【一作研】氷烧酒赤冻【一作斫】脍缕霜红白草经春在黄沙尽日蒙新年风渐变归路雪初融祗事须彊力嗟予乃病翁深慙汉苏武归国不论功
　　奉使契丹初至雄州【一作过塞】
　　古闗衰栁聚寒鵶驻马城头日欲斜【一作驻马闗头见落霞】犹去西楼二千里行人到此莫思家
　　奉使契丹回出上京马上作
　　紫貂裘暖朔风惊潢水氷光射日明笑语同来向公子马头今日向南行
　　送渭州王龙图
　　汉军【一作兵】十万控山河玉帐优游暇日多阴国从来懐信义庙堂今不用干戈吟余画角吹残月醉里红灯绮罗此乐直须年少壮嗟余心志已蹉跎
　　李留后家闻筝坐上作【余少时尝闻一钧容老乐工筝声与时人所弹絶异云是前朝敎坊旧声其后不复闻至此始复一闻也】
　　不聴哀筝二十年忽逢纎指防鸣緜蛮巧啭花间舌呜咽交流氷下泉尝谓此声今已絶问渠从小自谁传樽前笑我闻弹罢白髪萧然涕然
　　送郓州李留后
　　北州遗颂蔼嘉声东土还闻政有成组甲光寒围夜帐防旗风暖防春耕金钗坠鬓分行立玉麈髙谈四坐倾富贵常情谁不羡爱君风韵有余清
　　子华学士儤直未满遽出馆伴病夫遂当轮宿輙成拙句奉呈
　　万钉宝带烂腰镮赐【一作锡】宴新陪一笑欢金马并游年最少玉堂初直夜犹寒自嗟零【一作流】落凋顔鬓晚得飞翔接羽翰今日遽闻催递宿不容多病养衰残
　　礼部贡院阅进士就试【自此而下二十首皆礼部贡院唱和一本云凡二十二首盖二首见外集】
　　紫案焚香暖吹轻广庭清晓席羣英无哗战士衘枚勇下笔春蚕食叶声乡里献贤先徳行朝廷列爵待公卿自慙衰病心神耗赖有羣公鉴裁【一作择又作识】精
　　和梅圣俞元夕登东楼
　　游豫恩同万国懽新年佳节初还华灯烁烁春风里黄亭亭瑞雾间可爱清光澄夜色遥知喜气动天顔自怜曽预【一作与】称觞列独宿氷防梦帝闗
　　再和
　　禁城车马夜喧喧闲绕危栏【一作栖】去复还遥望觚棱烟霭外似闻天乐梦魂间岂无罇酒当佳节况有朋欢慰病顔待得归时花在否春禽檐际已闗闗
　　又和
　　凭髙寓目偶乘闲服游人见徃还明月正临双阙上行歌遥聴九衢间黄金络【一作束】马追朱幰红烛笼纱照玉顔与世渐【一作已】踈嗟老矣佳辰乐事岂相闗
　　忆鹤呈公仪【一作和公仪忆鹤】
　　一笑相驩【一作从】乐得朋诵君双鹤句尤清髙懐自喜凌云格俗耳谁思警露声所好与时虽异趣累心于物岂非情归休约我携琴去共看婆娑舞月明
　　答王禹玉见赠【一作和禹玉书事】
　　昔时叨入武成宫曽看挥毫气吐虹梦寐闲思十年旧【一作亊】笑谈今此一罇同喜君新赐黄金带顾我冝为白髪翁自古荐贤为报国幸依精识士称公
　　答王内翰范舍人【一本云叙懐谢景仁禹玉】
　　相从一笑欢无厌屡获新篇喜可涯自昔居前诮穅秕幸容相倚媿蒹葭白麻诏令追三代【一本注禹玉年前方入翰林】青史文章自一家【一本注景仁修撰又同书局】我亦諌垣新忝命君恩未报髪先华【禹玉新除学士景仁新蒹修撰】
　　戏答圣俞持烛之句
　　辱君赠我言虽厚聴我酬君意不同病眼自憎红蜡烛何人肯伴白须翁花时浪过如春梦酒敌先甘伏下风惟有吟哦殊不倦始知文字乐无穷
　　小桃【一作和公仪正月桃】
　　雪里花开人未知摘来相顾共惊疑便当索酒花前醉初见今年第一枝
　　戏书
　　支离多病叹衰顔赖得【一作有】羣居一笑欢人老思家甚年少身闲泥酒过春寒来时御栁【一作水】天街冻归去梨花禁籞残纵使开门佳节晚未妨双鹤舞霜翰【一作朝鎻汉台空帐望欲将春恨托飞翰】
　　春雪【一本上有和圣俞字】
　　逗晓【一作户】风声恶褰雪势斜应怜未归客故勒欲开花病思寒添睡春愁梦在家谁能慰寂寞惟有酒如霞
　　和梅公仪尝茶
　　溪山击鼓助雷惊逗晓灵芽发翠茎摘处両旗香可爱贡来双鳯品尤精寒侵病骨惟思睡花落春愁未觧酲喜共紫瓯吟且酌羡君萧洒有余清
　　和较艺书事【一作奉答禹玉再示之作】
　　相随懐诏下天阍一鎻南宫隔几旬玉麈清谈消永日金罇美酒惜余春杯盘饧粥春风冷池馆榆钱夜雨新犹是人间好时节归休过我莫辞频
　　和【一作戏答】公仪赠白【一本无白字】鹇
　　梅公怜我髭如雪赠以双禽【一作鹇】意有云但有寻常思白兎便疑不解醉红裙吟齐虽喜留闲客野性寜忘在岭云我有铜台方尺瓦慙非玉案欲酬君
　　再和【用其韵一作依韵再答公仪白鹇】
　　佳翫能令百事防岂惟闲伴倒余缸珍竒来自海千里皎防明如璧一双日暖朝笼青石砌春寒夜宿碧纱蛮烟瘴雾虽生处何必区区忆陋邦
　　和圣俞春雨
　　檐瓦萧萧雨势踈寂寥官舍与君俱身遭鎻闭如鹦鹉病识隂晴似鹁鸪年少自愁花烂熳春寒偏着老肌肤莫嫌来徃传诗句不尔须当泥酒壶
　　出省有日书事
　　凌晨小雨压尘轻闲忆登髙望禁城树色连云春泱漭风光着草日晴明防榆吐荚惊将落见鹊移巢忽已成谁向儿童报归日为翁寒食少【一作且】留饧
　　和【一本有禹玉字】较艺将毕
　　槐栁来时緑未匀开门节物一畨新踏青寒食追游骑赐火清明忝侍臣拂面蜘蛛占喜事入帘蝴蝶报家人【在李贺诗】莫嗔年少思归切白髪衰翁尚惜春
　　喜定号和禹玉内翰【用其韵一作和禹玉喜定号】
　　衡鉴慙叨选英豪此所钟古今参雅郑善恶杂皐共挥翰飘飘思懐竒落落胸披文惊可畏奏下始开封但喜真才得寜【一作何】虞横议攻欲知儒学盛首善本三廱和出省【国朝之制礼部考定巻子奏上字号差台官一人折封出牓一作和公仪上马有作】
　　僮奴【一作奴僮】襆被莫相催待报霜台御史来晴放便当聮骑去春风任放百花开文章纸贵争【一作看】驰誉朝野人言庆得才共向丹墀侍【一作待】临选莫惊鳞鬛化风雷








　　文忠集巻十二
　　钦定四库全书
　　文忠集巻十三
　　宋　欧阳修　撰
　　居士集十三
　　律诗五十三首
　　送郑革先辈赐第南归【一本注革以累举年老恩赐出身】
　　少年乡誉叹才淹六十犹随贡士函握手亲朋惊白髪还家闾里看青衫阁涵空翠连衡阜门枕寒江落楚帆试问尘埃勤斗禄何如琴酒老云岩
　　和原父扬州六题【六一作五】
　　时防堂二首【造贡茶所也】
</div>
    <div class="pagination">
<a href="文忠集（宋欧阳修）_page10.html">上一页</a><span>...</span><a href="文忠集（宋欧阳修）_page6.html">6</a><a href="文忠集（宋欧阳修）_page7.html">7</a><a href="文忠集（宋欧阳修）_page8.html">8</a><a href="文忠集（宋欧阳修）_page9.html">9</a><a href="文忠集（宋欧阳修）_page10.html">10</a><span class="current-page">11</span><a href="文忠集（宋欧阳修）_page12.html">12</a><a href="文忠集（宋欧阳修）_page13.html">13</a><a href="文忠集（宋欧阳修）_page14.html">14</a><a href="文忠集（宋欧阳修）_page15.html">15</a><a href="文忠集（宋欧阳修）_page16.html">16</a><span>...</span><a href="文忠集（宋欧阳修）_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
