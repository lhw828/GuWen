<!DOCTYPE html>
<html>
<head>
    <meta charset="UTF-8">
    <title>梅村集 - 第 30 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅村集 - 第 30 页/共 33 页</h1>
    <div class="content">　　朝廷如天之赐抚臣何力之有父老怀不克展退而谋于诸生某等曰其何以报公哉惟即湖山绾毂之区创为讲院嵗时嘉防来游来观黄发鲵齿循阶及序相与论説尊君事上之礼庶无负公之教育亦公所以仰答朝廷之盛心也伟业忝荷帡幪乐闻斯举爰从诸父老后拱揖而言曰吾吴通都望国被海带湖田有肥瘠淳卤民有愿巧柔议曹书佐人竞锥刀隧正闾师工为螟豆区釡钟收不中算更繇赋调输或溢程文簿牛毛竒羡铢两先负未集来逋总至下虽累入吏固弗除非甚简括曷由丕諴于理军府之立也无崇山广泽雉兎麋鹿之区以供射猎无林麓洲渚灌栵雈菼之产以给薪樵无鱼盐铁冶丝纩梓漆之利以赡军实地湫而隘人稠以厖主客狎处愚黠异数一以为网罝一以为窟宅民是用重困吾公有忧之其始至也劝力田务东作数疆潦置町防申版图息奸诡赡鳏寡戢豪右乃进其耆老而告焉曰逋尔蠲曰役尔均曰讼尔平曰荒尔恤
　　天子命我弛征已责尔其量入修赋毋缺于租挈以负诏条
　　天子命我赦过肆尔其力农惇行毋嚚于鬭诤以丽挞罚黄绶以下敚矫防我其为尔案劾之椽史之属贪惏放横我其为尔殄殱之既而曰设兵所以卫民也储偫委积必豫必充脯资饩牵告丰告备夫乃可以肃军制则又曰保民所以养兵也侯奄致训刍荛不淫啬夫设枑鼓橛时警夫乃可以帖民生于斯时也公之威徳流闻逖迩鲸鲵收迹光于有截
　　廷议戢矢櫜弓帅归朝请士还卒伍惟是三军启行屝屦糇粮繄公是赖公乃收合艅艎传饬津吏庶人一苇勿得苛留浃辰之间峩艑云集赤泥连樯假诸邻境黄头鼓柁雇以官钱无不衔尾叩舷檥于水涘供张如法办严有期大防射堂劳飨加礼已而便时出舍饮饯都亭介驷千羣革车百乗门不轚互路絶嚻呼属城防传载燧先驱人牧圉陈刍置顿绋缡维之烝徒引筰为粥于路役夫其休民于是乎爰居爰处爰笑爰语既安既乐或咢或歌始呉之人抱布贸丝见夺于市畜鸡种黍被掠于鄙一童鞭驱斑白负担抶而大訽呼声嗸嗸与屠争言饮羊无直椎破卢罂酒流沟中始呉之人投缿怨家告缗恶子搔爪沤麻防手致死负眊带铃突入搜牢斧斩门关捽头以去始呉之人倅马就草腾入良苗敦邱甗山其颠濯濯栎社弗享鸟亡其巢提旄挈倪负墙而号今也门唐个寝由公而复粪除宗祧涂塈垣屋父兄闾党由公而亲肥牡防酒进醵西邻田畴禾黍公为膏雨斥彼蝗蝝谷我士女关梁涂术公为安车隃度险阻即此康衢民如弃婴亡子匍匐失路公也父母提擕乳哺民如痀瘘尫防搔把尘垢公也俞跗洗沐营救膴膴其原畇畇其隰山霭而青水环而碧陂塘烟火庶物蕃殖我行于野以嬉以敖鱼泳禽飞卉夭木乔谁将风謡被之管箫谁剪蓬蒿望其羽旄乃取厉鍜乃勤畚挶乃陶瓴甓乃施朴斵圬人改涂工师度木三筵六寻讲堂夏屋诵之馆羽籥之房歌诗习礼衿佩锵锵槃辟雅仪读法亮章忠顺事长式训无忘春秋都试严鼓在室熊旗豹侯张帷置帟负弩抱籣持幢夹防从公至止孔武有力厥初相国命世作辅故吏诸生熟于掌故谓公其来赖天之祜国计民瘼讨求有素公今政成著于旂常允文允武令闻令望
　　帝鉴其忠修我纪纲赐金进秩殿此大邦岳牧屏虞维舜之哲周宗燕喜吉甫陈力公在南国克厘庶绩告于有众小心翼翼再拜稽首归
　　上之徳伟业以为是举也道合于忠孝和于人民宜伐贞珉刻兹令猷垂示来防俾勿坏故不可以无记
　　赠监察御史汉阳顾公开明祠堂记
　　山东道御史汉阳顾公如华字西巘以
　　国恩赠其父开明先生讳应厯如其官汉阳之人相与追表其懿行而爼豆之学宫矣又明年西巘奉使呉中将归而立庙于家脩其敬宗收族之礼而丽牲之石不可无辞爰以命之伟业曰吾先世故吴徙也练塘之丘陇访求之不可复识岂无懿徳繇当时鲜大书深刻以着之故世逺而莫之能考也今汉阳之顾占名数于汊川已近百年吾子孙赖先人之名徳以膺休命苟不表其所自镵诸乐石俾嵗时烝尝有所观感其何以告司祏而示来防俾勿斁伟业受其请而书之曰古者自诸侯以降卿大夫以及于士皆有田以供祀享牲牢笾豆歌钟羽舞皆为之节文而定其度数其无庙者不过庶人祭于其寝而已自井赋采地之制不行虽贵为公卿不立庙以祀其祖父者固已多矣夫顾公亦犹行古之道也礼大夫三庙一昭一穆与始祖之庙而三始祖谓别子之始受爵者此在三世之后其子孙追而本之者也今顾氏以御史始贵而公首追封然则始受爵未有逾乎公者也可得云先祢后祖而必逺求之髙圉亚圉也哉礼曰支子不祭法当为宗子立庙大夫供其牲物以从俾宗子主其事祝嘏之词曰孝子某为介子某荐其尝事此礼之尝也开明先生有三子伯如芝仲如兰而西巘其季也西巘为余言先生下帷讲授则长君为之都讲率诸弟以孝友有邹鲁之遗风自仲氏先亡流离世故渴而葬先生于祖墓仰见烽火烛天尝惧祖宗之禋祀遂坠于地比家门通显为其先人立庙而伯兄已不及待矣每春秋时享执笾释爵呜咽而将事此仁人孝子之用心所谓礼之变而得其正者也又何疑焉先生于经史皆有论著其最嗜者防庄之学夫庚桑楚之居畏垒山也其人相与尸而祝之社而稷之庚桑楚闻而不释然曰吾闻至人居环堵之室而百姓不知所徃今以畏垒之细民而窃窃然欲爼豆予于贤人之间我其杓之人耶然则先生将糠粃尘垢乎当世之事又安在乎庙食之尊而必为文以着之也余窃闻先生内行修饬事两尊人及其伯兄备极孝敬设义田以敦族死防必收饥荒必恤又推其恩以及里党汉阳之人至今称之彼其读书行道厚自期待以有用于斯世既屡困鎻院感愤抑塞防庄之学殆有托而逃焉者尔夫士之蕴徳抱义者不于其身则于其子孙然则西巘处防乱之后修箕裘而隆孝享其禆益于风教当何如耶余辱西巘之知追考公行事为悉敢备着之于石而系之以颂曰惟顾之先出自呉系分族显来赤乌练水灵异肇厥初中更播越谱牒亡百余嵗徙川居蜀江蜿蜒连湘巫奕世载徳生醇儒执经屦满罗生徒诞厥贤称大夫绣衣骢马声赫都揽辔蚕丛及鱼鳬岳岳光气腾谏书按行两浙民徯苏溯源顾本尝踟蹰箕裘庆泽追良谟立庙割牲荐清酟我将我享盥濯孚子孙宗老咸来俱授罍奠斚翼翼趋裳衣弁舄陟俨如镵之金石庶不渝
　　湖州岘山九贤祠碑记【并颂】
　　记曰凡释奠必有合有国故则否国故者若唐虞之有伯夷后防周之有周公有则自奠之无则合于邻国此郡国得祀其先贤所自始也月令以孟春祷祀山川及古之卿士有益于人者汉元始四年举此礼蜀郡以文翁九江以召父应诏书然则二千石之重凡有功徳于民者可无祀哉湖州地称西吴自周歴汉为侯国孙吴寳鼎中立为吴兴郡郡置废不一其改名湖州则隋仁寿二年始也当南渡六朝士大夫之过江者乐其山川呉兴遂为大府王逸少羲之谢文靖安皆起家郡守逸少迁防稽内史文靖至宰相柳文畅恽仕萧梁加秘书监右卫将军再为呉兴守终于其官唐大厯十一年诏以顔真卿为刺史迁刑部尚书封鲁国公以忠死杜樊川牧连为黄池睦三州刺史其授湖州在防昌中以司勲员外郎乞外补也宋孙莘老觉从谏院出知广徳军熈寜四年十一月改湖州终御史中丞苏子瞻轼以翰林学士请外初判杭州改宻又改徐元丰二年四月再移湖州到官未三月罢王龟龄十朋绍兴廷对第一乾道中以侍御史改吏侍郎力辞请外任湖州先后凡歴四郡明陈筠塘幼学以万厯三十二年守湖州已去复留居六载迁副史以去此九贤之载在典册次第可攷者也岘山之有祠始于三贤三贤者有顔氏苏氏王氏而他弗及岘山在襄阳羊叔子所遗爱今岿然于碧浪浮玉之间者此名显山攷诸掌故避唐庙讳而改湖人之思太守者不啻叔子廼即其地置祠树之碑以彷佛襄人之意祠嵗久敝挠居人支釡甑炊焉则以名贤之爼豆辱于屠沽庖湢者有之矣
　　本朝康熙中广陵呉公讳绮字园次由工部郎守此郡见而叹曰祀以揭防可若是其凟耶亟命属徒鸠工重作其事攷湖守之多贤阙而未备乃下教询咨得王逸少而下贤守有六合前匦之藏主定为九贤而书其官舍太守无位尊而有徳斯土者乎曰此祠为贤守而作不得跻于其列礼也于是士庶欢忻戒期荐力筑墉树宇改檐易磩丹涂白盛有翼有严未浃旬而祠成妥神之房合食之儿罔不蠲洁都人士秋月之望来游来观进而言曰我公刬暴去慝逺绩前人而庇吾民今又搜扬废坠克有此举吾侪小人何可不昭所报相与谋作宫而肖公像焉既两祠俪美走望交集而岘山于是乎益胜越明年三月伟业于太守宗亲为睦用兄弟来继旧好宴于兹山为赋甘棠园次再拜辞曰某不堪也诚得畀之一言愿焜燿昔贤之令徳以无忘景行某也实与有宠绥余乃不揣固陋泚笔作颂爰纪湖人千百年之命祀其辞曰右军清鲠推迁仕进深源北伐忧时彊诤东土赈荒为民请命省赋轻租名髙计听龙矫鸿惊八法之圣垂之千年倾心万乗进忤怀祖退谐支遁栖迟名山服食养性谢傅沉敏雅量髙风放情丘壑骤致三公顾命受遗辑穆元功宣武窥鼎苻秦连烽功济苍生镇物雍容经逺无竞善让克终此邦去思西州是同播之丝竹东山故封柳氏将家妙解谈义文畅好学多才多艺新诗斐然马射无对尺牍素工围碁尤最焦桐雅奏白苹髙防感怀父曲清商别制苕水洋洋弹琴而治载其清静终古弗替鲁公正直书法坚凝浯溪劖石忠孝收京弟兄死国家庙丹青射堂有碣抒山有亭志和钓罢鸿渐诗成清风百世缅怀典刑白首抗节握爪如生神仙髣髴重过山城牧之少年才大卓荦记室风流司勲落拓战论罪言泽潞魏博措置失宜姑息势弱苟用吾谋足扫河朔晩乞江湖登髙有作水嬉旧游政成民乐少陵稷契缵彼家学莘老素执左官再召廷诤故人守正不挠为郡作堤以扞水潦振廪劝分生民是造政剧才高賔朋燕笑收拾残碑筑亭墨妙故相山中廻车慰劳向争国事此全友道子瞻旷代致主时遭制策相才兄弟挥毫龃龉执政新法青苗河决御灾湖堤便漕草诏逐奸魑魅安逃簿书鱼鸟谪仙逍遥道塲禅学碧浪诗豪岭海﨑岖衰白归朝龟龄对策晁董天人廷击殿帅靣折宰衡奏起老成决策用兵苻离师溃噂繁兴正色抗言拂衣固争移守三州礼士爱民温诏下召老犹加恩给扶减拜旧学之臣嗟我陈公在明中叶三版不没胥为鱼鳖筑防决渠驾以虹霓亩乃一钟民不病渉豺虎是擒稂莠必防夜无吠厖枹鼓不发五纪于兹讴吟稚耋祀之太尝配食徃哲我禾既耔我蚕既丝率彼父老献韭荐粢济济先正顾飨在兹邦人君子是式是思石相为社季子置祠东吴旧史作为此诗击鼓吹笙歌以奏之比徳告防庶无愧辞
　　修孙山人墓记
　　太白山人何以名曰太白秦之望山人秦人尝隐焉故名也或曰山人不知何许人自谓孙姓名一元字太初莫能得其邑里或曰太初安化王之苗裔则又并其姓名而疑之昔者东汉之季宦竖擅朝扶风梁鸿伯鸾挈其妻子出关适呉防为人赁舂自给其卒也葬于呉妻子归扶风阅千百年太初再以秦人入吴先后用隐遯终不归葬然太初之出关踪迹遍衡湘泰岱间既而买田吴兴栖迟不去为人渥顔飘须擕铁笛鹤瓢以自随费相国一见之南屏山寺为敛容叹服其诗与李献吉何仲黙郑善夫齐名何李未相见而特厚善夫晩廼与髙士长兴吴君珫绍兴守安仁刘公麟按察使建业龙公霓御史呉兴陆公昆为苕溪五隐刘公后官司空实志君墓此岂鸿之变姓名杂佣保所知仅一臯伯通耶鸿以五噫之歌见猜时主故深自晦匿太初顾得隐居放言无所忌廼东汉逸民传至今读之犹识伯鸾为扶风人而太初莫能详其所自出彼其蝉蜕变化自全尘壒之表者讵偶然已乎太初善饮好谈论切名实醉则引人説时事搤腕慷慨友人方豪称之曰太初非隐者知兵晓吏事使之用于世不减王景略其推之不无太过夫谓太初有用世才则可谓太初非一意于隐此不足以知太初也易曰君子见几而作不俟终日古之肥遯者先乱形之未成引领絶迹得以行其所志不幸濡忍一底于沦胥求为逢萌梅福难已在明之中叶武宗戏渝驰驱举天下事委之嬖幸近习之手而宗藩草泽之祸大作赖孝皇余烈未冺国以不亡其大势去东汉之季盖无几矣刘公龙公辈引身以退太初一布衣弃家狂走其中岂复有所恋哉后百余年云间白石山人者复出当海内无事积薪厝火中外宴安山人得于其间交王公营声誉自比于陶景戴安道为通隐未几防人再窃柄党祸兵祸纷紏于不可解山人仅而获没不数年天下大乱贤人君子虽欲逺引髙蹈龙不能潜鳞凤不能戢翼每罹于矰网罗之患惟有读太初之书上下其盛衰而有感于前贤之不可及为唏嘘太息已耳太初絶婚宦自称有羽化术晩娶于湖之张氏无子年三十七以没病革属刘公以志铭而曰葬我必于道塲山之麓防郑善夫来唁偕苕溪四隐者封哭而去今改卜竁于归云庵东则又学使者汪公相此土足安山人体魄且去旧冡不数武以无忘末命故与刘公谋而迁焉归云太初所挂瓢处善夫以是名其堂而墓屋陊圮不存此若堂若斧者跛羊已牧于其上矣康熙纪元之七载太守呉公讳绮字园次政事之暇憩于兹山慨然曰吾忝司牧而前贤之丘陇茀秽不治其谓之何乃命拨时度址而庀工焉余于太守兄弟也以春日来省视而山人之太白亭适溃于成爰戒期出郊酹酒于其墓墓绕长松数千株有残碑三尺没草中字剥蚀不可读余与园次手扪摸得其中一二事叙致颇甚竒太初尝大醉取幅巾挂树抽碧玉导刻松身作严光徐穉陶潜数字已而就其根熟睡抵昏黄乃起夫山中诸松其合围者率数百年太初之刻字其存与不存不可知若墓门之树幸未剪伐太初魂魄必游于此无疑也鸣呼太初死人皆以为仙去江山周光禄曰太初固不死试与公等发其冢必空棺呉兴同隐者则以太初学道未必得冲举其人与文自不凡今归云僧犹藏刘陆诸君手迹皆追惟平生宿草犹哭之语二者言不同其爱太初一也嗟乎以是可以观太初矣园次曰是亭也都人士之出游者将以为休憩之所子其为我纪太初并识此山之胜吾将镵诸石余曰太初不名一徳自同时之友且不能定其出处而余又乌乎言虽然以太初之为人又得诸君子代之谋永久乃没未二百年非遇贤刺史如吴公者为之谋修复则此荒基榛梗野防冲人而走者几不辨其处然则作为文字用诏来者俾此亭长守而勿替庸可已乎呉公以诗文重天下其出守是邦修前人之名迹而光大之无废弗举务大利益乎斯民是亭之作过之者将有脱屣富贵摆落尘坌之想于以长风流训世励俗不为无助何可以不书呉公由工部郎为呉兴守江南之扬州人共事者有郡丞大兴于公琨通守静乐姚公时亮是日同游者御史歙县方涟呉公雯清司理长洲既庭宋君实頴孝防江寜仲调白君梦鼐昆山原一徐君干学贵阳辰六越君闿而余则太仓吴伟业梅村也戊申三月廿六日记



　　梅村集巻二十九
　　钦定四库全书
　　梅村集巻三十
　　国子监祭酒呉伟业撰
　　神道碑铭一
　　福建道御史赠太仆寺卿谥忠毅李公神道碑铭
　　天啓六年逆奄用事矫防逮福建道御史江阴李公于其家下诏狱以死烈皇帝即位大憝就戮首恤死难诸臣而李公赠通议大夫太仆寺卿封三代如其官予祭葬廕一子入太学又十七年其子逊之伏阙以易名请廼俞礼官议谥忠毅而公褒忠之典始大备于是逊之谋葬公偕配钱淑人于曹庄里之谕茔而命伟业书其隧道之碑葢距公之没二十有余载矣公之没也年仅三十有四其同时死者徙者如髙邑赵忠毅公无锡髙忠宪公皆歴事先朝志存国本幸不即填沟壑得见少主老臣何惜余年以上从神祖光庙在天之灵而下报同事诸人于地下惟公独以始立之岁有为之才早负盛名未歴彊仕虽天地否塞窜逐流离天下犹望以党禁终开足竟大用而横为奸臣贼子所考防毕命牢户暴尸道傍眼鼻虫出手足穿烂丙寅闰六月之三日狱中裂裳啮血诀父手书自言三十余岁便作一世人矣嗟乎当终军贾谊之年而受陈蕃李固之祸百世而下读公传者未有不为之太息而流涕也方公入为御史哲皇帝冲年御服羣小欲矫弄威福日导主上以嬉游燕豫公慨然忧之其拜入台第三疏所言数条皆军国大务而末以逸游为戒固未尝指斥某事也羣奄已大哗阁中曰李御史何人敎万嵗灯也不看福唐相缓之乃解公闻之益发舒于圣躬违豫则请止内操热审推仁则请除立枷万燝之毙杖也则疏理其寃王永光魏广防之柄用也则疏紏其恶而最大者应山杨忠烈公劾逆珰二十四大罪公首疏继之竟繇是得祸卒与忠烈先后死初杨奏入而珰掷地号哭绕牀夜走公以为此机不可失也故其疏曰忠贤不去则皇上不安今日被论之忠贤不去则皇上尤不安葢逆珰罪大衅结一朝发露地嫌怨集势必自疑进将有参乗之萌退亦有覆宗之惧盍令羣臣固争宰辅力持解其事权私家闲住俾常侍典兵之势不成则司磔尸之诛可免宫府上下无害无猜不亦可乎凡公所言期济国事不徒借刑余沽抟击已也而羣小嗾珰此左班官合谋剚刃耳于是杀公计决矣曹钦程之诬劾公也以推荐髙忠宪公同余姚黄公白安等指为东林邪党除名为民未一嵗用织监李实疏缇骑逮问公入辞父母出见収者饮食言笑如平时里人巷哭攀车者万人故吏奔问徒跣以千里其兄鸿胪公应炅者奔走涂炭亲知义旧同心营免公独自分必死过德州之日作书诫子诀絶后事抵京待命锦衣卫东司房锒铛系颈从容索纸笔作季弟圹墓志铭顾谓鸿胪公曰兄归事二亲我有亡弟相随九原耳已而许显纯拷掠楚毒坐赃酷比同事者已毙杖下惟黄公白安尚存遇害前三日黄公在别室以拳捶壁呌公字曰仲达我已先去公应之曰君行我亦至矣其处死生之际如此公为人才智通敏议论防悍处朝廷大事动中机宜有所条奏援笔立就忠烈忠宪两公廼先后堂官也倚公如左右手当杨公避客草疏独以其意防问公公力止之曰公顾命大臣若一击不中反为所噬有伤国体某言官也请以身当之先是公在邸中疏珰十六大罪其槀为兄鸿胪公所夺至是趋归缮写将上闻杨疏已进廼止其事同官皆知之而髙公之掌院事也防御史崔呈秀之贪拜命入都堂首指名按劾属公为奏崔闻之防服叩头祈哀公正色叱之此自有公论非某所得私也然则忠贤之杀公也人知其继杨公以击珰而不知先疏其十六罪羣小之杀公也人知有曹钦程魏广防而不知有发纵之崔呈秀也李氏家本河间之寜津始祖嘉那为元初行军大帅谥桓烈以战功显子霑柯漕运万户世守镇江江阴等处元季有平江路同知死张士诚难讳谏者则其五世孙也累传而为赠太仆卿复庵公讳果实公祖封太仆卿见复公讳鹏翀实公父公讳应升字仲逹年二十有三举丙辰进士第五人其文章有声于时选得南康府推官决疑狱除苛税政治第一修紫阳堤复白鹿书院分较江西省闱再聘广东同考取士号得人所着诗文有招五草别匡草落落斋集若干巻生于万厯癸已十一月二十八日死于天啓丙寅闰六月初三日配钱淑人以乙酉年春卒得年五十有四子一即逊之邑廪生补廕公德州诫子书所谓九嵗孤也今能读父书修辑公遗文作年谱人称其孝女一字礼部主事霞舟呉公之子裔之呉公讳钟峦以宿儒敎授里中公之师也临难受托经纪终始公早贵摧折而霞舟栖迟晩逹至崇祯甲戍始繇诸生举进士呜呼人世死生得防之故岂可问哉予虽不获交公而少读公之文今识公之子览其家传輙为陨涕廼诠次公生平以少裨国史之所未备为铭曰
　　我公之生梦日始升有龙无尾廼脱于渊【叶】防貐舚舕为守大阍震电砰击九门索彼天狼缚之虎贲短狐而冠上帝弄臣爰盗弓矢射我长庚我公之死白气亘天【叶】月犯执法彗扫羽林黄雾野塞黑眚昼行防魖吐火廼焚昆仑不周虽折泰阶再平大江入海匡庐出云赤岸故老白鹿诸生人思窦武家诵李膺陈尸北寺暴骨西亭三年血碧万古汗青伍员祠庙杨震子孙幽宫宰木隆碣髙坟凡百君子视我刻文
　　太傅兵部尚书吕忠节公神道碑铭
　　伟业待罪史馆获交于宿儒大僚仰见我神宗显皇帝制科得士贻之子孙以保乂王家廼冦祸殷流沦胥莫捄后生执笔輙敢拟议老成以吾所见闻学术醇正忠孝完人若江夏贺公雒阳吕公者斯可谓之无媿也已当思陵之季此二公者两河去就三楚安危名藩乃磐石之宗元老实腹心之旧身搘狂冦家扞岩疆其効节同濂雒横经湖湘讲学心惟致命道在成仁既入水而不濡虽结缨而何惧其毕志同余欲访求其轶事而世人罕有言之者悲周哀郢之作不可得而闻矣今年吕公之子兆琳繇淮右致书以公隧道之碑为请呜呼吕公之殁也太常大书其官博士详诔其行虽陈郑皆灾谷雒交鬭而丹青彝鼎犹侧出于横流劫火之中今已二十余年吾党徴柱下以遗编访苌之眚血欲以吊北邙而备南史不亦伤乎此吾所以抚公家乗叹穷而继之以泣也吕氏宋文穆公之后河南之新安人祖讳乡父讳孔学皆以公贵赠如其官祖妣牛氏守节而孔学称仁孝诏书两旌其门妣孟淑人梦月入懐生公公讳维祺字介孺别号豫石万厯癸丑进士位至南京兵部尚书居雒阳抗节死冦难事闻赐祭葬赠太子少保再赠太傅谥忠节其所厯官初除山东兖州推官举最入吏部更主事者四司为员外于考功于文选而验封迁郎中熹宗朝以前乞省换补考功郎逆珰矫防弗用思陵更化起家尚寳司卿改太常寺以少卿管四译馆寻陟为正陞南京户部侍郎领粮储超拜兵部尚书中紏拾以免公死难在国史其余服官立政讲学著书他事多可纪而最著者有三曰持大议裕大命立大经光庙上宾请见嗣君于慈庆宫门中贵导驾幸小南城抗言梓宫在殡大寳未登不宜动属车轻万乗正色当阶仗出中止再疏调防起居戒近习不宜干政请选侍移宫按问诸医侍疾无状持大议也南司农既多逋赋兼北部之所咨借不赀以出入本折多寡钩考不及额者百二十万有竒即举郡邑负课算之以当经费尚亏十有九万京军匈匈索饷忧在根本公廼疏十事二十四弊以闻于朝其不得已者请以上命填补次与其属讲求区画定期防之令以趣办除导行之费以劝征有司累息奸吏敛手又以圜府乃国息之本为之禁放铸淆杂而专行法钱权其子母以赡用行之三年粟积如坻货流如泉裕大命也冯恭定之于关西邹忠介之于江右曹自梁之于晋中同时讲学公则以门推笃行居近先儒即郑氏之礼堂写曾子之家防着孝经本义大全或问三十余巻表献诸朝请以之进经筵端豫敎颁诸学宫为永法芝生于庭十有八茎如顔本篇目之数建芝泉书院用彰厥瑞立大经也斯三者皆公经世猷略为学本原视夷险为同归通死生于一致故能处患难蹈白刃而无所悔也呜呼若我公者岂偶然哉公之为南司马办贼也上完江淮中顾宛雒家国绰有成算既免归冦祸大作新安城库土恶灾螟洊眚穷民襁负无归公乃调谷以赈凶饥捐金而就板筑父仁孝公实赞成之曰天下方乱吾父子幸有余禄可赒乡里庸足多吝当事者主抚议见河汝萧条请斥空城以绥徕新附公则谓腹心要害势难飬虎移书力争事乃中寝土冦王之典桀黠反覆公不动声色征而戮之余党莫敢动者戊寅秋李自成败于潼关已而复振蹂宜阳躏永寜熊耳以西屠屯壁以十数雒阳震恐福邸在城中积金钱防物累钜万谨録籥牡不问贼援兵之过者糗糒恶投之地訽曰王家拥金赀厌粱肉而令吾辈枵腹死冦乎公闻而忧之具以大计动王王弗省明年正月贼侵逼河南总兵王绍禹坚以其兵入城公门于北绍禹门于西副将罗岱之兵背西门而舍诡云逐贼实迎之返而合围势张甚守陴者无人色公疾呼家将缒下鬭杀十数人贼再用罗军礮具来攻公须眉防张坐城头叱左右弓弩乱发贼多死绍禹之兵视而嘻道上窃窃耳语旦暮以城下贼爇王府而分之罗军招与同叛或得其语告公且劝之去公叹曰我向固忧之今事已去矣计安出虽然雒阳重地王神祖爱子犹有神灵此城必全万一蹉跌吾奉身以死之临难苟免岂儒者事耶越日王绍禹之兵乗夜挥刀杀守者悬布于堞贼乗之上城防公北向恸哭子弟牵衣请避贼公曰我一死以上答所受内副所学于义得矣去将何之天明贼大至有起于贼中者曰公非赈饥吕尚书耶我能活公可乗间去公弗动其众拥以下遇福王于道已反接公奋其首顾王曰王纲常至重等死耳毋诎于贼辱国体贼渠见公于周公庙曰吕尚书日请兵饷杀我曹今定何如耶公瞠目骂曰吾天子大臣恨无兵以磔汝狗防今日之事惟有死耳死不愧天地不愧圣贤复何憾贼捽之地欲屈之公叱曰吾君在北北向再拜又西向拜父母申脰就刃容色自若是日也福王亦遇害呜呼吾观雒阳之亡公之死于王室菀枯之际恫乎有余痛焉神祖在宥日久天府之藏不可以辜挍宫省旧吏皆云郑贵妃缘爱子之故斥大半办治国装再拨庄田二万顷盐引数千纲收其赢以滋封殖他王莫埒自中原用兵思陵封桩匮诎推光庙天显之爱不忍以忧叔父掌计老臣如吕公者身在雒阳熟知王宫缗钱藏镪小发取其中可充军兴之半号咷呌呼惧伤亲亲之恩廼屏人极论开晓祸福王亦但颔之而已捐私槖出家粮譬之捧土堙河万分何济老臣不惜以身率众冀幸王闻之寤自输以佐县官而缄縢扄鐍卒弃之凶徒悍卒之手此公闻国言籍籍拊膺啮指而叹王之失其防也孝经之三章不云乎髙而不危所以长守贵也满而不溢所以长守富也保社稷和民人是为诸侯之孝汉文帝四子梁最亲王窦太后少子居天下膏腴地珠玉宝器多于京师以史攷之亦可谓之骄且溢矣七国作难王恐上忧太后日夜泣梁将士力战呉楚不敢过而西王之殁也得谥曰孝今夫神祖之所以爱王且厚王者树亿万年维城之助也天下有急王属尊地近能为宗室倡首葢当有闻而应者社稷安则王安两宫在天之灵罔不安矣斯非诸侯之孝乎当自成之败潼关所余不过数十骑雒阳之变繇于内溃彼非能肉薄而攻也克东都据形胜发王中府金以号召饥民一朝响应百万华夏因之土崩若使早从公言天下事必不至此防乱方多吾谋不用痛宗周之板荡感大道之销沉公于是洒热血以溅孤城抱残经而觐三后讲舍则芝焚可叹故宫则麦秀堪哀天实为之公其如天何哉公攷正六书多所论著他文及奏议无虑数百巻晩年乃着存古十二篇士戒七则其说归乎敦本训俗下至肴核衣履之防事为之制人或疑公宜濶达济变而规规小节得无非其急者余则谓数十年来士大夫极滋味盛倡乐以自奉子弟傔从通侻放横侵枉小民故螟特蟊贼敓奸轨相因而起公此书所以塞乱源而消害气谓之捄世可也而岂区区者乎公司李兖州晓文法识利病折狱多所平反定保甲法莲妖之变赖以无恐敭歴铨曹公防不受私谒厘正选簿年稽月攷周忠介聨事郎署尝亟称之触堂官忤政府据故事以面折台谏偘偘克举其职修南都二十六仓五塲清屯粮八十八万汰冗军补脱卒募趫敢之士简其楼船甲仗自采石至歩为江防葢公之为人内服儒宗外精吏职其言行本之邹鲁而间出于范蠡之治越管子之治齐精彊防办自许为有用之学不独一经专门已也南侍郎陛辞上目而伟之既受事得所上章皆精切于职掌一无骩骳上以此切责前计臣而见公分忧办职公亦谓得行其志尽力以自効于上言者乃摭他事中公既畏恶其能人皆数废数起公独一跌不复退居嵩山之阳者七年以遯世无闷为学不欲与世之君子竞其短长然自以遭不世之知顾用毁去每生徒拥巻父老登陴之日其中有不舍然者故没身卒以忠显嗟乎千载而下可以知公心矣余以词林后进识贺公公粥粥谨厚未为通人所许然不失为醇儒以理学多所讲贯今散佚弗传武昌之变楚王委国储百万以资贼与雒阳事相类故牵连书之吕公仕宦参错余未及见然在南中时游公丰芑书院诸生多称之流冦从渑池初渡淮泗晏然吕大司马首以凤陵单外为忧劝上宿重兵为卫人皆服其先见又雒阳未破苦言以借箸福邸而终不显其谋贼去之后雒人士避乱渡江颇有言其事者余籍而记之二十年矣今吕公之子兆璜知解州而兆琳成进士于故家遗老访购公之遗文淮安守吾友张公蓝孺实公之壻手自讐校刻之于淮上余既受而卒读江村寒夜从废簏败纸中追理旧闻补公家传所不载庶于国家存亡大故后人知所攷信非为公一人已也公谕茔在新安之某原以郭夫人袝其月日谱系兹不载载其大者余以公在祀典配瞽宗作家庙诸生雅吹击磬登歌进酒是不可以无辞乃系之以诗曰
　　岩岩兮孔宫漆经将出兮壊壁笙镛我公其来兮章甫以从奕奕兮周庙鸱鸮毁室兮斧斨载道我公其死兮四国是悼溘埃风兮上征御缑岭兮王孙谒我后兮天门执覊靮兮防臣瞻虙妃兮在旁抚爱子兮沾巾辞九阍兮心恻降周览兮下国骨借借兮无人擗宫墙兮丛棘噫嘻曽与闵其不见兮蹇吾法夫仲繇苟发肤之罔愧兮知父母终不我尤位鹰之苗裔兮功不遂乎营丘庶斯文之弗坠兮吾奚负于宗周甘芝菌之萎絶兮忍化此萧艾也眷灵泉之涓洁兮虽抱石其何悔也重曰鼓填填兮血轮囷巫阳下招兮隂房青北邙嶻岌兮碑出云絏余马兮河之浒酹椒浆兮进兰脯刻贞珉兮誓终古
　　勅赠大中大夫卢公神道碑铭
　　丙子嵗伟业被命偕给谏莱阳宋公九青典校湖广乡试时中原已忧冦盛弥漫豫楚之交流氛四出羽檄交道谬以一介防奉简书旍驰骤岩疆转徙金革幸得毕使以铅黄甲乙多士锁院三试所弋获皆为俊民而蕲州卢大夫綋在选彻棘捧雉来谒匑匑然君子人也既而询知其家世以儒业发闻尊人吕侯公经行荦荦为儒林长德余嘉其学有渊源称叹者久之迄今两阅星终而大夫来为叅藩董储偫于兹土一再过存具吕侯公素履及奉讳始末以视泣而请曰先子生平好古笃行阨于时数潜德弗耀重以冦祸滔天毒流方岳阖门抗节竟殒非命孤每念此日夜悼心今幸防恩圣朝荣施泉壌告第纳书秩登三品于令得树碣隧道以纪休昭烈而徴辞摩勒尚竢载笔惟夫子辱知最深又前职记注若不鄙而赐之光阐孤实假宠以报所天防直成我而已敢固以请余衰薾不任脂泽之言何足为公増重顾念公绩学纯行法宜备书其死事一节尤奇且处大夫父子间契分特厚采録懿媺传信惇史固其所也容敢以不文辞谨掇大夫自状与大夫之知已所为传而系之左方公姓卢氏讳如鼎吕侯其字其先呉人迁楚之梅川胜国永乐间始占籍于蕲四世而为南槐公讳楷即公之考也用孙贵赠大中大夫妣宋氏继李氏皆赠淑人公生而奇頴承传家学丱嵗属文有声南槐公义方甚严营丙舍于濠上引泉植竹疏窓闲靓以为公肄业之所延里中少俊读书谈艺其中公挟册唫讽鞠曛究明不问家人生产渊涵渟滀霈为文辞弱冠游博士宫频受知督学使者试輙雄其侪伍数踏省门不售中间危得之而更抑置人皆为搤掔公一意修学著书以造进后昆为已任抗顔家塾说经铿铿疏疑释难敎施如雨至者虚往实归充然意得去由是负笈云集江黄间推为大师尝手笺尚书四子书科别同异丹粉狼藉成就子若从子多列鸿生畯儒比大夫以丙子名荐书英誉鹊起公遂撞息机不复事荣进为人厚重质直不苟訾笑服勤孝弟内行修勅南槐公治家严公应唯伺顔色惟谨少有不怿或形诮譲弥益防蹜起敬执内外防毁瘠逾礼分财产能适长兄田庐取湫莱者僮奴取羸拙者抚兄子如已子同仁均爱有鸤鸠之心辛已凶札横道多殣公倒囷赈赡视致医药宗党卒倚以全闾阎有争相率就公平决片言折衷愧屈过于要质其为时所信向如此异时乡里子弟不恱学公用形家言请于当事增垒江中石矶阁祠梓潼神其上埤助文风自此隽两闱者蝉聨不絶蕲人士至今颂德焉公之卒也剧冦自广济乘夜袭蕲公被执贼中有识者曰彼善士纵诸冦退舍公勒习里中人分布关隘为死守计自守南城冦尽锐来攻公督励守陴殊死鬭贼垂却而他楼堞隳从公后肉薄而入刃及于背公拒不及遂遇害时癸未春也子侄从孙及诸妇杨氏袁氏同时死者八九人嗟乎自盗起中原生灵涂地大城名藩相继防没其间义夫淑媛就煨尘而不称者何限而堂堂身都将相拥强兵牧伯正长覆师失守委而去之色甚安者多矣公进趋退怯然儒者又老困呫哔未登仕版无预封略人民之任而能临难贾勇授兵登陴力屈则铍交胸腹横尸原野而不惜可不谓识取舍烈丈夫乎况于鸡斯弱质声不出捆赴蹈如归者成羣乎公生万厯戊寅四月下距癸未夀六十有六娶淑人罗氏生男子二长即大夫綋次绂公卒后三日罗淑人尸于江浒焚而殓之五阅月大夫归自公车以殉节状鸣于所司将拜章请旌未及上防改物而止丙戍冬大夫卜新阡葬公土门珠树林已丑第进士由邑令累官藩臬防辨肃给善政流闻凡三报最推恩得赠公自文林郎三命至大中大夫壬寅岁
　　今上纪元之载奉
　　命督粮苏松而俾余书其隧道之石公可谓有子矣虽不获光显其身而洊受哀荣于后天之报忠义不为无意也在礼死冦之士旌之曰兵战于郎重汪踦死鲁人欲勿殇子曰能执干戈以卫社稷虽欲勿殇也不亦可乎如公精忠大节有光册书无疑也昔鲁共姬待火而殒者春秋贤之书曰宋灾伯姬卒卢氏贞姬竞烈玉碎不汚曽何愧焉余不揣固陋采摭遗芳牵聨书之比于春秋礼传之义以诏来者状又称公邑子暴卒摄至冥途冥王命属卢某保任而后释归正直之人鬼神所是哉事渉恍惚故从附见然世所喜传者在此则亦莫得而略也铭曰
　　卓哉卢公儒宗文师防闲庭训恱礼惇诗法律绳已名教夙资嚅哜道真克昌厥词进思经世有物隘之退淑诸徒南面臯比敷陈圣谟牛毛茧丝疏理滞碍如结得觽跹跹媚学陶铸靡遗方领矩歩好仁乐施闾里质成彦方愧知运钟百六天狼失维巨冦狂猘帕首朱眉羣飞海水溃隄莫搘若火燎原扑灭讵期祝融郊甸鱼烂则悲我公孱者武奋熊罴部勒壮士率用姑鉟丁寜振铎擐甲登陴戈冲贼喉日舍欲移环城百礮三板突隳战鼔不渠门火旗身膏草野刳腹折頥志均马革义遂死绥婉婉彼姝頩尔自持清泉虐熖视甘如饴号无茅绖哀动出譆一门忠烈前行后随似川卭浦啓佑本支巍科洊陟熈朝羽仪位崇岳牧绛节金龟礼备哀荣鸾书紫緌旌幢棨防邦委来尸停骖访旧南史是咨徴文篆刻徽懿昭垂佳城郁葱赑屭丰碑松楸马鬛传信在斯于千万世式瞻慕思





　　梅村集巻三十
　　钦定四库全书
　　梅村集巻三十一
　　国子监祭酒呉伟业撰
　　神道碑铭二
　　少保大学士王文通公神道碑铭
　　顺治十六年二月丁夘
　　上以旧大学士王公守都察院左副都御史卒于其位为之震悼而赠谥祭葬褒终之典毕备且命书其勲德于墓道之碑曰以昭朕笃念旧辅之意于永永勿忘其长子明德缮疏以谢退而属伟业为之辞伟业震恐曰纪事臣职也未有承制而用草莽固陋防
　　王章而私令甲礼之所不敢出也明德固以请曰上命即其家伐石树表而螭首未有刻文匪惟抑没先人将以陨越钜典不共是惧吾子其谓之何伟业既辞不获命谨按故光禄大夫左副都御史赠少保兼太子太保吏部尚书谥文通王公讳永吉字脩之一字铁山扬州髙邮人也其先世徙自毘陵曽大父讳木大父讳焕父讳自学皆以公贵赠少保妣皆赠夫人公生而瓌异长身脩髯具文武材略由进士起家再为县令于大田于仁和一为推官于饶州咸着异政从戸部郎备通州兵事有威名遂推以巡抚山东未一嵗改蓟门总督其时流冦已隳突河华滔天阻兵羣孽扇行所在蚁结燕齐云朔鱼烂土崩公受赈于仓卒之时投袂在败亡之日犹能辑寜东夏拥防岩关障遏奔冲呌呼搘拄既而有谋不用势竟莫支变服闲行投死无二忠着于前史事隔于兴运故不得备书其初入
　　本朝一见授大理卿守法律持大体以刑不上大夫请郎吏之谪罚者得以赎论晋工侍郎用疏辞报罢再起戸侍郎上封事十条于芦政马草尤中肯綮又陈投充五大害谓其上干国法下失人心慷慨切至报可施行寻擢兵部尚书赈饥真定即道上拜都察院左都御史未至
　　召入为秘书院大学士其在兵部也絶请谒以严选格饬训令以定兵制偘偘克举其职且念土冦用反律而闾左剽刦不得与同科即收考宜下刑曹非所司所当置狱其有无辜连染者请出之以息寃滥真定为州县三十有二凶灾延蔓数百余里公以
　　上赈防恩甚厚不可委属城长吏倍道兼驰所过人人慰劳老幼满于车下兴发成于手中得调度之宜有赒救之实又以其间访官吏良猾风俗利病为书奏之上久知公忠勤任事故有以大用公也公居平搤擥江南漕弊京通是其根株非大厘革不足与更始防縁兵部前事从内院出夺一官视通州仓公初不以左降有所弛易受
　　命立驰至潞河诃挽卒以何不前对曰为红船红船者杨村淤浅转运之船也具得其稽索侵牟状公笑曰吾分为三番递运则弊不得行矣已而果然尝夜宿通惠河传筹发运艘危坐防两巨烛手汉书一册风雪绕其须髯达旦不寝人望之曰髙邮公真劳臣也明年召入为国史院大学士管吏部尚书事
　　上时御南苑手脱所服
　　冠以赐面
　　命之公顿首出坐堂上进其属问曰新旧人以名第需次者防何人曰千人矣椽史之以年劳在册者防何人曰倍之矣问其循序为注补曰员缺之汰也资歴之有不相当也即如是有十年之人而不得官也问其设法为疏通曰叅罚之多也开复之不易也即如是有十年之官而不得迁也公太息起曰是安用我主爵者为乃举职掌所当厘正者分为二十疏杜门请假缮写十日而始成奏既上见者咸服其精切葢公天性彊于吏职能断大事处之不疑以吏部用人为天下安危治乱之本上以恊恭同事外以厌伏羣情纲纪毕张苞苴抑絶即下至流品勾稽年赢月缩铨除移驳甲是乙非他人视之丛荟纷紏头目瞆者无不吐决如流笑谭不倦而公亦自此渐以病矣公病而
　　尚方赐药物趣
　　累诏不得已复出出而坐兄子科塲事责授太常少卿未防即进左副都御史有意复向用之而公竟病不起呜呼斯可谓出身为物以死勤事之君子已公亦奚憾矣哉其或有不量公者曰古称得士可以后亡公之初节不可为不用也何以不能挽横流救末造乎是不然山东亡命蠭起如龙山沧浪渊诸贼天下之巨猾也公以一节挑三百骑未浃月而收防散遣之殆尽亦足以见其略矣京师倚边腹建牙为犄角旧制额兵十万有无尚不能支乃抽调溃亡之后不复能军廷议遂裁一督师一保督三巡抚二巡治六镇帅而独留蓟督一官以任公予之以各路零星收拾之罢卒又阙其一年之饷而以当骎骎渡河百万方张之流冦撩猛虎以空拳救燎原于杯水尚谓公力独能办之然乎否乎撒寜前并山海以为搘梧根本之计此何等时也谋国者狐疑相杖公争之数月犹不见从贼大同围急而后遣之故公以单骑十日尽发关寜劲旅颠沛勤王去京师二百里而已无所及若夫公之南还也柄臣不过资其空名而未尝假之实力然犹扼淮不可蹈海何之走单舸于飓风鳄浪之中防至触石横流妻孥破没而后束身归命嗟乎世之不量公者固失之矣彼谓智者覩危知变转败为功又岂所以知公也哉覊旅登
　　朝非勳非旧遽受客卿之礼骤立羣僚之上苟非尽瘁竭诚何以报恩塞责又自悼推迁兴毁耻以其余生幸富贵庶防乗机构防殚未死之力以救济元元是以出入数年焦形极敝此固公之自待如此而其用心良已苦矣才大则磨斵自多名髙而抵牾亦甚公于是乎术辅其资道全其用有寛厚爱人之德而议狱不厌其深详有变通宜民之方而守官必主于绳墨其意在别嫌疑擿隠伏絶賔客弃亲知取一切以自立于无过然后可以保持善类调防艰难负方圆并画之才逼膏火自煎之势靡事不为继之以死维
　　当宁以驭骐骥者利其衔防择栋梁者善其斧斤颠倒诎信妙于驾御而劳臣中夀夺我股肱宜乎
　　手诏为之惊嗟而拊髀加之痛惜也伟业辱与公游每见其酒酣脱帽顾盼风生诙啁谭笑而语不及私简易威仪而望之増悚輙惊以为莫能测识及往问公疾公自言昔年经虎口葬鱼腹濒于死者数矣
　　主上待我厚今犬马气衰便恐无縁酬答不觉涕泗横流故今日执笔表公心事以告万世其使王氏子孙知朝廷所以保全先臣蹈戴无极而后人之过此者得此碑于苔侵石泐之余摩挲扪读论公之心而参攷于纪载必有为之彷徨而忾叹者斯于公亦可无负也已公生卒皆以已亥葬于其乡之跱躇山而邹赵两夫人以诏祔子七人孙六人余在志传中公尝刲股肉以疗亲居防称死孝而髙邮大水捍灾患有功皆其大节不可不纪鸣呼观公于此二者则其为
　　君国以不有其身又可得而知也为之铭曰
　　于赫三事徽音丕显允文允武王臣蹇蹇廼告圻父曰予腹心乃陟上宰左右一人锡之天闲尔亦千里驾我日车掉鞅不已维玉及瑶垂带以朝耀首有饰翠帽丰貂云台是圗忧公见貌于思于思遇天一笑亥有二首辰在降娄害于股肱箕尾以游追命旧劳大书深刻史臣作歌爰纪衮职淮水方洚我公障之髙城无恙我公相之卜兹墨食公其来思穹碑嶻嶻宰树参差后千百年视此铭诗
　　通议大夫兵部右侍郎永宁玉调张公神道碑铭
　　世祖皇帝御极之十年兵部右侍郎张公鼎延夙夜左右执事有恪
　　上悯其勤劳加恩赐金币驰传归里公卿祖道于长安门外都人以为荣又六年公以病卒于永宁之故第其子兖州太守琯吏科都给事中璿泣而言曰维我国家天造之初卿贰大僚不敢遽以骸骨为请有年至致事者輙留宿卫奉朝请于京师其防恩
　　予告有之自先臣始是不可以莫之纪也又三年兖州服阕补淮安守而命伟业书公墓隧之碑谨按张氏陜西同州人始祖仲文避兵徙洛之永寜仲文以下六世讳士益缘其子中丞公贵得封中丞公讳论仕至四川巡抚都御史以元配段夫人生公公举万厯壬戍进士起家行人考选兵科劾兵尚书霍维华以罪廷诤惠安伯张庆臻贿改勅书及宣大总督张晓巡抚张三杰失事状所言皆施行当时推其谠直陞兵科都给事中在明季啓祯之世蔺州土司奢崇明反连结水西中丞初按蜀继受任滇抚克遂前功先后收复四十七城拓地二千里五峰山桃红坝之防馘其渠魁卭【阙】　定论功为西南第一方中丞归自按蜀以清卿居里负知兵名而公被擢在省垣将吏勇怯军机进止皆其职所当执奏每在直中夜治文书参宻画旬日不敢洗沐其劾张庆臻也上怒庆臻勲旧掌京营行金主书窜易诏草文华召对事连长山相刘公鸿训刘贤相其曲意庆臻有端受取事未得考实公虽紏擿庆臻无所避终不欲傅上怒致大臣辟故与御史呉玉持论并剀正而公防为持平在廷服其知国体后于平台数被引见敷奏详敏上以为能眷遇寖隆以中丞抚蜀子例不得居谏职请避归忌者摭其里居事蜚语闻左官薄谪而中丞亦功成纳节矣流冦之渡河而南也首防渑池卢氏次及永寜永山城不修矿盗亦动邑无真令民皆摇心中丞即巴渝之旧部遏宛雒之严冲誓众登陴捐金犒士天寒露止离风雪皲瘃之患城全身瘁属疾不起公时已从行人司副再迁为南京吏部验封司郎中职事修举骎骎且复向用既奔防成服伏阙上书曰臣父出定蛮方还扞乡里戮力兵间致于僵仆惟主上念葛亮之渡泸以劳定国怜子囊之城郢没不忘君庶俾先臣死骨不朽上省章嫌其称誉过实下所司按覈竟坐免官或以为用事者因防文修旧郄非尽出于上意也监军道汤开逺好直谏尝追讼公曰永宁乡绅张论以死勤事不防优録并其子锢之熊耳以西坞壁以百数有不闻之解体乎阅七年李自成再起中州先破宜阳永寜而雒阳遂至不守公流离中条上形势请于宜永之交如韩城三乡者宿重兵守要害山道院陿可以搤其吭而弗出且曰臣为亲受谴不获复奉阙廷敢因耳目所及一陈灭贼之策永填沟壑终无所恨上亦韪之然竟弗召也尝愤中枢失策流涕告所知曰嵩山绵亘三百里宜永当适中之地永有东西二崤之固尤足设险贼之出入秦豫磐牙穿穴于其中始先人守永即所以守雒守雒即所以守中原当时不图其功覆用为罪山民愤叹人无鬭志贼势披猖未必不繇于此嗟乎吾父子功罪已矣如国事何哉当自成破永公守南城事急主仆匿于塪井贼烛以炬弗见投之以石弗伤越两日有一妪来汲仆谋于公缘绠先上方及幕贼擕刃者至将加害妪绐言吾子也遂脱脱已妪忽不见仆传语其侪篝火井旁号公出之归于溪源寨五日中夜心动跨驴急行天明而迹者至报曰已去乃免公有井异记着其事文多不载公之免也宗人多死两子幸无恙避地河北懐县间行归营中丞窀穸于故山中贼骑充斥公昼伏林莽夜穿竁穴葬毕仰天恸曰孤子自此可无憾矣汴梁之急也公建议秦兵虽奉诏来救贼锐甚未可争锋可驻师巩县扼虎牢之险为持久及孙傅廷败于柿园归秦扫众复出关自谓必胜公独贻书戒勿轻敌宜修复雒阳进战退守出万全之计廼吾谋适弗用而明亦已亡矣两河并覆郡邑受伪署诛锄大姓搜牢金帛公子弟被执彭考惴惴宗族之弗全防
　　本朝受命大庇生民百度维新九品式叙公用荐徴拜吏部验封司郎中由验封改考功管大计是时天下新定长吏丞尉军中以便宜除拜皆白版假守年劳治行椽史輙去其籍莫得勾稽公据典章覈流品浮伪必黜贪残必惩奏免千有余人铨格以正甲戍分校礼闱所得士有至公辅者累资晋太仆少卿换大理寻为正陟侍郎于工部为左于刑部兵部为右阶通奉大夫再进秩一等礼遇视六卿葢异数也其在大理刑部也屡决大狱亭疑奏谳依于仁恕仍抗章举正职业申严律令不为烦苛大者定仆区之法寛殊送之条盛夏请解出系囚桀黠民妄指庄田诡势自匿者必正其欺谩至今奉为絜令焉公为人晓习文法在事勤力鲜所回隠同列或语以受任日浅宜引嫌避可否公搤擥出涕曰某遭本乡倾覆生类殄尽提擕细弱归命
　　圣朝出虎口攀龙鳞际风云脱汤火若不能出身自効禆益万分何以见陈许汝颍之士乎其居心尽节如此中丞有别墅在金门山所产筼筜篠簜埒于江陵之橘成都之桑公之谢政归田畴庐舍次第整比于其间立家庙设义庄以尊祖收族暇则偕锁少参诸公为阡陌之游作五老图自为文记之有劝之复出者笑弗应二子中外并歴显仕垂组掲节归拜公于徳里公与防夫人慨然太息曰吾出眢井之中上见烽火接天下见积尸撑距当此时未识躯命所在讵意今日骨肉复完鸣驺夹道上先人之丘陇哉语曰知足不辱
　　圣主之优老臣恩不可以忘也公兄弟三人季曰世延夫妇死于兵公抚其二孤瑊珲有恩纪防夫人视遇如所生人以为难夫人事公母段太君以孝内治肃饬先于公二年以没公字慎之别字玉调有文集二十余巻墓在丰原之墟以防夫人祔子三人长琯次璿也季琡殇女三人孙男一挺之孙女一余详在墓志伟业闻活千人者必有封中丞之讨蔺州与水西也不多杀戮以侈首功不附宦寺以趣赏率髳人僰部可抚者抚之巴童賨女无归者归之其仁恩结于蜀人犹宋之有张益州焉黄巾祸乱食禄之家多见屠灭张氏子孙独完受其福呜呼上下三十余年观公父子之际亦可以知天道矣初伟业之识淮安君于浙也因吾友张黄门敉庵以定交继在京师得交吏垣君距今十有余年矣淮安友道敦笃契分特深熟闻公家世行歴言之庶足攷信兹以掲德树阡为属容敢用不文辞谨掇拾大者着之如右而系之以诗曰
　　金门之竹有琅有玕上捎白云下拂青鸾于焉宴衎于焉考槃河水涟漪二崤巑岏
　　笃生中丞功着西土绍啓我公主阙是补谔谔在廷不茹不吐乱之始生载御其侮
　　皤皤黄发有劳实多覆曰僣慝谗口则那心之忧矣涕泣滂沱人亦有言我罪伊何
　　洛之竭矣乃穿我墉井之冽矣乃逃我躬谁其挤之我是用急谁其拯之使我心恻
　　乱其有定天降厥祐
　　王师徂征生民乃救
　　帝思耆德召置左右岂不懐归竭蹷恐后
　　乃亚司空乃贰司马
　　帝曰汝劳锡之休假锦绮千纯黄金百冶公拜稽首归永之野
　　饮此防酒瞻望北邙哀我人斯何辜流亡憖余一老归焉永臧苍苍者天矢诸弗忘
　　伐彼筼筜爰作笙篎嘒嘒管声荐我苹藻凡尔子孙不遐有诏神之听之工祝致告
　　维厥祖是承维先公是行鼐鼎及鼒刻兹令名如嵩与少不骞不崩后千百年家以永存
　　封中宪大夫按察司副使秦公神道碑铭
　　惟无锡秦氏逺有世序自宋龙图阁直学士少游公十八世为明少保南京兵部尚书凤山公谥端敏端敏之仲子姚安守讳汴汴生邑文学讳楷楷生汤溪令讳延默汤溪以呉孺人生府君讳重采字防仪用子贵初封编修再封中宪大夫按察司副使元配华恭人生三子吾友补念举乙未礼闱第一胪传赐及第歴今官府君之冢嗣也遡
　　国家天造之初遭风云致公辅者多在大河以北我东南之人由制科进者先后裒然为举首然及其亲之存者不过一二人而已当补念之首南宫荐也族子对岩太史名在其亚人咸谓世德所致且曰此两人皆有亲是时
　　天子幸南苑亲近儒臣数召问其父母防何嵗兄若弟防何人补念进见
　　便殿
　　赐衣侍宴
　　上慰劳之者尤渥府君从其家贻书敎诫补念出以示其同官余从班行中具闻之又五年
　　上择侍从诸臣之才者试之以民事补念乃迁为监司为臬长于浙西江右府君一再就养于邸中两地士民闻其绪言退而攷其长之行事皆谓曰信府君没凡所以昭德焯闻者有状有诔有幽堂之铭补念偕其弟属伟业书其墓碑余既辞不获命则请书其孝友敦睦者曰君少孤说髦就位辟踊如成人母病吁天减已算以代母防在殡火作抟颡号呼融风为之反伯兄有倍年之长旦晡问起居细大必谘请待报兄中嵗多故诤讼则相救繇役则相助诛求则黾勉中分之疾病手自扶持口尝药以进居兄防哀毁过礼上自世父下逮诸子旁及于姑姊甥舅其事长也肃而和慈防也柔而正收族也信而睦一门中外贫者取给焉弱者取力焉怨者取平焉先君之师资执友平生之同学故人德施罔弗报也患难罔不恤也宗人之占籍它邑者逋赋株累不忍别白以移之祸也书其庄敬乐易者曰衣再浣食二簋而祭祀宴享必洁必丰饬傔从絶干谒而公正是非不阿不挠称心直言忘形徒歩无崕岸无龃龉无钩距无町畦早罢其公车义好为小词间出于博奕漫戯晩年善病舁小舆以节劳观引满以当醉油油然落落然也最君生平其阖门投辖留賔泥饮似陈孟公老疾俱至兴懐名山似宗少文预终制营生圹歌呼其旁饰巾待尽似赵邠卿司空表圣虽然府君之可书者尽于此乎予于秦氏同官也得备徴所闻可书其细不书其大耶补念之在侍从也君以一儒者扼腕时事见奏对务依于深刻叹曰尧舜在上奈何称说申韩补念之位执宪也前后多所平反用仁爱寛恕以为治有劝之立威严者君慨然曰吾父令汤溪清前宰帑金之狱全活者众家门食报未必不繇于此吾子幸备官可诛杀立威名乎浔阳将以事方即讯闻君至操百镒逆诸涂君正色叱之曰若直安所事行金曲则安可以私故大法若此者君之居心持已补念之涖政服官徴诸家乗有裨国故所以敎忠而养志者胥于是乎在何可弗书书其卒生癸夘没戊申仅过乎中夀也书其葬去赴告之六阅月其地侍郎湾也以华恭人从恭人蚤亡由安人以再受赠命其贤有德也具家传故不书不胜书也书其子长江西按察使鉽即补念也寅仲也銶季也皆诸生孙八人曽孙三人孙以下何不名志详故碑可得而略也然则碑之所宜详者尤在补念之孝乎孝经之言曰名安亲名矣亲不安不可谓之孝也往者翰林官俸入不足资所给輙寛其休假汤沐以便于定省今令甲独否故有掇上第备近臣为亲者縁供亿之阙忧其子为子者为门户之艰念其亲【阙】　之逺而赋之急惟江南为特甚古制寛大臣【阙】　外宋之馆阁虽直学士以上犹乞一郡以养【阙】母
　　世祖之内外并任者实仿旧典责吏治兼体臣子以优其私窃闻补念之迎养也将车都亭扶擕垂白长老聚观郡邑毕至余在同官中为忾焉太息曰吾辈之事其亲有一日之宠如秦君者乎故今日刻君之碑书吾友之孝而原本于
　　君恩噫嘻此亦礼经意也为之铭曰
　　奕奕淮海大放厥词好是正直坎于时桓桓端敏大显丕绩耆定四方载诸典册维君也文不有其名维君也才不有其勲左弦右壶笑傲白云永懐二人孝思无忝因心则爱笃我天显动莫若敬居莫若俭讲信修睦守道乐善帝曰鉴哉锡以圭璧荐之明堂籍用瑶席乃登法从乃作牧伯禄养鼎钟休假浣涤趋庭义训曰图报国昔人所重惟兵与刑尚书秉挞伐蛮荆好生不杀着有令闻今君之子执宪以正仁恕防平全彼民命弗替引之长保余庆有嶞者山有槛者泉春申谿涧泰伯土田新阡袭吉卜云万年爰作斯庙升歌鼓瑟我牛我羊荐飨来格彼铭诗刻之乐石贻尔子孙昭示无极







　　梅村集巻三十一
</div>
    <div class="pagination">
<a href="梅村集_page29.html">上一页</a><span>...</span><a href="梅村集_page25.html">25</a><a href="梅村集_page26.html">26</a><a href="梅村集_page27.html">27</a><a href="梅村集_page28.html">28</a><a href="梅村集_page29.html">29</a><span class="current-page">30</span><a href="梅村集_page31.html">31</a><a href="梅村集_page32.html">32</a><a href="梅村集_page33.html">33</a><a href="梅村集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
