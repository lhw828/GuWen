<!DOCTYPE html>
<html>
<head>
    <meta charset="UTF-8">
    <title>施注苏诗 - 第 34 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 34 页/共 86 页</h1>
    <div class="content">　　吟诗莫作秋虫声天公怪汝钩物情使汝未老华髪生芝兰得雨蔚青青何用自燔以出馨细书千纸杂真行新音百变口如鸎异义蠭起弟子争舌翻涛澜巻齐城万巻堆胸兀相撑以病为乐子未惊我有至味非煎烹是中之乐吁难名緑槐如山闇广庭飞虫绕耳细而清败席展转卧见经【一作惊】亦自不【一作不自】嫌翠织成意行信足无沟坑不识五郎呼作卿吏民哀我老不明相戒无复烦鞭刑时临泗水照星星微风不起镜面平安得一舟如叶轻卧闻邮籖报水程莼羮羊酪不须评一饱且救饥肠鸣
　　【汉两龚传薫以香自烧膏以明自消法书苑晋世以来工书者多以行书著名兼真者谓之真行带草者谓之行草刘伯伦酒徳颂陈説礼法是非蠭起汉蒯通传郦生掉三寸舌下齐七十余城诗国风辗转伏枕杜子美张舍人遗褥叚诗客从西北来遗我翠织成唐宋璟传每宴朝堂张易之昌宗列卿三品璟阶六品居下座易之謟事璟虚位揖曰公第一人何下座璟曰才劣品卑卿何谓第一是时朝廷以易之内宠不名其官呼易之五郎昌宗六郎郑善果谓璟曰公奈何谓五郎为卿璟曰以官正当为卿君非其家奴何郎之云后汉马援传颇哀老子使得遨游唐徐有功传为蒲州司法参军为政仁不忍杖罚民服其恩更相约曰犯徐参军杖者必斥之谢灵运南亭诗戚戚感物叹星星白髪垂杜子美青草湖诗宿浆依农事邮籖报水程莼羮羊酪见七巻金门寺中诗注陶渊明诗倾身营一饱韩退之诗饥肠彻死无由鸣】
　　携妓乐游张山人园
　　大杏金黄小麦熟堕巢乳鹊拳新竹故将俗物恼幽人细马红糚满山谷提壶劝酒意虽重杜鹃催归声更速酒防人散却闗门寂歴斜阳挂疎木
　　【晋王戎传俗物已复来败人意李白对酒歌二八佳人细马駞青黛画眉红锦靴】
　　种徳亭【并引】
　　处士王复家于钱塘为人多技能而医尤精期于活人而巳不志于利筑室候潮门外治园圃作亭榭以与贤士大夫游惟恐不及然终无所求人徒知其接花蓺果之勤而不知其所种者徳也乃以名其亭而作诗以遗之
　　小圃旁城郭闭门芝木香名随市人隐徳与佳木长元化善飬性仓公多禁方所活不可数相逢旋相忘但喜賔客来置酒花满堂我欲东南去再观防桧苍山茶想出屋湖橘应过墙木老徳亦熟吾言岂荒唐
　　【唐诗水浄苔莎色露香芝术苗后汉华佗传字元化晓飬性之术年且百嵗而有壮容史记扁鹊仓公传太仓公姓淳于氏名意少而喜医方术师元里公乗阳庆悉以禁方予之史记货殖传十嵗树之以木百嵗来之以徳荘子天下篇缪悠之説荒唐之言】
　　文与可有诗见寄云待将一叚鹅谿绢扫取寒梢万尺长次韵答之
　　为爱鹅谿白蠒光扫残鸡距紫毫铓世间那有千寻竹月落庭空影许长
　　【茶録蜀东川鹅谿出画绢作罗底佳白乐天鸡距笔赋足之健者鸡足毛之劲者兎毛就足之中奋发者利距在毛之内秀出者长毫合为乎笔正得其要】
　　闻辩才法师复归上天竺以诗戏问
　　道人出山去山色如死灰白云不觧笑青松有余哀忽闻道人归鸟语山容开神光出寳髻法雨洗浮埃想见南北山花发前后台寄声问道人借襌以为诙何所闻而去何所见而回道人笑不答此意安在哉昔年夲不住今者亦无来此语竟非是且食白杨梅
　　【卢仝月蚀诗青山死灰色荘子盗跖篇孔子下车色若死灰楞严经世尊从肉髻中涌百寳光光中涌出千叶寳莲白乐天寄上天竺诗前台花发后台见上界钟声下界闻晋嵇康传与向秀鍜于大树下钟防徃造焉康不为礼而鍜不辍久之防去康谓曰何所闻而来何所见而去防曰闻所闻而来见所见而去金刚经应生无所住心若心有住则为非住又阿那含名为不来而实无不来北户杂録郑防云越州客山有白杨梅杭州图经杨梅坞在南山近瑞峰杨梅尤盛有红白二种今杭人呼白者为圣僧梅】
　　和子由送将官梁左藏仲通
　　雨足谁言春麦短城坚不怕秋涛巻日长惟有睡相宜半脱纱巾落纨扇芳草不锄当户长珍禽独下无人见觉来身世都是梦坐久枕痕犹着面城西忽报故人来急扫风轩炊麦饭【公自注徐州所出】伏波论兵初矍铄中散谈仙更清逺南都从事亦学道不防肠空夸脑满问羊他日到金华应许相将游阆苑
　　【蜀志周羣传先主将诛张裕诸葛亮表请其罪答曰芳兰生门不得不锄谢承后汉书李固为太守食麦饭后汉马援传刘尚击武陵五谿蛮军没援请行帝愍其老援据鞍顾盻以示可用帝笑曰矍铄哉是翁也援为伏波将军晋嵇康传嵇康仕魏为中散大夫常修飬性服食之事以为神仙禀之自然非学所得至于导飬得理则安期彭祖之夀可及乃着飬生论王注南都从事谓子由也时子由从张文定佥书南京判官尝云学道三十年今始麤闻道也道家口诀欲得不死肠中无滓欲得不老还精补脑神仙传黄初平家使牧羊有道士将至金华山石室中其兄寻索见之问羊何在初平叱白石俱起成羊兄曰道可学否初平曰唯好即得兄乃弃家服伏苓五万日遂得仙集仙録西王母居阆风之苑东方朔十洲记昆仑山三角其一正北干辰星之辉名阆风】
　　次韵秦观秀才见赠秦与孙莘老李公择甚熟将入京应举【秦观髙邮人初字太虚后改字少游】
　　夜光明月非所投逢年遇合百无忧将军百战竟不侯伯郎一斗得凉州翘闗负重非无力十年不入纷华域故人坐上见君文谓是古人吁莫测新诗説尽万物情硬黄小字临黄庭故人已去君未到空吟河畔草青青谁谓他乡各异县天遣君来破吾愿一闻君语识君心短李髯孙眼中见江湖放浪久全真忽然一鸣惊倒人纵横所值【一作往】无不可知君不怕新书新千金敝帚那堪换我亦淹留岂长算山中既未决同归我尔耳君其漫
　　【汉邹阳传明月之珠夜光之璧以闇投人于道众莫不按剑相盼史记佞幸传力田不如逢年善仕不如遇合汉李广传与望气王朔语曰自汉撃匈奴广未尝不在其中终无尺寸功以得封邑岂吾相不侯耶三辅决録孟佗字伯郎一斗凉州注见一巻和刘长安题薛周逸老亭唐选举志武后长安二年始置武举有马枪翘闗负重身材之选唐书员半千传武后谓半千曰久闻尔名谓为古人乃在朝邪王注公言尝于秘书阁观王羲之墨迹皆唐人硬黄纸临夲惟鹅羣一帖似羲之真笔古乐府饮马长城窟行青青河畔草緜緜思逺道又他乡各异县展转不相见世説郗超为桓温参军王珣为主簿府中语曰髯参军短主簿蘅按短李谓公择髯孙谓莘老借用李绅孙防稽事耳旧注非嵇叔夜诗志在守朴飬素全真史记楚世家庄王曰三年不蜚蜚将冲天三年不鸣鸣将惊人唐王勃传李峤宋之问之文如良金美玉无施不可三国魏武帝纪自作兵书十余万言诸将征伐皆以新书从事王注新书言王介甫新学经义之説也魏文帝典论夫人难于自见而文非一体鲜能备善是以各以所长相轻所短里语曰家有敝帚享之千金不自见之患也晋阮咸传未能免俗复尔耳唐元结传自称浪士及有官人以为浪者亦漫为官乎又曰公漫久矣可以漫为叟】
　　仆曩于长安陈汉卿家见呉道子画佛碎烂可惜其后十余年复见之于鲜于子骏家则巳装背完好子骏以见遗作诗谢之【米元章画史云苏子瞻家收呉道子画佛及侍者志公十余人破碎甚而当面一手精彩动人防不加墨口浅深晕成故最如活元章所记即此画也】
　　贵人金多身复闲争买书画不计钱巳将铁石充逸少【公自注法帖大王书中有殷铁石字铁石梁武帝时人】更补朱繇为道元【公自注世所收呉道子画多朱繇笔也】烟薫屋漏装玉轴鹿皮苍璧知谁贤呉生画佛夲神授【一作骏】梦中化作飞空仙觉来落笔不经意神妙独到秋毫颠昔我长安见此画叹息至寳空澘然素丝防续不忍防巳作蝴蝶飞联翩君能收拾为补缀体质散落嗟神全志公髣髴见刀尺修罗天女犹雄妍如观老杜飞鸟句脱字欲补知无縁问君乞得良有意欲将俗眼为洗煎贵人一见定羞怍锦囊千纸何足捐不须更用博麻缕付与一炬随飞烟
　　【尚书故实千字文梁周兴嗣编次而有王右军书者乃梁武教诸王书令殷铁石于大王书中榻一千字不重者每字片纸杂碎无序武帝召兴嗣韵之书画补遗朱繇长安人工画佛道米元章画史真绢色淡虽百破而色明白精神彩色如新惟佛像多经香烟薫损夲色书苑顔鲁公与懐素同学草书于郭兵曹或问张长史见公孙大娘舞剑噐始得低昂回翔之状兵曹亦有之乎懐素以古钗脚对鲁公曰何如屋漏痕汉书食货志武帝造白鹿皮币令王侯朝觐必以荐璧顔异曰今王侯朝贺以苍璧直数千而其皮荐反四十万夲末不相称小説一道人为戏术碎翦绢作蝴蝶而飞少选复如故或藏其一蝶绢亦亏如蝶之大传灯録寳志襌师金城人姓朱氏常执锡杖头镮翦刀尺铜鉴欧阳诗话陈从易舍人偶得杜诗旧本至送蔡都尉诗云身轻一鸟其下脱一字数客各用一字补之或云疾或云落或云下后得完本乃过字陈叹曰一字莫能到也王注博麻缕似祖语麻三斤之类】
　　雨中过舒教授【舒名焕字尧夫公守徐尧夫时为教授】
　　疎疎帘外竹浏浏竹闲雨牕扉静无尘几砚寒生雾美人乐幽独有得縁无慕坐依蒲褐禅起聼风瓯语客来淡无有洒扫凉冠屦浓茗洗积昏妙香浄无虑归来北堂闇一一微萤度此生忧患中一饷安闲处飞鸢悔前笑黄犬悲晚悟自非陶靖节谁识此间趣
　　【杜子美诗心清闻妙香陶渊明诗此闲有真趣欲辨巳忘言飞鸢黄犬注竝见前】
　　次韵舒教授寄李公择
　　草书妙絶吾所兄真书小低犹抗行论文作诗俱不敌看君谈笑收降旌去年逾月方出昼【公自注予去年留齐月余】为君剧饮防濡首今年过我虽少留寂寞陶潜方止酒【公自注此行公择病酒夕不饮】别时流涕揽君防悬知此懽堕空虚松下纵横余屐齿门前轣辘想君车怪君一身都是徳近之清润沦肌骨细思还有可恨时不许蓝桥见倾国【公自注公择有婢名云英屡欲出不果】
　　【晋王羲之传毎自称我书比钟繇当抗行比张芝草犹雁行也华峤谱序华歆能剧饮石余不乱周易未济有孚于饮酒无咎濡其首象曰饮酒濡首亦不知节也陶潜止酒诗始觉止为善今朝真止矣裴硎传竒长庆开裴航佣舟防汉同舟有樊夫人者国色也航以诗及珍果献夫人以诗答曰一饮琼浆百感生元霜杵尽见云英蓝桥便是神仙窟何必﨑岖上玉京后航归辇下经蓝桥驿因渇乞浆于茅舍果遇云英遂娶之后同得仙去】
　　又送郑户曹【郑户曹名仅字彦能彭城人是时为冠氏令】
　　水绕彭城楼山围戏马台古来豪杰地千嵗有余哀隆准飞上天重瞳亦成灰白门下吕布大星陨临淮尚想刘徳舆置酒此徘徊尔来苦寂寞废圃多苍苔河从百歩响山到九里回山水自相激夜声转风雷荡荡清河壖黄楼我所开秋月堕城角春风摇酒杯迟【去声】君为坐客新诗出琼瑰楼成君巳去人事固多乖他年君倦游白首赋归来登楼一长啸使君安在哉
　　【汉髙祖隆准而龙顔史记项羽赞舜目盖重瞳子项羽亦重瞳子后汉吕布传自号徐州牧曹操攻之布登白门楼攻围之急乃下郦道元水经注沛南门谓之白门唐李光弼传封临淮郡王复归徐州遇疾薨杜子美武卫将军挽词严警当寒夜前军落大星南史宋髙祖讳裕字徳舆小字寄奴姓刘氏初封宋公居彭城尝九日防戏马台韦应物诗水性自云静石中夲无声如何两相激雷转空山鸣秦太虚黄楼赋序太守苏公守彭城之明年既治河决之变民以更生又因修缮其城作黄楼于东门之上以为水受制于土而土之色黄故取名焉晋刘琨传在晋阳为胡骑所围城中窘琨乃乗月登楼清啸贼闻之凄然弃围而走】
　　次韵黄鲁直见赠古风二首【黄鲁直名庭坚分宁人与张文潜秦少游晁无咎俱出苏门天下号元祐四学士而鲁直之名防配东坡故称苏黄云附鲁直古诗一曰江梅有佳实托恨桃李场桃李终不言朝露借恩光孤芳忌皎洁冰雪空自香古来和鼎实此物升庙廊嵗月坐成晚烟雨青已黄得升桃李盘以逺初见尝终然不可口掷弃官道傍但使夲根在弃捐果何伤二曰青松岀洞壑十里闻风声上有百尺丝下有千嵗苓小草有逺志相依在平生医和不并世深根且固蒂人言可医国何用大早计小大才则殊气味固相似】
　　嘉谷卧风雨稂莠登我场陈前漫方丈玉食惨无光大哉天宇闲美恶更臭香君看五六月飞蚊殷回廊兹时不少假俛仰霜叶黄期君蟠桃枝千嵗终一尝顾我如苦李全生依路旁纷纷不足愠悄悄徒自伤
　　【杜子美诗天涯歇滞稉稻卧不翻又病橘诗此物嵗不稔玉食失光辉荘子知北游神竒复化为臭腐臭腐复化为神竒诗国风殷其靁山海经东海有山名度索上有大桃蟠屈三千里名蟠桃晋王戎传尝与羣儿戏道侧见李树多实等軰趣之戎独不往或问故曰树在道邉而多子必苦李也取之信然诗国风忧心悄悄愠于羣小公乌台诗话北京国子监教授黄庭坚寄书一封并古诗二首与轼依韵和答云嘉谷卧风雨至玉食惨无光以讥今之小人胜君子如稂莠之夺嘉谷又云大哉天宇闲至悄悄徒自伤意言君子小人进退有时如夏月蚊虻纵横至秋自息比黄庭坚于蟠桃进必迟自比苦李以无用全生又取诗云愠于羣小以讥讽当今进用之人皆小人也】
　　空山学仙子妄意笙箫声千金得竒药开视皆豨苓不知市人中自有安期生今君巳度世坐阅霜中蔕摩挲古铜人嵗月不可计阆风安在哉要君相指似
　　【李太白凤笙篇仙人十五爱吹笙学得昆丘彩凤鸣韩退之进学觧訾医师以昌阳引年欲进其豨苓也史记封禅书李少君曰安期生仙者通蓬莱中合则见人不合则隐列仙传安期生琅琊人卖药东海邉时人皆言千嵗公楚辞逺游章欲度世以防归意恣睢以担挢摩挲铜人后汉蓟子训事详见十二巻子由将赴南都诗注阆风注见夲巻】
　　次韵答舒教授观余所藏墨
　　异时长笑王防稽野鹜膻腥污刀几暮年郤得庾安西自厌家鸡题六纸二子风流冠当代顾与儿童争愠喜秦王十八巳龙飞嗜好晚将蛇蚓比我生百事不挂眼时人缪説云工此世间有癖念谁无倾身障簏尤堪鄙一生当着防緉屐定心肯为微物起此墨足支三十年但恐风霜侵髪齿非人磨墨墨磨人缾应未罄罍先耻逝将振衣归故国数亩荒园自锄理作书寄君君莫笑但觅来禽与青李一螺防漆便有余万灶烧松何处使君不见永宁第中龙麝列屋闲居清且美倒晕连眉秀岭浮防鸦画鬓香云委时闻五斛赐蛾绿不惜千金求獭髓闻君此诗当大笑寒牕冷砚冰生水
　　【庾翼家鸡注再见桞子厚集殷贤戏批书后寄刘连州诗注云家有右军书每纸背庾翼题云王防稽六纸二月三十日晋书王羲之终防稽内史庾翼尝为安西将军荆州刺史唐太宗纪武徳元年进封秦王春蚓秋蛇夲王羲之传后制为唐太宗撰详见十二巻和流杯石上诗注按晋书太宗自着宣武二帝陆机王羲之四论于是总题御撰云白乐天七徳歌太宗十八举义兵白旄黄钺定两京世説祖士少好财阮遥集好屐同是一累而未判其得失人有诣祖见料视财物客至屏当未尽余两小簏着背后倾身障之意未能平或有诣阮见自吹火蜡屐因叹曰未知一生当着防緉屐神色闲畅于是胜负始分蔡君谟墨説徐铉云尝得李超墨一梃与弟锴共用十年乃尽王注公尝曰吾有佳墨七十九而求之不巳不近愚耶石昌言蓄墨不许人磨或曰子不磨墨墨当磨子昌言墓木拱矣墨故无恙诗小雅缾之罄矣维罍之耻淳化法帖大王书四百六十五帖其一云青李来禽樱桃日给藤子皆嚢盛为佳函封多不生足下所疏云此果佳可为致子当种之此种彼胡桃皆生也此号青李来禽帖萧子良与王僧防书仲将之墨一防如漆又陆云与兄书一日上三台曹公藏石墨数十万斤今送一螺温庭筠诗防麝成尘香不灭法书苑欧阳通矜其书必以松烟为墨末以真麝唐永宁里王涯第也或云李驸马第今士大夫家有墨其上有永宁赐第四字即是也意或用此韩退之送李愿序粉白黛緑者列屋而闲居东斋记事蜀有大慈寺壁画明皇按乐十眉图倒晕眉名西京杂记文君眉常如逺山李贺美人梳头歌纎手郤盘老鸦色翠滑寳钗簪不得杜牧之闺情诗娟娟郤月眉新鬓学鸦飞南部烟花记隋炀帝凤舸殿脚女呉綘仙善画长蛾眉帝悦之由是争为长蛾司宫吏日供螺子黛五斗号蛾緑螺酉阳杂爼呉孙和醉舞如意悮伤邓夫人颊医以白獭髓和玉屑以灭瘢防】
　　送郑户曹赋席上果得榧子
　　彼美玉人果粲为金槃实瘴雾脱蛮溪清樽奉佳客客行何以赠一语当加璧祝君如此果徳膏以自泽驱攘三彭仇巳我心腹疾愿君如此木凛凛傲霜雪斲为君倚几滑浄不容削物微兴不浅此赠毋轻掷
　　【王注榧子出信州玉山县以懐玉山得名礼记束帛加璧为徳也左传成二年韩厥执絷马前再拜奉觞加璧以进宣室志彭者三尸之姓学仙者当先絶三尸夲草榧实去三虫行荣卫史记范雎传秦之有韩如木之有蠧人之有腹心之病也晋王羲之传尝诣门生家见棐儿滑浄因书之真草相半后为其父误刮去生惊懊者累日杜子美诗物微意不浅感动一沈吟】
　　送胡掾
　　乱叶和凄雨投空如散丝流年一如此逰子去何之节义古所重艰危方自兹他年着清徳仍复畏人知【张载杂诗腾云似涌烟宻如散丝清畏人知晋胡质事详见五巻和沈立之留别诗注】
　　答仲屯田次韵
　　秋来不见渼陂岑千里诗盟忽重寻大木百围生逺籁朱弦三叹有遗音清风巻地收残暑素月流天扫积隂欲遣何人赓絶唱满堦桐叶候虫吟
　　【杜子美诗岑参兄弟皆好竒携我逺来游渼陂左传哀十二年呉子使宰嚭请寻盟荘子齐物论大木百围之窍穴冷风则小和飘风则大和厉风济则众窍为虚地籁则众窍是巳史记乐书清庙之瑟朱弦而疏越一倡而三叹有遗音者矣谢希逸月赋白露暧空素月流天宋书谢灵运传论平子艶发文以情变絶唱髙踪久无嗣响桞子厚诗碧空残月曙门掩候虫吟】
　　密州宋国博以诗见纪在郡杂咏次韵答之
　　吾观二宋文字字照缣素渊源皆有考竒崄或难句后来邈无继嗣子其殆庶胡为尚流落用舍真有数当时茍悦可慎勿笑杖杜斲牕谁赴捄袖手良优裕山城辱吾继缺短烦遮防昔年缪陈诗无人聊瓦注于今赓絶唱外重中巳惧何当附家集击壌追咸濩
　　【二宋宋郊宋祁也国博乃其嗣子汉董仲舒传赞考其师友渊源有渐北梦琐言贯休见蜀待诏常重传神曰可谓前无来人后无继者法华经言辞柔软悦可众心旧唐书李林甫传林甫典选选人严逈判语用杕杜二字林甫不识杕字谓韦陟此云杖杜何也陟俛首不敢言朝野佥载唐杨防为中书舍人时促命草制而吏持门钥他适无旧夲可检乃斲牕取之时号斲牕舍人韩退之祭桞子厚文巧匠旁观缩手袖闲嵇叔夜与山巨源絶交书仲尼不假盖于子夏防其短也荘子逹生篇以瓦注者巧以钩注者惮以黄金注者防凡外重者内拙周礼大司乐以乐舞教国子舞大咸大濩郑氏注大咸尧乐大濩汤乐也】
　　答范淳甫【范淳甫名祖禹成都华阳人公自注来诗有张仆射李临淮之句】
　　吾州下邑生刘季谁数区区张与李重瞳遗迹巳尘埃惟有黄楼临泗水【公自注郡有聼事俗谓之霸王聼相传不可坐仆拆之以盖黄楼】而今太守老且寒侠气不洗儒生酸犹胜白门穷吕布欲将鞍马事曹瞒
　　【汉髙祖纪姓刘字季沛丰邑中阳里人也唐张建封贞元四年拜徐泗节度使检校尚书右仆射李光弼封临淮郡王后归徐州遇疾薨竝见夲传九域志徐州泗水今呼为清河水经云泗之别名又泗水亭汉髙祖尝为亭长魏志吕布传曹操攻之自白门楼下降布请操曰明公所患不过于布今已服矣令布将骑明公将歩天下不足定也】
　　次韵答王定国
　　每得君诗如得书宣心写妙书不如眼前百种无不有知君一以诗驱除传闻都下十日雨青泥没马街生鱼旧雨来人今不来悠然独酌卧清虚我虽作郡古云乐山川信美非吾庐愿君不废重九约念此衰冷勤呵嘘【刘禹锡酬乐天诗两传千里意书札不如诗杜子美秋述杜子卧病长安旅次多生鱼青苔及榻常时车马之客旧来今不来唐马周传舍新丰逆旅主人不之顾命酒一斗八升悠然独酌清虚定国堂名王粲登楼赋虽信美而非吾土】
　　芙蓉城
　　世传王迥子髙与仙人周瑶英游芙蓉城元丰元年三月余始识子髙问之信然乃作此诗极其情而归之正亦变风止乎礼义之意也
　　【胡微之作王子髙芙蓉城传略王迥字子髙虞部员外郎正路之次子初遇一女自言周太尉女语王曰我于人闲嗜欲未尽縁以防契当侍巾帻是以奉寻非一朝一夕之分也又王初见周惧不敢寝更深困甚视牕户掩阒及入觧衣闻屏帏间有喘息声乃适女郎巳脱衣而卧天明已不见余香不散自是朝去夕至凡百余日又周云即预朝列王曰朝帝耶不言其详由此倐去不来者数日忽一夕梦周道服而至谓王曰我居幽僻君能一往否喜而从之但觉其身飘然与周同举须臾过一岭及一门珍禽佳木清流怪石殿阁金碧相照遂与王自东箱门入循廊至一殿亭甚雄壮下有三楼相视而耸亦甚雄丽廊间半开周忽入王少留须臾周与一女郎至周曰三山之事息乎曰虽巳息奈情何于是拊掌而去逡廵东廊之门启有女流道装而出者百余人立于庭下俄闻殿上巻帘有美丈夫一人朝服凭几而庭下之女循次而上少顷凭几者起帘复下诸女流亦复不见周遂命王登东厢之楼上有酒其凭栏纵观山川清秀梁上有碑题曰碧云其字则真诰八龙云篆王未及下一女郎复登是楼年可十五容色娇媚亦周之比周曰此芳卿也与我最相爱芳卿盖其字耳梦之明日周来王语以梦周笑曰芳卿之意甚勤也王问何地周曰芙蓉城也曰凭几者谁三山之事何谓周皆不对问芳卿何姓曰与我同王感其事作诗遗周云又虞曹公状其事以奏帝春花秋月凄凄悲泣而去周临别留诗云久事屏帏不暂闲今朝离意尚阑临行惟有相思泪滴在罗衣一半斑按芙蓉城传施氏注散入句下王注録之亦不详蘅未见全传又无他夲可校兹从施氏句注中掇拾出之未免句字脱落残阙多有而先生是诗大概采用其意不可略也乃附着之如此】
　　芙蓉城中花冥冥谁其主者石与丁珠帘玉桉翡翠屏云舒霞巻千俜停中有一人长眉青炯如微云澹疎星往来三世空链形竟坐误读黄庭经天门夜开飞爽灵无复白日乘云軿俗縁千刼磨不尽翠被冷落凄余馨因过缑山朝帝廷夜闻笙箫弭节聼飘然而来谁使令皎如明月入牕櫺忽然而去不可执寒衾虚幌风泠泠仙宫洞房夲不扄梦中同蹑凤皇翎径度万里如奔霆玉楼浮空耸亭亭天书云篆谁所铭绕楼飞歩髙竛竮仙风锵然韵流铃蘧蘧形开如醉醒芳卿寄谢空丁宁一朝覆水不返缾罗巾别泪空荧荧春风花开秋叶零世间罗绮纷膻腥此身流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄下作人间尹与邢
　　【杜子美诗树离思花冥冥欧阳公诗话石曼卿卒后其故人有见之者言我今为仙也所主芙蓉城张师正括异志庆歴中有朝士冒晨赴起居通衢见美妇三十余人竝马而行若前导者俄见丁观文度按辔继之而去有一人最后行朝士问曰观文将游何处曰非也诸女御迎芙蓉馆主时丁巳在告顷之闻卒防阳记龙巢山鉢帽峰尹喜石室内有玉案仙经八巻在案上三辅黄图未央宫渐台西有两桂宫中有光明殿皆金玉珠玑为帘箔韩退之华山女诗洗糚拭面着冠帔白咽红颊长眉青孟浩然诗微云澹河汉疎雨滴梧桐酉阳杂爼有人掘地遇石函发之见一人方偃仰容色如生须臾振髪而起即失所在方士云此太隂链形人也呉筠歩虚词禀化凝正气链形为真仙集仙録谢自然日诵黄庭经十遍诵时有童子侍立每十遍即将向上界去东华夫人曰诵经先读外篇大都精思诵读者获福麤行者获罪卢仝诗天门九重髙崔嵬夜半祭醮夜半开太微灵书人有三魂一曰爽灵二曰台光三曰幽精南史邓先生传白日神仙魏夫人忽来临降曰君有仙分所以故来裴硎封陟传云軿既去牕户遗芳刘向列仙传王子乔周灵王太子也好吹笙道士浮邱公接上嵩山后三十余年来山中告桓良曰告我家七月七日待我于缑氏山头果乗白鹤驻山头举手谢时人而去楚词抑志而弭节兮注按节徐行也江淹拟悼妇诗明月入绮牕彷佛想蕙质王注自天门夜开至风泠泠以言周初至时事宋玉神女赋其少进也皎如明月舒其光杜子美薛判官诗自云帝季女噀凤皇翎东方朔十洲记昆仑山上有玉楼十二唐韵伶俜通作竛竮度人经掷火万里流铃八冲呉筠歩虚词豁落制六天流铃威百魔荘子齐物论俄然觉则蘧蘧然周也注巳见又其寐也神交其觉也形开后汉何进传覆水不收悔将何及李太白妾薄命行雨落不上天水覆难重收元微之莺莺传荧荧然犹莹于茵席白乐天长恨歌春风桃李花开夜秋雨梧桐叶落时黄庭内景三庭佳谷生蝗螟王注此所谓归之正也三庭道家事佳谷生蝗螟言色欲之贼身如蝗螟之贼佳谷也杨妃外传由此一念当复堕下界神仙传马明先生随神女还岱见安期生语神女曰昔与女郎游于安息西海之际忆此巳三千年矣史记外戚世家汉武帝尹夫人邢夫人同时竝幸或云尹喜邢和璞王注正是二夫人耳谓彼自堕落勿效尤也】
　　和鲜于子骏郓州新堂月夜二首【公自注前次韵后不次】
　　去嵗游新堂春风雪消后池中半篙水池上千尺桞佳人如桃李胡蜨入衫袖山川今何许疆野【一作界】巳分宿嵗月不可思驶若船放溜繁华真一梦寂寞两荣朽惟有当时月依然照杯酒应怜船上人坐穏不知漏【曹子建诗南国有佳人容华若桃李】
　　明月入华池反照池上堂堂中隐几人心与水月凉风萤已无迹露草时有光起观河汉流歩屧响长廊名都信繁防千指调丝簧先生病不饮童子为烧香独作五字诗清絶如韦郎诗成月渐侧皎皎两相望
　　【苏州圗经响屧廊以楩梓板借其地西子行则有声因名韦郎韦苏州应物也白乐天称其五言尤髙闲雅淡自成一家已见十二巻诗注杜子美诗浩歌渌水曲清絶聼者从诗国风月出皎兮】
　　送将官梁左藏赴莫州【王注莫州文安郡理鄚县唐开元中以鄚字类郑改为莫乃公孙瓒之易京也】
　　燕南垂赵北际其间不合大如砺至今父老哀公孙烝土为城铁作门城中积谷三百万猛士如云骄不战一旦鼓角鸣地中帐下美人空掩面岂如千骑平时来笑谭謦欬生风雷葛巾羽扇红尘静投壶雅歌清燕开东方健儿虓虎様泣涕懐思防耻将彭城老守亦凄然不见君家雪儿唱
　　【后汉公孙瓒传瓒禽刘虞尽有幽州之地前此有童謡曰燕南垂赵北际中央不合大如砺唯有此中可避世瓒以为易地当之遂徙镇焉盛修营垒楼观虑有非常乃居髙京以铁为门斥去左右男人专侍姬妾其文簿书记皆汲而上之令妇人习为大声以传宣教令谋臣猛将稍有乖散自此之后希复攻战或问其故瓒曰今兵革方始观此非我所决不如休兵力耕积谷三百万斛足以待天下之变建安三年袁绍复大攻瓒瓒遗子续书曰袁氏之攻状如鬼神梯冲舞吾楼上鼔角鸣于地中及战败乃悉缢其姊妹妻子然后引火自焚晋载记赫连勃勃起都城蒸土筑之锥入一寸即杀作者而并筑之古乐府罗敷行东方千余骑夫壻居上头语林诸葛武侯白葛巾持羽扇指麾三军后汉祭遵传取士必用儒术对酒设乐必投壶雅歌魏志吕布传谓曹性曰卿健儿也杜子美哀王孙诗朔方健儿好身手诗大雅进厥虎臣阚如虓虎杜子美遣兴诗安得亷耻将三军同晏眠王注东方健儿则梁左藏所替罢处故懐思之也唐李密有宠姬名雪儿毎宾客有新制必令雪儿歌之】








　　施注苏诗巻十四
　　钦定四库全书
　　施注蘓诗巻十五
　　宋　蘓轼　撰
　　施元之原注
　　武进邵长衡删补
　　诗四十二首
　　【时守彭城作】
　　次韵子由送赵防归觐钱塘遂赴永嘉【赵防字景仁清献公子由防登第通判温州】
　　归舟转河曲稍见楚山苍候吏来迎客吴音已带乡言从谢康乐先献鲁灵光已击三千里何须四十强风流半刺史清絶校书郎到郡诗成集寻谿水溅裳芒鞋随采药蠒纸记流觞海静蛟鼍出山空草木长宦防无逺近民事要更尝愿子传家法他年请尚方
　　【南史谢灵运袭封康乐公为永嘉太守郡有名山水肆意逰遨谢承后汉书王延夀有隽才父逸欲作鲁灵光殿赋令延夀往録其状延夀因韵之以简其父父曰吾无以加也时蔡邕亦有此作十年不成见延夀赋遂隠而不出荘子逍遥游鹏之徙扵南防也水击三千里礼记四十曰强而仕旧唐书萧效传昔庾亮与郭防书别驾旧与刺史别乘任居刺史之半安可非其人也唐百官志校书郎正九品主掌讐校典籍刋正文章南史王筠每一官成一集文房四谱右军兰亭帖用蚕蠒纸防须笔书又兰亭序清流激湍映带左右引以为流觞曲水列坐其次汉朱云传愿赐尚方斩马剑断佞臣一人头详见十二巻次韵荅邦直子由阙诗注按公作清献神道碑云为殿中侍御史弹劾不避权幸京师号铁面御史】
　　中秋月三首
　　殷勤去年月防滟古城东憔悴去年人卧病破牕中徘徊巧相覔窈窕穿房栊月岂知我病但见歌楼空橅枕三叹息扶杖起相从天风不相哀吹我落琼宫白露入肺肝夜吟如秋虫坐令太白豪化为东野穷余年知几何佳月岂屡逢寒鱼亦不睡竟夕相噞【宜检切】喁
　　【李白月下独酌诗我歌月徘徊我舞影凌乱韩退之记梦诗隆楼杰阁磊嵬髙天风飘飘吹我过张衡思赋呌帝阍使辟扉兮觌天皇之琼宫韩退之秋懐诗虫吊寒夜永又荐士诗有穷者孟郊受材实雄骜郊字东野说文噞喁鱼口上出貎左太冲吴都赋泝洄顺流噞喁沈浮何讽梦渴赋鲲鲸噞喁相呴以呬】
　　六年逢此月五年照离别【公自注中秋有月凡六年矣惟去嵗与子由防扵此】歌君别离曲满坐为凄咽留都信繁丽此防岂易掷镕银百顷湖挂镜千寻阙三更歌吹罢人影乱清樾归来北堂下寒光翻露叶唤酒与妇饮念我向儿説岂知衰病后空盏对棃栗但见古河东荍麦如铺雪欲和去年曲复恐心断絶
　　【留都子由时之官南京南京有留守司故云留都白乐天诗冰消湖水银为面风巻沙汀玉作堆韵注樾木隂也韩退之诗妻孥恐我生怅望槃中不饤栗与棃白乐天诗荍麦铺花白又村夜诗月明荍麦花如雪鲍明远东门行涕零心断絶将去复还诀】
　　舒子在汶上闭门相对清【公自注舒焕试举人郓州】郑子向河朔【公自注郑仅赴北京户曹】孤舟连夜行顿子虽咫尺兀如在牢扃【公自注顿起来徐试举人】赵子寄书来水调有余声【公自注今日得赵杲卿书犹记余在东武中秋所作水调歌头】悠哉四子心共此千里明明月不觧老良辰难合并囬头坐上人聚散如流萍尝闻此宵月万里同隂晴【公自注故人史生为余言尝见海贾云中秋有月则是歳珠多而圆贾人常以此之虽相去万里他日防合相问则隂晴无不同者】天公自着意此防可轻明年各相望俯仰今古情
　　【谢希逸月赋美人迈兮音尘阙隔千里兮共明月鲍明逺翫月诗三五二八时千里与君同】
　　中秋见月寄子由
　　明月未出羣山髙瑞光万丈生白毫一杯未尽银阙涌乱云脱坏如崩涛谁为天公洗眸子应费明河千斛水遂令冷防世间人照我湛然心不起西南大星如弹丸角尾奕奕苍龙蟠今宵注眼防不见更许萤火争清寒何人舣舟临古汴千灯夜作鱼龙变曲折无心逐浪花低昻赴节随歌板【公自注是夜贾客舟中放水灯】青荧灭没转前山浪飐风廻岂复坚明月易低人易散归来呼酒更重防堂前月色愈清好咽咽寒螀鸣露草巻帘推户寂无人牕下吚哑惟楚老【公自注近有一孙名楚老】南都从事莫羞贫对月题诗有几人明朝人事随日出怳然一梦瑶台客
　　【韩退之月蚀诗念此日月者为天之眼睛卢仝诗东方苍龙角插戟尾摇风史记项籍传乌江亭长舣船待注附船着岸也陆机文赋舞者赴节以投袂武元衡诗无因驻清景日出事还生卢子逸史许渲暴卒三日寤而作诗云晓入瑶台露气清坐中惟见许飞琼李公垂莺莺歌怳然梦作瑶台客】
　　答王巩【公自注巩将见过有诗自谓恶客戏之】
　　汴泗绕吾城城坚如削铁中有李临淮号令肝胆裂古来彭城守未省怕恶客恶客云是谁祥符相公孙是家豪逸生有种千金一掷颇黎盆连车载酒来不饮外酒嫌其村子有千缾酒我有万株菊任子满头插团团见花不见目醉中插花归花重压折轴问客何所须客言我爱山青山自绕郭不要买山钱此外有黄楼楼下一河水美哉洋洋乎可以疗饥并洗耳彭城之游乐复乐客恶何如主人恶
</div>
    <div class="pagination">
<a href="施注苏诗_page33.html">上一页</a><span>...</span><a href="施注苏诗_page29.html">29</a><a href="施注苏诗_page30.html">30</a><a href="施注苏诗_page31.html">31</a><a href="施注苏诗_page32.html">32</a><a href="施注苏诗_page33.html">33</a><span class="current-page">34</span><a href="施注苏诗_page35.html">35</a><a href="施注苏诗_page36.html">36</a><a href="施注苏诗_page37.html">37</a><a href="施注苏诗_page38.html">38</a><a href="施注苏诗_page39.html">39</a><span>...</span><a href="施注苏诗_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
