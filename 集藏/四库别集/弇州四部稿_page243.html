<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 243 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 243 页/共 296 页
  </h1>
  <div class="content">
   其畴垅之易乎而室庐之栉比乎而有孙之颀乎而以报夫若子乎而千秋万嵗魄长倚乎而
　　光禄少卿剑泉郭君元配邹宜人墓志铭
　　郭宜人之归自邹也盖母钱意云而邹故锡甲族世富盛而邹翁朴有四女宜人最少美而淑母钱内竒之口授孝经列女传诸编辄诵是时少卿君之父曰赠驾部公者以气谊挫其产乃自吴徙着于锡而少卿君稚从里中师受经有俊声母钱闻而言之邹翁许之字且使媒氏觇之曰是瘠而长若鹳雀者然伊吾声至丙夜弗辍也母钱曰徐之彼必不终困及宜人年二十而归之少卿则赠公之母范尚在与媍陈太宜人谋所以继甘防者弗得也少卿君又数应馆师辟在外者日十九而宜人稍稍捐槖中装又以洴澼絖佐之赠公乃大喜谓陈太宜人曰防新妇力吾不任子矣而少卿君病痢久防殆宜人昼夜事汤药浣牏厠以手亲薉污者二月所而后起少卿君生数竒至二十六犹求试诸生不得宜人悉脱簮珥为别防居间邑司始获见其竒郡守守为推毂成诸生居二嵗荐于乡防坐主试累悉罢公车对孺人説少卿君曰士重去其乡锡岂而土耶乃归吴与谋计然防益进悉还赠公挫矣而防赠公之母范卒赠公用毁故亦卒宜人相少君以礼附棺椁以诚信资取之俭力取之勤既庀事旁产益拓乃复説少卿君曰哀可纾矣忘所谓移孝乎少卿君感励益习制科业遂得进士授中书舎人时少卿君年已彊仕而宜人举仅一女当从京师乃卜宜子者曰陈女饰而荐之少卿君怪之曰则向者君病余心若芒刺即食息敢忘君之为孤注乎越二嵗果得一子曰端明而少卿君拜御史亡何大司农防邉费亡所出请益三吴赋少卿君上疏争之彊忤防出为永安令宜人举酒贺曰君为吴民请旦夕命即少忤赋卒不益今虽左不为左永安令亷其入郎比部而垂槖也闽人交称之少卿君则踧然曰成吾防者吾媪也自是少卿君以材显移郎驾部参赵司空军事破岛寇出没矢石间以功晋今官宜人得封如其品寻为奸相扢之故出判黄州再夺职又坐之干没检赀簿数嵗间而起踬荣瘁万状宜人皆共之其出也则曰防吾孰与代君守其入也则曰防吾孰与参君画忧则分费则资见陵则为慰盖至于陈太宜人之防而左右少卿君不以戚妨易者宜人也少卿君之初得子端明而宜人爱之逾于已出俄复得子明爱之复如端明人或谓宜人不自有女耶宜人笑不荅而至二子少长延塾师治聘与娶靡所不笃厚其费不取少卿君口而给少卿君性好客宜人则为储肴醴果茹饵糗之类以咄嗟呼亡不精者然徃徃称客程簋豆少卿君意有所俭饶弗异也少卿君之弟儒女弟某俱不别治生而儒有长安徭繋若卢狱少卿君倾訾而出之又时时所以贻儒及谋者不絶以谋于宜人宜人弗恡也宜人之女归太学诸生吴汝励者始抑之令毋与子等晩节乃颇爱之徙帑而实之人亦谓少卿君少卿君曰彼殆以二子成故耶不为我置贰我帑将它属而寜独女宜人以万厯丁丑九月病卒距其生正徳癸酉得年六十有五端明太学生明邑诸生皆通敏工文字而明寻亦夭端明妇顾为尚寳卿谦亨女有子二维藩聘王为刑部郎炳璿女复亨尚幼明妇华为鸿胪序班某女有一子维寜聘汤为太学生一鳯女女一见前孙女一字乡进士徐熈载子少卿君始悼宜人而不欲也曰吾安忍使之蓐蝼螘先吾且与俱归乎又四年而有明戚始大诧叹曰吾其弃人间从向子平防哉已而顾端明吾将使存者依存者而逝者依逝者于是卜宜人于吴山之西碛麓而手具状来请志铭嗟乎余举进士从少卿君防今少卿君老而余亦非壮矣居恒屈指以天下材无当君即县官能终尽君用以缚五单于少府水衡金钱日夜委输无难者而竟俾之肮脏以老邹宜人能竟其用于君夫是以无家而有家无子而有子是可纪也
　　铭曰胡以相夫子家毋曰余拮据而日永图胡以相夫子子毋曰余饰体而荐彼淑姒尔渠渠夏屋尔振振麟趾于嗟乎夫子国之良弗究厥长宜人家之良郭以代昌兹女徳而亨者耶吾用是纪其藏
　　赠奉政大夫近溪项公配陈宜人墓志铭
　　陈宜人者故封给事中公某女也笄而配赠大夫项公某宜人少习女红多读孝经内则诸书既归大夫公事其舅长葛公及姑金共谨得其懽相大夫自食贫以至积着埒素封与有力焉宜人举上林录事元淇而其贰顔宜人举参议笃夀太学元汴俱卓朗有艺苑声宜人故婉娈性禀特孤介曰吾不复问袵席事矣于是上林君奉以朝夕宜人前已谢内秉则治一室礼佛大士不恒御鲜脆间语上林君曰吾闻之文士鲜行今汝文而闾党归行老妇志饱矣安在问鲜脆也复谓上林有可以适公者庻防塞老妇责矣盖大夫晩而念宜人同起家甚笃而宜人以疾前卒得夀七十有六弗克于是上林君废箸而庐于墓其又九年大夫卒而宜人弗克偕也上林君内悲曰伤哉何以见吾母地下也后病且死属其子曰暴吾骨必吾毋合而后从入土其又某年参议君以郎中赠大夫而宜人亦得赠如大夫秩其又某年参议乃与承上林君服者徳基軰而宜人祔于大夫之兆而徳基軰哭于上林君之殡曰次第从王母地下有辞矣于是行求而得习上林君者王某俾为之志若铭曰
　　殁而封表汝以令终乎而而从安汝于幽宫乎而隧之中其乐融融乎而俾尔后人炽且丰毋忘肃雍乎而【阙】子孙男女婚嫁如左
　　御史吴君元配王孺人墓志铭
　　吴君之自进士予告也抵家而王孺人卒月余矣泣而语余曰空同氏云妻亡而后知有妻也悲夫伤哉即一旦获归土当以不朽之托请于是谋孺人且不娶以谢而防有铨檄徴不果亡何以中书舎人使归而舎人未有子也其父封公曰若不念我老而忽忘冡宗之大计于是舎人强娶而北既满考赠孺人如今称又二年自舎人拜侍御史又二年而复予告归则继俪及所置贰有五子二女矣侍御业及之其涕犹浸滛下也谋而得吉壤乃卜以状来曰舅氏而忘向者之有成言乎余悯其意而许之孺人王氏故少司马公积孙女父曰仰虚君懋良司马公名臣而仰虚君为乡长者娶于张其首举女为孺人而封公之所娶王为余从姊寔与张中表兄弟两家时见其子女曰以此俪可乎自是遂委禽焉而亡何张病卒孺人仅年十三祖母陈夫人怜而鞠之防从司马公逺宦不能擕孺人乃以委继母朱而陈夫人未尝顷刻忘也十八归侍御孺人少而敏慧婉嬺精女红虽不恒读书而能识其大指归侍御而其王父思诚公犹在思诚公性严重治家秉于诸妇中鲜当意者顾独贤孺人曰是贵种也而材孺人益惴惴为卑巽事诸妇若亡所容公益贤之曰夫贵种也材而能自抑已而抚侍御曰真而偶也明年吾姊病孺人之佐侍御共汤药也殁而佐侍御之毁也已佐侍御之抚孤晜妹也盖孝弟之声蔼如矣又三年而侍御之王父病亦殁孺人之佐侍御如事姑也其奉舅封公暨继姑某得益専即封公亦叹曰吾今而始知为人父之乐也其又五年而所举一子美而慧仅六嵗而殇孺人内痛之自是病矣未防其祖母陈夫人亦殁孺人乃大痛曰防祖母吾何以有今日也则又悲思曰防吾母之见背蚤吾何以知祖母恩也夭乎夭吾母也自是愈病而又数年所再举之女五嵗而又殇孺人念病无已时势不能三举子愈邑邑不自得病益甚久之手足肿已浸滛及腹而秋试迫侍御不欲行孺人强起曰病行愈矣君丈夫何乃作儿女子恋侍御乃行果以捷闻孺人喜自力若无恙者为侍御当中厨酒脯以酬酢贺客币饩报称不爽寻迫偕吏计孺人复强侍御曰毋念我我能待也侍御乃以孺人属仰虚君三月侍御复以捷闻而孺人益病且深矣然益自力持秉至为侍御治邸中宿储且曰惙惙不能待何虽然死可以瞑矣所不瞑者吾姑之有子而弗逮养也因然者久之侍御甫事礼曹有公卿间声所以急予告者念犹及孺人也而已矣侍御乃言曰吾之获偶孺人者十九年矣处约九之哀疚五之病五之亨不能一也夫是一者仅能使吾妻知而已妻在而以其一人之志虑竭而共吾一人而弗及亨也今妻亡而吾以一人之志虑竭而共吾之为媍者大小四为子女者大小七而弗知约也抑何径庭也吾何忍死吾妻抑吾妻之有素癖而不辞余馈也吾有过而未尝不争争而未尝废婉也吾是以不难聴向者吾性褊赖吾妻以亡失色吾性促赖吾妻以亡偾事今者卒有过而谁吾规也有疑而谁取谋也疴痒而谁与分也夜读至乙夜而谁以杯茗劳我也吾何忍死吾妻余谓侍御毋过悲子姑治孺人卒之年仅三十六诸子女聘字多荐绅名家
　　铭曰生而相厥夫端敏静慎共卒以隠约终殁而后有子殁而后有封有铭铭幽宫天道巧为端吉乃伏于凶存者复奚恫



　　弇州续稿巻九十八
　　钦定四库全书
　　弇州续稿巻九十九
　　明　王世贞　撰
　　文部
　　墓志铭
　　封徴仕郎戸科给事中见山李公墓志铭
　　古之称循吏直臣者要不独其身致之父在事则子以志相而为几諌三代之孝也子在事则又以志启而为义方三代以下之慈也盖余读见山李公状而有慨焉李公者今兵备副使涞父也副使君之始令寳应也最久而又最劳最以羶徳悦民而余家居与其邑夹江而近故得之详窃恠以为古循吏而令去为给事中故相有父丧夺情而充册皇后使者给事上书谓此国家大吉礼礼吉而事缓非有兵戎借谋防也令墨缞而従之则不祥冕而奉册则不情是亦不可以已乎故相恚甚迫不暇逮给事为诏俾戴諐领职而给事复上书言水祲状中谓尚方将作钩盾诸臣毋竞淫巧希恩赏以糜玉府訾亏上俭徳上不悦故相且治之它相为解曰书生龊龊掉书嚢治之示不能容而故相亦中愧前疏遂解而出佥山东之按察事当是时天下艶称佥事直臣固不但余而佥事之治山东武定则又良武定而故相意未己示迁以广西叅议徙治浔浔瘴乡也叅议则又良浔而故相死矣状所称乃云公闻寳应令而驰之治所覩令昼夜平亭凋税拊流移不得甘食息邮传造请风雨无避又以间出捍稻堤疏壅抵决面黧黒手足皲胝心痛之而阳为慰曰继不肖者易为声惠凋攰者易见徳子勉之公既少孤以赋役挫家故益晓民事以佐令筹防朞嵗而寳应之政成乃谓令吾去若归矣无虑矣令悉槖而得十金为公道里费因跪谢不继公笑曰吾生不晓饶子何念为给事之始疏言册礼事也云且有后命诸与给事戚者无不为惴惴而公独夷然且贻书广其意曰迩言相君事十不一全而子独全上恩徳厚甚子何以报勉之吾愿若之得职而不终不愿若失职而以贵终也佥事之出山东以期迫不获定省公复贻之书业已称令称諌官矣夫治兵之与治民间也以不能过用恩也任事之与言事间也以不能尽徇志也衷而行之委曲以济之可也佥事迁而得浔还省公念瘴乡不欲往公正色谓曰向者吾故寛子子实与祸偕夫祸不能子侵瘴乃子侵乎俾以妻子従之官居亡何妻死自叅议之为浔垂二载而政成转今官饬吾吴四郡兵事抵家奉觞寿公而有司用诏例以金绯进公御之稍市牛酒与亲故懽而副使従傍察公两辅晢而腴数黒子煜煜且健饮噉以百嵗毋限也既副使官期迫公谓曰若失媍而以两稚孙女往即以时按部谁与治内者顾副使之母刘曰夫人强为我一行可乎副使因请偕公笑曰太公以天下养乃犹恋恋故丰鸡狗之社而子奈何欲束我于棨防中乎吾幸健若无念我副使乃奉母夫人之治方夙夜孳孳谋所以大惠吾民者而公讣至矣余入吊已而唁副使则伏哭不能起俄声防属曰天乎何以至此极也凡不肖所以有今日者皆吾父也而已矣行而抵京口以书来与状偕而请志隧中之石盖未及家而三发书诵之未有不咨嗟涕洟者也不知其父知其子而又何辞君讳某字某赣之雩都人其先有为御史者曰应夀传子孝亷公升升子散官公廷佩廷佩子髙年公穗以行见推择宾乡饮有子曰悦为邑功曹谒选甫冠带而卒是为公父母曰易夫人功曹公卒时公仅九嵗也而已哀毁执丧如成人易夫人之丧则鈫鈫进于礼矣当是时髙年公惟公一孙而御之严授书少懈则夏楚继之曰犊汝不难后且自悔以故公肆力学问虽数奇不获以身显然一时推之为博洽老儒其事髙年公烝烝防防矣公既困徭役挫家然至于为徳则不以窘故废里中之馁亡弗食者其殍亡弗者与人然诺不小寝既贵益自匿日闭门手一巻而已有司延之乡饮第一往其它所不敢望公足迹盖复推之为乡善士云而副使君之少也所授经史与宋诸大儒遗书皆自公口公又闻王文成公之学而悦之谓吾老矣日入之光所与几何趣副使往习毋缓也然则副使之卒为大儒亦公启之宁独循吏直臣已哉公之生以正徳丙子凡再受封一被四品服至万厯癸未十二月念四日而病病得之噉寒食胀而喘又二日稍间晨起隠几坐至暮翛然逝丈夫子二长即副使娶易封孺人次濬邑诸生娶黄再娶刘女二适丘某王某孙男四应春涞出开春秀春茂春皆濬出女三在某所余既志而复铭之铭曰
　　子臣而直若或式之子吏而良若或匡之惟父之教皇芾斯耀食子之报弗竟斯悼子兮父心父兮子身彼苍者天殱此喆人惟生有极惟令闻无极何以征之视此乐石封奉政大夫刑部湖广司郎中怡莲马公墓志铭
　　余领按察事于湖广而今左叅政马君顾泽来为其僚相与懽然无间君与余皆善食酒酒次每称其父奉政公之贤长者而其食酒尤善又有酒徳也于是余以迁去明年忝持襄中节复得与马君相闻至徴其治状而言之上马君更三地皆有声中间以不能事台使者小屈而复叅山东政余解节罢归里中不能従奉政公游而数闻其有酒徳为长者如故今年秋九月马君忽以苴杖来惊而问之则奉政公捐舎矣问其年七十有九已出其袖中草曰是都给事中顾君所具状也将矣敢徼子之志铭以不朽顾之状畧曰公讳寅字汝威尝逰于莲句而乐之谓周茂叔吾师也因自号曰怡莲家世吴县之大定里为蕃族其曽大父徳成大父升皆以赀倾里至父文毓娶于郑而生公则中落已与郑俱夭公少孤遂育于外家以长而郑之父母亦偕逝公自是几无归里中少年争欲狎公而侮之见公岳岳露锋距不敢遽有所加而里有顾翁某者一与公值竒其貌而欲使爱女尚马公亦闻其贤遂委禽矣已而为顾氏赘已而生叅政君顾翁察公材任起家遂悉委家以授之公与顾宜人僇力而攻出入之息内驭力作外应庸调一切不以烦顾翁寻叅政君长顾翁谓公赖若力百不烦我我为任若子乃就叅政君于外傅而躬诲之叅政君奉顾翁朝于诗书而夕于礼也公喜曰吾有子矣吾马氏之不絶如线而今乃始绳绳然顾翁亦顾公而喜曰吾始无子而有子今乃有孙而是时公以积着家渐起三吴旱饥有司募富民为官籴备赈公赀不中程而以里胥孽之故名在籍公欣然应募既毕籴悉以赈饥者其邑张令后察公赀之不中程也而优称之富而施不为徳若可以言徳矣叅政君举乡荐而顾宜人逝顾翁与宜人毋夏亦逝又六年而成进士自工部主事迁署刑部员外郎满三载最封公承徳郎而顾得赠安人其进乃郎中以天子登极恩公进今封而顾亦以有今赠当叅政君之未成进士也与诸仲季皆冒顾姓而至为郎日始请复为马公犹语叅政君毋忘顾公之诲育汝使不去顾而以马姓冠之诸仲李亦然而公意犹不满曰如若敖之馁何叅政君乃创为顾翁祠以夏配飨而顾宜人祔焉又为之立后予祭田俾嵗时烝尝不废公乃曰吾可以酹我先人矣叅政君既贵毎之官輙迎公养而弗肯曰吾安能就斗大官舍如笼中鸟举翮触四隅且吾欲为诸仲季巢窟于是叅政君嵗时分禄以养公公必以书戒勉其任都水所职多内供则戒以敬事惜财用去奸胥蠧任畿辅防狱使者则戒以精心谳审广人主好生意任楚屯政盐法使者则戒以衷严寛兴利除害任滇之饬兵使者则戒以时时宣恩毋失裔夷心最后任山东之藩政而所事如楚则戒之如楚中间既叅闽藩而用楚事调公问知其非罪且槖垂垂也而更喜之曰真不负吾戒矣公于宗姻咸有恩或丧不能举者婚嫁不能时者老幼不能自衣食者咸称槖而济之不小恡虽已贵而闾井旧逰相亲狎无间有酒则召而与饮有所召亦欣然而赴必頺然而后别吾郡故多佳山水凡环而称胜者无弗防花之日夕之月无弗赏歌舞之伎无弗与观聴别声辨味健登降至七十八年而不衰叅政君既迁山东以便道归省依依膝下不忍别公为之浮白酹且大噉梁肉示以健而强遣之叅政君亦狃公于健谓且亡恙也至明年甲申之正月而告疾遂卒矣公姿伟岸丰下心事坦洞不设城府见人小善即为之扬挧亦不能藏人过而退无后言人以故多好公郡邑守令亦仪之遇郷饮屡请为大宾而其卒也吊而哭者甚众顾宜人事具前先公四十三年卒继配易亦先二十年卒有子三长即大叅君顾泽娶朱累封宜人次顾洲娶顾能修公业又次顾渊亦娶顾敏而文女一适刘珪孙男四孙女墓在邑之灵岩山以卒之年十一月三十日而与顾宜人合铭曰
　　少无家而能奋为家以光大一线之遗以外家家置之祠与后而始归不使其鬼之饥谁与公贵子实贵之谁与子贵公实诲之噫此所以善人伦之终而不为秦赘也欤封奉直大夫兵部武库司员外郎新安陈公墓志铭
　　封奉直大夫兵部武库司员外郎陈公以万厯冬十月廿又三日卒当其子提学佥事允升以公遗言而选于地既得地矣曰邑西之列字圩吉则选嵗久之乃得嵗曰某月某吉且曰必有志铭其将以属王先生而谓前进士萧山令许子承周子状之于是许子状之而以佥事之言先曰他人之父父也而不谷之父父而母也且师也不谷二嵗而母周宜人见背父实襁褓之至少长贫不能为经父授之经十六而始负笈以従师属文去为诸生而后免父于师也然何尝一日不吾父师于是佥事复以许子之言告余故辱交于公父子深乃以韬笔之日复泚而志之志曰陈公者讳王政字纯甫世家苏之昆山人其先有文正者以耆徳见推择为郷饮大宾曽大父庆赀倾里为大宾如文正九十二而终于夀官大父彛举郷荐终于太平之司谕父曰介轩公嘉谋为邑博士弟子妻于王有四子而公其仲也少而赘于周曰秀水令某公既婚矣见其内兄弟相习为冶逰然曰彼纨袴者当而如我家故青氊何屏居一室读书不辍其属文谈説经义有足称者秀水君器之俾就有司试輙中程而至学使所或病或涴巻或误书题竟不得入黉舍公叹曰人也而敢与天左于是罢不复试而自其为赘得一味之甘亦必以遗父母时之寒燠制新衣进之而身自衣浣缉者旦夕讯问不絶防父病则驰归昼夜不缓袂而治汤药察便液既不起号恸既灭性时伯氏病而叔季氏幼诸附棺椁之役一切身任之人谓不难周乎公曰吾以周故不能精事吾父今尚何周也且吾一切取之力不自周而亡何其媍周宜人亦卒既除服续妇而得长洲之华遂奉母王従处长洲而华右族也其长老相谓陈倩儒家子可仪也致之为弟子师而良则争致之以是公业小纾得以甘防奉母王而不废佥事之诲于是公之伯氏及叔季感而欲次第迎母母不时往往亦不能久曰吾故甘仲餐其最后得末疾三载卧起公手卒而公所以号恸几灭性如父卒时其附身附棺之役有加矣始公之在周而伯氏尝有急投公公尽脱周宜人簮珥畀之直数十金周亦不少恡既老而与同起处饮食伯故性刚难事独安公至死无间言叔为人醇谨公爱之甚其出赘于费也毁槖具资装而后遣遇季亦有恩佐之立中人产而身翼蔽之秀水君死其子果破产尝负税受县官杖公泣贷米八十斛为之偿而以嵗时修秀水祀曰吾不忍其馁也尝适市有所贸而所得物浮于直归而后知其浮也亟还之曰非以为若徳不欲自负耳佥事举郷试以至南宫及大廷对皆髙第授知开州公往省之伺其操持谨于剖断批窽导郤而不尽废斤斧谓曰汝读太史公传不尝恶郅辈耶而忍迹焉及督楚中学复省之而见其有所斥免复谓曰士贫老可念汝故其中人也佥事咸拜受教以故后先有亷能声而不为刻君以佥事贵益得发舒为善始买宅而闻其家有将就蓐者戒勿迁曰须其乳可也乳一月矣曰妇人新免身与儿新免者皆不可风再阅而后使迁所度茔旁有钱氏者久矣一旦举以求售公曰吾必辟吾垅而尸人之亲耶若诚贫也吾与若直而完若墓且封树之佥事之友方生死同年髙生亦死其亲皆老无所归公买空宅一区授馆焉而月饩之粟至今佥事修公之施不废也郷先生谢政里居者其奴醉而詈公公避入门尾之投甓中公肩复避入室乃举石撞屏破之见者皆不平公曰奴虽横其主终长者勿较也明日县大夫来见屏破惊问状公第曰风偶仆吾屏耳狂生醉従后园阑入家庙懐其主出弃之野公怒甚曰是吾先与辱我不类必白之官而生之母闻之大震恐使家妪谢过且请设享公乃好谓妪曰子诚不肖而母贤母也吾不能甘心于贤母之子卒寝之而辞其享初公之赘于周也秀水君老而委其政媪媪独怜其长女之适张生者公甫结褵而长女自楼中掷故衣数事于公妇曰以殉尔而张者骜而恣不以僚壻视公而数侵之既周宜人夭而公时抱佥事泣曰若母贤而素壮胡以夭得非其姊祟之耶已而曰吾徳之不竞则有勉而新命之不竞则安之而已因自号曰新安里人亦称之曰新安故不晓其指也最后张生鳏而贫老无倚数过公公輙饮食之又衣之而至其死为调殓卒不以往事纎芥公之为长者类如此公为人癯而秀爽晩节益健无疾性喜种树旧居之丙舍傍地仅数弓而杂莳梅杏桃李含桃来禽之类略备又治其隙而蓄鱼百头曰欲窥其乐也间笼小鸟聴鸣声则喜而蹙唇以和盖不知鱼鸟之不为我最后徙第邑之东门园池备矣久之其继华宜人卒又三年而公亦卒得夀七十子一即佥事娶亦华而亦封宜人佥事再起视蜀学政不肯赴时望归之孙三如屏国子生华出娶鸿胪署丞周大伦女如京贰顾出娶太学生李延芳女如是又贰出聘太学生周之甫女孙女三长适县学生周昌次许聘郷贡生严治子某次未字曽孙三衷瑾聘郷贡士顾允杰女次衷脉聘府学生周汝化女次衷孝曽孙女一许聘太学生徐询子某皆如屏出余既已志公墓则记佥事言邑有郁翁某者善相人尝偶公坐而语曰子五品京朝官也公曰业已谢制科矣郁翁曰何居我未之误也俄而佥事轩轩过于庭时犹未冠也郁翁呼之来而谓公曰庭中少年非而子耶曰我子也郁翁起而曰子所以贵者此少年也遂与佥事逰郁翁他相人多奇中佥事今颇得其梗槩云铭曰宋有赠而明始有封其恩乃隆崇矣父为德而子报之以贵而及其躬子为报而父益培之以徳而令其终吁嗟乎陈公
　　蜀府典宝正盥泉卜君墓志铭
　　卜之先自西河子夏显而其后散入中土而沦于江左为嘉兴人寻析箸于秀水曰观三公自观三公以至南隠公凡六世皆不仕而有长者声南隠公有子曰长醉公是为赠奉直大夫刑部员外郎长醉公始读书然善食酒不竟其业而益务为长者有四子伯宪副君大同仲太守君大有季吏部君大顺而叔则盥泉君大观也当是时四君咸以秀才受经术彬彬有文彩而长醉公益不问生业其媍贺宜人忧之曰日醉不一虞家乎公笑曰有四子必皆贵何虞家贺宜人复曰审尔畴当膝前扶醉而且独不可以一子管钥之乎公乃强指君谓曰是儿稍愿勤或可夺使家也于是稍稍以米盐薪醯间君不复能専精其业矣而亡何长醉公竟捐馆贺宜人推其意悉授君以中外政君善程饶啬衷之礼所诲使臧获必以器悉得其材力用是能积纎累防起家埒素封而诸伯仲及季相次宦逰中外然皆廉洁不能无资家帑君千里应之毋倦色太宜人既老寡所以娱悦之者百端俾忘亡又忘离忧也病而奔医祷哀吁靡所不敦殁元丧具躬含殓以至竁兆靡所不饬易当是时四子均为毁劳则于君乎任矣君娶于史有媍徳举二子二女而病且属纩曰君尚壮吾安忍鳏君第慎而得一若淑者捬循儿曹足矣君泣曰即若淑畴能隃汝且吾安忍令儿曹倍其母而他毋自是毕身不复娶盖晩而与二子语及之犹涕涔涔下也君始以例得蜀府典寳正当之官以失史孺人故独身养太宜人与抚子女又诸兄弟政皆寄之乃叹曰终始如长醉公言君之为家政者三十年诸子姓繁不能容乃析箸而产俱隆隆起独宪副君前卒极力抚其孤而中子防者尤能得君意至损所受产二百五十畆授之曰以助尔膏油费也防辞不获已食其入若干年而后还君君尤好施予获羡訾輙为长衣食棺衾以待戚属之饥寒者死毋收者拓傍产必优其直曰使彼毋憾于周原也又割田以供里中赋凡若干诸假贷不为屑子钱计即时时宿劵弗恤也于交际施报尤眘居恒谓生平受歙人一盖闽人一绢防其去弗及酬以此耿耿此外胞腹中无复事矣课二子为经生业严甚时励之曰学成而后可言命弗学弗汝贷也至其应省试弗利则又慰劳之赐以一巵酒曰吾向者防汝学故不言命汝曹安能自为命乎虽然命可竢也学可进也诗云是荐是蓘必有丰年此之谓也又曰若幸而寄一命毋先我于君毋先身于民毋家于官毋官于郷党戒之哉俭徳之共也施俭之推也倍入而出迹之倍出而败亡因之矣予筚路篮缕以起兹业即若一甘食衣毋忽忘其所自可也二子顿首受教以自苦自励为儒而君亦益好学尝手録经史子集格言有关世教者以授二子使锓之曰续观感録曰格言彚集行于世时吏部君又前没念独太守君在晨朝上食非他大故莫夺一味之甘剖而致之春秋佳时相与集亲故泛青雀穷湖山之致毕兴而后返间従田父屈指米价较晴量雨瓠壶贮酒芋叶崇肉于緑萝轻舠间甚适也晩节忽嗜浮屠教尝防于吾里见昙阳子化事而异之归埽一室深居禅观勅左右曰进一粥笋脯菜羮而已防太守君有事于湖口召君君趣以舴艋往遇浪而溺时寒甚强自力至浅俄而絶太守君与其二子痛之甚逾二载乃始能营兆于某丘之新阡谋以辛已某月某日而乞志铭于余余与太守君别垂二纪余病矣入而纳拜焉伏地雨泣不能语顾二子亦伏地雨泣呜咽也已稍稍苏曰毋以溺而不吊也吾弟实长者幸而惠之一言死者不朽即后死者亦不朽出其状读之则二子具草而太守君润色之盖字字足酸鼻也余乃谓太守君澹台灭明不已薄乎又三月所而遇君之壻周太学甥孙沈吏部其称君行过于状所云君字某某盥泉其别号也以万厯庚辰十二月十七日卒距其生正徳丙子三月十七日得年六十五所举即二子贞娶于黄大兴丞饬女继娶陶诸生九畴女时娶于黄宪副錝女二女适太学生周之琦即所称君行者也次适诸生屠履祥侧室计氏举一女适诸生张世南诸孙男子二姬厯天厯女七所聘许俱名族铭曰于嗟乎君乃水死靡不悲焉大雄氏以为宿因而儒者谓之适然有璧而碎有瓦而全碎不瓦璧不全何愆怨
　　江西布政都事守黙华翁墓志铭
　　无锡之华为天下名族而其隽有善继善述者咸爽朗有文学二子之世王父曰瑞州公与先司马同举进士以故称通家子而余之辱二子交则自以文学故瑞州公殁而有仲兄曰守黙翁后二十余年而捐馆始有一子梦旭为邑诸生天时善继生甫三嵗耳善述犹母腹也翁实子之以俾成立故捐馆而二子哭几灭性也手状一通来蒲伏抟颡以希言于墓中之石曰治命也目且瞑矣强开而顾二孤曰必王先生也不朽我者余悲其意而志之按状翁讳尧钦字仲安其先自宋戴公族至晋孝子显于无锡数十传而至宋讳荣者宦大梁因家焉三传至承事公避金复还无锡又五传而为监税公友闻自锡之隆亭徙堠阳又三传而为栖碧公幼武栖碧公子贞固公宗韡徙鵞湖定居矣其又四传而为封戸部公恩娶邹安人有丈夫子四人翁其仲也生颖敏读书工属文补博士弟子每试与瑞州公相甲乙有声然皆不利大试最后瑞州公有名第顾独遗公凡七试七不利而食于学宫者几二十年乃叹曰男子匏系五斗米耶因北逰太学徙上舍庚子试于顺天见録名次七十一矣而锡之士有中蜚语者俱报罢翁得司试者所批巻郁郁成疾已而复叹曰命也吾故不如老农遂退耕于鵞湖之滨絶口不言试事矣公至性过人负耿介尤眘取予其孜孜好为徳盖始终一节也少食贫得少珍味輙以共封公及邹安人封公有邑中逮公时甫弱冠挺身出理之于笞棰之下以免傅里人邹氏塾以束脩进为画防曰子幸不至急旦暮请为子嵗息之可十三如是展转百金不难也翁谢曰甚劳子不腆句读辱为师而以贾道终乎邹氏心仪之竟十三年无倦色其入太学宿燕中逆旅主人媍美而荡夜灭烛而趣就翁急披衣起烛而号之愧遁去即以诘朝发亦不为人语其事族兄政和丞沂寓羡禄五百金于翁而曰子不更事恐其费之未几沂死翁召问其子曰知尔父槖乎曰不知也翁出而归之如故封识于是有族弟赏者病且死翁之泣而曰吾忍死以待兄有槖金五百儿子稚弗任也今以寓兄翁谢不可则曰兄尚不忍负沂忍负我翁领焉及其子长而归之亦如故封识且诲以树艺生息计甚详翁又收族子媍之嫠而子幼者养之俾以节显族有困役而谋鬻其墓丙舎者中二殡宫在翁捐十金助之又匄十金为代役曰毋遽失守也外姻杨老而鳏独翁迎与偕诸父养死而复诸土翁既贫丝积颗累以有家而义割其吝不恤诸所拯援非一然不一语之人也太学久次当得官卒不肯赴吏部选人至八十而善继为之请于朝得授江西布政司都事具衣冠而进之翁为一御即置诸箧曰我不称也居恒布素蔬食间进肉不至再簋瑞州公贵矣其子副使君又贵人或以居间事防翁谓可润屋者翁掩耳曰毋论我不为此乃令我籍弟子势操守令喜怒乎自其倦太学日即足迹无城府矣好读书晩而益好之手不释巻栖碧公有文曰黄杨集贞固公集曰愚得皆梓之家塾以故善继为制科业且成而复与善述力为古文辞翁皆弗禁也二子皆有子翁抚之喜已歔欷顾二子曰自而父夭吾日忧斩焉不谓一线之息而有此吾及曽矣庶几且及乎盖善述之子殷娶于施者方娠翁卒月余而始举也以故善述尤娓娓难之云翁之生以治丙辰卒以万厯癸未十月得夀八十有八配过孺人有女徳前翁卒者垂四十年是时翁甫五十八劝之娶卒弗娶也子一即梦旭娶于胡其节成矣女五适邑诸生钱璠诸生钱应徴过体元钱应琛归学程学程故常熟鸿胪谟子也谟为人长者故与翁太学同舍翁病而身营防之以愈感其徳令少女女焉孙二即善继娶于孙善述娶于钱女孙二适张啓顔曽孙男七嗣殷娶于归象殷聘邹宪殷聘浦善继出也俨殷娶某迪殷聘浦祖殷聘王服殷未聘善述出也曽孙女六适邹基字范某王某者善继出也字曹氏吴氏者善述出也墓在康安山之祖茔以嘉平月之廿二日士礼也亦翁治命也是宜铭铭曰
　　将古所谓敏事慎言者耶于格孝弟力田者耶翁絶不以自名朴茂自全以终其天年虽然不自名而人名之曰贤有二孙在夫何朽焉










　　弇州续稿巻九十九
　　钦定四库全书
　　弇州续稿巻一百
　　明　王世贞　撰
　　文部
　　墓志铭
　　将仕佐郎太医院吏目春溪张君墓志铭
　　张翁没而余识其叔子濓恂恂长者也已进其师黄定父防已又介定父而以职方郎郑君一麟之状请曰微执事亡所以不朽先人者余悲而许之按状张翁讳旻字必仁其先世开化人至唐季而荣公者徙休宁之岭南耳孙清叟再徙渔滩久之遂为其郷着族入明而尚周者传原善原善传竹癯竹癯传云槛曰耕云公娶于黄凡五乳而举张翁张翁为人小貌古而癯既幼失耕云公十六従其伯氏贾防主计于计书有所不能达伯氏谩骂曰咄嗟而不学桑大夫少若三嵗善心计耶张翁媿愤取六书义强解之遂能通已又习古文诗歌诸家言为之亦遂彬彬矣伯氏谓张翁可任闘智也者俾以槖装千金防淮扬为盬盐能窥予缓收以俭勤佐之转徙防燕齐间累訾至钜万归而叹曰夫徙着而归着于宗不为废着乃让其家诸兄而别起大第数百楹堂阁重复相属因丙舍为义塾教子姓傍畆益辟桑麻竹树之类郁如矣张翁訾起至倾郡城而顾有家约其子弟非恒衣食弗衣食也稍具味滋饶即覆筭器其纨绮而加饰者呼火火之曰是何所得破产物耶即子弟一逸蹶輙袒令受杖且为四戒以约束之是时有兵警当城休寕令欲资张翁槖而以其身起家故重发言张翁推千金城城曰是扞我槖者而我槖之靳耶令欲以冠带劳张翁张翁笑弗受也其最后奉例谒铨部乃得太医院吏目令以下皆奉牛酒交懽张翁属郷饮推择为祭酒矣张翁性笃孝居恒念蚤背耕云公不逮养輙泪簌簌下所以事母黄百端冀得其懽母没毁瘠逾礼有盗张翁金而自愧死者召其子慰之益以金尝误才一郷人谓可贾也予之数百金尽费不讐张翁亦不问而郷有凌张翁者客行説曰奈何挟重而坐受人鱼肉吾力能复之请讼之官张翁曰吾不好复亦不任讼复故邑里艳张翁之富而安之以万厯之丁丑八月八日卒距其生治之乙丑六月二日夀七十有三始配程孺人继管孺人管孺人生三子长濬娶于黄为天朝女仲洙娶于吴为万善女叔濓光禄寺署丞娶于黄为豹女再娶于袁女二一适太学生吴某一适黄策宪副某子皆管孺人出也季曰洛为按察司従事娶于黄为秀才拟女侧室胡出也孙男女云云于某所吾闻之吴俗讳富以避官侵牟然亦不善居富独徽人不讳富其所致富与居亦类有道者今读张翁状其趣时近智其寛报近仁其让着近礼其赴役近义岂所谓好行其徳者耶晩而以考终四丈夫子三能拓其业而叔氏用儒显是宜铭铭曰
　　以惠行蓄则无诟以礼御侈则善后以文饰终则不朽郷进士玉山张先生暨配全孺人合志铭
　　当嘉靖中而昆山之隽有声公车间者毋如吴先生中英归先生有光与张先生廷臣然张先生与吴先生竟不第邑邑以死而归先生老仅得一第亦竟以拙宦邑邑死噫胡造物者予才而竟抑之也盖先生娶于全有一子曰士防其才如先生而不遇过之当其塟先生尝手草事状以请贤士大夫之志铭而不果既全孺人没而士防亦以痛发病死矣为士防之二子曰进士栋曰诸生文柱既以全孺人纳先生窆且十年而名成乃又奉士防所草先生状而益以全孺人状而问志铭于余余故与栋文柱善而夙知先生故不辞按状先生之先为汴人建炎中以避难南徙至明而有诸生旭者生新城令能能生博士注后先以善政教闻注生刑部公銮教授诸生有隠徳是生佥事公寛佥事公尝一为刑部郎奏最而封銮如其官故銮得称刑部公云佥事公娶于周而生先生为人鸢肩广颡脩眉长凖凖上黒子隆起五嵗从佥事公令钱唐署骤灾舎人子惊求先生不得乃自寝抱印出佥事公异之俾见客拜起如成人已俾就外傅握管受字即能辩防画波拂尝有沿司檄而觊以下上者先生骤见之曰非真檄也问何所得之曰于前檄篆得之佥事公既验而益大异先生曰儿任官矣尝有塾客要先生西湖而主具乃一吏者先生拂衣起曰是将有居间设耶归以语佥事公而顷之其吏以侵牟藏缗见讦矣是时先生甫八嵗既归自钱唐受易于梁九万氏属文蔚然时全孺人之父曰全翁以财雄里中尝覸先生过门而奇之曰是岳岳者谁氏子也问其父为佥事公乃使人喻以指遂归孺人于先生寻按察公罢归欲使先生改授诗于浙东郑氏未浃旬而当御史试遂以诗报既射义始意逆之时御史为萧鸣凤者防严少可顾独善先生遂补博士弟子其又明年且试而后御史以争鹾利有所望于佥事公佥事公忧曰得无以儿子饵郄耶乃援例入太学而訾不能中程全孺人悉簮珥以佐訾自是日夜戢身机杼间矣先生防太学而所为时业当祭酒湛原明张常甫意凡三试悉冠其侪至戊子郷试遂中式学士张公潮激赏其文曰是当一日千里矣然至防试輙不利而以文髙同舎生有剽而取上第者人或为不平先生笑曰命亦可剽取耶彼且出吾大人日而贻吾于是日侍佥事公于里社诗酒间佥事公既才先生先生益自砥砺以父子知己而佥事公有文责輙属先生先生具一草出輙成佥事公声久之佥事公病亟先生昏夜走求医躬尝汤药既卒哀毁骨立将行求吉壤地敚于弟不行因痛自责复别求得吉地先诸役负土石成坟而庐于墓者三月而弟防有他厄念不敢徼先生力乃力为救解得免自是为感动又尝迎貱产之伯父使返着于吴淞筑室居之殁治墓隣佥事公曰魂魄庶相倚也先生既少而多疾其试应天亦以病疽几殆而困公车久不能无中郁竟复病疽前是忽呼士防谓曰夜梦偕而祖防官舍语不可了而多悲咽是何祥耶既寝病剧犹能为七言诗二章感激用壮无儿女子态亡何竟不起是时士防甫十八而全孺人痛先生甚不即偕死然稍稍代为政矣士防好读书不能问家而宗人有利其产者创赋讼以倾之时时赖孺人防以免最后转徙金陵孺人且老尚能驭浆酒脯丝缕之费以寛士防于书而是时栋及文柱稍有识矣孺人口授书成诵又为课其笔札而诲之曰毋替而祖武也而有祖不能有家不能归是在而辈责哉已又歴数其郷戚宗党曰是犹及而祖还往者也是下石而父者也已又曰夫下石者吾非欲报之欲使汝知衡困也盖士防念欲携二子于邑试而难孺人不欲行孺人固强之乃行行而孺人疾亟归不及殓矣士防所以悲而病且死也嗟夫张先生挟文行称至不得一第而又不获下夀士防又过之矣然而栋甫逾立而擢髙魁所为程式文传于世文柱少于栋而补诸生十试皆冠其取一第可芥拾也是何前者之难而后者之易也王子曰余读张生状盖然焉语云公侯之后必复其始张氏今乃有始矣夫以张先生父子之才而不遇且至欲令人诘造物然以例夫吴先生归先生之后而寥寥者又当何如也先生字元忠家玉山下因号玉山子又以其拙于世也别号六拙居士生之日癸亥二月之五卒而为乙巳十二月十九日得年四十三有文集十六巻文待诏徴明序之全孺人生以癸亥四月十一日卒以丙寅十二月廿一日得年六十有三有丈夫子一即士防补太学生娶柴氏女一适吴询孙男二长即栋娶于归文柱娶于朱女二适王庚周肇恒墓在昆邑九保藏字圩之原铭曰
　　墓有梓而弗竟材以逮孙枝夫然后培峩其负赑而虚其顔以俟乎将来猗欤休哉
　　明封文林郎长乐县知县慕节蒋翁墓志铭
　　盖蒋翁之始置其居也曰顺节其最后曰慕节云蒋翁之所不忘节则以母季孺人故而其父曰思静公思静公之举蒋翁仅三嵗而弃之季孺人抱遗孤而泣告伯氏曰所不即従地下者以此儿耳其幸全之则伯氏之赐也伯氏恻然顾其媍谭曰善视娌母子自是孺人依谭以居然素贫绩絍所不及或日一炊冬一薄絮抚蒋翁而问曰儿得无饥寒乎蒋翁强应曰否中夜影防防相顾而泣被为渍也蒋翁甫六嵗就外傅日记可数百言又工偶对自是夜分篝灯书声与杼相终始矣蒋翁之小长受经属文渐有声而故眉州学正朱公晩而举一女甚爱之难其偶见蒋翁而器曰是孤乃壮可倚也俾入赘女是为朱孺人甫赘而朱公死于是朱孺人奉季孺人以养蒋翁稍发舒得専意学问补邑弟子员每试輙髙等邑令冯君汝弼贤季孺人之节礼其庐旌异之而蒋翁之试南畿则诎无何季孺人遘痢蒋翁废寝食而日夜兢兢医药间躬浣中裙牏厠者一月竟不起蒋翁恸几至灭性尽毁其槖敦事走故师陈中丞察而乞志铭曰伤哉所以为吾母者仅此耳以故更其顺节之署曰慕节而蒋翁所为文义益工然其再试于南畿复以疾不终事归防朱孺人复卒蒋翁大叹咤曰命矣时朱孺人举丈夫子三咸玉立乃指架上编谓之曰吾起孤童不能治家人产以贻若曹勉之是中可家也于是邑大姓耳蒋翁名相率延为塾师其长者二子后先従蒋翁独严课之俾抗法而季亦渐长俱业成伯与仲遂同举郷荐其明年伯复成进士蒋翁乃快然曰吾蒋自汝州公起家良二千石且百年而复其始吾可以谢博士弟子冠矣然蒋翁既内伤不及事思静公每伏臈悬遗像而饮泣已又痛季孺人之节不及旌也居恒邑邑不怿曰伤哉吾所以为吾母者生顺而没慕之已耳于是伯方肄事铨部上书陈季孺人节下有司覆核当旌诏许之蒋翁闻而后喜可知也伯令长乐以卓异考封蒋翁如其官具冠带上之蒋翁曰吾无官业借尔有官虽然尚不如旌吾母孺人之快也一再御冠带即箧之谓此何物苦约束我自是出行必徒步遇故所识即田叟市贩肃揖问劳苦微时有所窘侮輙忘之叩缓急不忍以难报也其事伯父母不啻若父母曰微二尊人我何以今日待其子益共慤而抚其孤孙成长捐先业畆二十畀之俾食其入而代之赋季孺人之二侄有田不售委蒋翁蒋翁度其窘且甚还之焚其券盖其少时尝馆江郷有少妇目成者蒋翁黙念身何所自出而轻弃之即宻徙去又尝守醉客之遗金而还之其防行笃至如此郡国干旄蒋翁多使人谢疾不恒见见不一语及私然性独喜客客至輙呼饮饮竟輙卧任真推分廓如也又尝习二苍头吴声使佐酒暇则选地于虞山昆湖间徜徉竟日犹以为数出劳人筑半畆园于舍傍擥山之胜而亭之襍植卉竹手抱瓮汲灌不以风雨废也蒋翁既数喜为宴防而其好施又天性然又不问家人产絶居间馈谢路时时笑彼守财虏何为安得数千斛粟盈囷惟吾意所欲予哉伯繇令髙第当召顾入留都为刑部郎意蒋翁有所嗛乃得好语云食味忌甘驰坂忌峻郎乃而久地也蒋翁为人脩眉耸肩状若立鹄两目炯炯彻逺步履便捷望之恒以为且百嵗蒋翁雅亦自负百嵗也而偶以劳伤积血腰肾间隠隠作痛药之且愈矣它医杂投补剂两月遂中满不能食是时伯方留省而仲以试事大都未及侍当疾革家人环拥泣蒋翁笑挥之曰去毋溷乃公苟死者有知吾以诸儿成立报吾父母矣因诵论语数章曰聊以摄散乱耳又谓毋作佛事世岂有净土吾前后念不接即净土也屈指某日为吾生嵗冲且逝矣趣治木木美津津喜见眉宇至期整衿危坐而逝始伯闻蒋翁病哭请于其长以病告轻归抵家则不及殓者仅一日耳蒋翁讳世卿字嗣息其生以正徳壬申闰五月二十八日卒于万厯丁丑正月二十三日享年六十有六有丈夫子六曰以忠者即伯自刑部稍迁为郎中娶于周封孺人曰以化者即仲娶于徐次以行邑诸生娶于严故赠孺人朱出也又次以载邑诸生娶于归又次以仁娶于施又次以逊娶于程诸孙十人孙女五人其婚嫁具行状中所在虞山南湖桥陈家涧之原惟蒋之先有讳亢秀者在晋以下吴功食采邑常熟遂世为常熟人至元忠用判官九一而始徙城南居又二世而为岳以郷举仕有声实所谓汝南公者也亡何忽傍落又二世而蒋翁始以力学孝行开先刑部君兄弟益廓大之蒋自是有闻哉夫刑部君之所具状雅而详于季孺人之节而蒋翁之孝盖精乎其言之也余悯其志意而许之志且为之铭铭曰终始不能忘母孺人者其蒋翁也耶能显母于旌而荣蒋翁以封者为郎中也耶蒋翁归而报母暨思静公相与融融于大隧之中以相蒋氏于无穷
　　乡进士张叔贻墓志铭
　　予弟敬美过淮而遇吴司马者谓曰前有二王后有三张吴人哉嘻敬美归而语予而张之季则以前一嵗逝矣所谓三张者伯起幼于叔贻也叔贻无子子幼于之子仞幼于乃自为传而以仞来请曰是将矣敢借手吾子以不朽夫予往来于三张者最久而又最善其何忍辞叔贻讳燕翼其先世为长洲人有昶者尝着人物志再传而为云槎公冲虽以末起家顾喜蓄图籍古器有隽声贰许太君生三子伯仲皆玉立美秀叔贻生而貌微寝然特颖敏甚七嵗聴歌者按节而句之殊皦又能为渔阳挝縦辩折客客无敢抗十三工属文寻受易于蒋大夫梦龙已又防其伯仲间十七为郡诸生二十一遂偕伯氏领郷荐一时才名籍倾吴中矣凡三试于春官三不利而其最后司试者得其文而善之且见録用小不及格罢遂以其明年春感末疾寝剧至冬十一月卒得嵗仅三十三叔贻始防伯仲间习博士家言伯仲皆善诗则亦善诗伯氏善书则亦善书而叔贻时时作猗兰藂篠恠石出其表也其为人醖借开敏善谈笑多艺能所治装服器用人慕而仿之又能自度曲为新声去家十余武樊圃疏池杂艺花竹筑精舍读书其中佳客相过従竟日夕不厌居恒慕説长卿之慢世季长之达生以阮公口不挂臧否为善所恨多白眼耳与客周旋毋论贱贫有所匄请立应而所简脱多逹官富家子自其儿时故文待诏徴仲业已器爱之而一时诸名胜若徐绍卿文夀承休承彭孔嘉黄淳父周公瑕何元朗钱叔寳咸屈年行而与友叔贻相与下上甚快其家世既多藏图籍古器而叔贻又慕好之又雅负鉴辨名画法书敦彛鼒鼐印章酒鎗茶具之类一一能指所従来当其嗜即废着脱衣不顾也叔贻外庄其伯仲而肤爱靡间其事许太君则务以色养闺之际熈熈如矣前卒之嵗属除而梦贾长沙以鵩赋示之明日谓人曰殆哉吾今者乃长沙筭也既疾革许太君劝之居内谢曰奈何令儿死妇人手则又谢曰儿不能复共养母矣有二兄在母自苦目遂瞑叔贻所为古丈辞若干其著者疾世多市交作掩关铭疾世多市毁作行己箴他托指类是叔贻娶于徐生二女长适庠生汤一凤次聘庠生徐笃孺其也在伏龙山之新阡铭曰
　　葬者季耶忌汝者世耶夺汝者帝耶痛汝者伯仲氏耶不朽汝者志耶嘻其存者张与王俱二耶
　　封徴仕郎吏科给事中凤冈汤公墓志铭
　　始余为郎时故双梧汤先生用邑丞沿檄至都先生不以余少而进之论文甚适也凡二十六年而余领太仆先生之孙给事君用邑令髙第入闼不以余惫复进之论文且旁及时政又甚适也已而知为先生之孙又得其父凤冈公之为人其博雅似先生而易谅开济世所举而归给事者则又公启之盖逾嵗而公抱微病给事念之笃乞归省亡何病良已于是公日夜促给事还署毋恋恋老人方健甘匕箸然给事之还署不三月而公病复作且逝矣给事衔哀手事状而匍匐以告曰唯执事者以不肖之知而推其前人而辱之志铭死且不朽以王父之知而惠其后人而辱之志铭死且不朽夫余幸而获称友于公父子也安能辞按状汤之先世为练川人凡徙于郡城之碧凤里者三世而为双梧先生讳珍以行谊文学与文太史徴仲王太学履吉后先齐名娶于某是生公公幼警敏甫就外傅即能读其父书而工属文尝感雷震作迅雷赋履吉读而异之谓先生曰是儿尾乃公胡迫也先生虽才公然念其多病不欲过程督之而公益自励于学诸子史百家言靡不成诵至所谓汉文选则餔糟醊醨矣弱冠而补诸生小试輙能甲大司马永丰聂公御史大夫南充王公尤器之而少司马衡水杨公时为学使者以公冠诸生俾受粲弟子执易而请难者比比然公数奇其试于南都輙不利而所受弟子多通显者公乃叹曰吾家世易而不一遇能不愧吾弟子顾谓给事诗亡而后春秋作若庶几籍此以进哉公自是杜门不复应试而给事之业成迨其举进士而公膺贡当上春官自顾笑曰夫欲用我者而不及吾壮哉孺子也才可任也天其佚我老矣公虽意给事才可任而犹窃少之其令进贤而迎养瞿然往曰吾欲以观进贤令作何状及郊而郭而聆民声入邑而詧吏色而喜可知也不逾月归曰无所为乃公虞矣进贤令髙第入给事首省公又将其媍若孙往曰吾欲以观给事何状给事迎拜公谓曰骨鲠若自有之第为县官持衡大体夫揣摩利便以就功窃望风旨以希纳一切毛举鸷击以自显见非天子所以用若意也给事拜受教公覩其所请白封事而喜可知也不逾月复归曰无所为乃公虞矣给事既留公不得复念母沈夫人无已而公所抱微病有徴以故乞归省归而病良已乃大合闾党为赆郡邑守令上牛酒相继当是时公疾非尽已欲以壮给事之行而俾无内顾忧以故与沈夫人俱自强力匕箸给事信之为小寛而亡几公逝而沈夫人继之矣虽然给事业已弃身为国家有赖天子仁圣得遂其私及公与沈夫人之别声辨味而一相与娱乐今又奚憾也公孝友敦朴自天性双梧先生尝遘疠危甚公剪爪发而祈于神请得以身代先生竟愈季公贫不能家公剖家而事之曰吾敢靳吾先人之敝庐也季父稍废箸则为赎以至殁而尽分给其诸子少与方伯陈公子兼同师雅相慕陈公窭至不能饔公舍而饔之已又饔少叅张君某某念其鳏也而以弟之子妻之居恒谓二君非庸人也公居平嘿嘿不喜言人过失至得一言人倚以为重若管幼安王彦方者好田居不喜入公府既以给事贵封如其官而不时御章服幅巾白帢澹如也公讳修字彜省所居碧凤里有冈曰髙士故署其斋居曰凤冈学者因而称之其殁以万厯丁丑八月十三日距其生正徳丁卯九月二十三日沈夫人之后公殁也盖月之四日其内则淑行语具皇甫先生子循志中有丈夫子三长即给事君聘尹三迁而至戸科左两娶皆蒋最后龚其先蒋赠孺人龚封如之次学尹娶余俱沈夫人出也次任尹娶于张贰吴出也孙男六其长一元娶顾学尹子也一龙娶诸生陆再闰女一凤娶郷贡士张燕翼女一骥娶刑部郎钱顺徳女俱邑诸生聘尹子也一松一栢未娶任尹子也孙女四一字张某一字李时春余未字曽孙男一尚幼曽孙女二一未字一字赵检讨用贤孙卜台山祖茔之次余既为志之而又铭之铭曰
　　以丞公父而给事君子七十一年充然若无忧者耶竟其身绩学励行而不一讐耶其栖僻若投其避喧若仇其迹无忧而中无忮求者耶于戏其长即安于兹丘
　　东墅王翁墓志铭
　　王翁讳亷字文义尝卜墅于东山因自号东墅云其先世为凤阳人讳复者以安阳总管归太祖积功至某卫千戸有子义从文皇起兵北平进指挥使传子斌斌子政调金乡卫以捕冦功迁守两浙遂家焉子泽为浙江都指挥佥事则翁之祖也泽生埜为支子不得袭而称萃田处士有三子翁为仲生而颖敏读书晓属文已谢去曰书安能一一甲第酬也顾所以用之耳乃稍涉猎子史家得益语即揭之座右及为亲执称説不休翁訾本下中强力展转流息以共奉处士公及母沈处士公好客仓卒而问翁毋耻罍者母沈病翁蚤夜粥药间不暇巾栉且卒而易戚咸至处士公老以无疾终翁犹恨其不及药也伏腊祭则俯伏涕涔淫沾地矣伯兄自楚归而不具槖曰愧久宦减仲产翁曰仲虽窭独不能嬴尺布斗粟乎奉之终其身以至赒棺殓甫逾强而有子俸成进士为丰城令翁数移书勉之曰令为天子爱养小民足矣毋念吾吾必不食而官也既令有循吏声顾以不能事上官罢翁微知其垂槖欣然安之翁始有子贵而诸贵人父为社湖山间翁时齿最卑而角巾末坐稍与谈诸老人人人自失也席非翁无懽以至为社中祭酒三纪如一日矣翁伉直不能藏善恶齿舌间而实无它肠即受者不为怨而益严重翁诸所为徳非一其最著者尝置婢而知其适人呼其夫并券还之曰吾不忍折而嫓也居数载携其三子来叩首堂下以拜赐翁既用夀考遇例有冠带仅一御之而已寻藏诸笥曰非吾志也即郡大夫再致为郷饮宾亦不赴翁生以治戊午三月二十四日卒以万厯丁丑六月二十五日春秋八十配徐继配李丈夫子四长即俸娶于陈次化凡再娶曰陈沈次伸邑诸生待贡娶于邵皆徐出也佩举郷贡署太仓州学正娶于沈李出也女二适诸生钱恒心徳府引礼楼梦贤皆沈出也诸孙十四嘉谟嘉猷俱邑诸生嘉令嘉徴嘉宾嘉议嘉瑞嘉筵嘉禾嘉祥嘉遇嘉造嘉祐嘉闻孙女四曽孙六绍登绍科绍元绍亨绍宜绍贞曽孙女三佩之应礼部试也凡四而最后见贤于司衡者且首荐而弗果吏部闻而善之令署吾州学特铨聴试礼部翁之卒也丰城君将以十一月翁于南天竺之原而以通政叅议梁公子琦状来请志铭而佩与伸墨而泣致辞唯先司马之第进士也盖偕丰城君云世贞甫舞象而道遇君及叅省浙西而君相欵甚欢也几若世矣又八年而从佩防而翁始捐馆舎余发且种种而始称小子以志其墓石不亦希濶异闻哉是宜铭铭曰
　　隠其迹儒其言有子而贤是犹显与晦之间孙枝绵绵奉天年南天竺之原松柏之巻然者翁之所归全也耶
　　故文学企斋郁君墓志铭
　　君姓郁氏初名灏卿更为灏已复为灏卿字邃叔更字景仲别号金斋其先自汴徙钱塘寻徙华亭几二百年而有讳敏者以善着里中称之曰佛子生封主事公桂桂五子长曰温州守山季曰青城君岷尝举北畿试有声竟坎塲屋中青城君娶于黄无子置贰陆生君与某君生甫髫而丧母黄哭踊若成人矣寻就师塾受尚书及诸子史皆成诵十五补邑诸生当是时青城君方以显属君几得息已防而其又明年君生母陆卒明年青城君继卒君既连遘二丧日痛毁几殆而又素弱不习生事里中子业少君而攩防之君务为温恭鲜仵而其持门戸御臧获斩斩有条业不旁落君之媍张又能佐以俭勤嵗致息营已推其羡衣食其弟若女弟为毕嫁娶弟既娶即析箸君度不可已则司其缓急而济之弟感悟益庄事君而所嫁女弟于孙者寡有一子一女久之病卒视不可含君抚而哭曰岂其有遗憾于孤女子耶非我孰任之乃瞑君为旦夕赒视其孤悉成立有室家而君既痛其二母后先背不及养所以待母黄之兄旬及其二子厚甚伏腊问遗不絶母陆之父壁与其媪居贫不给君除舎迎养至殁而之又防其子某某君于族兄弟行卑然至于订是非防利害得君一言以为决若蓍或恠曰此岂其郁氏老耶已而察君之笃行谊急人先已不寝为然诺乃益见推重君遂自喜负侠声而其黠者阳露困以干君君无不响应甚或不能迹其子钱处以是产渐挫而其试有司亦数不利防有子承彬亦十五补诸生数获儁君乃叹曰吾去诸生归耳且吾安能与儿子辈屑屑竞嗫嚅也乃上书得诸生服以免久之承彬应郷试甫试而君卧病卒距其生之月日时悉相脗合年仅四十有一耳有丈夫子二长即承彬为文有奇气娶于杨生子炳祖次承楙聘于曹女二长适陆之麒次许聘顾伯麟君之殁不能具棺殓其友沈生推已棺而其弟为调殓具始给于是承彬辍试奔而大恸殒絶者数乃曰孤所欲自力而偿吾父志者已矣疾无所视汤药而殁无所视含也如终天何则又曰庶几夫借长者一言以不朽于是手君之行而谒陆京兆先生次之乞余铭其墓余之举于郷与青城君俱以癸卯有南北分谊第不识青城君与君而夙与承彬善一当铭闻之郷人君不好防俗客若词人酒徒黄冠羽衣日夜过从毋间每一浮大白数日不醉醉即曼声长歌清啸或谈説经史纚纚若悬河贯珠噫此天下所以讥余者而余不能悔顾独欲得斯人而与之而亦已矣二宜铭铭曰
　　若业将有成而卒无成以死其无成者类若父而有成者庶几待君之子其即安于此显于此

　　弇州续稿巻一百
　　钦定四库全书
　　弇州续稿巻一百一
　　明　王世贞　撰
　　文部
　　墓志铭
　　承事郎温州府推官王明得墓志铭
　　万厯之丁丑冬十二月而吾従孙绶等乃始克举其父温州司理明得之塟也距其没八阅嵗矣而犹浅土也呜呼伤哉贫也绶等乃又以其从兄刑部郎周绍状来请铭余亟读而涕亟下而弗能收也呜呼伤哉其不遇也状之畧曰明得之讳一诚初字学程最后更今字先世即丘贞子覧传始兴文献公导为江左始至宋而节度衙推仁镐徙分水而孙司諌公缙乃大之为浙始又数传而古川公梦声为昆山学正为吴始已割昆山之支地为太仓州遂为太仓人世世以儒业显而先大王父封司马公讳辂有二子其长曰工部郎中讳侨有五子其仲曰郷进士讳悌有一子曰广东提学副使讳世芳则明得考也娶故少保毛文简公澄女副使居官以亷介伉直闻天下有所不合即投劾归既老而其守不衰学者尊之曰頥斋先生有七子而明得其仲也生敏慧受书輙诵既长为邑诸生娶于魏氏故太常卿恭简公校女先生之庭训严诸子毋敢以燕惰见而恭简公方讲道东南为学士模楷明得所得于内外父深而其为人温恭退然长者自其称诸生以至入太学其侪偶狎之即不令以属文进也明得亦务自晦骤即之不知其为能属文人也然所撰拟于试目亡不备而伊吾声至丙夜弗休矣当是时魏孺人以惇谨闲阃则毋贵色加于妯娌间而其槖亦少足以资明得读既先生弃诸子而魏孺人亦殁明得乃稍稍有家任家亦旁落困内外共而曹偶益狎之沃以酒则酒与陆愽樗蒲则亦陆博樗蒲而读书益不废至嘉靖戊午始举应天试年四十五矣试巻出而人传诵之即素狎者亦为吐舌曰夫夫也而可皮相哉然至试礼部复不利乙丑始中式属当入对策而心怦怦然疾忽作竟告归归亡何而继母丘夫人捐馆明得获治丧人谓为孝感云隆庆之戊辰始克廷对政吏部复移疾归稍自放山水间凡二嵗而谒选得温州府推官抵家疾大作遂卒距其生甲戌盖五十有七嵗也明得性温良乐易自其显而益务为恭谨靡所不掩覆不留过牙颊间即故激之而不得恶声所与虽卑贱稚齿而无敖色既稍贵于州邑不能谢絶一切居间然其大指务以脱人厄防扬才能不屑屑责讐也族属多大父行虽齿卑于明得者徐行唯应惟恐其不怿里人荡其宗子明得少敕之即前突明得几殆州闻而执之困以三木明得促驾为解曰非意也使释去而后已尤笃于族有棰臧获至毙者行刃为侠者皆宛转脱其死所好唯书籍卒有倭警毕力赍以自随而弃其他装弗顾所居间既不尽讐而又喜客有少讐随手付酒家以故殁而不能棺殓调也当毛孺人之配明得有子一太学生绶娶于金为【阙】　丞【阙】君女女二适太学生凌祐郷进士曹绳武毛孺人盖不及明得之举于郷也继娶马氏其所以相夫治生畧相仿有子二郡诸生纨娶于俞缋娶于毛女一适太学生朱某而卒盖不及明得之举于礼部也最后娶刘氏无出余因稍稳括郎周绍之语而序之既而叹曰天乎所不遇者宁独明得哉自吾工部公为循吏后先二十七年而不能脱郎署贡士公仅成名而夭副使公所操树岂肤立者伍一自免而不再收也乃刑部坐蜚语谪亡问识不识知其枉矣以我工部公之有隠泽而为其后者若晦若显几五世而不遂大振何也明得之为长者甚矣而不获一登下夀彼其裋褐一太学隃二十年而始荐于郷又六年而始荐礼部又三年而成进士为选人者二年甫得官而夺之夫既终夺之而又稍予之何也呜呼是不可测者而非天乎哉明得尝防于【阙】　　而善之顾其田曰即不讳以我于是其田主为金丞而以绶故割其旁畆而树之栢州大夫张君故与同进士举乃谋于绳武而资其甓堲始永明得于居而魏马二孺人之兆祔焉所云八年而犹浅土伤其贫者以此铭曰以而二媍宁兮相而存者俾绳绳兮
　　从兄翰林院四夷馆译字冠带官玉泉先生墓志铭
　　吾王父司马公有二子其长曰布政司都事静庵公妻龚孺人亦有二子司马公满三载最当予一子官而都事之长子詹簿君应之矣龚孺人既念其少子不获霑稍稍捐槖以子兄而都事公复为择配而得故太保顾文康公女孙以是用訾补国子上舍己又用谙夷书入翰林四夷馆是时文康公为相而馆生选格髙可步武两制而兄顾倾槖中装従诸少年防故事诸生当习夷书兄独不喜习夷书其补两制法以兄又不喜习今而习行草习行草又自喜眉山体而不能工以故卒无所成而数请休沐还里既文康公殁而功名益偃蹇都事公与龚孺人后先见背产益旁落而兄益跅不复问家人生事其为馆诸生久次得食廪亦有冠服而以休沐过期不见收兄亦啮部符而弃之兄于奕入能品诸象戯双陆之技亦精而以従诸少年防輙为所嬲日胜日负至尽废箸而贱买陂田其种稻养鱼略法陶朱家言而又数不登邑责逋急用是大困兄于诸伯季间最为坦易不事邉幅即毋论所取予必中节而不居薄其接见毋论贤否退而未尝不称兄为长者晩节恒邑邑不得意间有所假贷或责宿券得少羡輙付酒家不则诸少年复迹之矣竟以万厯之丁丑閠八月【阙】日病噎卒距其生正徳己卯得年五十有九始娶顾所谓文康公女孙者亡何卒生子一龙娶周氏孙二人某某女适某某继娶伍生子一瑞一【阙】女某某顾之卒也兄以状乞先御史大夫志铭盖是时有兵事属世贞草而授之矣而竟未也卒三十有三年而兄卒兄卒之三月而一龙等始举其柩而祔兄于杨林塘之南顾之不获蚤者兄志也兄之获与顾蚤者季世望与余兄弟志也顾有媍徳生卒具先志铭中与兄合而不废先志铭者其草自世贞而先大夫命而授之兄故也兄名世业字居美别号玉泉一龙请而为志若铭铭曰有官而弃之有家而废之戢身而二尊人之魄是依【去声】犹曰遗子孙以安而还不尽之巧于天地
　　徴仕郎都司都事平湖陈君暨配韩孺人合志铭
　　志曰陈之先着于长洲之大姚至中丞公璚而贵称名臣成间封其祖子富父孟善俱大官先生兄弟凡三人而叔曰福宁州同知釴釴生太学生洹洹有五子君其四也生而秀颖既长伟姿貌胡髯便腹望而知其为钜人长者居平恂恂恭谨即骤得非意凌而益自敕为恭谨不废所居里尚纷丽君独不少染指杜门读书量腹取给以故其书成而自邑庠诸生进补上舍至用訾得都指挥使司都事待次以殁而其家始甚俭亦以累积致訾髙有官秩君虽用节啬起家顾其于宗戚吉凶礼不废以故其殁也人咸惜之娶韩孺人而贤余同年郷贡进士诗女弟也既嫁亡何而斥装以佐君曰生相薄不堪重珥何请得为田宅费君恃以益寛孺人虽自力操家秉而肃然无厉声其既饶而居妯娌家无盈色人谓君固工治生然亦有内助焉一子曰文黙君殁而不胜痛后十八日暴得疾卒其又二年而韩孺人以痛君及文黙积疾亦卒文黙之子曰允坊者拟于万厯之戊寅二月廿四日合君与孺人于【阙】　之原而文黙従焉礼也君讳扶字子茂别号平湖生于正徳癸酉卒于万厯乙亥得夀六十三孺人与君生同年而夀加二文黙娶于史为兰溪丞女生仅四十六年耳允坊娶于王为宪副公天爵女女孙二适诸生徐士亷王尔恒曾孙男元镇聘行人王养醇女一未聘盖妇史之母为吾姑而尔恒则吾从孙刑部郎周绍子也故不辞允坊请而为之志文黙亦补国子丄舍恭谨有父风其死孝也于法得附书铭曰嗟哉陈君逝而子继之其俪又继之孝耶义耶生者何以堪而逝者能无慊志耶噫
　　奉直大夫髙邮州守松宇刘君墓志铭
　　刘之先自汴着也当宋建炎而太医令琰扈隆祐太后渡江遂家吉之万安世世受儒而其医亦不废十余传而中宪公曦者起进士至同知都转运盐使司事传子硕祖景临以至奉政公一春俱不仕奉政公固有隠徳然不能无少概于中近四十始举君君生而风神清茂警颖异常儿稍长日诵书数百千言奉政公恒自诧吾今不虞畊哉指谓君此吾膴产也君自是益感奋与其仲氏桂林君岘相切劘坐卧一小楼不复下为邑诸生可六嵗而李太仆舜臣来视学政试公以为第一而廪之其又三嵗而徐少师阶来试如李公二公皆以藻镜重者于是君名骤起每小试与邑之刘司空慤进士汝镒相甲乙遂同举于郷所谓三刘者也然君自是赴礼部试輙北而仲氏与叔氏今同守君昆复偕举于郷君自是不専为公车业益讲求理性与经世之术遣其二弟入南雍依故祭酒程先生文徳防而身往来邹先生守益欧阳先生徳所二先生咸器之谓口耳不足尽君君学成而试竟龃龉凡五上乃谒吏部选人谓君尚壮不待耶君叹曰二尊人老矣奈何尚以耕虞之且夫有志者不问格庶几将及吾壮而用也遂得泗州守泗故御史驻节地艰冗猬集君孳孳求民隠精出纳吏不得夤縁为奸嵗时周行陵寝唯谨御史选两有所委鹾务而才之以其状闻君念泗民苦莫重于孳乳马议欲有所裁省甫具疏而奉政公讣至矣州人遮道哭挽力喻之乃得发君之持奉政公丧以孝闻服除补磁州磁孔道也其冲数倍于泗君务程已为约其供张饷遗率十减六七而造请送迎毋废寒暑客与民交贤之台史监司有疑谳輙以属君立剖君度有羡庾首饬学宫新讲堂费一不割之民暇则延礼诸生论经校艺褒衣甚都以逮二属邑其名士亡不经指授者磁大治当是时治河曽中丞钧巡按霍御史冀疏荐于朝满考上最予告阶奉直大夫加恩父母如之业且迁而母胡宜人讣复至矣州人复遮道哭留君不得则相率立祠小像春秋飨燕不絶仍勒石纪之服除补髙邮髙邮雅负沃名而中军兴久且困君一切用所以治磁者其民之爱之亦如磁而渐鲜賔客声景王适之国所従中贵人官属过州意不能无望君而竟发不能吐一语君为民约束调租赋事従寛顾恒先期办巡抚何中丞迁业荐之矣而有御史论劾文选郎者谓君以乡故私之由初选得沃州君实非初选也闻之叹曰是尚可留乎防有巡江何御史檄取其赎锾千金君掷其牒于地御史恚以飞语中君罢归君归州人所以哭留如磁泗时尝有所寛狱而其人出者夜驰百金舟次曰亡以报我父君艴然却之曰比者夺吾官非能夺吾志也今子乃狙视我何也君后先典三州咸着士民思而磁于去后尤甚其最后谒吏部选磁之讯问者踵相属也或戯谓君郑当时千里不赍粮得无类是耶君正色曰不谷终不敢以一篚累磁人叔氏之赴计偕道磁也父老麕集问我公无恙相率而道君之政与别状涕犹涔涔下也君乃絶口不言治磁事强问之则曰吾知不扰而已里居以读书课子孙为日朔望冠带拱立家庙庑俟子姓集礼毕而进之诲以生人大伦稍及闾里前辈行实可劝惩者遇祀事必戒肃如也卒事而馂之怡怡如也君于亲友自庆吊外少所过从虽郡邑守令一报谒而已刘君某者名令也数有效于君不得举郷饮以大宾请亦不得怅然曰岂其俗吏我乎顾心敬之而郡守周君某素重君强而后一见叹曰刘大夫贤者不易测也又有袁守株者君尝识之而家又邻髙邮以髙邮人吏故脩刺谒君君以他往辞人或谓是不尝与守面耶公曰见袁公可见守则不可吾惧以他守生厚薄也袁公颇亦以望君君不为动君三为州牧且久人或以疑其槖及殁而发之若洗顾其好施予周人之急先于已宗戚闾右时时有所濡润尤其俗所难者君晩而益好学与所厚同志月开讲于云兴馆既得疾犹亹亹以不得终事斯道为恨疾且革手署丧仪饬中外诸殓务従约毋令少有加于先奉政公太宜人令我愧见地下君讳峻字仰伯初号仰庵后更曰松宇其卒以万厯甲戌距其生正徳己巳春秋六十有六娶王氏封宜人郴州判官鲁伯女举子一发邑诸生娶郭氏少司冦持平女女二一适太学生罗衣侧室萧举子一登邑学増广生娶于郭继廖女一适王之诰孙男三季宿季宰季竹孙女一未字君于书无所不窥皆自抄録累千巻诗歌雄伟爽朗能疾书书复逸劲所着有日格子泗志备遗续家谱髙邮未成志俱藏于家王子曰余盖与叔氏善云其丞而绩于吾郡也尤耳之也其权吾州守而绩也所亲睹矣吏民讴謡之则曰吾伯氏大夫教也已而悚然曰微伯氏吾安能及此也已又手一编谒余而泣曰此所草伯氏状也今将菆涂日几卜矣子幸为我志而铭之幽夫余乌能已于志也夫刘君自田间起以一书生更三绶所至有赫赫声去而人思之若一日也不贤而能之乎三为守三荐而不报中一飞语而归澹然无几微见顔色不可谓不贤也君兄弟三人鼎立嘉万间以循吏称而瑞自君发之是宜铭铭曰
　　仕不达而三州之绶何累累报不极而二亲之纶何猗猗名不称而磁有祠志不究而为之门者仲兮叔兮幽宫之郁芊其归于斯而永于斯
　　明故承事郎山东承宣布政使司都事静庵王公墓志铭
　　呜呼吾安忍志吾伯父墓也始伯父之弃诸孤而其孤以告吾先君子泣而许为之志铭它日然谓世贞曰诸笔研之役以勤汝此独不勤汝汝伯父非我莫悉也盖未几而有蓟门之祸不成诺矣而诸孤之中伯氏隘意不欲借手他人文以重逝者仲与叔酒人耳盖伯父之即土者二十有七年而隧中之石未有述也防伯仲叔皆病卒独少子世望在而世贞业已倦谢笔研间语及之而叹望乃大悟哭曰今不及兄世而使我父小有闻于后又安望它人哉谋与曹甥昌先属状草以请世贞则又叹曰吾先汝而事伯父者五年而先君子忧其未悉也子岂能加我而况曹氏子也虽然姑相与交质焉王之称琅琊自汉而迨晋为太仆卿元公祥贞子览贞子之嫡孙曰丞相始兴文献公导始渡江而宋初有军事衙推仁镐者仕钱氏居浙之分水至司諌公缙而以族着数传为古川公梦声尝为制置机宜文字薄元徳不肯出而行省强辟之署昆山儒学正事曰吾以升斗隠也盖享上夀而后卒于是分水为昆山古川公有三子其中子絶而少子某最能世其家五传而为封赠少司马公辂赠公三子而少者为司马公讳倬则公之皇考也昆山割而太仓最后为太仓人而司马公始娶陈淑人而夭继娶复陈以司马公御史最赠孺人实生公公性内辨了而貌示椎廓落有大志读书好涉猎独不肯龌龊经生业司马公故任之曰亦自足生活也公年十五六时陈孺人已捐馆既服除娶龚孺人而质庵公始续于陈来称母是曰陈淑人仅长于公一嵗公率龚孺人旦夕脩子媍礼甚恭陈淑人后举一子一女子即吾先君子公抚而爱之不啻如其子以故吾先君子庄事公如従父虽贵不小倦也司马公既逺宦不复能问家悉以家委公公课率苍头多假贷陂田值巧获能以时消息之节缩为盈傍畆益拓司马公有二兄曰郎中公处士公素友爱而念亦以宦故不获侍昕夕公体其意所以奉侍之务得其懽郎中公晩节性益躁卞小违色则立所携卭诟笞不已而嗜鸡炙公未尝不储以待之每脩词宛曲甚和犹不能无抵牾已鸡炙进则卭投于地矣处士公纎啬治生其资公缓急不敢以不继告时巴蜀方困大盗势张甚天子命大帅发诸道兵讨之而司马公以佐使当规调转饷公念司马公老单骑驰省因留佐擘画甚能得其意久谓公车欲耳矣为我治莵裘公归乃筑甲第海上之故里壮丽甚司马公初见而骇之既而曰吾忘朂之故虽然渠材故不任小司马公之以老请也念族指众欲割田千畆以赡而难其为公槖也公向应不少恡司马公为先君子别起第公従傍请曰弟贵当不减大人异日毋使有所加也司马公既以夀考终公哀毁如礼已驰之京上疏得请祭已复乞状于毛文简公碑于王文恪公志于乔庄简公而后曰庶几有以慰地下其以例入太学无几而有司马公三嵗绩当改胄子公推以与伯氏世徳既满嵗当为吏部选人少保顾文康公其姻也迎谓公曰公乃肯幸来即吾力薄尚能分燕中一席地以伫公谢曰此儿子事耳爰居不足当钟鼓飨遂受山东之布政司都事以归公故豪有园林声色之奉至是益发舒于居第后种竹万余竿长松半之它奇卉异木复半之筑山凿池列峙洞庭锦川斧劈诸峯间以亭榭桥道宛转向背怳若有神防窱深靓非复人境春时防者舄屦相囓衫珥狼籍公盛帷张张乐合宴临观之则咋指叹咤以公非仙则神不然者岂十万戸侯裔耶而先君子自御史超为中丞至御史大夫世贞复成进士诸来宦吾地者以一得见公为幸公第使人谢老病不任酬酢间迫之见茗饮寒暄道故小及民瘼而已一切不以私荐直指使者邓君下州牧欲罗致公公卒谢不可邓君叹服遗书先君子谓公家长公何必减骠骑也先君子后先杖钺皆有兵事公至月朔则必具衣冠以筳篿卜而得吉繇则喜曰是且大防大捷当进封趣客出巨觞觞之俾醉而后已公长身挺劲骨立噉鱼肉糗饵甘果兼数人而性絶不食酒至其宴客奏伎为新声按节促拍即丙夜弗告疲尝以夏日风芙蓉池弦管间笑谓世贞曰和栢梁者方袭绮玉而挥汗具草得如老夫否耶又曰人生寄耳何乃溪刻自苦为公自少至老无一日不乐最后家中倭燬于火者十之五公仅以身免既冦退方履行煨烬间人意公且不堪公指其腹谓人曰乃公无恙乎又曰山石无恙乎俱应曰如公语曰然则我胡为弗乐也促具酒奏伎如初盖公卒而事渐变矣公为人寛然长者不为慷慨侠烈可喜状而乐施予赴人之急客或以假匄告即槖中无一金亦宛转应之既以推田赡贫族而身仍司其出纳垂五十年尝有别业昆之七保为出奇居间得下徭则所费不可訾数人谓公业不过十之一何役役为它人劳苦公曰恶何言也彼皆与吾子孙比畛而居吾欲独寛更易耳吾乃不忍独寛其人至今颂之公所为徳非一其御臧获尤有恩不得已行擿罚往往从衣上过伯氏负才气不恒尝上书论倭事弃其官公心惜之且恨曰皇考辛勤四十年以博一官与汝何弁髦之也仲氏尤跅弛多狎防败其产叔龊龊下中公未尝不知之也见輙煦煦问寒暖劳赐酒炙意不欲以义夺恩独世望时依止膝前有所慰奉为得其意至析产伯仲舍十之八而叔与季不能当其二伯仲者龚孺人出也其析在龚捐馆后人尤以为难而今能拓公业者仅世望耳公居恒舌吟若不可了而至谈论司马公宦防事傍及天文地理兵法人相一切形家言衮衮若悬河立语过宵分不移足晩嵗犹御内上下山坂若飞以为不百嵗不止而竟病噎且易箦唯谓吾不及见吾弟之解节钺而逍遥台省以为恨公之卒以嘉靖己未某月某某日距其生成化壬寅某月某某日享夀七十有八元配即龚孺人前公五年卒卒而先君子铭之所谓勤汝者世贞草也子世徳仕止南京詹事府主簿娶于虞生子尧佐太学生世业授四夷馆译字生有冠带娶于顾生子一龙继娶某伍生一【阙】一【阙】一【阙】世闻贰朱出也州博士弟子娶于刘生子士【阙】士良士方世望贰陆出也授太医院吏目娶于陶迩始举一子未名诸曽孙若干尧佐无子以一龙之子谷为子女三适太学生周允元布政司都事金允治鸿胪寺序班李三纲晋骧吴议地在麋塲泾之右方其期则卒之明年某月某日也吾王氏昔之盛于江左其冠带衣履徧海内今乃复庶几焉然世世为长者不替其长者尤推公而其后不能大显以为未甚售第尚绳绳未艾也虽然迹公之所奉享觏际亦可徴徳矣公讳愔字民服初号西庵未几更静庵世贞敬志而铭之而季观察君者父行也俾之填公与世讳铭曰
　　贵何必儋珪爵以九卿父而九卿弟差为逾于已富何必倾都邑以饶乐始而饶乐终庶几隃于素封名何必着青史以州里耳而州里口亦足以称不朽七十八载备际伦常殁而愈光不腆之辞更百千年琅琊西阡防州府经历赠承徳郎工部都水司主事梦泽马君暨配王安人合志铭
　　马君之自太学为吏部选人也其年盖尚壮而故事选人之以次得官者其官不胜人众非三十年不可即従募万里外乃前得而它选人业畏逺少应者君独奋曰不及吾壮而效此犬马异日筋力且尽而仆仆道路视人眉眼哉且夫人死即步武死耳岂必尽万里外于是得云南之永昌府照磨君乃携其妇王安人臧获各十指破箐险披瘴雾车耳裘鹑而无倦色至则涤掌奉事上官怜之且侦其才数有所委使君益恂恂共其职土酋岑万者杀人檄君就讯万窘甚使人行百金居间君却之曰吾知有三尺而已百金何物足溷我竟论抵万死时上方急西南诸井寳石郡以君司采人为之津咽曰是奚难陆大夫槖君益自励后先所采直数万金槖中不名一寳以故佐永昌幕垂九年积旌牍至十余亡不以洁廉称者始迁蜀之防州府经历君所以佐防益精防濒江故多盗而防嵗侵益狎之太守张君欲一切用重以属君君辞曰此曹皆府君赤子以不胜衣食计谬误至此唯怜而寛之张守改容曰吾不知而之为长者乃尔防巫山县阙令遂下君摄以清净为政其人爱而讴祝之寻従张守上计京师守署君治状第一而坐故永昌时有罢倅者疑其端出君中以蜚语遂夺职君叹曰格故为之且天也而宁此罢倅也居恒谓人吾宦故不达然足迹几天下半所经覩毋过楚梦者汩日齐月黏天无壁令人不作龌龊想因自署其室曰梦泽以见志云君为人倜傥负气谊尝舎舍沈铉而铉卒死城外尸亡入城或谓法不得入城且舍而舍尸不利君曰铉吾故人也为匿而殡之少不能当父意所析箸半于其弟产而絶口不之及髫时为文輙奇已而奇益甚试輙不利其不惮卑官逺道者故自负才欲一见之非苟而已也父曰邵武公淮与君宦资等而亦不达嗟乎格之不足以尽君父子也君固言之且叹之矣王安人者予从姊也父曰慎斋翁家故饶任侠有声伎禽鸟之好而安人独以侻素称其事尊章孝御下详诸所储浆炙糒以食客之贤者不待君咄嗟客或不称则不尽尔君晩颇好诗酒及斥置书画古尊彛之属又不能守而时废之以故槖益空安人与异尚能自强为俭勤箸不遂废君有三子仲则今工部郎玉麟媺而文蚤举应天试君以故愈自寛及玉麟成进士三月而君捐馆矣服除玉麟补今官奉王安人养济上官舎中安人犹蚤起手防纑玉麟请曰大人罢休矣儿幸不至乏升斗胡自苦为安人曰吾固自安之且尔不闻公父文伯母训耶亡何属疾卒君讳龙光字某以正徳乙亥生卒以万厯丁丑享年六十有三安人生以正徳丁丑卒以万厯壬午享年六十有六三子曰玉珂娶于赵次即玉麟娶于顾封安人次玉缨娶于沈女一适朱釴孙男四天驭郡诸生娶王天驷聘朱天骥聘吴皆玉麟出而长天宠聘赵玉珂出女七人在某所其状则自玉麟草而前进士许先生承周润色之者也世贞以戚故谊不容辞为铨其世次而铭之曰
　　马之先为司马氏至球而显于吴越以中丞行镇遏使家于昆山遥遥华裔迨宋而友直乃着孝义去司而马将无章蔡避徙于长洲洪永之际勗起三老抗顔大帅挟以自从是匡是毘歴望杲绶邵武始仕君复继之清白不坠滇海峡江霜皦冰厉太和所滙锡以喆嫓毓而曰琛乃为国瑞譬之梓漆是栽是培者三世而后成邓林可材且庇嗟嗟为马之后者毋忘厥自
  </div>
  <div class="pagination">
   <a href="弇州四部稿_page242.html">
    上一页
   </a>
   <span>
    ...
   </span>
   <a href="弇州四部稿_page238.html">
    238
   </a>
   <a href="弇州四部稿_page239.html">
    239
   </a>
   <a href="弇州四部稿_page240.html">
    240
   </a>
   <a href="弇州四部稿_page241.html">
    241
   </a>
   <a href="弇州四部稿_page242.html">
    242
   </a>
   <span class="current-page">
    243
   </span>
   <a href="弇州四部稿_page244.html">
    244
   </a>
   <a href="弇州四部稿_page245.html">
    245
   </a>
   <a href="弇州四部稿_page246.html">
    246
   </a>
   <a href="弇州四部稿_page247.html">
    247
   </a>
   <a href="弇州四部稿_page248.html">
    248
   </a>
   <span>
    ...
   </span>
   <a href="弇州四部稿_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
