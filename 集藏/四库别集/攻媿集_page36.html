<!DOCTYPE html>
<html>
<head>
    <meta charset="UTF-8">
    <title>攻媿集 - 第 36 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 36 页/共 78 页</h1>
    <div class="content">　　宋　楼钥　撰
　　外制
　　太府少卿兼知临安府袁説友权戸部侍郎
　　敕朕揽收人才思裕拜用足兵虽急要先足食之言大计是谋当求大度之士是为儒者之效孰曰民曹之难具官某文有英词神无滞用蚤登馆学尝接武于华途旋歴麾符屡防勲于剧部居辇毂弹压之任知里闾铢两之奸前张后王声望相继东贾西萭豪猾自消叠膺昼接之荣擢寘地官之贰损上益下朕欲图加赋之寛理财正辞尔尚明盍彻之意
　　直秘阁两浙运判王厚之直显谟阁知临安府
　　敕具官某国家驻防呉防视古天府民日庶事日繁师帅之寄尤难其人以尔先世尝为京尹治行超卓如汉章尊汝实是似故以命汝自其少时博雅笃学世味冲澹若将终身焉一行作吏所至办治处之以荣观而超然投之以剧繁而不乱是宜居此官者辍自漕台加畀延阁用为尔宠唐人有言辇毂之下先弹压郡邑之治本惠养此言殆未纯也五方之民固为厖杂九县之众尤须抚字威惠交孚则为称职且称其家矣
　　户部员外郎黄黼直秘阁两浙运判
　　敕具官某部使者之职重矣而畿漕视他路尤剧近歳率用儒者不惟职务整办惠爱遂及于浙河之东西是不可改也以尔起由胶庠凝粹而开敏尝使江东得敛散之宜澄按列城不苛不弛兹由郎省付以漕事寓直延阁以示宠嘉矧在乡邦周知利病尔能罢行之下有月旦之评上有公朝之论当不日而彻闻矣勉哉
　　李大卞知洋州
　　敕具官某洋川在东蜀为望郡通傥谷骆谷之道据黄金戍之险贤牧风流相传左符不以轻畀也以尔家世循良明习吏事虽安于闲退而阅歳已多勉为一行以副朕选用之意
　　虚恨蛮酋首成忠郎袁弄满三年转一官
　　敕具官某国家铨法文臣以四年武臣以五年乃得进秩三载攷绩不以施诸庶僚也以尔慕义中华誓保西南塞下郡将有请升尔一阶益贞乃心毋替于旧监建康府货务武翼郎赵公逊修武郎丁昌时收趁增羡各转一官
　　敕具官某等摘山鬻海之利之以佐军需其数实繁尔仕陪都歳课登衍何爱一秩以劝后来
　　周珌大理寺丞
　　敕具官某李官之属率以文法进求其持身无玷缺以儒术饰吏事者尤难其人尔起名家乆于棘寺尝为丞为正矣试郡有称奉最来归　【奉一本作奏与前卷奉最言归论奏明办互证当作奉】再转为丞复典臬事虽若小迂而荣途自此无壅矣随龙御前忠佐马步军都军头陆安转遥郡刺史
　　敕具官某郎选在今为甚重虽朝列名流必着外庸而三尺则有司执法以裁正既进六资则朕之宠命复行上下俱为得体而尔受之亦宜往刺一州益务中恪
　　浙西提刑叶适吏部员外郎
　　敕具官某郎选在今为甚重虽朝列名流必着外庸而后授今得人物之英为之则又增重矣尔博极羣书洞视千古文章之发追配作者顷由册府试以郡寄临事知变就畀使节以宠之天官名曹实为星省之冠是不于尔而谁属简要清通尔其兼之
　　判潭州周必大判隆兴府
　　敕诏起东山已报长沙之政符分南服尚提新府之封乃睠元台载飏明训具官某闳深而肃括坚正而裕和极论思献纳之工尽辅赞弥缝之用始终一节光显三朝进退百官聚英才而在列总领众职任大事以不疑方安蘂馆之闲往镇藩方之逺眷懐不替委寄则均政化流行有类上公之分陜威名孚洽共期大老之归周惟此南昌尤为要地爰命三孤之重式遄十乘之行矧尔寓居之乡实今赐履之下既喜衮衣之寖近抑欣昼锦之有光先声所临羣听自耸噫令行庭戸当还带牛佩犊之风福及京师更伫自叶流根之效来绥四国式宪万邦
　　朱熹知潭州
　　敕具官某十国为连师帅是寄矧长沙控湖湘上游赐履甚广视邦选侯尤难其人以尔古学粹深风节峻特可以为世之师仁心仁闻威惠孚洽可以为时之帅兼是二者往临藩方声望所加列城耸服儒先相望士气方振尔其为朕教之楚俗虽安尚有凋瘵尔其为朕抚之典刑所存奚俟多训
　　陈公亮江西运副
　　敕具官某朕惟郡邑官吏至繁不胜其选故精择部使者付以扬清激浊之寄以尔抗直而详谏由宰掾持七闽使者节按刑畿甸又有能声是岂可一日使之家食而不在事易节待次姑以徇尔之私大江之西将输事重益谨厥职以副眷怀
　　吏部郎中林湜太府少卿
　　敕具官某版曹总国用之要而帑藏分之有司必以外府处其中所以检柅财货之出入不嫌于详其可以轻畀哉尔奋身儒生习于吏治在县为贤大夫入朝为才御史澄按两道摄承十连皆有声绩彻于朕闻召寘郎闱靖共尔位进之少列以慰公言率属究心使上下兼足尔其懋哉
　　户部郎中赵谧军器监
　　敕具官某戎监之设本以严饰武备而休兵歳乆缮修之职各有司存长贰亦惟总兵凡而已以尔旧弼之孙克自抑畏乆在郎省能寡悔尤序进为长仍摄民曹往其只钦毋替于旧
　　龙图阁学士正议大夫韩彦直磨勘转官
　　敕夙严铨法所以示百僚之公优待从臣犹不忘三载之攷具官某材猷通敏政术闿明歴事三朝负缙绅之素望投闲十载号簮槖之旧人心安蘂馆之居职寓河图之峻年劳既乆官簿愈髙用为晩节之华其服宠光之渥
　　寳文阁学士大中大夫顔师鲁转一官致仕
　　敕奉香火于真祠方徇投闲之请挂衣冠于神武遽腾告老之章虽欲挽留不如得谢具官某性资刚毅政术疏通幼学壮行曽不渝于一致出藩入从盖详试者累年往使殊邻抗节不挠进登常伯典铨尤明一辞宸陛之严洊镇泉山之逺力求闲退方念仪刑不知何恙之深载览引年之奏俾升官簿以宠老臣眷简未忘姑遂明农之志始终无玷尚余许国之忠服此恩光体予至意
　　顔师鲁赠四官
　　敕垂车得请尚想履声之余易箦有言犹存尸谏之意怆老成之已矣念冥漠以怃然具官某受才髙明植操坚特莅官行法所至有循吏之风忧国爱君直欲任天下之重独辞荣于八座乃敛惠于一方身退而名益彰年高而徳弥邵眷旧臣之无几惊遗奏之遽闻超进文阶仍延世赏仰无愧俯无怍何谢古人生也荣死也哀终全晩节眷惟英爽歆此宠灵
　　正议大夫尤袤转一官守礼部尚书致仕
　　敕位列仪曹屡上求闲之请恩隆储寀俯从纳禄之私兹焉告归于以示宠具官某器资精敏学业淹该隐帙奥篇了辨无爽残膏賸馥霑丐为多册府道山极一时儒学之选词垣翰苑兼两朝制诰之工比讫外庸进仪清禁命之夕拜有唐人批敕之风擢以春官当虞臣兴礼之任乃因感疾遽欲辞荣俾陟崇阶以华晩节李纲乞骸而去肯乆于尚书孔戣得谢而归仍加于礼部尚祗涣渥无媿前良
　　尤袤赠四官
　　敕旧老遗荣犹有留行之意表章载览忽形垂絶之言天不憗遗人所嗟惜具官某以时耆徳事朕初潜蚤歳宦游殆及王杨之接晩年贵重遂从园绮之招古事今事问无不知大言小言进必有补爰暨纂承之日首防侍从之班召自藩方喜典刑之如故擢居闼嘉悻直之不衰图任方深求归何亟虽弗至甘盘之罔显恨不许彦博之少闲丧此良臣动予深念进四阶而命秩按三尺以疏恩学焉而后臣之正赖多闻之益死者如可作也抑惟斯人之归或其有知毋悼不幸
　　起居舎人陈傅良起居郎
　　敕具官某言动之属史官固有左右之异朝廷之用贤士岂以日月为功试之加详防则有在尔穷百氏之学发六经之文身方在于布衣名已传于海内外庸既讫众望愈归比再入于脩门寖擢居于清贯叩其著述之业登之记注之司螭陛直前善开明于朕意鳯池共二能震耀于王言执义不回秉心无竞稍迁厥职以重此官庶几朝宁之间犹见仪刑之旧载纂高皇之典仍陪元子之游益啓乃心母忘忠告
　　秘书郎彭龟年起居舎人
　　敕具官某朕修明官制用之有条识拔人材待以不次惟此柱下史在迩列以尤亲取之中秘书迨近时之罕有既云遴选安得异辞尔操守坚刚论议剀切端公辟属賛台院之宏纲册府为郎号士林之翘楚擢寘螭头之直俾陪豹尾之班不循年限而授此官深得用魏謩之意掌録时政以付国史尚克遵唐室之规益效忠猷以酬异渥
　　朝请大夫权刑部尚书京镗磨勘转官
　　敕六卿分职皆吾从槖之臣三载陟明优尔吏铨之制具官某谋谟宏达识度恢洪顷膺慈扆之知径上甘泉之列张旜而使万里折戎虏以不骄叱驭而镇两川抚民夷而咸服召登宸陛下寘秋官兹以年劳应于治典爰峻文阶之等益増禁路之光尚服恩荣式殚猷告
　　兵部尚书罗防落权字
　　敕尚书古之纳言必求徳望之妙武部周之司马实惟邦正之专肆畴已试之良爰锡其真之宠具宫某訏谟经逺雅量镇浮蚤歴近臣自有老成之誉素多仁闻仍全刚毅之资推爱人利物之心为致君泽民之业词掖乆推于润色经帏尤赖于讲明旅登聴履之聨兼莅典铨之重仪刑朝着满歳已深领防从班优贤可后有常徳以立武事正需旧学之规以军令而振国容方倚壮犹之助往祗成命式賛永图
　　兵部侍郎耿秉落权字
　　敕朕旁招贤士遴选从臣惟我旧人载处五兵之贰不烦满歳遂颁一札之书俾正厥名敷告于众具官某姓资刚果器识宏深夙志功名善谈当世之务屡更事任専以斯民为忧故典州则千里举安而将命则列城防惠徧仪华贯寖简予衷抡才甫上于禁途引疾遽收于朝迹勿药有喜盍归乎来留寘迩聨方借论思之益愿全晩节尤髙亷退之风乃加真除俾镇雅俗櫜弓虽乆岂忘武备之修持槖甚休益谨忠猷之告尚承至意毋有遐心
　　工部侍郎谢深甫落权字
　　敕朕昭徳塞违临政愿治乃睠吉士洊兼夕拜之官乐闻嘉言俾正冬官之贰固云试可实示褒升具官某性禀粹纯行能肤敏被圣父非常之遇膺周行不次之除嗣服云初首居郎省量才既审擢寘谏垣颙颙朝望之益髙亹亹奏篇之切当晋登在陛咸推记注之功就尹中都更资弹压之重持櫜优迁于起部典铨仍领于选曹载输批勑之忠尤见爱君之笃岂应乆次宜遂为真畴若予工匪求精于技巧毋替朕命尚益效于论思
　　汪徳输知崇庆府
　　敕具官某始吾髙宗开公社之封实自蜀国寻以崇庆名军盖乆而后冠以府号地望滋重矣选侯可轻乎惟尔祖首贰元帅府以佐中兴尔为恂恂克守家法简池之政平易无华畀以左符往守兹蜀念之哉无忝尔祖则不负寄委此邦之意
　　宫人符燕燕转永寜郡夫人李进进转通义郡夫人
　　敕朕饬修内治靡形色选之私周览掖庭爰秩妇官之序有嘉女徳用锡命书具封某婉嫕自将柔良有素知小星尽心之美不见骄盈承穋木逮下之恩惟加肃谨寖歴歳时之乆备殚夙夜之勤分乐土以疏封贲小君而示宠其祗涣渥益懋芳猷
　　汪义端知舒州
　　敕具官某淮右诸郡职优而事简舒其尤也尔蚤登甲科蔚有时望近膺亲擢欲振台纲引去翩然留之不可尔才办剧屡更盘错是邦简静游刃有余其与斯民相安于无事以称朕安边固圉之意
　　集英殿修撰知绍兴府赵不流知广州赵彦操职事修举并除焕章阁待制
　　赵不流
　　敕报政辅藩又见期年之变疏恩中扆载加禁路之荣具官某庆席仙源才优吏道顷由辇毂弹压之任遂为朝夕论思之臣寳婺分符备着蕃宣之效防稽奏课曽陞论譔之臣寳坐黄堂庭无留事风行黔首时有誉言登之持橐之职壮我维城之势帅临十国方为乆任之图位列四松不减近班之宠尚祗明命以讫外庸
　　赵彦操
　　敕帅阃雄尊着南海于蕃之迹玺书勉励陞西清次对之华惟我宗英被兹涣渥具官某才猷敏劭学识该通蚤膺圣父之知道寘列卿之长俾兼天邑有赵张之威名进摄地官熟研桑之心计一辞位着乆阅星霜姑苏宣三载之劳章贡总数州之重顷逾庾岭往镇番禺抚蛮徼以不惊惠贾胡而无扰载嘉善最俾正从臣望云以求蓬莱毋谓鹓行之逺把麾而去江海乃通豹尾之班兹曰殊恩益图来效
　　端明殿学士正奉大夫致仕郑丙赠四官
　　敕引年已乆无复尚书之履声遗奏忽闻庶防太史之尸谏旧臣无几防典宜加具官某气直而能温性刚而善下立朝正色为多士之表仪典选尽公慕古人之风裁洊更名郡遂返故乡奉祠馆以怡神据礼经而告老谓因闲适可迪夀康不知何恙之深遽起云亡之叹叠升命秩仍茂赏延八座班髙笃始终之不替九京恩及尚英爽之有知
　　资政殿大学士通议大夫范成大转一官致仕
　　敕图旧人而共政方媿未能引大体以乞身胡为有请嗟名臣之老矣抚往事以慨然具官某俊逸不羣风流自命文章甚伟崔蔡诚不足多制诰尤工王杨当为之伯绪余所出施设具宜桂海冰天望皇灵而益逺瀛壖蜀道専制阃以增雄是诚宣力于四方宜俾进宫于两地出司留籥遂奉祠庭用之未尽其才退而自求其志卧公干漳滨之疾挂隐居神武之冠宠数弥光典刑斯在噫胸中之有兵甲世称小范之才高扁舟之泛江湖或谓鸱夷之仙去皆尔乡闾之旧岂其苗裔之余无忝前良以全晩节
　　范成大赠五官
　　敕旧弼遗荣方遂垂车之志需章上奏忍闻易篑之言天不憗遗人其殄瘁具官某身登二府仕歴三朝词章议论之髙无惭古昔东西南北之表咸着威名曾辅政之几何乃居闲之寖乆九龄之风度可想晋公之神明不衰石湖忽堕乎文星夀栎遽成夫陈迹云何不淑而至于斯念三呉人士之无多叹一代风流之几尽躐五阶而进秩按二品以疏恩噫三仕三已而赋归岂复计生前之事一官一集之传逺尚得垂身后之名其或有知当自无憾
　　军器少监黄由将作监
　　敕具官某朕有元子爱之固深而教之惟恐不至一时宾僚极儒雅之选尔以伦魁之彦乆仪羣玉之府侃侃正色抗论不回自少匠而为长盖亦宠矣技巧精能非以此望汝也横经朱邸使吾儿有直谅多闻之益是惟休哉
　　开府仪同三司判隆兴府赵雄少保致仕
　　敕旧弼偃藩方倚上流之重需章请老遽求故里之归逝矣莫留恻然兴感具官某谋谟宏逺识度恢洪洞往古治忽之原识当今轻重之体临机辄断慕如晦弥缝之功遇事敢为有黄裳经济之畧顷辞朝防洊着民庸起之西蜀之陬付以南昌之郡仰父俯子寖销愁叹之心襟江带湖雅称诗书之帅以疾来谂乞身甚坚虽深轸予衷亦重违雅志其陟三孤之贵以华万里之行噫图任旧人谓尚堪于大政注想元老惜不究于长才谅服涣恩式全嘉遯
　　赵雄赠少师
　　敕埀车自适难留故相之归属纩有言尚笃大臣之谊殄瘁之叹逺迩所均具官某以庸济之才际明良之防坐庙堂而独任光辅至尊之朝解印组以言旋犹髙勇退之节迨予嗣服尝赖矢谟初为武侯渡泸之行实重周公分陜之寄洊更帅阃最得士心不图柱石之衰遂挂衣冠而去勉亲医药犹借典刑遽沦九京奄隔千古爰陟公师之亚仍加世赏之延噫死生旦昼之常固达人之所谅君臣始终之分岂卹典之可稽慨想冥途尚歆异渥
　　湖北提刑张垓江西提刑知池州王谦湖北提刑
　　敕具官某等祖宗哀矜庶狱分道置使前古未有也朕承丕绪尤遴于择人尔垓名臣之子尚有家法尔谦儒林之彦尤长吏才大江之西人以终讼为能重湖之北民有敚攘之扰各务澄按恤民之可矜惩吏之无良使逺方人人自以为不冤朕将有以褒表之
　　朝议大夫焕章阁待制马大同磨勘转官
　　敕一麾出守实吾从橐之臣三载陟明优尔吏铨之制具官某器资精敏心计疏通比从惟月之班径上甘泉之列民曹治赋更嘉献纳之忠京口分符备着蕃宣之效年劳寖及治典可稽俾序进于文阶以増光于侯度往其祗命益务告犹
　　吏部郎中钱象祖枢密院检详
　　敕具官某天下之兵本于宥庭设属抡才实视宰掾非夫详练敏明之士不在兹选尔起于重珪叠组之家而以书生自处蚤更事任若老于州县者出入郎省殆二十年敏而不疎审而无滞賛吾枢臣尔其选也益勉所长以俟登用
　　太府丞曽三聘秘书郎
　　敕具官某道山蓬莱图籍钜万士夫仰望真望颷车羽轮之隔游其中者皆天下选也以尔力学自奋持论不阿忧国之心如饥如渇擢自外府径登清贯益读未见书以昌逺业且使四部秩然有序是为称职哉
　　大理寺主簿王寜新知信阳军刘崇之并太府寺丞
　　敕具官某等寺监皆有丞不外府设官独详焉盖欲上裨版曹之调度下柅有司之出纳不可以非其人也以尔寜文词蔚然明习吏道勾稽棘寺平反为多爰俾序迁以酬劳勚尔崇之声称籍甚蚤登着庭出守边方占对尤敏使还朝迹以慰公言所贵于儒者为其能通世务其以所学见之事功勉哉
　　宗正少卿郑汝谐右文殿修撰之池州
　　敕具官某尔以科级自奋以吏谞见称持节分符俱有声绩登之卿列进摄禁途迨命为真乃有异论朕方遴论思之选屡欲留行尔乃陈云就之余式遄其行慰彼右文论譔之职往抚池阳凋瘵之余式遄其行慰彼黎庶
　　忠翊郎屠思正监辖制造御前军器所实及五年转一官
　　敕具官某除戎器以戒不虞国之务也尔职其事遂阅五年何爱一官以奬劳勚
　　夀圣皇太后庆八十诏书文武陞朝官等加封祖父母父母定词
　　台谏卿监郎官以上封祖父并父
　　敕具官某父某朕日侍慈皇推尊祖后母仪备三朝之盛夀简増八袠之崇奉徽称于日至之长讲庆礼于元正之始爰本亲亲之道用推老老之恩以尔积善有余潜光不试粤有贤子【祖父云孙子】扬于王庭【台官云列属宪台卿少云列在月卿郎宫云列在名曹都司云宰掾是司】聿观缛典之行可后髙年之渥爰陞命秩以示宠光益务教忠用图显报
　　台谏卿监郎官以上封祖母并母
　　敕具官某母某氏【同前制朕日侍慈皇至用推老老之恩】以尔妇道素全壸彛甚饬粤有贤子【祖母云贤孙】扬于王庭【官官云列属宪台卿少云列在月卿郎官云列在名曹都司云宰掾是司】聿观缛典之行可后髙年之渥爰加沐邑以示宠光【郡夫人爰封名郡国夫人晋封大国】
　　职事官内外陞朝官京局京官选人在外京官选人封祖父母父母
　　敇具官某父某朕以祖后夀登八袠恭侍慈皇奉上万年之觞爰推老老之恩以广亲亲之道以尔潜光不试积善有余【祖母并母云壸彜甚饬妇道有闻】子仕朝行身逢庆霈【祖父云孙仕朝行朝官云子通朝借京局京官选人云子仕中都在外京官选人云子在仕途】爰加异渥以惠髙年
　　知枢密院事赵汝愚初除封赠
　　曽祖太子少保士虑太子太保
　　敕我有宗臣进长枢筦虽循墙而避宠终出綍以疏荣贵震一时恩及三世具官某分晖帝胄履善家庭九族序迁曽不登于膴仕百年隐行乃有见于后人惟尔曽孙既登右府亚于宫保已贲幽原爰加再命之崇遂列三师之重前无旧比殁有余光
　　曾祖母髙平郡夫人龚氏文安郡夫人
　　敕位尊任重必有家传积厚流光亦由阃政恩既加于曽庙封宜进于小君具封某以柔淑之资嫔信厚之族虽中馈之职无显于外而内则之懿能肥其家逮三叶而益昌位元枢而鼎贵载加名郡以表芳猷
　　祖太子少傅不求太子太传
</div>
    <div class="pagination">
<a href="攻媿集_page35.html">上一页</a><span>...</span><a href="攻媿集_page31.html">31</a><a href="攻媿集_page32.html">32</a><a href="攻媿集_page33.html">33</a><a href="攻媿集_page34.html">34</a><a href="攻媿集_page35.html">35</a><span class="current-page">36</span><a href="攻媿集_page37.html">37</a><a href="攻媿集_page38.html">38</a><a href="攻媿集_page39.html">39</a><a href="攻媿集_page40.html">40</a><a href="攻媿集_page41.html">41</a><span>...</span><a href="攻媿集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
