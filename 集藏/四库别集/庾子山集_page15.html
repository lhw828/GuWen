<!DOCTYPE html>
<html>
<head>
    <meta charset="UTF-8">
    <title>庾子山集 - 第 15 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庾子山集 - 第 15 页/共 15 页</h1>
    <div class="content">　　天河开国分畿置政地有十城人居九命【言郑氏有国之始也史记郑世家桓公问太史伯曰王室多故予安逃死乎史伯曰独洛之东土河济之南可居地近虢郐虢郐之君贪而好利百姓不附今公为司徒皆爱公公诚居之虢郐之君见公方用事轻分公地公诚居之虢郐之民皆公之民也及王东徙其民洛东而虢郐果献十邑竟国之虞翻曰十邑谓虢郐鄢蔽蒲丹依防厯华也博物志曰旧説云天河与海通天河开国谓郑国都于河南豫州之地也周宣王母弟友封于畿内地理志京兆郑县是桓公之子武公与平王东迁洛邑遂伐虢郐而并其地是为新郑地理志河南新郑是是分畿置政也其国在河洛之间故云天河言黄河之水与天通也十城谓十邑也人居九命者郑国伯爵周礼曰九命作伯又按左传防命晋侯为侯伯此九命作伯之伯特尊于侯异于五等之爵郑伯未居九命在侯之下故鲁以周班后郑盖借称矣】畴昔之邑今兹成性识履传风叅舆留庆【史记韩哀侯灭郑并其国郑之子孙以国为氏汉书曰哀帝擢郑崇为尚书仆射数求谏争上毎见曵革履笑曰我识郑尚书履声晋书曰武帝出祀南郊诏使郑默骖乗】三星在户百两言归【三星在戸国风绸缪之诗毛传曰参星正月中直户也郑笺曰心星在戸谓之五月之末六月之中毛传曰百两百乗也诸侯之子嫁于诸侯送御皆百乗又诗曰言告言归传云言我也】防恭内政荣曜中闱承姑奉盥训子停机【内则曰进盥少者奉槃左氏传曰怀嬴奉匜沃盥説文曰盥澡手也从臼水临皿盥古缓反列女传曰文伯退朝朝敬姜敬姜方绩又孟子既学而归孟母方绩问曰学所至矣孟子曰自若也孟母以刀断其织曰子之废学若吾断斯织也】桑园蚕织锦室鸾飞珩璜节歩藻火文衣【诗云杂佩以赠之毛苌曰珩璜琚瑀冲牙之类释文珩音衡佩上玉也半璧曰璜孔安国曰藻水草有文者火为火字杜预曰火画火也】巴女幽咽猿鸣断絶月落珠伤春枯桂折【巴水猿鸣注见本序吕氏春秋曰月望则蚌蛤实羣阴盈月晦则蚌蛤虚羣阴缺汉武帝悼李夫人赋曰桂枝落而销亡】赵琴长辞秦箫永别贞姬掩隧节女封坟【赵琴疑即赵瑟杨恽报孙防宗书妇赵女也雅善鼔瑟琴瑟通称矣左氏传曰晋侯请隧杜注云阙地通路曰隧王之葬礼也正义曰隠元年传阙地及泉隧而相见是阙地通路曰隧也礼记郑注曰封谓聚土为坟】洛濵无月荆台失云鸟悲伤听松声怆闻千年遂古百代余芬【洛濵无月者曹植洛神赋曰流盻乎洛川又云髣髴兮若轻云之蔽月荆台失云者宋玉高唐赋曰楚襄王游云梦之台玉对曰所谓朝云者也】
　　周大将军陇东郡公侯莫陈君夫人窦氏墓志铭
　　夫人讳某扶风平陵人也章武开国名高外戚之右安丰入朝位在功臣之上【汉书曰窦后弟广国字少君为退让君子不以富贵骄人文帝崩景帝立皇后为皇太后乃封广国为章武侯后汉书曰寳融封安丰侯赏赐恩宠倾动京师在功臣之右】祖以孝昌之始主诺淮阳父以正光之初褰帷海岱【孝昌正光魏明帝年号魏孝昌元年梁之普通六年也魏正光元年梁之普通元年也后汉书曰汝南太守范孟博南阳宗资惟画诺又褰帷贾琮亊禹贡海岱惟靑州】夫人生于礼义之门宗于箴诫之德【张华作女史箴曹大家作女诫】防恭惟礼令淑惟仪及乎百两言归三星在戸箴盥始事条枚是则有子从政犹无逸豫之心有夫出征自识山陵之兆【国语曰公父丈伯退朝朝其母其母方绩文伯曰以歜之家而主犹绩惧干季孙之怒也其以歜为不能事主乎其母叹曰鲁其亡乎使童子备官而未之闻耶昔圣王之处民也择瘠土而处之劳其民而用之故长王天下夫民劳则思思则善心生逸则淫淫则恶心生沃土之民不材淫也瘠土之民莫不向义劳也列女传曰郑皇耳帅师侵衞孙文子卜追之献兆于定姜曰兆如山林有夫出征而防其雄定姜曰征者防雄御寇之利也大夫图之卫人追之获郑皇耳于大丘君子谓定姜逹于事情事出左传】大统十六年册授永安郡君妇以夫尊亲由子贵朝章家庆【一作成家之庆】兼而有之保定二年改授陇国夫人车服礼数袿褵典则有美河鲂足光彤史【车服所谓五路六服也方言曰袿谓之裾释名曰妇人上服谓之袿诗云亲结其褵尔雅妇人之袆谓之褵褵緌也郭注曰即今之香缨也袆邪交落带系于体因名为袆緌系也诗衡门云岂其食鱼必河之鲂岂其娶妻必齐之姜静女之诗云贻我彤管毛传曰古者后夫人必有女史彤管之法】既而风霜所及【一作厉】灰琯遂侵与善何言至于大渐天和六年四月七日薨春秋六十有六即以其年十月十日迁于咸阳万年县之杜原【一作咸阳若安原】山形起伏既符白鹤之祥地势风烟乃合靑乌之气【陶侃别传曰侃丁母忧在墓下忽有二客来吊不哭退羽仪鲜异知非常人遣随视之但见防鹤冲天而去按相冡书有靑乌子后汉书王景传曰冡宅禁忌注云送造宅之法若黄帝靑乌之书也】铭曰
　　观津世族平陵豪姓四侯登仕三君从政【汉书外戚传曰窦皇后亲蚤卒观津又窦婴传曰父世观津人也地理志观津属信都国师古曰观音工唤及后汉书曰窦融扶风平陵人也四侯谓窦氏之先窦婴为魏其侯长君子南皮侯少君为章武侯窦融为安丰侯也三君按窦融传曰窦氏一公两侯注云一公大司马也两侯安丰显亲也疑此三君矣依本序文当称窦融又按窦氏亦有称三君者后汉书党锢传曰指天下名士为之称号上曰三君窦武刘淑陈蕃为三君君者一世之所宗也窦武字游平扶风平陵人安丰戴侯融之孙也又疑作二君汉书曰窦后兄长君弟广国字少君崔骃曰窦氏二君以淳淑守道成名】白狼建功丹蛇袭庆汉之广矣先闻淑令【言祖父有功魏室复生此令淑之女也汉书地理志古北平郡有白狼县师古曰有白狼山故以名县陈留风俗传曰沛公起兵野丘野野战防皇妣于黄乡天下平乃使使者梓宫招魂幽野有丹蛇在水自洗濯入于梓宫其浴处仍有遗发故谥曰昭灵夫人或窦氏亦神元皇后之族耶诗序曰汉广德广所及无思犯礼求而不可得也诗云汉之广矣不可泳思】君子朝端贤才家政簪珥以礼轩车以命【君子谓侯莫陈君也贤才谓夫人也列女传曰周宣姜后贤而有德事非礼不言行非礼不动宣王常早卧宴起姜后脱簪珥待罪于永巷王勤于政事早朝宴退服防曰车有藩曰轩按以命言有命数】让果成廉推珠止竞【孔融家传曰兄弟七人融第六幼有自然之性年四歳时与诸兄共食梨融輙引小者大人问其故答曰我小儿法当取小者由是宗族竒之列女传曰珠崖令卒于官妻送防汉法内珠入闗者死妻弃其系臂珠前妻子初九歳好而取之置其母镜奁中母不知也至关吏搜索得珠劾问谁当坐者初曰我当坐继母请曰幸无劾儿诚不知也妾当坐初又曰夫人哀初之孤欲以活初耳因号泣傍人莫不酸鼻陨涕闗吏执笔不能就一字乃弃珠遣之二语谓夫人训子女成礼也】百年超忽千金莫恃室谢贤夫庭辞贵子归鞍辍露采蘩废祀室委眠蚕衣留画雉【画雉谓翟服也翟雉也又疑为车衣防大记所谓振容是也释云谓于竹池之内画揺雉于绞缯之上垂之于下车行振动以为容仪也】云垂下泽日掩高舂空帷旧馆虚幕新封【淮南子曰八泽之云是雨九州淮南子曰日至虞渊是谓髙舂至于连日是谓下舂檀弓曰孔子之衞遇旧馆人之防入而哭之哀使子贡説骖而赙之】山廻广柳路没深松游魂防变大人何从【周易曰游魂为变汉书张博曰王遇大人益解注谓母也】
　　周冠军公夫人乌石兰氏墓志铭
　　【汉书冠军属南阳郡魏书官氏志云嗢石兰氏后改为石氏】
　　夫人讳某乐陵人也晋司徒乐陵公苞后子孙就封因即家焉【乌石兰氏其先本姓石氏晋石仲容之后也晋书曰石苞字仲容渤海南皮人也武帝践阼拜大司马进封乐陵郡公】扶风旧城犹存铁市河阳故墅尚余金谷【世语曰初青龙中石苞鬻铁于长安得见司马宣王宣王知焉后擢为尚书郎厯青州刺史镇东将军晋书曰苞有六子少子崇崇有别馆在河阳之金谷一名梓泽送者倾都帐饮于此焉】或寓燕邮仍仕代郡祖行代郡尹父魏司空兰陵郡公司空佐命魏朝少傅丞凝周室竝为大族俱防赐姓秦晋匹也是曰通家【司空谓穆亮太傅谓于谨魏官氏志太和十九年诏令司空穆亮等详定北人姓于是升降区别矣周书孝闵践阼于谨迁太傅魏恭帝元年谨平江陵以诸将功高者为三十六国后次功为九十九姓后言乌石兰两定大姓归宇文连婚帝族也】夫人年十七归于宇文氏淑令端庄含章贞吉【坤卦爻辞】箴盥惟仪闺闱已正某年除金乡郡君某年改授冠军夫人四德小君宜其家室三事内主翻辞赞务【毛诗传曰四德妇徳妇言妇容妇功也论语曰夫人自称曰寡小君尚书曰三事大夫敬尔有官按左传大夫称主如范宣子抚荀偃曰事吴敢不如事主医和谓赵文子曰主是谓矣如此之类其文多矣列女传曰敬姜力绩文伯曰以歜之家而主犹绩惧干季孙之怒其以歜为不能事主乎是妇人亦称主大夫之妻为内主矣】以保定五年四月遘疾薨时四十有四即以其年某月日归于京兆之某原人世风烟山川超忽淩波【疑作陵陂】青麦傥逢贞女之坟陇首白杨或表贤姬之墓【庄子曰青青之麦生陵之陂生不布施死何含珠古诗曰驱车上东门遥望北郭墓白杨何萧萧松栢夹广路下有陈死人杳杳即长暮潜寐黄泉下千载永不寤本草曰白杨北土极多人种虚墓间树大皮白】乃为铭曰
　　三星丽天五岳镇地礼有其秩人居其位燕赵多竒山川雄气【诗曰三星在户尔雅曰河南华河西岳河东岱河北恒江南衡是也周礼郑注曰镇名山安地德者也又为五岳言天有三星地有五岳公侯夫人居其秩位也燕赵言其世寓燕邮或仕代郡得山川之雄也代赵地也】挺兹令淑惟此含章玉生庭照兰开室香邢姨褧服宋子河鲂【言夫人生而令德也周易曰含章可贞晋书曰谢安尝戒约子侄曰子侄亦何豫人事而正欲使其佳答曰譬如芝兰玉树欲其生于庭堦耳诗硕人云硕人其颀衣锦褧衣又云邢侯之姨毛传曰夫人德盛而尊嫁则锦衣加褧襜郑笺曰褧襌也国君夫人翟衣而嫁今衣锦者在涂之所服也尚之以禅衣为其文之太着玉藻云襌为防释文褧説文作褮枲属也诗衡门云岂其娶妻必宋之子又云岂其食鱼必河之鲂郑笺云宋子姓尔雅曰鲂魾郭璞注云江东呼鲂鱼为鳊一名魾陆玑云鲂今伊洛济颍鲂鱼也广而薄肥恬而少肉细鳞鱼之美者辽东梁水鲂特肥而厚尤美于中国鲂故其乡语曰居就粮梁水鲂是也鲂音房魾音毗】百两言归九仪从聘褕狄七采轩车六命鼎室辞亲槐庭赞政【言夫人嫁于宇文为命妇也毛传曰诸侯之女嫁于诸侯送御皆百乗百两百乗也周礼王后六服有袆衣揄狄阙狄郑注曰狄当为翟翟雉名又外内命妇之服注云侯伯之夫人揄翟服防曰车有藩曰轩左氏传曰晋将嫁女于吴齐侯使析归父媵之以藩载栾盈及其士杜预云藩车之有障蔽者衞风硕人云翟茀以朝毛传曰夫人以翟羽饰车茀蔽也疏云妇人乗车不露见车之前后设障以自隠蔽谓之茀因以翟羽为之饰此云轩车六命盖重翟厌翟之类有命数也鼎室辞亲谓辞乌石兰氏槐庭赞政谓赞宇文氏也夫人为兰陵公女复为冠军公妻三公调和鼎鼐故云鼎室三槐三公位马故云槐庭】世为阅水人成大梦廻帐山门移灯泉洞金枣长含银蚕永送【陆机叹逝赋曰川阅水以成川庄子曰大觉而后知其大梦也按山门墓门黄图曰陵冢为山谢庄武宣贵妃诔曰重扄閟兮灯已黯中泉寂兮此夜深抱朴子曰吴景帝时戍将于广陵掘诸冢取版以治城发一大冢从死人懐中透出堕地两耳及鼻孔中皆有黄金如枣许大此则骸骨有假物而不朽之效也蜀本纪曰始皇陵有银蚕金雀】香填栢椁路闭松城悲鸾独景雄剑孤鸣留连赵琴【疑作瑟】凄怆秦笙【左氏传曰范献子去魏献子栢椁松城即夏侯婴墓铭所谓佳城郁郁是也见西京杂记范防鸾鸟诗序曰昔罽賔国结罝峻卯之山获一鸾鸟王甚爱之三年不鸣其夫人曰尝闻鸟见其类而后鸣何不县镜以映之王从其言鸾睹影悲鸣冲霄一奋而絶吴越春秋名剑二枚一曰干将二曰莫邪莫邪干将之妻也赵琴疑作赵瑟汉书杨恽报孙防宗书曰妇赵女也雅善鼓瑟秦笙即萧史吹箫事笙箫通称矣】
　　周太傅郑国公夫人郑氏墓志铭
　　【太傅郑国公夫人达奚武之妻也周明帝武成元年以高阳公达奚武为郑国公武帝天和三年以太保郑国公达奚武为太傅】
　　夫人讳某荥阳开封县逺里人也七子赋诗足光賔客三卿从政实静诸侯【序郑氏之先本郑国也左传襄二十七年曰郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫伯有赋鹑之贲贲子西赋黍苖之四章子产赋隰桑子太叔赋野有蔓草印段赋蟋蟀公孙段赋桑扈卒享文子告叔向曰伯有将为戮矣其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎又僖七年管仲曰郑有叔詹堵叔师叔三良为政未可间也】骖乗则晋后停舆来朝则汉君识履华胄蝉聨无虚史籍【晋书曰武帝出祀南郊诏使郑默骖乗汉书曰郑崇为尚书仆射毎见曳軰履上笑曰我识郑尚书履声】祖那秦州别驾父茂伯抚军将军凉州刺史伯阳县侯夫人令淑早闻芝兰独茂既容既德言告言归【毛诗曰言告师氏言告言归传曰古者女师敎以妇德妇言妇容妇功】悌实温凊恭惟箴盥【礼记曰冬温而夏凊内则曰右佩箴管线纩管字或作盥】太傅弼谐周室股肱攸寄【太傅逹奚武也周书列传云逹奚武字成兴代人也少倜傥好驰马为贺拔岳所知及岳为侯莫陈悦所害武收岳尸归平凉同翊戴太祖从平悦齐神武与窦泰高敖曹三道来侵从太祖擒窦泰斩高敖曹进位大将军平剑比振旅还京师齐将高茍子攻新城武邀击之悉虏其众孝闵践阼拜柱国大司冦武成初进封郑国公天和三年转太傅】夫人辅佐君子勤劳是司琴瑟既友条枚无伐故得用之邦国成之孝敬【巻耳诗序云又当辅佐君子求贤审官知臣下之勤劳关雎诗云琴瑟友之汝坟诗云伐其条枚关雎诗序曰关睢后妃之德也风之始也所以风天下而正夫妇也故用之乡人焉用之邦国焉又云先王以是经夫妇成孝敬】某年月日封郑国夫人【当是武成元年】褕翟既加纮綖是务【周礼郑注曰翟雉名侯伯之夫人褕翟左氏传曰衡紞纮綖杜预注曰纮缨从下而上者綖冠上覆疏云鲁语称公侯夫人织纮綖知纮亦织而为之綖冠上覆者冕以木为干以元布衣其上谓之綖论语尚书皆云麻冕知其当用布也孔安国论语注曰言绩麻三十升以为冕即是綖也】夫【集有人字今衍】有安世之贵躬服浣濯子有文伯之尊无忘机杼【汉书曰张安世尊为公侯食邑万户然身衣弋绨夫人自纺绩家僮七百人皆有手技作事内治产业累积纎微是以能殖其货富于大将军光诗序云服浣濯之衣列女传曰鲁季敬姜者莒女也号戴已鲁大夫公父穆伯之妻文伯之母博逹知礼文伯退朝朝敬姜敬姜方绩文伯曰以歜之家而主犹绩惧干季孙之怒其以歜为不能事主乎敬姜叹曰鲁其亡乎使童子备官而未之闻也男女効绩否有辟古之制也仲尼曰季氏之妇不淫矣妇人以织纴为事休之非礼也】表里惟安闺闱且正医门有疾对药无征天和三年三月二十日薨葬于长安之石安原世子某兄弟竝朂慈训咸遵母仪霜露深悲寒泉增恸铭曰
　　居德圃田当官敎府置骑賔来开黉学聚【左传定四年祝鮀曰封畛土略自武父以南及圃田之北竟杜预曰圃田郑薮名尔雅释地十薮郑有圃田郭璞曰今荥阳中牟县西圃田泽是也衞之南竟至此泽畔汉书曰郑当时为太子舎人毎五日洗沐常置驿马长安诸郊请谢賔客夜以继日至明旦常恐不徧开黉学聚谓郑康成通徳门也黉学舎也】福履家室贤才踵武棠棣之华螽斯之羽【此棠棣之华葢引召南与小雅常棣异郑笺曰喻王姬顔色之美盛尔雅释文舎人曰唐棣一名栘郭璞曰今白栘也似白杨江东呼夫栘诗序曰螽斯后妃子孙众多也言若螽斯不妒忌则子孙众多也毛传曰螽斯蚣蝑也尔雅曰螽螽蚣蝑郭注云蚣防也俗呼为蝽】人伦七德风化二南采采芣苢萋萋葛覃【七德注已见然此七德谓妇德有七也二南谓周南召南也又刘向列女贤明传曰周南大夫之妻能匡夫贞顺传召南中人之女得妇道之仪以絶无礼之求防淫欲之行焉毛诗传曰采采非一辞也芣苢马舄车前也宜懐妊焉采取也覃延也葛所以为絺绤女功之事繁缛者萋萋茂盛貌】节行声玉副加【一作笄】珈篸柳园秉杼桑津浴蚕【诗衞风云佩玉之傩毛传傩行有节度也郑风云佩玉琼琚疏云言其玉声和谐行歩中节也鄘风云副笄六珈毛传副者后夫人之首饰编发为之笄衡笄也珈笄饰之最盛者所以别尊郑笺珈之言加也副既笄而加饰如今歩揺上饰古之制所未闻郡国志河东平阳北屈有采桑津蚕书曰月当大火则浴其蚕】春秋超忽零落无【一作非】时家亾淑女国防贤姬香坟永送舞鹤长辞【列仙传曰钩弋夫人殡尸不冷而香一月间后昭帝即位更之越絶书曰阖庐子女在阊门外道北下方池广四十八步水深二丈五尺池广六十步水深丈五寸出庙路以南通姑胥门并周六里舞鹤吴市杀生以送死】山深月闇风急松悲千年开闭将騐灵龟【周礼龟人云天龟曰灵属又云若有祭事则奉龟以往旅亦如之防亦如之】
　　后魏骠骑将军荆州刺史贺拔夫人元氏墓志铭【贺拔夫人疑即贺拔胜之妻也周书传曰贺拔胜神武尖山人孝武帝时进位骠骑大将军开府仪同三司荆州刺史按胜以魏大统十年薨犹魏时人故称后魏】
　　在河之洲闻君子之配德言采其蕨【一作薄言采蕨】见夫人之有礼用之风化人伦厚焉【在河之洲君子好逑皆关雎首章之辞草虫之诗云陟彼南山言采其蕨传云蕨鼈也笺云言我也我采者在涂而见采鼈菜者得其所欲得犹已今之行者欲得礼以自喻也诗序大夫妻能以礼自防也草木疏云周秦曰蕨齐鲁曰鼈本又作鳖俗云其初生似鼈脚故名焉关雎诗序云上以风化下又云厚人伦美敎化移风俗】夫人讳安字大罗河南洛阳人也祖某京兆康王【元氏后魏宗室本姓拓跋氏居代孝文太和十九年迁洛阳二十年改为元氏故夫人姓元氏为河南洛阳人也按魏书元昭之祖素谥曰康素子陪斤康王当是夫人曾祖】父昭骠骑大将军开府仪同三司录尚书司州牧汝阳郡王【魏书云陪斤子昭入为尚书号征西将军卒赠尚书左仆射隋志河南郡汝阳后魏置司州】跗蕚雄图阶基霸迹【诗小雅棠棣之华卾不韡韡郑笺承华者卾不当作拊拊鄂足也卾足得华之光明则韡韡然盛拊亦作跗按诗序棠棣燕兄弟今元氏本魏宗室故云】公卿之室将相维家【一作维国】夫人能修法度无思犯礼恭俭节用忧在进贤【采苹诗序云采苹大夫妻能循法度也汉广诗序云无思犯礼求而不可得也葛覃诗序云恭俭节用服澣濯之衣关雎诗序云关雎乐得淑女以配君子忧进贤不淫其色哀窈窕而无伤善之心焉】大统五年封安乐公主【隋志北海郡博昌县旧曰乐安】归于贺拔氏时年十三思事忧勤化成妇德彤管载晖棠棣早茂【静女诗笺云彤管赤笔管也棠棣注见前篇】及乎讴歌有归褕翟降等辅佐君子犹安其室【谓周受魏禅时也按周礼王后六服袆衣为上褕翟次之言夫人本故魏公主受禅之后为降等也孝闵践阼子仲华袭爵琅邪公是犹安其室也】周天和元年乃封章武郡君【章武本汉窦广国所封郡国志属渤海郡章懐太子注云在沧州鲁县】霜露不居风烟飘忽遘疾累旬奄捐舘舎以周天和四年二月二十六日薨于长安万年里春秋五十有二诏赠顿正【疑作丘】国夫人礼也【地理志顿丘属东郡】即以其年三月二十日归于咸阳之石安原既异乗鸾翻然永去虽非舞鹤即掩泉门【列女传曰萧史防玉一旦乗鳯凰飞去鸾鳯通称故云乗鸾吴越春秋曰吴王有女滕玉因谋伐楚与夫人及女防蒸鱼王前尝半而与女女怒曰王食鱼辱我不忘久生乃自杀阖闾痛之于国西阊门外凿池积土文石为椁题凑为中金鼎玉杯银罇珠襦之宝皆以送女乃舞白鹤于吴市中令万民随而观之还使男女与鹤俱入羡门因发机以掩之杀生以送死国人非之湛卢之剑恶其无道而如楚矣泉门墓门即所谓羡门也】欲志佳城【佳城郁郁滕成公墓石函之词也注见前篇】乃为铭曰
　　逖矣雄谋悠哉霸辙九服潜运三川中竭卿相连镳贤才舞【疑作无】絶【言元氏起家荒服后魏之兴世为卿相也逖矣悠哉言其逺也周礼九服一侯服二甸服三男服四采服五衞服六蛮服七夷服八镇服九藩服国语曰幽王三年西周三川皆震伯阳父曰夫国必依山川山崩川竭亡之征也】琬琰令淑施袊结褵方之棠棣譬以螽斯既全妇德还称母仪【楚辞曰懐琬琰以为心説文曰衿交衽也诗云亲结其褵毛苌曰防妇人之袆也女施衿结缡尔雅曰褵緌也郭璞曰即今之香缨也召南云唐棣之华陆玑曰粤李也一名雀梅一名车下李所在山皆有其华或白或赤六月中熟大如李子可食尔雅疏曰蜇螽周南作螽斯七月作斯螽一名蚣蝑一名蝽陆玑云幽州人谓之蝽箕蝗类也长而青长角长股股鸣者也或谓似蝗而小斑黑其股似瑇瑁又五月中以两股相切作声闻数十歩者是也妇德四德之首也刘向列女传首篇有母仪传】逝【一作游】水滔滔危途冉冉问药无对蒸丹不验狄服空陈弦机虚掩【言夫人以疾卒也楚辞曰波滔滔兮来迎又曰老冉冉兮既极狄服周礼褕狄阙狄之类郑注作翟雉名】郭门路转哀挽途穷陇深结雾松高聚风春兰秋菊惟始惟终
　　周大都督阳林伯长孙瑕夫人罗氏墓志铭【按夫人本姓叱罗氏叱罗协之女也周书魏恭帝三年太祖征协入朝论蜀中事乃赐姓宇文氏协既受晋公防冀得婚连帝室乃求复旧姓叱罗氏高祖许之此云罗氏省文也】
　　夫人讳某恒州代郡太平县人祖某父协周大将军南阳郡公【周书叱罗协传云建德三年高祖以协宿齿授仪同三司赐爵南阳郡公】夫人资于事亲躬奉训诫敎于宗室足闻诗礼及乎言归肃恭如事苹藻维敬纮綖是勤内位克谐中闺以睦年龄不竞霜露先侵更无延寿之杯遂阙长主之枕【汉书曰新垣平使人献玉杯刻曰主人延寿神仙传曰汉光武东廵见太山老父锄于道头上白光高数尺呼问之对曰昨有一道士敎臣作神枕枕有三十二窍二十四以应二十四气八窍应八风臣用之转少齿生】以周天和四年二月八日薨于长安之洪固乡时年二十有三某年某月日于万年县之寿里山非宋国翻为节女之陵地异荆台遂有贤妃之墓【刘向列女传曰伯姬者鲁宣公之女成公之妹也伯姬嫁于宋恭公十年恭公卒伯姬寡至景公时伯姬常遇夜失火左右曰夫人少避火伯姬曰妇人之义保傅不俱夜不下堂待保傅来也越义而生不如守义而死遂逮于火而死春秋详录其事为贤伯姬诸侯闻之莫不悼痛以为死者不可复生财物犹可复故相与防于澶渊偿宋之所防春秋善之又曰楚昭越姬者越王句践之女楚昭王之姬也昭王燕游蔡姬在左越姬在右王亲乗驷以逐遂登附社之台以望云梦之囿顾谓二姬曰吾愿与子生若此死薨若此蔡姬曰愿生俱乐死同时王顾谓史书之复谓越姬越姬对曰昔者吾先君庄王淫乐三年不聼政事终而能改卒霸天下妾以君王为能法吾先君将改斯乐而勤于政也今则不然而要婢子以死其可得乎妾闻之诸姑妇人以死彰君之义益君之宠不闻其茍以闇死为荣妾不敢闻命于是王寤敬越姬之言而犹亲嬖蔡姬也居二十五年王救陈越姬从王病在军中有赤云夹日如飞鸟王问周史史曰是害王身然可移于将相将相闻之将请以身祷于神王曰将相之于孤犹股肱也今移祸焉庸为去是身乎越姬曰大哉君王之德以是妾愿从王矣昔日之游燕乐也是以不敢许及君王复于礼国人皆将为君王死而况于妾乎请愿先驱狐狸于地下王曰昔之游乐吾戏耳若将必死是彰孤之不德也越姬曰昔者妾虽口不言心既许之矣妾死王之义不死王之好也遂自杀王薨于车中蔡姬竟不能死惠王立然后罢兵归昭王君子谓越姬信能死义】铭曰
　　毕狼建国灵武开都地接天柱山临宝符人资义烈世袭雄图【史记天官书曰毕昴间为天街其阴阴国其东有大星曰狼汉书地理志曰赵地昴毕之分野北地郡有灵武县言北魏之先开基于此也云地接天柱者按天柱有二其一是昆仑山名神异经曰昆仑之山有铜柱焉其高入天所谓天柱也围三千里周圆如削其一是汉武帝以后南岳霍山之名尔雅曰霍山为南岳郭注云即天柱山潜水所出也疏云上云江南衡地理志云衡山在长沙湘南县南张楫广雅云天柱谓之霍山地理志云天柱在庐江潜县则在江北矣本衡山一名霍山汉武帝以衡山辽旷移岳神于天柱又名天柱亦为霍故汉以来衡霍别矣按此赵地亦有霍山无天柱之名与彼为异周礼冀州其山镇曰霍山史记曰霍太山阳侯天吏地理志云河东郡彘县霍太山在东不得以赵地之霍山引庐江之天柱疑云西接昆仑为昆仑之天柱矣山临宝符者谓恒山也史记赵简子谓诸子曰吾藏宝符于恒山中往得者立为后诸子皆竞往无所得无恤曰恒山临代代可取也简子曰是知符矣遂立之言恒山代郡之地世有雄才也】葛覃维萋棠棣早盛【巳见】既安淑德爰从配命四敎宣三星克正【注巳见】霜凋桂苑风落芝田三从阙性五福伤年【谢庄月赋曰清兰路肃桂苑王子年拾遗记曰昆仑第九层山形渐小狭下有芝田蕙圃皆数百顷羣仙种耨焉列女传母师曰妇人有三从之义而无专制之行少系父母长系于夫老系于子】归安永絶言告长捐凄切郊野纡廻隰原【归安归宁也诗归寜父母又曰言告言归尔雅曰邑外谓之郊郊外谓之牧牧外谓之野下湿曰隰广平曰原公羊传云下平曰隰】风惨云愁松悲露泣朗月空嗟伤神何及【世説曰荀奉倩与妇至笃妇亡奉倩后少时亦卒刘孝标注云粲别传曰粲常以妇人才智不足论自宜以色为主骠骑将军曹洪女有色粲于是聘焉容服帷帐甚丽专房燕婉后妇病亡未殡傅嘏往唁粲粲不言而神伤嘏问曰妇人才色竝茂为难子遗才存色非难遇也何哀之甚粲曰佳人难再得顾逝者不能有倾城之异然未可易遇也悲悼不能巳己歳余亦亡亡年二十九】周仪同松滋公拓跋竞夫人尉迟氏墓志铭【魏书宗室传曰高凉王孤平文皇帝之第四子也孤孙度道武初赐爵松滋侯仍得世袭竞或其后也隋书地理志云南郡松滋县江左旧置河东郡】
　　夫人讳某河南洛阳人也【本代人其先魏之别种号尉迟部因而姓焉从魏入洛为洛阳人】祖某父大师柱国公【夫人疑即尉迟迥女也祖俟夔父迥周本纪云武帝建德元年以太傅蜀国公尉迟迥为太师】魏室丧乱经纶夷阻周朝建国匡翊揖让【按周书迥従太祖复农战沙苑皆有功孝闵践阼进位柱国大将军封宁蜀公魏室防乱谓高欢入洛孝武西迁也周祖周太祖也揖让周受魏禅也】图牒帝系即有内外之亲分裂山河仍为舅甥之国【迥传云父俟夔尚太祖姊昌乐大公主生迥迥尚魏文帝女金明公主拜驸马都尉以平蜀功封一子为公自剑阁以南得承制封拜及黜陟又迥曰吾居将相与国舅甥】夫人容范端庄仪型淑令六义观德南风有夫人之诗八卦成形东方有少女之位【诗序曰诗有六义一曰风二曰赋三曰比四曰兴五曰雅六曰颂国风召南鹊巢以下皆言夫人是南风夫人之诗也易卦传曰兑三索而得女故谓少女巽为长女居东南兑为少女居正秋在西方矣】姆母习言公宫敎业箴盥线纩佩帨茝兰【内则曰妇事舅姑左佩纷帨刀砺小觿金燧右佩箴管线纩施縏大觿木燧郑注云縏小囊也言施明为箴管线纩有之按管与盥同】年十有二适仪同拓跋竞衣其翟服既得宗妇之仪乗其鱼轩还从列国之礼【拓跋氏鲜卑索头部称代改为魏至孝文改元氏拓跋竞魏之支属也毛诗传曰车乗厌翟服则褕翟翟雉也宗妇同宗之妇也拓跋竞为魏宗室故夫人为宗妇矣左传闵二年曰归夫人鱼轩正义曰陆玑义疏曰鱼兽似猪东海有之其皮背上有斑文腹下有纯靑今人以为弓鞬步矢者也其夫虽干燥为弓鞬矢服经年海水将潮及天阴毛皆起水潮还及晴则毛复如故虽在数千里外可以知海水之潮自相感也】摽梅三实无阙其时夭桃九华能脩其政【诗序曰摽有梅男女及时也诗云摽有梅其实三兮求我庶士迨其今兮笺云此夏乡晚梅之堕落差多在者余三耳诗序桃夭后妃之所致也不妒忌则男女以正婚姻以时国无鳏民也诗云桃之夭夭毛传曰夭夭其少壮也】某年某月册拜廻洛县君【廻落疑即万俟洛营齐神武以其地名回洛城矣】母金明公主魏文帝长女春则帝女采桑秋则王姬筑馆【山海经曰宣水沦水出焉其上有桑大五十尺其枝四衢其叶大尺余赤理黄华靑树名曰帝女之桑郭璞注曰妇以主蚕故以名桑左传庄元年曰秋筑王姬之馆于外为外礼也】夫人出入主家遨游戚里濯龙园苑长门宫殿【主家公主家也汉书东方朔传曰董偃随母出入主家诗曰以遨以游汉书石奋传顔师古注曰于上有姻戚者则皆名之故名其里为戚里后汉书明德马后曰前过濯龙上见外家问起居者车如流水马如龙史记封禅书长安门注称括地志云长安门故亭在雍州万年县东北苑中后馆陶公主长门国武帝以为长门宫即此】既而膏腴美疢【一作疾】华茂伤年沉痼床帐蒸离寒暑【左传臧孙曰美疢不如恶石刘公干赠五官中郎将诗曰余瘿沉痼疾李善注云礼记曰身有痼疾説文曰痼久也诗云载离寒暑】三世之术无迨【一作乏】于医门百草之本途【疑作徒】穷于药性【礼记曰医不三世不服其药正义曰择其父子相承至三世也又説云三世者一曰黄帝针灸二曰神农本草三曰素女脉诀又云夫子脉诀若不习此三世之书不得服食其药三皇本纪神农氏作蜡祭以赭鞭鞭草木始尝百草始有医药途穷疑作徒穷】建德三年五月七日亡春秋三十昔西河女子值九节之菖蒲东海妇人得三山之芝草【西河女子西王母也抱朴子曰菖蒲须石上一寸九节紫花者尤善神仙传曰汉武帝登嵩山登大愚室石起道宫使董仲舒东方朔等斋洁思神至夜忽有仙人曰吾九疑之神也闻中岳石上菖蒲一寸九节可以服之长生故来采耳王兴闻之乃采服之不息遂得长生又神仙传麻姑谓王方平曰接待以来巳见东海三为桑田向到蓬莱水浅浅于往日防时略半也史记封禅书曰海中三神山曰蓬莱方丈瀛洲东海妇人谓麻姑也】无由再遇悲矣如何即以其年十一月十五日于京兆之北陵原龟筮告辰丘陵啓奠【礼记曰龟为卜防为筮广雅云小陵曰丘尔雅曰大阜曰陵】西临织【疑作玉】女之庙南望湘妃之坟【星经曰织女三星史记天官书云是天帝外孙戴德夏小正云七月织女西临织女之庙未详坟在京兆近华山疑作玉女诗含神雾云华山有明星玉女持玉浆得上服之即成仙道险僻不通郭璞赞曰华岳灵峻削成四方爰有神女玉浆是挹山海经曰洞庭之山帝之二女居之是常游于江渊澧沅之风交潇湘之渊郭注天帝之二女而处江为神即列仙传江妃二女离骚九歌所谓湘夫人称帝子者是也河图玉版曰湘夫人帝尧女也秦始皇浮江至湘山逢大风而问博士湘君何神博士曰闻之尧二女舜妃也死而此列女传曰二女死于江湘之间俗谓为湘君郑司农亦以舜妃为湘君説者皆以舜陟方而死二妃从之俱溺死于湘江遂号为湘夫人】呜呼哀哉乃为铭曰
　　父曰帝师母曰王姬车服不系江汉无思【言父迥为太师母为魏金明公主也诗序曰王姬下嫁于诸侯车服不系其夫又曰汉广德德广所及也文王之道被于南国美化行于江汉之域无思犯礼求而不可得也】是生令淑观礼敦诗声超宋子德茂邢姨【谓夫人之贤德也左氏传曰説礼乐而敦诗书诗曰岂其娶妻必宋之子又曰邢侯之姨】继世盛德思贤克举奠雁迎门濡【一作穤见文苑英华】苹实爼【诗云雝雝鸣雁旭日始旦郑笺云雁者随阳而处似妇人从夫故昏礼用焉自纳采至请期用昕亲迎用昏毛苌采苹传苹大苹也郑笺曰苹之言賔也释草云苹萍其大者苹舎人曰萍一名蓱今水上浮蓱也江东谓之漂音瓢左传苹蘩蕰藻之莱】奉盥如事移茵即序春冰浴蚕秋机秉杼【王子年拾遗记曰东海员峤山有冰蚕长七寸有鳞角以霜雪覆之始为茧其色五防织为文锦入冰不濡投火不燎浴蚕注见前篇月令曰促织鸣嬾妇惊故曰秋机】帝乡近亲帝城近臣濯龙亲戚平阳主人【后汉书东海公阳对曰河南帝城多近臣南阳帝乡多近亲濯龙注见本序汉书曰王太后长女号曰平阳公主后汉书曰明帝女迎封平阳公主适大鸿胪冯顺注平阳县属河东】金波廻月玉树临春【汉书曰月穆穆以金波扬雄甘泉赋曰翠玉树之靑葱】弄玉凤凰昌容紫草自此千年无人得道舜华荣曜飘零何早【列仙传曰秦穆公有女字防玉与萧史皆随凤凰飞去又曰昌容常山道人也自称殷王子能致紫草女仙传曰昌容者商王女也脩道于常山食蓬蔂根二百余年顔如二十许能致紫草鬻与染工得钱以为贫病者住来城市世世见之尝行日中不见其形或云昌容能练形者也忽冲天而去神仙传彭祖曰得道者耳非仙人也诗顔如舜华毛苌曰舜木槿也】渭水北原平陵故园才通谷口即望寒门【谓于京兆之北陵原也汉书地理志曰扶风渭城故咸阳又平陵县昭帝置三辅黄图曰秦始皇都咸阳渭水贯都以象天汉地理志曰谷口属左冯翊史记汉武纪曰所谓寒门者谷口也索隠曰服防云寒门黄帝所仙之处小顔曰谷口山之谷口汉时为县今呼为冶谷去甘泉八十里盛夏凛然故曰寒门】吁嗟此地去矣归魂孟冬十月长松九年亲賔掩泪凄怆何言【江淹别赋曰亲賔兮泪滋】
　　周骠骑大将军开府仪同三司冠军伯柴烈李夫人墓志铭
　　夫人讳某陇西狄道人也周有柱史夫子以之犹【一作见】龙【史记曰老子者楚苦县厉乡曲仁里人也姓李氏名耳字伯阳谥曰聃周守藏室之史也孔子适周问礼于老子去谓弟子曰老子其犹龙邪又张汤传曰老子为柱下史即藏史之柱下因以为官名】汉有将军宛城以之输马【汉书曰太初元年以李广利为贰师将军至贰师取善马又大宛传张骞曰大宛在匈奴西南汉正西去汉可万里其俗多善马马汗血其先天马子也】复有西入上书仍为秦王之相【史记曰李斯者楚上蔡人也西説秦王秦王拜斯为客卿防议逐客斯亦在逐中乃上书秦王除逐客之令复李斯官卒用其计谋官至廷尉二十余年竟并天下尊主为皇帝以斯为丞相】东向问计即是韩王之师【史记韩信传曰信与张耳以兵数万欲东下井陉击赵赵王成安君陈余聚井陉口号称二十万广武君李左车説成安君曰闻汉将韩信渉西河虏魏王禽夏説新喋血阏与今乃辅张耳议欲下赵此乗胜而去国逺闘其锋不可当愿足下假臣竒兵三万人从间路絶其辎重足下深沟高垒坚营勿与战彼前不得鬪退不得还吾竒兵絶其后使野无所掠不至十日而两将之头可致于戏下否必为二子所禽矣成安君不听韩信使人间视知不用还报则大喜及破赵军斩成安君禽赵王歇乃令军中毋杀广武君有能生得者购千金于是有防广武君而致戏下者信乃解其缚东向坐西向对师事之复从其防】父宜使持节大将军南北二华州刺史顺阳郡公魏武皇帝之长舅也【隋书地志曰冯翊郡后魏置华州上郡后魏置东秦州后改为北华州荆州舂陵郡湖阳县后魏置顺阳郡北史魏孝武帝纪曰帝讳脩字孝则广平文穆王懐之第三子也母曰李氏】穰侯魏冉居咸阳之宫曲阳王根借明光之殿语其贵戚差足拟伦论其揖让彼多惭德【史记曰穰侯魏冉者秦昭王母宣太后弟也宣太后二弟其异父长弟曰穰侯姓魏氏名冉自惠王武王时任职用事武王卒诸弟争立惟魏冉能立昭王昭王即位以冉为将军衞咸阳诛季君之乱封于穰号曰穰侯汉书曰成都侯王商尝病欲避暑从上借明光宫后又穿长安城引内澧水注第中大陂以行船立羽盖张周帷楫濯歌上幸商第见穿城引水意恨内衔之未言后微行出过曲阳侯第又见园中土山渐台似类白虎殿于是上怒以让车骑将军音商根兄弟欲自黥劓谢太后上闻之大怒音籍藁请罪商等皆负斧质谢罪上不忍诛然后得巳久之平借明光宫本王商事此云王根按本文论外戚之奢汉书根商连文故通用之言比之古人魏冉王根俱为贵戚而李宜有揖让之德也】夫人幼而聪敏早闻令淑彤【一作箴】管有美贤才见称【左氏传曰静女之三章取彤管焉杜预曰彤管赤笔管也】弄其纸笔惧失诸兄之意翦其龆龄畏伤王母之心【魏志曰甄后少喜书常用诸兄笔砚袁宏后汉纪曰和熹皇后邓训女也后年五嵗祖母为翦髪老人目瞑并中后额忍痛不言一额尽伤左右怪而问之后曰太夫人慈恩为断髪难伤老人意故忍之耳】年十有一出适骠骑大将军开府仪同柴烈烈以上将颁朔【一作领胡】中台受任军国忠勤规模繁总【汉书天文志曰斗魁戴筐六星曰文昌宫一曰上将魁下六星两两而比名曰三台】夫人辅佐君子言容匡赞増耀三星钦明四德授巾沃盥有谨于事姑断织停机无忘于训子保定二年册授大夏县君既以夫尊又云子贵乃迁顺阳改郡君夫人之邑或用乡名小君之号多从夫秩典册光临足称荣宠【汉书外戚传曰武帝即位封皇太后母臧儿为平原君武帝封王太后在民间时所生女金氏为脩成君宣帝制诏御史赐外祖母号为博平君东观汉记曰邓皇后太夫人为新野君王隠晋书曰武帝封羊祜妻夏侯氏为万歳乡君按柴烈李夫人封大夏县君乡名如此类也礼记曰妇人无爵从夫之爵】本有风气之疾频年增动略多枕卧飞龟之散遣疾无征画龙之符流年不验【抱朴子曰灵宝经有正机平衡飞龟授袟凡三篇皆仙术也又曰或丙午日日中时作燕君龙虎符歳符歳易之是也】以今建德四年三月日薨于馆舎春秋四十九即以其年八月日于长安之洪渎原神光离合尚在河湄云气徘徊犹归楼下【洛神赋曰神光离合乍隂乍阳小雅巧言云居河之湄尔雅云水草交曰湄高唐赋王问王曰此何气也玉对曰所谓朝云者也】呜呼哀哉乃为铭曰
　　上书秦相立功汉将陇水分流秦川遥望【秦相李斯汉将李广利也陇水秦川言夫人为陇西人也汉书地理志曰陇西郡秦置应劭曰有陇坻在其西也三秦记陇水歌有遥望秦川之句】秋陆俗勇金行地壮广武军中安平河上【言李氏世居陇西西方金行之气代有名将也续汉书曰日行西陆谓之秋后汉书西羌论序曰性坚刚勇猛得西方金行之气焉西征记曰三皇山或谓三室山山上有二城东者曰东广武西者曰西广武各在山一头相去二百余步其间隔深涧汉祖与项籍语处后汉郡国志曰安平国故信都信都有绛水滹沱河又王霸传曰光武至下曲阳闻王郎兵在后从者皆恐及至滹沱河光武令霸往视之诡曰冰坚可渡官属皆喜遂前比至河河冰亦合乃令霸防度未毕数骑而冰解光武谓霸安吾众得济免者卿之力也】妻者齐也谓嫁曰归三星夜照百两朝飞【白虎通曰妻者齐也与夫齐体自天子下至庻人其义一也毛诗传曰妇人谓嫁曰归三星百两注巳见】褕翟有典容礼无违台庭等秩【一作列画】侯【一作秩】服同衣【周礼内司服有褕狄郑注云狄当为翟翟雉名褕翟画揺者昏礼注云妇容婉娩台庭等秩侯服同衣者谓从夫秩也天官书曰魁下六星名三台周礼九服一侯服柴烈为开府仪同冠军伯是上应台阶职居侯服矣】子奉母仪夫闻家政七族承和九闺连庆【汉书邹阳曰荆轲湛七族张晏曰七族上至曾祖下至曾孙】纷帨恭肃温凊孝敬杼秉秋成蚕随春令【内则曰妇事舅姑左佩纷帨曲礼曰凡为人子之礼冬温而夏凊宋均曰促织立秋女功急故趣之周礼郑注曰蚕为龙精月值大火则浴其种月令曰季春之月蚕事既登】年华未落电影先过徒餐日气空饮天河【楚辞曰餐六气而饮沆瀣兮漱正阳而含朝霞保神明之清澄兮精气入而麤秽除王逸曰餐吞日精食元符也陵阳子明经曰春食朝霞者日始出赤气也秋食沦汉者日没后赤黄气也冬食沆瀣者北方夜半气也夏食三阳者南方日中气也荆楚歳时记曰汉武帝令张骞使大夏寻河源乗槎经月而至一处见一女子织一丈夫牵牛饮河渚织女取支机石与骞而还后为东方朔所识】星凋玉井月捐金波虞渊浴日薤露哀歌【后汉书郎顗传曰夜有白气从西方天苑趋左足入玉井注云天官书参星下四小星为玉井汉书曰月穆穆以金波淮南子曰日出旸谷入于虞渊崔豹古今注曰薤露蒿里送哀歌也出自田横门人横自杀门人伤之而作悲歌言人命如薤上露易晞灭至李延年乃分为二曲薤露送王公贵人蒿里送士大夫庶人使挽逝者歌之俗呼为挽歌】寂寞虚奠荒凉象设幽陇龟封重泉蚁结【酉阳杂爼曰临邑县北有华公墓碑龟寻失惟趺龟存焉石赵世此龟常负碑入水有伺之者因呌呼龟走坠折碑焉檀弓曰蚁结于四隅殷士也郑注曰画褚于四角其文如蚁之行往来相交错蚁蚍蜉也殷之蚁结如画文蛇】秋色凄怆松声断絶百年何防归于此别
　　彭城公夫人尔朱氏墓志铭
　　【后汉郡国志徐州彭城国高祖置古大彭邑也彭城公姓氏未详此篇及下东平李夫人志皆非子山之作按王序开府文集二十巻及隋经籍志称二十一巻今并不传近本皆出文苑英华英华列此二篇于子山诸志之后此篇失名次篇称前人后人采英华成集误为庾作又篇内上元元年及下篇永淳二年皆唐高宗年号下篇烱沗为詹事司直明是杨烱之作也初唐四杰去庾最近余喜其文似开府遂不忍去因附注释且证其集非周隋旧本昔中郎虎贲貌似者犹或爱之矧盈川之文江河万古在所不废者也】
　　夫人尔朱氏河南洛阳人也【北史尔朱荣传曰世为部落酋帅其先居尔朱川因为氏焉尔字或作】若夫阴山表里冲北斗之玑衡瀚海弥纶直西街之毕昴【史记曰赵武灵王北破林胡筑长城自代竝阴山索隠曰徐广云西安县县北有阴山在河南阳山北也正义曰括地志云阴山在朔州北塞外突厥界左氏传曰表里山河天官书曰北斗七星所谓璇玑玉衡以齐七政索隠曰春秋运斗极云斗第一天枢第二璇第三玑第四权第五衡第六开阳第七揺光第一至第四为魁第五至第七为杓合而为斗马融云玑浑天仪可转旋故曰玑衡其中横防以璇为玑以玉为衡盖贵天象也郑注大传言浑仪其中防为璇玑外为玉衡者是也汉书霍去病传曰登临瀚海如淳曰瀚海北海名也周易曰故能弥纶天地之道史记天官书曰西宫也毕间为天街其阴阴国其阳阳国正义曰天街三星在昴毕间主国界街南谓华夏之国街北为翟之国土金守胡兵入也按汉国界在赵代之间阴山瀚海皆匈奴地也北魏是其子孙后建都洛阳抚有中夏是西街毕昴冲于北斗玑衡矣尔朱氏世为部落酋帅故称之也】四时衔火烛龙开照地之光六月搏风大鹏运垂天之翼【山海经曰西北海之外有神人而蛇身而赤其眼及晦视乃明不食不寝是烛九阴是谓烛龙炬可以照明庄子曰鹏之背不知其防千里也怒而飞其翼若垂天之云又云鹏之徙于南防也水击三千里抟扶揺而上者九万里以六月息者也】由是奄有京县遂荒中土车书礼乐三王之损益可知将相公侯百代之山河不殒【言尔朱氏从魏入洛帝业既成遂世为卿相也北史云尔朱羽健魏登国初为领人酋长率契胡武士从平晋阳定中山拜散骑常侍以居秀容川割方三百里封之长为世业健羽子郁德郁德子代勤继为酋长代勤太初敬哀皇后舅也以外亲兼征伐有功厯肆州刺史封梁郡公】祖敞【隋书列传曰尔朱敞字干罗秀容契胡人尔朱荣之族子也父彦伯官至司徒博陵王】隋仪同三司金紫光禄大夫岐同金申信临徐七州总管兵【一作藩】部尚书金【一作邉】城郡开国公天列尚书之星地标光禄之塞【隋书本传高祖受禅改封边城郡公黔安蛮叛命敌讨平之师旋拜金州总管政号明肃吏民惧之后以年老乞骸骨赐二马轺车归河内卒于家时年七十二天文志曰门内东南维五星曰尚书主纳言夙夜咨谋龙作纳言此之象也汉书曰单于自请愿留居光禄塞下应劭曰光禄勲徐自为所筑也敞为金城郡公故云】出身万里知吕岱之元勲专命一方识刘之重寄【吴志曰吕岱字定公广陵海陵人也清身奉公所在可述初在交州厯年不饷妻子饥乏权闻之叹息以让羣臣曰吕岱出身万里为国勤事家门为困而不早知股肱耳目其责安在于是赐钱米布绢歳有常限晋书曰刘字和季沛国相人也为镇南将军都督荆州诸军事张昌作乱遣军讨斩之悉防其众时荆州守宰多阙请补选帝从之乃叙功铨德随才补授甚为论者所称毎有兴废手书守相丁宁欵密所以人皆感悦争赴之咸曰得刘公一纸书贤于十部从事】父休最【北史隋书作朂】隋左千牛备身朝散大夫齐王府司马袭封爵金【一作边】城公大夫称伐诸侯胙土【左传臧武仲曰大夫称伐又众仲曰胙之土而命之氏】淮仙致雨仍攀桂树之山楚客临风更入芙蓉之水【淮仙淮南王刘安也安封于淮南学神仙之术故称淮仙楚客屈原宋玉也屈宋楚人故云楚客淮南王安招隠士曰桂树丛生兮山之幽又云攀援桂树兮聊淹留离骚曰集芙蓉以为衣又云采薜茘兮水中搴芙蓉兮木末又云因芙蓉而为煤兮惮褰裳而濡足王逸曰芙蓉莲华也言最为齐王府司马犹八公之在淮南屈宋之事楚王也】夫人玉台贞气金河仙【一作灵】液【汉书天马歌曰游阊阖观玉台应劭曰玉台上帝之所居金河仙液比西王母也西王母亦称金母居昆仑山昆仑为河水之源故云金河矣】蔡中郎之女子早听色丝谢太傅之闺门先扬丽则【世説曰魏武尝过曹娥碑下杨脩从碑背上见题作黄绢幼妇外孙虀臼八字魏武谓脩曰解不答曰解魏武曰卿未可言待我思之行三十里魏武乃曰吾已得令脩别记所知脩曰黄绢色丝也于字为絶幼妇少女也于字为妙外孙女子也于字为好虀臼受辛也于字为辞所谓絶妙好辞也魏武记之与脩同乃叹曰我才不及卿乃觉三十里异苑曰陈留蔡邕避难过吴读曹娥碑文因刻石旁作八字曰黄绢幼妇外孙虀臼后汉书陈留董祀妻者同郡蔡邕之女也名琰字文姬博学有才辩又妙于音律晋书曰谢安幼有公辅之望处家常以仪范训子弟及薨赠太傅】彭城公发源殷伯承家汉相【言彭城公先世在殷为侯伯在汉为丞相也】山川气候彰白武于臯繇象纬休征下苍龙于曼倩【白武白虎也史记曰西方七星白虎宿也淮南子曰西方金也其神为太白其兽白虎尚书臯陶作士按此知彭城公为刑官也淮南子曰东方木也其神为歳星其兽苍龙高诱曰木色苍苍龙顺其色也东方朔别传曰东方朔小名曼倩未死时谓同舎郎曰天下人无能知朔知朔者惟太王公耳朔卒后武帝得此语即召太王公问之曰尔知东方朔乎公对曰不知公何所能曰颇善星厯帝问诸星皆具在否曰诸星具独不见歳星十八年今复见耳帝仰天叹曰东方朔生在朕傍十八年而不知是歳星哉按象纬休征下苍龙于曼倩者苍龙歳星曼倩方朔小字明是东方朔为歳星事汉书云东方朔字曼倩平原厌次人自公孙以下或至公卿朔常为朗与枚臯郭舎人俱在左右诙啁而已终不见用上云白武臯陶是彭城公已为刑官此引曼倩非谓职官明矣疑谓方朔有割肉细君之事为下文鸣雁飞皇夫妇张本矣】三星照夜伫稽鸣雁之期七日秉秋坐廌飞皇之兆【诗曰绸缪束薪三星在天毛传三星参也郑笺曰三星心星也心有尊卑夫妇父子之象又为二月之合宿故嫁娶者以为候焉按昏姻六礼皆用雁故曰鸣雁之期左传懿氏卜妻敬仲诗云凤凰于飞故曰飞皇之兆】夫人年甫十八遂归于我巫山南眺逢暮雨于瑶姬华岳西临降明星于玉女【水经注曰郭景纯云丹山西即巫山帝女居焉宋玉所谓天帝之季女名曰瑶姬未行而亡封于巫山之台精魂为草实为灵芝所谓巫山之女高唐之姬旦为行云暮为行雨朝朝暮暮阳台之下旦早视之果如其言故为立庙号朝云焉诗含神雾曰华阴山上有明星玉女持玉浆得上服之即成仙道险僻不通郭璞赞曰华岳灵峻削成四方爰有神女玉浆是浥又按集仙録明星玉女者居华山服玉浆白日升天玉女祠前有五石臼号曰玉女洗头盆】动合诗礼言成轨则晨昏展敬事极于移天苹藻洁诚义申于中馈【仪礼曰夫者天也杜预曰妇人在室则天父出则天夫诗曰于以采苹于以采藻毛传曰苹大蓱也藻聚藻也郑笺曰苹之言賔也藻之言澡也妇人之行在柔顺自洁清故取名以为戒周易曰无忧累在中馈】女郎砧石响明月而思秋风织妇【一作女】机床听寒蛩而催络纬【水经注曰汉水南有女郎山山上有女郎冢逺望山坟嵬嵬状高及即其所裁有坟形山上直路下出不生草木世人谓之女郎遒下有女郎庙及捣衣石言张鲁女也有小水北流入汉谓之女郎水又述异记曰捣衣山一名灵山在琅邪郡山南絶险岩有方石昔有神女于此捣衣其石明莹谓之玉女捣练砧崔豹古今注曰蟋蟀一名吟蛩一名蛩秋初生得寒则鸣济南呼为嬾妇又云莎鸡一名促织一名络纬一名悉蚿一名促织一名纺绩促织谓鸣声如急织络纬谓其鸣声如纺绩也】用曹大家之明训守宋伯姬之贞节【后汉书曰扶风曹世叔妻者同郡班彪之女也名昭字惠班一名姬博学高才世叔早卒有节行法度兄固着汉书其八表及天文志未及竟而卒和帝诏昭就东观藏书阁踵而成之帝数召入宫令皇后诸贵人师事焉号曰大家作女诫七篇有助内训刘向列女传曰伯姬者鲁宣公女成公之妹也其母曰缪姜嫁伯姬于宋恭公十年恭公卒伯姬寡至景公时伯姬尝遇夜火左右曰夫人少避火伯姬曰妇人之义保傅不俱夜不下堂待保傅来也越义而生不如守义而死遂逮于火而死春秋详録其事为贤伯姬以为妇人以贞为行者也伯姬之妇道尽矣按此二语是彭城公已卒夫人其妇也】加以心依八觉理防三空【加以以下言夫人奉佛教也八觉言佛八种觉悟也有八大人觉经经云八大人觉亦名八生法一道当少欲多欲非道二道当知足无厌非道三道当闲静乐众非道四道当自守戏笑非道五道当精进懈怠非道六道当专念多忘非道七道当定意乱意非道八道当智慧愚痴非道也般若经云三空一人空二法空三俱空僧肇维摩经注序曰道越三空非二乗所议】游智刃于檀林泛仙舟于法海【王巾头陀寺碑文曰智刃所游日新月故观佛三昧经曰伊兰与栴檀生末利山中伊兰臭牛头旃檀上妙之香説文云丛木曰林功徳施论云如欲济川先应取筏至彼岸巳舍之而去此云仙舟即郭璞云水中筏也乂大论云波罗伽秦言度彼岸华严云以波罗密船于生死流中不依此岸不着彼岸不住中流而度众生无有休息维摩经曰当礼法海德无边】防神独照默言象而无施空有兼忘束荃蹄而不用【周易曰知防其神乎后汉书西域传论曰详其清心释累之训空有兼遣之宗道书之流也注云不执着为空执着为有兼遣谓不空不有虚实两忘也维摩诘曰我及湼槃此二皆空老子云常无欲以观其妙常有欲以观其徼故曰道书之流也庄子曰筌者所以得鱼也得鱼而忘筌蹄者所以得兎也得兎而忘蹄言者所以得意也得意而忘言吾焉得夫忘言之人而与之言哉】人生天地寿非金石银台窃药想奔月而何年金殿【一作玉釡一作金釡】煎香思反魂而无日【淮南子曰姮娥羿妻羿请不死之药于西王母姮娥窃药以奔月中张衡思赋曰聘王母于银台注云银台仙人所居也述异记曰聚窟州有返魂树伐其根心于玉釜中煑取汁又熬之令可丸名曰金精香或名振灵丸或名反生香或名却死香死尸在地闻气即活王子年拾遗记曰汉延和三年春武帝定西胡月支国王遣使献香四两大如雀卵黒如桑椹帝以香非中国所乏以付外库至始元元年京城大疫死者大丰帝取月支神香烧之于城内其死未三日者皆活香气经三月不歇帝信神香乃秘录余香一日函检如故而失神香也此香出于聚窟州人鸟山山多牛吼闻之者心振神骇伐其木根于玉釡中者取汁更以微香熟煮之如黒饴状令可丸名为惊精香或名振灵丸或名返生香或名振檀香或曰却死香一种六名斯皆灵物也】以某年月日终于平康【一作原】里之私第越上元三年十月二十日合于城南之毕原礼也【按上元唐高宗年号也旧唐书高宗纪云改咸亨五年为上元元年】齐侯寝侧杜氏阶前对文王之毕原用周公之合【晏子春秋曰景公成路寝之台逢于何遭防遇晏子于途再拜乎马前晏子下车挹之曰子何以命婴也对曰于何之母死兆在路寝之台牖下愿请命合骨晏子入白公公作色曰自古及今子亦尝闻请合人主之宫者乎对曰古之人君不夺生人之居不践死人之墓故未尝闻请人主之宫也且婴闻之生者不得安命之曰畜忧死者不得命之曰畜哀畜忧者怨畜哀者危君不如许之公曰诺逢于何其母于路寝之台牖下檀弓曰季武子成寝杜氏之在西阶之下请合焉许之武子曰合非古也自周公以来未之有改也马融曰毕文王墓地名】偃松千古长无寡鹤之悲文梓百寻还见双鸳之集【抱朴子曰千树之松有如偃盖王褒洞箫赋曰孤雌寡鹤娱优乎其下列异传曰宋康王埋韩冯夫妇宿昔文梓生有鸳鸯雌雄各一恒栖树上声音感人又述异记云吴黄龙中吴郡海盐有陆东美妻朱氏亦有容止夫妻相重寸步不相离时人号为比肩人夫妇云皆比翼恐不能佳后妻卒东美不食求死家人哀之乃合未一歳冡上生梓树同根二身相抱而合成一树毎有双鸿常宿于树下权闻之嗟叹封其里曰比肩墓又曰双梓后子与妻张氏虽无异亦相爱慕吴人又呼为小比肩】其铭曰合非古周公所存【谢惠连祭古冢辞本礼记】死生千载棺椁双魂【谢惠连祭古冢文曰还祔双魂】野旷风急天寒日昏烟霾杳嶂雾失遥村【诗云终风且霾毛传曰霾雨土也释天云风而雨土为霾孙炎曰大风扬尘土从上下也】纪黄绢之碑表对靑松之墓门【黄绢注见本序潘岳寡妇赋云长松萋萋兮振柯又云墓门兮肃肃】
　　伯母东平郡夫人李氏墓志铭
　　【夫人唐常州刺史杨德裔之妻杨烱之伯母也按文苑英华杨烱有常州刺史杨公墓志铭集作伯父东平杨公其畧云公讳德裔字德裔农华阴人也即常州刺史华山公之元孙左衞将军武安公之长子也封东平公防勲上柱国知夫人杨烱伯母篇内烱沗为詹事司直是篇亦盈川之文也】
　　夫人姓李氏陇西狄道人也自凉武昭王以后一门三公为四海着族国史家牒详之矣【晋书曰凉武昭王暠字盛小字长生陇西成纪人姓李氏汉前将军广之十六世孙也广曾祖仲翔汉初为将军讨叛羌于素昌素昌乃狄道也众寡不敌死之仲翔子伯考奔防因于狄道之东川遂家焉世为西州右姓初署谷效令叚业僭称凉王进盛持节都督凉兴诸军事镇西将军领防西校尉隆安四年六郡推为凉公薨年六十七国人上谥曰武昭王墓曰建世陵庙号太祖子歆字士业凉后主盛以安帝隆安四年立至宋少帝景平元年灭据河右凡二十四年旧唐书高祖本纪云其先陇西狄道人凉武昭王暠七代孙也夫人为凉武昭王之后与国同乗矣】祖充颍后周大将军消州刺史流江郡公【隋书地理志云宕渠郡流江后魏置县及置流江郡】考明皇朝上仪同【阙】　济三州刺史成纪县男【隋志云天水郡成纪县旧废后周置】出入三朝剖符分竹【汉书文帝纪曰二年九月初与郡守为铜虎符竹使符应劭曰铜虎符第一至第五发兵遣使符合乃听之竹使符以竹箭五枚长五寸镌刻篆书亦第一至第五也説文云符信也汉制以竹长六寸分而相合】秦陇河济之地人到于今称之天下士大夫知与不知莫不想望其风采【汉书李广传曰百姓知与不知老壮皆为流涕】夫人生而纯深幼而恭敬长而敦睦成而和惠年及初笄甫归于我【内则曰十有五年而笄】执箕箒奉舅姑人不间于娣姒妾媵之年闺门之内穆如也故宗党推其令问乡闾以为美谈【周礼二十五家为闾四闾为党五族为党五党为州五州为乡】东平公守清白之基逢太平之日【东平本汉时国汉书地理志云故梁国宣帝甘露二年为东平国】辟命交至声闻于天【诗小雅鹤鸣之词也】制【集作诏】征尚书郎迁御史中丞出为棣曹恒常四州刺史【杨常州墓志云诏征尚书郎御史中丞謇謇谅直有王臣之节寻以公事去官复拜饶州括州越州都督三州长史在防稽引陂水溉田数十顷人获其利于今称之焉迁棣曹恒常四州刺史厯政清白为当时所重】夫人辅佐君子聿修内政平旦纚笄则有君臣之严沃盥馈食则有父子之敬报友而行则有兄弟之道受期必诫则有朋友之信其妇德也如此【高诱淮南注云旦明平旦也内则曰妇事舅姑鸡初鸣咸盥漱栉縰笄总衣绅郑注云縰韬发者也又士冠礼注云纚一幅长六尺足以韬发而结之矣又内则云进盥少者奉槃长者奉水请汏盥盥卒授巾郑康成曰娣姒犹兄弟也】厯职中外声名借甚和其琴瑟正其邦家者夫人与有力焉盖尝喟然而言曰古者卿之内子为大带命妇成祭服社而献功可不朂哉可不朂哉【礼器曰太庙之内敬矣君亲制祭夫人荐盎君亲割牲夫人荐酒卿大夫从君命妇从夫人】由是服澣濯之衣躬纺绩之事【葛覃诗序曰服浣濯之衣郑笺曰澣谓濯之耳衣谓襆以下至褖衣列女传仲尼曰季氏之妇不淫矣诗曰妇无公事休其蚕织言妇人以织绩为事休之非礼也】筐筥锜釡之噐【见左传】所以执其劳苹蘩蕰藻之菜【见左传】所以明其德【左传杜注曰方曰筐圆曰筥无足曰釡有足曰锜筐丘方反筥九吕反锜其绮反筐筥皆噐也苹大防也蘩皤蒿蕰藻聚藻也蕴纡粉反防蒲丁反皤蒲多反白蒿也】非夫博文逹礼贞婉听从者孰能与于此乎【内则曰姆教婉娩听郑注云婉谓言语也娩之言媚谓容貌也婉纡晚反】及公乞骸告老退归初服夫人年逾耳顺视听不衰每献歳发春日南长至【楚辞曰献嵗发春兮泊吾南征左传庄二十九年曰日南而毕杜预曰日南至微阳始动故土功息又僖五年传曰五年春王正月辛亥朔日南至杜云周正月十一月冬至之日日南极正义曰日之行天有南有北常立八尺之表以景之短长夏至之景尺有五寸日最长而景最短是谓曰比至也自是以后日稍近南冬至之景一丈三尺日最短而景最长是谓日南至也冬至者十一月之中气中气者月半之气也月朔而得中气是必前月闰月令曰仲夏之月日长至正义曰长至者谓此月之时日长之至极太史漏刻夏至画漏六十五刻夜漏三十五刻是日长至也】羣从子弟称觞上寿者动至数十百【集无此字】未尝不劝【一作欢】言善诱借以温顔侃侃焉訚訚焉有孟母之风焉有敬姜之诲焉【公乞骸至诲焉　杨常州墓志云于是览先贤之言知止足之分罢归初服告老私庭乃率羣从子弟营别业于宜城神乡之望仙里其制宅也宗庙为先廐库为后喟然而言曰古人所谓歌于斯聚国族于斯者吾知之矣刘向列女传曰邹孟轲之母号孟母孟子长学六艺成大儒之名君子谓孟母善以渐化谓孟母知人母之道谓孟母知礼而明于姑母之道谓孟母知妇道又曰鲁季敬姜莒女也号戴已鲁大夫公文穆伯之妻文伯之母季康之从祖叔母也博逹知礼穆伯先死敬姜守飬文伯备于敎化】维永淳元年秋八月旁死魄寝疾弥留终于华阴之望仙里享年八十有一【按杨常州墓志公以文明元年夏四月薨于正寝春秋八十有五此云夫人以永淳元年终永淳二年高宗崩太子立为道元年道二年改朔元年二月天后废帝为庐陵王立豫章王为帝改元文明夫人先公二年卒尚书武成曰惟一月壬辰旁死魄孔传曰旁近也月二日死魄正义曰朔是死魄故月二日近死魄魄者形也谓月之轮郭无光之处名魄也朔后明生而魄死望后明死而魄生律厯志云死魄朔也生魄望也顾命云惟四月哉生魄传云始生魄月十六日也月十六者为始生魄是一日为始死魄二日近死魄也按此知夫人以永淳元年八月二日卒也】冬十一月一日丙辰迁窆于永丰乡之平原从先兆也【杨常州墓志云越垂拱元年春二月某日与夫人陇西李氏合于某原逺近防千余人操笔而为诔者以百数盖迁窆也此云永淳之冬时东平公尚存矣】东平公抚存怀旧用痛悼于厥心逺近咸集宗亲毕防生荣死哀其此之谓矣是日也皇太子监守长安烱忝为詹事司直【按此知为杨烱之作也旧唐书杨烱传云烱俄迁詹事司直按传仪鳯中授此职此云永淳之冬炯巳为詹事司直矣左传里克曰太子奉冡祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也汉书曰詹事秦官掌皇太子家】不获就展【集作展哀】防次陪奉灵輀【仪礼郑注云次倚庐也也説文曰輀防车也】荐李颙之文庻同潘岳之诔【隋书经籍志有晋李颙集十巻録一巻晋书潘岳辞藻絶丽尤善为哀诔之文】呜呼哀哉乃为铭曰
　　高岳之上浮云翔兮函谷之外直气扬兮【言李氏为西州右姓也高岳谓西岳也陇右在西皆西岳所镇函谷关名盐铁论云秦左殽函右陇阨西都赋云左据函谷二崤之阻右界褒斜陇首之险是陇坻在函谷之西也】建功北狄讨西羌兮受封南郑家素昌兮【建功北狄讨西羌者言凉武昭王为镇西将军领防西校尉推为凉公遂据河右也受封南郑家素昌者言凉后主歆字士景子重耳国亡奔宋为汝南太守后魏安南将军豫州刺史也素昌地名即狄道注见本序言家于陇西狄道也】于赫祖考为龙光兮牧州典郡佩银黄兮【谓祖充頴考明竝为刺史也诗云为龙为光汉书百官公卿表曰绥和元年改刺史为牧银印靑绶云银黄者银谓印黄谓绶也汉官仪绶有黄赤綘緑五采汉名臣奏云大司空朱浮奏曰乗与绶五采何黄多也可更用赤丝为地】降生淑质秉祯祥兮苕华菊茂兰若芳兮【言夫人生而令淑也】我有懿德如珪璋兮求之卜筮鸣凤凰兮【诗云好是懿徳又云如珪如璋左氏传曰初懿氏卜妻敬仲其妻占之曰吉是谓鳯凰于飞其鸣锵锵】君子至止玉环锵兮室家好合琴瑟张兮【诗云君子至止説文曰环璧也肉好若一谓之环诗云妻子好合如鼔瑟琴又云宜尔室家】执其麻枲供衣裳兮羞其馈食澄酒浆兮【礼记内则曰执麻枲治丝织纴组紃学女事以共衣服观于祭祀纳酒浆笾豆菹醢礼相助奠枲思里反紃音廵正义曰麻枲以下为妇功也】诸姑伯姊穆温良兮姨姒叔妹欢未央兮公之出门牧守四方兮夫人之化德洋洋兮【言东平公为刺史夫人修其内政也】公之告老返维桑兮闺门之内道弥彰兮【言东平公乞骸归里夫人敦睦亲族也】正月上日南至长兮子孙欢庆各称觞兮【尚书曰正月上日受终于文祖孔传曰上日朔日也按东平公无子此云子孙谓诸子诸孙即羣从子弟也杨常州墓志云一子令珍早亡朝夕温凊者四女公慨然有防明之痛因不豫遂留遗命以弟之子神毅为后】宋公【集作云】孟母鲁季姜兮匪怒伊敎由旧章兮【宋公疑谓宋恭公之妻宋伯姬也列女传曰伯姬者鲁宣公之女成公之妹也其母曰缪姜嫁伯姬于宋恭公三月庙见伯姬以恭公不亲迎不肯听命宋人告鲁鲁使李文子如宋致命于伯姬既嫁十年恭公卒尝夜遇火保传未至守义而死孟母季姜注见本序匪怒伊教者如宋姬之疾不亲迎孟母之以刀断织季姜之戒淫慎微皆匪怒而为敎也诗云率由旧章】方期高举登紫房兮谁谓不宜【集作防黙】掩堂兮【清虚真人歌曰凝祌泥丸内紫房何蔚炳傅七哀诗曰杳杳三泉室防防夜堂】肃肃松槚郁成行兮沉沉厚夕【集作穸】终不兮【任昉范始兴表云松槚成行左氏传曰惟是春秋窀穸之事杜注曰窀厚也穸夜也厚夜谓埋也窀张伦反一徒门反穸音夕】















　　庾子山集巻十六
</div>
    <div class="pagination">
<a href="庾子山集_page14.html">上一页</a><span>...</span><a href="庾子山集_page10.html">10</a><a href="庾子山集_page11.html">11</a><a href="庾子山集_page12.html">12</a><a href="庾子山集_page13.html">13</a><a href="庾子山集_page14.html">14</a><span class="current-page">15</span>
    </div>
    <div class="pagination"><a href="index.html">返回目录</a></div>
</body>
</html>
