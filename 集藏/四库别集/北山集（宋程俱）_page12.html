<!DOCTYPE html>
<html>
<head>
    <meta charset="UTF-8">
    <title>北山集（宋程俱） - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋程俱） - 第 12 页/共 29 页</h1>
    <div class="content">　　昭空初涌玉芙蕖惊起霜林尾毕逋托宿一枝翻自失倦飞三匝正相呼
　　山中次叶翰林韵五首
　　四山松桂拥髙寒腊尽隂崖雪未干发石开林穷鸟道披榛寻壑见鲵桓
　　绕舍萧森碧玉椽西丘桑苎逺相连东山一为苍生起付与幽人枕石眠
　　步寻芳草坐班荆照眼林泉动客情安得长年专一壑北窗髙卧更何营
　　李郭一舟知谩与羊求三径可无人他年午桥穷胜事应许幅巾来卜邻
　　雨余云气渺三江松月徘徊拂夜窗坐对县河泻千古故知难并陇头泷
　　七夕六首
　　阿母云车下建章茂陵秋草竟荒凉汉庭卿相如麻苇只数窥陛防郎
　　缑氏山头白鹤飞山川良是昔人非翛然脱屣人间世不独辽东丁令威
　　胥门老蔡定凡仙防有神人与作縁自笑尘容滞穷骨不如鸡犬上青天
　　腹中书籍虽无几可奈多知作病何正欲扫除无复理聊将犊鼻挂庭柯
　　织女机边天汉流盈盈脉脉望痴牛未应乞巧能如愿咫尺星桥不自由
　　乘槎吾欲问天孙荣悴宁当巧拙论富贵可求难自强五穷那肯置迷魂
　　江仲嘉行邑将归见寄絶句次韵八首
　　肮脏江公故不羣八关三窟断知闻喜谈狗马从无鬼独抱冰霜似此君
　　常嫌小知漫闲闲旷度萧然只爱闲不借黄梁留客醉严关三鼓欵铜镮
　　若下余杯一望间不辞山上复加山孟嘉固是盛徳士犀首何能终日闲
　　劝农行稼亦看山牛骥何妨共一闲应笑云亭老颇僻背崖无地结三间
　　漾漾扁舟拂水飞飘飘苹末细吹衣传呼匝地来连璧东郭人知典午归【仲嘉行县归司録赵叔问迓之南门聨镳还府率以为常】
　　诗城端欲据天山酒户犹能敌饮仙幽事相关公事了如屏千嶂翠连绵
　　闻説人间有阆风飞霞无路欲谁从只今华发惊衰态却羡苍松独耐冬
　　君知曺子幻竒功法界由来一性风等是少年夸狡狯杖端聊挂蘂珠宫【仲嘉诗中用神仙传曹博士逆风举帆事】
　　叶翰林令画僧作偃松于石林堂壁有诗余次韵四首
　　试驱毛頴沐方诸盘礴经营惨澹初莫作世间虚妄见笔端三昧入无余
　　当年溜雨三千尺回首丘山力万牛故作轮囷欹絶壁苦心苍节俯清流
　　人间境物无非画笔下丹青却是诗流出胷中无尽藏翰林词笔是良师
　　眼中突兀蓝田馆前日空山秽不治聊遣上人供幻事戏将方丈纳仇池
　　寄谢叶翰林见招二首
　　风流刺史从英防况复西湖菡萏秋授简岂堪陪苑举鞭聊欲醉荆州
　　白雪词章胜逺逰胸中清鉴有阳秋玉堂正要如椽笔肯使经年借一州
　　题许徽猷韩干二马
　　并辔长途骋二龙紫骝飞度玉花骢何年照影瑶池暮露鬛风惨澹中
　　观大洪淳公送觉上人颂演为四首
　　异类潜行未兆前个中谁辨正中偏沈沈海底三更月杳杳长空万里天
　　昂藏头角耸摩天玉马嘶风曲调全却向大洪山顶上一声惊散野狐禅
　　回途莫守寒岩草岩前枯木春风到玉顔年少满头霜花落花开不知老
　　耕破威音那畔田向来荒草不知年铁牛闲卧无人唤回首芃芃緑满川
　　和潜老秋日山中三首
　　夜漏初添数刻长毛尘何足较牛羊道人一念三祗刼春草秋花自在香【佛本行集经云七羊毛头尘成一牛毛头尘】
　　箨龙变化九天去草木如空冀北羣竹林之防宁复得邈若山河怀五君【五君咏盖竹林诸贤也】
　　琅玕摧空一叶下尘鉴出柙南山髙卧看防云澹河汉佳句不复推亭皋
　　三峯草堂二首
　　庭前双梧一畆隂禅房萧森花木深清霜脱叶空山响梦觉寒窗松月林
　　雨洗千山翠欲浮稻畦松涧已争流朝来风急凝云尽歴歴钟声过五州
　　观元章帖有寄王宝文絶句戏和
　　好竒不减猗犴叟放论犹嫌石户农怪底西山増爽气佳城萧瑟閟滕公
　　避防仪真六絶句
　　二纪重来一苇杭脱身兵火走风霜安知老境今如此满眼旌旗两鬓苍
　　北固山头竪白旗西津渡口仆姑飞将军笑引三千骑洗马鹅翎问道归【是日闻浙西总管提兵自州取道仪真度长芦便道趋杭】江汉长哦向渺茫白沙朱雀正相望东巡百万临步拭目中兴望我皇
　　拜表时时上閤开九重葱郁信佳哉天旋地转防有日填咽都门龙御回
　　瑶台侍臣不可作严谷道人今也亡扶黎三径非无约一笑凌云有底忙【徃与王八丈彦周经由仪真归浙至镇江遇友人江仲嘉今二十四年矣】茅茨低小对青山准拟余年向此闲南望青山是黄鹤欲凭黄鹤寄书还
　　泊舟仪真江上连日风雨作六言遣闷四首
　　汹汹风号万窍冥冥雨暗长江午梦归寻三径南山恰对书窗
　　常寂光徧一切胜义谛即世间正自纵横五位不妨透脱三关【蜗庐有佛室曰常寂光小斋曰胜义】
　　韦杜去天尺五鲲鹏击水三千作意公能活国余生我得安禅
　　上流下流兵渡江南江北人归寒尽春至梁苑天旋日转皇畿
　　题太守钱侍郎所藏薛少保独鹤图和韵三首
　　紫青之骥下阊阖昂然野态犹髙骞矫如乔松欲仙去袂耸霞外双睂轩
　　丹帢襟雪色衫羽人冠坠不须篸夜来白露闻清警却使忧怀百不堪
　　通泉写真不复见刼火变灭随毗岚岂惟画笔世莫比正自草书无第三
　　题钱宋汉杰清梦图二首【钱宋用余所收隆师小轴六言韵作见要题此】
　　展尽衡庐清影巻将震泽俱还自有毫端千刹谁论块视三山
　　登泰山小天下断妙喜出世间万壑千岩掌握江月松风徃还
　　戏题画巻
　　五载京尘白鬓须丹青遐想寄衡巫如今扫迹长林下却对真山看画图
　　胷中云梦本无穷合是人间老画工常恨无因继三絶倩人拈笔写胸中
　　荅和江子我四首
　　长江滚滚叶萧萧心与虚空自寂寥过眼文书风度穴迎秋衾枕帯忘腰
　　榔防横担入乱山怳如黄鹤倦飞还不妨步屧时来徃山北城南一望间
　　黄河入海汴东倾消息沈沈秪涕零赖有真人翔白水正须元帅得咸宁【时闻宗元帅物故方谋帅汴京】
　　欲知黄鹤山中客便是芙蓉室里僧不比妙髙穷老圃堆豗懵懂百无能
　　庭菊烂开招子我共赏而空无酒饮闻洲酒美遣酤数升殆如灰汁戏作三絶句因以酬九月四日戏赠之作
　　悭囊不瘿空四壁只有黄花如散金急遣蓝舆唤居士饮溪飡菊对幽吟【楚辞夕飡秋菊之露英孟郊诗云日暮饮溪三两杯】
　　蒲萄余沥不到我买酒得浆翻自嗟安得长江化为酒亦分春色到贫家【酒有洞庭春色】
　　疥痒终非腹心疾身如空聚任爬搔恶酒未应胜茗饮消忧聊以永今朝【时子我方苦疥痒不饮】
　　次韵和江子我道中絶句七首【丁未】
　　初入鴈荡山
　　云关深掩裂荷衣却着青衫扈六飞鴈荡峯前瞻使节一星还旁紫垣归【兵部领驾库二部故有扈六飞之句】
　　名山无复见金堂尽日苍峦对夕阳还向江城动悲思背人惊鴈两三行【山南曰朝阳山北曰夕阳】
　　罗汉洞【有经一藏】
　　人间结习尽无余肯向诸天五浄居寳藏至今留洞穴应真时有读残书
　　雪岩寺
　　锄奸未办烦温造督战聊应问石雄行遍江南好山水不妨仍在啸吟中
　　新城道中【许敬宗新城人】
　　遗臭千秋信不磨当年意气奈君何长沙老獠虽流落身后声名得自多
　　蓝舆度水复穿松三纪回思一梦中壮齿佳时那复得萧萧华发对秋风【元祐庚午嵗尝至新城】
　　杨梅
　　吴儿真是沐猴冠欲比杨梅荔子丹不用红尘占使骑画船飞楫向长安
　　驻跸扬州以提防刑狱公廨为尚书省礼部在西北隅巻书楼下甲戌年余尝寓止焉今寓直其下有感
　　三入南宫更白头夜寒持被巻书楼那知趼足半天下投老浮山省旧逰
　　戏题郭慎求所寄书尾
　　老罢归来寄一防交亲南北散如烟诵君雪暗天涯句离合升沉二十年【慎求为海州幕官行县尝有诗云晓乌啼哑哑防子初去家去家向何许雪暗天一涯云云断句云举头语天公慇懃推日车颇为吾党所推】
　　题隆师山水短轴二首六言【用蒋仲逺尚书韵】
　　抱瓮终年五畆结茅何日三间正拟萤飞自照真成鸟倦知还
　　能画所画皆幻是心是境无还未暇法师莲社且从居士香山
　　己酉二月二日车驾渡扬子江四日匆遽离镇江余与妻孥徒步趼足饥走至吕城道中口占
　　白日无光卷地风扶趼足去匆匆安知白首干戈里身寄淮南老小中
　　题叔问燕文贵雪景二首【戊申】
　　云鼎峯前十九年醉看银色变山川当时天喜遗身世知是人间第几天
</div>
    <div class="pagination">
<a href="北山集（宋程俱）_page11.html">上一页</a><span>...</span><a href="北山集（宋程俱）_page7.html">7</a><a href="北山集（宋程俱）_page8.html">8</a><a href="北山集（宋程俱）_page9.html">9</a><a href="北山集（宋程俱）_page10.html">10</a><a href="北山集（宋程俱）_page11.html">11</a><span class="current-page">12</span><a href="北山集（宋程俱）_page13.html">13</a><a href="北山集（宋程俱）_page14.html">14</a><a href="北山集（宋程俱）_page15.html">15</a><a href="北山集（宋程俱）_page16.html">16</a><a href="北山集（宋程俱）_page17.html">17</a><span>...</span><a href="北山集（宋程俱）_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
