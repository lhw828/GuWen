<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 30 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 30 页/共 41 页
  </h1>
  <div class="content">
   钦定四库全书
　　西山文集巻四十二
　　宋　真德秀　撰
　　墓表
　　建昌太守詹侯墓表
　　故建昌太守严陵詹侯将葬莆阳陈师复为之铭既葬其孤某复请予表其墓予曰铭墓非古也铭而又表之益非古也然古之欲铭先人功德者有鼎彜焉今亡矣人子思显其亲将焉托耶然则虽铭其墓可也铭而又表之于义何居予故曰益非古也且侯之墓师复实铭之以铭者之贤则知得铭者之贤亡疑也子之欲显其亲可无憾也而奚以表为虽然予之于侯有所深敬焉又有所深惜焉侯之免倅而选于铨也铨吏曰是当复为县夫倅而县世之所未尝有吏直邀吾赂焉尔侯独曰县可为也赂不可为也卒请宣之南陵以去既至厪民如在剡时嵗方饥赈而恤之尤力也夫自髙而卑逸而劳世俗之所甚耻而不乐焉者也以其所甚耻故求所以免其耻者无不至也以其所不乐故凡可以遂其乐者无不为也士之所以失其常心者其不由此欤今以侯之事观之非所谓卓然异于世俗者乎盖不耻人之耻而惟赂吏之耻者知义也不避人之所不乐而惟及物之乐者好仁也义与仁天下之正理而侯皆有志焉顾卒不得少究其蕴以死此余之所以敬之而又惜之也侯之可书众矣予独表其一节者以世俗之所难而铭之所未及也铭而表之虽有异乎古然书其铭之所未及以劝为善者是亦古之遗意也于是乎书寳庆三年十二月甲子建安真某述
　　宋故蕲州使君正节李侯墓表
　　嘉定十四年金兵谋侵边边报至蕲蕲守李公戒将吏僚属豫修战守备二月甲子敌絶淮而南破六关围黄州蹂蕲水县公命出兵迎敌遇于横槎桥破之居数日敌拥众临沙河经营欲渡又破之明日敌兵大至决隍水焚战楼皆为我师拒遏以退又明日移兵要冲为必渡计我师直前奋击杀其渠帅一人余兵遂散敌虽屡挫然自是谋益巧攻益力未几遂傅城下围之数重敌燔吾所立栅我师争之杀将卒数十人夺所佩印三月丙戌朔敌攻西门射却之有据胡床督众者毙以一矢敌造望楼以窥我我为疑兵以视之既又使人持书来胁降吾守者公命戮之而还其书越二日敌以攻具进我亦设械御之长斧巨石当者糜碎烟焰所及荡为飞埃夜则壮士捣其营每辄克获居数日敌攻北门鋭甚我师缒而下杀其人毁其梯冲既又迭攻吾四墉皆败走前后逾再旬卒不能得志于我防黄州失守复鸠其什伍以来我之将士军民殊死鬬亡一毫退沮意敌技穷埀遁矣不幸援师迁延莫至我之叛将复敌以登辛丑城陷公与其子士允犹率众力战不克死之呜呼公藐然一儒生尔使其雍容朝著论说古今不过以德人庄士目之一旦凭危堞婴敌锋奇变捷出若老于战陈者援路既穷竟以身殉其堂堂大节视晋之卞侍中唐之张雎阳无不及焉议者徒知公仓猝所立之絶人而不知其积之有素也开禧中某与公为僚于闽帅幕府居相邻游相乐也公尝慨然见语曰笃信好学守死善道此吾辈八字箴特患立志非坚尔某敬佩其言一日有诒书庙堂以糜捐自誓者公毅然正色曰士大夫此身独当为君父死尔可轻以许人乎此公仗节死义之心已定于平昔讲学之素矣及是喟然谓其僚曰吾以书生再任边垒行年七十亦又何求独欠一死尔敌至当与同僚僇力以守不济则以死继之吁公之素心坚定如此其视事穷势迫不得已而死者可同日语乎昔者子路问成人孔子既以见利思义见危授命告之矣至其门人子张又以见危致命见得思义与祭思敬防思哀并言之圣贤平日讲论必先以危难自处他皆言思而此独不言思者岂非死生之际惟义是徇有不待思而决乎此公所以自断而弗疑也公之学主于力行而充以涵养平居接物容色睟穆饮人以和见者意消至其论是非辨邪正则凛焉不可回夺某久从公游觇之熟矣尝窃以谓仁以为己任死而后已者公实有焉使其见用于朝居扶颠持危之地则若汲长孺之不可招麾萧望之之折而不挠皆公所优为惜也巨木百围不得以栋楹九庙防风疾雨仆之于穷山荒谷之中自公而言固得其所以死而为世道人材计者可胜痛哉世皆言公守蕲以扞敌有蔽遮舒巢之功某独谓公之一死足以激昂天下臣子之心使知幸生不足荣而义死不足畏帅是以往人人皆金城也保全二郡直其细尔还观一时边鄙之臣盖有惜死而逃者矣防窜偷生迄亦不免含媿入地犹有余辜公虽没而义烈昭然与天地日月相为亡极是岂不深可贵邪始公之议城守也通判州事秦侯钜教授阮君希甫实与公恊同一心其参与筹画则军事判官赵汝标知蕲春县林棨主簿甯时凤其分任守御则统领孙中江士旺监辖严刚中是数人者职守不同人品亦异然皆生尽力死尽节无一首鼠自全者事方急时或説甯君出城以逭难甯曰平时辱太守深知敌至之日握手丁宁勉以忠义今可负之邪观甯君此言则公之以诚与义感人使至死不忍背者其必有道矣公既阖门蹈难兄之子士宏适来省觐亦与焉某时忧居故山有以其事告者悲恸久之顾谓家人曰天必不絶忠臣之后已乃闻其长子士昭以先返舍获全噫天道之可慿若是哉初公为惠民仓属某书其事于石变乱之余公私庐舍俱荡灭而此仓岿然独存遗民来归赖以有济公虽死其惠犹足以救饥殍活生灵可不谓仁矣乎世降俗靡士大夫以全身保家为贤闻公之死相与訾议者不可胜数赖天子仁圣愍书恤典所以褒扬者甚宠然后人知忠义之获报而公之道始大光明于时故龙图阁学士四明袁公既铭其藏士昭复谒某表其墓某为袁公之贤其言足以信万世不待表而见也独念平生与公交逾金石其可默亡一词辄叙所闻与志铭所未及者以俟后之君子呜呼公今已矣士大夫闻风兴起岂必危难而后见哉立朝事主以尽忠竭节自期涖官临人去茍且自营之念则是亦公之心也诗曰髙山仰止景行行止夫髙山则仰之光明正大之行则必行之非可以徒仰而已也有志之士其亦勉诸
　　九峯先生蔡君墓表
　　君名沈字仲黙姓蔡氏西山先生子也先生尝特召坚辞不起世谓之聘君云聘君以师事朱文公而文公顾曰季通吾老友也凡性与天道之妙他弟子不得闻者必以语季通焉异篇奥传防词穾义多先令讨究而后亲折衷之故尝辑其问答之辞曰翁季録者盖引以自匹也当是时西山之名闻天下君之昆弟自胜衣趍拜入则服膺父教出则从文公游文公晚年训传诸经略备独书未及为环眡门下生求可付者遂以属君洪范之数学者久失其传聘君独心得之然未及论著亦曰成吾书者沉也君既受父师之托廪廪焉常若有负盖沉潜反复者数十年然后克就其于书也考序文之误订诸儒之失以发明二帝三王羣圣贤用心洪范洛诰泰誓诸篇往往有先儒所未及者其于洪范数也谓体天地之撰者易之象纪天地之撰者范之数数始于一奇象成于二偶奇者数之所以立偶者数之所以行故二四而八八卦之象也三三而九九畴之数也由是八八而又八之为四千九十六而象备矣九九而又九之为六千五百六十一而数周矣易更四圣而象已着范锡神禹而数不传后之作者昧象数之源窒变通之妙或即象而为数或反数而拟象洞极有书潜虚有图非无作也牵合傅防自然之数益晦焉嗟夫天地之所以肇人物之所以生万事之所以失得莫非数也数之体着于形数之用妙于理非穷神知化者曷足以语此君于二书阐幽发防至于如此真不媿父师之托哉庆元初伪学之论兴文公以党魁绌聘君亦逺谪舂陵君徒步数千里以从九疑之麓最楚粤穷僻处山川风物悲凉惨怆居者率不能堪君父子相对独以理义自怡悦浩然无湘累之思楚囚之泣也聘君不幸没贬所复徒步防柩以归有遗之金而义不可受者辄谢却之曰吾宁随所止而殡不忍累其先也时年仅三十即屛去举子业一以圣贤为师平居仰观俯察默坐终晷了然有见于天地之心万物之情反求诸躬众理具备信前圣之言不予欺也聘君尝着律吕书演八阵图皆为文公所叹重然学者鲜窥其防间以叩君毫析缕解使人洒然无疑至象纬运行阴阳向背歴歴如指诸掌其志以经世综物自任而道与时违遂指山林为归宿卜居九峯邃奥重掩虽当世名卿物色求访将以用君不屑就也其文长于论辨诗早慕太白晩入陶韦社中至其吟咏性情摹冩造化则又源流文公感兴诸作非徒以诗自命而已某之生也后不及拜聘君床下而喜观其书嘉定中始见君后山未几过予洪都之郡斋留止数月暇则相从质问得所未悟后三年将之潭诣君以别户庭防幽竹树茂美如适君平子陵之居伯季联席衣冠伟然若图绘中见古人物防李敬子公晦蔡元思继至引觞命釂名论迭发杂以辨争竟日散去未知别离之可重也比年退处念一相从于芦峯幔亭间迄不可得而坐中客如君与公晦父皆不复存然后知一日之会为千载之诀其亦可悲也夫君之没实绍定三年五月壬辰年六十有四是月甲寅葬九峯之东原始君之名若字文公实命之欲其潜心体道黙而成之也及君长子生公复命之曰模欲其循法履度动与道合也公之属君父子者如此君既克佩师训模亦进未易量次子抗以明经擢进士第余亦嗜学有立蔡氏自牧堂老人以道术名西山振大之君与二昆又相与阐明之然皆湮沦弗偶或以为蔡氏恨予曰是不足恨也鲁之曾氏自蒧以后未尝仕而圣师与其志道统得其传至西犹羞比管仲是其所得多矣汉陈仲弓子孙继隆贵然公慙卿卿慙长位髙而名益下君子病之若君之家学渊源河洛羽翼鲁邹繇祖暨孙先后一辙言学之有本者必推焉此其可贵岂区区人爵比乎君之言行予友黄君自然状之模复谓予表其墓予不得辞也故为叙其梗槩俾刻之石后之君子其尚有考于斯
　　墓志铭
　　通议大夫寳文阁待制李公墓志铭
　　寳文阁待制李公既没其孤洪宗为书赴某于西山精舍且请铭某曰仆非能铭者也矧方俨然在衰绖中敢辞洪宗书再至援昔人故事以请甚力某滋不敢当顾念昔者假守温陵时公与故寳谟阁直学士杨公炳今显谟阁直学士傅公伯成以法从耆徳居里社年皆垂八十矣泉人号三大老嵗时防集厐眉华髪奕奕相照若图画中人某以后进从之游盖相与欢甚洛阳之别意各黯然视公色尤若眷眷者自江西来归公数以书问生死今才几时而遽不起乎则为澘焉出涕而公之言行事迹傅公实状之某虽不能铭然赖傅公之文足以传信行逺用不复固辞盖公生中原名族能以文学政事世其家而清白廉介之节终其身不少变世之称公者以是而已至于立朝正色能言人之所不敢言则世或未之知也开禧初元公自湖北召对首论建事立政必广询博采以尽下情因言朝廷政令之更变者数事且曰此特其小者尔有大此者茍不谋于众而遽欲革焉人言未同人心未一殆恐发之易而收之艰时韩侂胄用事久欲弄兵幸胜以固其权人情汹惧邓友龙辈以从臾傅防据要路异论者辄斥帷幄近臣噤不敢发一语公新从逺方来顾抗论如此识者韪其忠迨进贰版曹又以居献纳之地有大利害辄尽言于朝亡所避既兵败于外邓友龙以首事生衅苏师旦以谋将纳贿皆坐逐公以为犹在善地未足塞责移书侂胄乞敷奏显正其罪且谓圣上寛仁若未忍即加诛戮亦宜更议逺窜以解天下之愤时侂胄虽勉绌二人以逭谤而意常庇之不衰故士大夫以公言为难权臣虽不怿然惮公之辞直弗敢怒也更化后迄如公言呜呼公其可谓刚正笃实之士矣予故表而出之以示当世云公讳訦字诚之系出唐郇王祎由郇王十一世至汉宰相涛仕本朝为兵部尚书又四世至驾部郎中赠太子少傅讳景山子六人曰昭玘元祐间为起居舍人其季曰瑑则公之曾祖公也世居济之钜野建炎中文肃公避地于泉因家焉今为晋江人国朝以文治天下方全盛时名臣辈出率由文学选元祐内相眉山苏公为天下宗师中丞高邮孙公亦时伟人右史游苏公之门而悟作文之法于孙公渊源所渐至文肃公宣和间颛内外制文名盛天下建炎中兴虽由忠力位执政一时大诏令尚出其手故李氏号文章家公逮事文肃公然尚幼于诸从兄弟年相若者已独崭然见头角大中公既以疾不仕望其子甚切公早慧知奉承大中意日勤于呫哔年寖长益务博览书史采摭前文人所造语及奇字险韵备作文之料具日矻矻不休其为文下笔辄千言赋诗他人方储思已成篇矣年十三用文肃公休致恩补承务郎既冠监潭州南岳庙防朝廷始严铨试法中之调兴化军仙游丞年虽少已有能声诸台多委以事主管南外睦宗院时有以南外宗鬻酒之弊闻于朝更选任前度支郎赵公不敌为宗正革去掊敛积蠧宗室女有年长未嫁者悉择所配令有所归公多所建白史文惠当轴陈正献梁文靖咸以书荐公可用将以二令处公公以亲养不乐逺去求通判漳州以归漳旧号闽中道院为倅者又多以迫为嫌事非部使者所诿漫不可否公悉心以佐其长钜细无所隐时剧寇沈师既平而他盗相挻于邻壤公被帅檄为防备郡以无警帅忠定赵公以其事闻且乞用公知汀州事虽不果行而当路由是益知公才遂擢知黄州孝庙临御久益励精边郡尤不轻畀宰相初以公姓名闻上问如何人宰相以有吏能对可之公既对首论边郡数易之弊乞仿汉制令郡守兼领武事遵祖宗久任边将之法上意甚悦将赴郡赵公时再帅闽谓公曰黄边江贾舶至困于重征而舟无所泊多以风涛坏盍求所以为泊舟之所公至首访利病防嵗饥遂以官钱募饥民开内澳六百丈民不告病而商客以济治以最闻部使者交荐任满奏事乞于冬水落时凡沿江沙浅处増置守备光宗开纳询问甚悉公奏对亦详遂至移刻玉音谕卿退条具以闻公复条上闻者谓将用矣会宰相留公丐罢待命于郊公对虽称防无将顺上意者以公知潭州未上丁太中公忧服阕知袁州为政如在黄时江西号粳稻之乡然民无贮蓄一遇俭嵗常平所储既尠又必闗白使者待其符下每患不及事公撙用度凡厨传苞苴等事一切不为既有余则储米几二万斛名之曰州济仓春夏籴贵则发以粜秋冬收成复积之如常平法朝廷知公治行用为防路提防刑狱未几除转运判官蜀四路惟防最崎岖山峡间民贫窭然水耕火耨官茍无扰亦仅仅足公约束郡县省追胥理寃枉禁苛暴一切以静治人用率服漕置司防于属郡有鬻盐之利嵗计取足羡钱犹多吏或不良以羡为市公悉以代上供之虚桩补纲运之隠没几二十万缗移荆湖北路兵衅将啓调度多属之王人而外计实任转输之责公选用属吏钩考稽隠计事无乏防摄总饟前使者盗用库钱二万缗充馈赂至以买妾将为欺隠于官文书未及而死吏皆惧累公以其死也不欲防其事密闻于当路以其缗为应副其防事而已人以公为长者召对除吏部郎迁大理少卿寻迁卿防诏狱辞所连有当权及时宰所仇者欲因中伤之公无所观望案上复却弗顾也卒获其平在廷尉三年每狱上虽以情法酌其轻重为当必白于庙堂曰有司但知守法朝廷当从寛典若有司欲骫法是恩归于已而怨归于上朝廷欲尽法而行则又人无所措手足矣其言委曲而不激故多施行寺修断例久而未就公乞颛命编修官且立程限又以例四万余泛然无綂难于徧阅若徒流罪误有出入有司处断虽或过差未至相逺至于当死而生生而死其相去殊絶请以大辟案分为十其七编丽死比而获生者以示好生之仁其三编附生比而论死者以存止杀之意前此未有以为言自公发之号称职未几权户部侍郎方时多事调度百出公尽心于其职部旧有总辖司以钩考五子司钱物出入之数知其虚实后废公请复置之吏率恶其害己郎官有不快意者中言事官遂以论罢朝廷知其诬不半嵗授祠禄再阅月起帅广西时江西贼李元励未平连湖广数路皆警公分遣兵戍措置寨栅谕集土丁据守险要盗不能犯其治郡一以寛厚廉靖为本而积年逋寇设为方略督责悉擒连嵗大稔边徼无事除集英殿修撰继陞宝谟阁待制且因任焉公力求出外遂以敷文阁待制知建宁府建俗剽悍轻于杀人有鬬者公责旁人谕解其争且明长少上下之分俾知有礼方楮劵称提之令下部使者奉行过当或计物力科买或责兑劵之家日约以若干钱或欲尽官帑所蓄兑于民以昂其贾公以民既徧受其害官亦将空虚多尼不即行或谗诸朝谓公害称提之政然闽中自更币后为政者争事苛急而告讦之俗兴编民贸易小不如法辄坐黥没入由是畏楮如毒虺得之者惟恐推去不速也自公下车行其所无事然后人视楮为可用无复前时疑畏之患要为有功于称提者而朝廷未之知也因公丐罢命进职三等奉万夀祠以归既退居于家始买地临河更宅劣可居筑楼东偏扁其下曰臞庵对河为圃手植花竹日徜徉其间性不饮客至赋诗奕棊而已祠袠满告老上命复畀祠者再嘉定十三年十月八日甲子以疾卒于正寝享年七十有七积阶太史大夫职宝文阁待制爵陇西县开国伯食邑八百户致仕进通议大夫遗奏闻赠宣奉大夫曾祖瑑故朝请大夫赠少师妣仲氏赠镇国夫人孔氏赠郓国夫人祖邴资政殿学士左中大夫累赠太师諡文肃妣任氏赠鲁国夫人考紃承议郎累赠太中大夫妣陈氏赠硕人公娶陈氏再曾氏并赠硕人子二人长庆宗迪功郎早世次洪宗承务郎前监福州岭口仓女五人进士谢汝嘉承奉郎知湖州归安县丞梁侹迪功郎前监台州黄岩盐场曾子厚迪功郎福州左司理参军傅齐进士诸葛琰其壻也孙男三人龛迪功郎新兴化军莆田县主簿集孙寿孙尚幼洪宗以是年十二月十六日壬申奉公柩归于南安县上塘村之原从治命也有文藁七十巻续通鉴长编分类三十八巻谈丛七巻藏于家初公其家世文儒少年励志欲由科第进诸兄弟方以文争胜不相下伯父万如先生缜独爱公授以手所校西汉书曰此予平日所用心子侄非好学不以畀也公朝夕读益从师友学为举子文三预漕荐一为榜首再试礼部不第遂弃去不复为而剸以他着撰及吏能取知诸公其学问虽不颛名一家独谓二程先生发明圣道之传葢汉以来儒者所不及实生于黄遂于黄立祠且求朱文公先生之文以记之推原本始以示学者趋向居官不为诡激而可以惠利者无不为其大者固已大书深刻其小者若漳之建庵宇给闲田以便往来黄之创瓴屋居戍兵以省科扰袁之寛过税优行商以免寇害在防在桂建营丛冢以塟流尸筑铨馆以待寒士架舆梁以利病涉积羡钱以赈无告治道路以便行旅蠲逋税以寛民力不可殚书性疏通易直所至不求官吏短长部使者有所施为可行则行不可行亦以书顺之使知悟贤者多乐从之执已见者间以取怒守黄日转运使者严伪钱之禁公谓私钱与官钱杂用已久一旦骤严禁公私折阅多人情不安在边郡为非便漕怒以公为纵盗铸公恬不防已而漕竟以此罢广西地旷且逺吏尠奉法杨公方时将漕性廉介不可干以私而嫉恶太过发摘多官吏重足而立公以臭味之同相与厚然意以为治道去太甚遐方僻壤士大夫一遭按治至有全家流落不能归者亦当时有纵舍由是未尝以小过按吏也至建宁卒以与使者议不合而去盖其志在于惠养小民全安下吏而已利害则不问焉初文肃公薨未諡淳熈中近臣言及叱苗刘事孝宗嘉叹特令定諡事下奉常奉常采諡法应事有功定諡文敏公谓建炎叱折凶渠褒诏具在叶谋复辟忠烈峣然岂曰应事既登朝请改之遂更用奉常考功之议易敏以肃又以文肃公遗藁久未流布惧嵗月逾逺易于散逸锓木于黄朱文公实为之序墓隧之碑未立谒于周益公公既铭之而复亲为之书文肃公虽寓于泉以其左僻有意洪饶之居公买田筑室于豫章俾次子居之名其堂曰成志而身归温陵奉坟墓凡子孙所以显扬先烈而继其志者靡不竭尽其力可谓能孝矣家居守俭约不以一事紊官府任子恩既官其子及长孙遂于诸妷中择好学而文者亢宗奏之然后官其外孙曾荷孙文肃公居泉仅有埭田嵗租千斛五房共之至公悉推所当有以予贫者宗族及外姻之婚嫁死丧多随力赒济之所以奉养则泊如也年逾六十即制衣衾棺敛之具前五年卜吉壤营夀藏命之曰乐丘时造焉秋九月属疾己夘晨起曳杖逍遥于门见者谓其良已后九日子侄环侍命坐语如平时诸侄退甫及门已溘然而逝闻者伤惜之惟李氏自乐静先生以昌言直道入元祐党籍厥后代有显人至公上承累世绪业遂厯清贯为天子侍从之臣斯亦荣矣然使公平生所厯或少自畔于先训虽袭紫传显融奕奕以之衒俗可也岂昔人所谓不朽者哉教衰俗圮士大夫出身名阀妄自菲薄以污辱其先者为不少矣故某于公重有感也若是予焉得不铭铭曰
　　抑抑李公克继前烈餐菊纫兰潄芳濯洁退然其容山泽之臞义激于中可敌万夫噫嗟柄臣盗弄戈甲公独从容遏其芽蘖惟恢首衅惟冀鬻官可使斯人善地自安言虽莫售闻者增气大化既更迄如公议逆逆龙鳞撄之匪难料虎之头厥惟孔艰人谓公荣簮笔持槖孰知公心优防一壑世教日沦夷祖跖孙谁如李公不辱其门乐哉斯丘公斯自卜欝欝佳城芃芃松柏铭以昭之过者必肃
　　宋文林郎墓志铭
　　庆元二年五月某日金华宋君以文林郎广西西路盐事司主管官终于廉州官舍是嵗十一月某日归窆于隆兴府新建县龙子冈后三十有三年君之子自适介章泉赵公昌父有谒于建人真某曰先君子之逝也党论方哗先友大愚吕公子约书来告母遽铭自适不敢违嵗月飚驰丘中之木防数亩矣而墓道至今无文可刻惧终冺焉亡以诏来者敢请铭某曰仆之生也后不撰杖履从先大夫防且朴学无词华惧不足以有发敢辞自适赢粮逆旅凡三月屡请弗予置且出其书数通其一曰宋某字茂叔生于绍兴壬申年十二三已卓然自立为乡里先进所知从吕伯恭学其论通鉴贯穿不穷伯恭大奇之绍煕改元第进士主筠州髙安簿豫章帅王谦仲邱宗乡尤延之皆待以上客宗乡使虏以为书状官归循从事郎掾融州袠满辟广西盐事主管官漕张君量胡元之又待以上客盖其气象和平议论坚正明敏足以决事廉勤足以励俗不幸年四十余卒官平时于经史皆究极本原尤工诗篇兴寄殊髙逺尝次陆务观韵曰欲求平易多成拙稍涉新奇却未工得句直须参造化此身何必计穷通胸次所蕴可见矣视其名若字则故相益国周公也其友玉山徐斯逺南城包显道又或传其事或为词以哀之而徐之言曰茂叔之材内介而外通平居一语不辄发及其慷慨论天下事是非可否无所回隠虽平生故人执政柄在显涂一事不可君意必腾书责之弗置也至于通练世故熟识闾里情伪吏治得失则虽世之以吏能著称者无以过焉茂叔其可谓有周天下之材矣某读已矍然曰益公之言金石也虽防徐君之传人其有不信者乎夫传犹赘也铭之滋赘也虽然自适之志厪矣不可以虚辱则考其世系曰曾祖裕赠奉直大夫祖有朝奉郎知郴州其殁也东莱吕成公志其墓考沆学笃行高乡人尊之曰厉斋先生君之母在郴州获异梦焉既生有异质甫年六七嵗见经子辄成诵若夙昔郴州倅长沙君年十四五南轩张宣公一见许其资可以任道既又执经东莱之门方是时四方隽茂聚于丽泽者数十百人君未至一旦頴然出其列成公寝疾独以任重道逺属君及大愚云其掾融州守贰不相能事积弛官奉兵食至或经年弗予君白守此户曹责也则为分画措置凡廪奉先兵后官兵先外寨官先下僚而后以次徧及燕馈他费则以币余当之郡仰盐利以给嵗入比大亏君为爬梳剔治未几复其旧先是郡官袠满多不能归君请次第偿其逋奉且帅同僚助以私钱不半嵗得替官亡留者一日郡卒谋倡乱其徒羣诟曰自户曹来吾辈妻子始亡饥冻者若等忍负之乎治狱细大必躬戒吏胥毋得辄拷问囚能书者聴自书不能者许以吏代而面覈之片辞不同辄坐书者以故人得输其情虽重辟未尝施一捶也田主愬其佃不输租君命两造至庭诘之顾其貌颇相若密使人尽取主家文书来验之则庶弟也命还本生而均其产以漕檄行视诸州独雷守陈亮弼有治郡材已乃闻其削袠以免盖帅司水军戍于雷主兵官以等夷视守守顾奉承之陈至稍绌其礼主兵官怒谗于帅劾之君为雪其诬且曰兵廪于雷而不受节制非便也帅不获已腾君书于朝以误奏自劾谗者坐削官而令雷州节制水军如君议帅故尝荐君以是寖不説隂使人物色其过始君以檄出州县礼馈如使者君一切拒弗纳且责其文书传吏牍人始疑其矫及是亡秋毫可指摘廉声益防着疑者始大服及为主管官故时月俸缗钱几四百君按法令才受九十千而已醝政垢久讨寻其故大要命脉在盐亭户还其未给本钱而寛其逋于官者月再更盐利亦顿复万安黎寇作使者以属君方盛暑调兵食劳惫不遑恤疾甚犹自力治文书却药弗御掩闗埽地以待终时母夫人王氏留桂府君涕泣思念不少置埀死犹问得毋有从夫人所来者乎盖自适叙君之事如此而其遗文有曰人心至灵万善毕具人之所以异于圣贤者罪在自弃而不知求尔求之如何博学而审问明辨而谨思穷理以致其知力行以践其实自卑而髙积小而大造次颠沛而无自画之闲则几矣若夫溺心于简易之説谓道可以悟入圣贤可以立致戒多学之累而废见闻之益守见性之説而忘存养之功虽有得焉乌知其非臆度料想之私乎而其自赞则曰忠信进徳之基孝悌为仁之本行贵日益文贵日损圣贤之言虽不吾欺吾必求其真知念虑之过虽不吾罪吾必求其亡媿呜呼观乎此则君之所以为学与其为人可知矣若是其可不铭君娶何氏生子五曰自适自道自逢自述自逊皆能世其学自逢易名恭登嘉定辛未第尝官国子学通判楚州今降授宣教郎女五归曹惟寅赵与梁沈早夭者二人孙男十有一自君塟于洪诸孤不忍去因定居新建阳易俗坊云铭曰
　　世之诵君曰材与文顾是二者孰其本根盖循循乎下学上达而凛凛乎不睹不闻履进修之实地戒超悟之空言斯其所以异于今人之学而不辱其师之门者欤
　　汤武康墓志铭
　　予年二十六始识升伯于都城方是时升伯以诗文称诸公间雄丽秀拔有古作者风致后十余年滥官于朝又得其所为通变十二策者读之论説娓娓援古质今奋然有为国建策图久安之志于是抚巻三叹曰此贾谊长太息书也恨时无知君者亦自咎前日知之未至也又五六年再见于延平旋过予西山精舍相与论洙泗伊洛之源流与朱陆氏之所以同异者旁及方外之学融防贯通卓然自有见处殆非前日升伯矣越二年起帅湘中求士之可与偕者莫吾升伯若也凡再聘始来来则朝夕与处坦乎其恬夷窈乎其静深望而识其为知道者气象则又为之惊叹曰升伯别我几时而涵养至是耶盖前后二十寒暑而五见君见辄有异非其信道笃进徳勇其能日充月益如是乎予尝病世之学者诵咏圣贤遗言而未尝反躬以騐其实故虽见闻知识若日进而不可御回视其人气质之偏心术之蔽或终其身而亡改焉则亦何贵于学耶若吾升伯盖用心于内而求践其实者也故其积中形外有不可揜使天假之年卒至于徳盛仁熟之地则其所立讵可量也哉此吾于升伯之没所以赍咨涕洟而悼斯文之不幸也君名于字升伯姓汤氏饶之安仁人曾祖考某祖考某考某自号临斋予所为序其遗文者也汤为安仁望族用儒科显者相踵自君之大父诸父蕴德种学益楙以闳而皆不偶君少从乡先生肄业已知讲求先朝名卿言行而慨慕其为人再举进士庆元二年中其科调黄州黄陂尉益务涵饫经术朝暮吟讽山房中家人少觌其面临斋于古学无不通君为举子时罕以语之至是始尽发其蕴大要谈义理不骛于虚无髙逺而必反求之身心考事实不泥于成败得失而必钩索其隠防论文章不溺于华靡新奇而必先乎正大要其归以切实用闗世教为主君于是尽得家学之传俄居临斋忧服除调主婺州金华县簿辟江州都统司机宜文字又丁母董氏忧服除调武昌军节度推官遂教授南剑嘉兴二郡学改通直郎知湖州武康县未上卒年五十有五寳庆二年四月十四日也君自为书生慨然有志于及物其在武昌究心谟画酌情引义参以法意凡所剖决人无异辞尝以漕檄问事信阳信阳守方营郡治民病于役相率诣君自言君即道中移书谕守骫曲几千言守感君诚意立为罢役鄂有桩管钱十万缗以备水旱緫所因他事为词尽取之守不敢争君独以书白总领赵侯彦橚语甚切曰毋使鄂之吏民谓取桩管钱失旱涝备自公始及为校官日与诸生讲论道义晨入直舍至昼漏尽乃归间造诸斋从容啓叩勉以进业虽吏胥市人子有可教者亦收寘黉舍中为亲授经史其所成就居多盖君徳宇粹然从游之士望其眉睫已有所兴起不待绳以规矩而后听且服也栖迟选调几三十年守道固穷未尝有覔举意同僚信之顾因君以求郡荐皆为尽力防当路有知君者连上剡牍遂以改官君固未始汲汲也家故清贫阖门数百指悉仰食于君疏食菜羮同堂一饱而欢意常周浃迟次约居动五六载饮水著书陶然自乐虽妻子衣百结不以介其心自奉俭朴举酒觞客惟一古甆瓯燕居缁裘布裳骤见者不知其已仕也晩年忧患日侵尤人所难处而君以理开释脱然亡固滞意呜呼欲知吾升伯者仕观其自竭穷观其自守斯得之矣自其少时博参圣贤言论以为指归精思力践不进不已既又闻瞿昙氏之学以了悟为闻亦从而究其説久之防然若有得也闲尝语予曰儒佛之道虽殊要皆以求本心为主倘能悟所谓活法者则虽混融为一可也予虽未悉其指然视君所养虚闲怡悦有超然自得之趣则其所造诣诚有未易窥者至于孝友之至情爱君忧国之大义悃诚至到一念弗渝自儿童时笃志色养侍亲疾数月不解衣居防哀毁尤剧讳日必前期斋戒终其身孺慕弗衰宦游四方每晨兴炷芗遥想先世邱墓所在各再拜以展哀敬方防父时三弟四媦皆少君一力抚视以养以教俾至于有成诸弟连嵗收科各以学行闻女兄弟中类能涉书史闲壸则皆君发之也开禧中权臣将开兵衅君为书万余言伏光范门以献不报明年师出不利人服君先见而更化后卒未有为君言者君谓吾不幸获知言之名敢因以为利哉虽沉伏下僚每闻时事有不满人意者当世善类有不获其所者辄为竟日弗怡观君于伦理恩义之间周尽如此是其性于天成于学有以过人者又非方外之説所能与也君在嘉禾最为邦人所敬爱寓公之贤有俞公建者尤为金石交君既通朝籍往谒焉疾遽作遂没于俞氏之馆将属纩神采清明如常时六月五日弟巾防其柩以归自棺及敛费多出俞氏明年三月己未祔塟于贵溪龙回考君兆域之北娶姜氏二子潜年一十六卒洧生有异质自幼出语惊人年十四以戴氏记举于乡甫冠亦卒今奉君之防者孙震孙而已悲夫二女适张龛许咸次孙复尚幼君初号随适居士晩更号存斋其为文章敷腴醇正尤工古律诗论事有根据切物情説经多先儒所未发有集二十巻泮宫讲义二巻史汉杂考二巻记闻十巻楮币罪言一巻与所谓通变防者藏于家虽然君之所以不朽者弗在是也铭曰
　　心休兮理融舞雩兮春风全吾真兮自乐等梦幻兮穷通潦尽兮潭清天空兮月明怅旧游之莫续冩予恨于斯铭













　　西山文集巻四十二
　　钦定四库全书
　　西山文集卷四十三
　　宋　眞德秀　撰
　　墓志铭
　　刘阁学墓志铭
　　孝宗皇帝践天位二十有八载寤寐食息不忘求贤当是时魁垒竒杰之士布在朝廷既足以栋明堂梁清庙而深培厚养彬彬相续又足以为数世百年之储故虽光庙享国日浅委政庙堂而羣贤夹维迄以无事今皇帝初嗣服耆俊毕集有庆歴元祐之风歴数其人无一非干淳间旧物者诗曰丰水有汜武王岂不仕诒厥孙谋以燕翼子苏文忠公亦云仁宗在位四十二年畦而种之有得皆贤盖周之武王与我仁宗孝宗皆以储蓄人材为保固基业之本是以国家頼其利天下诵其功若故华文阁学士通政大夫致仕杨安侯刘公其孝宗所擢以遗后人者欤公以乾道五年对策庭中天子亲擢为第四其后以签书枢宻院事赵公推荐召寘班列明年再对便殿议论伟然有契圣心谓辅臣曰光祖人材端重全类杨辅盖自是以人主为知己今皇帝毓徳潜藩方议择傅孝宗首命辅而以公继之属任之意盖有在矣既而谏官阙将用公为右正言不幸适以忧去终淳熈世虽弗果再用然留遗两朝出入中外清芬姱节耆徳硕闻嶷然为当世名臣虽鄙夫嚚童亦知有所谓刘左史也呜呼此岂一日之积哉公名光祖字徳脩其先润州句容人邺为唐宰相一子从僖宗狩蜀为双流令生三子仲子诲为平泉令今刘氏居简者皆祖平泉侍御史赠正议大夫讳孝孙者公之髙王父也朝奉郎通判汉州讳汉者大王父也讳松材者王父也父讳寔宣义郎赠银青光禄大夫母贾氏赠和政郡夫人公幼出为外大父左中奉大夫贾公晖之孙后官于朝乃乞归姓以贾公致仕恩补登仕郎主内江簿居和政防哀毁尽礼乡党仪之服除调什邡尉遂登进士第时孝宗锐意于治发策数十条公对大畧以为陛下睿察太精宸断太严求治太速喜功太甚又言陛下躬擐甲胄间御毬马一旦有警岂将亲董六师以督战乎夫人主自将危道也臣恐介胄毬马之事适以贻笑天下而不足示武于敌人授剑南东川节度推官辟潼川提刑司检法淳熈五年召对论恢复事请一以太祖用人为法且曰人臣献言不可不察其一不量可不劝陛下轻出骤进则是即日误国其一不思振立茍且偷安则是乆逺误国孝宗然之除大学正轮对举司马公光奏防八事以献未几召试除正字兼吴益王府教授迁校书郎面对取太祖太宗治要彚为十节名曰两朝圣范上之公在王邸尝摭前代宗室贤否媺恶随事开陈以为鉴戒至是孝宗益知其贤命兼皇太子宫小学教授上时为明州观察使英国公年十有四矣公白东宫此又一重国本也时光宗在宫中无他嗜好暇则亲为国公讲说上亦孜孜向学虽日昃不倦公请论孟史记之外益以本朝典故庶知祖宗家法迨上加元服既为颂以献又乞当讲之日从容数列乃罢公谓经史可以知义理鉴兴亡凡渉名数者亦不可畧请以国朝仪制官名之属彚次成书讲毕开説又谓国公年寖长正谨习之时愿因宫僚劝讲俾侍坐隅必有禆益光宗皆然之盖是时孝宗临御乆明于羣臣邪正所用以传圣子神孙者皆天下第一流公在英邸三年所以讲明诱掖者甚至其后诸贤相踵辅导圣徳日益显融然其闿端正用力早则公之功为多以诵书终篇进秩时银青年七十公以貤恩请从之迁秘书郎諌议大夫张公大经乞増置谏垣且荐公代已命下而银青殁服除知果州赵忠定公帅蜀请公叅谋议以自助时同幙皆一时选相与上下议论知无不言羁制诸蛮弭耳妥伏其他建明甚众成都之政遂为天下最俄以忠定荐召至则光宗践阼矣进对谓陛下承尧舜之统当以尧舜之道为师任大禹之责当以益臯陶之言为法又言陛下新服厥命必先明君人之大体达天下之大势深国家之大虑又谓自古祸乱之萌有四彊臣擅兵外戚预政中常侍用事朋党交争是也宗社之本有一谨选左右严立师傅是也愿陛下留神于其大者勿以小事常度因循嵗月又论蜀盐酒增科之害大臣是其议遂诏四川合发湖广钱物百三十六万存留三年对减民赋除军器少监面对言四川盐酒之额近防蠲减此皆夀皇圣帝躬行节俭不妄赐予内藏封桩皆有余积故陛下初政得捐赋以予民窃闻寿皇退御重华贬损方甚寿成皇后亦极省约愿陛下仰法两宫内廷用度损之又损敌使来贺重明节诏公接送伴时有献议改筑楚州城者光宗命公因行视之公还具言不可由是赋工之省者过半兼权侍左郎官又兼礼部遂除殿中侍御史时防臣以失职被绌光宗方严其选谕宰相留正曰卿监郎官中有其人正沈思乆之曰得非欲用刘某乎其人刚正有守愿出圣断光宗曰然乆在朕心矣公既就职光宗面谕曰以卿刚介不回故付以言责是时道学朋党之论浸兴凡媢疾善类者槩加以此名前后绌逐相继公极言其弊曰是非不明则邪正互攻公论不立则私情交起此固道之消长时之否泰而实为国家之祸福社稷之存亡甚可畏也不可忽也臣本疎庸陛下过听使待罪言责凡赏罚僣滥号令乖违民病未瘳官箴不戒皆可因人而举劾随事以奏陈既显然而易知曽未足以深虑若夫是非方殽而邪得以害正清议方晦而私得以胜公往鉴昭然危机所伏方今之忧孰大于此明是非以别邪正立公论以抑私情方今之事孰先于此臣观本朝士大夫学术议论最为近古其端本也以居仁由义为道以正心诚意为学其交际也以同学为朋而实非朋以同道为党而实非党穷达知其有命进退知其有义是以进之不见其泰退之不见其戚穷而在下则以探性命之奥为勲名享至道之味为钟鼎达而在上以责难为尊主忠谏为爱君本朝盛时初非有强国之术而国势奠安根本深厚盖其学术议论皆由于此故也咸平景徳之间浑然不见其际当斯时也道臻皇极而治保太和至于庆歴嘉祐盛矣不幸而坏于熈丰之邪説疎弃正士招小人幸而元祐君子起而救之末流太分事故反覆绍圣元符之际羣凶得志絶灭纲常其论既胜其势既成崇观而下嗟乎尚复何言也臣从逺方来误玷班列去来之间今已一纪见闻所虑悉可指陈臣始至时虽间有议贬道学之説而实未睹朋党之分中更外艰去国六载已忧两议之各甚毎恐一旦之交攻迨臣复来其事果见因恶道学力去朋党因去朋党乃罪忠谏嗟乎至于以忠谏为罪则其去绍圣几何臣窃为人言岂可因疾其学而并弃其言得无甚也陛下至圣至明初无彼此而众论既已交兴圣意岂无所惑臣本蜀人为学自有源本介在朝序与人亦无亲疎但以终嵗之私忧首为明主而别白凡今道学伊洛为宗然非程氏之私言出于大学之记载大学之教明徳为先其间举诗人之言于是有道学之目曰如切如磋道学也如琢如磨自修也然则臣所谓以居仁由义为道正心诚意为学者又在于切磋而琢磨之今之道学其得之有浅深其行之有诚伪得之深者固合于大学之明徳矣得之浅者又可不切磋而琢磨之使益深而遽自矜以召祸则无乃亦非欤行之诚者斯为君子矣行之伪者人将见其肺肝然是固其师友之所不予也而又何为乎臣毎因论学之间必有至平之论往往伪焉者色愧浅者心服又安敢槩轻讥而痛疾之也何况其间率多善士所至人必喜称因其喜称又以为党若俱摈絶安得更有好人以取凡才充塞朝路陛下履位之初端拱而治凡所进退率用人言初无好恶之私岂以党偏为主而一嵗之内逐者纷纷中间好人固亦不少反以人臣之私意微累天日之清明所以至斯良皆有故今之君子不明大道自视太髙而责人太苛自视太髙则实将有所不副责人太苛则众将忿且怨或者又唱为荐士之举区别而封域之凡有所取岂无所遗凡有所扬岂无所抑品题既众则疑怨丛兴心虽主于至公迹已渉于朋党议论先喧于羣口用否岂必于一言是以一时之虚名而贾后日之实祸彼既得志决不我容况我于穷达进退之间亦未有充实涵养之素彼加诋诮以修往怨必致过甚而快私情往往推忠之言谓为沽名之举至于洁身以退亦曰愤怼而然欲激怒于至尊必加之以讦讪事势至此循嘿乃宜循嘿成风国家安頼臣欲熄将来之祸故不惮反复以陈伏几圣心豁然永为皇极之主使是非由此而定邪正由此而别公论由此而明私情由此而熄道学之讥由此而消朋党之迹由此而冺和平之福由此而集国家之事由此而理则生灵之幸社稷之福也如其不然使相激相胜展转报复为祸无穷臣实未知税驾之所章既下士大夫传诵有至流涕者户部尚书叶翥太府卿兼中书舎人沈揆结近习圗进用公皆劾去之既又言比年以来士大夫不慕防靖而慕奔竞不尊名节而尊爵位不乐公正而乐软美不敬君子而敬庸人既安习以成风谓茍得为至计良由前辈长老零落殆尽今之负物望协公论者不聚于朝廷后生晚进议论无所据依学术无所宗主正论益衰士风不竞幸诏大臣妙搜人物必朝野所共属贤愚所同敬者一二十人叅错立朝国势自壮臣虽终嵗无所奏纠固亦未至旷官臣于去年盖尝面奏今日之患在于不务封殖人材防諌但有摧残庙堂初无长养臣今处当言之地岂以排击为能而顿忘前意先是公以戎监对力陈人材衰少之及是复恳恳言之大臣以公奏进呈而无所议公对又为上言人才者国家之基本乏则养之有则用之庆歴之所以盛者岂一日之积乎惟其非一日之积是以非一日之用盖公素志尝欲聚忠贤于朝以壮根本而时论多相违者故谆复不置如此又论前谏议大夫陈贾今右正言黄抡皆得罪清议为圣世罪人诏贾予祠抡补外已而宋之瑞召张彻提防坑冶公复言其不可二人遂改命会吴端除带御器械谏官三论奏不从孙珰转行观察使给事中封还诏防复命书读公极论之不报又言陛下既重于改命给谏亦不复申执臣恐攀附使令之辈自以人主恩我外廷其如何隄防自此荡矣光宗命大臣谕公不为止遂夺言职改太府少卿公求去不已遂以直秘阁漕潼川路中书舍人罗公防拜疏乞留秘书监杨公万里与舘学之士亦上书力请不报公至部首戒属州削互餽省虚文诹民瘼讲寛防叙资二州守暴闇亡善状公亟奏黜而荐防仲鸿李协于朝诏报施行如章仲鸿等亦以次召用除江西提防刑狱改知防州居数月召先是翊善黄公裳论王府僚友因及公翼日光宗谕大臣召刘大臣拟除侍从光宗又曰待刘来及公辞召命则有尼之者诏复予监司矣公次公安闻孝宗疾日浸笃而车驾省谒不以时则致书于左相留公知枢宻院赵公勉以三事其一宜与羣贤并心一力损文而务实若上未过宫宰相以下皆不可归安于私第其二谓林陈二寺自以获罪重华日夜交搆其间宜用韩魏公去任守忠故事以释两宫疑谤其三谓今国家阽危为大臣者不当徒忧闷自沮或为明哲保身之计所当收兵柄宻布腹心使缓急有可倚仗继闻孝宗崩又诒书赵公勉以安国家定社稷之事赵公迄定大策如公言上受禅六日即以为司农少卿入对献谨始五箴曰陛下新服厥命人皆望谨始于庶政臣独愿谨始于五事读至思箴上曰要当从原头用功公对曰微臣千百言不如陛下原头一语陛下诚致力于此则貌言视听俱治矣又论人主有六易天命易恃天位易乐无事易安意欲易奢政令易怠嵗时易玩又有六难君子难进小人难退苦言难入巧佞难逺是非难明取舎难决闇主之所易明主之所难闇主之所难明主之所易思与不思故也六难者常生于六易又言陛下以隆慈之命践阼于素幄盖有甚不得已者宜躬自贬损尽礼于上皇使圣意懽然知释位之乐然后足以昭陛下之大孝上竦然嘉纳除起居舍人时枢宻罗公防礼部尚书黄公裳相继沦防上痛惜之而思黄公尤深公言思其人未若思其言思其言未若思其所以言臣毎问裳疾裳之忧未尝不在国也以为政令无细大皆当出于中书陛下但审其可否而行之人主操柄无要于此时知阁门事韩侂胄出禁中侵盗权为威福故公首及之既又以冬雷滛雨命近臣指陈阙失公言号令不常羣隂用事灾异所为作也大臣进退大轻防谏用舍无定非号令不常之大者乎进退大臣用舍防谏事从中出非羣隂用事之大者乎然所以致号令不常者繇羣隂用事故也而陛下犹为之隠讳以为大权当自已出威柄不可下移然则小人之意将以隂制相臣而动摇之也陛下所宜蚤悟毋使大臣怀疑畏之心大臣怀疑畏之心则四体不展羣议易摇朝纲日隳政令错出而国不可为矣今陛下有独断之意乃是小人隂窃主柄之谋而陛下未之思也俄兼侍讲迁起居郎时应诏言事者甚众命公择其善者条奏之公以所论多同惧上意易厌则以吿于上曰夫雷同者乃古今同然之理天下同然之心愿陛下取其有益而毋病其同察其效忠而毋嫌其直及议孝宗攅宫众相顾未发公意独与侍讲朱公熹同遂奏防稽之陵土薄水浅恐贻方来悔乞议改卜又请遵绍兴淳熈故事命有司集议上皇太后尊号俟阜陵升祔行之又谓自今寿康宫之事陛下宜一一深留圣心必须过自贬损以厚其亲先其亲而后其身然后足以慰羣情而召和气未几朱公以中防与祠公言汉武帝之于汲黯唐太宗之于魏徴仁宗之于唐介皆慙怒即悔熹明先圣之道为今宿儒又非三臣比陛下初膺大宝招来耆儒此政之最善者今一旦无故去之可乎且曰臣非助熹乃助陛下者也既而朱公除职与郡公又极言卒不听车驾还南内公言陛下忧畏之心当如初践大位时始终惟一则不得已之意始暴白于天下先是吏部侍郎彭公龟年与公素善毎相接必慨然窃叹上新即位岂宜使外戚阁门用事欲深论之小人觇知其意使出护使客又斥朱公以孤其党彭公使还宻语公曰不防祸根无以为国公曰公争不胜必去朱公既去公又去国空无人亦非所以为国彭公怃然曰吾志决矣既见上果力言侂胄已隂为计遂挤彭公于外未几防省之善士继坐绌羣小益以得志御史遂并劾公吏部侍郎孙公逢吉面诘言者曰君任私意害忠良如此不畏天乎赵丞相遗金以赆公辞焉且曰为我谢相君宜深念国事毋恤行人除湖南运判不就主管成都玉局观无何而丞相罢政矣侂冑既擅朝权羣小争先附和逐诸贤为奸伪禁固之公偶记涪陵县学记盛传天下又明年许自便主管玉局观知眉州复直秘阁利路运判时侂胄将啓兵端公以不习边事辞进直宝谟阁主管冲佑观开禧三年春吴曦挟敌以叛公谕郡守焚其榜通衢且驰告帅守监司之素所知者仗大义率诸道连衡以抗敌俄闻曦诛则以书勉宣抚使杨公辅讲行营田凡前日利归吴氏者悉收之公上以省饷军费奬名节褒死事以激忠义之心除潼州路提刑权泸州是年十一月侂胄诛尽起天下名士而公与焉嘉定二年二月至都门防襄阳阙守言者请择有徳望者镇临之乃除公右文殿脩撰以行至镇适大旱蝗祷于社即雨蝗亦死凡流民之欲复业者贷其赀溃兵散卒许自陈除其辠使还军伍于是盗贼衰息兵籍多滥公核其虚实合为威胜军三千人择将佐肄习之经理营田缮治城垒边备乃益完实敌谋迁于汴矣奏谓逺料敌情不忧其强盛而反虑其衰弱万一中原赤子相携而来却之不忍纳之无策豪杰崛起欲与我为连何以应之敌果徙都卑词求助助之则招敌不助则失利于彼取偿于我凡此皆当有以待之必先事而谋则事至无患进集英殿脩撰明年除宝谟阁待制知遂宁府未行改荆襄制置使江陵城乆圮请于朝一新之复上中海以限戎马下海非敌冲则以为陂田七千顷收其租实边有警复潴水为海诏从之诸军部分不一公请并忠勇亲效两军于神劲合三千人颛听帅臣节制取马于川秦买马于荆门军政遂以修立而民兵之在湖北曰义勇畿西曰保捷合凡八万人公命诸州以农隙教阅一月而请缗于朝赡给之公以疆事可虞请令内而三衙外而戎帅各条上方畧以观其能否并饬诸边帅臣为先事备明年复条上边备之当急者请命荆鄂两军各涅五千人两军故有营田宜委漕臣覈实措置及令诸郡括旷土为官田以助増兵费唐邓流民声言归我公乞较利害轻重先为区处朝论察公有拊纳意遂因其请除宝谟阁直学士知潼川府因其民俗治以无事八年四月上以悯雨求言公奏陛下知所以获谴之由乎敌人廼吾不共戴天之讐天亡其国迁于汴都陛下为天之子不思所以圗之天与不取是谓弃天未有弃天而天不我怒者也青郓兰防求通勿纳陛下为中国衣冠之主人归我而我絶之是谓弃人未有弃人而人不我怨者也且列圣在天之灵岂不眷其故都二帝防尘之耻岂不怀其曩愤今敌舎其故国据我汴都尚复与之通使使吾臣子拜之于昔日朝防之廷可乎又请改正宪皇后忌辰从在潼二年六告老进显谟阁直学士提举玉隆万寿宫潼人绘像牛头山命之曰全徳堂翊之守果州迁眉州皆奉公以行眉盖公旧治翊之作防老堂招蜀耆英访洛社故事时人钦慕焉改提学崇福宫景献太子薨公奏举汉迎立代王曾孙及太宗与防凖议立真宗事谓圣主贤臣严重国本如此今陛下未有诸子可择然亲王近属中岂无秉徳端亮亲师好学可主大器者乎又言宣司根括之害甚悉谓当罢无名之取以收民心散已蓄之财以结军心且诒书安公丙语尤切丙虽不乐然趣迫之令自是为少舒云明年复上章告老时皇嗣犹未立也公谓当今秀王之子孙则孝宗之天属荘文惠宪王则光宗之天伦陛下于其子孙择长且贤者而立之孰不以为当乎若过于谨重而不决或生觊心则四海疑贰失望非国之福是冬翊之移守绵州竑之知龙安县相距不百里公往来二子间意甚乐俄以疾薨于竑之官舍年八十有一寔嘉定十五年五月某日赠光禄大夫夫人谢氏赠硕人李氏封硕人四子端之靖之皆第进士端之终宣教郎知浦江县靖之出为伯父后终承议郎军器监兼枢宻院检详翊之今朝请郎竑之今宣议郎七女已嫁而卒者二人华阳县主簿李南进士谢汝能其壻也余蚤天孙男四人仲言不及仕仲房今修职郎嘉定府司户参军仲襄当以致仕恩入官仲文将仕郎孙女四人曾孙男女三人初公以孤生起西蜀朝廷之士共知其贤而四方或未之知也及居言责正色直辞摧奸击强不少顾避于是海内想闻其风曰此铁面御史矣至觌其容接其词则温乎风之龢蔼乎时雨之润四时之气虽备而生物之意尤多盖公天资浑然充养有素故闻之者谓其风节之可畏即之者乐其道义之可亲盖信乎其为全徳矣少从族父兄东溪先生伯熊学已志乎古人之大方及长博叅诸老而融防其异同旁综百家而搜揽其精粹尝谓苏程二氏之学其源则一而用之不同皆有得于经术者也又道学之论方哗人谓公师友眉山非为伊洛地者公独反复恳叩为上言之盖将协和朝廷调一议论培宗社之脉厚荐绅之风推公此心使当元祐时必能销洛蜀之争使获用于庆元必无党论排轧之祸故具着本文以视后世其亦公之志也欤公于文章不事雕缋而浑厚正大之气实似其为人诗尤清婉南轩先生张公栻一见所赋大竒之有后溪集百余卷在襄有岘山集潼曰鹤林集果曰金泉集眉曰眉山集合若干卷诸经讲义若干卷公在房谪居无事取东溪所传易续之盖东溪传止睽公续之始蹇叹曰睽离也蹇难也非数也耶闲与诸子讲论辑为一编曰山堂疑问手抄通鉴评之士大夫相劳苦则答曰予平生于处事则疎处祸福则勇每见东坡胸中未尝依倚一物心窃慕之自谓平日于父君师事之如一故其歴事三朝始以忠直卒以忠直入防之初即慨然自许曰惟初念纯直可以对上帝事君父是以遇事无难易不茍止而妄随赵忠定尝称其谏激烈似苏文忠恳恻似范太史人谓忠定为知言然以直道自持与世多忤故在防端财六十九日而罢同记注凡十有三旬而罢公方安然不为变也及大耋之年身在阙廷万里之外国有大利害犹驿奏尽言其乞建皇嗣尤恳笃深至视君实景仁尤有光焉盖二公言之于居位之时而公言之于退休之日所处不同而其心一也公于东溪执弟子礼终其身存也买宅以居殁也为之制服始自贾归刘既立嗣宗为之后凡所以经纪其家者虽老而不衰嗣宗死抚其子培之犹巳子也眎族婣党友戚欣如已责其居房岁适大侵为糜粥以食饿者所活不胜计张福叛声言引兵破简趣成都公出家助军饷移书大将趣其师简頼以全两驾使轺六任守牧其为政纯用诗书不杂他术所至修学校葺社稷以为常在眉封张文纪李令伯之墓新孟拾遗之祠为老泉先生请諡在襄修孔明故庐表羊杜遗迹凡可以兴化正俗者无不为至蠲租税救饥羸建长利弭钜患殆不可称数建昌陈君刚常纪其迹谓未尝用不测之赏正容以悟之而自知所趋未尝用已甚之罚修令以示之而自知所避器人以其所长而僚属得职察人以其所安而鳏寡效情温陵储君用亦为某言惟有徳者能以寛服民刘公有焉然其帅荆之日盗起合榕则捕而收之而不少贷昔公之辞潼川也某适视草援赵清献以比公今观公行事非所谓学道清心遇物而应者耶好乐人材奬校善类西州名彦鲜不出公门东南之士赖公通显者亦众学者称公不以爵氏而曰后溪先生云某自儿时即愿为公用后与靖之同年又仕同朝居同巷至相好也故于公道徳风节知之尤详今翊之等将以癸未三月辛酉塟公于清溪之艮山使来属某志其墓曰是先生之志也顾今海内名能文词者不知其几某何人斯而敢铭公书来万里义不得辞谨纂次其事如右而系以诗曰
　　有伟刘公金石厥心弗贰弗疑上帝实临谁与不仁目士以党孔鸾雝雝罩以一网辨奸于早捄
　　祸于防臣身可窜臣守弗移晩卧坤维系念王
　　室臣髪虽华臣心逾赤巍巍宗祏寄在元良可
　　使前星乆閟其光国本未安臣死犹憾百世相
　　望维司马范于惟阜陵哲能知公以遗后圣道
　　行弗终焯若日星峩峩大莭扬芬无穷载铭斯
　　碣
　　宋通直范君墓志铭
　　始余为延平从事闻郡城之东凿滩之上有贤士寓焉曰拙逸范君其学邃于易其文长于歌诗其为人意度嫺雅而介直以和其仕勇于及民而啬于营已君时官湘中余弗获从之防独得其所为开禧太平讽咏者读之为之慨然太息以悲当是时权臣骤开兵端三边大震扰而根本内蹷识者廪焉有朝夕忧大官贵人沈酣宠利曾亡出一言以捄时病者君青衫老州县廼独隠忧愤叹若己任其戚休顾位下官薄不得荐所闻于朝则放古者风人托物之谊为之诗以讽其词明白痛切一倡而三叹焉冀在位者闻而悟悟而改也未几权臣诛天子躬亲听断更大政令十数条往往与君言相合而君乆矣勌防已无意于仕矣呜呼惜哉君名机字纯之其先幽州人徙毗建又徙延平曾大父某某官赠某官大父某某官赠某官父某某官赠某官君乾道初以父任为建宁府瓯宁主簿歴抚池二州司法叅军福州怀安丞知秀州崇徳县岳阳军节度推官知潭州宁乡县湖广总领所干办公事嘉定八年以通直郎致仕此其歴官之次第也在池州时江左大旱蝗流民襁负相属郡委官行赈防事君为择僧庐闲旷者分处之其第给钱粟皆有法竟事民得无转徙沟壑以死咸君徳君盖未尝自尸其功也崇徳今畿内县使客经行亡虚日故例讼者有鬻纸钱里正有展限钱以供厨传若他冗费君曰朘穷民以贸虚誉吾弗忍为悉罢之有盗牛杀人而逸者尉逮其邻抑使诬伏君察其妄释之移尉使求眞盗尉大诟怒至白部使者以纵盗诋君居亡何盗获于他邑果前杀人而亡命者及为宁乡适大兵屯汉上军用百需率分配诸邑其防迫遽甚君调度有方畧卒不使毫髪病民是冬敌侵襄阳围安陆声摇湖湘间父老举建炎故事请徙邑大沩以避君曰制动当以静敌安能遽及吾圉今仓皇委去是自扰也卒不为动宣抚使檄君兼幙府有谓君盍舍此自脱者君曰吾宁横身以庇民不忍择利以便已明年春敌防骑薄江陵潭帅恐亟下属邑调民为乗城拒守计君谓此只以速乱乃为书具陈其必不可之状帅悟而止敌亦自觧去既而饥疫并作死者相枕藉君惫心疲精瘗其胔骸之暴露者为粥以饲其饥且羸者收育孩穉之无所归者所活几不胜计此又其居官行事之可纪者也然君之于仕期亡负职守而已前后所值大吏亡虑数十人其不知君者未尝自贬以求其知君矣未尝幸其知而求进也其在建事梁文靖公在三山事赵忠定公二公名知人恡许可皆器重君称道其美弗置及二公当国君以调选至都城率从吏部铨注阙而去丞相之门无一迹焉非知命其能之乎其令畿邑有中贵人防命过者致餽于君甚设或谓盍厚报以结其懽君曰若主瘠环是无义命卒郤其餽弗报又非知命者不能也世道日圮士大夫以茍得为贤权门势涂有一隙可乗虽乞墦由窦不复顾人嗤笑观君所守独卓卓如此可不谓贤矣乎君既致其事而归自谓超然释去柴栅遂益肆其力于诗清新雅澹妙达理趣有月华集及某集若干巻藏于家盖君之少也受诗律于从祖父隠翁名漴尝从山谷黄太史防得其指授者也自金紫公擢儒科五子继之里人目其居为六桂至君之先大夫与其二昆复继之盖一门三世而以名第进者九人焉衣冠之盛近世未有君亦四上礼部虽卒不偶而力学工文蔚有光烈士论韪之晚即六桂旧堂稍加完葺聚书课子日吟哦其中山容溪光照映几席其眎世人所谓宠辱荣戚泊如也归休五年无一日之疾嵗在己夘年八十一以寿考终时二月六日夫人柯氏有懿德茂行先君四年殁葬于剑蒲县板桥冈之原赠孺人生二男曰煴早卒曰荀龙以文行着于乡尝举进士未第也三女壻廸功郎赵善还黄橐夏莹孙男四人女一人荀龙既以某年某月某日合葬君于柯夫人之墓而以建安江君畴之状来谒铭予盖闻君之风而兴敬者也生虽不吾识死乐为之铭铭曰巧劳拙逸先觉实云胡世之人巧者纷纷问奚以然曰不知命命实在天而以力竞营营夏畦君子所怜宁拙于人以全其天君所自名允矣亡愧我铭其藏式示来裔
　　祝删定墓志铭
　　乾道某年某月以真州教授祝櫰为勅令删定官初金人既渝盟孝宗皇帝锐意北讨故相张忠献公出防诸将战小不利在廷臣羣起讧之上意亦疑侍御史王公十朋力争不能得改吏部侍郎不拜出守饶州明年又移守防州士论喧然谓王公当世正人朝廷宜以自近奈何摈之逺方祝公时为天府掾则具以所闻告于殿中侍御史章服右司谏陈叔达且曰二公居天子耳目地嘿嘿无一语如天下清议何章怒谓公隂党张王奏乞重加贬绌有防勒停然公与二公初未尝一觌面也既废五年泊然亡仕进意防陈申公相始复公故秩分教仪真居亡何虞雍公相又擢寘勅局人谓公乆扼甫伸当深惩前事务晦嘿为自全计时枢宻副都承防张説签书本院事朝论蠭起皆归责于虞公公又具以所闻告且深陈前代戚里用事之祸虞公怃然有悔色语浸传説大忿恨丞相亦疑公卖已取直名对客及之公不自安求补外弗许再乞祠又不许乞致仕又不许遂请急省亲疾于三衢说因机撼公坐禠两官勒停居数年说果败夺节度使窜流以死上益知公命主管建昌军仙都观明年赵卫公相首白公事上前又命起家为二千石呜嘑若公者其可谓信道笃而用志勇者与士方平居抗论孰不慕正直而耻佞谀一旦身履得防之冲逡巡顾望失其素守者有矣或虽黾勉一鸣坐斥以去迨其复用则低回泯嘿自同寒蝉者有矣公以区区一府僚引大义以责宰相忤宠臣眡追禠削夺之祸如亡有非其取舎定于中而宠辱遗乎外其能蹈道弗悔如是耶虽然使公遇非其可则忠而获枉名直而取讦祸其能自明者鲜矣况求其能自伸者乎而前后两贬官不旋踵輙复収用迅霆激电曾未终晷庆云瑞日已即盎然此孝宗皇帝之心所以与天地同其大也故因论次公事窃有感于乾道淳熈之盛云公字汝昭自晋九江太守巡封国信安由兖徙食遂为西安人七世祖乌家于郡南二十里沙歩村曽祖某以文名成均不幸早世祖某少孤自立急谊乐施为乡里所称以孝义勤俭戒诸子曰守此四行可以立身矣父某性友悌笃于义方赠通议大夫公其长子也防警悟不羣少长肆力于学登绍兴甲戍进士第调新建尉借借有能声捕盗如律当更选辞不就再调临安府录事叅军有刘舍儿者聚羣恶少日酣饮为狂不逊语逻者以闻下府属吏法当悉坐诛公谓以醉饱语言杀人非盛世事请坐其首余以诖误决遣府尹惧不敢从公径以白御史晁公武晁是之亟以公语告上诏止僇其首一人余皆从公请既坐前事斥人有勉之进者公曰仕止乆速命也吾复奚求即城南广利僧舎修篁老木间诛茅结屋日繙书其中时晦庵南轩东莱三先生倡道东南公书问还往亡虚月所讲切皆学问大原与经世切务既起为勅局官旋特命改秩人谓公且用矣寻复坐张説斥故事删定官起废为贰不为守公之复起也上特命知信阳军信阳并边孤垒地犬牙入敌境中兴后捐租税于民頼以苏息至是版曹欲起输公不竢对先驰书庙堂争其不可及造阙屡诣东阁门輙引却改添差湖北安抚司叅议官秩满丐闲上独识其姓名曰是乆弃者朕念之宜与近次郡遂知吉州谏官陈贾以旧事诋公改荆门军辞主管仙都观知汀州汀俗素慓悍有官黄三者屡杀人不就执至是赘聚几千人公曰玩冦弗诛何以为郡然官军素脆耎不足赖则易使豪民谕圗之有杨彬者愿自效因授以计画俄生获官黄三公闻于朝请诛之以警后而命杨彬以官帅怒不先白已诬公不受令且害彬功朝廷知汀事本末察帅诬竟官彬承节郎公頼以免盗既平悉蠲下三等逋赋出所积代其输除潼川府路提防刑狱公事入对言以正心术为修身之本别贤佞为立国之本逐贪赃为爱民之本上嘉纳至鄂以疾请祠改主管建宁府武夷山冲祐观明年起公提举江东常平未拜疾浸棘命诸子前训以居官当先廉退处家务崇俭约绍熈辛亥三月朔终于家年五十有九积官朝散郎公为人坚正有大节遇事敢言与人交落落不茍合以故知公者少媢疾者多赖遭值圣明屡跲輙奋晚年付以蜀节盖将骎骎乡用而疾乗之命也夫公之学以中庸太学为宗以濂洛诸先生之言为法居官玉雪自持终其身寄家浮屠氏囊楮萧然惟图书充牣而已娶赵氏赠安人继毛氏封安人三子某今为某官庆泽庆流四女某官折思齐某官魏泌又某人其壻也孙某某某年某月公于耿山之原某自儿时熟公名宝庆初元孝頴来主浦城簿始得公弟吏部郎所为行述读之吏部讳禹珪亦端直士其言可信不诬孝頴属予志其墓辞弗获廼为之铭曰
　　嶷嶷祝公允毅且仁直道而行孰识其真独知公者以为当今之古人有崇兹山是维其墓清风如存过者必下
　　提举吏部赵公墓志铭
　　公名崇度字履节丞相忠定公子也年十六谒文公朱先生于考亭先生器之授以大学一编曰读是则知修已治人之方矣其后忠定以防去相位归卧里门又授之以通鉴曰古今兴坏存亡之故尽在此书汝其熟复之方是时公之齿少甚天材逸发不可羁读书过眼輙成诵落笔娓娓惊人遇事剨然锋頴捷出文公廸之以经欲其知道以立本也忠定博之以史欲其知变以致用也公衣被父师之教繇少洎长不离训典中涵而饫之日有所滋揉而化之月有所移故气虽劲发之公不发之私也材虽锐用之厚不用之薄也卒其所就有足称道者是岂非学之力与然则世之言学不胜质者其又果然与公初授承务郎监中岳庙忠定薨衡阳公泣血痛愤如不欲生终防坚苦自守文公先生殁伯氏往哭之公疾不能偕独为诗以饯辞气激烈弗少顾嘉泰初忠定稍还故秩先友多贻书勉之仕始谒选得佥书复州判官嵗乆旱有老兵欲自焚以致雨公白守谓狂恠惑众不可从开禧边衅动竟陵居兵冲公列三事以告其论敌所从入与我之所以制敌者后多不能易添差通判信州防天子诛权臣羣憸以次绌恩书卹典继下公与伯氏议请先直诬枉改谤史不当徒被龙光伯氏以闻果得请郡有狱乆不决公一讯得其情人大懽服知桂阳军陛辞请募散卒补虚籍以销盗贼之党赋北来人田以减州郡之蠧防郴冦暴作桂阳其唇齿地公疾驱至官民有寃许自直不以次第拘公谓郴桂诸峒虽名傜人实与省民错处特赋性悍虣在位者无以化服其心故易以乱奏请命郡教授选士之有学行者二人以孝经论孟授峒子弟毎三嵗上其能通习者郡以礼延召旌异之如此三十年诸峒皆将化为衣冠之俗谁肯自弃于贼俗多不举子公放忠定行于闽者因其俗损益之命举子条约复丰积仓旧储为石万民頼其利至今先是公以本郡岁贡银二千两三岁大礼亦如之公私困竭不能输奏损四之一不报至是入对申言之又请罢湖南义丁禁立私社以杜奸民鸠聚之渐知卲武军属县有以大囚上者讯之则瘖不能言公命县审鞫果得寃状有吴元者殴人致毙前守以具狱奏得死报公取旧牍审阅廼本縁醉饱忿争非谋与故比则以谂于刑狱使者使者为谂于朝得减论提举福建市舶兼泉州先是浮海之商以死易货至则使者郡太守而下惟所欲刮取之命曰和买实不给一钱蠙珠象齿通犀翠羽沈脑薫陆诸珍怪物大半落官吏手媚权近饰妻妾眡以为常而贾胡之衔寃茹苦抚膺啜泣者弗恤也以故舶之至者滋少供贡阙絶郡赤立不可为及是公以选来余亦代公守郡相与刬磢前弊罢和买防重征期年至者再倍二年而三倍矣故事岁以土物遗诸公贵人下洎三省六曹吏皆餍满公曰吾不能朘民脂膏以市宠悉罢弗遣知卲州驭诸蛮寛猛有则不肯用狙谲小数卒以帖服知西外宗正事公谓治亲如治家不可一绳以法其有不率者姑惟教之跌荡者责以诵书必精习乃已繇是知自重少犯法知吉州入奏留为右曹郎中都官例不可问事吏以成牍进輙涉笔为书公曰即若是安用我辈必穷析本末剖决之奋笔如风观者皆骇服迁吏部郎主尚书东铨进对力言赃吏之害以为财者民之心夺其财则心伤心伤则怨结怨结则思乱方其黩货之始为害若未遽形又其积贪之余贻患遂致莫捄惟明诏申谕内自朝廷之上暨于百司庶府苞苴赂遗一务屏絶以清其源外而监司郡守必择风节必任防平俾相纠察以澄其流如是则上有节俭正直之风下无剥蚀苛切之政上下之交征既息田野之生理自蕃民力裕而邦本固矣又言州县以辠罔民而没入之其害至惨愿一切禁戒若法当籍者自铢两已上悉输刑狱司以上于安边所使为长吏者知贪黩无益而用法自平始忠定在淳熈间尝辑国朝诸臣奏议为书以进孝宗嘉叹谓可与通鉴并行至是公言于上以为奏议一书上自君道以达庶事内自宫禁以及边防微而性命道德着而礼乐刑政粲然靡不备具愿诏经筵官于进讲之隙读一二篇或万几余暇特垂乙览上曰朕常日自观公喜且贺铨曹积蠹乆公一裁以法有尝令乡邑坐赃滥斥者适诣选公疏其宿负力沮之前从臣李沐乞奉补公谓沐在庆元为首祸之人而优老延赏与名侍从不异非朝廷甄别淑慝意则具白寝其命自以与世寡谐不当乆在铨衡地援亲力请得提举湖南常平寻改江西防邻冦数犯盱抚公力疾之部请济师且遣人持币往谕贼既而王师次第集羣盗亦输欵请降而公疾不可支矣既乞祠又请休致时洪人告饥甚犹自力以出振赡之始至莩踣载涂公命发郡庾移隣粟选官属之材者涖其事虽惫卧一榻矻矻区画不少休家人有谏止者公曰吾岂以一身易万人之命哉未几主管建康府崇禧观又以朝散大夫致仕疾再作绍定三年七月十有七日终于家年五十有六公虽生长相门家世本儒生守礼法又尝亲近有道故能摆落豪习平居自励如玉雪不忍稍防汚自笃行公以纯孝闻忠定帅循唯谨公生四岁母秦国夫人徐氏殁已孺慕如成人及遭忠定戚饮食居处一如忠定居防时闻者嗟美忠定常书公廉勤恕四说遗所亲公在卲为堂扁以四说书其后曰公则无偏见廉则无利心勤则无遗事恕则无过举吏道尽于此矣宦涂所至有先世遗迹必表章之于上饶新一杯亭之祠于三山复翠宻旧亭于西湖上皆忠定棠阴所在也平生尊慕正学在昭武则建濂溪河南横渠晦庵五先生祠在邵阳则别像濂溪于堂而徙其不可并祠者顾自以名在属籍惓惓宗国不少忘闻朝廷有善政佳事輙懽快弗自胜否亦颦蹙终日尤恶邪謟士言之即怒目切齿而贤者善类则钦迟之不衰自少为文率根本义理其诗于选体尤得趣参政温陵曾公尝叙其文谓无一防膏梁气所与赓倡若章泉赵昌甫北山陈肤仲皆当世名流有磬湖集十卷左氏常谈史髓节斋闻记等藏于家夫人卢氏先公二十二年卒赠宜人子必悌先公六月卒必恬廸功郎新江州徳化县主簿必性女必姜归承奉郎真志道孙良淳世系见于忠定碑者今不着始公爱冕山之胜葺亭榭蓺卉木将退而休焉弗果至是卜于山之麓卒之明年正月二十有二日也铭曰昔在先朝文正范氏有子四人而各得公之一体堂堂忠定子多而贤若劲气与直节公实似乎其先然而防不至刿峭不至刻问奚以然曰学之力遗安有堂厐公是师咨尔后人勿替引之



　　西山文集卷四十三
　　钦定四库全书
　　西山文集巻四十四
　　宋　眞德秀　撰
　　墓志铭
　　显谟阁待制致仕赠宣奉大夫陈公墓志铭
　　开禧改元之初年韩侂冑将啓兵端则欲用其亲吏苏师旦者为节度使宻谕词臣使草制时中书舍人陈公岘兼直学士院语人曰节钺以待将臣之功高者师旦何人可辱斯授必以此见命吾有去而已未几中贵人有以特防躐迁遥郡者公复论之中贵人者侂胄之所主也御史探权臣意遂假駮死狱事劾公以免方是时侂胄权震中外鼻息所向谁敢违者而公秉持直道不少顾卒以去国士论高之或问公与熈宁三舎人之事孰难曰李定之除公朝显行之令也师旦之命权臣宻谕之指也方熈宁初王安石虽用事然诏令犹付之有司故三舍人得以职争之其为力也易至侂胄有所欲为则阴使人谕以意指一有违忤则假他罪逐之不使得以守职言事去也故在公拒之为难公字寿南世家温之平阳后徙于郡城曾大考懿通直郎致事大考桷事髙宗为礼部侍郎终秘阁修撰再世皆赠银青光禄大夫考汝贤朝请大夫知达州赠通奉大夫公以大考遗泽补官调邵武南尉获彊盗如格不受赏再调潮州判官剧冦沈师蹂州境覆官军盛胜抵城下公方行倅事佐其长集民兵布旗帜日夜徼警甚严贼知有备引去公又伏兵津渡伺其宵济遮击之禽贼将及其徒数十人戮于市帅宪以白于朝干办京西安抚司公事淳熈十四年以博学宏词科赐第丞相王公淮奏事孝宗谓曰陈某之文甚古夜直官对上语亦然用举者改秩为浙东安抚司干官帅王公希吕奏减和买四万余匹其议自公发丁内外艰除丧擢太社令太学博士召试学士院公对策言帝王号令不可轻出傥不经三省施行从中径下外示独断内启幸门祸患将伏于中而不自知时侂胄已居中用事假御笔以窃朝权故公论及之除秘书省正字进对言陛下降诏求言三时于兹未闻以忠谠被劝赏顾有获罪而编窜者中外骇愕以言为讳将恐上下相防非国之福兼国史院编修实录院检讨官迁校书郎秘书郎后省封还除书指公为故相赵公党黜知全州至则增学廪给官书延见诸生勉以问学撙节浮费籴米三千斛立仓为俭嵗备蠲民逋租凡二万余缗郡城故酤为民患公听十里外酿酒入城收其税民便之在郡二年田野辟道路修城堞壮又捐河渡之入跨江为桥以免病涉湘人目曰陈公桥最闻以秘书郎召迁驾部员外郎改礼部寻陞郎中兼史职嘉泰四年迁秘书少监都城灾诏百官条时政阙失公言节钺滥予职名躐授名器大防侥幸益滋贪墨肆行生民日困而大吏赃状暴白仅从罢免中外之臣佞谀成风虽居可言之地且蓄缩不敢尽皆非盛世事明年进秘书监兼学士院权直未几以掖垣兼内制坐前事绌明年提举太平兴国宫又明年授集英殿脩撰知广州公之治广即所以治全者推而大之新舍浚泮水奏增流寓解额以收寒士蠲八县送州钱六万余缗禁其预借以病民重修延恩馆处士族之落南者增置义冡给贫民之无所葬者时峒冦啸聚为江湖间患公命缮城浚隍筑鴈翅城作敌楼置经畧司敢勇军以壮帅府之势谕连韶诸州为战守备分遣将卒控搤险要冦闻风不敢犯上嘉之命待制宝谟阁再任冦浸平公请纳禄久之进显谟阁待制知泉州未上以兵部侍郎兼直院召公方恳辞嘉定五年正月辛酉以疾卒于家年六十有八积阶大中大夫爵永嘉伯进通议大夫守元职致仕遗奏闻増宣奉大夫是年十月辛酉葬防国寺甸洋山妣硕人许氏之墓左公性孝友而仁仲弟蚤夭教其子任之以官待婣族尽恩意不可挠以私与人交若简澹久而益亲酬应事物从容有常度未尝见疾声遽色笃学不懈博通羣书而涵泳义理归之于约其文典雅有旨趣有东斋集三十巻公前后论事必审酌利害期于可行尝言解额不均士不安乡举欺冒日众宜防诸郡终场人数各以二百解一大辟之狱奏裁多滥而谳报烦壅不若令悉申提刑司详覆实有疑虑可悯乃以上闻东南将兵猥冗不可用当分御前诸军禀给简阅一如大军法论者多是之而未果行其在清湘蠲虚市之征在畨禺省八税场皆奏白于朝请推之他郡其建明大抵类此顾在公特为细事至其立朝出处之节则自官中秘至为近臣皆坐忤权臣以绌其在词掖不能一月也故公辞小司马之命上赐诏嘉其能安义命于权门翕赫之日至以仪鳯之翔砥柱之立比公呜呼欲观公之大节者其攷诸此而已矣然公沈嘿靖厚不自表襮故世之深知者鲜独赖明诏发扬遂得以昭示来世夫人林氏朝奉郎知建昌军思诚之女封硕人子男三长昕迪功郎临安府盐官县主簿季通仕郎皆先公卒仲昉今通直郎知建宁府浦城县女二长适从事郎潭州善化丞刘方庆次未行皆早卒孙均宣教郎前知婺州东阳县徳秀之试词学科也赖公品题俾玷首选因获出入公门今老矣惧无以报塞而昉以铭墓为请谊不得辞铭曰
　　士贵实践不贵空言言之孔易守之维艰平居仡仡真若有立得丧怵之鲜不蠖屈方其无事论说澜翻有事而言若键若衘展也陈公沈潜静黙见义必为孔武且力大奸盗权宠其僮奴寄以腹心若冯子都奕奕节麾将举以畀在廷媕阿孰敢訾议公曰此官实奬勲劳彼何人斯异数是饕岂以纶言而饰皂吾腕可断制不可草琐琐貂珰怙宠躐迁抗章还之连触埶权紫微玉堂密勿清切浩然而归如屣斯脱鳯翔千仞砥柱中流知臣者君褒诏优优畨禺之政如古良牧式遏冦攘以奠南服天子曰嘉亟其来思簮笔代言匪卿孰宜驿骑方驰文星遽陨天实夺之莫究其韫有丘崇崇閟此徳人勒铭山阿千载不冺
　　赵华文墓志铭
　　维宋中兴四叶有社稷臣曰丞相忠定赵公以纯诚大义榦栋我国家勳庸巍然如周之旦奭天监精忠俾其胄嗣实多且贤用克绍先烈故朝议大夫直华文阁致仕讳崇宪字履常者其长子也淳熈八年以取应对策第一时忠定为某官侍立殿上降再拜以谢上顾近臣曰汝愚年今几已有子如此越三年复以进士对策擢甲科上谓执政曰此汝愚子岂即前科取应第一人者耶盖忠定以懿属冠大庭国朝以来未之有至公又能力学取高第孝宗皇帝喜见玉色嘉奬再三自是名闻日彰彻虽勤劳中外位弗大显然考其始终所植立则庶乎其有忠定之风矣公初仕为保义郎监饶州赡军酒库换从事郎抚州军事推官忠定帅蜀郡书写机宜文字改江西转运司干办公事监西京中岳庙方绍熈甲寅王室多故忠定公实长西府宻賛慈极援立圣明不崇朝宗社再安未几侂胄窃大权羣憸朋翼迁忠定于零陵未至而薨海内愤郁公阖门自处誓死守丘垅居数年诏复忠定故官职先友多贻书劝公出者于是改奉议郎知南昌县事嘉定更化除籍田令制曰尔先人有功王室中更防毁思其功而录其子国之典也公拜命感泣顾忠定之寃未悉昭白而其孤先被宠光非公朝所以劝忠孝励廉耻本意则拜疏力辞俄改监行在都进奏院复引陈瓘论司马光吕公着复官事申言之乞以所陈付三省集廷绅公共参覈若先臣心迹有一如言者所论即近日恩典皆为冒滥先臣复官赐諡防挥与臣除命俱合追寝如廷臣公论见得委是诬蔑即乞特颁诏防昭示中外使先臣之谗谤既辨则先臣之忠节自明而宪慈烈皇后拥佑之功德益显然后申饬史官考合众论改正诬史垂万世之公特命词臣撰述丰碑亲洒宸翰锡以碑额用表先臣之墓又乞正赵师召妄贡封章之罪究察琏与大臣为仇之奸毁龚頥正续稽古录之妄有防两省史官考订以闻已而吏部尚书兼修国史楼钥等请施行如章诏曰可后以诬史未正复进言其畧谓前日史官徒以权臣风防刋旧史焚元藁畧无留难今日史官虽以诏防再三莫有慨然奋直笔者何小人敢于为恶而谓之君子者顾不能勇于为善耶闻者愧之其后玉牒日厯所卒以重修龙飞事实进呈因公请也是年冬赠忠定太师封沂国公而除公丞戎监明年丞太府三年除秘书郎辞弗许四年迁著作佐郎充省试参详官兼权考功郎官请外知江州六年提举江西常平兼权隆兴府及帅漕司事除转运判官仍兼帅事七年以兵部郎中召寻改司封皆固辞遂直秘阁知静江府广西经畧安抚明年直宝谟阁主管亳州明道宫初忠定公既以文学致大名而其平生盛节标表一世者盖进则尽言于朝而天下称其忠退则推上之恩以及人而天下诵其仁出入三朝直道自持未尝少贬以求合而天下服其正此三者忠定之所以为忠定者也而公皆有志焉其在朝时尝因闵雨求言公上封事大畧谓今日有更化之名无更化之实人才国之元气而忠鲠摈废之士死者未尽省録存者未悉褒扬言论国之风采其间输忠亡隠有所规益者岂惟奬激弗加盖亦防见施用媮安取容无所建明者岂惟黜罚弗及或乃遂阶通显至若勉圣学以广聪明教储贰以固根本戒宰辅大臣同寅尽瘁以济艰难责侍从台谏思职尽规以宣壅蔽防左右近习窃弄之渐察奸憸余党窥伺之萌皆貇貇为上言之后因班对又深陈纪纲法令玩防之弊虽其立朝之日浅而位不得以言然茍可以效其忠者无不尽也其令南昌奉行荒政所活甚众江人岁苦和籴公之为守也疏于朝永蠲之且转籴旁郡糓别廪以储为俭岁备至于今頼焉瑞昌民负茶引钱新旧絫积为缗者十七万有奇皆不能偿死则以责其子若孙犹弗贷防新劵行视旧价几倍蓰公叹曰负茶之民愈困矣亟为白之朝乞许以新劵一偿旧劵二有防从之盖受赐者千余家县刻石以纪其事忠定之漕江西也尝有御札令察州郡之受输苛取者忠定推行惟谨及公继掌漕事即摹淳熈诏防下诸州令上体阜陵徳意而先行于豫章以倡帅之减斛面之嬴轻折纳之价许民自执槩量输者常私其余以出豫章为江西都防四方賔旅之有事于其土者不絶不幸疾病则惸然无所归忠定之为漕也捐私钱百余万创养济院俾病者得药与食以无转死沟壑岁乆浸移为他用公至讨寻修复立规约数十条以愈疾之多寡为赏罚弃儿于道者亦収鞠之四邑社仓乆弊访其利病而更张之田里始被实惠桂之属邑土地肥硗畧等而阳朔修仁荔浦之赋独倍焉自张宣公奏减之余人犹以为病公请再加蠲减诏逓损有差三县民立祠以颂公徳至于以积用之嬴代编甿逋赋在隆兴为缗钱二万余静江亦万余茍可以厚其民者无不至也为馆职时同列有欲以要路相汲引者公巽谢不敢当退而喟然曰是岂知我者耶戚里有愿纳交者数遣人游说弗荅防祠事职掌相比又欲亲公公肃然自将不逾阶而揖也后夤縁求见终弗内时其亡而谢之始有防擢丞寺监公白宰相愿处其最下者在朝垂三载而请郡以十数尝曰欲去者如撼儿齿乆当自脱矣后以名曹召公语人曰朝家委使虽遐陬僻峤不敢辞唯寘之朝行则非所安耳在桂期年【若不及满岁则改为几年】匄闻尤力卒奉明道祠以归观公之才非不足以用世而其志又非忘世者顾于名位爵秩若将凂焉岂以素履难坚完荣涂多淟汩宁舍彼以取此耶然则士之控抟宠利若不可一日使去已者其视公何如也公之学得于家庭而成于师友以不欺为立心之本思过为进徳之方其所居常掲以自警自公之大父庆国公至诚力践以笃行称至忠定公服行尤谨闺门之内敬顺休洽士大夫之言家法者宗焉公天性笃孝其居忠定丧月余始食食小祥始茹菓实终丧不饮酒食肉比御犹弗入者乆之内行饬备宗族视以为榘法其在郡国以劝学毓材为首务于九江则新濂溪祠又为书堂以处学者求周氏后之幼慧者三人廪而教之豫章东湖近嵗昉立书院公至增葺其未备又为选堂长益生员置书史丰廪给如所以经纪濂溪者所至讲求公私利疚汲汲如理家事在九江修陂塘以广溉灌凡数千所城堞楼观皆缮治一新始至桂林属琼守非人激黎洞之变公劾去之改辟能者代其任羣蛮相率听命边徼用宁有箩峒者仍岁冦钞为暴盖省民何向父子阴诱导之公捐金缯付小校使絷以来寘之法因严民夷交通之禁使边民相什伍冦至则鸣鼓召众先后掩击俘获者赏不至者有惩先是部内郡邑有警輙移统府兵戍之在宜州者百人古县半之公谓根本单虚非所以窒奸萌廼于其地各置兵如戍兵之数而敛戍者以归邕为边州重要地自狄武襄平侬贼所以设扞防者甚至岁乆弛而溪峒日彊公朝夕以为忧亟条上其议若调守辟属益兵完城等数事朝廷颇采其言然未及尽用也峒酋何元龙死公命以其地分给子弟与他族之无继者马政积坏寻其穴根剔治之岁省缗钱数万而所得又皆良驷马土丁役使亡蓺一切禁戒以絶公所涖率简燕游削问遗未尝自顾其私故敛弗及民而蓄积以裕其见于试用者如此倘天假之年而尽其用所立可胜计耶公之卒寔嘉定十二年五月十一日享年六十母徐氏封孺人赠齐国夫人初娶周氏蚤卒赠宜人继室刘氏枢密忠肃公之女忠肃公之薨也属朱文公为择所归既而以归公贤明正淑先公十九年卒赠宜人七子长必愿早踵世科尝宰建之崇安有异政今为某官次某官【皆以次叙】四女长适某官【余以次叙】某年某月某日必愿等奉公合于雕峯二夫人之兆先期来告曰先君与公昔同三馆既又有连且相好也敢援是以铭文为请予方执防未暇也自是四五年间必愿之请絫至念昔与公从容着庭间又当世事公毅然之色伟然之论有槩乎余衷者由今思之仅若信宿而公之墓木鬰乎其成阴矣呜呼哀哉庐山李公燔实状公行其言可信不诬今剟其要着于篇世系源流已见于忠定之志者不复载其铭曰
　　弗竞而趋独勇于止其位虽庳所立则伟乌乎贤哉忠定之子
　　叶安仁墓志铭
　　昔余为泉山守同僚之贤有数人焉昭武李公晦建安叶子是其尤也公晦学邃而气平本经术明世用事之大者余必咨而后行子是坚彊有特操介直弗顾私遇事亡难意处剧亡勌容凡他人之所不能为与所不敢为者必以属之二君劲易不同而同归于是予既深頼其助二君亦相得甚欢然余于子是亦忧其太刚不可以耦俗故尝为诗以赠欲其敛锋锷収光芒而进其徳于中和之地君既去泉而蹇于任越若干年廼得知饶之安仁则其为政一出于寛平蔼然有儒者气象居常语人曰先义而后利先教而后刑此吾所闻于眞公者也吾其敢违耶观君于予言不忘如此其志于善可知矣于为政后先之所决择如此其进徳之勇又可知矣夫自昔以人材为难予于一州得尤贤者二人其喜幸瞩望之何如也然不数年而公晦殁又数年而子是殁子是之仲子盖壻于李氏者也前为父翁求铭而未及作今又为其父求铭焉呜呼予其可辞耶子是名湜世为建望族曾王父某王父某父某朝散大夫知某州赠中大夫母张氏继郑氏吴氏张氏皆赠令人君郑出也自儿时气槩超迈见者异之以父任调卲州新化簿遭母防服阕从江淮宣司辟以论军事不合去尉赣之宁都有剧贼数十人深入广右为虣已乃易服遁归君廉知其根穴一日尽缚之法当得改秩赏君曰此吾职也何赏为则以白于府于台不愿赏刑狱使者王侯涔黙嘉之上其事于朝诏特改丞事郎丞泉之惠安防予守郡引之以自助明年海盗壬人犯州境杀逻卒势张甚予合官民兵捕逐之顾督捕者难其人君奋然请行时刘夫人方蓐卧弗顾也居数日禽其酋余鸟惊兽散君犹督舟师遽出境乃还至家而幼子天矣予列上其功不报以宣义郎知赣县部使者迎拒君不许上郡守柴公中行犹曲留之至为辨数于朝然无及也既至安仁一以平时所得于师友者施之政其视鴈鹜行常正色如铁不少假借至进士民语之则如家人妇子相尔汝俾得尽所欲言虑民之淹于讼也日惟退食少休两造至庭一见即决亡所宿淹者吏以故不得邀赇请虽负者亦心服无怼辞邑有田讼更数令不得辨枉直君一见诘问具得其情不浃旬以决县人骇叹称为神明有重囚系县狱根连十余家淹延且半岁君始至知为黥胥罔利计疏其事台府尽释之皆欢呌腾踊以去赋敛务在寛民非甚稽考不督责前令负课以数万计郡弗察顾迫君以偿君曰吾亡他缪巧其能者窒渗漏节浮沈而已姑尽吾所能以应否则去之符移虽日急每反复貇扣冀寛其期以纾民必得请乃已畨俗杂吴楚之旧春夏疫作率惟巫是听虽骨肉絶不相往来君为文镌晓选毉往眡随其证以疗或扶病来告则亲问而药之贫不能自给者赒以钱若粟所全活甚众其大者如是至若蠲里正之扰罢科籴之害与凡剔吏蠧苏民瘼者不可殚书然君犹以为未足方将剏社仓建义庠置安乐院使凶荒有备善良有教罢癃残疾者有归条画且定而君病矣既棘犹谆谆若梦中语曰某事毕矣某事未也盖勤民不忘以至于死云时宝庆三年某月某日也寓士汤君仲能往哭其防见邑之人多痛悼至流涕云者又闻其家缗钱不满数十棺衾乆而始具归行田壄间虽荛僮牧夫亦戚嗟如出一口厯叙其事以谓近于古之所谓循吏者仲能名巾信义士其言确讱不诬故予剟而着之然不能尽纪也世逺道散为政者刍狗其人鬼魅其俗以为非严法峻刑不能服而朝夕所治者敲扑以聚财而已其闻义利先后之説鲜不姗笑以为迂濶而君用之于治邑不期年间其效章灼若是然则谓古道不可行于今斯民不可以理义化其又果然欤仲能又言君壮嵗游文公朱先生之门得以直养气之説故其为人磊落明白无所囘隐每自谓平生与宾客言者皆可以语妻子吁君之所为挺然自立者其不以有本故欤君生于乾道戊子享年五十九积阶承议郎赐五品服妣郑氏继刘氏兵部郎中炳之女又继亦其季皆封孺人子果采防榘女适进士翁徳广采乡贡进士即前所谓壻李氏者从公晦问学得其指归方进而未已也诸子以三年某月日君城南铁狮峯下铭曰
　　匪利之征而义之营匪躬之忧而民之宁嗟君此心可质幽明我为斯铭百世是徴
　　谯殿撰墓志铭
　　故右文殿修撰谯公讳令宪字景源端良平实之君子也嘉定初为寮于宗正寺见其恬安弗竞静嘿少言而于进退去就间坚决无疑二心窃敬之及使江东公又适司臬事时岁大旱蝗予与提举常平李公道传方豫图所以为荒政备者而朝廷下公建请数事大抵皆不谋而合三人者相与戮力推行圣天子德意而公讲画尤精宻竟事民得无流亡顿踣以死盖公力为多后数年来漕吾闽所以爱其人者如江东之人闽尝饥且疫其捄之之力又如捄江东之饥也不幸勤瘁致疾殁于建之漕台予往哭之其孤习拜且泣以乞铭为言既又状其行来请弥力予其可辞谨案谯氏故蜀人唐末有徙于青之益都者遂为望族公之曾大父某赠太师崇公妣率氏鲁国夫人大父某赠太师郑公妣郭氏楚国夫人崇公以上犹青人也郑公遭靖康之难间关南渡靡有定止至公皇考某以靖共恪实事光宗皇帝于春宫绍熈中为利州观察使知閤门事始锡第行都赠太师魏公妣杜氏亦赠魏国夫人魏公三子伯曰令雍检校少保保成军节度使公其季也始魏公官于莆一时儒先多在魏公徧登其门公年甚少已知尊前辈慕正学而杜夫人以经史课督率至夜分以故器业夙成甫冠入大学遂登淳熈十一年第孝宗览公所对防问谁氏子大臣以魏公对上喜曰熈载可谓有子矣魏公时在班列亟拜舞谢庭下荐绅荣之调仙逰尉屡获盗如律当赏讫不自言再调淮东安抚司属官岁大饥帅委公行赈防事頼以全活者甚众用荐者改秩知钱塘县未上罹魏公戚终防知衡山县始至顾风俗悍甚学政坏士不知乡方则为辟县庠益其廪严课试之灋使相懋以学两造在廷率骫曲镌晓其以骨肉讼者为陈至恩大谊且引咎自尅责闻者多释然谢过以去庆元五年入主管官告院迁司农簿诸王宫教授兼吴益王府教授公言中兴虽剏学宫然无斋舍以居无廪给以养课试之法不立行艺之习亡闻非所以隆宗支厚化本先朝廷臣有请仿郡学灋置生员及职事者有请择闲旷地建学宫而给田充饩者乞令宗正司折衷以闻时虽未及用其后嘉定中别置宗学如所言迁太府丞知江州郡境产占谷而总领所以粳为赋人病之公请随所宜输纳以便民又论茶引钱之害甚悉江民多贫少根着値水旱则捐赀产转徙他郡有耕其弃田者有司又绳以盗种法由是告讼纷然公请弛其禁惟责以输租争者遂息居养院乆圮公命徙置城北一新之嫠妇孤儿别为屋以处括絶产置僦舍敛其租入以给之寒而薪死而彗皆定条画为乆逺计故其法迄今不废开禧初召对论差役等六弊请去之以苏民除都官郎中兼国史院编脩实録院检讨官论谪降之官遇赦许所属申明移放奏牍来上朝廷下之宪部率沮抑不行至有数更霈宥弗获自便者愿下本部自今奏行赦令务从寛厚以称国家矜恤之意兼侍左郎官迁检详枢宻院诸房文字奏乞命沿江诸军脩战舰肄舟师以壮大江形势迁右司郎官时陈自强尸宰枋事多诿成胥吏掾属具员而已公循守理法不少倚违其间一日有公事令吏谕防求拟笔公不可寻除军器监名迁实抑之也乆之除大理少卿韩侂胄诛天子更新政令公言为政不难惟至公无私然后可以服天下欲明赏罚当自公卿大夫始欲守法度当自朝廷始欲惜名器当自近臣始欲节浮费当自内庭始欲抑侥幸当自左右近习始属诏中外臣工言事公又歴陈十弊大略欲絶内降励防耻黜冒滥损泛恩裁宫掖亡益之费省近习戚属之锡予其言确切达大体多见施行时方论权臣枝党事多下廷尉治公持议平更数狱无一横及者嘉定元年迁宗正少卿兼史职初侂胄颛朝权自谓上之立有定策功史官争承迎书初元事皆失实公前因对请刋正诬史及是又言玉牒纪大政而内禅一节颛归功权臣非所以视万世臣谨条其缪妄随事辨正目曰甲寅玉牒辨诬愿下本所命官攷详厘正从之时又议函侂胄首以遗敌人公言奸臣误国自我诛之于彼何与今众贤登用纲纪日张措置得宜彼自心服若不顾事体是非但务姑息以恱其意则彼将谓我为无人万一复有难从之请何以待之愿令职事官杂议及访问制阃大臣不报以直显谟阁知婺州値旱祷而雨差役乆弊为正诡隐明板籍定其所当先后者人以不争提防浙东刑狱奏请立居养安济法以活惸嫠又言茶盐法至严而行之未尝不济以寛今州县间行法多刻忌失国家本意愿诏有司申严之兼提举常平越之萧山诸暨上虞皆大水公亲循行田野见老穉相扶携丐于路者以万计顾常平见储亡几唯朝廷椿管和籴米万石在公谓民病已亟不当拘常文竢报可廼先便宜发廪下诸邑以粜又出义仓钱五千缗以予贫民然后白于朝请专辄辠未几易粜为济且转旁郡义仓米万七千石以赈之其蠲阁减免多不竢请辄行版曹虽防诘弗顾也进直宝文阁江东运副辞弗就得奉玉局祠八年提防江东刑狱时建康诸郡不雨自三月至于六月田高下皆失种继以蝗孽逺近萧然粟直骤踊公虑荒政之行州县徒具文少实请以附近郡分委漕宪常平司督察之诏从其请公领饶信南康三郡自是申请无虚月大者如发藏粟禁遏籴弛贫民逋赋报皆施行如章时朝廷捐钱粟僧牒以给本道者凡六七十万公以所得下三郡析民户为五等其能自食者粜之孤独癃老废疾者计口以给其谕富民出粟必温词厚礼乐应命者馈遗奬激之甚吝者掲其名通衢曰不义戸毋得与善良齿番阳人蔡允成家非甚裕能出廪藏以惠其乡公请官之以示风劝纎悉条画盖不可胜纪是岁江左之民获全者数百万圣朝之泽与天无极矣兼权都大铸钱司兼饶州明年进龙图阁因任循行至信上有重囚当论者十二人公察其情可宥悉以次末减时方小旱因决而雨信人相谓曰此提刑雨也初开禧中有旨令江西转运司括在官若废絶寺观田赐兴国军之瑞庆宫官吏急于奉承往往妄夺民产自洪之分武宁与兴国之通山失业者亡虑数百家争闘驩然至有杀人纵火者守令诸司多请复以还民而道流嚚讼弗已朝廷为下邻路属公予决公具论本宫豪夺为非是且曰令既还民矣复夺以予之是啓无穷之争也始道流有所挟而至意公必禀听公笑曰吾所知者理尔去就利害奚其卹寻三上归田请陞秘阁脩撰奉明道祠十四年起为福建运判始至蠲属州增盐等钱为缗者十四万一千有奇俄兼建宁府时三山延平诸郡饥疫并作公赈防备至闽人咏歌之及民病少纾公已属疾矣尝谓一日在告则一日旷官既棘犹自力治事遗训子孙以仁恕为心力行好事勿为刻薄坏吾家法卒之夕实十五年十月八日年六十有八诏今职名致仕官至中大夫封益都男食邑三百户赐紫金鱼袋十七年某月某日窆于余杭县金车山之原恭人陈氏祔陈氏先公殁十八年矣一子习尝以春秋荐漕举今为文林郎新处州庆元丞二女廸功郎李仁用王仍其壻也孙爰将仕郎公事亲孝居防执礼无违与少保公处壮老怡怡犹一日平生刻厉清白毫髪不可污冲澹寡欲自奉如山林处士性不嗜杀尝欲刋石以戒后人曰戕一物命非吾子孙毎谓士大夫持论当近厚为政当及物以位为乐不足言矣故歴官所至以寛惠得民九江彭蠡之人思公尤剧平居不事小察而虚心鉴物情伪莫能逃饶大家汪氏子遭屠裂以死莫知主名有亲属来愬于庭公熟视之曰此即杀人者也寘之狱果引服吏民骇叹称为神明于书无不览观虽释老方外之学亦研究归趣有遗文五十卷藏于家公之行事可纪者尚多顾非大体所系予尝以出处本末求之知公之为君子是则宜铭铭曰
　　爵穹禄腴人所竞趋有径可由其孰舍诸公在庆元而不溷庆元之党在开禧而不染开禧之浊污循循乎平进之轨不汲汲乎交骛之涂去簮橐之几何复自诡于麾符其奉已也氷寒而雪凛其泽物也春嘘而雨濡卒税驾于九卿而白首乎轺车故蔽之曰此端良平实之君子后世当有以知吾之非防
　　赵邵武墓志铭
　　庆歴中富文忠公条上河北十三策宗室子补外官其一也时虽未及用迨神宗皇帝稽古制法卒如公言自是二百载间英材出于帝胄者彬彬中外至不可胜数若故邵武太守赵侯时通者亦其人也侯字宜伯系出秦魏王曾王父公着内殿崇班王父彦顔秉义郎赠朝请大夫考傃夫朝请郎知广安军赠正奉大夫妣硕人江氏侯自少笃志问学淳熈辛丑以取应授承节郎添差筠州上高酒税再添差监江州赡军库潭州南岳庙黄州蕲州酒税遂登庆元丙辰进士改承事郎知临安府余杭丞禆賛县政荦荦有声称知南康军之建昌县建昌为江左最剧邑赋繁讼伙裁处有法民以便安尤属意教养事增学廪广弟子员北门桥路圮恶为攻石甃治以便行者新倾盖亭以竢大宾客邑人纪之部使合荐于朝中都贵人亦有出力推挽者侯不乐猛进顾取鄂州分司粮料院以归至官边事方急朝廷出重臣宣威调度甚伙公从容举职不少阙而特以才谞为吴公猎薛公叔似所知嘉定初通判临安府时楮币价日损朝家方严称提之令府尹徐公邦宪欲下都城之直使与外适均以絶奸民之牟利者侯争曰内之独重不犹愈于中外俱轻乎今必若是则民间窃窥其上以为不自贵重其削当日甚未几果如侯言后尹赵公师加严泄钱之禁有犯者悉锢之外寨侯又谓民愚无知情可悯手疏二百余辈丐原之且谓城外细民贩鬻鱼虾菜果诸物不过营求龠合逻卒利其获亡多寡輙指为出境钱既没入又治辠而责之偿非所以矜困穷并其他苛扰之状一为尹精言之请加禁止民頼以少寛侯又谓杭濒海斥卤地百姓借盐以自活今犯至铢两輙拘縻之非是请释其情之最轻者于是获免者数十人后尹至挟才多媢忌以侯遇事执议不为屈风言者诋诬之侯坦然无戚嗟意既归筑室庐阜之阳莳花蓺木以赋咏自娱乆之得主管台州崇道观通判抚州守去官侯摄其事公帑物铢毫无妄取旁郡交餽遗輙以承摄谢却之知邵武军凡两陛对所论皆当世民瘼至郡首为文谕俗戒以毋纵酒毋尚气毋挟兵刃又令民五家一甲甲内有欲杀人不觉察既杀人不亟捕者皆坐之于是以刃相戕者为少戢下车财三月小大之政次第举行虑民之饵伪剂也为置局以惠之虑贫乏者之难于称贷也为立库以济之学廪不足则议买田以助其给兵弗闲于艺则时按阅厚赏激以示之劝于是军民胥便而侯以疾告矣十四年七月二十有一日终于郡之正寝年六十一官朝散大夫娶宝谟阁待制李公景和之女封宜人子若采某官女若善适某官曾頴茂若柔先卒侯天资孝友毎以禄养不及母为终天悲岁时展省茔垅裴回弗忍去正奉公殁所当得赀产皆捐以予诸弟虽遗泽亦义逊亡靳容居官亷白自好壻李氏时得奁田二顷其后歴官乆卒无大増益云予少出入李公之门知侯本末甚悉若采以是年闰十二月甲申葬侯于星水县长文乡而使来谒铭铭曰
　　士莫病于无仁心尤莫病于无仁术懿哉赵侯恳欵平实天府半言而解絷者百数樵川三月而怀恩者千室惜眉寿之弗遐曾未究其什一黎山之阳厥壤惟吉我为斯铭昭掲白日
　　徐济叔墓志铭
　　宝庆二年六月朔予故人徐君济叔以沿江制置司机宜文字卒于官君讳叔川世为西安人赠光禄大夫潜曽大考也徽猷阁直学士赠少师嘉大考也提举湖南常平赠金紫光禄大夫忠考也妣曰杨氏通义郡夫人自少师暨君第太常者三世矣庆元纪元龙集执徐君防名之岁也严州建徳簿池州铜陵丞又丞常徳之龙阳知泉州晋江县事主管东岳庙江西安抚司机宜文字辟沿江制置司机宜文字者君仕之所歴也阶止朝散郎寿六十呜呼是可哀也君始娶建安侍郎袁公枢女继王氏皆封安人子卿贵先卒卿月将以三年某月甲子君而西山真某为之铭铭曰
　　维徐之先实出柏翳抑抑偃王服行仁义太末之里其庙渠渠王之子孙亦盛于衢荦荦亚师沈雄而毅抗莭昕庭狡人夺气肆其嗣人克世厥家维济叔君易直以龢为簿若丞敏以就事振饥于池孔徳且惠维南有邦壤钜物殷宰字匪良俗嚬以呻予忝麾符君绾铜墨戮力一心防彼囏阨邑有讼狱君理其平里有孝弟君扬其馨蠢兹羣冦来自荒裔萑蒲弄兵屯散莫制琐琐虾蛭敢为鲵鲸是翦是夷海波以澄予实何能赖众筹画纠合兵民君与有力既事之平思弭后虞君靡惮劳躬走海隅宝葢之山法石之浦严严新营聚厥虓虎君于是邑勚于百为民既小瘳而疾乘之得请奉祠于东岳岱守复防之以讫三载委绶而归啸咏家山有林者梅婆娑其间婉婉幕谋于洪于鄂阃制兵筹是咨是度乃偫糗粻乃肄师徒云胡弗淑奄忽以徂囊无防钱楮弗再袭翣栁之行人为掩泣龙丘之原实曰西金琢石镵辞用诏来今




　　西山文集卷四十四
　　钦定四库全书
　　西山文集卷四十五
　　宋　真德秀　撰
　　墓志铭
　　少保成国赵正惠公墓志铭
　　嘉定五年九月戊寅日昭信军节度使开府仪同三司致仕赵公薨有司以遗奏闻上震悼不御朝二日诏赠少保追封成国公太常考功行諡曰正惠某尝执笔太史获观先朝故事葢我祖宗以来优礼近属凡隐卒崇忠之典眡庶姓皆有加然考其所以易名者则与外朝公卿异非恭荣康僖则修简靖裕而已岂皇族不皆任以事其贤不暴于众人耳目邪抑虽多贤而其德与才卓然可与元老钜臣参时错立者亦不多有也故皇族之諡忠则仅有正则絶无近时丞相忠定公盖得于仅有而少保正惠公则得于絶无者也亦可谓哀荣之尤者矣忠定公尝秉大政决大防功名之盛霆震电耀而正惠公陈力于外曾未及正庙堂运枢极不获尽究于天下然士大夫以其存否为世重轻者盖五岳四镇初不见其有运动之迹于天地间大施行大变化若不相涉而屏蔽风气吐内云雾盖亦天地之所倚以立者要不可徒论其迹也然则正惠公之薨而闻之者莫不出涕以悲其有以哉公以淳熙丁未进士调福州司戸叅军用荐者陞从政郎监行在草料场江南东路转运司干办公事又用荐者改宣教郎通判太平州知饶州直秘阁提举江西常平茶盐事进直焕章阁提防本路刑狱公事未上改转运判官以官籴如防陞一秩仍减磨勘摄安抚使寻除秘阁修撰正为安抚使兼漕事进龙图阁待制知平江府以治行进焕章阁直学士居有顷以显谟阁直学士知太平州以疾丐祠官除端明殿学士提举隆兴府玉隆万夀宫告老拜昭信军节度使开府仪同三司致仕公性简重不妄言笑自少勇于学以逺大自期初为戸掾郎采古歴代与先朝名公之有惠爱及民者辑为编书置左右朝夕观焉以自程府帅赵忠定公每委以事度可必尽力度不可必尽言忠定公荐其才后帅林公枅彊毅难犯独为公降色辞其后提防刑狱辛公弃疾摄帅事厉威严轻以文法绳下官吏惴栗惟恐奉教条不逮得谴公终始据正不为屈官石门乡田赋视他乡特重公会郡计之嬴足以当其入乃白帅奏轻之使与他乡等其为干官前后事两使者一以尽诚不阿为举职使者每欲以亲民荐公公輙推与同官之贤者皆徧及乃受荐改秩佐郡郡守雅知公一郡事悉参决守不自行一事后太守至瞢未相悉颇疑侵守权取郡事凡公所参决者视之纵中经衡中纬无一缪戾可指乃自咎知公晚牢城营有逃者本彊盗也捕得守鋭欲斩之公亟白守于法彊盗特贷命而复逃亡七日不获者斩今虽彊盗非特贷命与法不相应守无以夺逃者得不死其知饶州州民多喜讼公一见即察其情伪先谕以理后裁以法胜者悦负者愧喜讼之俗为少衰饶为州岁入田租十二万皆输大农谓之上供而官兵米月为七千石皆取给其入之嬴其后郡计日蹙民输官租度支上供即彊民输钱及兵廪不继乃籴旁郡军人鹤伺水涯吏乗为奸米多湿恶公皆正之俾不复输钱而官兵之需取之境内盖有余而积者数万石他岁饥用以振民全活甚众诸邑积逋一切蠲之责可输者邑皆竞输不敢后去之日百姓缝防为旗以送者数十里不絶肖象于三贤堂祠焉江西饥公为常平使者是时权臣动兵悉以常平粟饷军在在皆空囷公丐钱于朝为籴本而预度州县积贮与民之不能自食者若干官籴米以给会新城亡赖民谬曰贷粮持挺横甚者白昼发仓亡所忌公行部且檄州县速振赡之毋啓盗端然后檄巡尉捕首恶正其辠部内帖息为转运判官以所部十一州公量不同大抵侈入而俭出乃取文思斛下诸州禁毋得增损出内以平朝廷岁籴江西米百万曩时官靳其价而科抑大家使先输米乃受直于官公先予钱后取米民以不扰帅江西会黑风峒罗世传冦钞郴衡间而峒近吉之龙泉郴衡湖南部内州而吉江西州也先是湖南曰必讨捕江西曰必诱降贼阳为听命而首鼠顾望持两端公至则乞与湖南犄角致讨峒中粮素乏并峒之民隂以米资冦故贼得倔彊山谷间公下令有以米予贼者以军法从事贼乏食始乞降明年夏青草峒冦作亟遣兵平之至秋李元砺冦郴陈廷佐冦南安而黑风贼隂相连为梗两路兵寡弱数合战数不利公絫疏求济师诏遣池州副都统许俊提兵趋龙泉公劝其持重养威勿争锋会湖南使人来议夹攻郴吏何光世能道贼恃险连衡状且谓可以计破难以力碎公曰即如汝所言当先诱罗世传李元砺自赎元砺获则世传孤亦可缚也二冦得陈廷佐在吾目中矣汝能往説世传使自归否光世曰能即以光世送许俊乃以缗钱二万犒其军越二日诏公移守辅郡公抗疏乞留讨贼不许而是冬峒冦次第平悉如公言其在平江覈财用出入而削凡浮费亡艺者郡多舞文吏公至未及岁苗薅髪栉官寺以清其为太平州则朘折帛价使轻蠲酤额使少曰吾知其厉民乆矣公在平江已病至是病益侵絫章丐闲天子犹惜公去得请未行遂薨于州以七年五月壬申葬于平江府吴县穹窿山之原享年五十有八公讳希怿字叔和艺祖皇帝元子燕王德昭八世孙也曾祖子坚故左班殿直赠太子少保曾祖妣周氏赠永固夫人祖伯仁故武翼郎赠太子少保祖妣周氏赠荣国夫人继张氏赠申国夫人考师防故保义郎累赠太子少师妣林氏累赠昌国夫人少师四子公其仲也配洪氏惠国夫人子男三人与悊承务郎签书建康军节度判官防公事登辛未进士第与懃与恩并国子监进士女三人未行公慈爱寛和出于天性自少傅以来乐善好义至公而弥笃志所欲为不问力之不足力所可为不计家之不足也任料场时门官物故贫且无子公为率同官办后事遣以归得节过家悉奉余以振亲旧凡内外族婣昏嫁之不及时者每任为已责其贫不能自存或丧不能举佐之不遗余力盖皆发于恻隐之心而非有所为而为之也居官亷介自持惜官物如已物自奉俭质一裘不易至十余年食不兼馔内无声色不喜珍玩自小官以至通显如一日不知而见之者以为寒士也喜读上蔡谢公论语説有会心处故于处已接物优逰和平而不犯燕居家庭未尝厉色辞而矩度整整兄弟间友爱备至择士之贤者与子弟处读书为文躬自督课以故诸子皆崭然自立遂世其科公与人交诚以尽每自谓见人为善虽疎亦亲如察其非正虽邻弗觌所至究心民事日常五鼓兴冠服拜家庙即出视事终日不倦尝言韩忠献勳业名位可谓盛矣犹躬簿书之劳以为俸入万钱不敢自暇吾复何德遽求安佚或雨旸少愆即容色愀然饮膳为减江西旱公祷于麻姑山焚香既退盛服假寐若见云气蜿蜒如龙自神所而升遂大雨人谓精诚所召云政事本于明恕而不为姑息体国忧民一心拳拳勤劳尽瘁以至成疾其在当涂病中犹躬行劝课综理细务秋大阅自力而起曰国之重事不可不亲也捐馆前三日尚渉笔书判病亟郤药不肯服曰吾防上恩至此年将六秩死复何憾无一语及其私将薨之夕有大星陨于郡西十里外呜呼迹公行事所谓正且惠者非耶始公在闽受知于忠定公忠定既以谪死谗波滔天士大夫能诋忠定为不忠者踵相蹑进用一时知名士坐党论斥逐亡虚日凡权臣意指所乡谁敢违者公独荐忠定之子今江西漕崇宪曰此贤相子也举天下之祸福不足以动其中而易其所守非正能如是乎昔周有公旦公奭以同姓之亲股肱王室后世所仰慕者莫先焉维忠定公戮力国事庶几乎正惠平生每以前哲自励而用不克究中道以殁君子惜之然其仁足以庇民生忠足以利社稷遗爱余烈乆而见思虽周人之于甘棠曾不是过故公之告老纶言褒锡称其有召公分陜之风焉维圣天子知公之深生则寄以藩维没则宠以节惠扬休千载为宋名臣宜有声诗铭着盛德其孤以命某不得辞铭曰
　　天佑我宋子孙千亿有防其羣如旦如奭忠定之忠正直之正他人所难矧曰同姓三百年间维二宗臣曰正曰忠余莫与伦抑抑成公天赋全徳如玉之温如之直望其容貎山泽之臞观其被服环堵之儒孰知其力可与任重见义直前贲育非勇天子曰嘻此予宗英玉节莬符四方是营番川之阳大江之浒穆然祥风膏以时雨有猘于崄既暴且狂公如不闻徐阨其吭堂堂三吴地大物众坐镇如山声气弗动天子曰嘻毋久烦公往莅姑孰其宁厥躬公拜稽首官有常职俸日万钱臣敢弗力民虽有瘳公则已瘁维其真心之死靡悔大星西流当宁震惊愍册诔章极其哀荣谓仁必夀胡止六袠百世之名则如皦日穹窿之柏为今甘棠勿翦勿摧正惠所藏
　　监车辂院詹君墓志铭
　　庆元五年先皇帝始临轩防天下士吾建之擢第者十有四人焉崇安詹君景宪其一也景宪于时年甫三十余仪观伟然器质方重人谓且将逺到者既而得清江户曹掾以归明年与予会富沙富沙之别财十四五年而一时同登之士或在或亡人事之变有不可胜穷者景宪亦以讣闻矣呜呼惜哉景宪虽不幸不究其志以终有子枢能世其学自予执亲丧诣余西山之麓及是再至三至焉其讲明践履必欲以圣贤为指归非他学者比也予方悼景宪之无年而幸其有子枢又以铭墓为请予尚奚辞景宪名渊姓詹氏其先有自固始入闽者至武夷之下居焉遂为崇安人曾大父城大父恪赠承事郎父冲通直郎致仕赐绯鱼袋世以德谊着于其乡景宪少时奋然以学自力既壮从文公朱先生游得修已治人之大致故其仕也孜孜所职惟恐后焉眡旱救饥尤极劳瘁江右俗嚚于讼案牍在官有数十年不决者景宪一阅皆得其情凡所予夺人无异论部使者知其材檄致幕府于是环十一州之民求质于有司者必请以属君曰宁为戸曹非不愿他官直也秩满用荐者循儒林郎授国子监书库官书库列属成均旧为储材地盖朝廷有知景宪者将以是用君而亲殁矣服除差监车辂院犹前志也未上而景宪终焉呜呼以景宪之材且贤使之得志以有行泽之加于物也必矣而官不出七阶年止五十八其不谓之命邪景宪常以博学宏词试于春官既中选而以嫌黜逐弃去不复为独取河洛数君子与文公之书以授枢曰此为学之本也吾不能教汝汝其从有道者切磋讲究以卒成吾志枢拜受命不敢忘遂以其学讲于节斋蔡氏昆弟蔡氏葢文公之髙第弟子也景宪初葬于天然山宝庆元年十二月壬寅改窆于周溪之原景宪为人温良泛爱其于乡邻之谊尤致其笃岁小不登輙出藏粟下其估以惠困穷他有缓急尽力赴之如已忻慼故里闬之人称思至今然在景宪特为细事独其教子不汲汲于世俗之所骛而以明善诚身为归此在今人罕有及之者然则余之铭景宪者岂以其私也哉铭曰
　　科级为重轩裳为宠此今学者所共道徳为腴仁义为车此今学者所迂以迪厥子古学弗讲纷纷为人揭铭斯丘维以昭君子之心
　　林夫人墓志铭
　　雅州太守陈公雄之夫人林氏讳匹善长溪儒家女父简能工辞章不幸隐约死归陈氏又儒家也两家世相承以诗书为奁橐礼义为簮裾夫人习而安焉自其幼考妣殁少长喟然曰吾不及事吾父母矣有王母在吾其可不以事父母者事之乎既嫁舅姑亦先殁则又喟然曰吾不及生事吾舅姑矣春秋苹繁之荐其可不躬致其洁乎于是两氏之族属莫不以孝称夫人雅州季父死诸孤惸然有沦落忧夫人收其子教之若已子嫁其女使得所从婣旧急难至脱笄解髢亡恡色雅州令万载时有同僚甫至而丧明里之诛负者靡至僚之妻莫知所处间独涕泣为夫人言夫人曰吾夫视若夫昆弟也吾视若娣姒也孰有娣姒之急而勿恤乎哉吾虽贫有嫁时之装在吾其为若偿之卒捐其赀弗蕲呜呼世之士以学自名平居论説辨利义真若析毫芒至其处辞受临取予所较仅一丝粟低徊顾眡有莫能自决者盖意为主而志不立故义弗胜而利行焉心术之微匪刚与明未易自克而夫人能之其可不谓贤乎雅州殁门户衰夫人亡陨获意尝顾二子曰汝家自先世来无以赀称者然由唐迄今数百年诗书之泽不斩而父玉雪自将所以为后人计者甚薄然百善生于俭约众慝原于奢放而父之道汝政不薄也夫人之识及此非贤而能之乎予观二南之世礼教修明于上当时妇人女子所易往往后世学士大夫所难诗人美之无侈辞也秦汉以下教弛俗衰幽闺一女子稍能自整饬彤史輙夸而传之况如夫人者岂易得耶予素厚其子无竞故闻夫人事甚悉无竞与弟无斁皆夫人出力学能文辞而无斁先夫人二十日卒女一适某官赵某无竞居丧甚贫然亲故赙赗一不受曰夫人遗训也夫人用其夫奏得初封卒时年七十有五宝庆丁亥正月某日也其葬以某年某月某日铭曰
　　苍山巑岏兮清流郁盘归从夫君兮万世之安
　　宋故乡贡进士黄君墓志铭
　　始予考大比试于三山得闽邑人黄仲玉文卷于累百人中独平澹有理趣曰是必佳士既讫事人为予言此城东黄氏子其家以长者名数世矣明年予入连帅幙府仲玉升堂拜予亲自是日与之游见其视詹了然襟抱豁然闻人善不翅如在已亲若故有窭贫者赒之无不至邻里有疾茍力所可救虽贫贱困笃必以身亲之与人谋忠而尽于是知君不惟文艺可观而行谊之美益称其为长者家也又明年予遂登朝闽之士病于计偕之员狭也凡能操觚吮墨者鲜不奔走求牒于四方予官中都八年力能为君营一试而君俛首乡贡宁数不利未尝肯予谒又以知君于得丧澹然有君子之风也君自少鋭于学晚益喟然以未闻道为忧日以论孟自课既又博观先贤遗言左右探索意有所得輙欣然忘食至朱文公端庄存养之説黙契于心大书座隅以自警勉斋黄公干文公之髙第弟子也君骤从之游请所未悟黄公亟称之谓其可与适道者又益知君不以行义自多而用力于学必求诣其极而后止也未几得疾以嘉定十二年七月甲寅终于家年仅五十有一方属纩时命取新衣易之家人环侍君正襟肃容呼其子曰养吾疾者莫若子妇人退又曰我死谨毋用浮屠法不然是使我不得正其终也呜呼非贤而能之乎或曰以君之材而不仕以死为可悼也予曰仲玉之所憾岂此耶古之君子娩焉孳孳毙而后已岂为利禄计哉曾子曰而今而后予知免夫子张曰君子曰终小人曰死吾今日其庶几乎夫全而归之乃可言免无愧而死乃可言终士之终身问学求如是而已曾子躬三省于前而悟一贯于后盖信乎其免矣子张之仁有所未足其于终也果能无憾乎然则以仲玉之贤而死于布衣仲玉不恨也进道方勤而命弗淑君子盖深惜之君名振龙仲玉字也其先自固始入闽五世祖庸轻财乐施长者之称自是始曾大父某大父某父某虽潜閟不耀克以厚德世其家妣潘氏有贤行子二人曰朴太学生曰格业进士是年某月日葬君于横屿之原予知仲玉者故为之铭曰
  </div>
  <div class="pagination">
   <a href="西山文集_page29.html">
    上一页
   </a>
   <span>
    ...
   </span>
   <a href="西山文集_page25.html">
    25
   </a>
   <a href="西山文集_page26.html">
    26
   </a>
   <a href="西山文集_page27.html">
    27
   </a>
   <a href="西山文集_page28.html">
    28
   </a>
   <a href="西山文集_page29.html">
    29
   </a>
   <span class="current-page">
    30
   </span>
   <a href="西山文集_page31.html">
    31
   </a>
   <a href="西山文集_page32.html">
    32
   </a>
   <a href="西山文集_page33.html">
    33
   </a>
   <a href="西山文集_page34.html">
    34
   </a>
   <a href="西山文集_page35.html">
    35
   </a>
   <span>
    ...
   </span>
   <a href="西山文集_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
