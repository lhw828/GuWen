<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 37 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 37 页/共 39 页
  </h1>
  <div class="content">
   以十扇送徐天隠【前篇言官冷此篇言坐客有毡皆用广文事可见同时作】
　　人贫鹅雁聒邻墙【鹅雁聒墙见前注】公贫琢诗声绕梁【绕梁见前注】坐客有毡吾不爱【杜诗坐客寒无毡】暑榻无扇公自凉党锢诸生尊孺子【徐孺子见前注】建安七人先伟长【建安七人孔融自有传余皆附魏志王粲传后徐干字伟长取同姓也详见新诗凌建安注又按文选典论曰今之文人鲁之孔融广陵陈琳山阳王粲北海徐干陈留阮瑀汝南应玚东平刘桢斯七子者所学无所遗于词无所假退之诗建安能者七卓荦变风操】遣奴送箑非为好恐有佳客或升堂
　　戏呈田子平六言【元符三年十二月山谷发戎州明年改建中靖国四月至荆南乞知太平州留荆南待命遂逾冬有戏简田子平诗此诗盖同时作子平荆南人也】
　　茸割卽非茸割肥羊自是肥羊【老杜诗云礼遇宰肥羊愁当置青醥】老夫才堪一筯诸生赞咏甘香却叹佳人纎手晚来应废红妆【诗纎纎女手可以缝裳古诗娥娥红粉收纎纎出素手此言田家庖婢或其内子如老杜所云唤妇出房亲自馔也】荆州衣冠千户厚意独有田郎【三辅决録云田凤为尚书郎容仪端正帝目送之题柱云堂堂乎张京兆田郎今以子平比田凤】
　　荆州即事药名诗八首【类格云王融为此体文选沈休文诗即事既多羙注即此山中之事】
　　四海无逺志一溪甘遂心牵牛避洗耳卧着桂枝隂【药名远志甘遂牵牛子枲耳桂枝世说桓温问谢安逺志又名小草何以一物而有二名郝隆曰处则为远志出则为小草蜀志姜维传但有逺志不在当归洗耳用许由事】
　　前湖后湖水初夏半夏凉夜阑乡梦破一雁度衡阳【前胡半夏兰香杜衡】
　　千里及归鸿半天河影东家人森戸外笑拥白头翁【半天河人参白头翁】
　　天竺黄巻在人中白髪侵客至独扫榻自然同此心【天竹黄人中白自然铜天竺黄巻谓佛书】
　　垂空青幕六一一排风开石友常思我预知子能来【空青预知子屈原逺逰云经营四荒兮周流六汉补注云汉乐歌作六幕谓六合也】
　　幽涧泉石绿闭门闻啄木运柴胡奴归车前挂生鹿【石緑啄木柴胡车前】
　　雨如覆盆来平地没牛膝囘望无夷陵天南星斗湿【覆盆子中膝芜荑天南星峡州治夷陵与江陵接境自界首至夷陵七十里言回首不见夷陵也】
　　使君子百姓请雨不旋复守田意饱满高壁挂龙骨【使君子旋□花半夏一名守田龙骨王荆公诤龙骨长干挂梁防又翛翛雨龙骨岂得长挂壁前集诗云壁挂苍龙骨意谓得雨感祈不复车水溉田也东南呼水车为龙骨车】
　　太平州作二首【崇寜元年春自荆南归洪州分寜因徃袁州萍郷者其兄元明还至江州与其家□会六月赴太平州九日而罢黄防有家蔵山谷真□前一首题云戏作观舞絶句奉呈功甫兄片片梨花雨作细点梨花雨又按张□湖孝祥作高侍郎三大夫墓志侍郎讳卫为太平州判官山谷未为□□文贫甚既入境矣□坐党事免侍郎得堂帖不以告迎如礼山谷既视叩巳乃知之侍郎为治归装甚饬备此则泠斋夜话载徐师川言东坡欲学长生□中对日者谈命山谷赴官姑熟闻□而俯就其说妄矣】
　　欧靓腰支桞一涡【白乐天诗杨栁小蛮腰】小梅催拍大梅歌【此皆太平州官妓】舞余片片梨化【言其泣下也乐又诗梨花一枝春帯】奈此当涂风月何【太平治当涂县】
　　千古人心指下传杨姝烟月过年年不知心向谁邉切弹尽松风欲断【杨姝善琴古曲有风入松李太白诗松风鸣夜呉氏漫录云豫章先生守当涂日防上作木兰花赠故人庾元镇曰庾郎三韭常安乐使有万钱无处着徐小鸭水邉花明月清风都占却来顔老尽心如昨万事休休休莫莫尊前健在不饶人欧舞梅歌君更酌自注云欧梅当时二妓也山谷评书云按欲入木弹欲断此用笔法也】
　　送昌上座归成都
　　昭觉堂中有道人【昭觉寺在成都道人当是圆悟禅师克劲也崇寕初归蜀住昭觉一时丛林之盛无与为比山谷崇宁元年夏罢太平州寓居邓州二年冬谪冝州此诗当在鄂渚作】龙吟虎啸随风云【易云从龙风从虎】花经席冷如铁【杜诗布衾多年冷似铁】一縢日转十二轮【法华经化城品世尊转法轮尔时大通智胜如来受十方诸梵天王及十大王子踏□时三转十二行法轮】寳胜蓬蒿荒小院【成都记寳胜院在成都盖大慈寺诸院之数元豊间改作十方昌上座必在此院也】埋没醯罗三只眼【传灯录郸州岩头全豁禅师曰吾教意如摩醯首罗劈开面门竖亚一只眼竼语摩醯首罗此云大自在又威灵帝魔王按本行经云太子初生西国之法合礼天神其名摩醯首罗极而有灵抱太子至神所神自离坐下阶先礼太子盖禅家以此僧喻也】个是江南五味禅【广语云有僧辞归宗云诸方学五味禅去宗云我这里有一味禅为甚不学僧云如何是一味禅宗便打】更徃参寻莫担板【传灯录赵州従谂传云只是个担板汉又睦州龙兴寺陈尊或见讲僧乃召云座主其僧应诺师云担板汉】
　　长沙留别【崇寜二年谪宜州三年二月过洞庭歴潭衡永柱夏至贬所长沙即潭州也】
　　折脚铛中同淡粥【传灯录汾州无业禅师曰古得道人得意之后茅茨石室向折脚铛于□煮饭吃过三十二十年又婺州招徳□禅师问僧你什麽时离庵曰今朝师曰来时折脚铛子分付与阿谁僧无语】曲腰桑下把离杯【太白集中有鲁城北郭曲腰桑下送张子还嵩阳一首】知君不是南迁客魑魅无情须早囘【左传文十八年舜臣□流四凶族投诸四裔以御魑魅注魑魅山林异气所生为人害者老杜怀太白诗魑魅喜人过江淹别赋迁客海上流戍陇隂东坡集中有送柳宜师诗折脚铛中煨□粥曲腰桑下饮离杯书生不是南迁客魑魅惊人须早回未知孰是】
　　赠花光老
　　浙江衲子静无尘【衲子见传灯录】个个庄严服饰新何似干明能效古渠知北斗里蔵身【传灯录恵清禅师传僧问北斗里蔵身意防如何师曰九九八十一又僧问文殊应真禅师云徳山一曲亲亲唱北斗蔵身事若何答曰日月同天照何处不分明】题花光老为曽公巻作水邉梅【王仲言挥麈后录云崇寜三年黄太史赴冝州贬所是时外祖曽空青坐钓党先徙衡州太史留连极其欢洽相与酬唱如江樾者事之类车游悟溪观中兴碑太史赋诗书姓名于左外祖急止之曰公诗文一出即日传播某方为流人岂可出□公又逺渉蔡元长当轴岂可不过为之防也太史从之诗中但言亦有文士相追随盖为外祖设空青□公巻名纡】
　　梅橤触人意【乐天榴花诗香□拟触坐禅人】冐寒开雪花遥怜水风晚片片防汀沙【冷斋夜话云卫州花光仁老以墨为梅鲁直观之曰如嫩寒春晓行孤山篱落间但欠香耳】




　　山谷外集诗注巻十七
　　钦定四库全书
　　山谷别集诗注巻上　　　宋　黄庭坚　撰
　　史季温　注
　　濓溪诗【并序】
　　舂陵周茂叔【濓溪先生姓周名惇颐字茂叔道州营道人也】人品甚髙胷中洒落如光风霁月【光风和也如顔子之春霁月清也如孟子之秋合清和于一体则夫子之元气可识矣李延平愿中甞诵此语以为善形容有道气象】好读书雅意林壑初不为人窘束世故权舆仕籍不卑小官【孟子栁下惠不卑小官】职思其忧【诗蟋蟀无已大康职思其忧】论法常欲与民决狱得情而不喜【论语曽子曰如得其情则哀矜而勿喜】其为少吏【前汉百官表其县百石以下有斗食佐史之秩是为少吏】在江湖郡县葢十五年所至辄可传任司理参军转运使以权利变其狱茂叔争之不能得投告身欲去使者敛手聴之【按先生年谱及朱文公事状庆厯五年任南安军司理有囚法不当死转运使王逵欲深治之先生力争之不聴则置手板归取告身委之而去曰如此尚可仕乎杀人以媚人吾不为也逵感悟囚得不死】赵公説道【赵清献公抃字悦道】号称好贤人有恶茂叔者赵公以使者临之甚威茂叔处之超然其后乃寤曰周茂叔天下士也荐之于朝论之于士大夫终其身【按年谱先生以嘉祐元年佥书合州判官六年通判防州事状云先生在合州赵公时为使者人或谗先生赵公临之甚威而先生处之超然赵公疑终不释及守防先生适佐州事赵公熟视其所为乃寤执其手曰几失君矣今日乃知周茂叔也】其为使者进退官吏得罪者自以不寃【按年谱熙宁元年先生为提防广南东路刑狱于定国传定国为廷尉民自以不寃】中嵗乞身老于湓城有水发源于莲花峯下洁清绀寒下合于湓江茂叔濯缨而乐之筑屋于其上用其平生所安乐嫓水而成名曰濓溪与之游者曰溪名未足以对茂叔之美【舂陵新志云濓溪在营川门外二十里周元公故居又按何弃营道斋诗序舂陵郭县曰营道三十里而近有村落曰濓溪周氏家焉又按舂陵旧志载章颍云尝以营道古碑大富桥记攷之自有所谓濓水又按朱文公濓溪先生事状云按张栻跋先生手帖据先生家谱云濓溪隠居在营道县营乐乡钟贵里石塘桥西而卲武邹旉言尝至其处溪之源委自为上下保先生故居在下保其地号楼田又按舂陵新志载熙宁中陈令举作庐山记云由江州之南出德化门五里至延寿院旧名罗汉坛又五里至石塘桥有濓溪乃茂叔自名然则舂陵之濓溪乃先生之故居也九江庐山下之濓溪则先生因其溪而名之以识乡国之思耳又如石塘桥恐亦同为寓名此如东坡世居峩眉之下而因汝州峩眉山以寄意焉邹旉又云近世士大夫又谓先生子求其诗于山谷避其叔父讳遂加以水此尤臆説今山谷诗序谓先生用其平生所安乐嫓水而成名曰濓溪恐非事实故备论之若谓溪名未足以对茂叔之美则亦东坡诗中栁州栁愚溪愚之意也】虽然茂叔短于取名而惠于求志薄于徼福【春秋左传屈完对齐侯曰君恵徼福于敝邑之社稷】而厚于得民菲于奉身而燕及茕嫠陋于希世而尚友千古【孟子以友天下之善士为未足又尚论古之人】闻茂叔之余风犹足以律贪则此溪之水配茂叔以永乆所得多矣茂叔讳惇实避厚陵奉朝请名改惇颐二子寿焘皆好学承家求予作濓溪诗思咏潜德【韩退之答崔立之书发潜德之幽光夀字元翁登元丰五年第终司封员外郎焘字次元登元祐三年第终徽猷阁待制按先生年谱以熙寜六年卒元丰间山谷知太和县夀为吉州司法因同官而游从甚熟是诗必太和所作故有潜德之语云】茂叔虽仕宦三十年而生平之志终在丘壑【按事状云先生襟懐飘洒雅有髙趣尤乐佳山水遇适意处或徜徉终日】故余诗词不及世故犹髣髴其音尘
　　溪毛秀兮水清【左氏传涧溪沼沚之毛诗伐檀河水清且涟猗】可饭羮兮濯缨【汉书翟方进传饭我豆食羮芋魁孟子沧浪之水清兮可以濯我缨】不渔民利兮又何有于名【汉景后元年诏渔夺百姓侵牟万民礼坊记诸侯不下渔色庄子杨朱曰不矜贵何羡名】琴兮觞酒【舜作五之琴以歌南风山涛举嵇康自代康告絶曰浊酒一杯弹琴一曲志愿足矣】写溪声兮延五老以为寿【诗以写我忧欧阳永叔诗携琴写幽泉五老峯在庐山五峯相连论语谶曰仲尼曰尧舜观河洛有五老飞为流星上入于昴故河洛间有河洛峯此峯以其峭拔而效其名焉诗如南山之夀】蝉蜕尘埃兮玉雪自清【史记屈原传蝉蜕于浊秽以浮游尘埃之外韩退之马少监墓志幼子立侧肌肉玉雪可念】聴潺湲兮鉴澄明【谢灵运诗乘月弄潺湲宋之问游江南灵隠寺夜月澄明独行廊下】激贪兮敦薄【孟子闻伯夷之风者顽夫亷懦夫有立志闻栁下惠之风者鄙夫寛薄夫敦】非青苹白鸥兮谁与同乐【宋玉风赋风起于青苹之末杜诗白鸥没浩荡谢安传简文帝曰安石既与人同乐不得不与人同忧】津有舟兮荡有莲【韩退之郓州溪堂诗浅有蒲莲深有蒹苇】胜日兮与客就间【晋书卫玠传遇有胜日亲友时请一言】人闻拏音兮不知何处散髪醉【庄子渔父篇孔子至于泽畔方将杕挐而引其船又曰刺船而去延縁苇间孔子待水波定不闻拏音而后敢乘晋书阮孚为安东参军蓬髪饮酒不以王务婴心文选张茂先诗散髪重阴下注引钟防遗荣赋云散髪抽簪】髙荷为葢兮倚芙蓉以当伎【离骚经制芰荷以为衣集芙蓉以为裳青箱襍记曹脩已诗荷叶罩芙蓉圆清映嫩红佳人南陌上翠葢立春风东坡诗贪防翠葢拥红妆】霜清水寒兮舟着平沙【韩退之诗山浄江空水见沙唐李遐叔文碧水涟漪浅深见沙】八方同宇兮云月为家【尸子四方上下曰宇荀子富国篇万物同宇而异情淮南子天地之间九州八极注八方之极也班孟坚东都赋总八方而为极张拙颂凡圣含灵共我家】怀连城兮佩明月【用史记蔺相如懐赵璧易秦十五城事文选魏文帝书价越万金贵重连城东坡诗自当出怀璧往取连城价汉书邹阳传明月之珠夜光之璧】鱼鸟亲人兮野老同社而争席【世説简文帝曰鸟兽禽鱼自来相亲韩退之诗愿为同社人鸡豚燕春秋东坡次聴上人见寄韵前身本同社注引陶潜鱼庐山逺师结白莲社事庄子舍者与之争席矣】白云防头兮与南山为伍【东坡留别王子立诗闻道年来丹伏火不愁老去雪防头汉书韩信传笑曰生乃与哙等为伍】非夫人攘臂兮谁余敢侮【左氏传非夫人之力不及此又正考父鼎铭曰循墙而走亦莫余敢侮孟子冯妇攘臂下车诗今此下民或敢侮予卒章因言以见先生山水之乐得之于心至于人与我相忘此东坡所谓与造物为徒欤】
　　牧童【西清诗话云世传山谷七嵗作】
　　骑牛逺逺过前村【后汉光武纪光武初骑牛杜少陵诗前村山路险】吹笛风斜隔垅闻【马融去京逾年有洛客逆旅吹笛闻之甚悲壮晋王徽之令人谓桓伊曰闻君善吹笛试为我一奏老杜诗愁连吹笛生又吹笛秋山风月清又髙楼夜吹笛欧阳公诗夜凉吹笛千山月东坡诗邻人吹笛不堪闻杜诗轻燕受风斜邵康节牧童诗数声牛背笛一曲垅头歌王介甫诗賸水翻沟隔垅分】多少长安名利客【长安前汉所都在国朝为永兴军后人称帝都者皆例呼为长安林和靖诗不知呵止长安客战国策争名者于朝争利者于市葢争名利者必于帝都也白乐天诗皇皇名利客白首千百辈】机闗用尽不如君【白乐天诗应须防墨机闗外意谓用尽机闗以争名利反不若牧童之安逸也丁晋公诗欺天行当吾何有立地机闗子太乖邵康节诗争先径路机闗恶亦此意也】
　　送人赴举【西清诗话云鲁直少警悟八嵗能作诗送人赴举此已非髫稚语矣】
　　送君归去明主前【江文通赋春草碧色春水緑波送君南浦伤如之何李白诗送君此时去回首泪成行】若问旧时黄庭坚谪在人间今八年【汉武内传王母曰汝侍郎东方朔昔为太上仙官谪斥使在人间列仙传许碏诗羣仙拍手嫌轻薄谪向人间作酒狂白乐天酬呉七诗不知有何过谪作人间仙湘山野録潘佑诗只因骑折玉龙腰谪向人间三十六诗最多体制每句自三字扺于七字毎章自两韵极于百韵未可概举近世诗格必欲合聫以成章三句者葢亦罕见周诗则亦有之麟趾甘棠等篇是也山谷此诗葢舍近例而援古法由是推之山谷不特平生句法竒妙早年诗格已髙古矣】嗣深尚书弟晬日【山谷叔父讳亷字夷仲终于给事仲防子叔敖字嗣深丙午生终于户部尚书建炎间山谷之兄大临甞跋此诗云嗣深弟初生骨爽神秀气已万里故山谷有此佳句黄防年谱系此诗于治平四年丁未时山谷初登第】
　　骨秀已知骐骥子【袁宏三国名臣赞天骨秀朗老杜八哀诗云复见秀骨清桓谭新论曰善相马者薛公得马恶貎而正走其名骥子东方朔曰骐骥緑耳天下良马也北齐裴景鸾景鸿并有逸才河东呼景鸾为骥子杜少陵诗别养骥子称神俊】性仁端是鳯凰雏【易林曰鳯生五雏厐统传统德公从子也德公谓统为鳯雏陆云防时呉尚书闵鸿见之甚竒之曰此儿若非龙驹当是鳯雏老杜入奏行赠窦侍御骥之子鳯之雏又诗先拂鳯凰雏东坡诗鳯雏骥子日相髙】不腾渥水称神俊【汉书武帝记元鼎四年马生渥洼水中作天马之歌髙僧传支遁字道林尝养马人有讥之者曰爱其神俊杜少陵诗可怜九马争神俊又送李校书诗渥洼骐骥儿】应出岐山作瑞符【岐山属鳯翔寰宇记载地志云周文王时鳯凰鸣于岐山故亦曰鳯凰堆春秋元命苞曰鳯凰游文王之都老杜鳯凰台诗所重王者瑞韩文公岐山诗丹穴五色羽其名为鳯凰昔周有盛徳此鸟鸣髙冈】渐指家人知姓字【李义山娇儿诗文苞未周晬固已知六七四嵗知姓名眼不视梨栗子生一嵗为晬】试防屏上识之无【唐书白居易始生六七月乳母抱弄于书屏下指之无二字虽百十其试指之不差】乃翁断狱多阴德往往髙门待汝车【汉书项羽传曰今不急下吾烹乃翁于公曰少髙大门闾令容驷马髙葢车吾治狱多阴德子孙必有兴者】
　　读谢安传【年谱熙寜戊申叶县尉时作】
　　倾败秦师琰与矫情不顾驿书传持危又幸桓温死【论语危而不持颠而不扶】太傅功名亦偶然【晋书谢安传桓温请为司马将发新亭朝士咸送髙崧戏之曰卿髙卧东山人言安石不肯出将如苍生何苍生今亦将如卿何简文帝疾笃温上疏荐安宜受顾命帝崩温入赴山陵止新亭大陈兵卫将移晋室呼安及王坦之欲于坐害之坦之汗流沾衣倒执手板安从容谓温曰诸侯有道守在四邻明公何须壁后置人耶孝武帝富于春秋政不自已温威振内外安与坦之尽忠匡翼温病笃讽朝廷加九使袁宏具草安见辄改之由是厯旬不就防温薨命遂寝时苻坚强盛□埸多虞诸将败退相继安遣弟石及兄子随机征讨所在克捷坚后率众百万次于淮淝京师震恐加安征讨大都督入问计安夷然无惧色笑曰已别有防遂命驾游山墅等既破苻坚有驿书至安方对客围秦防书既竟便摄放了无喜色棊如故客问之徐答曰小儿辈遂已破贼既罢还内过户限心甚喜不觉屐齿之折其矫情镇物如此后赠太傅安有二子瑶琰按琰传苻坚之役安以琰有军国才用出为辅国将军以精卒八千人与破坚】
　　酌姨母崇徳君夀酒【外集有聴崇徳君鼓琴诗米元章画史云朝议大夫王之才妻南昌县君李氏尚书公择之妹能临松竹木石等山谷之姨母也年谱熈宁辛亥叶县作】
　　日月行当夀星记【尚书释文尧典云日月所会者谓日月交防于十二次辰曰夀星丑曰星纪晋天文志曰老人一星在弧南一曰南极常以秋分之旦见于丙春分之夕没于丁见则治平主寿昌】仙人初出阆风时【神仙传昆仑一曰圃一曰积石瑶房一曰阆风台一曰华葢一曰天柱増城县圃阆风昆仑之山三重也水经注曰昆仑之山三级下曰樊桐一名板铜二曰圃一名阆风上曰层城一名天庭东方朔十洲记昆仑山有三角一角正北名阆风颠一角正西名圃台一角正东名昆仑宫南都赋昆仑无以侈阆风不能逾杜诗阆风圃与蓬壶】欲将何物献夀酒天上千秋桂一枝【欧阳公诗欲以何物招佳客惟有新秋一味凉晋却诜对武帝曰臣举贤良对防为天下第一犹桂林一枝昆山片玉也】
　　谢五开府番罗袄【熙寕中山谷为宫教五开府者酒余脱浅色番罗袄衣之山谷醉中作此】
　　叠送香罗浅色衣【杜少陵诗香罗叠雪轻白乐天与元微之诗浅色谷衫轻似雾】着来春色入书帷【汉书董仲舒下帷讲诵】到家慈母惊相问【曽子问外有传内有慈母后汉马皇后纪违慈母之拳拳杜少陵诗家贫仰母慈】为説王孙脱赠时【楚词王孙游兮不归杜诗王孙若个邉】
　　杂吟
　　城中蛾眉女【毛诗硕人螓首蛾眉】珂佩响鹦鹉花间弄【唐明皇杂録广南有白鹦鹉养之宫中晓人言号雪衣娘一夕飞上妃子妆台曰梦为鹰鹯所搏妃子授以多心经持诵甚悲后妃子携之弄于花间果为鸷鸟所毙葬之号鹦鹉塔】琵琶月下弹【释名曰推手前曰琵引手却曰琶张借诗乃出二侍女合弹琵琶筝白乐天遂客湓浦口见舟中夜弹琵琶为作琵琶行东坡诗取琴月下弹】长歌三日绕【苏武诗长歌正激烈沈约诗轻歌易绕弱舞难持唐书薛仁贵传将军三箭定天山将士长歌入汉闗杜少陵诗长歌激梁屋又长歌意无极又吾醉亦长歌又乐助长歌逸髙适诗长歌达者杯中物李太白诗清风吹歌入空去歌曲自绕行云飞列子韩娥东之齐匮粮过雍门以歌假食既去而余音绕梁欐三日不絶】短舞万人看【陶岳零陵记长沙定王入朝于上前自为短舞曰臣地狭不足以回旋】未必长如此【陶渊明诗但愿长如此卢照邻诗愿得长如此东坡诗未必长如此】芙蓉不耐寒【西京襍记卓文君脸际常若芙蓉此诗亦见寒山子诗集中恐非山谷作】
　　海棠【年谱元丰戊午北京作】
　　海棠院里寻春色【薛能诗独寻春色上髙防】日炙蔫红满院香【李太白诗日炙锦嫣王未醉王建牡丹诗且愿风流者唯愁日炙销杜牧诗蔫红半落平池晚李义山诗侧近嫣红伴柔緑老杜诗婆娑一院香】不觉风光都过了东窻浑为读书忙压沙寺梨花【赵舜钦茅斋诗话云大名压沙寺梨花之盛闻于天下鲁直为国子监教授日曽有诗一絶外集十二巻又有次韵晋之五丈赏压沙寺梨花一首年谱系元丰戊午嵗】
　　压沙寺后千株雪【昌黎闻梨花发赠刘师命诗闻道郭西千树雪欲将君去醉何如又雪诗千株照耀开东坡诗普慈寺后千竿竹此句相类】长乐坊前十里香【梁任昉述异记千年松香闻十里之外东坡诗袅袅炉烟十里香】寄语春风莫吹尽夜深留与雪争光【李太白宫词梨花白雪香】
　　和早秋中书懐呈张邓州【年谱元丰己未北京作】
　　喜闻三径被恩书【按三辅决録蒋诩字元卿嵇康髙士传曰蒋元卿还杜陵荆棘塞门舍中有三径不出】五马来歌塞里闾【墨客挥犀世谓太守为五马诗曰孑孑干旟在浚之都素丝组之良马五之郑注谓周礼州长建旟汉太守比州长法御五马古乐府陌上桑曰使君从南来五马立踟蹰南齐栁元伯之子五人皆领郡号五马殷文圭云栁氏亭边参差五马杜诗人生五马贵韩昌黎诗车马仆从塞里闾】天上日清消防蝀【诗蝃蝀在东莫之敢指注虹也】海滨风静复爰居【国语海鸟曰爰居止于鲁东门外展禽曰今兹海其有灾乎是嵗海多大风韩诗风静爰居去左氏臧文仲不知者三其一祀爰居庄子至乐篇昔者海鸟止于鲁郊鲁侯御而觞之于庙杜诗鶢鶋至鲁门】逢衔骨方为鹘兰不当门亦见锄【蜀先主云若茧当门不得不锄李太白诗兰生不当户别是开庭草】已发覆盆瞻睿圣【庄子田子方篇丘之于道也其犹醯鸡与微夫子之发吾覆也吾不知天地之大全也司马迁传戴盆何以望天尚书洪范睿作圣】何因犹着故溪鱼
　　絶句【年谱元丰己未北京作】
　　富贵功名茧一盆缲车头绪正纷纷【礼记曰夫人缲三盆手太白诗缲丝忆君头绪多欧阳公诗问其别后学初若茧抽丝】肯防冷淡做生活【摭言曰裴度夜晏聫句白乐天曰笙歌鼎沸勿作此泠淡生活东坡诗泠淡谁能用许功又莫笑吟诗淡生活】定是著书扬子云【文选杨脩答临淄王牋云脩家子云老强着一书悔其少作】
　　临河道中【临河属开徳路由河堤外集中有曹村道中诗云田余蔓有荒垄梨子压枚铺短墙明月风烟如梦寐平生亲旧隔湖湘是也葢经行先曹村后临河故此诗有觉来去家三百里之句指大名也年谱元丰己未作】
　　村南村北禾黍黄【古诗防防衣巾落枣花村南村北响缲车杜诗西岭纡村北白乐天折臂翁诗村南村北哭声哀东坡食茘支诗南村诸杨北村卢史记郑国渠白渠成人歌之曰郑国在前白渠起后长我禾黍王介甫诗欲禾黍善先去蒿莱恶】穿林入坞岐路长【列子杨子之邻人亡羊既率其党又请杨子之竖追之杨子曰噫亡一羊何追者之众邻人曰多岐既反问获羊乎曰亡之矣曰奚亡之曰岐路之中又有岐焉吾不知所之所以反也文选孙子荆诗晨风飘岐路谢眺诗岐路多徘徊】据鞌梦归在亲侧【后汉刘尚击五溪蛮伏波将军马援年六十二据鞌顾盻以示可用老杜诗苏侯据鞌喜乐府饮马长城窟行梦见在我旁忽觉在他乡】弟妹妇女笑两厢【两厢字见诗疏两厢庑也韩诗两厢铺氍毺白乐天诗仙杖环双阙神兵辟两厢】甥侄跳梁暮堂下惟我小女始扶牀【白乐天诗惟弄扶牀女时时强展眉杜牧之诗扶牀乳女午啼饥贺方回词何物系人心三嵗扶牀女韩退之卢君夫人暮铭扶牀坐膝嬉戏争欢】屋头扑枣烂盈防【诗豳风八月剥枣河东人以杖击枣谓之扑】嬉戏争欢挽衣裳【昌黎诗少长聚嬉戏不殊同队鱼太白诗儿女歌笑牵人衣又出门妻子强牵衣杜少陵诗短衣数挽不掩胫】觉来去家三百里【陆士衡饮马长城阙行冬来秋未返夫家邈以绵】一园莬丝花气香【淮南子説山训曰千年之松下有茯苓上有丝注云茯苓千载松脂也丝生其上而无根一名女萝毛诗鳷弁篇茑与女萝施于松栢注云女萝丝松萝也杜诗名园花草香】可怜此物无根本【韩昌黎诗浮云栁絮无根夲天地□逺随飞扬】依草着木浪自芳风烟露非无力【白乐天诗云等闲栽树木随分占风烟】年年结子飘路旁【老杜诗卑枝低结子晋史王戎不趣道傍苦李杜诗饥寒今日趣路傍东坡诗全生依路傍南丰诗巳觉路傍行似鉴】不如归种秋栢实【荘子雕胡尝视其良既为秋栢之实矣东坡嵗寒知松柏诗永无秋实□】他日随我到氷霜【王介甫诗曽与蒿黎同露终随松柏到氷霜杜少陵诗老树饱经霜山谷意谓无草木之依附随即飘零不若慕秋柏之梗介以阅氷霜也】
　　和范亷【年谱元丰己未解北京教授后作】
　　一代功名醉斯人尚独醒【史记屈原曰众人皆醉惟我独醒】风霜寒惨淡松柏后凋零【刘公干诗风声一何盛松枝一何劲氷霜正惨凄终嵗常端正岂不罹凝寒松柏有本性老杜诗惨澹风云防鲁论寒然后知松柏之后凋也】岁晚虚前席【老杜诗嵗晚仍分袂汉书文帝征贾谊入见帝方受厘宣室问鬼神之本夜半前席】天涯作使星【后汉和帝遣使者二人当到益部皆微服单行李郃指星云有二使星向益州分野老杜诗喧呼阅使星】百城同缓带【东汉贾□为冀州刺史百城闻风自然竦震前汉匈奴传父兄缓带稚子咽哺晋羊祜在军不亲戎服常轻裘缓带】列校聴横经【汉书韩信传诸校皆贺师古曰诸校诸部也后汉儒林传明帝为功臣子孙四姓末属别立校舍自期门羽林之士悉令通孝经章句韩诗檐际聴横经东坡诗春梦犹横经】汲直非刀笔【汉史汲黯传淮南王谋反惮黯曰黯好直谏守节死义至説公孙等如发防尔张汤深文苛刻黯骂曰天下谓刀笔吏不可为公卿果然必汤也贾捐之传置之争臣则汲直注汲黯方直故世谓汲直】山翁识宁馨【晋书王衍字夷甫总角尝造山涛涛嗟叹良乆既去囙而送之曰何物老妪生此宁馨儿】愁思理前语祠下栁隂庭【潘安仁闲居赋栁重阴车结轨】
　　从舅氏李公择将扺京辅以归江南初自淮之西犹未秋日思归【年谱此诗当是元丰庚申嵗山谷自京师改官复徃北京挈家归江南作】
　　归心摇摇若秋带【杜诗归心折大刀王介甫诗不耐归心日日归史记苏秦传齐王曰寡人心摇摇然如悬旌栁子厚诗摇心剧悬旌谢朓辞随王牋归志莫从邈若坠翩似秋蔕注秋蔕去于树喻巳别王也恐秋带字误】哀操切切如蝉吟【鲍明逺芜城赋抽琴命操李善注曰琴有伯夷之操穷则独善其身故谓之操潘安仁秋兴赋蝉嘒嘒以寒吟】百年双鬓欲俱白【杜少陵诗百年双白鬓一别五秋萤】千里一书真万金【李太白诗相思千万里一书直千金杜少陵诗家书扺万金】
　　翌日阻雨次前韵
　　愁云垂垂淫淫【楚辞严忌哀时夕淫淫而淋雨】野馆重赋思归吟【老杜诗那堪野馆疎琴操曰楚龙丘高出游三年思归故乡望楚而长叹故曰楚引张平子思赋情悁悁而思归白乐天和思归乐诗云似道思归乐行人掩泣聴东坡诗讴吟思归出无计坐想蟋蟀空房语】老农那问客心苦【老农字见鲁论谢灵运诗大江流日夜客心悲未央任彦升诗客心幸自弭中道遇心期杜诗故国移居见客心髙适诗旅馆寒灯独不眠客心何事转凄然灵运诗如何乘苦心矧复值秋晏韩文公河之水诗三年不见兮使我心苦】但喜粟粒如黄金【杜诗园柑长成时三寸如黄金】
　　五老亭【并序】
　　知郡大夫改筑射亭与五老峯晤对极为胜赏辄以长句咏叹【东坡作李公择山房藏书记载五老峯在庐山按寰宇记庐山属江州年谱元丰庚申自汴京归江南经行作】
　　白髪苍髯五老人【欧阳公醉翁亭记苍顔白髪頽然其间者太守醉也东坡诗山中只有苍髯叟数里萧萧管送迎又和海州石室诗手植数松今偃盖苍髯白甲低琼户又郁郁苍髯真道友又中山松醪赋鬰鬰苍髯千嵗姿太白诗白髪四老人】徳虽不孤世无邻【鲁论徳不孤必有邻晋书辕门之徳不孤文选刘琨答卢谌诗既孤我徳又阙我邻】松风忘味同戴舜【左传文公十八年天下如一同心戴舜】梅防头非避秦【周处风土记云夏至前名黄梅埤雅云今江湘二浙四五月间梅欲黄落则水润土溽柱础皆污蒸郁成谓之梅东坡诗梅雨翛翛茘子然桃花源记晋太原人武陵人捕鱼縁溪行忘路忽逢桃花夹岸穷源得一山舍船从口入屋舍俨然人见渔父大惊问所从来便邀还家为设酒食自云先世避秦乱率妻子邑人来此絶境不复出不知有汉无论魏晋数日辞去及郡诣太守説遣人随往迷不复得路华山南有川广袤数百里连山洞不知其浅深人有登莲花峯见人烟屋舍疑似仙窟或云秦人避难居此其后裔也东坡诗当时依山来避秦】筑亭风流二千石此老入谒官不嗔一樽相对是宾友【谢恵连雪赋乃置防酒命宾友韦应物诗宾友仰称叹一生何所求】学得养生通治民【庄子文恵君曰吾闻庖丁之言得养生焉】答余洪范【洪范名卞元丰四年山谷自太和考试举人于南安军时为贑州郡掾归途相见尝和其二絶句有南康郡下参军耳南康即贑之郡名也诗见外集】
　　倒海防明月【李太白诗倒海索明月又云囬山倒海不作难韩昌黎诗婆娑海水南簸弄明月珠太平广记鬼诗还山防明月】伐山茹芝英【杨雄太赋茹芝英以御饥兮杜诗吾慕汉初老时清犹茹芝】婆娑一世间【登賔戏曰婆娑乎术艺之班彪北征赋登障隧而遥望兮聊须臾以婆娑晋书陶侃传老子婆娑正坐诸君軰王述亦曰致仕之年不为此公婆娑之事宋玉神女赋婆娑乎人间汉书魏豹传人生一世间如白驹过隙吕后强食张良曰人生一世间如白驹过隙何自苦如此韩诗人生一世间不似张与施】浩荡懐友生【楚辞志浩荡而懐伤张平子思赋志浩荡而不嘉诗伐木不如友生宋玉九辩曰廓落兮羇旅而无友生潘安仁笙赋尔乃促中筵擕友生李太白诗落帽醉山月空歌懐友生杜甫诗途穷仗友生】佳人貂防褕【张平子四愁诗美人赠我貂襜防何以报之明月珠注引蔡邕独断曰侍中中常侍加貂蝉说文曰直裾谓之襜褕李白诗披君貂蝉褕对君白玉壶】眉宇秋江晴【枚乗七发曰阳气见于眉宇之间唐元徳秀字紫芝房琯见而叹息曰见紫芝眉宇使人名利之心都尽杜诗眉宇真天人东坡诗眉宇秀发如春峦】胷懐府万物【庄子内篇而况官天地府万物而心未尝死者乎】器识谢羣英【江文通别赋阑台之羣英○案此韵与前】赠我白雪此意少人明【张平子四愁诗美人赠我锦绣段何以报之青玉案宋玉云有歌于郢中者阳春白雪国中属而和之者数十人引啇刻羽杂以流征属而和之者不过数人是以曲弥髙则和弥寡老杜诗哀绕白雪】别懐数望相思何时平【后汉律厯志舒先速后近一逺三谓之相与为衡衡分天之中谓之望李陵诗行人难久留各言长相思安知非日月望自有时韦应物诗况兹画方永展转何由平】犹忆把樽酒【杜甫诗何时一樽酒重与细论文】夜谈尽传更【东观汉记曰尹敏与班虎相厚毎相与谈尝晏暮不食尽即至防夜彻旦韩诗对食每不饱其言无倦聴连延二十日晨坐达五更世説卫玠与谢琨连旦防言】
　　即来
　　先去岂长别后来非久亲新坟将旧冢相次似鱼鳞【李郢寒食诗旧坟新垅哭多时汉书刘向传子弟鳞集于朝师古曰言其相次如与鳞韩文公诗府西三百里侯馆同鱼鳞东坡诗城中楼阁似鱼鳞】茂陵谁辨汉【汉武帝葬茂陵在长安此】骊山讵识秦【咸阳骊山始皇所葬也】千里与昨日一种并成尘【陆士卫挽歌诗昔为七尺躯今成灰与尘寒山子诗始忆八尺汉俄成一聚尘】定知今世士还是昔时人乌用取他骨复持埋我身【晋刘伶尝乗鹿车擕一壶酒使人荷锸随之曰死便埋我】
　　奉答固道【年谱元丰癸亥太和作】
　　平生湖海渔竿手【杜牧之诗惆怅江湖钓竿手却遮西日向长安老杜诗独把渔竿终逺去】强学来操制锦刀【左氏郑子皮欲使尹和为邑子产曰犹未能操刀而使割也子有美锦不使人学制焉大官大邑身之所庇也而使学者制焉其为美锦不亦多乎】末俗相看终眼白【晋阮籍青白眼】古人不见想山髙【毛诗髙山仰止】未乘春水归行李【行李字见左传杜诗行李须相问又行李淹吾舅】傥得闲官去坐曺【韩诗岂有闲官敢推引又云得就闲官即至公汉书薛宣传曰坐曹治事曽南丰诗坐曹风义动江淮】自是无能欲乐尔【汉书杨恽传人生行乐尔】烦君错为叹贤劳【毛诗北山我从事独贤东坡诗主人独贤劳】
　　奉答圣思讲论语长句【年谱元丰癸亥太和作】
　　簿领文书千笔秃【文选诗沈迷簿领间东坡诗一笑簿领间又云十年簿领催衰白元稹诗满眼文书堆案过王羲之賛虽秃千兎之翰聚无一毫之筋老杜诗戏拈秃笔扫骅骝太白诗书秃千兎毫韩公毛颖传后因进见上将有任使拂拭之因免冠谢上见其髪秃梅圣俞诗诸公醉时索笔吟吾儿暗写千毫兎】公庭嚚讼百虫鸣【曲礼公庭不言妇女李太白诗秋浦旧萧索公庭人吏稀尧典帝曰吁嚚讼可乎谢灵运诗虚馆絶争讼空庭来鸟雀此反其意东坡诗吟诗莫学秋虫鸣】时从退食须臾顷【毛诗退食自公中庸道不可须臾离】喜听邻家讽诵声观海诸君知浩【孟子尽心观于海者难为水东坡诗江湖涉浩欧阳公诗江海淮济暨汉沔岂不浩注而大】学山他日看崇成【扬子学行篇丘陵学山而不至于山】暮堂吏退张灯火【南史韦叡传张灯达曙杜诗凫鴈宿张灯韩昌黎诗灯火稍可亲】抱取鲁论来讲评【此葢以讲学为急为政次之】
　　题学海寺【学海字疑是觉海年谱有题觉海寺诗元丰癸亥太和作】
　　炉香滔滔水沈肥【滔滔见鲁论唐本草注曰沈水香出天竺单于二国木似榉桞重实黑色沈水者是】水绕禅牀竹绕溪【王荆公诗芭蕉一枕西窻雨复似当年水绕牀】一段秋蝉思髙栁夕阳原在竹隂西【法眼襌师金刚经四时般若颂曰理极忘情谓如何有喻齐到头霜夜月任运落前溪果熟兼猿重山长似路迷举头残照在原在住居西杜牧之诗斜阳竹西路歌吹是扬州】
　　梅花【年谱元丰间太和作】
　　障羞半面依篁竹【汉书张敞传自以便面拊马师古曰便面所以障面剧谈传唐长安唐昌观玉橤花发元和中有女子以自角扇障面直至花所此用徐妃半面妆夀阳公主宫妆二事严助传越处篁竹之间王介甫诗荒矛篁竹间】随意淡妆窥野塘【东坡词淡妆浓抹总相宜】飘泊风尘少滋味【老杜诗即今飘泊干戈际韩昌黎诗今旦胡为却惆怅万片飘泊随东西陆机诗京洛多风尘髙过为封丘尉诗宁堪作吏风尘下杜少陵诗薄宦走风尘又□□见滋味】一枝犹傍故人香【荆州记陆凯寄早梅诗江南无所有聊赠一枝春此言虽飘泊风尘而清香不改山谷葢以自况也】
　　题太和南塔寺壁
　　熏炉茶鼎暂来同【文选江文通拟古诗云膏炉絶沈燎注云炉是熏炉也】寒日鵶啼杮叶风【艺文类聚载梁庚仲容咏杮诗发橤临层槛翻英揉花药风生树影移露重新枝弱】万事尽还杯酒里【晋书张翰传使我有身后名不如即时一杯酒】百年俱在大槐中【异闻集载淳于棼事云棼梦见入宅南古槐穴中行数十里有大城门楼题曰大槐安国其王以女妻生使为南柯太守在郡二十年发寤呼二客寻古槐下穴有蚁数斛中有小台二大蚁处之即槐安国也又穷一穴直上南枝即有土城小楼即南柯郡也山谷平生薄名利轻富贵之心于是可见】
　　和答君庸见寄别时絶句【何君庸太和簿可见太和作】
　　看镜白头知我老【杜甫诗勲业频看镜】平生青眼为君明【晋书院籍常作青白眼青箱杂记范讽诗惟有南山与君眼相逢不改旧时青杜少陵诗别来头竝白相对眼终青东坡诗读书头欲白相对眼终青山谷看镜白头知我老平生青眼为君明其余使白头青眼甚多惟此聫与苏黄句法相似】舞姝别后闲珠履【毛诗邶国风静女其姝笺云姝美好之子太白诗魏姝弄鸣丝春申君客三千人皆蹑珠履吴都赋出蹑珠履动以千百老杜诗欲向何门趿珠履】已报丝虫网玉笙【玉台新咏徐悱赠内诗曰网虫生锦荐文选张景阳诗曰蜘蛛网四屋江淹拟张司空诗曰兰径少行迹玉台生网丝杜少陵诗书籖药里封蛛网】寄刘泗州【寄四州凡二首前篇载外集第十四巻后篇载此元丰甲子嵗赴徳平镇经途所作】
　　生天生地常为主此事惟应作者知康济小民归一臂屈伸由我更由谁【书康济小民东坡诗康济此身殊有道十六观行经譬如壮士屈伸臂顷即生西方东坡诗生死犹如臂屈伸邵康节思虑吟不由乎我更由乎谁】
　　平原郡斋二首【此诗监徳州徳平镇时作平原属徳州外集有平原宴坐诗二首老作儒生不解事江南有田归荷锄北牕风来举书叶犹似劝人勤读书黄落委庭观九州虫声日夜戒衣裘金钱满地无人费一斛明珠薏苡秋与此不同又按蜀本诗刻有山谷真迹题云平原郡斋】
　　生平浪学不知株江北江南去荷锄【文选谢灵运诗江南倦厯览江北旷周旋杜少陵诗瀼东瀼西一万家江南江北春冬花江文通诗虽有荷锄倦渊明诗帯月荷锄归老杜诗方春独荷锄又荷锄功易止眷言终荷锄又云细雨荷锄立】牕风文字翻叶叶犹似劝人勤读书
　　成巢不处避歳鹊【西阳杂爼鹊巢避太歳】得巢不安呼妇鸠【诗鹊巢维鹊有巢维鸠居之欧阳公诗天雨止鸠呼妇归鸣且喜】金钱满地无人费一斛明珠薏苡秋【朝野佥载緑珠怨石家金谷重新声明珠十斛买娉婷】
　　题邢惇夫扇【邢居实字惇夫河间人邢怒和叔之子早有文称东坡云惇夫自为童子所与交皆诸公长者不待年而卒有呻吟集行于世王直方诗话云秦少游尝以真字题一絶于邢惇夫扇工云月团新碾防花甆饮罢呼儿课楚词风定小轩无落叶青虫相对吐秋丝山谷见之复作小草题此一絶皆所自作诗也少游后见之复云逼我太甚与平原郡斋诗大同小异】
　　黄叶委庭观九州【太白诗坐来黄叶落四五书序禹别九州】小虫催女献功裘【周礼有司裘春秋考异邮曰立秋促织鸣宋均曰促织蟋蟀也立秋女功急故促之】金钱满地无人费【唐人诗细雨湿衣防不见闲花满地落无声王介甫诗雨后余花满地存】百斛明珠薏苡秋【卢綝晋八王故事曰张方刧晋帝西迁辇真珠百余斛后汉马援传援在交趾常饵薏苡实用能轻身省欲军还载之一车欲以为种及卒人有谮之者以为前所载还皆明珠文犀邢惇夫有和黄鲁直平原郡斋秋还二首云木落天髙忆旧居几时归去带经锄黄花烂漫无人折杮叶翻红正好书目送愁云尽日愁寒来着破旧貂裘凭谁説与西风道留取花间防缀秋】
　　絶句赠初和甫【初虞世字和甫家于卢溪尝为主簿山谷有卢泉诗竝酒渴爱江清五诗兼简和甫年谱元丰甲子徳平镇作】
　　处士孤懐少往还【孟子处士横议荀子古之所谓处士者徳盛者也后汉祢衡为黄祖作书记轻重疎蜜各得体祖曰处士正得祖意】平时一刺字多漫【祢衡传隂懐一刺既无所之适至刺字漫灭李义山诗刺字从漫灭东坡诗唱酬往复字应漫】能容着防挥谈拂【晋桓温清谢安为司马温诣安值其理髪久之乃罢使取帻温见留之曰令司马着防进其重安者如此】可见髙人礼数寛【杜诗自识将军礼数寛】
　　次韵清虚同访李园【清虚谓王定国见后注四诗皆元丰乙丑作】
　　年来髙兴满莼丝【殷仲文诗能使髙兴尽杜诗髙兴潜有激又髙兴激荆衡晋书张翰传齐王冏辟为掾因见秋风起乃思吴中菰菜莼羮鲈脍曰人生贵得适志何能羁宦数千里以要名爵乎遂命驾东归本草七八月以前曰丝莼】寒薄春风骀荡时【文选谢朓诗春物方骀荡】稍见燕脂开杏萼【王介甫诗燕脂冼出杏花匀】已闻香雪烂梅枝【王介甫诗遥知不是雪为有暗香来】老逢乐事心犹壮【谢灵运拟邺中集诗序良辰美景赏心乐事四者难并】病得新诗和更迟何日聫镳向金谷【晋石崇有别馆在河阳之金谷裴度居守东洛夜宴半酣度索聫句元白有得色度为破题至杨汝士曰昔日兰亭无艳质此时金谷有髙人居易知不能加遽裂之曰笙歌鼎沸勿作此泠淡生活韩退之诗即是连镳向阙时】拟追仙翼到瑶池【列子周穆王驾八骏之乘升昆仑之丘賔于西王母觞于瑶池之上】
　　次韵清虗
　　地逺城东得得来【贯休诗一瓶一鉢垂垂老千水千山得得来东坡诗知是多情得得来】正如湖畔昔衔杯【汉书司马迁书曰末尝衔杯酒接慇懃之欢刘伶酒徳颂衔杯潄醪李太白诗衔杯大道边李适之诗乐圣且衔杯杜少陵诗衔杯乐圣称避贤又生前相遇且衔杯】眼中故旧青常在鬓上光隂緑不囘【东坡诗霜蓬巳枯不再緑】归去汴桥三鼓月【崔涂诗蝴蝶梦中家万里子规枝上月三更东坡诗令严钟鼓三更月】相思梁苑一枝梅【説苑曰越使诸发执梅一枝以遗梁王梁臣韩子曰乌有以一枝梅遗列国之君者乎梁苑指汴京梁孝王园所在】我闲时欲从君醉为备芳醪更满罍
　　次韵清虗喜子瞻得常州【东坡自元丰二年十二月谪黄州居黄五年至元丰七年八月量移汝州八年得请居常州苏子由为王定国作清虚堂记清虗即定国也】
　　喜得侵滛动搢绅【史记五帝本纪太史公曰荐绅先生难言之徐黄曰荐绅即搢绅也杜诗东方领搢绅髙适诗遑遑随搢绅欧阳公诗风猷蔼搢绅曾子固诗惊传动搢绅】俞音下报谪仙人【唐书李白传贺知章叹曰子谪仙人也山谷尝呼东坡李太白为两谪仙杜甫赠李白诗昔年有狂客号尔谪仙人】惊囘汝水间闗梦【东坡尝欲居汝颍】乞与江天自在春【老杜诗恣意买江天】罨画初游氷欲泮【罨画属常州古称阳羡三湖九溪地理志云今只有六溪其三溪不知其处而六溪之中有荆溪则首受芜湖东至阳羡入海俗呼为罨画溪也卲康节诗罨画溪深方误入张师正倦游録云能罨画乃今之生也毛诗迨冰未泮昌黎聨句离思春氷泮王介甫诗归期只待春冰泮】浣花何处月还新【浣花溪在成都此言东坡末有还蜀之日】凉州不是人间曲【凉州曲名葢唐以州名曲如伊凉甘梁之类郑棨开元传信记西凉州制新曲曰凉州宁王曰斯曲也宫离而少徴商乱而加暴恐有播越之祸及安史乱始验宁王审音之妙明皇杂録明皇自蜀回乘月登楼命歌凉州凉州即贵妃所制亲御玉笛为倚楼曲因广其曲传于人间东坡诗归来羯鼓打凉州白乐天集载卢贞和元丰坊园桞诗玉皇曽采人间曲应逐歌声入九重】伫见君王按玉宸【唐书礼乐志康昆仑奏琵琶于玉宸殿宋次道东京记后苑有玉宸殿此言东坡非久外者乐天诗借问晨震子何如朝玉宸】
　　次韵公秉子由十六夜忆清虚【元丰乙丑作】
　　九陌无尘夜际天【三辅旧事长安城中八街九陌韩退之诗虽有九陌无尘埃韩偓诗轻寒着背凄凄九陌无尘未有泥】两都风物各依然【班固有两都赋国朝以东汴西洛为两都】车驰马逐灯方闹【后汉马后纪车如流氷马如游龙】地静人闲月自妍佛馆醉谈懐旧岁斋宫诗思锁今年【汉宣纪神光烛耀斋宫后汉周泽为太常尝卧病斋宫权徳舆诗看花诗思发对酒客愁轻杜荀鹤诗牕风从北冷诗思当时轻】但闻公子微行去【博物志王孙公子皆古人相推敬之辞始皇三十一年始为微行咸阳张宴注若微□之所为故曰微行也史记范睢传睢微行□须贾西汉武帝成帝纪竝载微行】门外骅骝立绣鞯【刘向新序骅骝騄骥天下之骏马也杜甫诗马寒防失道雪没锦鞍鞯】
　　访赵君举【年谱元丰八年腊雪时在馆中作】
　　朔风吹雪满都城【谢朓诗朔风吹飞雨老杜诗朔风鸣淅淅鲍照效刘公干体云一风吹朔雪千里度龙山左传隐公二年祭仲曰都城过百雄国之害也欧阳公诗曰都城车马喧】晓踏骅骝访玉京【灵枢金景内经曰下离尘境上界玉京史记天上白玉京十二楼五城】相引槽头着春酒【李贺诗小槽酒滴真珠红毛诗曰为此春酒以介眉夀杜诗春洒杯浓琥珀薄】细流三峡夜泉声【杜子美诗词源倒流三峡水又泉声带玉琴李太白诗弹为三峡流泉音又响入百泉去聴如三峡流】
　　和王明之雪【按吴曽漫録云欧阳季黙问东坡山谷诗何处好东坡不答但称重黄诗季黙云如夜聴疎疎还宻宻晓香整整复斜斜岂是佳耶东坡云正是佳处此诗赋元祐丁卯春雪时在馆中奉呈广平公广平即宋盈祖此篇次前韵】
　　金母紫皇开夀域【东方朔神异经揖金母拜木公汉书王吉传驱一世之民跻之仁夀之域杜甫诗八荒开夀域杜牧之诗生人但食眠夀域富农桑】炼成天地一炉沙【庄子子黎曰今一以天地为大炉造化为大冶贾谊鵩赋天地为炉今造化为工】千花乱发春无耐万井交光月未斜贫巷有人衣不纩【左传楚子一言而三军之士如挟纩陈平传家贫居陋巷以席为门】北牕惊我眼飞花【华严经如目翳人见室中花翳圆觉经譬如病目见空中花老杜诗岁来还舒满眼花韩文公诗眼知别后自添花陆畅诗天人宁防巧剪水作飞花】歌楼处处催沽酒谁念寒生泣白华【毛诗白华孝子之洁白也】
  </div>
  <div class="pagination">
   <a href="山谷内集诗注山谷外集诗注山谷别集诗注_page36.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page32.html">
    32
   </a>
   <a href="山谷内集诗注山谷外集诗注山谷别集诗注_page33.html">
    33
   </a>
   <a href="山谷内集诗注山谷外集诗注山谷别集诗注_page34.html">
    34
   </a>
   <a href="山谷内集诗注山谷外集诗注山谷别集诗注_page35.html">
    35
   </a>
   <a href="山谷内集诗注山谷外集诗注山谷别集诗注_page36.html">
    36
   </a>
   <span class="current-page">
    37
   </span>
   <a href="山谷内集诗注山谷外集诗注山谷别集诗注_page38.html">
    38
   </a>
   <a href="山谷内集诗注山谷外集诗注山谷别集诗注_page39.html">
    39
   </a>
   <a href="山谷内集诗注山谷外集诗注山谷别集诗注_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
