<!DOCTYPE html>
<html>
<head>
    <meta charset="UTF-8">
    <title>东莱集 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东莱集 - 第 32 页/共 37 页</h1>
    <div class="content">
　　尺牍
　　荅潘叔度
　　某到严已两旬郡庠亦渐成次序规矩皆无所更改但辰入未归以身率之而已【不在斋者但囘当日食亦不行防斋不到之罚】在学士人乐从者十之八止有八九人教市学者颇相妨【昔时此曹终日在外防授遇两膳时乃来今遂不能尔也】郑几道为人自平实但所病者力不足耳程易缮冩今几何年兄千万少留主盟俟其冩毕乃为此来不然恐遂散漫不举也
　　某官次粗安无足言者张守议论甚平正且虚心从善在今士大夫中殊不易得也如极称重刘宾之而以王龄为未至【此一叚话最可取世人毎以同异为爱憎能平心者甚鲜】论胡生知言见处极髙而文理密察之功颇有所未到论朱元晦【阙】亦未以为然者其他长处亦甚多但相待独厚
　　恐于同僚形迹已再三恳之更俟一两日当力言之也张守闻年兄诚笃甚愿见他时到此见之似无害易传刋板更望留意
　　某官次粗安无足言者程易既下手则毕工防当有期因见防对诸公告时勉厉之不惜前劳则无后悮不特刋书【阙】　也下访之期未有日否虽梦寐诲约恨挐音之迟然若得勉留三四日过至节乃行得此书粗有端绪尤幸叔昌得暇能偕行否郡庠渐就绪亦无挠规矩者加之歳月须畧可观也
　　又
　　林谦之以缴新端除目迁工侍次第须决去就此举过江后未有也平昔保任此老果不负所期可喜【阙】日来时事变更疑畏者颇众然有心于避祸终不若无心于任运耳
　　与刘衡州【子澄】
　　某屛居却扫幸无他挠读书亦不废常课但终欠讲论之益耳朱丈许春间偕为温台之游甚恨尊兄在逺不得同之也外祖像上纳偶南安便行甚遽畧此承问某杜门久不闻问日深驰系病体已成癈痼不复可料理但静养顺听为况却安适也荆州之计念之至今心折祭文録去所欲言者尽在是矣闻朱丈往相招不知曽成行否讲论想甚乐病中只有仰羡尔参预处闻毎效忠告甚善或云其间多杂以嘲谯虽意在讽切然便无诚笃厚重气象未必能动人也偶除故官其不可出人人所知但一畨控辞酬应苶甚匆匆作此他惟为道义加重
　　与李侍郎【仁父】
　　某津亭请违又复改月惓惓已不胜瞻仰即日初冬冻雨恭惟舟御所次神人具依台候动止万福某冗食东观偶未汰斥经年陪侍诲席所以受予教督周浃隆洽一旦骤逺函丈顿觉孤迹防然无依虽强顔官次意绪忽忽如有所亡也武陵合符犹在来春莫若小愒鄂渚为度歳计文潜既到凡百当能调防况旧治种种人情想不至落泊也连日风雨舟行计亦龃龉不知寝食亦安穏否念念蹵然动心所恨微官束缚不得身防行李惟一味驰乡而已便介亟行匆匆附起居向寒惟祈厚为斯文崇防以俟阳复泰亨之宠
　　某官次觕遣但块处索居所懐偪塞无与纾冩黙黙随羣寖就頽防日积愧腼比复同舍例摄省户偶占礼曹虽目前文牍极清简然稍有讨论便系典礼责诿政自不轻也开府之始酬酢经理想亦小劳区画飘飖江渚之久今行李既遂按堵亦可少就休愒也逺方人士亦有可与语者否史事诸志自冬春来虽各粗成编沓然首尾不完节目断絶殊未有次序今期限在冬末已是第三次展不免趣办第恐抵牾处多耳徐锴通释绍兴本近方得之比舘中本阙十卷盖此书本名説文系传各分子门其前三十卷谓之通释乃印本所有后十卷各别有名乃印本所无今谨抄録送去但此本蠧蚀阙字极多若得暇以説文参校义理亦可推寻也潘义荣编年谨纳上唯伯祖履厯及其他文字累往家叔处取犹未到当更趣之才得即寻便转致次仲信祠禄文字前此与傅景仁同将上独见却埶须更待少时耳季修闻尚留蜀中莫非久还侍旁否近事邸报中可得大略周丈自春来请去之章已四上李寿翁亦以病告经月陈能之入史院一日即得瞀之疾迨今未平大抵目前善类或去或病悒悒殊鲜况也武陵民淳事简公退想多闲暇长编莫曾下手再整顿否逺地士子固难得亦有可与语者否建茶三十夸谩助午啜敢幸笑留所谕长编乍到固知多事今条教既定莫渐可整顿否虽逺方难得人商然暇日极难得似不可放过也某官次粗安无足言者但自违函丈胸懐偪塞无所发纾虽犹黾勉于此寡耦少徒殊鲜味也舣舟许时启处饮食岂能一一安适俯领郡寄固亦少阻归兴但进退逶迤上可以见君子体国之意下可以杜塞不见察者之议盖未为失防也地理志以某方出殿幙竢假满当详阅讨论当已无遗恨茍犹有合增补处即一面与周丈共议修入却续拜禀次通释比从姚仓求本防其行部犹未送到当更趣之所阙卷数比因馆中修书目却寻得全本但有脱方字处极多当并録呈次舍人伯祖履厯以家叔自南安归有失子之戚俟其悲伤少定当可得也潘义荣文字亦当更趣潘监盐政恐未必曾纂集耳史事犹有五六志全未有涯势须展限人情易得因循殊未可期也郑景望出守宛陵于养亲极便但馆中益觉索寞耳陛辞所论甚剀切良可敬也廷对谠论者率在髙等蜀士亦有数卷甚竒但幙中不敢录本耳武陵民淳事简黄堂必甚优防长编既已断手莫若及此暇时参订修润整顿凡例刋削枝叶两存者折衷归于一是遂为完书若秪广记备言以待后人恐年祀浸逺未必能明今日去取之意使千载有遗恨良可惜也异时复还禁近笔削之上便不能专此似不可失耳所欲布陈者何限要非无量能究乡风不胜惓惓
　　某官况碌碌粗遣日来史限迫趣率常宿馆中舛错毛起犹未见大功诸甚恨函丈在逺不得一一质正也武陵民淳事省当可卧治亦有佳士可共语否龚参父子没于瘴气相自伤刘枢亦复不起善类甚惜之也张钦夫帅荆南不知已到官未同在一路凡事可相应接亦非小补也陈丞相有奏事之命犹辞免又未知到阙去留如何刘文潜在桂为况何似亦时相闻否刘子澄已外除诸公莫为言者近得渠书只欲求祠也
　　某官次窃禄凡百觕遣史课虽粗不废第同舎迁易不常猝未就绪北扉虽有其志而力不足毎相与浩叹共思去歳合堂同席之乐也闻复刋缉长编条例当益严密苐恨阻逺不得陪侍笔削尔李羣玉诗谨抄录拜呈余金并往向来説文系传非特校对草草政以元本断烂毎行灭去数字故尤难读若得精小学者以许氏説文参绎恐犹可补也张钦夫不知己到荆南否朱元晦辞南康已有不许辞免便道之官指挥不知竟肯起否刘子澄已从吉此间媢嫉者颇众埶不过得一倅又未知阙次何如尔
　　史事诸志近略见涯绪但职官选举一两志未就条理耳同舍去来不定故难见功也党籍本末想类次已成编谢上蔡曲折当以问朱元晦得报即拜禀近闻辰守微有龃龉虽未得其详某窃谓边防经理虽不可缓要须中外相应乃可展尽茍或未然不若姑随时搜补因仍旧贯之为善也
　　某歳晚忽感末疾重为医者所误既投热剂又复吐利疾证遂顿危殆亟更医易药幸而所用药渐见効此一月来手足间皆能自如但微有弱处精神言语则不甚有异于常时但病体疲苶不堪少有冲冒虽蒙恩补外而留滞许时殊觉不安更稍可强勉即买舟东归矣文海奏篇异数便蕃一时纷纷盖因忿激而展转至此病中唯静审以处之而已其始亦未欲以闻盖累有宣谕故不敢缓也恐或欲知契丈祠请既不遂正人未遽逺去善类朝夕以冀宣室之兴思也
　　垂谕夏小正及谢显道出处暨检元祐军防篇病中未能及此辰守囘避之説亦以卧病无自而闻知然人之异同亦非我所可计耳令嗣皆已别拜书
　　与陈同父
　　某掩闗幸无他恼但立秋后以酷热繙阅亦稍废耳桓灵宝之喻读之竦然凡读易者要当深知此观象之妙非克尽已私者不能与然自昔英豪于事几之际反瞠然乎其后彼固非屈意于克己者果何説耶若便以私意揣摩亿则屡中断之则其悬解于杪忽毫芒之表者揣摩之讥殆不足以当其心也盖天姿之髙得气之清其所以迎刃破竹者何莫非此理但矜为己有则不能与时偕行多迎随附益之病未知其所自则随血气盛衰此一段精明不能常保论至于是则所谓克己者虽若陈言要是不可易耳策问诚有味其言反覆展玩不能去手诸生有能领此意者否读裴度处尤慨然三叹也章侍郎行状已【阙】　苐恨平生未尝接其言论风防故于书法详略不能措议祗见文气之疎宕高胜而已其间如论鄂州财赋云公戚焉若不自得人亦莫解也论戚方仍旧管军公慨然曰是不足问矣即上言叅知政事【云云】论虞丞相罢去之时叅知政事钱端礼以肺腑与政至允文去而端礼之议亦寝末云因叹世之量人者甚浅不足据此数条皆是尤妙处亦是合斟酌处也
　　专价伏奉诲示引纸疾读恍如握手不知相去数百里之逺也长夏溽暑伏惟尊候动止万福某馆下粗遣自入夏来以史限督趣平明趍局日落乃还舎人事醻酢一笔勾断终日在书册堆中与往在明招况味无异只是糜耗廪稍毎自愧恐耳时事非唯未易揷手职守各有攸司又兀然无上下之交若欲强聒则尚口乃穷矣平生非孑孑拘小谅者茍有善意其敢不承接而疏导之此盖兄之所深悉也谕及近况之详慨然浩叹者久之百围之木近在道隅不收为明堂清庙之用此自将作大匠之责耳如彼木者生意濯濯未尝不自若也井渫不食为我心恻盖非井爻之盛而兄以此自处乎惟冀益加寛裕从容自頥以慰见慕之徒之心幸甚廷对山林草茅之论自应有少斟酌者后来亦深勉诸人勿誊本传播政如来谕所虑也居厚正则景明道夫己一一道来意矣益恭诸公方且调防未知能囘否不然则且归俟阙期近来请祠亦必可得也张钦夫近丧子得书极无况力请出广遂有鄂漕之命亦且得归也刘茂实固贤者但举削一事从前不曽破戒然既蒙再三之谕俟见李寿翁如其语及亦当赞助也
　　某馆中碌碌粗遣但豪髪无补蠧耗太仓积愧如山耳居厚往见必已前到今正则又赴约握手剧谈亦是快事一官所缚不能追逐上下其间殊慊然也清馥香一贴鳯团一斤漫为山中之信其他正则自能详道偶记荀子论儒者进退处有一句云不用则退编百姓而慤颇似有味畎浍之水涓涓安流初何足言唯三峡九河抑怒涛而为伏槽循岸乃可贵可重耳
　　某官次粗遣但朋游散落益复鲜况适当天民君举相继引去之后又【阙】欲成羣队只得痴坐静待而已天民君举于私计极便但恐天民规摹散漫未必能为求田问舎计耳三启一志展玩叹赏不已然议论断絶之久领解者必少也知安居定志日就平实此政惓惓所系望者甚休甚休居厚一病闻甚殆知己平复但渠须是调伏得性气一段然后养生处世亦少龃龉不然忧未艾也正则忧居后曽得消息否
　　某碌碌如昨无足云者示喻敢不敬领但太仓一粟或出或处岂能有所闗系但自当靖共守位固不敢无事自生疮痏也
　　某碌碌官况粗遣无足云者秋成田间必多乐事试闱得失想自见惯然诸公却自无心非向者之比秪是唱髙和寡耳漕台却尽如人意王道父尤济事也此月二日已毕芮氏姻事祭酒夫人自送来感念畴昔不胜慨然儒家清贫次第须可共淡泊也试闱得失本无足论但深察得考官却是无意其间犹有误认监魁卷子为吾兄者亦可一笑也歳事既毕田间必有佳况亦时有著述否书院中亦有一两士子伴否李寿翁升从班差强人意但又减李仁甫殊可惜耳郑丈移过宗寺君举踪迹遂安矣
　　某只今病状除手足萎痹外其他顽健略如平时看书以旧难除终是有过当处凡见爱者无不痛口防戒虽未能勇从然亦渐就减少也永嘉之行未便登途否比冩得正则一书而人不来取今以拜纳书中数语偶与来教叫屈之説合与正则发缄可共发一笑也张荆州不起此自有所闗系岂独防从之痛哉使其不死合防检整顿处甚多至于不自是不尚同则相识中未见两人也居厚无他苦否五月间联骑相过甚幸病中尤思朋友旦夕之望
　　承旦夕见过数日以望四经説千万携行痼废沈滞政赖此以醒之耳小辈作挠似不足介意顔子犯而不校淮阴侯俛出胯下两条路径虽不同这一般都欠不得幸深留意鄙谚云赤梢鲤鱼就韲瓮里浸杀陈拾遗一代词宗只被射洪县令断送了事变大小岂有定所哉病中畏冩字如虎缕缕至此意亦可念也
　　三国纪年序引及诸赞累日已详看用意髙深处亦或得其一二但大网体制犹有未晓处序云魏于是乎有书吴蜀合而附之魏书又云魏终不足以正天下于是为三国纪年终焉不知魏书与纪年是一书为复是两书观三国诸君赞却似迁固史法毎君为纪而系赞于后者而三国纪年冠以甲子而并列魏蜀吴则又似合三国为一者所谓魏武以下诸赞必不可系于此【既并列三国之年必是通书三国事今毎君为赞必知不系于此后】不知系于何处岂三国纪年之外复叙毎君之本末而系以赞邪此皆未晓之大者也魏武赞述来厯甚当【但其末舜禹之事两语未晓】魏文帝两赞深味词意予夺甚有味【但文帝赞意颇晦又文帝三驾伐吴谓中国庶几息肩亦未协】昭烈赞论其君臣反复于天意人事之际所谓妙体本心但费诗之议却似不达时变汉綂既絶昭烈安得不承之非髙祖时比也后主盖亦甚庸所以安之不疑者乃诸葛公工夫耳武侯赞论以国政归丞相甚善但谓汉侍中中书令尚书令皆宦者为之考之汉书亦不皆如此篇末王者之作天犹以为未疏哉感慨之意甚长但不若后主赞所谓天命果可畏辞严而义正也武烈赞论汉末守文之弊及启桓王之翺翔甚妙甚妙下三赞亦然鄙意窃谓吴四赞尤其能尽其规摹之所止殆无遗憾也厐綂赞论兼弱之义甚正闗羽赞亦穏但来教谓司马子长虽髙不欲学而诸赞命意及笔势往往似之何耶因便并望见教
　　某近日思得著书大是难事方将一意玩索完养深求其所未至虽髙明之姿与驽钝者不同然考之前作者亦须待经厯之久歳月之晚然后下笔今及此暇时序次裒集固亦无害然亦不可不思有余不敢尽之语也
　　与陈正已
　　某病躯凡百只如相聚时防喻极荷至意枯木朽株虽不系轻重然敛啬护养自是病中所当致力也乍还膝下承顔干蛊必日有新功从前贤士大夫盖有学甚正识甚明而其道终不能孚格逺近者只为实地欠工夫耳吾兄慨然欲力践之真斯文之福惓惓之祷唯觊终之以不倦而已子静经从稍款否朱丈已归建安歳晚无惜一访之耆旧凋落尤当汲汲也赵丘吴三子皆朴茂可喜第暑中不能久留耳因便切望频寄数字盖兀坐一室絶无琢磨之益赖此警发愦愦不啻饥渴也他祈为道义毖重
　　近传得张丈桂林论史数篇往往暗合人意已令三子录呈矣
　　近见补榜知防面之日不逺为之欣然病体度夏幸无他课程亦不废但少切磨之益耳乍还侍旁当有余乐干蛊计渐见次第先之以身谅无不孚应也
　　与叶侍郎【正则】
　　静多于动践履多于发用涵养多于讲説读经多于读史工夫如此然后能可久可大
　　与郭养正
　　某哀苦日深无足言者之官既已定日跋涉良劳两月来所讲论细大亦略备矣内植根本乃万事之元阃范一书所宜详阅精思而力行之若门内尚有可愧外虽奋振策厉终亦无力千里之别敢以此言为饯
　　某哀苦待尽行矣祥除追慕殊无生意年来自念已分工夫殊欠阙自歳初尽罢遣习举业者庶几不作无益害有益自此来讲论者既无外诱当易见工也前歳面讲者盖甚详悉今既应物涉事步步皆是体验处若知其难而悉力反求则日益精明若畏其难而日益偷惰则向来意思悉冰销瓦解矣习俗中易得汨没须常以法语格言时时洗涤然此犹是暂时排遣要须实下存养克治体察工夫真知所止乃有可据依自进进不能已也
　　某一病逾年近觉差徤但去秋有悼亡之痛至今懐抱犹不佳耳到官渐久想浸谙悉外物皆非可必只得自尽其职事以听其何如勤谨寛耐勉之足矣新宰林和叔气味既可亲且详练不茍前辈谓初官得长官之贤是终身得力处诚如此也适已面语吾友矣种种与之咨论必甚有益以吾友下问之廑故及此病中不暇他布余惟力学自爱
　　所论条目详悉足见不茍此皆所当然者若人以为异之类皆未熟之所致但笃信而行之不要有自矜之意久久则自不见其异矣他不必过虑也林宰端审朝夕相聚必极有益盖非特坐谈耳
　　与巩仲至【乾道辛卯冬】
　　秋闱垂翅乃所以进德修业如吾友之文用于课试盖无余憾矣不必更费心神惟留意实学持之以厚而守之以黙则所愿望令伯有还辙之问否他惟以时自爱
　　与张知县【商卿】
　　下车许时条教既孚当渐不费区处在我者既无遗憾政使或有未退听者盖亦自有公论惟觊毋废初心使斯民益被实恵是所愿望斾从入郡当在何时倾耳车音以日为歳
　　某迫行百冗纷然应接不暇他无足言者政声蔼然奸戢惠孚甚休甚休素恃眷爱区区切有欲布陈者辄具别纸虽愚昧岂足赞采取亦姑尽其拙诚而已他惟若时珍护前拜召节
　　大猾既擒威信自此行于一邑凡事必易然要当遇事平心无先懐抑强扶弱之意惟视理之所在而已虽尝攻击县道者茍其事理直却须右助之则人服我之公
　　财赋当催者恐当加意督趣令整办寻常士大夫或误认纵弛为恤民殊不知不及时拘催使民间拖欠积压异时忽遇苛刻之吏一并趣办则民受大害也前此豪猾意在搔扰县道多端妄论人吏使县中不能存立此固当主张也然人心易得偏恐为彼所激而主张太过要当于吏胥奸弊上髙着眼彼见吾意在抑豪强必取此迎合增饰以行其私意此尤当精察
　　有自衢州来者説吾兄尝雇乳婢价直间有未尽处【阙】　在西安县窃料此必枢府使臣辈唱为此説流言固止于智者然既立敌者众凡涉薏苡之嫌者要当力逺之
　　某比者冒被除书实出推扬之赐第学浅识闇不足以表率多士而疎懒之性驱之于奔走酬酢之地尤非所宜益自惧耳赞变【阙】　然未防箴规砭剂之诲殆非素所望于门下者也改月遂行益逺屏着预深怅怏示谕谨已禀知张丈矣窃谓当官而行内省不疚则毁誉之纷纷一听之可也愿益肩初志使一邑终受实恵幸甚
　　某黾勉复来遂冒文馆皆畴昔教诲之赐感佩曷胜第疏野之姿置于酬酢之地终非所安耳因风尚望鞭防俾逃于戾幸甚政成化洽想绰有余暇誉处如此岂一方所得久擅耶质之舆论召擢在旦暮矣重番之赐殆非所望于故人不敢效尤以取疎外尚幸恕察
　　某阖户待尽无足勤记录承闻视篆在即一方凋瘵得贤者拊摩覆护百里之幸也日来督趣旁午虽曰难展手然折肱之余饱于谙厯惟培养本原使忠爱之心益厚则斟酌调剂羊膓蚁封间盖自有余地也益逺展对临纸怅然







　　杂説
　　与君子居则以小过为大过与小人居则以小善为大善盖立乎众君子之间所见所闻皆善也茍已有纎芥之过是以一浊而污百清也人必竞以为怪矣故过虽小而必自以为大焉立乎众小人之间所见所闻皆不善也茍已有纎芥之善是以一清而形百浊也人必竞以为髙矣故善虽小而必自以为大焉大抵士之与小人处者其善易为故其心易足其名易彰故其心易骄易足者怠之本也易骄者傲之本也既怠且傲其去小人不逺矣于乎士之不幸而与小人处者岂必随其为恶哉虽自守为善而防防之中已为所移矣戒之哉多欲者畏人亦多少欲者畏人亦少无所不欲者无所不畏无所欲者无所畏
　　赵文子其中退然如不胜衣其言呐呐然如不出诸其口及宋之盟谈笑当衷甲之变神闲气定而不乱晏子长不满六尺及崔庆之盟白刃在前毅然贲育不能夺盖其怯者血气也其勇者义也
　　蘧伯玉有言形莫若就心莫若和虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽此与恶人处之法也所谓就者就而不逆也所谓和者和而不同也
　　列子学射中矣请于关尹子尹子曰子知子之所以中乎对曰弗知也关尹子曰未可退而习之三年又以报关尹子尹子曰子知子之所以中乎列子曰知之矣关尹子曰可矣守而勿失也夫人之作文既工矣必知其所以工处事既当矣必知其所以当为政既善矣必知其所以善茍不知其所以然则虽一时之偶中安知他时之不失哉
　　学者当先治一经一经既明则诸经可触类而长之也史当自左氏至五代史依次读则上下首尾洞然明白至于观其他书亦须自首至尾无失其序为善若杂然并列于前今日读某书明日读某传习其前而忘其后举其中而遗其上下未见其有成也
　　勇怯岂有常哉亦在夫勉之而已矣卫太子蒯聩为赵简子右望郑师自投于车下及战郑人击简子中肩太子救之以戈郑师北太子复伐之郑师大败勇怯变于须防之间所谓勇可习也
　　善犹秦也恶犹越也勤与惰犹车马也善之与恶相去亦逺矣骤驱小人而纳之君子之域不能也骤驱君子而纳之小人之域亦不能也然使小人而勤则矫揉磨厉气质之移不期善而自善矣故勤者适善之车马也使君子而惰则燕安逸豫浸忘初心不期恶而自恶矣故惰者适恶之车马也学者审其御而已矣
　　士生于三代之后所见未必皆正人也所闻未必皆正言也一日暴之十日寒之其为善难矣哉处此者有道善者以为法不善以为戒善者以为法是见其善而从其善也不善者以为戒是因其不善而知其善也在人者虽有善不善之殊在我者一归于善而已矣如此则所遇之人无非硕师所听之言无非法语何入而不自得哉
　　礼曰居山以鱼鼈为礼居泽以鹿豕为礼君子谓之不知礼夫礼者理也理无物而不备故礼亦无时而不足在山而待鱼鼈以为礼是礼有待于外也非随处而足也在泽而待鹿豕以为礼是礼有待于外也非随处而足也在山则礼足于山在泽则礼足于泽在贫贱则礼足于贫贱在富贵则礼足于富贵随处皆足而无待于外彼谓小官不足以行志必官达然后可行志闲居不足以自见必临事然后可自见乌足知此理哉
　　门人周公谨【介】所记
　　宣王当大旱之际夜观星象恻然有忧于中而百姓便知宣王之见忧仍叔因此作诗后之人虽有宣王之忧而民莫之知何也盖缘周之时法度修备人才务实【荒政十有二便是法度方叔召虎辈便是实材】人君一有此心则上下相应百度毕举自然天下知之玩百姓见忧四字甚有味
　　以左右民不使之在左在右辅助之归于中
　　见利思义见危授命须是当见时便思便授过后则无益
　　修辞立其诚凡人须是诚实若有此实便发此言此即是修辞此便立其诚
　　忠信所以进德忠信是朴实即是种子有此种则德日大
　　圣人制丧礼父三年母朞非重父而轻母须识得乾坤之义大哉乾元至哉坤元受气者天成形者地其义自是如此
　　干圣人之事业坤贤人之事业坤是做工夫处
　　版籍是天下大事不可不知
　　子静曰闗雎是后妃之全德余篇皆指一事説自鹊巢以后亦如此此只论二南
　　看欲以师事有若一段见得当时孔门中不自相标题出来
　　孔子当时见顔子死教子贡亦甚切观其不以众人事告子贡可见后来子贡反筑室于塲一段亦可见周礼一书其财皆有所主独养士财用不言想只是司空之官主之
　　大凡为人须识纲目辞气是纲言事是目言事虽正辞气不和亦无益自古乱亡之国非无敢言之臣既杀其身国亦从之政坐此耳
　　何谓三纲举其纲万目自张人君既正于上则百官兆姓皆举于下父既正于上则嫡庶皆举于下如夫为妇纲在庶人则一妻一妾以天子言之则一后三夫人九嫔二十七世妇八十一御妻天子既正于上则后夫人皆自正于下
　　必先斯四者范淳夫説如人之身易受风须多着衣服此説亦好
　　禹稷思天下饥溺由已饥溺孔子厯聘诸国以至诲人不倦皆是合当做事自古圣人之于天下皆如此惟商鞅一出皆反圣人之道便已则从害人则不恤
　　井田之制士与兵国之重事皆取于农工商不与古者取士于田野取其民之秀者以其质朴故也
　　奉顺天德是总前天地之大德曰生之意
　　毋泄地气是八家一井不多置井
　　春夏出就田庐冬间入城郭不比今时去城郭逺甚小曰堡其次曰邑又其次曰都自堡邑城郭不过二三里间
　　宣王小雅始于六月大雅始于云汉二诗相表里想云汉在前六月在后或曰宣王初间如此之鋭而后来至有白驹黄鸟之刺曰此非是不学只是做不到底厉王无道民心怨怒至欲杀其子而召康公杀其子以代宣王之死当时大臣虽欲立宣王而不敢至共和十四年宣王方立想宣王在此十四年岂不下工夫若不如是一旦出来如何便得天下喜于王化之复行以此见得宣王不是不学
　　后生看先儒议论则养得厚【先儒议论盖谓传注】
　　读诗不要思量过当须识得当时意
　　司马迁有变风变雅意惜乎无正风意
　　学者多不要看先儒议论如至大至刚以直必有事焉而勿正此本是赵岐説后生却谓伊川创出此説今所编诗不去人姓名正欲令人见元初説着诗先要看大义又要研穷如不以文害辞不以辞害意是看大义研究时却须子细看
　　陆教授为人慈祥诚实所谓吉士
　　律惟隋时理防得子细唐时因之本朝即用隋律方镇源流本自秦汉间事秦则守监汉则刺史刺史即今监司之类其后以为州牧权始重
　　周礼自横渠始开门户先叙官以厯代较看次看前三官次理防王宫一门
　　李迂仲説郑风是淫乱诗不然孔子告顔子以为邦乃圣人治天下之规摹与后世做个样子尚説放郑声安肯却入在诗中
　　大抵为学须先识得大纲模様使志趣常在这里到做工夫却随节次做去渐渐行得一节又问一节方能见众理所聚今学者病多在闲边问人路头尚不知大率问人须是就实做工夫处商量方是
　　追王大王王季记谓不以卑临尊此意恐错武成言大王肇基王迹王季其勤王家盖王业始于大王王季若其子为王父为百姓岂可不以父为尊
</div>
    <div class="pagination">
<a href="东莱集_page31.html">上一页</a><span>...</span><a href="东莱集_page27.html">27</a><a href="东莱集_page28.html">28</a><a href="东莱集_page29.html">29</a><a href="东莱集_page30.html">30</a><a href="东莱集_page31.html">31</a><span class="current-page">32</span><a href="东莱集_page33.html">33</a><a href="东莱集_page34.html">34</a><a href="东莱集_page35.html">35</a><a href="东莱集_page36.html">36</a><a href="东莱集_page37.html">37</a><a href="东莱集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
