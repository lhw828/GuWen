<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 21 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 21 页/共 23 页
  </h1>
  <div class="content">
   右准律不许典贴良人男女作奴婢驱使臣往任袁州刺史日捡责州界内得七百三十一人【责或作到】并是良人男女准律计佣折直一时放免【计上或有例字】原其本末或因水旱不熟或因公私债负遂相典贴渐以成风名目虽殊奴婢不别鞭笞役使至死乃休既乖律文实亏政理袁州至小尚有七百余人天下诸州其数固当不少今因大庆伏乞令有司重举旧章一皆放免仍勒长吏严加检责如有隠漏必重科惩则四海苍生孰不感荷圣徳以前件如前谨具奏闻伏聴勑防
　　论淮西事宜状【或无状字吴少阳初为彰义军节度使元和九年卒而其子元济自立宪宗欲讨之明年遣御史中丞裴度视师还奏兵可用与宰相意不合既而盗杀宰相伤中丞不克遂相度以主东兵公时为中书舍人乃上淮西事宜谓三小州残弊困剧之余而当天下之全力其破贼可立而待然由是失宰相意左迁为右庶子十二年裴度出讨蔡以公为行军司马卒擒呉元济皆如公言】
　　右臣伏以淮西三州之地自少阳疾病去年春夏已来图为今日之事有职位者劳于计虑抚循【于或作其】奉所役者修其器械防守金帛粮畜耗于赏给【耗于或作匮于】执兵之卒四向侵掠农夫织妇携持防弱饷于其后【携上或有皆字饷或作饱非是】虽时侵掠小有所得力尽筯疲不偿其费又闻畜马甚多自半年已来皆上槽枥譬如有人虽有十夫之力自朝及夕常自大呼跳跃初虽可畏其势不久必自委顿乘其力衰三尺童子可使制其死命况以三小州残弊困剧之余而当天下之全力其破败可立而待也【待下或有之字非是】然所未可知者在陛下防与不防耳夫兵不多不足以必胜【不足上一有则字必或作取】必胜之师必在速战兵多而战不速则所费必广两界之间疆场之上日相攻劫必有杀伤近贼州县徴役百端农夫织妇不得安业或时小遇水旱百姓愁苦当此之时则人人异议以惑陛下之聴【下或有矣字】陛下持之不坚半涂而罢伤威损费为弊必深所以要先决于心详度本末事至不惑然可图功【然新吏作乃然犹然后也下文然可集亊然拟许其承继皆一义　今按此葢当时俗体如此故公状中用之不欲改也】为綂帅者尽力行之于前而参谋议者尽心奉之于后内外相应其功乃成昔者殷高宗大圣之主也以天子之威伐背叛之国三年乃克不以为迟志在立功不计所费【背叛或作叛背】传曰防而后行鬼神避之【史记赵高曰防而后行鬼神避之】迟疑不防未有能成其事者也臣谬承恩宠获掌纶诰地亲职重不同庶寮輙竭愚诚以効裨补谨条次平贼事宜一一如后
　　一诸道发兵或三二千人势力单弱羁旅异乡与贼不相谙委望风慑惧难便前进【便或作更】所在将帅以其客兵难处使先不存优恤【处下或有指字不下或有抚字皆非是】待之既薄使之又苦或被分割队伍属诸头士卒本将一朝相失心孤意怯难以有功又其本军各须资遣道路辽逺劳费倍多士卒有征行之艰闾里懐离别之思今闻陈许安唐汝夀等州与贼界连接处村落百姓悉有兵器小小俘劫皆能自防习于战鬭识贼深浅既是土人防惜乡里比来未有处分犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却牒归本道据行营所追人额器械弓矢一物已上悉送行营充给【却下或无牒字据下或无行字给上或无充字　今按上下文势合有行字行下更合有营字其理甚明今輙补足】所召募人兵数既足加之教练三数月后诸道客军一切可罢比之徴发逺人利害悬隔
　　一绕逆贼州县堡栅等各置兵马【绕一作统】都数虽多每处则至少【至上或有兵字】又相去阔逺难相应接所以数被攻劫致有损伤今若分为四道【或无分字】每道各置三万人择要害地屯聚一处使有隠然之望【隠或作殷　按汉书隠若一敌国方本非是】审量事势乘时逐利可入则四道一时俱发【四或作诸】使其狼狈惊惶首尾不相救济若未可入则深壁高垒以逸待劳自然不要诸处多置防备临贼小县可收百姓于便地作行县以主领之使免散失
　　一蔡州士卒为元济迫胁势不得巳遂与王师交战原其本根皆是国家百姓进退皆死诚可闵伤宜明勑诸军使深知此意当战鬭之际固当以尽敌为心若形势巳穷不能为恶者不须过有杀戮喻以圣徳放之使归销其凶悖之心贷以生全之幸自然相率弃逆归顺一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意求休罢河北淮西等见承前事势知国家必不与之持久并力苦战幸其一胜即希冀恩赦朝廷无至忠忧国之人不惜伤损威重因其有请便议罢兵徃日之事患皆然也【徃或作近】臣愚以为淮西三小州之地元济又甚庸愚而陛下以圣明英武之姿用四海九州之力除此小冦难易可知太山压卵未足为喻
　　一兵之胜负实在赏罚赏厚可令廉士动心【防或作战非是】罚重可令凶人丧然可集事【然或作则】不可爱惜所费惮于行刑
　　一淄青恒冀两道与蔡州气类畧同今闻讨伐元济【伐或作罚非是】人情必有救助之意然皆闇弱自保无暇虚张声势则必有之至于分兵出界公然为恶亦必不敢宜特下诏云蔡州自吴少诚已来相承为节度使亦微有功效少阳之殁【阳或作诚非是】朕亦本拟与元济恐其年少未能理事所以未便处置待其稍能缉绥然拟许其承继【拟或作后】今忽自为狂勃侵掠【勃或作悖】不受朝命事不得已所以有此讨伐【或作罚】至如淄青恒州范阳等道祖父各有功业相承命节【或无命字节下或有制字或有制字而无节字　今按李徳裕之讨泽潞正用此防以伐其交世以为奇不知韩公巳言之矣】年嵗巳久朕必不利其土地轻有改易各宜自安如妄自疑惧敢相扇动朕即赦元济不问回军讨之自然破胆不敢妄有异说
　　以前件谨録奏闻伏乞天恩特赐裁择谨奏
　　论变盐法事宜状【长庆二年张平叔为户部侍郎侍疏请官自卖盐可以富国强兵陈利害十八条诏下其说令公卿详议公与韦处厚条诘之事遂不行平叔所陈十八条此可见者十六白乐天行平叔判度支词曰计能析秋毫吏畏如夏日东坡曰此必小人也按柳氏家训平叔后以贼败穷失官钱四十万缗是宜以此终也】
　　张平叔所奏盐法条件
　　右奉勑将变盐法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后
　　一件平叔请令州府差人自粜官盐收实估匹叚省司准旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷博易盐商利归于已无物不取或从賖贷升斗约以时熟填还用此取济两得利便今令州县人吏坐铺自粜利不闗已罪则加身不得见钱及头叚物恐失官利必不敢粜变法之后百姓贫者无从得盐而食矣求利未得敛怨已多自然坐失盐利常数所云获利一倍臣所未见
　　一件平叔又请乡村去州县逺处令所由将盐就村粜易不得令百姓阙盐者臣以为鄕村逺处或三家五家山谷居住不可令人吏将盐家至户到多将则粜货不尽少将则得钱无多【无或作不】计其往来自充粮食不足比来商人或自负檐斗石往与百姓博易所冀平价之上利得三钱两钱不比所由为官所使到村之后必索百姓供应所利至少为弊则多此又不可行者也一件平叔云所务至重须令庙堂宰相充使臣以为若法可行不假令宰相充使若不可行虽宰相充使无益也【下若字或作令或有若字无下十一字】又宰相者【或无者字或无又者二字】所以临察百司考其殿最若自为使纵有败阙遣谁举之此又不可者也
　　一件平叔又云【或无一件字　今按此别是一条当有一件字】法行之后停减盐司所由粮课年可收钱十万贯臣以为变法之后弊随事生尚恐不登常数安得更望赢利
　　一件平叔欲令府县粜盐每月更加京兆尹料钱百千司録及两县令每月各加五十千其余观察及诸州刺史县令録事参军多至每月五十千少至五千三千者臣今计此用钱已多其余官典及巡察手力所由等粮课仍不在此数通计所给每嵗不下十万贯未见其利所费已广平叔又云停盐司诸色所由粮课约每嵗合减得十万贯钱【或无所由一字】今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在分忧今惟以盐利多少为之升黜不复考其治行非唐虞三载考绩黜陟幽明之义也
　　一件平叔请定盐价每觔三十文又每二百里每觔价加收二文以充脚价量地逺近险易加至六文脚价不足官与出名为每觔三十文其实巳三十六文也【也上或无文字】今盐价京师每觔四十【一有文字】诸州则不登此变法之后秪校数文于百姓未有厚利也【秪或作只】脚价用五文者官与出二文【用或作每二或作三】用十文者官与出四文是盐一觔官粜得钱名为三十其实觔多得二十八少得二十六文折长补短每觔收钱不过二十六七百姓折长补短每觔用钱三十四则是公私之间每觔常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛般盐送纳都仓不得令有阙绝者州县和雇车牛百姓必无情愿事须差配然付脚钱百姓将车载盐所由先皆无检齐集之后始得载盐及至院监请受又须待其轮次不用门户皆被停留轮纳之时人事又别凡是和雇无不皆然百姓宁为私家载物取钱五文不为官家载物取十文钱也【文下或无钱字】不和雇则无可载盐和雇则害及百姓此又不可也
　　一件平叔称停减盐务所由收其粮课一嵗尚得十万贯文【尚或作计】今又称既有巡院请量闲剧留官吏于仓场勾当要害守捉少置人数优恤粮料严加把捉如有漏失私粜等并准条处分者平叔所管盐务所由人数有几量留之外収其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私盐防絶此又于理不可也
　　一件平叔云变法之后嵗计必有所余日用还恐不足谓一年已来【谓一作请】且未责以课利后必数倍校多者此又不可方今国用常言不足若一嵗顿阙课利为害已深虽云明年校多岂可悬保此又非公私蓄积尚少之时可行者也
　　一件平叔又云浮寄奸猾者转富土著守业者日贫若官自粜盐不问贵贱贫富士农工商道士僧尼并兼游惰因其所食尽输官钱并诸道军诸使家口亲族递相影占不曾输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐也【籴上或有来字　今按文势恐来字上更有从字今亦补足】若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近而不见其逺也国家盐【国或作官】粜与商人啇人纳粜与百姓则是天下百姓无贫富贵贱皆已输钱于官矣不必与国家交手付钱然后为输钱于官也一件平叔云初定两税时绢一匹直钱三千今绢一匹直钱八百百姓贫虚或先取粟麦价及至收获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者【举债或作举赁】臣以为百姓困弊不皆为盐价贵也今官自粜盐与依旧令商人粜其价贵贱所校无多通计一家五口所食之盐平叔所计一日以十钱为率一月当用钱三百是则三日食盐一觔一月率当十觔【三百是或作三百六十足云或云六十字恐羡非葢盐每觔已当三十六文月当十觔则三百六十也足或作是属下句　今按平叔所定盐价一觔止三十文韩公通计民间所加脚费多者一月或至三十六文耳其地近者自不及此难预计也故此六文但云一日以十钱为率则一月安得用二百六十乎其六十字当依或说删云足改作是而属下句为当】新法实价与旧每觔不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变盐法绢价亦未肯贵五口之家因变盐法日得一钱之利岂能便免作债收获之时不被徴索输官税后有赢余也以臣所见百姓困日久不以事扰之自然渐校不在变盐法也今绢一匹八百百姓尚多寒无衣者若使匹直三千则无衣者必更众多况绢之贵则皆不縁盐法以此言之盐法未要变也
　　一件平叔云每州粜盐不少长吏或有不亲公事所由浮词云当界无人籴盐臣即请差清强巡官检责所在实户据口团保给一年盐使其四季输纳盐价口多粜少及盐价迟违请停观察使见任改散慢官其刺史巳下贬与上佐其余官贬逺处者【或无与字】平叔本请官自粜盐以寛百姓令其蘓息免更流亡今令责实戸口团保给盐令其随季输纳盐价所谓因而扰之非前意也【或无非字】百姓贫家食盐至少【或作小】或有淡食动经旬月若据口给盐依时徴价【或无盐字】办与不办并须纳钱迟违及违条件观察使巳下各加罪谴【或作于】官吏畏罪必用威刑臣恐因此所在不安百姓转致流散此又不可之大者也
　　一件平叔请限商人盐纳官后不得輙于诸军诸使觅职掌把钱捉店看守庄硙【午对切】以求影庇请令所在官吏严加防察【防或作访】如有违犯应有资财并令纳官仍牒送府县充所由者臣以为盐商纳榷【或作税】为官粜盐子父相承坐受厚利比之百姓实则较优【此下当有今字今补足】今既夺其业又禁不得求觅职事及为人把钱捉店看守庄硙不知何罪一朝穷蹙之也【何或作其】若必行此则富商大贾必生怨恨或收市重宝逃入反侧之地以资寇盗此又不可不虑者【或作也】
　　一件平叔云【叔下疑当有云字或称字之类今亦补足】行此防后两市军人富商大贾或行财贿邀截喧诉请令所由切加收捉如获头首所在决杀连状聚众人等各决脊杖二十检责军司军戸盐如有隠漏并准府县例科决并赏所由告人者此一件若果行之不惟大失人心兼亦惊动逺近不知粜盐所获几何而害人蠧政其弊实甚
　　以前件状奉今月九日勑令臣等各陈利害者谨録奏闻伏聴勑防












　　东雅堂昌黎集注巻四十
　　钦定四库全书
　　东雅堂昌黎外集注巻一
　　【诸本外集分为十巻凡三十四篇不知何人所编据行状云有集四十巻小集十巻亦不知便是此外集与否方云只据蜀本定録二十五篇其篇目次第皆与诸本不同以为可以旁攷而的然知为公文者然蜀本刘晔序乃云后集外顺宗实録为十巻则似亦以实録入于其中皆不知其何説也唯吕夏卿以为明水赋通解崔虞部书河南同官记皆见于赵徳文録计必徳亲受于文公者比它本最为可信而李汉不以入集则疑凡外集所载汉亦有所未得未必皆其所不取者其説近是故今且从诸本而考其真伪异同之説以详注于其下其甚伪者即虽不载其文而犹存其目使读者犹有考焉其石刻聨句遗诗文等则从方本録之以补外集之阙又诸本有遗文一巻方本亦多不録今亦存之以附于后】
　　明水赋【以化无宰至精感通为韵精或作诚出周礼司烜氏掌以夫遂取火于日以鉴取明水于月以供祭祀之明齍明烛共明水明洁也取水火于日月欲得隂阳之洁气也公贞元八年登第即明水赋御沟新桞诗今诗逸矣时礼部侍郎陆防典贡举进士则贾棱陈羽欧阳詹李观冯宿王涯张季友齐孝若刘遵古许季同侯继穆防韩愈李绛温商庾承宣员结胡谅崔羣邢册裴光辅万珰李博等二十三人中第其间多知名士时号为龙虎榜云】
　　古者圣人之制祭祀也【或无者也二字】必主忠敬崇吉蠲【诗天保吉蠲为饎毛氏注云吉善蠲洁也】不贵其丰乃或荐之以水不可以黩斯用致之于天【于或作于】其事信美其义惟月实水精故求其本也明为君徳因取以名焉于是命烜氏【烜音燬】清夜或将祀圆丘于冬或将祭方泽于朱夏【祀或作祭祭或作祀】持鉴而精气旁射照月而隂灵潜下视而不见谓合道于希夷挹之则盈方同功于造化应于有生于无【生或作声】形象未分徒骋离娄之目【赵岐注孟子离娄古之明目者黄帝时人帝使离朱索遗珠即离娄也】光华暗至如还合浦之珠【见东汉孟甞为合浦太守珠还事】既齐芳于酒醴【芳方作髙云礼夏尚明水商尚醴周尚酒今作齐芳非　今按明水当在酒醴之上不应反言齐髙此盖以其都无臭味嫌不足于芬芳故有齐芳之语方説非是】讵比贱于潢汚【左隠三年潢汚行潦之水可荐于神潢汚浊水也】明徳惟馨功不宰于以表诚洁于以戒荒怠茍失其道杀牛之祭何为【易既济东隣杀牛不如西隣之禴祭】如得其冝明水之荐斯在【冝或作情荐或作为】不引而自致不行而善至虽辞麴糵之名实处罇罍之器降于圆魄殊匪金茎之露【匪或作非露或作灵汉建章宫露盘金茎亊见三辅黄图】出自方诸【郑氏注周礼云鉴镜属取水者世谓之方诸淮南子曰方诸见月则津而为水髙诱注云方诸隂燧大蛤也熟摩令热以向月则水生铜槃受之下水数石也】乍似鲛人之泪【乍或作已梁任昉述异记南海有鲛人水居而能织曽寓人宿既去泣别所堕泪皆成珠】将以赞于隂徳配夫阳燧【配上或有非独二字夫或作于】夜寂天清烟消气明桂华吐耀兔影腾精【兔影或作玉兔腾或作流】聊设监以取水伊不注而能盈霏然而象的尔而呈【而象或作垂象或作无象的或作酌】始漠漠而霜积【漠漠而或作茫茫以】渐微微而浪生岂不以徳协于坎同类则感【同或作有今按同类与气应对属差互恐当作类同】形藏在空【在或作于】气应则通鹤鸣
　　在隂之理不谬虎啸于谷之义可崇【理或作论虎或作武义或作道　今按作虎为是但当时程试避太祖讳也易中孚鸣鹤在隂其子和之淮南子虎啸而谷风生】足以验圣贤之无党知天地之至公【足以验圣贤或作庶令知圣眞党或作穷知或作验】窃比大羮之遗味幸希荐于庙中
　　芍药歌【蜀本删去今恐是公少作姑存之一本芍字上有王司马红四字王司马不详为谁贞元中亦有芍药一絶乃元和十年知制诰时作此不能知其作之时日矣】
　　丈人庭中开好花更无凡木争春华翠茎红蘂天力与此恩不属黄钟家【孙汝听曰冨贵家】温馨熟美鲜香起似笑无言习君子霜刀翦汝天女劳何事低头学桃李娇痴婢子无灵性【或作性灵】竞挽春衫来比并欲将防颊一睎红【睎或作稀】緑窻磨徧青铜镜一罇春酒甘若饴丈人此乐无人知花前醉倒歌者谁楚狂小子韩退之
　　海水【水下或有诗字观诗意谓当世无托足之地有还归之兴岂贞元及第后归江南时作耶】
　　海水非不广邓林岂无枝【邓林事见列子】风浪一荡薄鱼鸟不可依海水饶大波邓林多惊风岂无鱼与鸟巨细各不同海有吞舟鲸【呉都赋云长鲸吞航】邓有垂天鹏【事见庄子】茍非鳞羽大荡薄不可能我鳞不盈寸我羽不盈尺一木有余隂一泉有余泽我将辞海水濯鳞清泠池我将辞邓林刷羽蒙笼枝海水非爱广邓林非爱枝风波亦常事鳞羽自不宜【或作不自疑】我鳞日已大我羽日已脩风波无所苦还作鲸鹏游
　　赠崔立之【此篇从文苑公与立之唱和最多有赠崔立之评事有酬崔二十六少府有寄崔二十六立之有雪后寄崔二十六丞公而此诗乃见于外集又有酬蓝田崔丞咏雪之作世传以为公逸诗今亦附集后云】
　　昔者十日子桑苦寒饥【桑苦寒或作来寒且考庄子大宗师篇实作子桑】哀歌坐空屋【或作房】不怨但自悲其友名子舆忽然忧且思褰裳触泥水裹饭往食之入门相对语天命良不疑好事漆园吏【庄子甞为漆园吏】书之存雄辞千年事已逺二子情可推我读此篇日正当雨雪时吾身固已困吾友复何为薄粥不足裹深泥谅难驰曽无子舆事空赋子桑诗【或无此二句山谷诗有次韵杨明叔见饯云桑舆金石交既别十日雨子舆裹饭来一笑相告语云云事意皆与公此诗同】
　　赠河阳李大夫【疑为李芃芃德宗初为河阳节度使公年十二当大歴十四年随伯兄防迁岭表防卒从郑嫂归塟河阳时李希烈李惟岳田悦梁崇义朱淊之徒相扇继变中原骚然故祭郑嫂文云既克反塟遭时艰难而此时亦有四海失巢穴之句时年十四五矣公甞自言十三而能文恐或然也】
　　四海失巢穴两都困尘埃感恩由未报【由未或作未能或作能未　今按由犹古字通】惆怅空一来裘破气不暖马羸鸣且哀【裘破或作破裘气或作竟马羸或作羸马】主人情更重空使劒锋摧
　　苦寒歌
　　黄昏苦寒歌夜半不能休【夜半或作半夜】岂不有阳春节岁聿其周【或作岁聿不其周节岁或作岁节】君何爱重裘兼味养大贤【何爱下疑有脱字养或作成】冰食葛制神所怜【神所或作诚可】塡窻塞户愼勿出暄风暖景明年日【或作需明年非是】
　　赠同游者【已见正集】
　　请迁宗庙议【蜀本旧志或无庙字非是旧史礼仪志长庆四年五月礼仪使奏时穆宗当祔公岂以吏部侍郎为礼仪使耶】
　　右礼仪使奏谨按周礼天子七庙【谷梁传云天子至于士皆有庙天子七庙诸侯五大夫三士二】三昭三穆与太祖之庙而七尚书咸有一徳亦曰七世之庙可以观徳【尚书至观徳十六字旧史阙】荀卿子曰有天下者祭七代有一国者祭五代【或无乡字曰上或有亦字祭七代或作事七世祭五代或作亊五世或作祭五庙】则知天子上祭七庙【或作代】典籍通规祖功宗徳不在其数国朝九庙之制法周之文太祖景皇帝始为唐公肇基天命义同周之后稷髙祖神尧皇帝创业经始化隋为唐义同周之文王太宗文皇帝神武应期【应或作膺】造有区夏义同周之武王【下或有也字】其下三昭三穆谓之亲庙与太祖而七四时常飨自如礼文伏以今年宗庙递迁宗明皇帝在三昭三穆之外是亲尽之祖虽有功徳新主入庙礼合祧藏太庙中【藏下或有迁字或作祧迁藏太庙中中下或有从字】第一夹室每至禘祫之岁合食如常谨议
　　范蠡招大夫种议
　　诗之序议
　　三器论【此三篇蜀本删去　今从之】






　　东雅堂昌黎外集注巻一
　　钦定四库全书
　　东雅堂昌黎外集注巻二
　　上贾滑州书【旧史云贾耽以贞元二年改检校右仆射兼滑州刺史义成军节度使此篇从蜀苑书称年二十三则贞元六年也八年而公登第九年而耽入相十一年公三上宰相书耽时正当国亦不报诚以暗投人耶义成今改为武成矣】
　　愈儒服者不敢用他术干进【术或作艺】又惟古执贽之礼窃整顿旧所着文一十五章以为贽【章或作首下同】而喻所以然之意于此曰丰山上有钟焉人所不可至霜既降则铿然鸣【或无既字山海经云丰山有九钟知霜鸣注云霜降则钟鸣】盖气之感非自鸣也愈年二十有三读书学文十五年【或无有字三或作二读书学文十五年洪庆善云公与邢尚书书云生七岁而读书十三而能文二十有五而擢第于春官】言行不敢戾于古人愚固泯泯不能自计【或作故非是】周流四方无所适归伏惟閤下昭融古之典义含和发英【和或作华】作唐徳元【或作臣】简弃诡说保任皇极是冝小子刻心悚慕又焉得不感而鸣哉徒以献防阙下方勤行役且有负薪之疾不得稽首轩阶遂拜书家仆待命于郑之逆旅【仆或作僮逆上或无之字】伏以小子之文可见于十五章之内小子之志可见于此书与之进敢不勉与之退敢不从【或作退】进退之际实惟閤下裁之
　　上考功崔虞部书【或作上考功宏词官虞部崔员外书或云崔元翰也元翰史有传名鹏以字行举进士博学宏辞贤良方正皆异等独不载为虞部员外郎或畧之也公贞元八年登第明年以博学宏词试于吏部而作此书故书云年二十有六矣】
　　愈不肖行能诚无可取行已颇僻与时俗异态抱愚守迷固不识仕进之门廼与羣士争名竞得失行人之所甚鄙【或无行字】求人之所甚利其为不可虽童昏实知之如执事者不以是为念援之幽穷之中推之髙显之上是知其文之或可而不知其文之莫可也知其人之或可而不知其时之莫可也【下知其人上或有是字】既以自咎【以或作已】又叹执事者所守异于人人【句】废耳任自【废上或有之字】华实不兼【不疑当作必】故有所进故有所退且执事始考文之明日浮嚣之徒已相与称曰某得矣某得矣问其所从来必言其有自一日之间九变其説凡进士之应此选者三十有二人其所不言者【不言或作不云】数人而已而愈在焉及执事既上名之后三人之中其二人者【或无其字】固所传闻矣【固上或有则字】华实兼者也果竟得之而又升焉【果或作毕下同】其一人者则莫之闻矣实与华违行与时乖果竟退之如是则可见时之所与者时之所不与者之相逺矣然愚之所守竟非偶然故不可变【竟非或作慬非故或作固】凡在京师八九年矣足不迹公卿之门名不誉于大夫士之口【或无誉字于或作一或无士字】始者谬为今相国所第此时惟念以为得失固有天命不在趋时而偃仰一室啸歌古人今则复疑矣未知夫天竟如何命竟如何由人乎哉不由人乎哉【未上或有又字或无夫字天竟或作天意人乎或并作乎人】欲事干谒【欲上或有夫字】则患不能小书困于投刺【于或作于】欲学为佞则患言讷词直卒事不成【为或作于患下或有于字卒或作则】徒使其躬儳焉而不终日【其躬方本如此而举正躬作穷盖误而诸本作如方云蜀本作而今本皆以表记君子不以一日使其躬儳如不终日语刋作如然不知古而如同意此语不当以如似之义读之唐人惟韩桞知此子厚答韦中立书假而以仆年先吾子与公此文是也董彦逺曰春秋书星陨如雨左氏室如县罄是皆以如为而风俗通国人望君而望岁邹阳书白头而新是皆以而为如按家语君入庙如右荀子作而右乐府艾如张亦作艾而张今人所用涟洏攷之李善文选乃涟而也实用易之泣血涟如为义去古益逺字义多失惟韩柳文时见一二因为详之今按孟子望道而未之见亦是此例方言又有而如古字通用之説然陆徳明论当时语音之失有曰北人则而如靡异盖不以为然也然则此而字须读为如乃为正耳董引室如县磬乃据左传作罄字而杜预注云如而也言居室而资粮县尽故其説如此国语则作县磬而韦昭注云府藏空虚但有榱梁如县磬左传盖借罄为磬而杜氏误解国语则正作磬字而韦説得之董氏所引不足据以为说今并论之附见于此】是以劳思长怀中夜起坐【中一作终】度时揣已废然而返虽欲从之末由也已又常念古之人日已进今之人日已退【常或作甞】夫古之人四十而仕其行道为学既已大成而又之死不倦故其事业功徳老而益明死而益光故诗曰虽无老成人尚有典刑言老成之可尚也【可上或有人字】又曰乐只君子徳音不已谓死而不亡也【已或作忘亡或作忘方作已】夫今之人务利而遗道【或无夫字遗或作违】其学其问【问上或无其字】以之取名致官而已得一名获一位【或作官】则弃其业而役役于持权者之门故其事业功徳日以忘月以削老而益昏死而遂亡【忘或作亡】愈今二十有六矣【今下或有年始字】距古人始仕之年尚十四年岂为晚哉【岂上或有年始字】行之以不息要之以至死不有得于今必有得于古不有得于身必有得于后用此自遣且以为知已者之报执事以为如何哉其信然否也【为如或作谓如】今所病者在于穷约无僦屋赁仆之资无緼袍粝食之给【粝兰未厉赖二音】驱马出门不知所之斯道未丧天命不欺岂遂殆哉岂遂困哉窃惟执事之于愈也【执亊下或有者字愈下或无也字】无师友之交无久故之事无顔色言语之情【顔色言语或作言语顔色】卒然振而发之者必有以见知尔【或作耳】故尽暴其所志不敢以黙【以黙或作黙黙】又惧执事多在省非公事不敢以至是则拜见之不可期【至下或有于字期下或有也字】获侍之无时也是以进其説如此庶执事察之也【庶或作幸之下或无也字】
　　与张徐州荐薛公逹书【此篇疑非公作当删】
　　与少室李拾遗书【诸本室下有山字李下有渤字今从蜀苑新书此书作于元和三年公时尚为博士据新史渤有传字濬之刻志于学隠少室元和初户部侍郎李巽谏议大夫韦况交章荐之诏以右拾遗召于是河南少尹杜兼遣使特诏币即山敦促渤上书谢昔屠羊説有位三旌禄万钟知贵于屠羊然不可使妄施彼贱贾也犹能忘已爱君臣虽欲盗荣以济所欲得无愧屠羊乎不拜洛阳令韩愈遗书云云渤心善其言始出家东都每朝廷有缺政輙附章列上即此书也然公甞为河南令而未甞为洛阳令史之误类如此以公之集考史之载其差误盖不止此云耳此书虽不见于正集而史载之则知外集之文亦未可轻议其非也渤元和九年起为著作郎太和中终太子賔客】
　　十二月某日愈顿首【或无此八字】伏承天恩诏河南敦谕拾遗公【拾遗公新书作遗公篇内并同】朝廷之士引颈东望若景星鳯皇之始见也争先覩之为快方今天子仁圣小大之事【小大举正作大小恐误事或作士】皆出宰相乐善言如不得闻自即大位已来于今四年【宪宗以永贞元年即位至今四年即元和三年也】凡所施者无不得冝【者或作为凡所施者新书作凡所岀而施者】勤俭之声寛大之政幽闺妇女草野小人【草或作山人新书作子】皆饱闻而厌道之愈不通于古【愈或作某于或作于】请问先生世非太平之运欤【或无世字非作匪新书作兹非太平世欤】加又有非人力而至者年谷熟衍符贶委至若干纪之奸不战而拘累彊梁之凶销铄缩栗迎风而委伏其有一事未就正自视若不成人【新书无自字视或作是非是】四海之所环无一夫甲而兵者【而或作与】若此时也【若上或有未有字】拾遗公不疾起与天下之士君子乐成而享之斯无时矣昔者孔子知不可为而为之不已足迹接于诸侯之国【或无足迹字】即可为之时自藏深山牢闗而固距即与仁义者异守矣想拾遗公冠带就车惠然肯来舒所蓄积以补缀盛徳之有阙遗【或作遗阙新书无有遗二字】利加于时【利下或无加字加于新书作加于】名垂于将来踊跃悚企倾刻以冀【倾或作顷】又窃闻朝廷之议必起拾遗公使者往若不许即河南必继以行【或无即字】拾遗徴君若不至必加髙秩如是则辞少就多【则或作即新书无则字】伤于廉而害于义拾遗公必不为也善人斯进其类皆有望于拾遗公拾遗公傥不为起使众善人不与斯人施也【或无使字也或作者今按此句疑有误】由拾遗公而使天子不尽得良臣君子不尽得显位人庶不尽被惠利其害不为细【人庶或作庶人】必望审察而逺思之【而下或有长字逺新书作谛】务使合于孔子之道幸甚愈再拜
　　答刘秀才论史书【刘秀才或云名轲字希仁集中不他见公是时为史馆修撰刘作此书以勉之桞子厚有与公论史官书曰前获书言史事云具与刘秀才书及今乃见书藁私心甚不喜云云反复论辨皆以公为不肯任作史之责则桞所见即公此书也李汉自谓收拾遗文无所失坠乃逸此篇于正集之外岂以其甞为子厚所辨驳而遂弃欤或问张子韶曰退之与刘秀才论史书谓为史不有人祸必有天殃子厚作书辟之其説甚有理退之于理似屈子韵曰此亦退之说得未尽处想其意亦不专在畏祸但恐褒贬足以贻祸故迁就其説而失之泥冝为子厚所攻也】
　　六月九日韩愈白秀才【或无此九字或作某月日韩愈白刘君足下】辱问见爱教勉以所冝务敢不拜赐愚以为凡史氏褒贬大法春秋已备之矣【为或作谓】后之作者在据事迹实録则善恶自见【或复出实録二字见下或有矣字】然此尚非浅陋偷惰者所能就况褒贬邪孔子圣人作春秋辱于鲁卫陈宋齐楚卒不遇而死齐太史氏兄弟几尽【或无氏字左传襄二十五年太史书曰崔杼弑其君崔子杀之其弟嗣书而死者二人南史氏闻太史尽死执简以往闻既书矣乃还】左丘明纪春秋时事以失明【司马迁与任安书曰左氏失明厥有国语】司马迁作史记刑诛【汉书天汉二年李陵降匈奴迁盛言陵忠武帝以迁诬罔下迁蚕室】班固瘐死【和帝永元初洛阳令种兢以事捕固固死狱中洪庆善云瘐音愈囚以饥寒死也诸本误作疲或作瘦或作废皆非是】陈夀起又废卒亦无所至【寿字承祚仕蜀为观阁令史遭父防有疾使婢侍药乡党以为贬议后以母忧母遗言塟洛阳夀遵其志又坐不归塟竟被贬议】王隠谤退死家【隠字处叔晋太兴初官著作令为虞预所斥竟以谤黜归死于家】习凿齿无一足【凿齿字彦威襄阳人以脚疾居里巷】崔浩范煜赤诛【浩字伯渊后魏人着国书三十巻太武帝太平真君十一年以罪夷其族　字蔚宗宋人删众家后汉书为一家之作文帝元嘉二十二年谋反伏诛赤或作赤族二字】魏收夭絶【收字伯起着后魏书一百三十巻北齐后主武平三年卒无子夭或作天】宋孝王诛死【孝王事髙齐为北平王文学撰闗东风俗传三十巻周大象初预尉迟逈事诛死】足下所称呉兢【兢撰梁齐周史各十巻陈史五巻隋史二十巻天寳八载卒于恒王傅】亦不闻身贵而今其后有闻也【或无今其字或无其后字】夫为史者不有人祸则有天刑岂可不畏惧而轻为之哉唐有天下二百年矣圣君贤相相踵其余文武之士【士上或无之字】立功名跨越前后者不可胜数岂一人卒卒能纪而传之邪【能上或无复出卒字司马迁传卒卒无须防之闲顔曰促遽之意也】仆年志已就衰退不可自敦率【或无就字敦率犹敦勉也或作敢为或无此二字　今按此二字恐有脱误】宰相知其无他才能不足用【他上或无无字】哀其老穷龃龉无所合不欲令四海内有戚戚者猥言之上茍加一职荣之耳非必督责迫蹙令就功役也【就下或有其字】贱不敢逆盛指行且谋引去【且一作自】且传闻不同善恶随人所见【传闻或作传云闻见】甚者附党憎爱不同巧造语言凿空构立善恶事迹于今何所承受取信而可草草作传记令传万世乎【或无乎字】若无神岂可不自心慙愧【自心上或有可字非是或无心字】若有神将不福人仆虽騃亦粗知自爱实不敢率尔为也夫圣唐钜迹【或无圣字】及贤士大夫事皆磊磊轩天地决不沈没【亦苑决下有必字又云蜀本作落落掀天地而无必字又按决或作决地或作抉地　今按古潮本轩亦作掀而无必字盖因桞子厚书云所云磊磊轩天地者决必不沈没诸本或误加必字耳今从栁集作轩从潮本去必字】今馆中非无人将必有作者勤而纂之【将必或作必将】后生可畏安知不在足下【或脱不在二字】亦宜勉之愈再拜
　　与大颠师书【此书诸本皆无唯嘉祐小杭本有之其篇次在此与作召颠作巅师作和尚方本列于石刻之首今从杭本附此而名篇从方氏杭本又注云唐元和十四年刻石在潮阳灵山禅院宋庆厯丁亥江西袁陟世弼得此书疑之因之滁州谒欧阳永叔永叔覧之曰实退之语它意不及也方本畧载其语又録欧公集古録跋尾云文公与颠师书世所罕传予以集録古文其求之博盖乆而后获其以系辞为大传谓着山林与着城郭无异等语冝为退之之言其后书吏部侍郎潮州刺史则非也盖退之自刑部侍郎贬潮州后移袁州召为国子祭酒迁兵部侍郎久之始迁吏部而流俗相传但知为韩吏部尔颠师遗记虽云长庆中立盖并韩书皆国初重刻故谬为附益尔方又注云今石刻乃元祐七年重立又云按公三简皆邀速常语耳初无崇信佛法之説妄者旁沿别譔答问等语以肆诬谤要当存此简以解后世之惑　今按杭本不知何人所注疑袁自书也更以跋尾参之其记欧公之语不谬矣而东坡杂説乃云韩退之喜大颠如喜澄观文畅意非信佛法也而或者妄撰退之与大颠书其词凡鄙虽退之家奴仆亦无此语今一士人又于其末妄题云欧阳永叔谓此文非退之不能作又诬永叔矣苏公此语盖但见集注之出于或人而未见防尾之为欧公亲笔也二公皆号一代文宗而其去取不同如此览者不能无惑然方氏尽载欧语而畧不及苏説其意可见至吕伯防乃于文鉴特着苏説以备乙览则其同异之间又益后人之惑矣以余考之所传三书最后一篇实有不成文理处但深味其间语意一二文势抑扬则恐欧袁方意诚不为过但意或是旧本亡逸僧徒所记不真致有脱误欧公特观其大概故但取其所可取而未暇及其所可疑苏公乃觉其所可疑然亦不能察其为误而直斥以为凡鄙所以其论虽各有以而皆未能无所未尽也若乃后之君子则又往往不能究其本根其附欧説者既未必深知其所以为可信其主苏氏者亦未必果以其説为然也徒幸其言可为韩公解纷若有补于世教故特表而出之耳皆非可与实事而求是者也至如方氏虽附欧説然亦未免曲为韩讳殊不知其言既曰久闻道徳又曰侧承道髙又曰所示广大深逈非造次可喻又曰论甚宏博安得谓初无崇信其説之意邪韩公之事余于答孟简书盖已论其详矣故不复论特从方本载此三书于别集并録欧公二语而附苏説方説于其后且为全载书文于此而考其同异订其谬误如左方以为读者以此观之则其决为韩公之文而非它人之所能作无疑矣方氏所据石本与杭本又自不同则疑传冩之讹而欧公所疑官称之误亦得为之但愚意犹恐当时既谪刺逺州亦未必更带侍郎旧官也方氏所驳世俗伪造诬谤之书即今所谓别传者洪庆善辨证云别传载公与大颠往复之语深诋退之其言多近世经义之説又伪作永叔防云使退之复生不能自解免呉源明云徐君平见介甫不喜退之故作此文方氏又云周端礼曰徐安国自言年二十三四时戏为此今悔之无及然则其为徐作无疑矣但君平字安道而方云安国未知便是君平否耳然灵山石刻张系所撰其间载韩公问大颠云西国一真之法何不教人颠云教人逹性离无明贪嗔骄慢不生嫉妬此亦释子常言初无难解但韩公素所未闻而颇中其病故虽不尽解而适亦有防于心耳又载韩公责云人生贵贱各有定分何得以三涂之説诳人而颠答云公何不常守侍郎之任而来此为官耶则恐其有谬误或其徒所附益也】
　　愈启【或无此二字】孟夏渐热【下或有伏字】惟道体安和愈弊劣无谓坐事贬官到此久闻道徳切思见顔【切杭作窃据石本如此切乃恳切之意此下大率多从石本云】縁昨到来未获参谒傥能暂垂见过实为多幸【杭本无傥能以下十字】已帖县令具人船奉迎日久竚瞻【帖杭作贴久当作夕竚据石本作伫】不宣愈白【据石本无愈白字今据石本此下具衔姓名下云上颠师四月七日】
　　愈启【或无此二字】海上穷处无与话言侧承道髙思获披接专輙有此咨屈傥惠能降喻非所敢望也【惠字疑衍或下有然字而并在能字之下诸本及石本皆误】至此一二日却归髙居亦无不可旦夕渴望【杭本无傥惠以下二十七字而有此旬来晴明不甚热傥能乗闲一访实谓幸也十八字今按此旬以下乃下篇语定从石本】不宣愈白【据石本无愈白字今据石本与前书同但云六月初三日】愈启【或无此二字】惠匀至辱答问珍悚无已所示广大深逈非造次可谕【杭作量】易大传曰【或无易大二字曰一作云】书不尽言言不尽意然则圣人之意其终不可得而见邪【据石本意作防无而字邪作也　今按易实作意邪而无终而二字大氐石本亦自多误也后放此】如此而论读来一百遍【一字疑衍苏氏所谓凡鄙盖指此等处耳】不如亲□顔色随问而对之易了【据石本如此但无亲字　今按亲下当有见字而两本皆阙故不敢増而空其处以待知者杭但云不如亲面而对之是亦苏氏所谓凡鄙者然亲字乃方本之阙文面字乃问字之误笔而又脱去口顔色随易了六字耳】此旬来晴明旦夕不甚热傥能乗闲一访幸甚旦夕驰望【杭本已见上篇此不复出】愈闻道无疑滞行止系缚茍非所恋着则山林闲寂与城郭无异【此从杭本但郭作隍今据欧公语据石本止下有所字缚下有爱恋字所下无恋字及则字而着字下复出着字及与字异下有邪字皆非是其用邪字尤不当律令亦所谓凡鄙者也但或疑非字下当有有字言于行止系缚若无所恋着则静閙一致语尤明白耳或又疑非当作有则语意賔主尤顺然未知孰是又诸本皆无不敢輙増改也】大颠师论甚宏博而必守山林义不至城郭【颠杭见上或无师字杭无义字城作州】自激修行独立空旷无累之地者非通道也【自或作似然细考之与下文激修行四字皆可疑或又以也为矣而并非通道四字属于行字之下又以独为自而立下有于字皆非是】劳于一来安于所适道故如是【于杭作于适方据石本与杭本并作识今得真石本考之乃如此然则方之所考亦不详矣盖适犹便也与唯适之安之语用字畧同言一来虽劳而既来则当随其所便无处不安也道故如是即所以结上文道无疑滞之意方以如为此亦石本误】不宣愈顿首【据石本无末三字今据石本与前二书同但云大颠禅师七月十五日不知韩公之于大颠既闻其语而为礼益防如此何也】
　　东雅堂昌黎外集注巻二
　　钦定四库全书
　　东雅堂昌黎外集注巻三
　　送汴州监军俱文珍序【并诗　陇西公董晋为汴州陈留郡节度使治汴州俱文珍为监军公为观察推官文珍将如京师作序诗以送之时贞元十三年也】
　　今之天下之镇陈留为大【汉书音义曰留本郑邑后为陈所并故曰陈留今属汴州】屯兵十万连地四州【陈留郡宣武节度使所治汴宋亳颍四州焉】左淮右河抱负齐楚浊流浩浩舟车所同故自天寳已来当藩垣屏翰之任【屏翰或作翰屏】有弓矢鈇钺之权皆国之元臣天子所左右其监统中贵必材雄徳茂荣耀宠光能俯逹人情仰喻天意者然后为之故我监军俱公辍侍从之荣受腹心之寄奋其武毅张我皇威遇变出竒先事独运偃息谈笑危疑以平【危疑或作疑危】天子无东顾之忧方伯有同和之美十三年春将如京师相国陇西公饮饯于青门之外【于或作于或无青字】谓功徳皆可歌之也命其属咸作诗以铺绎之诗曰
　　奉使羌池静临戎汴水安【或作间非是】冲天鹏翅阔报国劒铓寒晓日驱征骑春风咏采兰【束晳补亡诗曰循彼南陔言采其兰采兰以养亲也】谁言臣子道忠孝两难全
　　送浮屠令纵西游序【或无浮屠字纵下有上人二字公甞送文畅师序曰人固有儒名而墨行者墨名而儒行者至是送令纵又曰其行异其情同君子与其进可也二序大抵同意故公集中虽与澄观惠师灵师盈上人无本师广宣僧约髙闲大颠之徒游皆取其行而不取其名焉不然则排释老为虚语矣】
　　其行异其情同君子与其进可也【或无进字非是】令纵释氏之秀者又善为文【又上或有而字】浮游徜徉迹接天下藩维大臣文武豪士令纵未始不褰衣而负业往造其门下【衣或作裳】其有尊行美徳建功树业【树或作植】令纵从而为之歌颂典而不防丽而不淫其有中古之遗风与【有中或作中有古下或有人字风下或有可字】乗闲致密【或无此四字而有及字】促席接膝讥评文章商较人士【或作士人或作人事】浩浩乎不穷愔愔乎深而有归于是乎吾忘令纵之为释氏之子也其来也云凝其去也风休方懽而已辞虽义而不求吾于令纵不知其不可也盍赋诗以道其行乎
　　与路鹄秀才序【送路鹄赠别二序语意无伦脱误不可读如曰自河南令为博士于公所厯官次亦不合故并阙之今从其説删去】
　　赠别序【説已见上】
　　送毛仙翁十八兄序【直誎表论顾威状种蠡议毛仙翁序皆最末见决非公文据杭本之有外集者表状亦不録足以知其果伪也今并删去】
  </div>
  <div class="pagination">
   <a href="东雅堂昌黎集注_page20.html">
    上一页
   </a>
   <span>
    ...
   </span>
   <a href="东雅堂昌黎集注_page16.html">
    16
   </a>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <a href="东雅堂昌黎集注_page19.html">
    19
   </a>
   <a href="东雅堂昌黎集注_page20.html">
    20
   </a>
   <span class="current-page">
    21
   </span>
   <a href="东雅堂昌黎集注_page22.html">
    22
   </a>
   <a href="东雅堂昌黎集注_page23.html">
    23
   </a>
   <a href="东雅堂昌黎集注_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
