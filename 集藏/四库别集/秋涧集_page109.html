<!DOCTYPE html>
<html>
<head>
    <meta charset="UTF-8">
    <title>秋涧集 - 第 109 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 109 页/共 110 页</h1>
    <div class="content">　　太行山水皆洑流地中闗中诸水皆行流地上
　　金银鱼袋唐髙宗给五品以上随身银鱼袋以防诏命之诈出内必合之三品以上金饰袋垂拱中都督刺史始赐鱼中宗景龙中令特进佩鱼散官佩鱼自此始宋张师正倦游録云鱼袋者取事君夙夜匪懈之义以金为饰亦身之华也
　　上公桓圭侯信圭伯躬圭镇圭冒圭　公谓二王之后及王之上公双植谓之桓桓宫室之象所以安其上也信当为身与躬圭盖皆象以人形为瑑但文有麄缛耳欲其慎行以保身也镇圭尺二寸天子守之郑氏曰镇安也所以安四方以四方镇山为饰崇髙敦厚而万物附焉者山也冒圭孔氏曰冒以齐瑞信方四寸邪刻之然冒之以知诸侯之信伪犹今之合符也
　　子谷璧男蒲璧　谷所以养人蒲为席以安人璧皆径五寸子男不执圭者未成国也盖桓强立不挠而安上为任故公圭瑑之身伸而躬屈伸者尊足以侯外而蔽内屈者卑足以长人故侯伯之圭瑑之子不足以长人而可以养人故璧瑑以谷男不足以养人而可以安人故璧瑑以蒲圭者天之用璧者天之体尽其用者必尽其体得其体未必尽其用此圭璧所以不同也
　　王后驵琮【驵音组】　作方玉五寸上有鼻以组系之因名驵盖古者建国王立朝后立市用以为权也
　　牙璋中璋　典瑞曰牙璋起兵旅治兵守郑司农曰牙璋瑑以为牙牙齿兵象故以牙璋发兵又牙璋中璋皆有组
　　牙之饰贾公彦云军多用牙璋军少用中璋白虎通曰璋位南方南方阳极而隂生兵亦隂也故以兵起为义如汉有铜虎符魏有兵符以发郡国兵岂牙中之类欤白琥　刻虎为形者以形成于秋也琥礼西方之玉也以盐为虎形者亦示武之谓也
　　瑗　説文瑗大孔璧也人君上除陛以相引
　　环玦　荀子曰絶人以玦反絶以环范甯释谷梁曰君赐之环则还赐之玦则往盖环之为物或施于佩或施之于反絶佩环则不佩玦
　　六币相合　行人合六币圭以马璋以皮璧以帛琮以锦琥以绣璜以黼何也昔太王事狄人以皮币继之以犬马终之以珠玉是珠玉重于犬马犬马重于皮币则合珪以马合璋以皮宜矣绣黼皆隂功也绣则五色之全黼则黑白而已是绣备于黼也则合琥以绣合璜以黼宜矣婚礼纳徴以束帛享礼赠送者以束锦聘礼享君夫人以束帛私觌以束锦上大夫与下大夫致賔介饔饩皆以东帛賔介傧之以束锦食礼君侑币小东帛大夫相食以束锦是帛宜于锦也合璧以帛合琮以锦宜矣圭东方也马动物也璋南方也皮文物故以文琥西方也万寳之成莫备于此故以绣璜北方也隂阳之辨莫防于此故以黼此六币所以合之之意也皮马不上堂故圭璋特达于上然则璧琮琥璜皆非特达者欤伏日厯忌释曰伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也
　　腊日风俗通曰礼传夏曰嘉平殷曰清祀周曰大蜡汉改曰腊臈者猎也因猎取兽祭先祖也汉火行衰于戌故曰腊也汉旧仪曰腊者报诸神鬼古圣贤有功于民者礼记伊耆氏始为蜡蜡者索也嵗十二月合聚万物而索享之也周礼祭蜡则龡豳颂撃土鼓以息老物
　　节有八节
　　玉节　玉节之制以玉为之以命数为大小守邦国者用之
　　角节　用犀角角在鼻上是角中之贵守都鄙者用之虎节　山多虎者用之谓晋国之类以金为节铸象焉必自以其国所多者于以相别为信
　　人节　平地多人者用之谓卫国之类
　　龙节　泽多龙者用之谓郑国之类皆以金为之以英簜辅之英簜画函也以竹为之而有饰焉盛节器也辅之节者使不损也
　　旌节　道路用之道路谓乡遂大夫也
　　符节　都鄙用之都鄙谓公之子弟及卿大夫采地之吏也
　　管节　以竹为之析竹节为符节全竹为管节如今之竹使符也其有商者通之以符节门关者与市聨事节可同也康诰曰越小臣诸节春秋宋司马握节以死司城效节于府人而去司马牛致其邑与珪而适齐【珪守邑土信符】则守节不特于邦国都鄙虽官府小臣亦有之矣
　　汉竹使符铜虎符各分其半右留京师左付郡守传司闗凡所达货贿者则以节传出之如今移所过文书凡通达于天下者必有节以传辅之汉制门关用传作两行书缯帛上各持其一出入合之岂古之遗制欤











　　秋涧集卷九十八
　　钦定四库全书
　　秋涧集卷九十九
　　元　王恽　撰
　　玉堂嘉话卷之七
　　丧服小记别子为祖继别为宗继祢者为小宗故有五世而迁之宗宗其继髙祖者也是故祖迁于上宗易于下尊祖故敬宗敬宗所以尊祖祢也大传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗则继别子之所自出者百世不迁者也宗其继髙祖者五世则迁者也
　　祢【继祢】小宗小宗
　　祢【继祢】小宗小宗小宗
　　祢【继祢】小宗小宗小宗
　　祢【继祢】小宗小宗小宗
　　【别子继别为祖为宗】大宗大宗大宗大宗
　　诸侯【继世之君】君君君君君
　　陈氏礼书云公子不得祢先君故为别子而继别者族人宗之为大宗逺虽至于絶属犹为之服衰三月庶子不得祭祖故诸兄弟宗之为小宗以其服服之大宗逺祖之正体则一而已小宗髙祖之正体其别有四则继祢者兄弟宗之继祖者从兄弟宗之继曽祖者从祖兄弟宗之继髙祖者从曾祖兄弟宗之四世亲尽属絶而不为宗矣然言继别为宗又言继别子之所自出者言继祢为小宗又言宗其继髙祖者则继别子者子之子也继别子之所自出者即别子也继祢者庶子之子继髙祖者五世之孙也继祢言其始继髙祖言其终继别言其宗继别子之所自出言其祖经言继别子之所自出頴达言别子之所由出然则别子所由出即国君也其可宗乎
　　玺　卫宏汉书旧仪曰玺白玉螭虎纽文曰皇帝行玺天子信玺凡六又曰诸侯玉印黄金槖駞纽文亦曰玺列侯黄金印纽文曰印丞相将军黄金纽文曰章中二千石银印纽文曰章千石六百石四百石铜印鼻纽文曰印孙坚得传国玺方围四寸上纽盘五龙然则汉天子之玺其方不过四寸诸侯王以下其小可知
　　土牛制义
　　月令季冬命有司出土牛以送寒气
　　正义曰出犹作也丑为牛牛可牵止也送犹毕也其月建丑又土能克水持水之隂气故时作土牛以毕送寒气也土胜水故可以胜寒又且以升阳唐月令季冬出土牛以示农耕之早晚若立春在十二月朢则防牛人近前示其农早立春在十二月晦及正月朔则防牛人当中示其农平立春近正月朢则策牛人近后示其农晚也后汉书季冬作土牛六头于国都郡县城外丑地
　　其牛色以嵗之榦色为首甲乙木其色青丙丁火其色赤戊已土其色黄庚辛金其色白壬癸水其色黒以支色为身寅夘木其色青巳午火其色赤申酉金其色白亥子水其色黑辰戌丑未土其色黄纳音色为腹若甲子乙丑金其色白丙寅丁夘火其色赤他仿此以立春日榦色为角耳尾支色为胫纳音色为蹄设令甲子嵗甲为榦其色青则青为牛首子为支其色黒则黒为牛身纳音金其色白则白为腹又若丙寅日立春丙为榦其色赤则赤为角耳尾寅为支其色青则青为胫纳音火其色赤则赤为蹄
　　九州释义
　　兖州　兖信也五行星流而为兖
　　豫州　豫舒也又序也言隂阳分布各得其序
　　荆州　荆彊也阳盛物坚其气急
　　冀州　冀近也尔雅云河两间曰冀
　　青州　元命苞曰虗危星精流而为青
　　雍州　雍壅也唐地纪曰雍兼得梁之地西北位阳所不及隂气壅遏故取名焉
　　益州　益谓溢也
　　徐州　徐舒也
　　扬州　扬轻也
　　钟山　徐爰曰建康北十余里有钟山汉末金陵尉蒋子文讨贼战亡灵发于山因立蒋侯祠故世号蒋山神
　　赤县　张衡灵宪图曰昆仑东南有赤县之州风雨有时寒暑有节苟非此土南则多暑北则多寒冬则多隂故圣王不处焉史记邹衍曰中国于天下八十一分居其一分耳中国名赤县赤县内自有九州禹之叙九州是也不得为州数中国外如赤县州者又有九乃谓九州也有神海环之如一区中者乃为一州也如是者九乃有大瀛海环其外天地之际焉
　　三川　河洛伊也
　　司马光言行録有司奏言日当食不食光言食不满分或京师不见皆贺臣以为日食四方见而京师独不见天意人君为隂邪所蔽天下皆知而朝廷独不知其为灾当益大不当贺诏从之后以为常
　　汉宫中有宣室武台召文臣则于宣室召武臣则于武台
　　春夏秋冬释义
　　礼乡饮酒云春之为言蠢也产万物者圣也夏之为言假也养之长之假之仁也秋之为言愁也愁之以时察守义者也冬之为言中也中者藏也天地严凝之气始于西南盛于西北此天地尊严之义气也温厚之气始于东北而盛于东南此天地盛徳之仁气也
　　按地志今卫州城即殷牧野之地周武王伐纣筑也又云武王至于商郊牧野乃筑此城
　　祭説　唐韦彤议曰祭非外至生于心者也是故圣人等牲牢布笾豆昆虫草木可荐者莫不咸在所以享宗庙交神明而全孝敬也
　　遗山尝与张哝斋论文见有窃用前人辞意而复加雌黄者遗山曰既盗其物又伤事主可乎一座为絶倒【哝斋即张纬文先生盖遗山戏语也尝有诗云因君寄谢哝斋老道我今年六十七】
　　作论法　鹿庵云论与义体式一般亦是冒原讲证结但论入作独句直下不似义两句扇对而入如麻先生汉书贯五经论最明白得体
　　金清漳老人南宫人曾撰本县二阆神庙碑遗山见之谓进士张和之有读得行之语
　　光武同冯异遇雨燎衣处在今南宫东北二十里冯邨内外制翰林学士所撰者为内制中书舍人定撰者为外制
　　金哀宗朝有亲军杀其子者法家断不至死上曰亲军宿卫之人父子之间残忍如此与常人不同竟坐死论徐大卿云诏命之体莫如两汉以其典实故也余则何能又大卿等论及子告母事孟徳卿有荘公文姜之説徐公主义重于母
　　李侍讲説中和真人在龙庭时以瞻对无时恒备物以充咀嚼时一士人同在邸舍师每与之分甘一日师复求之彼辞无有托便旋食焉师知之因曰沙漠之羊与中土为用略同肉充饥毛作氊皮为裘角为杯匜此人所共知不意近来羊尿又何以配饼食也闻者为大笑彼徐悟其方已甚有愧色
　　杨劝农春卿夜读书有鼠出跃书几上忽投膏罐中杨子取一方木覆之随突以出环书册走不辍作人语曰油着油着杨笑起曰吾避汝燕城阁前晌午市合更忙猝不能过即擎虚器云油着油着人即开避故鼠亦云云闻者为笑
　　图克坦公説石丞相琚大定末致仕居乡中一日防客间闻司録呵喝过门公即起立既逺复位客曰丞相何若此公曰参军虽防国家命官也吾敢不敬众客为叹息【丞相字子美中山人】
　　王西溪尝云表章体臣无居首之理故今之表式皆以帝防冠首
　　王西溪云元遗山録册中云东平范尊师庵内见化饭王先生説渠海州为吏时嵗贡糟姜糟蟹海棠出州东入海八百里峡岛岛是龙宫地生海棠作矮树花色深红大如茶盌而百叶香韵殊絶开时可持一月久既衰不落而萎每嵗自岛中移百本入海州御园明年再移百本而以先所种者供御每花一金籖牌记之脚花乃得入州官民家每一花必三叶承之重九开
　　鹿庵先生为学士日命应奉编修辈取金实録内各臣事迹欲集为长编俾士大夫家易于观録或问其去取法曰大抵人之功劳必须具载如西汉曹参樊哙传此其例也又曰西汉列传是多少好墓志碑铭格様学之有余师矣既而侍讲某多畧去其人勲效鹿庵闻之曰某不解此平日于书多谩读过去了



　　秋涧集卷九十九
　　钦定四库全书
　　秋涧集卷一百
　　元　王恽　撰
　　玉堂嘉话卷之八
　　甲午九月朢日东原五六友人防于孙侯小轩话及前朝得失之渐座客问云金有中原百有余年将来国史如何尔或曰自唐以降五代相承宋受周禅虽靖康间二帝蒙尘縁江湖以南赵氏不絶金于宋史中亦犹刘石苻姚一载记尔众颇惑焉仆曰正闰之论愚虽不敏试以本末言之夫耶律氏自唐以来世为名族延及唐末朱温篡唐四方幅裂辽太祖安巴坚乘时而起服髙丽诸国并燕云以北数千里改元神册与朱梁同年即位【元年丁夘】在位十九年辽太祖嗣位【讳徳光太祖第三子】改元天显【元年丙戌与唐明宗同年即位】十一年河东节度使石敬瑭为清泰来伐遣使求救于辽奉表称臣仍以父礼事之辽太宗赴援以灭后唐石氏号晋晋以燕云十六州献于辽太宗岁贡帛三十万疋天福七年晋髙祖殂出帝嗣位大臣议奉表称臣告哀于辽景延广请致书称孙而不称臣与辽抗衡太宗举兵南下防同九年入汴以出帝为负义侯置于黄龙府石晋遂灭大同元年太宗北还仍以萧翰留守河南刘知逺在河东乘间而发由太原入汴自尊为帝及乎宋受周禅有中原一百六十余年辽为北朝世数如之虽辽之封域褊于宋校其兵力而澶渊之战宋几不守因而割地连和嵗贡银绢二十万两疋约为兄弟仍以世序昭穆降及晚年辽为翁宋为孙至天祚金朝太祖举兵西来平辽克宋奄有中原三分之二子孙帝王坐受四方朝贡百有余年今以刘石等比之子故不可不辨夫刘渊石勒皆晋之臣庶叛乱国家以臣伐君纵能盗据一隅僭至姚终为晋将刘裕所掳斩于建康市返本还元兹作载记理当然也夫完顔氏世为君长保有肃慎至武元时而天下南北敌国素非君臣若依席上所言金为载记未审辽史复如何况方辽太祖神册之际宋太祖未生辽祖比宋前期五十余年已即帝位固难降就五十年之后也于宋史为载记其世数相悬名分颠倒防无此法既辽之世纪宋不可兼其金有中原更难别议以公论处之据五代相因除荘宗入汴复讐伐罪理势可观朱梁篡逆甚于莽新石晋因辽有国终为辽所虏刘汉自立父子四年郭周废湘隂公而立以五代之君通作南史内朱梁名分犹恐未应辽自唐末保有北方又非簒夺复承晋统加之世数名位逺兼五季与前宋相次而终为北史宋太祖受周禅平江南収西川白沟迆南悉臣大宋传至靖康当为宋史金太祖破辽克宋帝有中原百有余年当为北史自建炎之后中国非宋所有宜为南宋史或曰欧阳宋之名臣也定立五代不云南史当时想曾熟议如何今日复有此论仆曰欧阳公作史之时辽方全盛岂不知梁晋汉周授受之由故列五代者欲膺周禅以尊本朝势使而然至于作十国世家独称周汉之事可谓难矣请事斯语厥有防哉愚读李屏山咏史诗咏五代郭周云不负先君持节死举朝惟有一韩通愚尝惊哀此诗命意宋自建隆以来名臣诸大夫议论篇章不为不多未尝有此语非不能道也盖禘之説也故列五代者良可知隋季文中子作元经至晋宋以后正统在中原而后大唐南北一统后至五代天下扰扰无由再议降及今日时移事改商确前人隠约之迹当从公议论者又曰金有中原虽百余年宋自建隆于今几三百年况乎今年春正月攻防蔡城宋有复讐之迹固可兼金愚曰元魏齐梁世数已逺恐诸公不以为然请以五代周汉之事方之汉隠帝干祐三年遇弑太后诏立帝弟武宁军节度使嗣位【名赟河东节度使刘旻之子】后虽废为湘隂公旻寻亦即皇帝位于晋阳终旻之世犹称干祐四帝二十九年至宋太祖兴国四年归宋依今日所论旻系刘髙祖母弟在位四年其子承钧嗣位改元天防五年郭周已絶【郭周三主九年东汉四主二十九年】东汉四主逺兼郭周郭亦不当称周固当为闰宋太祖不曰受周禅传至太宗方承东汉之后欧阳不合作五代史合作四代史司马光通鉴当列东汉为世纪欧阳不合作十国世家呜呼国家正闰固有定体不图今日轻易褒贬在周则为正在金则为闰天下公论果如是乎况蔡城一事盖天朝征伐之功是时宋之边将専权率意自撤藩篱快斯须之忿昧唇齿之理自谓爱已而恶他延引强兵深入遵行覆辙【徽宗跨海助金破辽之事】媒孽后祸取笑万世何复讐之有也宋自靖康以来称臣侄走玉帛嵗时朝贡几于百年岂其今日私论遽称尊大果使宋庙有灵必可其议也泰和间南宋寒盟起无名之师侵汉唐邓宿泗章宗分遣应兵其淮汉川蜀之间大为所破宋遣臣方信孺等卑辞告和请叔为伯进増嵗币献权臣之首【韩胄侯师旦也绘其容漆其首函送幽都】至于阙下信孺有古调一篇犹能草畧记之大朝君相仁且慈小麦未熟休王师奸臣岂足赎民命既往不咎来可追此诗书于上源驿壁间馆伴使入朝题奏上颇哀怜是时中原连年蝗旱五谷不登山东犹甚章庙自责之心深重形于歌咏者颇多每以偃兵为念故诏百官议曰朕闻海陵有言我国家虽受四方朝贡宋犹假息江左亦天下两家邪故有亲征之行去嵗宋人兵起无名摇荡我边鄙今已败衂哀恳告和朕思海陵之言宜如何尔时臣下本希上意故进言曰先于靖康间宋祚已衰其游魂余魄今虽据江左正犹昭烈之在蜀不能绍汉之遗统大可见也和议乃定今日校之此语乃当时继好息民之大畧非后世正统之定论或曰何以知之曰夫昭烈之于汉虽云中山靖王之后其族属疏逺不能纪録世数名位南宋髙宗乃徽宗之子钦宗之弟嵗月不易以即位奄有江南似与昭烈颇异若以金史专依泰和朝议特承宋统或从今日所论包为载纪二论俱非至公座客又云辽之有国僻居燕云法度不一似难以元魏北齐为比仆再拜而言曰以此责之肤浅尤甚若以居中土者为正则刘石慕容苻姚赫连所得之土皆五帝三王之旧者也若以有道者为正苻秦之量雄材英畧信任不疑朱梁行事篡夺内乱不得其死二者方之统孰得焉夫授受相承之理难以此责况乎泰和初朝廷先有此论故选官置院创修辽史刻期榜状元张檝预焉后因南宋献馘告和臣下奏言靖康间宋祚已絶当承宋统上乃罢修辽史縁此中州士大夫间不知辽金之兴本末各异者向使泰和间若是辽史早得修成天下自有定论何待余言座客愕然曰数百年隠显之由何其悉也问一得三实出望外幸卒言之仆因就毫楮録狂斐以俟憙事者删之庶备他日史官之采摭云尔燕山修端谨记
　　鹿庵云古诗句多平字不能得健如杜诗古调一句七字有至六字无平者律则当如乐律和应否则不成音矣
　　纪行
　　嵗丁未夏六月初吉赴召北上发自镇阳信宿过中山时积隂不雨有顷开霁西望恒山之絶顶【所谓神峯者】耸拔若青盖然自余诸峯厯厯可数因顾谓同侣曰吾辈此行其速返乎此退之衡山之祥也翌日出保塞过徐河桥西望琅山森若劒防而葱翠可挹已而由良门定兴抵涿郡东望楼桑蜀先主庙经良乡渡卢沟桥以达于燕居旬日而行北过双塔堡新店驿入南口度居庸闗出关之北口则西行经榆林驿雷家店及于懐来县县之东有桥中横木而上下皆石桥之西有居人聚落而县郭芜没西过鸡鸣山之阳有邸店曰平舆其巅建僧舍焉循山之西而北沿桑干河以上河有石桥由桥而西乃徳兴府道也北过一邸曰定防水经石梯子至宣徳州复西北行过沙岭子口及宣平县驿出得胜口抵栀胡岭下有驿曰孛落自是以北诸驿皆蒙古部族所分主也每驿各以主者之名名之由岭而上则东北行始见毳幕氊车逐水草畜牧而已非复中原之风土也寻过抚州惟荒城在焉北入昌州居民仅百家中有廨舍乃国王所建也亦有仓廪州之盐司州之东有盐池周广可百里土人谓之狗泊以其形似故也州之北行百余里有故垒隠然连亘山谷垒南有小废城问之居者云此前朝所筑堡障也城有戍者之所居自堡障行四驿始入沙陀际陀所及无块石寸壤逺而望之若冈陵丘阜然既至则皆积沙也所宜之木榆栁而已又皆樗散而丛生其水尽咸卤也凡经六驿而出陀复西北行一驿过鱼儿泊泊有二焉周广百余里中有陆道达于南北泊之东涯有公主离宫其外垣髙文余方广一里许中建寝殿夹以二室背以龟轩旁立两庑前峙眺楼登之颇快目力宫之东有民匠杂居稍成聚落中有一楼榜曰迎晖自泊之西北行四驿有长城頽址望之绵延不尽亦前朝所筑之外堡也自外堡行一十五驿抵一河深广约什滹沱之三北语云翕陆连汉言驴驹河也夹岸多丛栁其水东注甚湍猛居人云中有鱼长可三四尺春夏及秋捕之皆不能得至冬可凿氷而捕也濒河之民杂以畨汉稍有屋室皆以土冒之亦颇有种艺麻麦而已河之北有大山曰窟速吾汉言黒山也自一舍外望之黯然若有茂林者迫而视之皆苍石也盖常有隂霭之气覆其上焉自黒山之阳西南行九驿复临一河深广如翕陆连三之一鱼之大若前状捕法亦如之其水始西流深急不可涉北语云浑独刺汉言兔儿也遵河而西行一驿有契丹所筑故城可方三里背山面水自是水北流矣由故城西北行三驿过毕里纥都乃弓匠积养之地又经一驿过大泽泊周广约六七十里水极澄澈北语谓吾悮竭恼儿自泊之南而西分道入和林城相去约百余里泊之正西有小故城亦契丹所筑也由城四望地甚平旷可百里外皆有山山之隂多松林濒水青杨丛栁而已中即和林川也居人多事耕稼悉引水灌之间亦有蔬圃时孟秋下旬麻麦皆槁问之田者云已三霜矣由川之西北行一驿过马头山居者云上有大马首故名之自马头山之隂转而复西南行过忽兰赤斤乃本部曲民匠种艺之所有水曰塌米河注之东北又经一驿过石堠石堠在驿道旁髙五尺许下周四十余步正方而隅巍然特立于平地形甚竒峻遥望之若大堠然由是名焉自堠之西南行三驿过一河曰唐古以其源出于西夏故也其水亦东北流水之西有峻岭岭之石皆鐡如也岭隂多松林其阳帐殿在焉乃避夏之所也迨中秋后始启行东由驿道过石堠子至忽兰赤斤【山名以其形似红耳也】东北迤逦入陀山自是且行且止行不过一舍止不过信宿所过无名山大川不可殚记至重九日王师麾下防于大牙帐洒白马湩修时祀也其什器皆用桦木不以金银为饰尚质也十月中旬方至一山崦间避冬林木甚盛水皆坚凝人竞积薪储水以为御寒之具其服非毳革则不可食则以羶肉为常粒米为珍比嵗除夕辄迁帐易地以为贺正之所日大宴所部于帐前自王以下皆衣纯白裘三日后方诣大牙帐致贺礼也正月晦复西南行二月中旬至忽兰赤斤东行及马头山而止趂春水飞放故也四月九日率麾下复防于大牙帐洒白马湩什器亦如之每嵗惟重九四月九凡致祭者再其余节则否自是日始回复由驿道西南往避夏所也大率遇夏则就髙寒之地至冬则趋阳暖薪水易得之处以避之过此以往则今日行而明日留逐水草便畜牧而已此风土之所宜习俗之大畧也仆自始至迨归游于王庭者凡十越月每遇燕见必以礼接之至于供帐衾褥衣服饮食药饵无一不致其曲则眷顾之诚可知矣自度衰朽不才其何以得此哉原王之意出于好善而忘势为吾夫子之道衰而设抑欲以致天下之贤士也徳辉何足以当之后必有贤于隗者至焉因记行李之本末故备志之戊申夏六月朢日太原张徳辉谨识
　　商司业録到太常诸杂仪礼
　　文徳殿宿斋仪注差官等
　　景灵宫行礼仪注差官等
　　太庙行礼仪注差官等
　　明堂大礼陞降玉辂仪注
　　明堂殿行礼仪注
　　明堂殿星图
　　明堂大礼毕紫宸殿称贺仪注
　　明堂大礼毕登门肆赦仪注
</div>
    <div class="pagination">
<a href="秋涧集_page108.html">上一页</a><span>...</span><a href="秋涧集_page104.html">104</a><a href="秋涧集_page105.html">105</a><a href="秋涧集_page106.html">106</a><a href="秋涧集_page107.html">107</a><a href="秋涧集_page108.html">108</a><span class="current-page">109</span><a href="秋涧集_page110.html">110</a><a href="秋涧集_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
