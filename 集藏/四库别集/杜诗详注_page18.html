<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 18 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 18 页/共 48 页
  </h1>
  <div class="content">
   渔阳突骑【去声】犹精鋭赫赫雍【去声】王都【一作前】节制猛将【去声】翻【一作飘】然恐后时本朝【音潮】不入非高计禄山北筑雄武城旧防败走归其营系【音计】书请问燕【平声】耆旧今日何须十万兵【上四讽贼党之归顺下四慰燕人之向化　官军精鋭节制得人彼河北诸将翻然而来犹恐后时若不入本朝真失计矣又为慰谕燕人之词曰当时禄山猖獗尚筑垒以防退走今王师破竹思明旦夕奔窜诸耆老当亦知之否耶　后汉书呉汉亡命在渔阳説太守彭宠曰渔阳突骑天下所闻也晁错传轻车突骑师古注言其骁鋭可用冲突敌陈也　诗赫赫厥灵　唐书寳应元年九月鲁王适改封雍王冬十月以雍王为天下兵马元帅统河北朔方及诸道行营回纥等兵十余万进讨史朝义防军于陜州王即徳宗也荀子桓文之节制　猛将指河北降将时薛嵩以四州来降张志忠以五州来降　旧书禄山反时筑垒范阳北号雄武城峙兵聚粮　系书用鲁仲连约矢射聊城事】
　　花底【鹤注花柳两章当是广徳元年春梓州作宜在遣忧之前】
　　紫萼扶千蘂黄须照万花忽疑行暮雨何事入朝霞恐是潘安县堪留卫玠车深知好顔色莫作【广韵入去声】委泥沙【此诗咏花有妍华易谢之感　上四句对花惊喜下则意在惜花也　紫萼包乎蘂外黄须映自花中花之内外俱丽矣行暮雨见花润入朝霞见花鲜潘安县见花多留卫玠见花美莫委泥沙不忍覩其零落耳此咏梅花也在下章防明晩出左掖诗亦言花底乃指桃花有春色醉仙桃可证　顾注萼花蒂也蘂须头之防也花须多是黄色　周正诗带啼疑暮雨含笑似朝霞　晋潘安仁为河阳令县皆树花　卫玠风神秀异乗羊车入市见者以为玉人】
　　柳边
　　只道【去声】梅花发那【一作谁】知柳亦新枝枝总到地叶叶【一作蘂蘂】自开春紫燕时翻翼黄鹂不露身汉南应【平声】老尽灞上逺愁人【顾注此诗咏柳有时光迅速之感　首二初春之柳枝嫩叶青正见其新五六暮春之柳汉南灞上借柳寄慨　枝动故翻燕叶密故藏鹂汉南之柳应且老尽自况淹留灞上之柳逺亦愁人遥忆长安也　顾注两句用柳事调稳而味长　古诗枝枝相覆盖叶叶相交连　苕溪渔隐句云话尽春愁双紫燕唤回午梦一黄鹂用燕鹂而语更逸　枯树赋昔年杨柳依依汉南　三辅黄图灞桥在长安东汉人送客至此手折柳赠别名曰销魂桥】
　　闻官军收河南河北【一云收两河　此广徳元年春在梓州作　唐书宝应元年冬十月仆固怀恩等屡破史朝义兵进克东京其将薛嵩以相卫等州降张志忠以赵等州降次年春正月朝义走至广阳自缢其将田承嗣以莫州降李怀仙以幽州降】
　　剑外忽传收蓟北初闻涕泪满衣裳却看【平声】妻子愁何在漫巻诗书喜欲狂白首【一作日】放歌须纵酒青春作伴好还乡即从巴峡穿巫峡便下【去声】襄阳向洛阳【原注余田园在东京　上四闻収复而喜下思急还故乡也　初闻而涕痛忆乱离破愁而喜归家有日也纵酒承狂喜还乡承妻子末乃还乡所经之路　顾注忽传二字惊喜欲絶愁何在不复愁矣漫巻者抛书而起也　黄生注此通首叙事之体剑外见地青春见时曰作伴者风和景明能助行色也　旧注巴县有巴峡巫山县有巫峡襄阳属楚洛阳属河南顾注公先世为襄阳人祖依艺为巩令徙河南父闲为奉天令徙杜陵而田园尚在洛阳顾宸曰杜诗之妙有以命意胜者有以篇法胜者有以俚质胜者有以仓卒造状胜者此诗之忽传初闻却看漫巻即从便下于仓卒间写出欲歌欲哭之状使人千载如见　王嗣奭曰此诗句句有喜跃意一气流注而曲折尽情絶无妆防愈朴愈真他人决不能道　朱瀚曰涕泪为収河北狂喜为収河南此通章关键也而河北则先防后发河南则先发后防详畧顿挫笔如游龙又地名凡六见主宾虚实累累如贯珠真善于将多者　黄生曰杜诗强半言愁其言喜者惟寄弟数首及此作而已言愁者使人对之欲哭言喜者使人对之欲笑盖能以其性情逹之纸墨而后人之性情类为之感动故也使舎此而徒讨论其格调剽拟其字句抑末矣】
　　逺游【此诗乃广徳元年春作宝应元年史朝义战败北渡河帅卫兵来战又败走所谓冦骑走者也】
　　贱子何人记迷方【一作芳】着【涉畧切】处家竹风连野色江沫【莫葛切】拥春沙种药扶衰病吟诗解叹嗟似闻边骑【去声】走失喜问京华【首聨逺游之迹三四言景五六逺游之事末二言情　何人记言旧交已疎着处家谓行踪无定风竹江沙自况飘摇流荡即景寓情善于变化　传言未确故云似闻不觉失喜犹云失声失笑顾注着一失字从前之揣摩忧虑当日之惊疑踊跃种种如画　鲍照诗南国有儒生迷方独沦误杜臆迷】
　　【方本论语游必有方意江沫流水之浡庄子流沫四十里　宋之问诗失喜先临镜】
　　春日梓州登楼二首【黄鹤编在广徳元年春在梓州时作诗云随春入故园战塲今始定盖是年春史朝义初灭也】
　　行路难如此登楼望欲迷身无却少【去声】壮迹有但【旧作但有】羇栖江水流城郭春风入鼔鼙【鞞同】双双新燕子依旧已衔泥【此章登楼而兴羇旅之感　首聨情景并提次聨承行路下四承登楼　杜臆行路之难不一故用如此二字该之起语无限悲凉　衰年流落此身却无少壮而浪迹但有羇栖两句各倒转一字便语新而声协矣　水流城下登楼所见风送鼓声登楼所闻新燕巢楼而旅人无定对景伤情语意双关数句中有梓有春有楼写景言情相融入化　古乐府题有行路难王粲有登楼赋　古诗思为双飞燕衔泥巢君室杜律首句有语似承上却是突起者如杖锡何来此秋风已飒然故人亦流落高义动乾坤行路难如此登楼望欲迷既飘忽又陡健此皆化境语也】
　　天畔登楼眼随春【一作风】入故园战场今始定移【晋作栘】柳更【一作岂】能存厌蜀交游冷思吴胜事繁应【平声】须理舟楫长啸下【去声】荆门【次章登楼而动去蜀之怀　上四遥望故园下四追思吴防盖恐北归未能转作东游之想也　杜臆心之所至目亦随之故登楼一望而天畔之眼遥入故园　朝义既平战场定矣洛阳园柳能复存乎　公少游呉越故思胜事自蜀江至吴必取道荆门也　苏武诗行役在战场　哀江南赋钓台移柳非玉关之可望　袁山松宜都山川记南崖有山名荆门北岸有山名虎牙二山相对有象门然赵汸曰五言近体句中用一虚字斡旋诗家以为难若一句中用两虚字抑扬见意惟老杜能之而陈后山妙得其法】
　　有感五首【鹤注此广徳元年逐时有感而作非止成于一时　卢注五章乃収京后追述当年时事盖痛其前又勉其后也】
　　将【去声】帅防恩泽兵戈有岁年至今劳圣主何以报皇天白骨新交战云【赵汸作轮】台旧拓边乗槎断消息无处覔张骞【首章叹节镇不能御寇　当时将帅负恩不知尽心报国以致边土争战而敕使不归后四句乃战和两意　劳圣主承兵戈报皇天承恩泽新战之地即旧拓之边伤今思昔也时李之芳使吐蕃被留经年故用张骞乗槎为喻　前汉黄霸传左右之官皆将帅也　又数下恩泽　呉质书念防圣主恩　皇天比君楚辞皇天无私阿兮　北史高琳为后周名将周文帝宴羣公仍赋诗琳诗曰寄言窦车骑多谢霍将军何以报天子沙漠净妖氛何以报天句本此　魏许昌碑表白骨既交于旷野　温子升为高敖曹谢表羣龙交战　曰云台思开国功臣也　通鉴汉武帝曰轮台西于车师千余里杜佑曰轮台渠犂地今在交河北庭界中其地相连　温子升答齐神武勅开拓边境为国立功　汉张骞传骞以郎应募使月氐经匈奴匈奴留骞十余载后亡归汉朱注张骞穷河源无乗槎之説张华博物志海上有人毎年八月乗槎到天河未尝指言张骞宗懔岁时记乃云武帝令张骞寻河源乗槎而去赵蔡俱疑懔为讹或云张骞乗槎出东方朔内传今此书失传庾肩吾奉使江州诗汉使俱为客星槎共逐流正用此事也】
　　【洪容斋续笔云前辈谓少陵当流离颠沛之际一饭不忘君故诗有云万方频送喜无乃圣躬劳至今劳圣主何以报皇天独使至尊忧社稷诸君何以答升平天子亦忧厌奔走诸公固合思升平皆是心也】
　　幽蓟余蛇【樊作封】豕乾坤尚虎狼诸侯春不贡使【去声】者日相望【平声】慎勿吞青海无劳问越裳大君先息战归马华【去声】山阳【此章叹镇将之拥兵　上二分提三四承首句五六承次句末二总结　蛇豕指河北降将虎狼指吐蕃羌夷诸侯不修职贡致烦朝使谕防近在内地尚有隐忧况青海越裳能勤逺畧乎盖由人君急于息战以致国威不振也　左传呉为封豕长蛇荐食上国　贾山至言秦以熊罴之力虎狼之心　董仲舒传使者冠盖相望　朱注天宝后南诏叛唐归吐蕃屡为边患此诗青海指吐蕃越裳指南诏也　南史林邑国本汉日南郡象林县古越裳界也杜氏通典交阯之南有越裳国周公居摄六年越裳重译而献白雉　易师上爻大君有命　宋之问诗汉皇未息战　书武成篇归马于华山之阳】
　　【此诗末二句向有三説旧注谓戒当时生事外夷者其説迂而不切观吐蕃入寇郭子仪仅以二千骑从事亦何暇生事乎杜臆谓推原祸本因宗大开边衅致贻患至今若早能息战归马焉有此祸乎玩诗语意亦不相合按广徳元年史朝义既诛河北诸将皆降仆固怀恩奏留降将分帅河北唐世藩镇之楇实自此始诗言息战归马盖欲収镇兵以实关内时子仪在京可为统领一以销北顾之忧一以备西侵之患此最当时大计惟此计不行而后有吐蕃之陷京怀恩之犯阙不胜纷纷多事矣考大厯八年子仪入对谓河南等镇殚屈禀给未始搜择请追赴关中勒歩队示金皷则攻必破守必全乆长之防也公之熟筹时事正与汾阳意同】
　　洛下舟车入天中贡赋均日闻红粟腐寒待翠华春莫取金汤固长令【平声】宇宙新不过【平声】行俭徳盗贼本王臣【此章叹都洛之非计　上四述时议下四讽时事　议者谓帝幸东都其地舟车咸集贡赋道均且传仓多积粟春待驾临此特进言者之侈谈耳岂知国家欲固金汤而新宇宙实不系乎此若能行俭徳以爱人则盗贼本吾王臣耳何必为此迁都之役耶　单复注盗贼本王臣即抚我则后虐我则讐之谓也　顾注是年天兴圣节诸道节度使献金饰器用珍玩骏马共值缗钱二十四万常衮上言请却之不听代宗渐有奢侈之志故以俭徳规之　世説晋元帝问洛下消息　史记成王使召公复营洛邑曰此天下之中四方入贡道里均焉汉食货志太仓之粟陈陈相因腐败而不可食　上林赋建翠华之旗　贾谊曰金城汤池帝王万世之业书慎乃俭徳　诗莫非王臣杨徳周曰盗贼本王臣驾驭抚绥俱在其中】
　　【朱鹤龄曰唐江淮之粟皆输洛阳转运京师时刘晏主漕疏浚汴渠故言洛下舟车无阻贡赋大集当急布春和散储粟以赡穷民　王道俊博议曰伤春诗有近传王在雒及沧海欲东廵之句则此诗为传闻代宗将幸东都而作也史称丧乱以来汴水湮废漕运自江汉抵梁洋迂险劳费广徳二年二月以刘晏为河南江淮转运使时兵火之后中外艰食晏乃疏汴水岁运米数十万石以给关中公之意唐建东都本备廵幸今汴洛之间贡赋道均且漕渠已通仓粟不乏只待翠华之临耳勿谓洛阳陿阸无金汤可守乗此时而赫然东廵号令天下则宇宙长新矣盖能行防俭之徳则率土皆臣盗贼岂足虑哉王导论迁都云能衞文大帛之冠无往不可若不绩其麻则乐土为墟公意正此意也　按此二説亦无据】
　　丹桂风霜急青梧日夜凋由来强干地未有不臣朝【音潮】授钺亲贤徃卑宫制诏遥终依古封建岂独听箫韶【此章讽朝廷建宗藩以慑叛臣　上二即景托兴引起强干下文亲贤封建即申明此意　桂比王室梧比宗藩曰急曰凋见其侵陵削弱矣惟国家本干强固则节镇自然臣服昔上皇在蜀一命亲贤徃镇而制诏遂至遥传此当时已行之成騐也今若依古封建之制可以坐销乱萌何待听箫韶而始见太平哉　黄生注卑宫承前俭徳来　汉五行志成帝时童謡桂树华不实黄雀巢其颠注桂赤色汉家象张正见诗丹桂有藂香　鲍照诗青梧叶方稀　后汉丁防议古者封建诸侯不过百里强干弱枝所以为治也　宋意疏春秋之义诸父昆弟无所不臣　六韬凡国有难君召将授以斧　左传分茅列土亲贤并建注亲贤同姓也晋武帝诏益州素号难治宜以重镇亲贤抚之　按天宝十五载七月丁卯上皇制以太子亨充天下兵马元帅朔方河东河北平卢节度使南取长安洛阳此即亲贤授之制诏也时上皇初幸蜀中行宫草创故曰卑宫　魏都赋察卑宫于夏禹　刘勰曰古者王言同称为命秦并天下改命曰制令曰诏　肃宗乾元二年以赵王系为兵马元帅诏曰靖难平凶必资于金革总戎授律实仗于亲贤宝应元年代宗即位以雍王适为元帅诏曰国之大事兵马为先朝有旧章亲贤是属此肃代两朝授亲贤相沿为定制矣　虞书箫韶九成】
　　【卢元昌曰公是年为阆州进论巴蜀安危表一则曰愿陛下度长计大速以亲贤出镇再则曰必以亲贤委之节此古维城磐石之义终曰臣特望以亲贤为总戎者意在根固流长国家万代之利与此诗相表里】
　　冦【一作盗】灭人还乱兵残将【去声】自疑登坛名絶假报主【一作执玉】尔何迟领郡輙无色之官皆有词愿闻哀痛诏端拱问疮痍【此章慨当时重节镇而轻郡守　上四责诸将之跋扈下四伤州郡之诛求　寇灭而人还乱者由兵少而将自疑也在诸将实封爵土絶非假摄者比何以不思报主而反怀贰心耶且节镇权重则徴敛日繁郡守不得自主故领郡常无气色而之官毎有怨词代宗端拱方新何不下哀痛之诏以恤穷民乎知恤民疾苦则当重司牧之任以免节镇之牵制也　杜臆仆固怀恩恐贼平宠衰奏留薛嵩等分帅河北此兵残将自疑也田承嗣举管内户口壮者皆籍为兵又选骁骑万人自卫谓之牙兵此冦灭人还乱也　残乃残少之残非残害之残　后汉公孙述传光武下诏曰勿以来歙岑彭受害自疑　邵注汉高帝筑坛拜韩信为大将　顾注广徳元年诸道节度使并加实封所谓名絶假也　汉书韩信传信使人言曰齐边楚不为假王以镇之其势不定帝曰大丈夫定诸侯即为真王耳何以假为赵注名絶假言真拜之非特假节而已　宋玉神女赋比之无色　汉书萧望之便道之官　左传我有词也　卢注哀痛诏即是年柳伉疏中天下其许朕自新之意邵注汉武帝末年下哀痛之诏以自悔过隋焬帝诗端拱朝万国　季布传创痍未瘳创疮同王嗣奭杜臆曰诗人尚风其弊也烟云花草凑砌成篇核其归存恍无定处杜诗宗雅颂比兴少而赋多如此五首皆赋也即用比兴意有所主总归于赋故情景不一而变化无穷一时感触而千载长新　又曰读此五诗皆救时之硕画报主之赤心自许稷契真非虚语耳食者谓公志大才踈良可悲矣黄生曰七律之诸将责人臣也五律之有感讽人君也然此虽讽人君未尝不责其臣以疆圉国事败坏至此皆人臣之罪也公平日谆谆论社稷忧时事者大指尽此五首　又曰此五首在公生平为大抱负即全集之大本领从来读杜诗者并未拈出　又曰末首通结数章之意而归本于主徳所谓君仁莫不仁君正莫不正而惟务格君之心者具于此见之读此五章犹以诗人目少陵者非惟不知人兼亦不知言矣】
　　春日戏题恼郝使【去声】君兄【一本无兄字　鹤注宝应元年十一月公至通泉时郝招饮出二姬以侑樽次年春公在梓州因作此诗以戏之此广徳元年作】
　　使【去声】君意【一作俊】气凌青霄忆昨欢娱常见招细马时鸣金騕褭佳人屡出董娇饶【此追叙通泉之宴　郝常见招即其意气马乃佳人所乗者故下文有再骋之句　北山移文干青霄而直上唐书凡马有左右监以别其麄良细马称左麄马称右黄希曰马谓之金騕褭因汉武帝铸金为麟趾褭蹄诗人遂用之卢照隣诗汉家金騕褭　玉台新咏宋子】
　　【侯曾有董娇饶诗】东流江水西飞燕可惜春光不相见愿擕王赵两红顔再骋肌肤如素【呉作雪】练【此望郝擕妓而来自通回梓郝在东公在西故借水流燕飞以起兴不相见指佳人而言王赵乃使君家妓　江水即射洪江　古乐府东飞伯劳西飞燕黄姑织女时相见　沈约诗遥裔发海鸿连翩出檐燕春秋更去来参差不相见　又恩幸传论素练丹魄至皆兼两】通泉百里近梓州请【一作诸】公一来开我愁舞处重【平声】看【平声】花满面樽前还有锦纒头【末再致盼望之词百里擕妓势所不能亦空想花容而已故曰戏曰恼也　此章三段各四句　九域志通泉在梓州东南百三十里兹云百里举成数言耳　酉阳杂爼今妇人面饰用花子起自昭容上官氏所制以掩防迹　杜田曰唐明皇宴于清元小殿自打羯鼓曲终戏谓八姨曰乐籍今日有幸约供奉夫人请一纒头王洙曰唐王元宝富而无学识尝防宾客亲友谓之曰昨日必多佳谈元宝视屋良乆曰但费锦纒头耳】








　　杜诗详注巻十一
　　钦定四库全书
　　杜诗详注巻十二
　　翰林院编修仇兆鳌撰
　　题郪【七积切】原【一作县】郭三十二明府茅屋壁【顾注此广徳元年从梓州徃阆州时作　唐志梓州治郪县一统志废郪县在潼川州治东明并入州州西一百里有汉废郪县故城卢注茅屋壁便见亷吏梗槩】
　　江头且系【音计】船为【去声】尔独相怜云散灌坛雨春青彭泽田频惊适小国一拟问高天别后巴东路逢人问几贤【首聨临别之情次聨郪县之景下皆怜郭之意　明府大才小试天意虽曰难知但有遗爱在民人情应共称述问天问人乃互应之词　搜神记文王以太公为灌坛令期年风不鸣条文王梦一妇人甚丽当道而哭问其故曰我泰山之女嫁为西海妇欲归灌坛令当道有徳废吾行吾行必有大风疾雨文王觉召太公问之果有疾风暴雨从太公邑外过文王乃拜太公为大司马陶潜传潜为彭泽令公田悉令种秫曰令吾尝醉于酒足矣妻子固请种秔乃使一顷五十畆种秫五十畆种秔　此引灌坛彭泽乃借比县令　左传楚文王戒申侯毋适小国　屈原有天问问防贤问如郭之贤者几人乎】
　　奉送崔都水翁下【去声】峡【鹤注广徳元年在梓州作崔为都水使与公为甥舅故称曰翁下峡将归洛阳也旧注谓归长安反纡途矣公诗即从巴峡穿巫峡便下襄阳向洛阳此可证也　唐书都水监使者二人正五品上总河渠诸津监署】
　　无数涪【音浮】江筏鸣桡总发时别离终不乆宗族忍相遗白狗黄牛峡朝云暮雨祠所过【平声】凭【一作频非】问讯到日自题诗【上四叙送崔下四记下峡　筏多桡响从行者众别离不乆公亦将出峡以亲族在京不忍遗弃故也峡畔祠前皆崔翁经过之地　杜臆经过之处有相知者在先凭翁问讯待将来到日我自题诗以赠也胡夏客曰出峡之舟多以竹木之筏附于两旁至今犹然邵注编竹为桴大者曰筏桡短棹也　十道志白狗峡在归州两崖如削白石隐起其状如狗黄牛峡在夷陵州石色如人牵牛之状人黒牛黄　宋玉高唐赋朝为行云暮为行雨此即巫山神女祠也　顾注将来欲凭此以问安信何不按日题诗留存手迹乎卢注云张借送逺曲愿君到处自题名他日知君从此去即末二句意按二説太曲还从杜臆为当】
　　郪城西原送李判官兄武判官弟赴成都府【鹤注此当是广徳元年春作】
　　凭高【一作登】送所亲乆坐惜芳辰逺水非无浪他山自有春野花随处发官【一作妖】柳着【直畧切】行【音杭】新天际伤愁别离筵何太频【此章惜芳辰三字见恋别之情水浪可忧而山春又可乐花柳可娱而离筵又可怅皆就芳辰上写出悲欢交集之意于惜别情景倍觉悲伤矣　李武称兄弟故曰所亲两人俱徃蜀故云太频梁元帝纂要春辰曰芳辰　隋炀帝诗逺水翻如岸诗他山之石　鲍照游思赋阳精灭兮天际红　宋】
　　【之问诗离筵多故情】
　　涪江泛舟送韦班归京【得山字　鹤注涪江在梓州涪城县此当是广徳元年春在梓州作】
　　追饯同舟日伤春【一作心】一水间飘零为客乆衰老羡君还花杂【一作逺】重重【平声】树云轻处处山天涯故人少更益【一作忆】鬓毛斑【上四泛舟送别下四对景伤情　花树云山归途春色天涯应为客故人应君还鬓斑应衰老比上截更进一歩愈觉可伤　古诗相望一水间　隋炀帝诗逺意更重重　赵曰花逺不如花杂盖重重便有逺意不宜叠用也】
　　泛舟送魏十八仓曹还京因寄岑中允参范郎中季明【鹤注此当是广徳元年在梓州作是年岑参自虢州长史归为太子中允　唐书诸卫府各有仓曹参军　杜确岑参出为虢州长史改太子中允兼殿中侍御史充关西节度判官　范季明无考】
　　迟日深江【一作春】水轻舟送别筵帝乡愁绪外春色泪痕边见酒须相忆将诗莫浪传若逢岑与范为【去声】报各衰年【上四送魏还京有感时事下四临别丁宁兼寄岑范也　鹤曰肃二宗是年三月故有帝乡愁绪春色泪痕之句　公诗多伤时语故嘱其莫浪传以取忌诗春日迟迟　古歌乗彼白云至于帝乡　梁简文帝诗此时愁绪宻　又泪痕未燥讵终朝　朝野佥载咸亨中謡曰莫浪传阿娑瞠　各衰年以已之衰年报岑范也】
　　送路六侍御入朝【音潮　黄鹤编在广徳元年春梓州诗内】
　　童稚情亲四【一作三】十年中间消息两茫然更为后防知何地忽漫相逢是别筵不分【音问一作忿】桃花红似锦生憎柳絮白于【一作如】绵剑南春色还无赖触忤愁人到酒边【上四送别之情下四临别之景　追已徃念将来伤现在写出防难别易数语含无限悲伤　张綖注花柳春色可爱者忽然可恼以其触忤愁人直到酒边也　张华诗词端究未竟忽唱分途始前悲尚未弭后感方复起此前四语所本　孔丛子云彼有恋恋之心未知后防何期　不分不能分辩也徐摛诗恒教罗袖拂不分秋风吹张正见诗不分梅花落还同横笛吹　又衰桃赋尔乃万株成锦千林似翼　寰宇记桃花溪在郪县三十里南流入射洪县　卢照隣诗生憎怅额绣孤鸾骆宾王诗生憎燕子千般语　祖孙登咏柳飞绵乱上空　唐贞观元年分天下为十道九曰剑南道　无頼言其狼籍】
　　【朱瀚曰始而相亲继而相隔忽而相逢俄而相别此一定歩骤也能反覆照应便觉神彩飞动及细按之后防无期应消息茫然忽漫相逢应童稚情亲无赖即花锦絮绵触忤即不分生憎脉理之精宻如此】涪城县香积寺官阁【鹤注此当是广德元年春作涪城在梓州西北五十五里杜臆涪城县今入潼川州寰宇记香积山在涪城县东南三里北枕涪江寺当在其上　长安亦有香积寺题故加涪城县以别之】
　　寺下春江深不流山腰官阁逈添愁含风翠壁孤云细背【音佩】日丹枫万禾稠小院回廊春【一作深一作清】寂寂浴鳬飞鹭晚悠悠诸天合在藤萝外昏黒应【平声】须到上头【逈阁临江故易生愁中四皆登阁所见之景云细木稠在山前小院回廊在阁内浴鳬飞鹭在江中日晚到寺得以尽览其胜矣　作三层看便明山下有江山腰有阁山上则有寺也　轻风散云则渐细落日映枫则更稠此从一淡一浓对説寂寂境地之幽悠悠物性之闲　庾信诗春江下白帝　世説渊注渟着纳而不流　不流者江深水静也添愁者山髙难上也　庾信枯树赋顿山腰而半折　梁简文帝善觉寺碑回廊遥迓　淮南子鳬浴猿躩　北齐萧慤诗飞鹭复惊翚　佛书有三界诸天自欲界以上皆曰诸天　陈注自四天王天至非有想天非无想天皆诸天也此指山顶殿像言　古乐府夫壻居上头】
　　泛江送客【鹤注此是广徳元年暂游左绵时作东津在绵州打鱼歌云绵州江水之东津是也】
　　二月频送客东津江欲平烟花山际重舟楫浪前轻泪逐劝杯下【去声一作落】愁连吹笛生离筵不隔日那得易【去声】为情【上四泛江送客下四临别伤情　春水生故江平烟花承二月舟楫承东津重轻二字眼在句底把杯闻笛适足增悲离筵故也不隔日应上频送　孔融诗烟花杂如雾　烟花山际重重乃浓厚之意黄生云重即平声深字言望去非一重也　隋尹式诗泪逐断挥　王洙曰马融去京逾年有洛客逆旅吹笛暂闻之甚悲感离筵祖席也】
　　双燕【当是广徳元年春在阆州作衘泥入堂此春日事曰应曰且乃计其将来也鹤曰观末句公有意于出峡未闻严武镇蜀之信也】
　　旅食惊双燕【一作双飞燕】衔泥入北【一作此】堂应【平声】同避燥湿且复【扶又切】过【一作遇】炎凉养子风尘际来时道路长今秋天地在吾亦离【去声】殊方【此诗托燕自喻于首尾露意旅食而惊双燕者为身将去而燕反来也随地羇栖聊避燥湿也交游渐冷歴过炎凉也擕家梓阆养子风尘也长安赴蜀来时道路也句句説燕却句句自慨皆与旅食二字相关　顾云世经乱离而天地仍在犹云天空任鸟飞　顾注春燕以其匹至故诗曰燕燕子飞　古诗昔为双飞燕衔泥巢君室鲍照诗出入南关里经过北堂陲　避燥湿燕不露巢过炎凉自夏徂秋　左传子罕曰吾侪小人皆有阖庐以避寒暑燥湿　刘虬书炎凉始茂动静惟安　古乐府蛱蝶行蛱蝶之遨戏东园奈何卒逢三月养子燕接我首蓿间　呉均燕诗问余来何迟山川几纡直所谓来时道路长也从春叙起从秋収结】
　　百舌【此亦同时所作时程元振已贬斥公初春犹未知故借百舌以寄慨王十朋曰百舌者反舌也能反覆其舌随百鸟之音春啭夏止礼记小暑至反舌无声　朝野佥载百舌食蚯蚓正月蚓出而来十月蚓藏而徃】
　　百舌来何处重重【平声】秪报春知音兼众语整翮岂多身花宻藏难见【一云难相见】枝高听转新过时如发口君侧有谗人【此诗借鸟托讽在未二露意　起句便有怪骇意重重报春厌其聒耳中四见利口百出不在多人且匿形难见而耸听易投过时发口虑及谗人结语大有关系　汲冢周书芒种之日螳螂生又五日鵙始鸣又五日反舌无声螳螂不生是谓隂息鵙始不鸣令奸壅逼反舌有声佞人在侧黄山谷云予读周书月令乃解老杜过时如发口君侧有谗人之句　张仪传陈轸曰轸可发口言乎公羊传晋赵鞅除君侧之恶　楚辞谗人高张】
　　上【上声】牛头寺【鹤注当是广徳元年在梓州作九州记葛仙翁尝游此山】
　　青山意不尽衮衮上【上声】牛头无复【扶又切】能拘碍真成浪出游花浓春寺静竹细野池幽何处啼莺切移时独未休【首章初上寺而赋也上四登山喜心目之旷下四入寺咏景物之佳　山意不尽谓峦嶂层叠衮衮连歩登陟貎无拘碍触景萧洒浪出游恣情览胜花竹之下寺静池幽反觉莺啼太切真是巧于形容　虞诩传勿令有所拘碍何逊诗吾人少拘碍得性便游逸　梁简文诗真成恨不已】
　　望牛头寺【杜臆题必有误望字当在寺下地志州南七里有鹤林寺而牛头山在州西南二里正与相望】
　　牛头见鹤林梯迳绕幽深【一云秀丽一何深】春色浮【一作流】山外天河宿【正异定作没】殿阴传灯无白日布地有黄金休作狂歌老回看【平声】不住心【次章既上寺而有望也上四望中之景下四望中之意　杜臆牛头山高故望见鹤林下三句乃鹤林寺景其寺必有名僧传佛心印而长者于此布金故公欲从之求第一义也幽深谓路迳曲折春色日所见天河夜所见无白日灯常在有黄金殿至华回看不住欲此心空虚无着】
　　【涅槃后分佛入涅槃已东西二双合为一树南北二双亦合为一皆垂覆如来其树惨然变白经云树色如鹤之白故名鹤林王融法门颂启鹤林双树显究竟以开氓　释迦成道记一灯灭而一灯续注灯有照暗除昏之义故净名有无尽灯王洙曰释家以灯喻法谓能破暗也六祖相传一法故云传灯释书有传灯録赵曰此言长明灯也借传灯言之　江总赋成黄金之胜地邵注给孤长者以黄金侧布易国王太子祗园朱注弥陀经极乐国土有七宝莲池池底以金沙布地　金刚经应无所住而生其心众香偈转不住心退无因果】
　　登牛头山亭子【与前诗亦同时作】
　　路出双林外亭窥万井中江城孤照日山【一作春】谷逺含风兵革身将老关河信不通犹残数行【音杭】泪忍对百花丛【此章乃登山亭而作也上四叙景下四感怀八句皆整对　凭高遥望故城照日而见其孤谷含风而觉其逺　世乱无家止余数行之泪忍对此百花丛中乎伤心甚矣　朱注傅大士传大士舍宅于松下建寺因以树名双林徐陵东阳双林寺传大士碑大士熏禅所憇独在高岩爰挺嘉木是名梼树擢本相对似双槐于夹门合干成隂类双桐于空井　庾信哀江南赋提挈妻子关河累年赵汸注吐蕃犹盛故关河未通　张易之诗鸟吟千户竹蝶舞百花丛】
　　上【上声】兜率【音律】寺【鹤注寺在梓州当是广徳元年作洙曰佛书有兜率天宫故以名寺释迦成道记注梵云兜率陀或云覩史陀此云知足即欲界第四天也】
　　兜率知名寺真如防法堂江山有巴蜀栋宇自齐梁庾信哀虽乆周【蔡作周旧作何】颙好【去声】不忘白牛车逺近且欲上【上声】慈航【此章初上兜率寺而作也上四言景下四言情兜率知名之寺乃真如防法之堂见其为禅宗也江山兼有巴蜀写其形胜栋宇起自齐梁推其古迹　庾信哀时周颙好佛皆属自喻末言安得驾彼牛车以借慈航之一渡乎　圆觉经畧疏圆觉自惟本无伪妄变易即是真如真谓真实显非虚妄如谓如常表无变易梁简文帝诗当须耳应漏然后防真如　江总入龙丘岩精舎诗法堂犹集雁　赵注江山自巴蜀犹羊叔子登岘山云自有宇宙即有此山之义王勃诗江山蜀道賖　向秀思旧赋栋宇存而不毁　朱注王勃郪县兜率寺碑兜率寺者隋开皇中之所建也此云自齐梁疑未详考　北史庾信位望通显常有乡关之思乃作哀江南赋　蔡曰何颙见后汉书党锢传与诗义不类或疑是周颙周颙奉佛有隠操朱注云按蔡注本叶少蕴避暑録南史周颙音词辩丽长于佛理于钟山西立精舎休沐则归之清贫寡欲终日长蔬虽有妻子独处山舎公岳麓道林二寺诗用此亦作何颙盖周何字相近而讹耳胡遯叟曰史称周颙与何皆精信佛法周娶妻何食肉各有其累公盖误忆其姓用之耶文选李善注引梁简文帝草堂传曰周颙昔经在蜀以蜀草堂林壑可怀乃于钟岭雷次宗学馆立寺因名草堂亦号山茨　法华经有大白牛肥重多力形体殊好以驾宝车　车逺近谓逺近俱可到　清凉禅师般若经序般若者苦海之慈航昏衢之巨烛梁昭明太子诗慧海渡慈航】
　　【叶梦得曰诗人以一字为工世固知之唯变化开阖出竒无穷殆不可以形迹捕诘如江山有巴蜀栋宇自齐梁则其逺近数十里上下数百年尽在有自两字间而吞吐山川之气俯仰古今之怀皆见于言外者也】
　　望兜率寺【杜臆此亦指寺前望见者】
　　树宻当山迳江深隔寺门霏霏云气动【一作重】闪闪浪花翻不复【扶又切】知天大空余见【如字须溪音现非】佛尊时应【平声】清盥【一云兴】罢随喜给孤园【次章既上寺而又望也上四咏寺前之景下四有超世之思云气承树宻浪花承江深到此禅林妙境不复知天之大而唯见佛为尊矣因欲盥手而行随处览胜也　九章云霏霏而承宇　江逌赋寒光闪闪而翻汉　朱长孺云言佛之尊于天也阚泽云孔老二教法天制用不敢违天佛之设教诸天奉行不敢违佛故佛号人天师　沈约懴悔文随喜赞悦　给孤园注别见儒者敬天佛氏信心惟敬天故时时戒惧慎独求无忝于所生惟信心故乍见圆觉妙明视一切皆空幻充其説殆流于无忌惮而不自知也此诗云不复知天大空余见佛尊非推尊释道之大正言其所见之小耳】
　　甘园【甘古通作柑　黄鹤编在广徳元年春作盖梓州旧有甘园非瀼西甘园也　朱注益州方物赞柑生果渠嘉等州结实埒于江南味差薄李实曰柑园在梓州城南十里今犹名柑子铺柑废唐书剑南睂简资等州岁贡柑】
　　春日清江岸千甘二顷园青云羞【一作着】叶宻白雪避花繁结子随边使【去声】开笼【旧作筒杜臆欲作筐】近至尊后于桃李熟终得献金门【此咏春日甘园故从叶花説起结子上贡在秋来成熟时末二言外感慨见大器晚成不求早逹也　云羞雪避此句中着眼处然各有所本江淹莲花赋青梧羞烈沉水惭馥此羞字所本王绩春日诗雪避南轩梅风催北庭柳此避字所本也　顾注蜀为遐方故称边使　杜臆桥非筒盛当是筐字扬雄解嘲歴金门上玉堂】
　　陪李【鲁訔作章】梓州王阆州苏遂州李果州四使【去声】君登惠义寺【鹤注当是广徳元年春作　唐书阆州属山南西道旧书属剑南道　遂州后周所置唐因之即今潼川州之遂宁县唐时与梓州为隣　果州南充郡属山南西道武徳四年析隆州置　蔡曰地志惠义寺长平山在梓州郪县北】
　　春日无人境虚空不住天莺花随世界楼阁倚【一作寄】山巅迟暮身何得登临意惘【一作寂】然谁能解金印潇洒共安禅【一云三车将五马若个合安禅　上四咏寺下四感怀　无人境言其幽不住天言其旷莺花春时景物楼阁寺中形势迟暮二句自伤入道已晚谁能二句并劝四公解脱　杜臆公以作客之穷真有学佛之想故后诗屡及之　楞严经虚空寂然　杜修可曰取佛书不住相意谓天运无常以成四时　唐孙逖诗边地莺花少年来未觉新　璎珞经无量世界尽观众生周王褒诗建章楼阁逈　晋书周顗曰取金印如斗大　无名释诗高揖谢时俗潇洒出樊笼法华经偈安禅合掌江缌诗石室乃安禅】
　　数【色角切】陪李【鲁訔作章下同】梓州泛江有女乐在诸舫【方舆胜览作渚舫】戏为艳曲二首赠李【鹤注当是广徳元年春作】
　　上客回空骑【去声】佳人满近船江清歌扇底野旷舞衣前玉袖【杜臆作燕】凌【一作临】风并金壶【杜臆作鳬】隐【赵汸作引】浪偏竞将明媚色偷眼艳阳天【一作年　首章从李公説到女乐形容一时声妓之盛所谓艳曲也　舫上佳人有歌者有舞者有迎风并立者有提壶引水者此分写佳人景态也又见彼此凝眸媚眼交映于春光此合写佳人情致也　黄生注首句上客不应于本章而应于下章结处乃通二首为章法　凌风承野旷引浪承江清竞将二字见女乐满船　谢灵运诗野旷沙岸静　梁简文帝诗风吹玉袖香何逊诗惊雪袖迟玉雪皆言袖色之白耳若以玉饰袖岂能凌风乎　鲍照诗金壶启夕沦　隐浪偏旧注谓浪映金壶之半偏于上下文不合黄生从赵本作引浪为是　隋炀帝江南曲宿雾洗开明媚眼　鲍照诗当避艳阳年　邵注佳人偷眼春光以争妍媚也】
　　【王嗣奭曰玉袖金壶疑其有误盖诗咏佳人不应参入金壶上有舞衣不应复用玉袖今定玉袖为玉燕金壶为金鳬燕凌风者学其舞也鳬隐浪者避其歌也亦戏词也梁简文帝诗玉燕贴青骊拾遗记载师旷时有白燕来巢明皇有金鳬灯何逊诗银海终无浪金鳬防不飞皆可证　复斋漫録古今诗人咏妇人者多以歌舞为称梁元帝妓应令诗歌清随涧响舞影向池生刘孝绰看妓诗燕姬奏妙舞郑女爱清歌北齐萧放冬夜对妓诗歌还团扇后舞出妓行前执恭观妓诗合舞俱回雪分歌共落尘陈阴铿侯司空宅咏妓诗莺啼歌扇后花落舞衫前陈刘删亦云山边歌落日池上舞前溪庾信赵王看妓诗緑珠歌扇薄飞燕舞衫长江总看妓诗并歌时转黛息舞暂分香隋卢思道夜闻隣妓诗怨歌声易断妙舞态难双陈元操春园听妓诗红树摇歌扇緑珠飘舞衣释法宣观妓诗舞袖风前举歌声扇后娇王勣咏妓诗早时歌扇薄今日舞衫长刘希夷春日闺人诗池月怜歌扇山云爱舞衣以歌对舞者七以歌扇对舞衣者亦七虽相縁以起然详味之自有工拙也杜取以为艳曲云江清歌扇底野旷舞衣前又陈子良诗明月临歌扇行云接舞衣李义山诗镂月成歌扇裁云作舞衣储光羲诗竹吹留歌扇莲香入舞衣洪容斋曰唐人好以歌扇对舞衣】
　　白日移歌袖【一作里】青霄近笛牀翠睂萦度【汉书注一音铎一音渡】曲云髩俨成【一作分】行【音杭】立马千山暮回舟一水香使【去声】君自有妇莫学野鸳鸯【次章从女乐説到李公白日承艳阳来前后自相聨络　移白日酣歌终日也近青霄声彻云霄也萦回度曲前歌将尽也俨立成行后歌将继也立马即空骑之候迎者回舟即女乐之满舫者末聨虽渉戏词而却合规讽　黄生曰李梓州躭于女乐公故撰为艳曲虽曰戏之而实所以规之曲终雅奏其词丽以则本诗人作赋之义此岂玉台香奁诸体滛而近防者所可同日语哉　曹植七启为欢未防白日西倾　蜀都赋干青霄而秀出齐南郊乐歌紫芬霭青霄顾宸注此言响遏行云觉青霄若与笛牀相近　释名牀装也凡所以装载者皆谓之牀如糟牀食牀鼓牀笔牀皆此义树萱録云南朝呼笔管为牀笛牀当即其类　宋玉好色赋睂如翠羽　汉元帝纪帝自度曲瓒云歌终更授其次谓之度曲古诗度曲翠睂低西京赋度曲未终云起雪飞张衡舞赋度终复合次授二八　沈约诗丽色倘未歇聊承云髩垂薛道衡诗佳丽成行　罗敷行使君自有妇罗敷自有夫　古乐府歌湖中百种鸟半雌半是雄鸳鸯逐野】
　　【鹤恐畏不成双卢注鸳鸯本有定耦若野鸳则乱羣矣】
　　送何侍御归朝【音潮　原注李梓州泛舟筵上作李鲁訔作章　鹤注此当是广徳元年春作】
　　舟楫诸侯饯车舆使【去声】者归山花相映发水鸟自孤飞春日垂霜鬓天隅把绣衣故人从此去【一作逺】寥落寸心违【上四送别之景下四怅别之情　舟楫水饯车舆陆行诸侯指李使者指何山花映发起下绣衣故人见侍御归朝之乐水鸟孤飞起下霜鬓寸心见异方作客之穷兴中有比杜诗善用此法　易舟楫之利　汉书王嘉传今之郡守重于古诸侯　淮南子车舆极于雕琢　庾信诗山花熖火然　世説王子敬曰从山隂道上行山川自相映发使人应接不暇　诗义疏鹭水鸟也　洙曰汉御史绣衣持斧　沈佺期诗故人从此去】江亭送睂州辛别驾升之【得芜字　鹤注公有江亭王阆州筵饯萧遂州诗则江亭在阆州此当是广徳二年春在阆州作】
　　柳影含云幕【一云重】江波近酒壶异方惊防面终宴惜征途沙晚低风蝶天晴喜浴鳬别离伤老大意绪日荒芜【首聨饯别之事次聨惜别之情三聨临别之景末聨忆别之怀　柳影江波之处设幕置酒故属叙事下面风蝶浴鳬全写时景意非重复　杜臆宴终即别故云终宴惜征途语浅而有味五六低喜二字虚字实用　云幕幕高如云也　后汉书范丹曰逺适千里防面无期曹植诗终宴不知疲　古今注蛱蝶一名野蛾一名风蝶　淮南子鳬浴暖躩　古诗老大徒伤悲江緫诗游人意绪多　邵注荒芜撩乱也】
　　行次盐亭县聊题四韵奉简严遂州蓬州两使【去声】君咨议诸昆季【鹤注当是广徳元年自梓州至盐亭时作公是年春夏客梓州盐亭县在梓州东九十里遂州与梓州为隣蓬州则隣于阆州而阆与梓又为隣也　杜臆遂州蓬州同姓而各以官地为号　顾注旧唐书严震字遐闻梓州盐亭人至徳乾元间屡出家财以助军需授州长史王府谘议参军严武移西川署为押衙徳宗朝累官至同平章事检校尚书左仆射砺震之宗人也累官至山南西道节度使寰宇记严震及弟砺墓在负戴山下去县西一里据此则谘议诸昆季盖严震及砺也其严遂州蓬州二使君名不可考矣】
　　马首见盐亭高山拥县青云溪花淡淡【一作漠漠】春郭水泠泠全蜀多名士严家聚徳星长歌意无极好为【去声】老夫听【平声　上四盐亭之景下四简严昆弟　首二乃逺望次二乃近见五六言地灵而人杰　顾注题止四韵而曰长歌反覆长吟意思无穷也　蜀都赋近则江汉炳灵世载其英蔚若相如皭若君平王褒暐曅而秀发扬雄含章而挺生全蜀多名士本此　异苑陈仲弓与诸子侄造荀季和父子于时徳星聚太史奏五百里内有贤人聚】
　　倚杖【原注盐亭县作　诗成后拈倚杖二字为题非咏倚杖也鲍照诗倚杖牧鸡豚】
　　看花虽郭内【一作外非】倚杖即溪边山县早休市江桥春聚【一作近】船狎【一作野】鸥轻白浪【一云月】归雁喜青【一作清】天物色兼生意凄凉忆去年【杜臆阅前诗知县中有山有溪故有郭内溪边之句早休市见俗朴春聚船见民稠狎鸥归雁俱物色而兼生意者盐亭属梓州盖去年避乱于此也　市承郭船承溪鸥雁承春物色生意又承鸥雁逐层接下甚明近注将生意物色分顶中二聨者未确　首句用一虽字自当作郭内任昉诗聊访狎鸥渚　何敬祖诗归雁和鸣何逊诗华池物色曛　王褒诗摧残生意余】
　　惠义寺送王少【去声】尹赴成都【得峯字　鹤注当是广徳元年春梓州作】
　　苒苒谷中寺娟娟林表峯阑干上【上声】处逺结构坐来重【平声】骑马行春径衣冠起暮【一作晚】钟云门青【一作春】寂寂【一作寂寞】此别惜相从【上四登寺写景叙事下四送王即景言情　杜臆苒苒状寺之幽蔚娟娟状山之高秀　外设阑干中有石级所谓结构也前飞仙阁诗栈云阑干峻梯石结构牢可证上处见其遥逺坐来见其重叠山路之高峻可知饯别之后少尹骑马而行僧人衣冠而起暮钟矣山门閴寂惜不与之偕行也杜臆志书寺在北山名长平山杨炯恵义寺铭长平山兮建重阁山穹窿兮下磅礴可知寺高路逺　申涵光曰寺僧见贵客至故衣冠鸣钟刘云解不得何也】
　　惠义寺园【一本无园字】送辛员外【鹤注此亦广徳元年作　朱注以下二首俱见卞园呉若黄鹤本　樱桃结子在春而熟于四月今云垂实盖在春末矣】
　　朱樱此日垂朱实郭外谁家负郭田万里相逢贪握手高才仰望足离筵【此章从寺前时景写出饯别伤情足尽也言仰望无穷之意尽于离筵顷刻之间　永徽图经樱桃洛中者胜深红色曰朱樱明黄色曰蜡樱】
　　又送【鹤注鲁訔年谱云公送辛员外暂至绵诗云直到绵州始分首则鲁説为是】
　　双峰寂寂对春台万竹青青照【一作送】客杯细草留连侵坐软残花怅望近【去声】人开同舟昨日何由得并马今朝未拟回直到绵州始【去声】分首【一作手】江边树里共谁来【此章从离筵之景重叙送别之情在四句分截　双峰逺景万竹近景细草残花触景生愁矣绵州同徃江上独来説得情绪难堪　赵大纲曰留连就草言怅望就花言欧公诗野花向客开如笑芳草留人意自闲亦同此意然唯人留连故见草亦留连唯人怅望故见花亦怅望耳　寂寂对青青是借对王维诗落花寂寂啼山鸟杨柳青青渡水人　王勃诗他席他乡送客杯】
　　【朱瀚曰此诗一二死句三四无脉五六枯拙七八不韵故知其为作也　今按台上酌酒而花草伤情四句亦自聨络唯下四语生意索然疑非少陵手笔耳】
　　巴西驿亭观江涨呈窦十五使【去声】君二首【宝应元年夏公送严武至绵州广徳元年春公在梓州有惠义寺送辛员外诗中云细草残花盖春候也末云直到绵州盖重至绵州矣此诗末章言春暮正其时也今依黄鹤编在广徳元年春绵州作黄谓年谱脱漏是也　朱注唐书地志绵州巴西郡治巴西县又刘璋分三巴巴郡阆中县巴西郡治马唐先天二年改隆州巴西郡为阆州治阆中郡盖绵阆皆称巴西也又杜安简地志云巴郡则巴渝集壁巴东则夔忠巴西则绵阆此诗巴西驿亭当如旧注附绵州诗内杨徳周曰绵州地志巴字水在绵州治西四里涪水自北经城西折而为二安水自东迤逦绕城东南滙于芙溪毎江涨登山望之防画天然甚肖也芙蓉溪即杜东津观打鱼处】
　　宿雨南江涨波涛乱逺峰孤亭凌喷薄万井逼舂容霄汉愁高鸟泥沙困老龙天边同客舎擕我豁心胸【此章喜江涨之景记与窦同观在六句分截　波涛高涌而水映逺峰有似摇乱孤亭指驿亭万井谓巴郡喷薄侵蚀之势舂容冲激之声水涨而濶故鸟愁水涨而荡故龙困天边指绵州同舎指窦使君　按首章曰天边同客舎末章曰同是一浮萍窦使君盖寄迹于绵州者黄鹤疑为绵州刺史继杜使君之任者误矣杜臆因关心小剡县句谓窦必官于剡亦凿矣　崔湜诗宿雨清龙界黄希曰南江盖岷江也岷江出茂州而茂与绵为隣谢灵运诗逺峯隐半规　海赋峌孤亭　呉都赋喷薄沸腾　汉刑法志一同百里提封万井　学记待其从容注从读如舂谓撃也撃钟者毎一舂为一容然后尽其声此借言水势冲撃之状　史记韩信传高鸟尽良弓藏　江赋或混沦乎泥沙　江淹诗无以涤心胸】
　　【公咏江涨诗前后三见初云细动迎风燕轻揺濯浪鸥此状江流平满之景继云大声吹地转高浪蹴天浮此状江水汹涌之势两者工力悉敌其云鱼鼈为人得蛟龙不自谋语稍近直不如霄汉愁高鸟泥沙困老龙尤为警拔】
　　转惊波作恶【一作怒】即恐岸随流赖有杯中物还同海上鸥关心小剡县傍【去声】眼见扬州为【去声】接情人饮朝来减片【一作半】愁【次章畏江涨之势记与窦同饮在四句分截波恶岸流江涨未平此眼前实景杯酒海鸥忘其沦溺矣剡县扬州比拟江涨此意中客景对饮销愁感在使君也　史记始皇纪水波恶　陶潜诗且进杯中物　杜臆同海鸥乃谑词　列子海上人好鸥鸟其父欲取之明日之海上鸥鸟舞而不下　鲍照诗万曲不关心　九域志越州东南二百八十里有剡县一统志今绍兴府嵊县　扬州大江所经禹贡淮海惟扬州　张逺注公少游呉越乆不能忘一见水势之大遂疑旦夕可逹故曰关心曰傍眼　鲍照诗留酌待情人情人指窦】
　　又呈窦使【去声】君【杜臆谓此诗与前二章乃同时作观首句向晚二字可见】
　　向晚波微【一作犹】緑连空岸却【一作脚】青日兼春有暮愁与醉无醒漂泊犹杯酒踟蹰此驿亭相看【平声】万里外同是一浮萍【此诗在驿亭志别又与窦同慨　首聨叙景次聨叙情下四逐聨相承　波緑岸青水平雨止矣日晚春尽故皆云暮愁来醉倦故不能醒杯酒驿亭此春日愁醉之由万里浮萍此飘泊踌蹰之感　波微緑对岸却青不必作脚青解　赵汸注诗用兼与以一字而贯两事　杜臆对江涨言故云同一浮萍　江淹别赋春水緑波　杜臆緑波旷濶似连青天为岸脚写景亦竒　李白诗驿亭三杨树】
  </div>
  <div class="pagination">
   <a href="杜诗详注_page17.html">
    上一页
   </a>
   <span>
    ...
   </span>
   <a href="杜诗详注_page13.html">
    13
   </a>
   <a href="杜诗详注_page14.html">
    14
   </a>
   <a href="杜诗详注_page15.html">
    15
   </a>
   <a href="杜诗详注_page16.html">
    16
   </a>
   <a href="杜诗详注_page17.html">
    17
   </a>
   <span class="current-page">
    18
   </span>
   <a href="杜诗详注_page19.html">
    19
   </a>
   <a href="杜诗详注_page20.html">
    20
   </a>
   <a href="杜诗详注_page21.html">
    21
   </a>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <span>
    ...
   </span>
   <a href="杜诗详注_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
