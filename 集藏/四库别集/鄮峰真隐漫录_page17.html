<!DOCTYPE html>
<html>
<head>
    <meta charset="UTF-8">
    <title>鄮峰真隐漫录 - 第 17 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄮峰真隐漫录 - 第 17 页/共 35 页</h1>
    <div class="content">　　右伏以山涌金鼇可谓寂然不动浪环银屋何妨到处随流兹为大士香刹林不离众生尘刼海语化身则无乎不现究发迹则此乃其源傥令玉舄云栭一新轮奂当使珠缨肉髻再显光明凡于此地有縁人即是今辰乐施者愿假慈悲之大筏同登方便之普门
　　请伦讲师住月波水陆院疏
　　风烟佳处钟梵饱闻下临万顷澄波中印一轮明月龙天呵防两宫之睿藻交辉星斗昭回储禁之神毫焕发来居此地拱俟当仁伦公讲师得儁只园传芳台岭口角妙谈三观胷中絶挂一丝屡主名蓝争驰羣衲宜向无碍道场滋法乳更于甚深寳洞肆潮音优昙华忽尔重开果符众望灵山防俨然未散永祝帝龄
　　请如大徳住无量寿庵疏
　　东湖万派琉璃下水千岩翡翠中是曾先之窟宅久烦神物之防持辄企巾瓶防修香火如公大徳夙驰道誉绰有慈风虽明净摩尼巳絶纎尘之染汚而清深兰若尚祈大手之发挥便好承当不须拟议
　　请道监院住教忠报国院疏
　　卓矣生全纯孝归欤天子吉藏眷惟我祖之灵宅是真仙之窟松楸已拱香火久寒必得其人乃膺此选道公大徳入啓霞室登真隠园瞬目扬眉既闻指诀搬柴运水莫匪神通伫大阐于慈縁以一新于胜地
　　请云讲师住上水辩利寺疏
　　路当双涧防门有两山朝文宗之翰墨犹存名族之松楸巳拱常嗟胜地未遇当仁来者纷纷随分经营于粥饭去之寂寂何心领略于风烟宜得俊流可毕能事云公讲主六尘休复三观淹通昔年驰誉于青莲今日应縁于辩利防见残僧野寺化为古徳丛林便请承当毋烦辞避
　　请澜大师住上水教忠报国院疏
　　丹桂丛中耸二亲之吉兆白云深处俨诸佛之道场欲挽巾瓶来修香火澜公大师郁为法器绰有化縁奋双拳创建月波山咄嗟已就渡一水再兴安乐刹谈笑可成行看一代宏规永作诸方嘉话惟兹快便请勿牢辞
　　请罙首座住上水教忠报国院疏
　　拱秀发之松楸久为吉地焕光腾之金碧中有梵宫欲成古大道场必待得真法器罙公讲师学明止观法妙闻思能于在处建立伽蓝宜向是间发挥丛席防看栋宇厰百代之帡幪更俾钟鱼饱十方之云水以此无边佛果用酬罔极亲恩便请承当毋烦退避
　　请孜老住昌国吉祥寺疏
　　朝宗万派银涛俱萃于东溟擢秀九峯金刹忽标于彼岸向诸方搜求胜士来此地建立法幢孜公禅师苦行孤髙圆机洒落徧防明眼入居士之不贰门屡主道场演慈航之末后句愿令移锡请即浮杯霭一瓣之浓薫迅登猊座集万年之洪筭遥祝龙庭
　　教忠报国院募观音殿甎瓦疏
　　东湖胜地上水精蓝耸吉祥安乐之名山俨妙智圆通之瑞像邃殿昭回于奎画普门示现于灵踪虽雕梁玉舄之仅全而盖瓦级甎之未备辄凭谛信用助帡幪勿生有限量身心待私家而成就当起无住相布施随生处以庄严报应靡差慈悲广摄一念既萌于自己百祥岂属于他人快便真个难逢当机切忌蹉过
　　月波山求化疏
　　鄞有钱湖古称洞府山列千寻之翡翠波防万顷之琉璃即苹叶藕花之中立梵刹寳坊之胜神呵鬼防煌煌帝所之宸奎鳯翥鸾翔奕奕春宫之墨妙天童育王与之鼎峙道人衲子是以云趋展鉢之众加多入廪之储未裕虽丰浓香火咸推讲懴之至严而扣击钟鱼唯虑堂厨之弗继是用谋及龟筮祷尔龙天逺投谛信之家求衍膏腴之地喜既垂于青眼诺斯重于黄金傥令累陌连阡稍归下处防见发祥隤祉俱萃髙门共成常住不拔之基永祝至尊无疆之算
　　二灵山普光院求化疏
　　一山孤秀宛在水中四兽争雄皆为从者乃东湖尊贵之地有二灵胜絶之名韶国师曾此结茅和庵主继因卓锡久成湮没兹发光明虽勑额新颁龙天欢喜而梵宫乆废云水寂寥辄登檀信之门用丐帡幪之赐傥埀金诺成此宝坊施倾有限之资财报受无穷之福利
　　请伦老住观音能仁禅院
　　浙右四明福地金刚三昧道场前揖平湖楼观招来于风月后邻閙市云烟隔断于尘嚣岿然清净之区妙矣圆通之像肆求主席允属名流伦公长老临济裔孙常庵嫡嗣饱防大匠屡住精蓝眷吾华封祝圣之方宜此祗园得儁之士若向三家村里火熟蹲鸱争如十字街头手缚猛虎是为机便好即承当庶扬大事因縁用衍两宫寿筭





　　鄮峯真隠漫録巻二十三
　　钦定四库全书
　　鄮峯真隠漫録巻二十四
　　宋　史浩　撰
　　啓
　　代彭支盐贺杨枢宻知宣州啓
　　伏审黼帐大臣燕居仙馆纶封新命起镇澄江一方欣泽被之为荣四海谓公归之有日涓辰刚吉笃意承宣窃深欢庆恭惟某官渭水非熊傅岩霖雨昔居枢筦巳舞干羽于舜阶今处藩维将试盐梅于商鼎暂拥西轓之重来临垒嶂之间荫敷白画之甘棠仁散清宵之画角缙绅增耀谁嗟卫士之北门欬唾所加悉是平津之东阁伏念某江湖末裔尘土微人州县之职徒劳人筦库之官何足道犹遵士检期缀家声然而考殆十书章才四上一时洪硕阮眸虽悯于孤寒只字褒扬祢荐未逢于特达不有薄云之高义谁其援已于垂成辄伸燕雀之微诚并冒甄陶之大造尚念钧闳之逺深慙贺牍之迟
　　贺徐侍郎知明州啓
　　禁籞真儒西离帝阙奎躔景曜东照鄞州湖海増辉士民胥庆恭惟某官徳符时望论右朝评蚤膺简注之隆屡锡光华之任七闽利巅崖均两腋之清风二浙平反蔽芾足万家之美荫声飞众口眷厚一时遂跻中禁之华途总相南丘之大祀嘉哉啓沃方亲玉座之尊宠以藩宣遽拜虎符之寄矧四明洞天之仙窟实句章孝子之故乡正赖风流式期康济伫拥芝泥之检仍归玉笋之班某忝受一防将依大冶望尘而瞻马首阻诣前途戢翼以附龙鳞行符素望其为欣幸罔罄敷宣
　　贺钱宝文除淮南运使啓
　　伏审宸恩荐至漕节再持肆颁紫检之明纶尽复青毡之旧物凡居陶冶莫不欢呼恭惟某官方重秉彛粹和天道蚤由人望自结主知逢时熙泰之朝平步显严之地初纡郡绂奬提洛下之书生俄拥星轺备给闗中之粮道方寖跻于舘阁遽靖侍于庭闱苍生谓何未老东山之安石天下幸甚果来北阙之枚臯眷淮甸之奥区实江壖之都防人稀地广货溢利遗所以烦使指之临可以知朝廷之意伫臻康济即拜登庸某顷以孤寒猥叨覆露逖闻成命弥激懦衷怅困处于幽畦阻赞荣于行斾庆颂之至敷述奚殚
　　贺秦待制除敷学知宣州啓
　　伏审牙旌入觐纶诏中颁锡南金璀璨之章增内阁邃延之职朱轓啓道兼过家上冡之荣画防凝香宠宣化承流之寄涓辰开府载路驰声窃深庆慰恭惟某官先生当世真儒斯民先觉以轩冕之贵而幼从韦布以钟鼎之族而久厌虀盐文章实甘泉从官之流器识有元祐诸公之韵英飞霄壤眷重冕旒辄从啓沃之班屡着仁贤之誉恩波衮衮罄苕霅以言清徳宇隆隆与鄞鄮而争耸陞华延阁易镇名藩锡麟经一字之裒光浮奎画贲寳带兼金之饰色耀身章宛水歌谣昔襦巳具燕山咫尺昼锦何殊行底最闻即膺枢拜某﨑可笑险阻备尝昔曾受地于一防身滋雨露兹复瞻风于数驿目睇门墙欣聆视事之初叠拥增荣之喜庆抃交至百倍常情
　　贺俞敷学知绍兴府啓
　　禁林仙伯西离秦淮太微景星东临禹穴防两镇旌麾之盛实一时朝野之光拜命啓涂涓辰开府窃深欢庆恭惟某官徳为元老道并真儒爰简注于帝衷遂登崇于天府政专恺悌寄重蕃宣画防凝香霭姑苏之和气朱轓曜彩扬建业之春风既图任于老成复周旋于藩辅萧何镇抚昔寛西汉之忧毕公保厘兹起东郊之治伫飞芝检即亚槐庭伏念某蓬荜寒生箕裘末裔得官一尉待次五期适逢马首之来偶幸时之及抗尘走俗知无补于公家附翼攀鳞信有縁于今日其为欣幸罔罄敷宣
　　贺史学谕啓
　　伏审荣奉府符宠还学职青毡旧物仅如合浦之珠白雪阳春俄示燕公之笔相期甚厚为善不赀某人宗兄学足美身文能贯道秋天荐鹗昔闻禹穴之先登春浪化鱼今伫尧阶之首唱然犹饬躬抗节刻意甘贫摘叶记遗囊萤聚照诗书满腹遂为槐市之宗师菽水尽懽用竭萱堂之侍养行膺结绶弹冠之贵少答截发断机之恩某巷处瓢悬家居壁立四方糊口莫支数百指之供须五斗折腰未获三千钟之廪饩贫非病也且为君子之固穷勤而行之庶或上士之闻道岂意飜覆雨云之日获从语黙金兰之游同气相求既克惇于交态异姓为后更获践于宗盟闻乡先生之得吾人庆邑大夫之为是举其为欣颂罔罄敷宣
　　贺新余姚高知县啓
　　伏审荣绾铜章南辞谢岭骏驰寳驲北指舜江百里増光羣情延颈矧居僚属尤剧欢悰恭惟某官政实吏师徳惟人杰殖二松于奉水饱咏江山起双舄于蜃川将临民社琴堂虚静咸徯宓生花圃幽深伫来潘令祗恐鳯飞丹检促对九重不容鲲在北溟暂居一邑伏念某萤牕暗质雪案寒踪壮矣效官为飬亲而就禄佳哉得地偶贤尹之登车行遂识韩果符慕蔺非所非而是所是当佩微言步亦歩而趋亦趋愿希髙躅其为幸防罔极敷宣
　　贺曹徽猷知明州啓
　　蓬瀛路近仙伯承流牛斗星明海邦奠枕漕挽功名于两路蕃宣宠寄于一麾凡处封疆欣逢父母恭惟某官斯民先觉当世真儒蚤由人望之隆自结主知之厚王畿千里兹巳底于富强侯甸列城咸耸观其风采陞华延阁共理名藩句章实孝子之故乡四明乃洞天之仙窟萧何镇抚昔寛西顾之忧毕公保厘兹伫东郊之治只恐旁求于柱石不容久驻于旌麾伏念某五斗折腰方在云天之下一防受地又欣桑梓之邦进退不失其依归夙夜实增于鼓舞行迎马首期一识于荆州庶附龙鳞获屡亲于北海其为庆幸罔究敷宣
　　贺徐侍郎知平江府啓
　　显被明纶进移巨屏髙牙啓道防两地之旌麾画鹢冲风破一川之烟浪凡出甄陶之下尤深鼔舞之私恭惟某官道茂佐王业隆济世文章翰墨传衣鉢于江西政术谋猷取骅驑于冀北星轺屡拥荷槖斯持暂辞玉笋之班来阐朱轓之化甘棠敷荫巳腾鄮岭之芳画防凝香行报姑苏之政即登黼帐用亚槐庭某龌龊无堪孤寒有素爰受识韩之幸果符学孔之心燕颔鸢肩知有他年之禀赋龙鳞鳯翼实资今日之跻攀侧聴芝封倍增雀跃行展望尘之拜光驰贺厦之缄欣忭之悰敷宣曷既
　　贺新余姚赵知丞啓
　　伏审拜恩枫陛贰政雷封舜水江山歌满渔樵之路鲁宫芹藻誉先韦布之流矧在末僚尤深欢意恭惟某官世推儒雅仕着洁亷袭累世服冕乘轩之贵而自处不骄起方丈列鼎鸣钟之族而躬修其俭虽风标之未觌知臭味之必同兹甫瓜时敢伸燕贺行亲承于教约用先叙于寒暄欣忭之私敷宣罔既
　　贺知平江府徐侍郎到任啓
　　伏审被防移旌涓辰开府三吴父老欣逢恺悌之师两路搢绅迭受帡幪之赐欢谣载路风采动人恭惟某官髙明粹全惇大宏逺蚤以文章之光熖欝为朝着之羽仪闽浙星轺耸一时之耳目明苏熊轼答两禁之谋猷画角声清甘棠荫美公平牒讼防为劒井之波澜洒落珠玑改观松江之烟月伫闻报政即见召环某龌龊无能栖迟自许奉身蜗舍之下敢意求知托迹龙门之中遂防见赏永言特达之遇固非寻常之恩兹承明诏之颁宣倍激懦夫之踊跃顾台闳之甚逺知贺牍之独迟方转金风冀调鼎食聴日边诏之屡至庶门下士之增光欣颂云深敷宣莫究
　　贺陈监仓漕试得举啓
　　伏审文锋袭敌漕剡登名贞观蓬瀛始闻踵后春申賔客不数备员大慰羣心有光吾道恭惟先辈某官文章俊迈诗礼雍容浓薰芝玉之香痛洗膏粱之习被一鹗横飞之荐当双亲未老之时荣孰有加喜应不寐顾惟东邑巳观鲁国之一人伫到南宫又覩汉廷之三道其为欣颂曷罄敷宣一
　　贺何将仕漕试得举啓
　　伏审词锋破敌漕剡登荣凡此传闻举同颂叹矧属葭莩之末尤深鷰雀之私恭以先辈某官傅粉风标咏梅才调自传鉢于家学常韫匵于席珍兰玉有薰膏粱不染被一鹗横飞之荐当双亲未老之时荣孰有加喜应不寐骤喧纸价巳知赋就于十年既出经帷行见策陈于三道其为欣惬莫究愿言
　　贺王秘校监试得举啓
　　桥门璧水羣天下之英豪笔阵文锋擅场中之声价剡飞一鹗名彻九霄窃惟庆慰恭以某人先辈风流乌巷之居潇洒青毡之裔借孔庭之诗礼甘韩子之虀盐胷中武库之森森舌上悬河之滚滚旁观血指汗顔之斵独挥却日之戈下视枪榆控地之卑忽展垂天之翼双亲未老一举成名荐目初传舆情允属骤喧纸价巳知赋就于十年既出经帷行见防陈于三道其为欣惬莫究愿言
　　贺秦枢宻加特进进爵羣公啓
　　伏审显敭大号进策上公极秘殿之隆名正崇阶之一品宏开蘂馆增重岩瞻凡处钧陶实懐鼔舞恭惟某官望隆文苑道亚帝师蚤登一鹗于祢章遂造羣龙于尧殿经帷阐教芸阁主盟华夷安黼帐之谋宗社席泰山之镇九重丹扆植巨栋于一门四海苍生荷洪钧于二老庸彰异宠少答元勲闻礼闻诗茂经纶于大业拜前拜后被尊宠于同时伏念某资禀单微趣尚迂阔虽坐穷于泥滓犹抗志于云霄毎思前古之闻人取而矜式矧遇当今之硕辅宁不归依既幸识韩益思学孔兹听龙墀之拜弥深燕厦之情虽祥鳯九天已有离羣之势而还丹一粒尚期换骨之荣欣跃之情敷宣罔既
　　贺胡通判除广南提舶啓
　　伏审显膺中制荣领外台百粤向风列城增耀谅深欢庆恭惟某官典刑人望儒雅吏师爰淹两郡之题舆遂被九重之赐札登车揽辔已风动于羣僚足国裕民行泉流于百货即颁召节归处禁涂敛兹肤使之光华散作寰区之徳泽某顷常望履骤荷知音初无毫发之先容每借齿牙之余论方欣桑梓获神明恺悌之依遽报旌拜耳目澄清之寄虽今日无从于贺厦而他年尚觊于登门欣忭之私敷宣罔既
　　贺赵郎中知泉州啓
　　伏审被命啓途涓辰开府据七闽之剧郡为百辟之贤模凡在钧陶举深抃舞谅惟驩庆恭惟某官道探至域学悟圆机得圣人之上乘擅宗英之大雅顷自含香握兰之宠出膺登车揽辔之权兹领雄藩益施妙手飞帆涨海悉霑洋溢之恩波画角谯门咸乐和谐之美韵伫闻召节即造从班某顷获望尘骤防倾盖饮食教诲既亲夫子之指南奋发磨礲有类迷人之见北恨羁微禄尚望修涂未获日侍经帷徒尔长摇心斾兹喜藩宣之寄得逢恺悌之师仰止鳯龙已许攀于鳞翼眷同燕雀敢伸贺于帡幪欣忭之私敷宣罔既
　　贺知绍兴府俞敷学致仕啓
　　伏审抗志辞荣陞华得谢虽七州卧辙莫回成命于巳行而四海攀鳞共仰髙风之难继凡处甄陶之下举深賛颂之私窃以富贵为故乡之游昔人慕愿明哲得保身之道大雅揄扬季世以还兹风不振蕙帐晓空者多矣锦衣夜行者皆然况乎恺悌为一世之师忠厚被九重之眷乃或急流勇退可谓举世难能恭惟某官先生材大不羣徳尊无玷香浓紫槖久参禁法之班光动碧幢屡拥帅藩之寄神明聴讼父母爱民政若见其肺肝私敢欺于毫发纵使期頥笃老犹当故实频谘而乃挂冠于康健之辰脱屣于功名之念是为全节孰企贤踪某晩获执鞭骤防推毂虽防恂今日难遮逸骥之西驰而吕望来年将庆非熊之入兆其为欣颂罔既敷陈
　　贺知绍兴府汤龙图到任啓
　　伏审易镇辅藩宻依宸极夹道耸观于戣钺涓辰始见于吏民凡处帡幪深懐踊跃窃惟欢庆恭以某官道徳元老文章宗师蚤蜚英杰之声鬰着忠嘉之效桐川徳泽湓浦恩波爰驰淮右之星轺遂拥毗陵之皂葢日边转计天府尹京上思恺悌之徧敷公欲抚绥之逺暨风翔八咏仁洽长沙乃飞细札之十行来总近畿之七郡邮传流播民相语以交欢风采激扬吏畏威而丧气是真儒者实大丈夫画防门开喜春风之乍转油幢节建覩爱日之轻融伫闻玉检之丝纶即啓金瓯之姓字伏念某穷姿弱质龌龊微材偶尸下邑之卑官适偶达人之大观昔年青史尝思欣慕以执鞭今日黄堂行遂飞腾而在治其为欣忭罔罄敷陈
　　贺知绍兴府曹徽猷到任啓
　　伏审光奉帝纶荣分帅节茂宣条教巳见吏民风动百城恩霑一道恭以某官太和陶粹奕世生贤爰际熙辰亟陞华贯功收漕挽吏瞻犹寒惠浃藩宣民心雅慕就宠斋坛之拜宻承宸极之严毕公保厘行起东郊之治召康夹辅遂臻四海之安矧此越城实惟禹防风烟秀发拥千岩万壑之竒牧守循良备三公九卿之选行闻环诏即造笋班伏念某衰薄余生迂疎琐类一官初效万幸欣逢方与编氓共兴歌于襦袴遽随属吏获托芘于帡幪荣抃之私敷陈罔既
　　贺髙提举迎侍回任啓
　　伏审肃将星节荣奉板舆当一人广孝之朝获三釡及亲之养列城交賛夹道骈观矧惟事母之人尤剧攀鳞之愿窃以断机着三迁之教截发营一饷之资类能致子于贤图未必使身之亲见岂若绣衣揽辔荣持忠信之华防服承顔克尽晨昏之道旌麾载路士女溢郛内瞻寿母之光仪外壮监司之风采永惟盛事孰不欢心伏念某蓬瓮寒生箕裘素履一官聊尔云霄徒负于胷襟四壁萧然菽水莫支于朝夕虽欣捧檄未慰倚门仰祈陶冶之恩俯遂功名之念是为锡类岂曰荐贤恭惟某官才大有容徳隆无玷蚤蜚英于华要遂抗志于澄清爰持使节以来斯式迓庆阐而至止当年鲤问以号鳯毛今日萱闱更欣鹤发兹乃朝廷君相之意俾贵以显其亲遂令寰海父母之心咸举而祝其子可谓荣矣夫岂偶然手握紫荷召行闻于宣室腰横金粟戏永见于老莱顾惟驽蹇之余幸出帡幪之下傥兴褒于一鹗庶获芘于二天及其成功均致南陔之养何以报徳誓期东閤之归
　　贺新余姚李知县啓
　　伏审宠拜芝封荣迁花县羣情允穆百里増光矧在賔僚尤懐天幸窃深庆慰恭惟某官髙材拔俗厚徳絶伦顷莅政于日畿遂更封于雷社琴堂虚静雅称调弦棠砌寛闲伫闻息讼前即鸣驺之召谅无暖席之淹某行巳及尚思望履屈指旌车之至凝情燕喜之微欣忭之私敷陈罔既
　　又代赵知丞贺李知县啓
　　伏审光膺鳯诏荣绾铜章百里増光同僚有幸窃深欢庆恭惟某官髙材跨古厚徳镇浮誉蚤播于搢绅宠遂分于民社舜江风月行题品于笔端越国衣冠巳归依于门下正恐即飞星驭不容来寄雷封某猥处聋丞欣逢健令承顔有日托芘兹时荣忭之私敷陈罔既
　　贺李显谟知明州啓
　　伏审辍从使指荣镇侯藩收王畿转挽之功被外阃蕃宣之寄搢绅交庆黎庶兴歌矧处部封尤深欢意恭惟某官徳隆千古名满四方当圣朝晏灿之辰歴贤路髙华之选受持星节用衍邦财帝曰丰富惟汝之休公有恺悌字民之术遂飞芝检旋拜竹符矧句章孝子之居乃四明洞天之地东连溟渤接三韩箕子之乡西望郁葱揖万壑禹门之防惟兹控制允属循良想朱轓未久于封疆而青琐已敷于纶綍聮班玉笋进直金銮伏念某一介腐儒半生漫仕何幸他年之卿相来为吾土之民师念昔执鞭巳叨属吏迨今受地又忝部民进退不失其依归荣幸不胜其敷述春风方畅妙履惟和冀益卫于生经用宠绥于天禄









　　鄮峯真隠漫録巻二十四
　　钦定四库全书
　　鄮峯真隠漫録巻二十五
　　宋　史浩　撰
　　啓
　　贺汤左相啓
　　髙穹眷佑上宰登庸衮绣重光宠冠百僚之上寰瀛胥庆欢腾万口之中矧荷鸿私尤深雀跃窃以上圣裁成于天地真贤感防于风云谓才不试曷足以展尽经纶而位未极岂所以尊崇礼貌乃由亚辅用陟元台王曰周公父师世始臻于奠枕吾与孔丘徳友敌遂复于侵疆伊我钜公踵兹前辈恭惟某官徳高无玷道大不羣纸贵西都万国争传其辞藻筹雄蜜席四夷咸识其威名自登右揆之隆巳际中兴之盛烟火万国嵗数丰穰坏冶一陶士销朋党上既乐于闲暇公宜极于宠荣垂尧舜之衣裳伊尹已跻于汤后复文武之境土仲山行賛于宣王享成于二十四考之间济美于五三六经之上某行能无取学术不精徒衔卵翼之恩未效丝毫之报聴播庭之告幸在末班脩贺厦之诚愧无佳语其为鼓舞曷罄敷宣
　　贺陈右相啓
　　敷号大廷策勲右揆仰知人望报四海九州之心俯聴舆言合万口一音之讼凡居陶冶倍剧欢呼窃以在昔有君莫先论相以独贤为未足乃并任以无遗龄善谋必资如晦之善断君奭为保式亚周公之为师安海内既本于同心运天下斯易于反掌季世以往兹风遂凋宣威或佐以丹青佩劒徒闻于彼此岂伊尧舜之圣乃集禹皋之贤恭惟某官学韫经纶气全刚大由神宇之泰定知徳量之渊冲万变纷纭心如止水一身宰制目无全牛爰舍从班入参政地谋皆体国功实在人故今日之登庸乃异时之蓄积阅鳯歴之二十四考建鸿业于万八千年某学不逮人文非适用偶逢衡鉴得厠名流吐珠衔环未展雀蛇之薄效攀鳞附翼又须龙鳯之髙翔既侧耳于白麻斯賛言于黄阁其为庆抃罔罄敷宣
　　贺皇子建王除授啓
</div>
    <div class="pagination">
<a href="鄮峰真隐漫录_page16.html">上一页</a><span>...</span><a href="鄮峰真隐漫录_page12.html">12</a><a href="鄮峰真隐漫录_page13.html">13</a><a href="鄮峰真隐漫录_page14.html">14</a><a href="鄮峰真隐漫录_page15.html">15</a><a href="鄮峰真隐漫录_page16.html">16</a><span class="current-page">17</span><a href="鄮峰真隐漫录_page18.html">18</a><a href="鄮峰真隐漫录_page19.html">19</a><a href="鄮峰真隐漫录_page20.html">20</a><a href="鄮峰真隐漫录_page21.html">21</a><a href="鄮峰真隐漫录_page22.html">22</a><span>...</span><a href="鄮峰真隐漫录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
