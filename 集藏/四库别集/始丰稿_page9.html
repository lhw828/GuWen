<!DOCTYPE html>
<html>
<head>
    <meta charset="UTF-8">
    <title>始丰稿 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>始丰稿 - 第 9 页/共 16 页</h1>
    <div class="content">
送郭孝亷还庐陵序

庐陵郭珵孝廉人也其父号学颜先生负竒气颇精地理学好游览名山川至正中委其家事踰淮入浙纵观五湖之胜至于吴兴而止会天下乱欲归不能侨居其郡之涟水上涟上之人慕与之游争馆之久之死于客同郡罗孔硕李讷塟之道场山之阿而寻阳张羽为撰其行实揭诸墓珵固弗知也初学颜先生去其家时珵年方七岁其后年日益以长念其父逺去乡里既莫省所向且存殁不可知又乱未息顾瞻四方惟日夜号慕王师既平浙有至自淮阴者得其父客死吴兴之槩以告珵珵泣曰是矣吾父死矣即日匍匐东下然未悉也蕲遇浙人悉之至曲阿之逆旅客有操浙音者衔哀问之则涟上所尝馆糓其父之家之子姓也具告其父存殁敛殡颠末并以所向之道告之曰尔苐往张羽先生李讷先生固在也往主之无弗得者珵既至见张羽李讷领至道场山指隆然起宿草中如所谓马鬛封者谓珵曰此尔父体魄所藏也珵恸哭哀动路人既拜奠已将启窆发柩以行顾单身只力且资用乏絶未克即举告于墓曰儿不孝归措资用率兄琮刻以百日返塟儿罪大逆重弗敢逭也遂还其还也取道钱唐予见之珵以情事白其形羸然有可怜之色予解之曰子勿悲也子患不见尔父之体魄所在诚得见尔父之体魄所在资用不足虑也独不闻范丞相蘓长公之为义乎石曼卿三丧弗举范丞相以麦五百斛与之无吝色李方叔四丧弗举蘓长公以故人所赠绢十疋丝百两与之又以其薄且为告之同志助之二人者卒克襄事秉彛好徳人皆有之泝浙湍过彭蠡至于大江之西经涉二千余里所见之人计不一二而足夫岂无范蘓其人乎吾固谓资用不足虑也惟率尔兄如期襄事斯无憾矣子尚勉之珵字伯珵年三十六志行有足称云

送邓尊师代祀三陵还朝序

国家治定功成制礼作乐遂咸秩无文今年夏六月丙寅皇帝御奉天殿分遣公侯大臣代祀岳渎海镇又以前代帝皇有功徳在天下后世者礼宜不絶其祀乃即其陵寝所在如岳渎海镇仪以类祀焉而将事之使诏以玄门有道之士充焉浙水东有帝大禹宋孝宗理宗之陵葢所谓有功有徳者乃以属之上清邓尊师仲修甫尊师钦承明诏即日戒行七月癸未抵浙水东择日斋戒恭出祀册告于有司曰册有皇帝名乃上所自署事至重也凡室之为明宫斋庖者器之为爼豆钿罍者物之为牲牷醴齐脯醢者其加精洁丰美如式八月庚戌有事于禹陵丙辰有事于孝宗理宗二陵将事之夕云收雨敛荐祼有容降登有数执事有恪诚意孚畅神灵昭格山谷遗民以为近世所无之旷典相与星栖露宿旁观盛礼莫不举手称颂圣天子之仁徳美意而嘉使者之善于将事也厥既竣事将复命于朝征余序之余惟国家蒇祀而及于前代帝王之无祀者甚盛典也汉唐及宋固有建庙修陵示褒崇者矣然或岁一享焉三岁一享焉而犹弗徧而近世之有天下者以相胜为贤一值运去物改虽有令主功德被于当时埀于后世然亦同为若敖氏之鬼今也圣明之见度越前代施德于九京之下漙徧无遗载诸祀典岁以为常猗欤盛哉然将事之使不以属之在朝之臣而以属之方外之士抑又何也盖邓尊师学道于龙虎山中有真纯之行先是以髙士被召在京师讲道德经于上前敷扬玄义称旨又岁无雪奉旨祈雪有应光承褒赞夫既有以上结主知兹所以有奉祠之选也欤或曰礼莫大于祀古之知礼者莫过于老子氏孔子葢尝问焉意者圣天子以老氏之徒为深于礼斯遣之也不然邓尊师之将事又何其中于礼也如是夫乃叙为邓尊师代祀还朝序

送朱仲谊就飬序

吾友朱仲谊旷达人也自其少时学明经举进士尝有志于世用矣然仅小试出坐学官末座而天下有事纷争一时未遇之士悉变其所学不鬻孙吴之书则掉仪秦之舌以干时取宠仲谊薄此不为也独务博览强记以涵蓄其胸中及天下已定国家大收材畯而用之而仲谊年日以老自度无以尽其力乃以尝所涵蓄者发为謌诗縁情指事引物连类多或千言少或百字云行水流金鸣石应有风人之体裁当其秉笔运思牢笼万彚摩荡九霄傲睨乎宇宙之内千驷万锺不知其为富也崇资厚级不知其为贵也然亦坐是蹈近世所谓诗穷者人见其酷嗜吟事或劝之曰此致穷具也何自苦如此则应之曰吾道然也毋预公事岁行在午之正月忽告其尝所往来者曰吾将别子而去吾上世家吴陵吾尝渡江访故乡里族人昆弟故有在者见吾至甚喜咸为我治田畴辟居室请吾归耕吾游浙久今老矣计亦归耕为上未数日又谓其尝所往来者曰吾末暇耕也吾儿以选得备任使幸有禄食昨日之夕有文书至迎吾就养吾亦惟之勉徇吾儿之志而后归耕亦未晚也余曰是也以子之才而居田野偃息不过茅屋树林之下往来不过农夫田父之客至于呻吟占毕亦不过闾阎之态畎畆之事今而就养享有旨甘好天佳日葛巾竹杖从二三老友翱翔乎康庄之衢仰而观乎天子宫阙之壮宗庙之尊百官有司之富龙文虎气五彩腾上结为卿云心开目朗永言之发皆足以鸣太平之盛顾不伟欤而况弃晨昬之奉而退处于寛闲寂莫之濵亦非人之情也虽然国家功成治定制礼作乐一刬近代茍且之习今十有余年矣比闻微更前制合祭天地以新一代之典窃意登歌之章亦必新之有荐仲谊于上而任之以制作者则勿以老为辞

送潘佥宪致仕还乡序

太原潘公奉先甫之佥按察司事于浙也六年于兹矣一旦以年满七十上谢事之请公在异时以文学牖导藩王转丞相掾遂列朝行扬歴华要中拜二千石出典东郡恩威并用吏民畏爱之会元箓告讫大臣柄兵在外率用便宜行事辄自官人一时奔竞之徒如蚁附膻公不屑也乃自引去退处荒闲寂寞之表若将以老者今上既一海内尽收肤敏而用之有以公名荐于上者召至京师遂有佥司之命公既至浙会国家更化设官分职方务循名责实以图治效而六亷之地尤上所注意以紏百司者时长贰缺员公日夜惕厉以中正凝志以精明建事权衡物宜布昭公道黼黻治体不矫激以为髙不玩愒以为达政无不举事无不集得风纪之体焉浙葢东南都会与公并治者为方伯为连帅见公持法平允有所论断则咨以为是焉为公所按者为郡县为羣有司见公持法明恕有所建白则倚以为平焉及朝廷既允其请则皆有不怿之色一夔忝以教职每月旦望肃公于授经之堂前导诸生拱受约束有以得公之为人则解之曰公以凝重之姿宏逺之量博之以诗书六艺之学以广其识以辅其材是宜声实并茂于维新之朝独不观之天之道乎四时迭运功成者退故曰老者不以筋力为礼三代之制四十始仕七十而致其事礼也歴代遵之国家定为着令有以哉今公去归其乡沐浴圣泽涵濡神化日与亲戚故旧从容里闾之间山林之下以昭国家养老之谊顾不美欤然亦何可以私情而妨公义也乃率吾党作为歌诗送之北门之外而一夔为之序

名人尺牍题辞

尺牍之设古者以通音问之具其制用版三尺髹其肤而书之以代纸后世以纸易牍而犹云尺牍者仍旧也山阴韩致用甫宋治平丞相魏国韩公琦之十世孙也雅善结交当世名人至正间士以文章事业显者致用悉从之游人见致用有文献之懿问学之富辞章之美亦待之如骨肉不见久之辄枉尺牍问候积之之久至百数十帖其子师可虑其久而散轶请锓版以备家乗既彚稡成编题曰名人尺牍以余亦其父执也请题辞焉谨告之曰朋友之道无他贵乎敦情谊而已而情谊攸敦则在于通音问是故古之君子与贤者别去惧其或我弃也则嘱之曰毋金玉尔音而有遐心夫以区区之音问至比之金玉其贵重可知己兹编之存一时名人与吾致用交者情谊蔼然具在为之子者而可以废楮视哉茍以废楮视之则交游之道泯矣大凡子之事父固当无所不用其情况于父执之翰墨有髙山仰止之意存乎其间者哉若师可者可谓知所重矣归拜而父为我谢曰幸哉有子如此可谓孝也已

送章琛序

余被檄编纂郡志以志虽一郡之书其事类颇繁言于上官得职训导于属县之士以助昌化章琛景文其一也琛性敏给凡编纂有当钞录者当检核者当访问者吾谨以意授之琛钞录不倦检核不舛访问不遗以禆余之不逮吾甚爱之书成上送于官复贶余长诗一首以别其诗引物连类几三百言属对精切格调森整而其諰諰然愿学之意溢于词气之表若欲推余为之师者自方今侪辈观之以寡闻謏见自足者比比而是恶有琛者哉吾尝论学以为凡天下之事皆有足惟学也不可以有足何也富人之所欲廪有余粟籝有余帛斯足矣贵人之所欲爵及五等禄及万锺斯足矣惟夫性命道徳之藴礼乐刑政之用古今治乱成败得失之迹载于经论著于百氏纪录于羣史者其广若天其浩若海夫欲博极其旨涯涘曷在也何可有自足之心乎是故学恒病于自足惟其自足是以不足今吾子蒙县文学推择助教其邑人子弟有师职矣而知己之不足人之有余其进讵易量哉惜乎吾不足以发之也比修郡志知昌化章氏实宋庆厯丞相郇公之裔旧志南渡以后进士年表昌化章氏科不乏人典郡宰邑珪组相暎有累官至华文阁待制者皆琛之曾髙也古人云公侯之子孙必复其始此其时矣子尚勉之

序医

杭人有钱寳翁者其孙名钧年十五六郡以俊秀选为诸生翁甚爱之今年夏六月暑盛钧偶失饮食节中满作寒热日就殆翁叹曰吾觊此儿之有成也方长而婴兹疾柰何同郡有杨徳中者吾世契也号称名医且其人有雅徳愈吾儿非杨氏不能为吾尽力亟致徳中来徳中切脉已曰是医法所谓伤寒似疟者公幸毋虑吾谨当如法疗之疗之浃旬而愈嗟乎凡人之爱其子犹种树者之爱树也医者之能祛疾犹爱树者之去蠧也爱子者疾之弗祛虽有粱肉之奉不能为其味也爱树者蠧之弗去虽有雨露之濡不能为其华也钱翁之所以有徳于杨氏之愈其孙之疾也如是欤虽然爱子以觊其成人也爱树以觊其成材也觊其成人者不徒恃粱肉以废药石觊其成材者不徒雨露以废锄剔今使钱氏儿日长且成如树之劔拔而上至于十寻百寻他日为栋为梁以充国家之用则杨氏之施徳不既厚乎钱寳翁走告余曰走之徳于杨氏也葢尝奉金为寿矣三进而三却之吾心终不能已愿得先生之文张之余戏之曰然则文固重于金乎翁曰不然古人谓赠人以金不若赠人以言夫报之以金者金销则徳亦泯雠之以言者言传则徳恒存此其所以不同也愿勿让乃序而畀之

送沈新民还太学序

国子先生沈新民以服阕还太学谒余请赠余辞以积病神思荒落不能以有言而新民请之固乃告之曰士之生世夫欲以有用之身不与草木同腐惟以其学见诸事功与夫文辞之问而已国家混一之初四方俊彦登于太学葢尝简其材器畧其年劳待之不次之位以观其设施亦既着有声光矣迩者又患士或狃于事功而论譔之地将有匮材之叹申命国子师取其问学已优拔擢未及者设专师以教之且久其岁月俟其涵蓄充溢他日有大论譔则以畀焉虑至逺也昔人有谓朝廷百官皆可杂以他材至于馆阁之任非文章不可葢亦如此新民敦慎而有志自其入太学克勤励自将视一时并进之人跻华躐要漠然不以为意及丁外艰而归祭塟外不废学事家积书成肆日坐肆中务记览以资下笔縁事命意吐千数百言浩乎沛然无窘束态观其意不汲汲于事功殆将以文章为职业者此其志葢已有合于今日作新之意虽然文章非末技也叙述功徳镂之金石埀之简册立乎百世之下耸世徳于百世之上揄扬讽咏叅之诗书而无媿斯之谓文章其用大矣而言事功者或少焉而吾以谓唐之韩愈宋之欧阳修其文章盛矣后世著作之家虽有髙世之才迈往之识犹至圆不能违规至方不能违矩及考其立朝行事直言谠议嘉谋伟畧赫然在人耳目何尝后于事功此又志于文章者之所当知也余也材既不足以建立于世至于觚翰之事固已分之所当务亦尝苦心劳思蕲追作者之后柰之何昬昩黭浅终亦莫能有所成就今老矣又加之病胡能为役哉见如新民者诚有艳焉于其行故以区区之见塞其请

葛孝子诗序

清苑葛仲谦先生事母至孝元末之乱兵蹂燕赵而先生之母已殁先生携家居明府山中一日出山取供具忽暴风当道起奋怒簸击行者飘去先生曰不祥必暴兵至神告我也亟还徙其家匿他处已而暴兵突至自风所发处他不避者悉被刼戮而先生家无恙翌日有慿于山媪者呼先生来前告之曰昨日驱风以报汝者我也以汝至孝故阴佑之尔于是燕赵之人咸谓先生之行通于神明而称道先生者喧传于道路部使者廉得其实将上于朝如令旌表先生闻之曰孝实子职非分外事何敢贪天之宠走谢不敢当部使者嘉其自抑则又为本其孝事着为传一时大夫君子且相率为诗歌以美之其冡嗣今监察御史师曾既裒诗成什授予序之嗟乎孝弟之道通于神明也如是哉葢先生之孝非世俗之所谓孝传称先生之母素患痿痹手足莫能自遂凡起居食息之节先生躬左右之日以为常不衰母或有愠色先生辄不自安依依然迎母意所向务愉悦之乃已母性严一日先生自外归有酣色母稍戒之惶恐谢过遂絶酒不饮尝奉母之官便身之物莫不毕给如在家庭然或出遇果蓏异味母未食必奉以遗母然后敢食后母以寿终恸哭絶而复苏勺饮不入口者三日塟之日哀动路人至禫亦不御酒肉凡若此类夫岂世俗之所谓孝是宜神明有以阴隲之也白华之诗虽亡其辞序者以为美孝子而作诸公发徳之什大篇短章金鸣石应其美孝子也盛矣播之四方匪徒曰咏歌之而已可以移风俗美教化诗曰孝子不匮永锡尔类此之谓也序而传之不亦宜乎先生名守徳仲谦字也世为清苑县人有文学用荐为其县之教谕后调中山保定两郡教授云

赠蒋正斋序

人有言居必择医诚至言也吾素病疝至杭无几何时问医于所常往来者咸曰老于医者莫若蒋正斋甫已而疝作召正斋甫疗之而愈其后又作又召疗之又愈吾恃其人而疝不能为吾患去年秋九月坐论堂上风雨竟曰文籍在前注视见意趣然不虞沴气之我袭也翌日肩背拘挛大作疾痛势若铁壁坚不可撼呻吟呌号旁人为吾股栗移时乃稍自遂如是者连昼夜不止间召他医视之曰是为风滛宜服凉剂比服凉剂疾痛愈益加乃召正斋甫正斋甫至切吾脉曰吾切子脉有素今证得于饮食失时劳勚踰度荣卫不足所致宜服温剂子知之乎荣卫不足则受病也深受病也深则疾痛也暴剂茍非良亦不足以祛之正斋甫为人至诚恳恻视人之疾犹已之疾日来视吾病剂或非良辄走市肆不惜重价购之蕲以愈吾疾疗之旬浃而疾痛不作今人为医即病家召戒童御负囊箱以出既造病家骤引病者手左右按之曰某经受病宜某剂某经受病宜某剂以余观之是直以意度之而已非真知其所以然而补泻之也至于药品则又有难言者葢药品或出自殊方异壤逺不易致间有致者铢两直百金侥幸奏功即以近似者代之欲求十全之效其可得乎尝试论之医犹将也医而辨脉而知人之虚实犹将之待敌而知敌之坚瑕也知人之虚实而必以良剂祛病犹将知敌之坚瑕而以精卒破敌也是故为医而不知人之虚实不善于医者也为将而不知敌之坚瑕不善于将者也知人之虚实而剂不以良与知敌之坚瑕而卒不以精犹操割而器不利也孔子所慎惟战与疾厥有旨哉虽然因脉而知病因病而用药其说具于黄帝岐伯之书与夫张长沙刘河间张易水李东垣之论著备矣大要辨脉用药二端而已而不知辨脉用药为不易也吾以濒危之病頼正斋甫疗之旬浃而愈非其所察者精所用者良其能致然乎吾具述之匪徒曰报徳而已且以使凡慎疾者当知择医之有素云

送王生甫序

天之生材其聪明出于众人之表者世固不乏也及观其成或至泯灭无闻而止此其故何哉葢材成于学学不至则材不成以余观之学之至与否固存乎人而其为学之病大畧有三焉其一曰习俗奢靡而荡心生有荡心者不足以言学其二曰志气刚戾而挟心生有挟心者不足以言学其三曰謏闻鲜见充然自以为有余此之谓矜心有矜心者不足以言学三者而有一焉皆足以累学况兼有之乎人材之难成职此由也余职教杭郡择子弟之俊秀者补为诸生得王甫孟端焉生从余受业者七年是能自励而成其材者也生治经艺辞章日有程法其居当阛阓之冲声音采色之靡曼华丽者触耳目而是他称良子弟者犹不免随羣而出逐队而趋以事佚游而生固未尝一日离庠序而为此荡心习也为人姿笃厚处师友间情谊恳欵余尝病势危甚生日来问候视余差则喜不差则頞蹙不自安推此而往则生之待他朋友可知己视彼之悻悻然若有所挟者何可同日语生之治经也有疑必问之审而止其读史也有窒必辨之畅而止至其作为文字也既成濡笔请改窜余视之其构思也逺其遣辞也逹其布置也有序不至茍足篇段而止同学之友皆推之余亦谓生有作者风葢颕出者数奬进之而生曾无矜色方欿然自以为不足夫岂好诞者哉嗟乎木之生于穷林也絜之百围而不足于庙廊之具者瘿累之也玉之生于深山也孚尹旁逹而不足于宗庙之器者璺累之也生为学而能屛去为学之病而材不底于成者吾未之信也国朝着令州县廪食生肄业三年之上者贡于太学荐加教养老其材而用之甚盛典也虽然人材之弗成以有如前之所云累之也茍无如前所云虽在遐陬僻壤犹将有成况鼓箧于天子之学育材之海乎他日立朝敷张神藻润饰鸿业扬声光于当世者在生辈矣吾虽老尚及见之生行有日其同学友孙生善请曰甫之行愿有赠乃本其所以自励者而为之序

时雨诗序

洪武十年夏六月浙河西东自庚戌至于乙亥凡二十有六日田畴俱璺苗有悴色民方以为忧翌日丙子日加酉少女微风羣鸟翔鸣或以为雨证已而玄云四布雷电交作大雨如澍夜至二鼓少止及四鼓又雨尽一日乃止于是胶者以疏璺者以脗悴者以荣维时穉秋凉野空逈澄霄朗彻物意舒畅百官有司庶民父老交相为贺以为有年时监察御史王君行部至浙覩兹大霈顾谓章逢之士曰此时雨也盍有以歌咏之一夔闻之有道之世五日一风十日一雨年榖顺成物无疵疠民不夭札而太平之象见焉乃者浙下大水民以阻饥告上贻九重之忧至形清问圣人之徳与天地通感召之机在乎转移之顷是以今年六月雨不违时而有有年之望也语有之不先不后之谓时使是雨也先时而至苗其秀乎后时而至其能实乎弗秀焉实此六月雨所以见书于春秋也耳目之司以观风为职斯民也遭逢上瑞驩欣悦怿而不知谁之为之者此良御史所以属吾党之士歌咏之庶几乎康衢击壤之謡也嗟乎涵泳神化沐浴膏泽頋惟鲰生何足以形容之虽然不敢辞也乃书为时雨诗序

徐恭字序

徐生恭自成童时入学校为诸生今年秋当贡于胄监请曰古者冠而字恭虽未能据礼以冠而年则及矣今去此而处于衿佩之林辱与恭友者必不肯以名呼恭事先生于兹有年矣愿字之俾得便于称谓且因以自朂余告之曰恭主容敬存乎内恭见乎外字生曰士容为宜夫人学修于已行孚于人衣冠文物在士君子之列固非山氓野竖涂商市贾之并也动作容貎人皆于我乎视瞻是以揖让登降献酬俯仰莫不有容故君子慎容焉记礼者曰足容重手容恭目容端口容止声容静头容直气容肃立容徳色容庄以谓见于揖让登降献酬俯仰者如此为容而不悖乎礼行之于家则父子亲兄弟睦行之于乡则长幼顺朋友洽行之于朝廷则君臣正上下和甚矣士之容不可不慎也其人仁也其容寛裕而温厚其人义也其容严毅而方正其人孝也其容慈慎而恻怛君子于容而观徳焉春秋之时成子受脤不敬楚令尹无威仪然不免君子之讥无徳故也生因事思义其务知所慎乎吾见生气和色庄无浮躁习而有老成之风自其来学习经艺辞章不务躐等而务实诣行文析理皆不茍月旦暮朔望会讲与凡宾友之至俾生相礼周旋中榘度吾甚爱之今也登于胄监养成徳器他日缨弁执玉接武夔龙之后使人望而敬之頋不伟欤如生者出可以羽仪于天朝矣尚勉之哉

送张员外还永嘉序

君子之出处安乎天而已天者理势之自然也以人事验之如寒至而裘暑至而葛饥渇至而食饮是也其或未至而迎之已至而遏之是皆不能安乎天者也永嘉张君时彦笃厚人也常以明经教其邑之子弟去年秋诏求博学之士郡大夫以张君荐趣装上京师与天下之以博学贡者旅见于天子之廷亲承顾问者数四擢都官员外郎朝廷用之如恐不尽其材曾仅三月改司门未几又改司封光采焕发斩焉太阿之出匣闻者愕之谓为竒遇今年夏五月上念羣臣勤劳王事将思所以休息之俾各自陈其志张君谨上奏曰臣无他故顾独有老母年八十又三无他子侍飬乌鸟私情诚有不能自已者敢昩死以闻上若曰恶有使人母老而不得养者乎其即归养翌日具冠裳诣阙扣首谢遂买舟东下方张君教其邑子弟时泊然自守曷尝有希慕宠荣之心一旦起自布衣遂蒙不次之擢日见向用半岁三迁无非青云之境固将鞠躬尽瘁为国宣力以树勲名何敢有退休之念乃今以亲老得赐告而归如张君者其进其退何尝容心于其间哉亦安乎天而已夫天固未易知也所可得而知者盈虚消长之相乗不期然而然葢亦若是余也涉歴患难之日久当夫事机之来冥然不可臆料徐而验之然皆不能违乎天天之于人何尝数数然加之意而人之所值自不能违之尔张君道过钱塘为余陈其所遇且请赠甚恳余虽数竒不能如张君之际会观其出处是殆所谓安乎天者因并以余之素所信者告之 

送周照磨改调序

南昌周君叔勉之为浙江布政司照磨也仅四阅月廷议以诸司庶府员多者省之而叔勉所居官在省员之列当改授于朝僚友曲江唐君某庐陵萧君某惜其去咸为歌诗以纾其欲留不可之情而属一夔以序初叔勉隠居南昌郡城之东其地清旷西山秀色可揽而有何湖数百顷水波演漾烟霏昼腾白雨坌集叔勉世居其上艺有园田居有室庐凡给公上奉祭祀待宾客之需举无不足族聚亦甚盛岁时宴飨长幼毕集亲睦之情蔼如叔勉蚤失所怙大父实教育之筑堂以奉甘旨曰亲亲堂阴有竹数百个掩暎云日雨至时其声琤琤然若鸣竽瑟作亭竹间以挹其趣曰雨竹方是时叔勉悠然自得殆若无志于当世者今年春二月上遣使者奉勑符四出设科目以求天下未用之士布列中外用图维新之治有司以叔勉聪明正直应诏既见上寻授前官叔勉器识闿朗其居官也悉心赞画以承方面重臣宣布之意事无不举譬之明珠深藏弗耀之日久一旦出渊其光有炜以故上官甚礼之而其僚友所以惜其去之深也虽然惜其去者私情也诗不云乎蔼蔼王多吉士惟君子使曷尝局于一职久于一方哉叔勉行矣穹资峻级可立而致无俟蓍龟而区区之见则欲叔勉施之他官者视今兹施之赞画者益加之意无适而非青云之地矣走虽耄犹幸见之

○题跋

题传大士三教像

钱塘性天义师慈慧有戒行能以声音为法事雅好收佛祖像一日持一轴示予请题其像圆冠方履而被袈裟曰此傅大士像也按大士讳翕字玄风义乌人少业渔有妻子尝遇梵僧以宿縁晓之竟与其妻子去之双梼树间修苦行明佛理其后业成去谒梁武帝能以神通动之遂延大士讲经秘殿甚见尊礼至陈大建初化去此其始末也今所画像具世俗所谓三教衣冠有合三为一之意窃谓大士生齐梁间其时佛法方盛勿论老氏虽吾孔子之道亦未有以胜之大士固不必预虑他氏见诋而示人以同也而画者为是何哉盖佛之说有谓未来世当有具如是衣冠而示人以同者故画者逆而为之以沮世之诋异端者此其或然欤然非予之所敢知也因师之请疏其畧而归之

跋虞文靖公张外史墨迹

右虞文靖公禅偈四首句曲外史张公近体一首今灵隠瀞禅师之所藏也虞公字画虽以目眚故行势欹倾而其姿态温润自足以见其馆阁气象外史固不以字名而其笔意清圆隠然有山林风格初禅师往谒虞公于临川山中以四偈投赠而公答之如前归而访外史于钱塘南山并以所得四偈见时外史方赋诗送危检讨遂附此诗于虞公纸尾以归禅师虞公晚年雅嗜禅理其言语意识超入无尘有非凡近所能窥测于荅禅师四偈可见外史素尚玄学其于禅理若非所知故其疏于所附诗后自谓吾不解作禅语抑岂佛老异趣耶不然何以有是语也览者当自得之

跋赵邓虞黄帖后

右赵文敏公借佛书小帖一虞文靖公与方外交帖二黄文献公与同年友帖一其用硬黄纸临逸少八日帖则邓文肃公之笔纸尾疏云此余十八年前所临后有庄节韩先生跋语四公文章名位前后相望庄节之濳徳亦何可及而其翰墨此巻具有之一夔晚出乃得悉覩岂不快哉

题雪庵临兰亭帖

雪庵昔在至元大徳间以楷书大字名世所书碑版至径寻尺今犹有存者而未尝见其小字钱塘锡上人示余以所临禊帖其后有宋牟大理巘元赵承旨孟俯跋语雪庵自疏云予书此帖时年七十有二颇自诧其妩媚气大理公有文学重望承旨公与雪庵同朝书法妙絶名不在雪庵下咸相推重予不解书窃谓雪庵字画譬如相马不当贵肉而贵骨也知书者以为何如

跋虞欣张三公墨迹

此巻诗凡九首葢越僧天然上座之法属古镜上人之所藏也初上座游江西谒故内翰虞公于临川山中得絶句三首其苐三首则并柬前龙翔住持欣公上座持见请和又得三首及过钱塘以见勾曲外史张公复请和焉又得三首故总九首云大厯至顺间虞公以文章擅名天下当是时释有欣公老有张公亦各以文章鸣若将以竸爽焉者虞公雅相推重与结方外之好篇章往来无虚月三公既相继化去片言只字之存于今者得而观之犹足以见其风流文雅矧兹一纸而三公之笔墨具存乎运去物改山川寥閴人物渺然把玩之余不能不为之兴（阙）

始丰稿巻八

●钦定四库全书

始丰稿巻九

（明）徐一夔 撰

○题跋

跋葛翁移家图

右葛翁移家图按洪蚤以儒学知名且好神仙导养之术其从祖玄在呉时学道得仙号葛仙公玄以丹术授弟子郑隠洪就隠学遂尽得其法晋咸和初为咨议叅军干寳荐其才堪国史洪辞不就闻交趾出丹砂求为勾漏令遂将子侄俱行故人邓岳为广州刺史止之后竟去罗浮山炼丹乆之死于其处年八十一死时颜色如生举尸甚轻人以为尸解云此移家图葢画者貌其入广时行李也初洪以世儒知学周公孔子之道而不知有神仙之说乃著书言黄白之事示人以长生不死之诀有内外篇号抱朴子藏之名山以待识者余窃以谓洪以儒学知名葢尝学乎周公孔子之道矣周公孔子之道皆常道耳不为怪也至于死生之道犹昼夜然无长生不死理也设使果有长生不死之说则周公孔子为之矣周公孔子不为而洪乃谓世儒知学周公孔子之道而不知有神仙之说何其谬哉且洪死时年八十有一此固世寿之常无足怪者史家传会以为尸解夫人之所以乐生而恶死者无他以有父子之亲也夫妇之好也朋友之交也养吾生而饮食也衣服也宫室也吾得而裕焉见诸事而仕宦也婚姻也祭祀也吾得而达焉今曰尸解既已委其形于槁壤矣而曰吾之气与天地而长存无是理也人之有生形与气之会耳未有形亡而气独存者也借曰有之必不能知吾之所云不能知吾之所云亦何为哉其后如唐之李逊归登孟简卢坦李道古李虚中之徒皆惑于其说以服食为（阙）其害至死不悟可叹也哉同郡胡尚徳甫得此图藏之甚秘亡友（阙）效考工记为叙述所画人物纎悉备具而洪之溺于丹术且贻患后世则未有破其谬者尚徳尝为道家者流若艳洪之为而不能得其诀者吾因本洪事辟之以归胡云

跋释交书后

亡友朱长史尝徳其友周宗性为经纪其母塟事着释交书一通以贻之其书厯数心交市交势交之等而谓凡交之道以礼与情而已吾谓非特礼与情也有义存焉盖礼言文情言好而义言实也如栁子厚以栁易播非激于义安肯毅然不顾利害而为众人之所不为哉故曰有义存焉吾尝追想其事辄加感泣而愿为之执鞭今宗性之用心上视栁州之事差若易为然自今观之葢亦絶无而仅有此释交之书所由以作也呜呼读其书者视朋友死丧而不知相恤其亦有愧也夫
</div>
    <div class="pagination">
<a href="始丰稿_page8.html">上一页</a><span>...</span><a href="始丰稿_page4.html">4</a><a href="始丰稿_page5.html">5</a><a href="始丰稿_page6.html">6</a><a href="始丰稿_page7.html">7</a><a href="始丰稿_page8.html">8</a><span class="current-page">9</span><a href="始丰稿_page10.html">10</a><a href="始丰稿_page11.html">11</a><a href="始丰稿_page12.html">12</a><a href="始丰稿_page13.html">13</a><a href="始丰稿_page14.html">14</a><span>...</span><a href="始丰稿_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
