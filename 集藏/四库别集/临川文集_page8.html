<!DOCTYPE html>
<html>
<head>
    <meta charset="UTF-8">
    <title>临川文集 - 第 8 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 8 页/共 101 页</h1>
    <div class="content">　　和吴冲卿雪
　　阳回力犹邅隂合势方巩填空忽汗漫造物谁怂慂轻于擘絮纷细若吹毛氄云连昼已瞀风助宵仍汹凭陵虽一时变态亦千种深巻或避户隘闗犹拥滔天有冻浪匝地无荒陇飞扬类挟富委翳等辞宠穿幽偶相重值险辄孤耸积惨防将舒羣轻那乆重纷华始满眼消释不旋踵槁树散飞花空檐落县湩还当困炎热以此涤烦壅共约市南人收藏不为冗
　　和冲卿雪诗并示持国
　　地巻江海浮天吹河汉涌北风散作花巧丽世无种霾昬得照曜尘滓归掩拥荒林无空枝幽瓦有髙陇分才一毛细聚或千钧重飞飏窥已摧压听还凶渔舟平系舷樵屩没归踵空令物象莹岂免川涂壅争光姮娥妬失色羲和恐赖逢阳气烝转作水波溶舞庭称贺严扫路传呼宠冲游谢壮少避卧甘闲冗吴侯絶俗唱韩子当敌勇胜负观两豪吾衰但隂拱
　　送石赓归宁
　　虚名误长者邂逅肯经过所操十余篇浩荡决江河侧身朝市间乐少悲慙多文章旧所好乆已废吟哦开编喜有得一读瘳沈疴裹饭北城隂永懐从晤歌又欲及歳晚空堂扫丝窠稍出平生言道艺相琢磨忽随鴈南飞当此叶辞柯去去棃岭髙想见青坡陀黄花一杯酒为寿乐如何微诗等瓦砾持用报隋和
　　送张拱微出都
　　归卧不自得出门无所投独寻城隅水送子因逺游荒林纒悲风惨惨吹駞裘捉手共笑语顾瞻中河舟嗟人皆行乐而我方坐愁肠胃绕钟山形骸空此留念始读诗书岂非亦有求一来裹青衫触事自悔尤误为世所容荣禄今白头塞责以区区一毛施万牛不足助时治但为故人羞寛恩许自劾终欲东南流子今涉冬江船必泊蔡州寄声冶城人为我问一丘
　　寄题睡轩
　　刘侯少忼慨天马脱羁一官不得意州县老委蛇新居当中条墙屋稍补治疏轩以睡名从我逺求诗朝廷法令具百吏但循持又况佐小邑有才安所施赋租如簿领狱讼了鞭笞翛然即髙枕于此乐可知王官有空谷隐者常栖迟拂榻梦其人亦足慰所思嗟予乆留连窃食坐无为浩歌临西风更欲徃从之
　　冲卿席上得作字
　　咨予乏时才始愿乃丘壑强走十五年朱顔已非昨低回大梁下屡叹风沙恶所欣同舎郎诱我文义博古声无慆淫真味有淡泊追攀风月乆貌简非心略君恩忽推徙所望颇乖错尚怜得经过未比参辰各留连惜余景从子至日落明灯照亲友环坐倾杯杓别离寛后悲笑语尽今乐论诗知不如兴至亦同作
　　塞翁行
　　塞翁少小垄上锄塞翁老来能捕鱼鱼长如人水满眼桑柘死尽生芙蕖汉家新堤广能筑胡儿壮马休南牧北风巻却波浪声秖放田车行轣辘
　　白沟行
　　白沟河边蕃塞地送迎蕃使年年事蕃使常来射狐兔汉兵不道传烽燧万里鉏耰接塞垣幽燕桑叶暗川原棘门防上徒儿戏李牧廉颇莫更论
　　河间
　　北行出河间千歳想贤王胡麻生蓬中诘曲终自伤好徳尚如此恃材宜见戕乃知隂自脩彼不为倾商区区三世家庙册富文章教子以空言得祚果不良
　　陈桥
　　走马黄昬渡河水夜争归路春风里指防韦城太白髙投鞭日午陈桥市杨栁初回陌上尘胭脂洗出杏花匀纷纷塞路堪追惜失却新年一半春
　　澶州
　　去都二百四十里河流中间两城峙南城草草不受兵北城楼橹如边城城中老人为予语契丹此地经钞虏黄屋亲乘矢石间奋马欲踏河氷渡天发一矢天狼愁河氷亦破沙水流欢盟从此至今日丞相莱公功第一










　　临川文集巻五
　　钦定四库全书
　　临川文集卷六　　　　　宋　王安石　撰古诗
　　北客置酒
　　奉使道中寄育王山长老常坦
　　送李屯田守桂阳二首
　　送吴仲庶出守潭州
　　杂咏三首
　　即事三首
　　送郑叔熊归闽
　　寄二弟时往临川
　　李氏沅江书堂
　　休假大佛寺
　　别谢师宰
　　解使事泊棠隂时三弟皆在京师二首
　　骅骝
　　寄朱氏妹
　　赠陈景初
　　赠张康
　　送程公辟守洪州
　　鳯凰山
　　梦中作
　　彭蠡
　　牛渚
　　东门
　　和王防之登髙斋三首
　　北客置酒
　　紫衣操鼎置客前巾韝稻飰随粱饘引刀取肉割啖客银盘擘臑薧与鲜殷勤劝侑邀一饱卷牲归馆觞更传山蔬野果杂饴蜜獾脯豕腊加炰煎酒酣众史稍欲起北客捽耳争留连为客止饮且少安一杯相属非偶然
　　奉使道中寄育王山长老常坦
　　道人少贾海上游海舶破散身沈浮抱金满箧人所寄吹簸偶得还中州臝身归金不受报秪取斗酒相献酬欢娱慈母终一世脱弃妻子藏岩幽苍烟寥寥池水漫白玉菡蓞吹髙秋夜燃栢子煮山药忆此东望无时休塞垣春枯积雪溜沙砾盛怒黄云愁五更匹马随鴈起想见鄮郭花今稠百年夸夺终一丘世上满眼真悠悠寄声万里心绸缪莫道异趣无相求
　　送李屯田守桂阳二首
　　泊船香炉峯始与子相识寄书防江上诒我峯下石縁以湘水竹携持与南北永懐故人欢不愿百金易竹枯归樵苏石烂弃沙砾夷门得邂逅緑发皆半白追思少时事俛仰如一夕老矣无所为空知念畴昔常思一杯酒要子相解释出门事纷纷归卧意还谻闻当上湓水持诏守岭阨方为万里别执手先惨戚兹游信浩荡山水多所得为我谢香炉风尘每相忆
　　二
　　苍黄离家问南北中路思归归不得风涛何处不惊人雨雪前村更欺客旧交旌斾此盘桓见我即令儿解鞍荒山乐官歌舞拙提壶沽酒聊一欢行藏欲语眉不展互叹别离心缱绻行年半百劳如此南畞催耕未宜晩
　　送吴仲庶出守潭州
　　吴公治河南名出汉廷右髙才有公孙相望千歳后平明省门吏接堂上肘指防谈笑间静若在林薮连墙画山水隐几诗千首浩然江湖思果得东南守传鼓上清湘旌旗蔽牛斗方今河南治复在荆人口自古楚有材酃渌多羙酒不知樽前客更得贾生否
　　杂咏三首
　　懐王自堕马贾传至死悲古人事一职岂敢茍然为哭死非为生吾心良不欺滔滔声利间绛灌亦何知
　　二
　　先生善鼓瑟齐国好吹竽操瑟入齐人雅郑亦复殊岂不得禄赐归卧自欷歔寥寥朱丝弦老矣谁与娱
　　三
　　商阳杀三人每輙不忍视亦云食君食报礼当如此波澜吹九州金石安得止永懐南山阿慷慨中夜起
　　即事三首
　　我起影亦起我留影逡廵我意不在影影长随我身交游义相好骨肉情相亲如何有乖睽不得同苦辛
　　二
　　昏昏白日卧皎皎中夜愁明月入枕席凉风动衾帱蛬蝉相鸣悲上下无时休徒能感我耳顾尔安知秋
　　三
　　日月随天旋疾迟与天谋寒暑自有常不顾万物求蜉蝣蔽朝夕蟪蛄疑春秋眇眇上古歴回环今几周
　　送郑叔熊归闽
　　郑子喜论兵魁然万人敌常持一尺棰跨马河南北方今边利害口手能讲画疑师糓城翁方略已自得天兵巻甲老壮士不肉食低徊向诗书文字鋭镌刻科名又龃龉弃置非人力黄尘雕裘逆旅同偪仄秋风吹残汴霰雪巳惊客浩歌随东舟别我无惨恻闽生今好游往往老妻息南陔子所慕天命岂终塞
　　寄二弟时往临川
　　萧条冬风髙吹我冠上霜我行歳已寒悲汝道路长持以【一作此】犬马心千里不得将使汝身百忧辛苦冒川梁青灯照诗书仰屋涕数行不有亲戚思讵知逺游伤
　　李氏沅江书堂
　　沅江水有梁与罾沅田树桑可蚕耕君于其间耻射利独岸清泚留朱甍诗书当前日开阖冠带满坐相逄迎勉求髙论出施设无以私智为公卿
　　休假大佛寺
　　罢惫得休假衣冠倦趋翔挟书聊自娱解带寺东廊六龙髙徘徊光景在我裳冬屋稍暄暖病身更强梁从我有不思舍我有不忘问谁可与言擕手此徜徉婉婉吾所爱新居乃邻墙寄声能来游维用写愁肠
　　别谢师宰
　　阊阖城西地如水鸡鸣黄尘波浪起穷年一马望扶桑东得省门身輙止簿书期会老纷纷邂逅论心喜有君数日未多还舍我相防愁思乱于云
　　解使事泊棠隂时三弟皆在京师二首
　　始吾泊棠隂三子不在舟今当舍之去三子还逺游茫然千里水今见荻花洲俛仰换春冬纷纷空百忧懐哉山川异往矣霰雪稠登髙一涕泗寄此寒江流
　　二
　　泊船棠隂下滩水清且浅回首望孤城浮云一何缅久留非吾意欲去犹缱绻驰心故人侧一望三四反萧萧东堂竹异日留息偃无恩被南国疑此行当翦
　　骅骝
　　龙徳不可系变化谁能谋【一本无此二句】骅骝亦骏物卓荦地上游怒行追疾风忽忽跨九州辙迹古所到山川畧能周鸿防无人梯沆漭绕天浮巉岩拔青防仙圣所止留欲往輙不能视龙乃知羞
　　寄朱氏妹
　　昔来髙邮居我始得朱子从容谈笑间已足见竒伟行寻城隂田坐钓渠下沚归来同食眠左右皆图史入视尔诸防欢言亦多祉当时独张倩逺在庐山趾沈君未言昏名已习吾耳安知十年来乖隔非愿始相逄辄念逺悲咤多于喜今兹岂人力所念皆聚此诸甥昔未有满眼秀而美低徊吾亲侧亦足慰劳止嗟予迫时恩一传日千里尔舟亦已戒五两翩然起萧萧东南县望尔何时巳空知梦为鱼逆上西安水
　　赠陈君景初
　　吾尝竒华佗肠胃真割剖神膏既傅之顷刻活残朽昔闻今则信絶伎世尝有堂堂颍川士察脉极渊薮珍丸起病瘠鲙虫随泄呕挛足四五年下针使之走一言傥不合万金莫可诱又复能赋诗往往吹琼玖巻纸夸速成语怪若神授名声动京洛踪迹晦莨莠相逄但长啸遇饮辄掩口独醒竟何如无乃寡俗偶顾非避世翁疑是壁中叟安得斯人术付之经国手
</div>
    <div class="pagination">
<a href="临川文集_page7.html">上一页</a><span>...</span><a href="临川文集_page3.html">3</a><a href="临川文集_page4.html">4</a><a href="临川文集_page5.html">5</a><a href="临川文集_page6.html">6</a><a href="临川文集_page7.html">7</a><span class="current-page">8</span><a href="临川文集_page9.html">9</a><a href="临川文集_page10.html">10</a><a href="临川文集_page11.html">11</a><a href="临川文集_page12.html">12</a><a href="临川文集_page13.html">13</a><span>...</span><a href="临川文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
