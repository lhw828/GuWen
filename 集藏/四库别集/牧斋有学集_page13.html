<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 13 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 13 页/共 63 页</h1>
    <div class="content">　　勒马指前林，欲共班荆语。
　　【送吴兴公游下邳兼简李条侯】
　　落花飞雨搅邗沟，幞被奚囊感薄游。
　　宝剑千金吴季子，长城半壁汉条侯。
　　高榆耕垒连沧海，深柳书堂枕碧流。
　　共语老夫应失笑，春深冒絮尚蒙头。
　　【寄赠下邳李条侯二首】
　　青箱白袷道衣闲，满月雕弓手自弯。
　　蜡屐远寻娄敬洞，开窗近对子房山。
　　白连沧海云千叠，碧漫圯桥水一湾。
　　书剑溪堂鞍马客，夜深灯火射潮还○
　　下邳桥水漫黄沙，授履传书迹未赊。
　　按部风声余草木，杂耕心血长桑麻。
　　毕箕夜雨悲乌屋，阊阖春风耻燕家。
　　衰老不堪床下卧，为君西笑向天涯。
　　【李太公寿】
　　甲子题诗岁月长，遗民杖屦道人装。
　　鸡豚近约东西社，湖海平分上下床。
　　酌酒开颜看梓漆，停杯蒿目叹沧桑。
　　赤松黄石皆仙侣，进履桥边问子房。
　　【为戒香小师题扇】
　　萧寺僧雏发初剪，风味惺忪意婉娈。
　　未曾灯火课法华，乍向书窗读文选。
　　文选中多月露词，何当娆乱小沙弥！
　　休耽宋玉《江南赋》，且记头陀古寺碑。
　　【吴期生金吾生日诗二首】
　　绕膝才称八十觞，长筵罗列又成行。
　　先朝第宅尚书坞，小弟班联御史床。
　　甲子趋庭随绛县，庚申侍寝直丹房。
　　樵阳屡趣登真会，定在兰亭禹庙旁○
　　锦衣阙下请行时，秘策家传玉帐奇。
　　马沃市场余苜蓿，婢膏胡妇剩燕支。
　　剑花芒吐耶溪晓，箭竹风生射的知。
　　春酒酌来成一笑，黄龙曾约醉深卮。
　　【陈子永母曹氏寿诗】
　　玉雪兰风转画屏，彩衣回薄柘枝停。
　　斗南共指贤人聚，芒翼都依婺女星○
　　玉山金母树槐新，花月亭前远战尘。
　　身坐寂光安隐土，十年劫火不知闻○
　　长筵绕膝话熙朝，晚院花砖光景遥。
　　最是日华仙掌露，万年枝上不曾消○
　　鸳湖水净月波清，映望江天河鼓明。
　　拜罢寿筵朝太乙，五云多处祝升平。
　　【龚孝升四十初度附诗燕喜凡二十二韵】
　　一气乘箕里，三辰戴斗边。
　　上卿占月省，执法丽星躔。
　　独坐中台肃，双藤阖户悬。
　　黑头三事少，白笔四聪占。
　　报晓鸡人罢，成阴鹤盖联。
　　游河五纬并，降昴一神偏。
　　天姥论尘数，灵椿记小千。
　　上尊扌同马氵重，御席列驼筵。
　　地饼光常照，天厨器自然。
　　小红花破腊，重碧酒如泉。
　　洞府征嘉会，灵箫倚宿缘。
　　眉传京兆妩，曲奏相夫怜。
　　鸟命频伽共，花心杂苑骈。
　　珠林香馥郁，玉树月婵娟。
　　阁道红墙近，天街碧落连。
　　霜生焚草笔，春发梦刀篇。
　　凤为栖鸾好，蟾于顾兔圆。
　　耳嗔放日，壶矢笑连天。
　　婉娈将雏母，参差上树仙。
　　即看金作砺，还似玉为田。
　　燕驾纡迢递，嘤鸣附祝筵。
　　终期飨斟雉，甲子度尧年。
　　【郭河阳溪山行旅图为芹城馆丈题】
　　曾铁树暗江关，破墨沉沙尺幅间。
　　记得承平有嘉话，玉堂深处看春山。
　　【题柳枝春鸟图】
　　婀娜黄金缕，春风上苑西。
　　灵禽能笑侣，先拣一枝栖。
　　【甲午十月二十夜宿假我堂梦谒吴相伍君延坐前席享以鱼羹感而有述】
　　天荒地老梦鸱夷，故国精灵信在兹。
　　青史不刊亡郢志，白头犹记退耕时。
　　箫吹江上商飚发，潮涌胥门朔气移。
　　郑重吴宫鱼脍飨，寒灯一穗闪朱旗。
　　【圣野携妓夜饮渌水园戏题四绝句】
　　银烛明眉斗夜光，喧喧笑语坐生香。
　　春风十月花丛里，闲杀乌啼半夜霜○
　　纠酒频将罗袖挥，觥船芗泽指横飞。
　　主人大有留髡意，若个瞢瞪不醉归○
　　百罚觥筹敢诉迟，只凭眉语判深卮。
　　吴宫我欲重教战，要领吴娃作队师○
　　唤作梨云梦不真，折花倾酒对穷尘。
　　道人自向诸天笑，还有横陈执手人。
　　【冬夜假我堂文宴诗（有序）】
　　（嗟夫！地老天荒，吾其衰矣；山崩钟应，国有人焉。于是渌水名园，明灯宵集；金闺诸彦，秉烛夜谭。相与恻怆，穷尘留连。永夕珠囊。金镜揽衰，谢于斯文。红药朱樱，感升平之故事。杜陵笺注，刊削豕鱼；晋室阳秋，镌除岛索。三爵既醉，四座勿喧。良夜渐阑，佳咏继作。悲凉甲帐，似拜通天；沾洒铜盘，如临渭水。言之不足，慨当以慷。夜乌咽而不啼，荒鸡喔其相舞。美哉吴咏！诸君既斐然成章，和以楚声。贱子亦慨然而赋，无以老耄而舍我。他人有心悉索敝赋以致师，则吾岂敢？客为吴江朱鹤龄长孺、昆山归庄玄恭、嘉定侯泓研德、长洲金俊明孝章、叶襄圣野、徐晟祯起、陈三岛鹤客，堂之主人张奕绥子。拈韵征诗者袁骏重。其余则虞山钱谦益也。甲午阳月二十八日。）
　　△分得鱼字
　　奇服高冠竞起余，论文说剑漏将除。
　　雄风正喜鹰抟兔，雌霓应怜獭祭鱼。
　　故垒三分荒泽国，前潮半夜打姑胥。
　　古时北郭多才子，结隐相将带月锄○
　　岁晚颠毛共惜余，明灯促席坐前除。
　　风烟极目无金虎，霜露关心有玉鱼。
　　草杀绿芜悲故国，花残红烛感灵胥。
　　退耕自昔能求士，惭愧荒郊自荷锄。
　　△和金孝章（用来韵）
　　故国过从意倍亲，天涯北郭昔时人。
　　文章沟壑存洪笔，戎马江山剩角巾。
</div>
    <div class="pagination">
<a href="牧斋有学集_page12.html">上一页</a><span>...</span><a href="牧斋有学集_page8.html">8</a><a href="牧斋有学集_page9.html">9</a><a href="牧斋有学集_page10.html">10</a><a href="牧斋有学集_page11.html">11</a><a href="牧斋有学集_page12.html">12</a><span class="current-page">13</span><a href="牧斋有学集_page14.html">14</a><a href="牧斋有学集_page15.html">15</a><a href="牧斋有学集_page16.html">16</a><a href="牧斋有学集_page17.html">17</a><a href="牧斋有学集_page18.html">18</a><span>...</span><a href="牧斋有学集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
