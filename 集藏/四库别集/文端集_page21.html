<!DOCTYPE html>
<html>
<head>
    <meta charset="UTF-8">
    <title>文端集 - 第 21 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文端集 - 第 21 页/共 66 页</h1>
    <div class="content">　　昔闻王摩诘晩歳躭清修琴牀间茶灶恬旷与天游鸠兹有伟人今古遥唱醻啓事重山简脱屣归林丘秉心自高洁澹荡师虚舟挥手谢尘滓道业期千秋眠食常一龛弥勒居上头我友岑仪部【谓羽长】精义同探捜江流无际高怀谁与俦天门望牛渚石色上层楼何时蹑芳躅偕翫春江鸥
　　读汲古阁毛子所镌放翁集有感
　　叹息堂叟磊落无近情室小不舒肘时听饥肠鸣神藻日鶱翥珠源随地倾齿髪已大耋力厚思弥清吟篇累钜万骚坛谁与京聊自写胸次匪冀身后名窅冥寄天壤大海鸿毛轻焉知五百载嗜古有毛生旧帙拭尘土古镜发精英只语不敢遗寳惜如瑶琼雕镂比金石简编弥八纮山泽蕴良璧光气终必呈贤哉海虞客千禩陪休声
　　自题桃花钓艇小像
　　春风草色已平铺春水半篙生南湖自櫂小舟入鸥鹭临水桃花三两株微风徐引钓丝輭落花片片飞衣裾此时傲睨天地寛斜倚兰桨摊素书青山澹峙水澄湛纤尘不起波涛无我与万类同俛仰忘机共乐羲皇初寄语苇间垂钓侣莫将香饵误游鱼
　　正月六日
　　春囘已再旬诘朝是人日苦忆故山下古梅防幽室苔封老榦迟香蚤南枝宻披离碧磵临横斜短墙出轻烟澹霭中风神总清逸江国气暄和微风转温律谿润栁先舒土防兰初茁南荣可洞开北牖不须窒何事久羁栖朔风但严凓难寄一枝春望断江南驿清梦频往来浩叹抚书帙
　　夜读松臯诗册有作
　　谷雨晩休憩皓月临阶戺轻寒下布帘水僊列绨几程子示新篇清言味殊防冰雪盈怀抱芳香浸肌理故国梅花邨迢迢隔江水抚巻若欣遇三复不能已
　　燕九【京师以正月十九日为燕九节羣之白云观候真人降】
　　镫月看方残节序数燕九白云鸾鹤声陈迹荒已久取醉倾都城相将挈罇瓿一时方外客幻妄无不有悬符曲背翁卖药厐眉叟诡状惊愚氓狂歗走邨妇哆口説神僊诳惑良可丑我闻蓬莱峰弱水隔尘垢碧玉琢庭阶防云塞窗牖桃花炊香秔石髓酿天酒御风凌紫霄天帝为宾友岂肎回鹤驾蹋此利名薮吁嗟尘世人延望空翘首
　　长康为予画芙蓉岛图赋此
　　雪浪双谿向东注云巗翠巘相盘互短垣脩竹隐萧斋凭君画出樵家路君言此地旧游偏风景依稀在眼前惟余石岸苍松色须饱风霜二十年
　　道士赠杏花一枝置胆缾中
　　大龙山畔石塘隈露裛烟笼十里开闻説如霞复如锦可怜时节不曾来只今尽日风尘里乍得一枝眉色喜粉腮未破春溶溶自拂银缾注新水
　　广济寺看海棠即赠天孚上人
　　万斛车尘吹防风扰扰阛阓喧嚣中焉知咫尺有佳地香林一鹤尘坱空谷雨才过名卉发红云两簇楼西东我来正值烂熳时锦幢绣幄花重重自昔西川号繁艳海棠香国将无同别有神僊好丰骨苦教桃李若为容最是斜阳烘屋角粉腮乱点猩猩红惠休知予惜花意裵回宛转芳树丛为言居士今老矣一年一度难遭逢须乘旭景再来看烟开露湿春溶溶我闻斯语笑未荅发人防省如晨钟便是上乘微玅义不须防与叩南宗长康画南郭外桃花园小景题此于后
　　出郭春风散遥瞩千株万株栁新绿人家园圃带城斜桃花一片红云簇沿邨灼灼照清谿绕径娟娟倚脩竹我昔携尊雨后来胭脂晩向华清浴隔岸谁家花最多枳篱苔径芗茅屋讵意萧斋傍短檠缩取春隂盈尺幅向前寒食几多时令人苦忆城南曲
　　天禧宫古松歌同説巗先生赋
　　平生几处见古松都城西畔天禧宫轮囷异姿饱霜雪纷拏逸势森虬龙响若琮琤戛苍玉色疑翡翠埋青铜低枝偃侧走平地高榦窈窕摩紫穹荒祠防锁三十树一树一画羞雷同雕窗细碎古瓦坠画壁剥落莓苔封此松类有神物守肌理丰腻弥青葱浓隂地湿草舟碧幽林日薄光玲珑顿隔喧嚣若巗谷涛声白昼吹香风泽州先生偶税驾予亦走马来过从石牀倚徙久延望不觉曦驭腾高舂君言榼山有此树霜皮合抱烟霭中予亦曾游秣陵路六朝旧树畱江东不意马迹车轮边俛仰别有幽奇踪便当坐卧满十日一洗耳目尘滓空眼前奇物复谁数北寺万石华严钟
　　予学圃斋前有郁李一株因见乐天集中有惜郁李花诗即次其韵
　　浓缛爱花繁低小怜枝弱闲阶石砌边移近梅花萼缘条雪皑皑含烟春漠漠剪裁罗绮轻点染胭脂薄山园久岑寂流光任销铄正是艳阳时东风又开落
　　万寿寺华严钟歌次説巗先生韵
　　荒寺门迎大谿水古墙剥落荆榛高兀钜钟立庭戺翠色几矗长松稍直立二丈径十尺布指难与量周遭铜液如云火如电天地罏冶斯铸陶霜晨撞击鬼神惧鍧闳鞺鞑翀紫霄上有华严十万字松江沈度挥霜毫刻画远胜云雷迹雕几不屑鱼龙跳一波一撇露锋颖笔势轩翥如鸿翺譬彼宝幢绣佛号香薫殿角风铃摇此钟初成在紫闼丁年移今萧条【此钟造于丁未年移置此寺亦丁未】刼火已吹楼殿去鲸鱼委地空蒲牢但见埋光向幽壑那复振响穿云标朅来对此三叹息为怜尘还爬搔神呵佛守亦妄语土花侵蚀偎藜蒿作者何人姚少师手翻云雨腾螭蛟金川门外鼓震地欲富欲贵皆尔曹钟解纽意不惜戈甲渡江江怒号身披紫衣近日月不闻搏拊陈虞韶齐黄九族惨白日天隂鬼哭声啾嘈忠臣义士甘鼎镬铸钟万石奚足豪噫吁嘻铸钟万石奚足豪【永乐四年制时为姚少师广孝监造】
　　送登州太守任在庵之官
　　渤海回紫澜万古嵎夷宅观日登蓬莱东望神僊迹瑶岛出波面数点如棋奕时平海若镜拾月堪挂席蜃市成奇观城阙通街陌好风荡微云转盻玻瓈碧皇哉五马君声名古牧伯彦升起中土清才灿昆璧今为郡大夫昔本东瀛客轺车夙税驾正获两岐麦涵濡须防仁澄清荷钜责德化师盖公琴书乐简僻平生康济心永言念畴昔
　　庭槐十韵
　　青槐何茂宻当轩种双树滋植十年来清隂入门路高翠挂斜阳低枝沾晓露暑月延好风晨光集珍羽杳霭映防帘顿有林壑趣种此亦偶然青葱悦朝暮岂意尔成围催予髪垂素爱此碧玉枝曾入甘泉赋托根赐庐中谅无斧斤惧寄语后来人风霜谨持防
　　闲居四时词
　　初试春衣白苎裁巗扉从此昼常开轻烟轻雨笼芳树新柳新鸎发旧醅草閤日长帘影静杏花时节燕双来小亭霑洒近风泉地湿林防避暑偏翠竹万竿疎雨夜水芝千朶夕阳天人间便有方壶胜欲向三山唤偓佺白露添衣体乍轻山容如沐水痕清半窗幽梦梧桐雨一枕新凉蟋蟀声看罢东篱旧时菊芙蓉花下绕池行烟蓑雪笠钓寒江新得鲈鱼玉一双防着地罏煨芋火洞开书阁看梅窗闲来检点牀头物螘绿鹅黄正满缸石谷为予画赐金园图巻子复作大幅仿香山池上篇意为赋长歌
　　石谷先生类臞鹤风神萧散意卓荦高人寄托无不可偶尔落笔摇五岳曩时惊见富春图十丈青岑隐丹壑神交意许三十年忽向京华走芒屩再拜喜识寒松姿逸致高怀老磅礴俛仰都无世俗情坐上吹香比兰药自昔曾与西田翁古今风雅同扬搉只今前辈若晨星衔杯话旧空萧索我有家山杳霭间貌以丹青何绰约梅花防处着疎篱杨柳隂中藏略彴一幅鹅谿池上篇竹隖荷汀景寥廓鄙人自爱愚谷愚先生为写乐天乐怜我风尘老未休苦忆谿山自煎斲譬彼井谷有枯鳞暂转清波供瀺灂秋窗日对烟云生怀抱经时差不恶湿翠香岚足千古濩落园林欣有托
　　东坡有和渊明怨诗楚调示厐主簿及邓治中诗读而爱之遂用其韵
　　南山众所见陶咏独悠然叹息头上霜换我镜中年人生如坠叶忧乐随所偏丰膴慕朝市枯槁躭园田猗与东臯子醉乡受一防晨兴荷锸往夕寝抱瓮眠欢戚等飞埃寒暑忘推迁落花堆我侧幽鸟啼我前挂瓢饮谿水防杖入邨烟还令简牍上千载称豪贤






　　文端集巻十二
　　钦定四库全书
　　文端集巻十三
　　大学士张英撰
　　存诚堂诗集九
　　近体诗一百十四首
　　送李鬘岭先辈山居四首
　　自有巗栖志于今几十年青山畱隐逸白首到林泉书巻移家易松云隔岭偏寒宵风雪后清兴与谁传公麟堪住处随地是龙眠山色宜朝暮梅花老歳年抱琴防竹里伴客小谿边为报春烟起呼童学种田莫防嗟尘网劳劳始放闲松根容歗傲笻杖任跻攀径小都横石篱疎好看山夕阳花外落手自闭柴关但得佳山水何妨婚嫁身寒衣新布衲野服旧纱巾采药邀隣叟寻兰赠故人门前松色老百尺见龙鳞
　　信臣牧五读书山中诗以怀之
　　不待梅花尽应知不肯还抱书随防日泼墨写寒山沽酒烟邨外悬镫竹隖间好同何次道辛苦闭柴关
　　过霜鹤昆弟龙眠山庄五首
　　谷口龙眠路沿谿老树中稻田新涨合花屿小桥通结屋依层翠编篱覆落红往来城市近沽酒属樵童谿馆榛芜后诛茅结短檐门因新笋闭屋为老梅添花影移藤架松隂落布帘园林与丘壑幽事此能兼寒知闻旧阁石路上嶙峋兄弟俱才子园林亦比隣莺花随地好笋蕨一时春谿畔过从易扶笻不厌频少保藏书处惟余十亩存清风依草阁碧血滴松根世代看陵谷耕耘约子孙一经耡且读辛苦慰忠魂【寒知阁爲左忠毅公读书处】
　　雨过谿流急初晴款竹篱龙眠芳草路驴背夕阳时慰我三春约醻君隔歳诗笋香花落候况复听黄鹂
　　雨后过潄石亭二首
　　清流带西郭一径入柴关过雨客初到叩门僧未还雀喧花自静谿閙石长闲隔树秋风起樵歌徧晩山荒园人境外潄石小亭幽竹澹容僧俗花飞任客愁谿声偏入夜岚气总如秋雨后泉方好何人雨后游
　　在郡城忆牧五庭中双桂
　　海门忽覩黄金粟苦忆君家双树傍酿作桂浆千日醉防爲秋雨一城香月枝露重阶常润僊萼云深户自凉定有夜来花下客隔帘清歗共飞觞
　　晩春郊外二首
　　平郊一道蹋晴沙春色畱人春日斜紫燕飞时穿栁絮黄鹂啼处落松花幽谿水饮青丝骑碧草香承油壁车日暮苦吟何所羡远邨如画两三家
　　草生河畔碧如苔歳歳春光不用媒风雨有期寒食到莺花无恙隔年来却添离思萦高柳惟许新诗送落梅独客何心闲倚杖子规声里最裵囘
　　醻友人见赠
　　荒亭遥对白云间地足蓬蒿嬾未删开户最宜春夜月到门无限夕阳山秋当静处蝉声歇人正吟时竹影闲更爱城东高士过余香三日袭柴关
　　过谿南有怀故人
　　谿上驱驴过短垣故人曾此闭柴门方塘断岸经春雨野水平桥复旧痕梅种竹窗花渐发诗题藓壁墨犹存临风忽忆前年事水鸟衔鱼噪夕昏
　　冬日
　　绳牀竹几小窗前手爇清香防着緜冬日爲人来草阁梅花与客共寒烟嵇康达命原宜嬾摩诘能诗自解禅但得身闲兼地僻闭门一壑亦翛然
　　庚子放后舟中赠信臣二首
　　与君相对数秋晨几度高吟涕泪新携手正当黄落日入门俱有白头人岂应我辈长贫贱莫漫相逢説隐沦枫叶亦知游子意寒声萧瑟古江津
　　一叶轻舟逐水湄西风吹客到家迟依然江岸芦花路况是秋深暮雨时暂屈敢言同鹤胫长愁只恐负蛾眉惜隂亭畔苹香老难荐湘累楚客祠【古人云功名时屈时伸如鹤胫然】
　　次韵答信臣二首
　　八月寒江秋正清与君同作秣陵行晓过茅店看霜迹夜泊芦洲听雨声旧路总余游子恨新诗弥见故人情高吟正复增惆怅难遣人间百感平
　　依旧驱车往复还秋花重与闭柴关云霄待客何年事风雪容人此日闲泪落顿添桃叶水情多数梦雨花山君归抱病予愁絶相对何曾一解顔
　　集左橘亭小圃二首
　　荒园手自翦荆扉侍御先生此息机几树梅花传晩节满庭橘柚凛霜威纸窗风雨书声静草阁萧疎鹤梦归天壤勲名畱伯仲遗经读处莫霑衣【左侍御三山公为忠毅公弟】幽径闲来趁晩晴故人归复自臯城淮南招客皆词赋灵运能诗本弟兄午夜清霜增酒数一帘明月驻歌声茗香客醉狂吟后移得琅玕影正横
　　之郡城道中望龙山三首
　　二龙山色翠漫漫常向宜城陌上看望入江南秋色里青当皖口白云端遥连野水岚光湿半背斜阳树影寒极目千峰倍惆怅何年策杖蹑层峦
　　不因谿水泛残红谁信桃源与世通鸟路云深松叶里人家春老杏花中悬崖终古畱僊灶絶壁千寻叹鬼工山寺一声清磬好筼筜西畔石桥东
　　野老家家获稻梁一川风景近柴桑晩花着屐寻霜圃秋水扶笻渡石塘隔岸乱镫螯正美千邨老树橘才黄何年丛桂招人隐北渚南汀筑草堂
　　闰七夕
　　碧霄无际防云流乞巧今年巧倍醻天上香车双七夕人间团扇又三秋辛勤乌鹊还成渡消瘦青蛾几上楼翻羡秋宵容易得盈盈一水不须愁
　　虞美人花
　　翦尽春罗赛得无倚风似欲倩人扶乌江尺地全非楚青冢闲花尚字虞种向九秋宜丽服开当三月徧平芜一年一度看浓艳絶胜明妃见画图【此花初种时宜于中秋丽人绮服】
　　镫花
　　银烛作花花正然寒宵春色倍堪怜月光暗处垂金粟佛火堆中长白莲旅客敲残秋漏里美人挑落晩风前何如绣阁珠帘下并蒂同心照绮筵
　　秋海棠花
　　秋花亦占海棠名玉露金风别有情兰纵比幽伤冷落杏虽如色让轻盈微香应欲消遗恨红泪依然泣旧盟节节珊瑚低拂地临风一笑许倾城
　　偶饮大匡山亭二首
　　过君别业即淹留曲径深林恣意游共指云峰高阁敞忽穿石壁小亭幽层峦望处临官舍古木疎时见戍楼携得楸枰沽得酒寒风萧瑟不须愁
　　城外谿通城内岑泉声环绕石楼深林从落后偏宜望梅未开时便许寻宅畔烟霞堪稳卧
　　君恩岁月与高吟丹铅坐拥良非易莫为浮云感素心
　　为友人题裴航游僊图便面六首
　　吟到樊姨旧赠诗忽从邨路见蛾眉神僊纵道多奇迹説着裵航迹更奇
　　老媪呼来见玉颜明珰纤手绿云鬟相逢何地无僊子多在芦花驿路间
　　帘下才闚半面春千缗玉杵此情真神僊不死皆情种肎学人间薄幸人
　　觅徧天涯道路长故将辛苦试僊郎岂应天上元霜易翻爲人间玊杵忙
　　只手携来问水湄云英重见旧茅茨怀中兔影如明月光照名姝十二时
　　陌上车声衣上尘一囘老却一回春玉京抛得崎岖路便是神僊队里人
　　络纬声四首
　　络纬声中秋夜厌草根凄切透书帘问渠何事清宵苦空被人间懒妇嫌
　　蔓丛深咽露微如何不织御寒衣清霜一夜飘零后粉蝶蜂腰一様归
　　一声断处秋盈盈天遣人间织妇惊老大女儿不解事停鍼只当听虫声
</div>
    <div class="pagination">
<a href="文端集_page20.html">上一页</a><span>...</span><a href="文端集_page16.html">16</a><a href="文端集_page17.html">17</a><a href="文端集_page18.html">18</a><a href="文端集_page19.html">19</a><a href="文端集_page20.html">20</a><span class="current-page">21</span><a href="文端集_page22.html">22</a><a href="文端集_page23.html">23</a><a href="文端集_page24.html">24</a><a href="文端集_page25.html">25</a><a href="文端集_page26.html">26</a><span>...</span><a href="文端集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
