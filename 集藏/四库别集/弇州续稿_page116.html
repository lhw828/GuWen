<!DOCTYPE html>
<html>
<head>
    <meta charset="UTF-8">
    <title>弇州续稿 - 第 116 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 116 页/共 228 页</h1>
    <div class="content">　　谈氏文献録者何録谈氏文献也其称文者何有天子之文冠之曰诰者十一曰敕命者七曰敕及敕谕者十一次祠堂考礼之文也次愚虑草易之文也次遗稿次摘稿次逍遥集次长啸集次存稿诗书之文也次试卷制科之文也次杂言方术之文也其称献者何有献而名于朝者有献而名于乡者有献而以子名者有献而名于乡先生社者皆谈之儁也其文则皆谈之华也畴叙之谈之后人思永也思永之言曰吾谈之先自郯子始出遥裔而以礼乐训鲁或曰古谭谈通谭子奔莒所以有谭谭即谈也夫吾何知谭吾知锡之有谈而已锡之谈则自宋五经博士公从南渡始其入明而显则自御史愿学公始迄于今绳绳奕奕者若而世矣又若而人矣然而北不得嫓崔李而南不得次王谢者则余之罪也余不能如薛宗起以片言而起其宗姑为之志其文献者则庻乎以谈有闻矣不佞谓思永子言似也而胡以志子试文也曰此余敝帚也幸程于有司而用它嫌弃之余废不用矣夫左丘以盲废而有国语马迁以腐废而有史记此其材皆足以纪国天下古今之文献而余仅能施之于一谈虽然此余之所以志也故不忍弃也不佞乃谓思永是编成而谈之里甍若益而髙其墓之木若益而乔者非以此也耶即不然而更千万年有陵谷之变而谈之文献宛然在目者则皆子之功也已
　　
　　呉江呉氏家乗序
　　
　　诸序族谱者曰谱者史也余则曰史者谱也史之兴莫备于司马迁迁之纪皇帝三代以至春秋列国西京世家靡不具其所由来而至于自叙则益详矣其它同姓异姓之诸侯于绩无可纪者亦必昭明其世次而为之年表班固氏因之以至范氏而后不能推见世家年表之意而略之而至于自叙未尝不追本其所繇始迨大王父而后班班矣乃至修唐史而表宰相世系虽于事不甚雅而后之名家巨公欲为谱者更于是取资焉余故曰史即谱也明兴东第貂珰之胄不复能征其先徳而三事九列徃徃拔自寒畯呉越歙闽之间齿姓寔繁而其久者至彼此不能相通金匮石室之藏又仅采左氏编年之例而识其大者于是史不能兼谱谱不能登史而修谱之家陋者安于挂漏侈者骛于张饰而谱之用复寖微矣乃今而得呉江呉氏谱呉以国为姓其在北而著者若大司马公在南而著者若司空公不可悉知所知者宋有太尉某至端平间而千一公者始家呉江是为呉之十一世祖也千一公有子三人曰万一万二万三公固多孝弟力田然未有显者又四世而为孝子公璋璋子宫保公洪洪子宫保公山凡八坐二人藩岳郡二千石四人甲第六人乡进士赀郎上舍若干人百二十年来其缨弁绅衿之盛辉暎吾三呉几可以称世家而当嘉靖之初年谱成于草剙而未备今其后人承光乃能慨然举而修之则呉之为呉赫然章矣其纪叙则秩然理矣大槩首之以玺书则为诰者二十六为敕命者二十二为敕及敕谕者十七为谕祭者五继之以谱传则为千一公昭者暨其后者若而人为万一公穆暨其后者若而人又继之以文献则为志铭碑传类若而篇诸所自构撰附焉又若而篇乃夫栾赵之思二武韦陶之述祖徳虽微言小咏亦有所不遗者承光之着思亦厪矣余琅琊之重在晋宋齐梁间至于赵宋益有闻而明之重则自世大父工部公始寔与宫保公同第成化乙未进士两家乔木相望至于今呉中之甲姓鼎族莫能三焉余故因承光之请叙而归之若乃尊始别源敦睦率谊之道则诸为谱者类能言之可无事余余且治我谱矣
　　
　　刻大藏縁起序
　　
　　昔我薄伽梵之宰世阐化也以大慈力摄诸天龙鬼神人非人咸集而收之大法门佛子菩萨阿罗汉随縁参发赞叹显宻圆通之妙葢四十九年而所说何啻百千万言所度之人因声入悟者何啻百千万众薄伽梵迁化大迦叶阿难陀继起而绍明之尚虑登坛之述不能逮逺而没身之后微言冺而渐失其真相与结集成篇以梵音寄梵书以梵书寄贝多罗叶上至国王宫下至婆罗门家逺至娑竭龙藏靡不转写流布而大教之盛如日中天矣后千余年而震旦之文明日盛縁亦渐起所谓菩萨阿罗汉者多下降于此方而竺法兰摩腾遂以四十二章经来其后鸠摩罗什佛陀耶舍辈为姚秦主翻译葢以汉儿习梵语作梵字则甚难而法不广以汉语度汉字传佛印则甚易而法亦流至唐而法师玄奘西游天竺诸方遂悉奉诸经及慈氏所撰惟识诸论来厘为三藏官置司翻译易世之后得房融所译楞严而教典备矣然法语既繁传写亦不易自通都大邑之外贫贱鲜事力之家有毕生不能见见而不能自致于是始知寿之梓而印行之流传亦复广矣顾诸经之流传见者顶礼供养焚香呗诵而像引隆崇简袠重大将携逺致则有所不能循环咀讽则有所不便丹铅注乙则有所不敢于是开士宻藏始发心仿弘道比丘尼碛沙故事以儒书例募梓而尚书陆与绳太史冯开之相与赞助成大因縁而二公仍各叙之太史所云彼梵夹者以敬奉为法事今梓以流行为法事其辞甚晳而尽余复何赘独余向者疑观世音大士以一人之身而具八万四千烁迦罗首母陀罗臂清净寳目以三千大千之界而无所不应随应随足以为万万无此事今以梓经一端而验之固可推也夫百应者化身也不动者法身也梓者法身也流传者化身也昔梓圆也今梓圆而满也以目为耳是即观世音如如不动即曰观自在也或谓观世音之转而为菩提达磨教外别传不立文字而今乃以梓经拟之不亦左乎是不然当同泰永宁之际南北人主徇于有漏之果而泥于文言之粗其用益繁其浸益逺故达磨出而救之五六传而后即心非心之教大行而吊竒者至焚像弃经书七佛名于袒服而流至于猖狂自恣并其迹而失之葢棒喝之教穷而教典与宗皆两屈矣若观世音之再转而为达磨也宁不思所以更救之乎余不敢遽谓宻藏为观世音转要亦能不失其意耳或又谓此末法时也薄伽梵尝授记矣念不久且归之娑竭龙藏而何以梓为即梓岂复有如迦叶阿难者能传佛印也则又不然后慈氏而成佛者非我瞿昙记耶一奋迅而立超三刼夫焉知末法之中无龙女者出彼龙女宁受记者哉宻藏其勉之诸为宻藏縁者亦俱勉之
　　
　　题姜氏家乗后序
　　
　　姜氏家乗者何姜氏谱也诸呉之为姜者文献皆在焉姜之先着姓四岳至太公望称师尚父奄有海岱世世为东诸侯迨陈氏起而寖微然犹贵显于随唐间称名族若吾呉邑之姜则自宋枢宻副使遵始其后时有显者十三世而为明汝州别驾信蚤举乡荐仕不甚达颇以政行称诸孙济不仕然亦有文两世所交游多呉之学士大夫有志传题像饯送说解及诗歌之属百余篇今其裔孙谧（阙）复纂而谱之余以例附见焉葢以朝籍按姜则姜无登者以文献求姜而姜之为姜昭昭矣当战国之交姜之为公侯者几三十世然微太史之世家年表以纪之几遂寥寥不复知有姜今以一副枢之后为世次者且二十而了然若指掌其文辞亦俱灿然嗟乎杞亦侯国也以大禹之后而夫子犹叹其礼之不足征然则今之姜岂直贤于昔之姜而已哉夫姜犹夫昔杞也散而整微而不冺则谱力矣
　　
　　潘景升东游诗小序
　　
　　潘景升从余游毎见必出其所业余因得以窥其进而至岁之戊子秋谒余于金陵右司马邸是时景升方与其侪偶相逐而角鸿都门之业寻久不利亟去余时卒卒未暇叩景升今年二月复游金陵则益梓其近诗若干首曰东游篇葢景升家黄山白岳间而又好游若金陵胥台虎林山水固其比席间物至是遂渡钱塘栖四明四明襟海而孕山东湖其中古刹名迹处处皆是景升与二三君子穷舟车杖履之胜发而歌诗徃徃清逺藴藉如金阊銮江诸曲能以宋齐乐府之调而出入建安之门近体要亦不下大厯虽山水之胜有以启景升而景升之深会独诣其灵承者自不浅浅也间与其乡衮方司徒及之方公欣然意合独谓景升恂恂太学诸生步武尺寸不失而诗多燕姬越女谑浪挑寄之辞是不累异日缙绅间声耶余报公将以景升真有之乎古之才人墨士志有所不遂则必借以发舒其抑郁才有所不尽则复借以骋骛其藻丽此齐梁之所以辉暎一时而青莲少陵氏之所不能废也令景升而改玉甚易虽然何以称哉司徒无以难也因志于简端
　　
　　华补庵先生诗集序
　　
　　嘉靖间无锡有华从龙先生者弱冠而自邑诸生游太学可二纪而以尚书经魁顺天荐又十年而成进士业五十余矣为郎未六岁而自免葢■〈彳昌〉徉于湖山之社者又一纪余而以考终先生故好为古文辞不以经术废以故得晩达而古文辞有儁声无锡与吾郡比壤郡故饶名士大夫若文征仲父子祝希哲陈复甫许元复陆叔平彭孔嘉周公瑕袁鲁望之属有屈年而与先交者有屈先生年而与交者下上扬扢无时不过从先生父曰海月翁擅计然之策起家埒素封而先生能以义散之葢终先生身五服之内外宗戚亡不濡润者环所居而称里人亡不囷廪我者吾郡之名士大夫皆以先生故不虞阳家鹔鹴而先生之槖则己枵然垂矣先生之诗得之文氏诸君子为多故不欲刿刻銄索以崇其格而极其变然大要和平有藴藉语必实际蔼然盛世之遗响也余之先人大司马公同先生举于辛丑余弱冠时侍先生坐见目以小友未几而窃从郎署后以使事归饮先生緑云窝眉宇襟度谈笑非复人间人也自是俯缔姻好余尝窃谓吾家右军五十余辞郡不出先生之蚤退与之近而无竞过之郑公业有田四百顷而食常不足先生之好客不问产与之近而不为名髙过之至于洒落消揺不佛而禅庶几白香山诗亦称是乃若真休之圃菰川之别业吞彼履道里者三四所少仅蛮素耳目之奉耳然亦足以观先生矣先生所著诗文凡数十百巻多散佚而其存者曰句呉集曰近逰集曰北游集曰江州集曰改南集曰真休集其子司谕明伯鸿胪存叔辈能习先生之诗而不能梓至其孙太学之充始梓之而问序于不佞世贞呜呼先生已矣世之慕先生而不及见者求之兹集求之而又不能悉先生则有不佞序在
　　
　　巨胜园集序
　　
　　镇国中尉唐孔炎父者食邑于南阳与余竿尺还徃者一纪余矣有子器封未冠而出其文甚竒余时见孔炎诗不甚多几欲用吾家故事舍浑而就戎孔炎不以为恠凡有所蓄古法书名画之类皆属余评题今年春三月忽梓其所著巨胜园诗集寄余余读之而甚愧向者之卤莽于孔炎也自余与歴下生修北地之业慕好之者靡不鸿举豹蔚金石其声以自附于古而才情未裕景事寡剂骛于雄竒莽苍之观而畧于澹荡优柔之致识者叹焉孔炎长淮以北人也其调甚和而致甚清使事必惬拈韵必穏髙处可步武摩诘达夫下亦不失钱刘亡论余家东呉不能尽废其嗜即于鳞而在亦把臂入林矣集中诗凡四及余然一见而三不见宜乎余昔之卤莽也朱邸中洪都用晦最蚤善余前年为其志先辅国墓次年序宗良诗今年复序孔炎诗且当复序孔炎之子器封文矣视丁敬礼之于陈王陶隐君之于刘俣差不为负哉或谓孔炎集独偏于近体以为未备夫古有以一五言为长城者有以一絶为宫辞者偏至之圣何必减于具体之微哉孔炎其肯余言否
　　
　　张孟竒广陵懐古诗序
　　
　　天下所艳称古迹名胜关之西长安稍东洛阳江之南金陵姑蘓钱唐北则广陵广陵固东南大都会也当大业时淫主轻弃星拱之辰而寄悰此邦竭海内之事力以张饰之至唐而建节为巨镇又以转运度支之饶益之于是广陵之富甲于诸藩镇词人骚客又多为歌咏以益之而古迹名胜灿然备矣一敝于五季之季再敝于南渡三敝于宋季四敝于元季遂荡为烽火戈鋋之场朝暮异主遗黎孑然始以十万家称既而仅十七家耳以我列圣之生息南北之喉吭其盛获稍稍差复然而一盐客薮耳其于大雅未复也南海张孟竒今之才子也试于南宫不利奉其大人命游学于呉楚间而时时托栖广陵尝慨其古迹之渐湮而名胜之不易屈指也愽考之文献而得二十余事事各有诗诗各有序序则雅而裁诗则丽而婉有赋有兴有颂有风读之而芜城■〈干阝〉沟之巨丽喆士之义训淫主之侈心若在胸睫间矣孟竒过金陵书以示余余甚竒之已而走谼中贽以谒汪司马司马欣然为雅语弁其首且以属余曰幸而续我此孟竒志也嗟乎孟竒岂以吾二人真能重天下士若皇甫之于左生乎哉司马才髙固当予则何所识知即玄晏之释讥未能贤于太冲之三都也且真以为吾二人重孟竒乎孟竒重广陵乎
　　
　　傅氏世系序
　　
　　傅姓故无它望其先为殷圣相说寥寥者千余年至汉而为阳陵景侯宽义阳侯介子昆阳侯俊壮节侯燮以武功显髙武贞侯喜以节概显至晋而为清泉侯隶司隶校尉咸以雅谅显司徒祗以政业显至唐而为横海节度使呉郡公良弼以勲猷显至宋而中书侍郎献简公尧俞以清正显忠肃公察以死难显其它列服休采声施于时者不可屈指数第晋以前不称文而晋以后不称武岂时主之尚使之将无土风家习变使然也当元世隠居不仕至明兴而有太子太师颍国公友徳者出以神勇从髙皇帝取天下长驱刈燕都扫秦陇荡西羌寻佩大将军印定巴蜀下滇南髙皇帝亲为之铭诗以褒扬之再启茅土位上公子尚翁主东第彻侯功臣亡敢与伉者晩节以功成见嫌而上春秋髙不遑究身后事于一切赠谥封锡之典皆阙焉傅自是颇傍落不振至不能名颍公而颍公有一兄曰友仁以公故授冠带总旗蚤卒亡子颍分之长子曰驸马都尉忠所谓尚翁主者也次子曰孝出后友仁孝传子汉又亡子于是族之人保安州守润以其次子宁为汉后得世其职凡四传而为昭信公某某传今昭信校尉锦衣百户时忠信接礼人也任职亡害当迁而念其母老不安燕中养请告扶侍还杭之忠清里以其暇颇修秇文之业春秋行视先垄慨然而叹曰傅之指不为少矣乃贸贸焉不能名其先甚至命名不相避凶礼不相通使我华胄之遥遥几于伊川之被发而祭者是非余责哉于是始论次其先徳而断其始曰呉邵公之少孙思进公支子宗也徙内黄内黄始也思进三传而珏徙郓之湏城湏城始也又两传而献简公徙孟之济源济源始也又五传而至孙髙徙杭之仁和仁和始也其弟亮徙鳯阳而颍公继之弟锦衣孝传子汉而絶仁和之族宁继之孝支子宗也时既己论次其畧而介友人蔡大节以书请曰不榖人下中何能光昭其先而整齐其世次以肃睦宗族惟是不忍于傅之冺冺等于儓皁耳唯是吾子之一言而天下以为惇史幸怜而弁之俾以傅有闻焉夫余安能重傅且古所以叙谱之意则宋之诸贤已畧尽之复安用赘余独悲夫颍公之功大而报微也隆庆初余以前观察召用应诏陈言请録髙皇时功臣而首推颍公以为当封王爵继絶赐祭格不报又二十年而召佐留枢复极言之主爵者嚄唶以为颍公功诚大然事久逺难明且其后凋落无可问者封王则疑重继絶则见欺请姑竢之诏可主爵者议嗟乎以傅子所称世系傅之为傅班班也又何虞欺虽然士风之漓甚矣使余稍知颍公之族绳绳若是余亦当扪舌嫌之避安敢娄陈之哉若为傅之后人不必不名颍公当世宗之元年上已采抚臣议祠公于滇血食世世勿絶矣
　　
　　重刻古画苑选小序
　　
　　余镇郧时尝欲荟蕞书画二家言各勒成一书苑已就多至八十余卷欲梓之而物力与时俱不继其画苑尚未成乃稍裒其古雅鲜行世者各十余种分刻之襄南二郡郡地僻不能传之上都又会闻襄本已荡于江适友人王光禄有志慕古余搜箧中仅得画苑授之俾翻梓以传光禄请余题首余尝谓书固小技然纪言纪事要必托之以传若画最为无所系者譬则天地间之佳木丽卉而已夫佳木丽卉了无益于天地然使大块之内尽刈而为瓯脱鞠而为黄茅白草何所取观哉故夫画之用饶才情者以为无声之诗而爱纪述者以为无文之史良有意也若夫推原证品合文与献而纪之唐以前虽人殊要之皆不可及已是役也姚刺史某实司校雠焉法得附书
　　
　　弇山堂别集小序
　　
　　弇山堂别集者何王子所自纂也名之别集者何内之无当于经术政体即雕虫之技亦弗与焉故曰别集也王子弱冠登朝即好访问朝家故典与阀阅琬琰之详葢三十年一日矣晩而从故相徐公所得尽窥金匮石室之藏窃亦欲藉薜萝之日一从事于龙门兰台遗响庻几昭代之盛不至忞忞甫欲命管而病妬之既而自惟材力绵浅一不称也所覩章奏竿尺赋颂之类鲜足裒者二不称也是非小有不当流祸后世三不称也而是时倡道者谓王子毋受役于笔硏以凿性灵自是絶意不复作其它有所闻见偶书之赫蹏以数甓贮藏寻得间出之编次成秩凡九十余卷携来金陵署中梓人翁生见而异之固请付剞劂是书行异日有禆于国史者十不能二耆儒掌故取以考证十不能三宾幙酒次以资谈谑参之十或可得四其用如是而已而翁生者乃欲强以灾木何也惜乎吾见若之懵于什一息也
　　
　　艾氏族谱序
　　
　　艾无他族其先颕事齐为大夫食邑于艾因以邑氏派分而二曰秦曰蜀蜀之派别而六而其在滑石滩者复分而四宋世诸艾多仕为名卿大夫至明而益盛有给事中广御史大中丞璞少司马希淳侍御朴左伯可久然皆散处一方而楚平江之派亦多仕宦为州邑职至今大鸿胪公穆兄弟而大显鸿胪之兄曰万安令科居官有声实鸿胪公生而儁异博学工古文辞其在郎署属权相固恩宠不为其父服而大珰为之内主视事如故公奋身与今太仆卿沈纯父抗疏极论之拜杖阙下肉尽见骨行戍万里与鬼分日顾其气益王节益固最后权相死大珰逐天子旌召忠直敢言之士以不次待之而鸿胪公独逡巡未之应其难进易退之操为士林模楷而前是鸿胪公尝慨平江之艾齿日繁而未有谱也其先日益冺冺而其后日益林林也思有所以整齐之而会万安公尝以书自通于侍御朴尽得其先世之详鸿胪公乃始纂集成谱凡六则曰谱例者其纲也曰世系者始自孔大夫以至秦蜀之派咸备焉独详于平江者志核也曰大传者宋一人明二十五人传所知也曰家礼者示轨也曰族训者敦睦也曰撰述者鸿胪之疏与纪难皆在焉而竿尺附之识大也呜呼天下自是真有艾矣当鸿胪公之抗节犯难初不复知有身宁复知族然今无论绅衿之与闾井覩姓而称艾者必愯然曰得非鸿胪公耶是忠贤族也昔蜀人薛宗起以词组抗魏帝而得髙其望帝谓之曰卿殆起宗耶非宗起也若鸿胪公者起艾宗者也当魏之时代北贵姓有去斤者特赐为艾然则艾亦有他望也耶公姑识之
　　
　　弇州续稿巻五十四
　　
　　●钦定四库全书
　　
　　弇州续稿卷五十五
　　
　　（明）王世贞 撰
　　
　　○文部
　　
　　△集序
　　
　　西陵董媛少玉诗序
　　
　　周元孚氏以节概冠一世凡再上疏再得罪以谪而直犹未已其于星歴弧矢剑术无所不通精而尤好为古文辞即世之作者无以隃胜之始妇得安人汪美而贤为元孚举五男子皆育汪寻卒元孚痛不欲置偶久之感异梦乃问继于董而得少玉者董女字也兄曰侍御叔玉既归元孚即能抚其五子如汪己出谒舅姑即又能奉事舅姑如汪已而相元孚御臧获大小理家秉无弗如汪者元孚心异之问能读书否曰仅识字耳然见元孚时时诵唐诗则亦诵唐诗所臆记可千首更问元孚诗止此乎元孚曰三百篇其祖也遂益诵三百篇以至汉魏六季诸名家亡弗诵者乃稍稍出其竒以与元孚酬复元孚益大异之谓若诗成吾当叙而梓之以传后世少玉筦然曰吾妇也而又君之妇妇何必以诗传即传而以君之妇天下孰不谓出君手何梓为元孚服其言而止元孚才髙而气雄间不胜其用壮而少玉则清润婉秀徃徃发于情而止于义有不尽为闺■〈巾达〉所束者当其得意时即元孚恍然不觉其左次而亡何少玉以羸疾卒卒之年二十九耳元孚鸠其遗篇什多散佚所存仅若干首乃梓之而请序于余余读之曰元孚而不见夫三百篇乎二南而下多出于贞妇良媛之作删者葢録其语而不必尽征其人谓可以风可以志而已至于汉而始有能举其人者独司马之文君秦之淑能与其夫子相偶敌文君之不以礼合无论然淑亦寥寥乎不能数章何敢望少玉哉少玉调虽止于唐然不落宋元矣使天假以年有自唐而上者咄咄逼元孚世且以元孚诗或出少玉手元孚甘之乎少玉他妇行尤工具元孚序及冯开之太史所为传中
　　
　　喻呉皋先生集选序
　　
　　当嘉靖隆庆间有愽大剀亮巨公若光州喻司马呉皋者其敡歴南北御圉安攘所在着声实余尝有传传之以为真一时社稷臣云公故好为古文辞冥探隐索务出于人所不恒道然才髙而气雄朝有所请夕靡不应故其所构撰为最繁操觚之士咸服其盛而骇其竒公厌世者久之而冡子督府叅军少极悉其遗集见委以删定曰毋贵多贵在可传而已余卒卒鲜暇葢仅阅岁而始能致雌黄之力凡得十之三以还叅军而僣为之序序曰文之所从来逺矣自孔子为辞达之说而释之者曰文者顺理而成章之谓于是钩棘晦僻者若在所汰斥而不载然孔子身删诗书而乔僻峭厉之齐秦诘曲聱牙之盘庚皆存之而弗去至风之别而称骚也则楚人之所以托风其君者务为纒绵迂晦之辞以自藏而少露其指则辞达之说有所不能尽用譬之于天日月清宁者恒也雷电霰雨晦冥抟击者其变也譬之于山逶迤坦陀者恒也羊肠鸟道崭削斗拔者其变也要之其变也亦恒也诗之变至于任华马异极矣文之变至于樊宗师极矣此皆知变而不知变之为恒乃喻公独不然其险也必无踬其深也必无弗达要以说诸心而畅诸理泽如也然则识公而未尽者骇其竒能尽公者谓公之实毋愧于达也必以柔曼靡丽望公若不足夫柔曼靡丽江左之音辞而中原之所不屑也嗟乎使立而肤也毋宁立而骨哉少极第行之有刘子威袁履善者可就质焉
　　
　　彭户部说剑余草序
　　
　　彭润玉先生者自诸生而贡礼部以选人分教宣城属其子梦祖成进士为户部郎弃官归受其封故人或称户部君亦或称博士君云先生而好为古文辞久而晩节益甚万厯之戊子余起官白下先生特自全椒渡江属故全椒令畲君介以见余出其所近着诗一卷文一卷曰说剑余草命之序余复从畲令所见先生前集十二卷曰无毡堂者得合读之然后知先生所诣之深而且博也其诗皆婉曲工至能发其情以与才合而不伤格至于七言律尤有斵轮中鹄之巧若序记书传之类古色与生气相射于西京大厯吾不知何如即非近代所易办也吾尝屈指明兴以至于今能为古文辞者亡虑数百千家其卓然名世者亦可数十百家要皆庙廊山林之杰乃欲举博士广文而称之则不过临川聂大年吾郡黄应龙戴章甫陆象孙三四君子而已大年象孙以诗胜应龙章甫以文胜然皆厪厪肤立而至用其子有名位优游素封者锺记室之品不能名一人此何以故凡为博士广文者势必久困诸生诸生之业不过剽窃儒先之绪而微饾饤组织之欲分功于古文辞则其业疎以古文辞间之则其业杂加之以岁月磨而耗之甫得一官有余晷始欲呻吟以从事古之作者而不知其精已销亡矣故夫山林之杰必其不为诸生者与为诸生而不终者也若乃有子而称封君者其得志当亦以晩是不握牙筹操利孔渔猎其乡闾以为子孙计则必恣鼎味拥姬姜呼卢飞白以极当年之乐而尚恐不足宁暇刺促笔硏间哉先生之笃嗜在古文辞其始不以诸生之业夺其后又不以封君之飨夺宜其所著述富有而日新若此也语有之用志不分乃凝于神其然哉余近一见梦祖诗以更超先生乗而上之父子间自为知己若此先生之集更未可涯也名曰说剑余草夫庄周隐士耳其着说剑能使人攘袂而思奋陶潜之诗何其冲然澹宕也咏荆轲一篇慷慨感激于剑术之疎深致意焉然则先生之壮心宁独栖栖于一文苑而已也
　　
　　大中丞顾公抚辽奏草序
　　
　　御史中丞通州顾（阙）卿之为户部郎即以才选而佥福建臬计平邵武党斗乱民寻迁广东之叅议以至臬副从征山冦有功而中忌者归久之乃补佥滇中臬解顺宁大候二州土酋之构诏还公叅议于浙江两年复还公臬副而饬覇州兵事会浙有骄卒之变属抚臣铜梁张司马宻捕诛之司马恐不任于是奏留公浙江以自翼凡十日而骄卒之首恶悉授首诏加公三品俸以原官饬蓟州兵事覇蓟俱天子之东南北门而公皆以才选公至时方有稻田使者公与之合筴兴水利募农耕奉行之臣凡十余道而独公所治已见利数倍会辽左之抚臣缺诏推贤能知邉务者公遂超为右佥都御史以徃公上疏力辞谓徃岁于藩臬前后薄有成效皆因人成事身所建画又多不待竟而迁浙中之役甚愧同事者或以小嫌见累而己独得超拜甚不安诚愿以故秩为县官捍蓟邉且得究稻田之利优诏不许而以稻田事责代公者公既至属北兵大入与征北前将军太保宁遂伯李公合筴讨之公任谋李公任勇大破创其众斩首以千计卤驼马牛羊万余公叙所以胜状宛曲如画而力推功于宁逺请毋赏及臣赏及臣不足以劝战士天子为之首録宁逺而公与总督王公俱迁公自佥而副赏亦差次之当公之在辽辽困大水千里为瓯脱公请开海禁议蠲恤得报可公益与总督王公大师李公条辽事之所以难大势有四谓邉长冦众兵寡饷薄画图贴说而上之其所思以济拯之筴甚详天子得公疏下大司马大司农议之亡不朝上夕许公自是益发纾诸所建白与注措略相当自公之在辽士饱马腾辽遂以重冠九邉议者知以战功推宁逺不知所以作宁逺之气而砺其爪牙者固公力也吾观近世之善言邉事者于西北推杨文襄公应宁于东北推翁襄敏公仁夫于南推王文成公伯安文襄详而不甚文襄敏文而不甚畅文成兼畅与文矣而不甚核乃具体集成则惟公哉公与予交颇晩而最为相知癸未之冬余与今相国太原公俱杜门却扫有志游方之外公谓余毋事笔硏谓太原公毋应世今太原公已拜相树平章之绩而余亦谬误一出不唯不能从公教而郄笔硏之累且为公犯绮语之戒矣公自蓟以前所兴立不能自达之于上而徃徃托之移牍丁亥而后其因驿上封事者又不知其几余所叙仅公一斑耳公于出世经世二端似能合之余且与太原公托自解焉当不以我为绮语也
　　
　　休宁茗洲呉氏家记序
　　
　　自太史公之为史记而别叙传于其后欲以明其所以作史之意而推本其世系而尤详于显贤者班氏之史亦因之自是若晔若约之类虽或文有详约辞有工拙要之惟二史之步趣太史公之传其父谈也班氏之传其父彪也二史之所从草也若周之衰春秋战国而名世家汉之初两姓诸侯王而名表者则本始派系皆彬彬可考谱由是昉矣休宁之呉故姬姓其先自太伯凡数十传而国灭因以国为姓长沙忠武王而后代有显贤不絶其在徽郡至数万余指而休宁独擅其半休宁之南曰鳯山以唐左台公始也其西曰龙江则呉媪始也鳯山之指繁不能自衣食有呉媪者婺而材携其孤处焉筚路篮缕以启山林西徙之呉乃有家矣凡四传择饶地转为茗山茗山之呉呉始有族矣当明之兴茗山之呉已草创成谱而东山赵子常占之以为呉之后必大葢百有七十年而尚冺冺如也最后乃有呉广文子玉父子广文之父曰隐君某博学工古文辞慨然有意于先世之业取旧谱而新之整齐其世次佹就绪而卒年仅三十九富是时广文犹在髫辄抱遗书而哭曰孤不执觚管而以终先人之遗志者有如日未冠读经史秇文诸篇凡数百千万言其所撰述凡十年而倾邑又十年而倾郡又十年而倾海内学士大夫咸曰呉子今之太史公班氏也广文踧然不佞恶敢当之乃出隐君之遗书而加铅椠焉曰姑有以矩矱我庻几呉徳之不堕葢既成而名之为家记所以不称谱者何以非谱所既也亦呉史也曰记者何谦辞也为记之目凡二十卷凡十二用太史公班氏法也其序例辞则左丘语也诸序呉氏家记者咸曰呉子今之太史公班氏也呉子辞而归徳于隐君则曰隐君呉子之谈与彪也弇州生亦云呉子闻之请而弁诸序者
　　
　　少师大冡宰赠特进太傅蒲坂杨襄毅公録序
　　
　　万厯元年十月少师吏部尚书杨公以末疾乞骸骨归里上不允若曰是唯皇祖考之所爰立以佐余一人将统均是毗温诏凡再下公请益力始予驰传归赐宝镪彩币以行且曰卿其强精神善医药庻几旦夕有瘳以终毗朕明年八月公疾益甚薨于蒲坂之里第事闻上为之震悼辍朝下所司援故事赐祭者九卜兆域以葬特赠太傅谥襄毅公既塟久之长子今少司马俊民以大理少卿遇覃恩得追赠公特进于是司马乃合公所得敇命二通诰命十八通敇谕（阙）十（阙）通谕祭文九通録成帙而故太师徐文贞公撰神道碑太保吕文懿公调阳撰表前太师张公居正撰志铭太师张文毅公四维撰行状与诸所司覆请之疏悉附焉于是乎荣哀之谊备矣吾呉中饬兵使者李君涞梓之郡而以司马之指来问序不佞守尚书郎时尝得望公于班行中风采如峙玉既迹其行事则昌黎氏所谓龙虎变化不测杰魁人也又既而以通家子命不佞则春风霁日靡所不煦朗葢是时南北争侵扰蚕食我喉咽要腹之地邉圉之职储胥者智力俱困而不能支天子方自管三尺日以雷霆殷殷其上而柄臣乃阴操其喜怒以为威福当是时中外之望独寄于公一人公不爱其身与其材力以应之四出而将数万之疲卒于西于东北于东士奋而腾卑城浅隍忽若易而金汤者敌皆逡巡遁逃而不敢犯间一接之斩首卤生不以数百千计不止三入而领中枢北筹边东南制倭西南筴苗獠明光之疏朝上而夕报可无一不富上意片纸下于万里之外奉若神明而不敢贰虽柄臣睥睨其傍以伺公之隙而卒不可得自是歴佐三朝或长铨地或仍领中枢或再长铨地皆与大相相表里大相明则直以伸其志大相忮则宛以完其节所谓大相者其势之轧时负而时胜而公故皎然自若其官则自太子少保徧歴东宫三师以至人主之三少其禄则正一品而勲则柱国阶则特进子孙多贤贵若少司马及进士俊士都督府都事俊彦都督府同知俊卿胄子俊臣诸孙翰林检讨元祥而下凡十余人绳绳趾美弗絶论者多美公一时之际以为君与臣合嗟乎君臣之际葢难言矣世宗皇帝得圣之威而大相中间之为之臣者十一得如公否也不然且以为人与天合然所谓人者凝之独在公公故纯心与才合也逺固未暇论公之乡人在唐有裴晋公者其禄位名徳出入将相大较与公类第公之处敌难而裴公之处敌易然裴公之告成者竟一蔡州耳而竟不能得志于镇魏公之娄出而娄不挫抑何径庭也裴公据上相数为居其下者所扼如皇甫鏄李逢吉李宗闵辈时侧目焉揆席揺而弗获暖乃据公上者岂尽贤顾安公而公疑裴公之后无显者彼郭汾阳李西平之后显矣而椎不文故不能悉纪三公之盛而着之琬琰自史传外寥寥焉以公今日之纪视三公其天之合何如也君子以公真能臣公之子若司马诸君真能后故不辞而授简焉以复于司马
　　
　　大司马赵公燕石集序
　　
　　嘉靖中余守尚书郎获接天台赵公于御史台时公以盛年据显位然多折节待后进未尝一露得色而同舍郎有应君明徳者时时为余言赵公之为长者自天性非有所矫强也余出副青齐臬坐家难归而公歴左右司冦以至正位留都大司冦其清白之操持衡之守为天下平而是时公之父母年八十余尚健匕箸既以公考最封如公秩矣公乃恳乞骸骨归养凡再上疏乃得请而属先帝更新朝政于大僚庻尹有所登黜中外台省谏臣争称公贤不宜老之林壑诏特起守故官寻转南京大司马叅赞机务所以寄藉良至公既依依二尊人膝下不忍离复再上疏乞休温诏许之然公至明年忽遘疾不起而二尊人故无恙也缙绅先生毋不以国宝家桢一时摧折为主上与公之父母惜而又重公之始为忠而卒以孝终葢两完矣公卒之年而贞复起叅浙行省又二十年而始迁今官趾公后道经毘陵晤公之介子某别驾君出公所撰名燕石集者凡四卷授而俾卒业焉乃叹曰公真长者公真长者余虽少于公十五岁然当公之见接时以操觚之末技猖狂都下都下诸公工其业者靡不悉出所长以相扬扢而公粥粥若无所知能询之人不知赵公工是业也应君故好古文辞然所以称公独长者耳亦不言公工是业也今读公诗则皆和平郎爽有朱弦疏越之音而五言古近体尤自长城至于文典雅简劲太羮不和之味流羡于齿舌间彼横溢而自谓才钩棘而自谓调者故退然而下风矣公不以名其业使操觚之人无能名之及藁存而目之燕石公岂其石也要之竟不欲以其长鸣终始不离长者乃尔公讳大佑字世彻登乙未进士别驾名成孚故尝司谕嘉定与余善温敏而文有父风
　　
　　风士録序
　　
　　风士録者何侍御李公按吾呉四郡輶轩所经以公交车之业试士而録其尤以风者也称风者何縁诗起也若列国之有风云吾呉风之在诗者故轻靡以华胜今而华实衷矣在公交车业者故纯雅有方幅今或用才而过以险语盩调相角矣日者大宗伯有忧之为上言诸省与南宫大造士必取通明经术不诡于道者不然即才而竒弗録于是龌龊选愞之士亦时时杂进而轻俊少年之用屈诸轻俊少年咸相惊谓大宗伯之微指欲右中州而左吾呉若越不知其所推引而为后进模楷者故太傅王文恪公尚书瞿文懿公二公呉人也御史中丞唐公唐公晋陵人晋陵亦呉也大宗伯之所左在今呉而所右实在昔呉也侍御公复忧之岂其未易而今将强变而昔或两堕耶是故輶轩之所经首以试士为要及竟试士之业而后喜可知也曰甚矣风之易也天子之可大宗伯请仅岁余而翕然一变至此哉即无论三公之谓何彬彬乎质有其文矣呉守石君请梓之曰故事也李公曰梓之第省可三之一梓而多以为诸生好则可以风之则未也葢仅百余篇云世之小公交车业者谓经生之文多割饰而于圣人垂世之训无所发论策士之文多剽括而于圣人经世之用无所补夫士藉以应弓旌鹄耳安用是纷纷为是不然在上者患无以风之耳风之而能去其割饰则圣训也能去其剽括则圣用也语有之今之乐犹古之乐也夫不佞未究于此者聊以塞公与石君之请公按呉值大水旱上书为元元请命得报蠲赈以数十万计诸所摹画哺袵之筴万方石君能奉而行之于吾夫子富而教之之旨葢两至者公济宁人甲戍进士石君黄梅人庚辰进士
　　
　　文起堂新集序
　　
　　张幼于有堂曰文起而名其集则诗若文咸萃焉其续集则有文而无诗今者复携一编曰新集过余则有诗而无文谓余姑为我更序之余始识幼于甫二十白晳美姿容与文征仲王禄之诸先生游当是时其才横肆不可当读之若入武库虽五兵烂然不无利钝至卅余乃始稍稍就绳墨而以清圆流丽为宗畦径虽絶而精思微逊所谓文起堂集者也余读新集则情事剂矣意象合矣出之若自然而探之若益深博而去其杂竒而削其险刿而洗其迹于是乎幼于之诗成矣幼于有所构撰余辄为之序之丁亥卜藏于（阙）山之（阙）而属余草生志今者去耳顺尚四载其大用固未可量而所构撰亦讵止是哉虽然余老矣所以为幼于不朽者伎亦殚矣夫玄晏故不能胜左思陈王卒何藉乎敬礼夫夫亦可以已矣
　　
　　集虚斋书义序
　　
　　异时大宗伯河南沈公言诸生少年之为公交车业者日习为恠诞以相髙而不得圣贤立言之旨宜一切通行裁正以成弘间为鹄故王文恪公瞿文懿公为羿当是时天下之士有应有不应而吾吴为二公之乡以故其应为稍速嘉定则呉之下邑也前沈公而为大宗伯者其邑之徐公徐公博晓经术攻古文辞而间出其余以治制科业又少时尝与瞿公相下上以故嘉定之应之为尤速今进士李先芳乡进士金兆登胄子徐兆曦张其廉诸生娄孟坚等十一人皆其邑之良而游于徐公之门及为其子壻者也相与琢劘其业曰使吾瞷然而遽欲绍明成弘之统则有所不敢拊膺阔视而自附于二公曰吾其文恪乎子其文懿乎则有所不能务于吊诡而自逃于新令之外则有所不可剽腐趣易以求合于用事者之目则有所不屑吾求得圣贤之所以立言者而已矣求圣贤之所以立言者求之心而已矣吾儿士骏奉其辞百四十篇以示余读之见而刿而不刻肆而不骜驯而不凡步骤有节咀讽有味庻几乎求之心者哉嘉定故多材然于科目徃徃不能当诸邑自今而徃将习习霞举矣其为我谢徐公得非公之力也欤
　　
　　王梦泽集序
　　
</div>
    <div class="pagination">
<a href="弇州续稿_page115.html">上一页</a><span>...</span><a href="弇州续稿_page111.html">111</a><a href="弇州续稿_page112.html">112</a><a href="弇州续稿_page113.html">113</a><a href="弇州续稿_page114.html">114</a><a href="弇州续稿_page115.html">115</a><span class="current-page">116</span><a href="弇州续稿_page117.html">117</a><a href="弇州续稿_page118.html">118</a><a href="弇州续稿_page119.html">119</a><a href="弇州续稿_page120.html">120</a><a href="弇州续稿_page121.html">121</a><span>...</span><a href="弇州续稿_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
