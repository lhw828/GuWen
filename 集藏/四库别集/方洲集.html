<!DOCTYPE html>
<html>
<head>
    <meta charset="UTF-8">
    <title>方洲集 - 第 1 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方洲集 - 第 1 页/共 40 页</h1>
    <div class="content">　　钦定四库全书　　　　　集部六
　　方洲集　　　　　　　　别集类五【明】
　　提要
　　【臣】等谨案方洲集二十六巻附读史録六巻明张宁撰宁有方洲杂言已着録宁官给事中謇谔自持六科章奏多出其手每有大议必问张给事云何石亨曹吉祥恶之防有边衅奏使宣抚竟谕定而还其才畧为一时所称后以建言忤李贤与岳正同调外其气节尤为天下所重虽一麾出守蹶不复振而屹然宿望不在廊庙钜公下今观其奏疏诸篇伟言正论通达国体不愧其名他文亦磊落有气诗则颇杂浮声然亦无龌龊萎弱之态观其使朝鲜日与馆伴朴元亨登太平馆楼顷刻成七言长律六十韵殆由才调纵横不耐沈思之故矣乾隆四十六年十二月恭校
　　上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　方洲集巻一
　　明　张宁　撰
　　廷防
　　皇帝制曰朕以眇躬只膺天命缵承祖宗大业临御兆民顾惟负荷之艰莫究弛张之善肆虚心于宵旰冀资弼于忠良固圣贤乐受尽言在尧舜惟急先务何则天下之本莫有外于家国兵民朕欲闻其至计何先切望何最君心之发莫有着于礼乐教化朕欲闻其损益何宜隆替何系制治防于未乱其方术何良保邦防于未危其谋谟何逺以至为政之寛猛何尚备边之筹策何长人才之贤否何由刑赏之缓急何可与凡灾祥感召之机何速外蕃向背之故何在皆朕之所欲闻者也夫事防乎师古不稽诸古固无足以为法于今而施防乎合宜不宜于今又何可以徒泥诸古子大夫明先圣之道来应賔兴贤能之诏皆得于古而将以施于今者也其悉防酌详着于篇以俟朕之亲览
　　臣对臣闻天以大徳而生万物圣人以至徳而化万民天与君其道常相通也皇天无亲惟徳是辅天命之去留者在徳民罔常怀怀于有仁人心之从违者在徳徳惟治否徳乱世道之安危者在徳徳有善有不善古之称善者曰俊徳曰徳曰明徳曰显徳曰令徳曰常徳曰文徳其不善者曰恶徳曰凶徳曰秽徳曰逸徳曰悖徳曰暴徳曰虐徳其善于徳者必勤不善于徳者必怠勤与不勤善恶之所自始也古之人君勤于用徳故谀佞之流屏之逺方恐其以甘言进而移此勤也聚敛之徒斥之使去恐其以货利进而败此勤也声色勤之蠧也必思逺之淫巧勤之酖也必思絶之鸡鸣而起日昃而罢所以勉此勤也居近正人行近正道所以成此勤也内外有史左右有谏一或不勤而言者至矣上帝下临黎民上仰一或不勤而应者至矣此人君所以能以一身而统御天下者不过勤于用徳而已矣是以自古善为治之君未有不以勤于用徳为先善言治之人亦未有不以勤于用徳为先论尧舜之徳曰克明曰濬哲然其所以能用是徳而致于变敏徳之化者不过曰兢兢而已矣论汤武之徳曰寛仁曰执竞然其所以能用是徳而致建中建极之化者不过曰汲汲而已矣商之三宗皆能平治斯民者也迹其所以则曰悔过恭畏而已焉周之成康皆能康济斯世者也究其所由则曰敬迓保厘而已焉以至于汉之七制唐之三宗宋之太祖真宗仁宗虽厯世不同皆能勤于用徳故今之称汉唐宋者不能舎是数君焉臣所谓自古善为治之君未有不以勤徳为先也唐虞之世有道之极者也禹臯陶之言曰无教逸欲儆戒无虞商周之时全盛之至者也伊尹召公之言曰检身若不及夙夜罔或不勤明良之歌不忘于钦戒之词昌言之陈无己于傲虐之戒以至于贾谊董仲舒陆贽韩愈欧阳修苏子瞻虽逺近不一皆能以勤于用徳而告其君故今之称善进谏者不能舎是数人焉此臣所谓自古善言治之人亦未有不以勤徳为先也钦惟皇上体干刚之徳不息之勤讲道之心不遑求言之诏屡下但见普天率土黎民有徧徳之休薄海穷荒四方有风动之美其所以用是徳而见于治固无不勤矣然犹进臣等于廷降赐清问首以只膺天命缵承祖宗大业临御兆民顾惟负荷之艰莫究弛张之善肆虚心于宵旰冀资弼于忠良固圣贤乐受尽言在尧舜惟急先务为言臣有以见皇上不自满足勤勤无己之心也臣请得而备言之夫善则得之不善则失之天命至可畏也一或不勤则此心已流于怠忽天虽降监引逸有所不知矣有所当修有所当举先业至难保也一或不勤则此心已流于昏昧业虽重大宏博有所不顾矣抚之则服逆之则去兆民至难治也一或不勤则聚敛徴求皆自此出尚何暇恤民哉今皇上既能以是三者为心而形于言则其勤于用徳上以是承天命中以是继先业下以是临兆民举得其要负荷之艰有不难守弛张之善有不难究凡策臣者皆不足为皇上忧矣而犹虚心于宵旰资弼于忠良圣贤乐受尽言之量法尧舜急所先务之诚此其用徳之勤无间于旦夕无间于人已无间于上下无间于小大而勤其所当勤者又皆有所主矣然臣犹且劝之以勤者非欲衡石程书如秦始皇而后谓之勤也非欲卫士传餐如隋文帝而后谓之勤也又非欲强明自任不任宰相如唐徳宗而后谓之勤也又非欲以察为明无复仁恩如唐宣宗而后谓之勤也特以今日乃中兴之时皇上中兴之主我太祖髙皇帝以及宣宗章皇帝皆能勤于用徳以为家法是以八九十年天下晏然海内富庶今比年治体比之祖宗之时亦不可谓坦然无事之时矣既不可谓坦然无事之时则臣之所以望于皇上者将何以为説乎将望以进学也则尝亲御经筵讲明治道矣将望以法古也则尝稽诸故实动法前代矣将望以陟黜也则尝勅命重臣分考天下矣将望以赈贷也则尝诏命四方减其田税矣将欲劝以逺声色则无声色之习将欲劝以絶货利则无货利之求将欲劝以笃伦理则伦理无阙失将欲劝以广视聴则视聴无壅蔽将欲劝以揽权纲则福威之柄亦未甞不出于上皇上于是数者处之固无不尽美矣臣之心犹恐其作于上而或废于下欤谨于前而或失于后欤岂其隠微之间或有不自知者欤积习之余或有不自度者欤董仲舒曰王者之道必有偏废不起之处非其道不善也久而或有之失也今天下治体少异于前时则用徳为治亦当倍而又倍于前之时可也此臣所以昧死尽言而以勤于用徳为劝也臣伏读圣策有曰天下之本莫有外于家国兵民朕欲闻其至计何先切望何最臣以为欲尽治家国御兵民之道诚不可不勤于用徳臣闻古之能勤于用徳而善治家国兵民者莫如文武不能勤于用徳而不善治家国兵民者莫如桀纣盖文王能勤于用徳是以刑于寡妻至于兄弟以御于家邦而得三分有二之天下武王能勤于用徳是以八百诸侯以师毕防壶浆之众尽入版图而不待血刃以成大勲此文武之善治家国兵民也桀纣不能勤于用徳是以昬弃厥遗王父母弟不廸不信仁贤而瘝民者在位先人所有之家国悉取而割裂之重役严刑而劓割夏邑前徒倒戈而反以资敌先人所有之兵民悉取而疲敝之此桀纣之不善治家国兵民也然其故则起于徳不徳勤不勤伏惟皇上法文武之所以兴戒桀纣之所以亡则必能勤于用徳而家国无不治兵民无不足矣臣又伏读圣策有曰君心之发莫有着于礼乐教化朕欲闻其损益何宜隆替何系次及于制治保邦为政备边又次及于人才之贤否刑赏之缓急又次及之以灾祥感召之机外蕃向背之故臣有以见皇上之勤于求道勤于致治勤于用贤勤于事天勤于柔逺必欲用此徳而底中兴之美未肯自以为道成治极也臣闻礼乐者为政之成教化者为政之本三代之礼乐率皆本于君心之和敬而将之以仪文发之以音节是以行于朝廷而羣后徳让奏于郊庙而神人以和其所损益者不过制度文为小过不及之间耳今日欲知礼乐之所当损益请以三代之礼乐质之则其何者当损何者当益者可见矣三代之教化率皆本于在上之躬行而言行政事皆可师法是以当时化行俗美比屋可封而其隆替则实系乎其人何如耳今日欲知教化之隆替请以三代之教化观之则其何以致隆何以致替者可知矣若夫春秋战国以至嬴秦先王之法崩坏尽矣下至汉唐时之礼乐教化不过仪文音节政令法程之间宋虽文儒昭明亦不古若我朝制作夙具治功时熙论礼乐则郊庙之建燕享之所太常所掌教坊所隶先臣解缙亦尝言之论教化则学校兴行徳行振举民庶顺则逺近同风比之近古相去逺矣此臣愿皇上勤于用徳以端礼乐教化之本而正损益隆替之原此即所谓天子建中和之极即所谓君心立教之本者也夫君之临民若朽索之驭六马六马易惊朽索易絶善御者知其然也必为之固其控勒坚其衔策力以防之虽遇峻险无虑也茍待其辟易而始为之谋则虽王良造父无善算矣古圣人知其然是以其立政也广求贤俊布列庶位民无衣食也有农桑之官教之树蓄矣民未知善也有掌教之官导之礼义矣民无知而犯法也有典狱之官平其刑罚矣为礼以一之作乐以和之如此而求天下之不治不可得矣此臣愿皇上勤于用徳而为保邦致治之本此即所谓儆戒无虞者也此即所谓不见是图者也若夫世之治或过于寛而不立则济之以猛或过于猛而急迫则济之以寛盖一于猛则民无所措必致于畔乱一于寛则民无节制必致于放溢是以三代之时一则尚忠一则尚质一则尚文非别立一规模以自异正所以因乎时而有济也成周之治始则克慎中则和中终则保厘非自作一教条以求异亦所以因乎时而有济也今日之政果宜寛耶果宜猛耶欲尚寛则吏之倚法为奸者接迹于下矣欲尚猛则民之饥馑流亡者无复聊生矣此臣愿皇上勤于用徳弗张于前而弛于后弗偏于一而失其中严以立御官之法而裕以待凶荒之民则寛猛得中无复烦乱放溢之敝矣若夫边境之患何代无之自岐山之避朔方之城东周之迁长城之筑以至汉唐宋筹策得失具有明徴汉之边患在北而西羌次之唐之边患在西而北方次之宋之边患在西北而备御之方不足以始终论矣汉备初本为得武帝好大喜功开邉遗祸今年遣将出秦凉明年遣将出定襄虽少或得志而中国之士马物故亦复相当唐备初不甚失肃宗寡谋资敌乘虚内侵今年与吐蕃盟明年与囘纥盟终唐之世迄无成算而邉陲之扼塞渐隳矣盖外蕃先王本以羁縻处之得其地不可居得其人不可用仅备之而已臣尝闻备之之道其要有三曰形势曰军食曰将帅形势以据险要军食以固士卒将帅得其人以总兵旅重门击柝以待之此莫善之计也然此特地之险与人之可恃者耳若夫智者不谋力者不攻则莫重于得天心之顺焉易曰天险不可升地险山川丘陵是也此臣愿皇上勤于用徳以固天命虽有邉警亦无虑也人才国之利器其贤否则系于在上之一身焉故唐虞人才比屋可封商周人才君子盈朝何者有是君于上而感化之机深也下至汉唐之时君非唐虞之君虽曰养之学校而实徳不存虽曰教之诗书而化本不立欲人才之贤也得乎此臣愿皇上勤于用徳以标凖天下人才每用一人也必贤而用之退一人也必不贤而去之将见天下谁敢不让敢不敬应而唐虞之人才于焉而出矣刑赏国之名器也故唐虞之时刑曰天讨爵曰天命刑所当刑虽崇伯之重不赦也赏所当赏虽匹夫之贱不弃也下至汉唐之世以刑赏为爱憎之具言及乘舆有赐死者献及果有拜官者欲刑赏之当也得乎此臣愿皇上勤于用徳以把握福威之柄毎刑一人也出于人之所共弃毎赏一人也出于人之所共贤将见赏者劝刑者服而唐虞刑赏之道在是矣若夫灾祥之来虽由于人事之感召而吉凶之应实系于君徳之有无徳盛而治虽灾不足以为忧徳蔑而乱虽祥不足以为喜河出图洛出书不加盛于羲禹九年水七年旱不大戾于尧汤自夫世道渐更而有白鱼之祥君徳渐薄而有鸲雉之异然桑谷共生而商道复兴风雷偃禾而歳卒大熟徳之所在灾可反而为祥焉麒麟之出无补于鲁哀之治凤鸟之至不振乎汉桓之衰不徳之徴祥适足以为灾也臣伏愿皇上勤于用徳以敬天仁民以爱养万物则祥瑞日见而妖沴不生如书所谓方懋厥徳罔有天灾山川鬼神亦莫不宁鸟兽鱼鳖咸若矣至于外蕃之叛服从违不过视中国之治乱强弱而治乱强弱之原则在于人君也昔者三苗负固舜敷文徳而七旬格崇伯干政文王修徳教而三旬降太戊修教明礼而重译来朝者七十六国武王惇信明义而通道只贡者九夷八蛮及世降徳微淮夷玁狁蛮荆徐戎相继而起王室多虞汉自髙帝唐自太宗以后中国之力胜于彼则曰欵塞曰来朝曰通和而子女金帛之求不可数计彼之力胜于中国则入寇则犯邉则逼压畿甸而士马甲兵之费疲弊不赀至有与之和亲借力徙居内地卒致播荡扰乱无有寜嵗沿及于宋武功不振而南迁北徙不可纪极皆积于中国之不徳也天厌祸乱我太祖髙皇帝以天锡勇智汛扫不遗再造九州奄甸万姓所谓雪耻酬百王除凶报千古自有宇宙以来功业巍髙真帝王第一主也臣伏愿皇上逺宗近监勤于用徳以笃内治以严外防以慎择将帅以保练士马纵未闭絶也必使进出有时虽欲惠柔也犹须赐予有节无幸其衰而啓黩武之事无怯其强而有结好之谋无信其向顺而弛我拒守之备毋见其背去而忘其窥觇之奸明足以破其机威足以慑其暴财力足以牵制其气志北方辑服则四裔八荒闻风慕义将如书所谓明王慎徳四夷咸賔不宝逺物则逺人格者矣皇上之策臣者已至再三备陈之于前而臣特恳恳者盖即诗所云殷鉴不逺在夏后之世特愿陛下深有鉴于晩宋之不徳而用徳之勤也然臣之所谓徳非过髙难行凿空无实之语即皇上率之以为天下道修之以为天下教其原出于天而圣学有得于心身之间者也是徳也发之言则顺体之身则化着之事业则永固推其极则所谓惟徳动天无逺不届何虑乎家国兵民礼乐教化制治保邦为政备邉人才刑赏灾祥外蕃数者之不得其理哉三代以下自此徳之不明也而知徳者鲜自此徳之不行也而为徳者鲜自知而为之者鲜则政治之体用不全而古今之异宜不相通协矣汉髙帝命叔孙通制礼曰度吾可行至今绵蕞之仪狥时而昧乎古宋襄公欲举仁义之师不禽二毛不鼓不成列至今言于之战泥古而不知今汉宣帝曰汉家自有制度本以霸王道杂之奈何纯用徳教如周政此又欲合古今而不知其是非之实者仰惟皇上清问及此臣益有以见圣学明通圣徳纯正生知安行不待勉强此即傅説所谓虑善以动动惟厥时周公所谓学古入官议事以制大舜之所以好问好察用其中于民者臣于终篇尚有献焉孔子曰天下之达道五所以行之者三天下之达徳三所以行之者一又曰凡为天下国家有九经所以行之者一一者诚也诚者真实而无妄臣愿皇上察之于微慎之于独存省于身心凡施之于朝廷行之于家国达之于天下者无一不本于真实无妄尤冀不间于物不息于功使形着动变以至于化所谓尽其性以尽人物之性可以赞天地之化育而与天地防矣臣学不足以知古才不足以通今谨因清问所及妄陈一得之愚干冒天聪不胜战汗之至臣谨对
　　廷试策对时属稿未半礼部侍郎姚公过视有顷复与尚书胡公借来相顾有喜色自是内外诸公皆接踵至予辄停笔待观晷刻尽未予初脱稿适胡姚二公至语曰此巻宜自重予以纸短告遽命仪制司检纳巻衍纸续巻尾予以天晩为惧胡曰第自留心吾为汝进本依曽棨故事给烛天既暝同年皆出乘昏誊写忽传宣闭门诸执事官校皆罢散胡亦不能止亟命郎中俞钦收巻送予宿礼部戒勿归明旦携候内直房胡姚二公诣内阁请容足巻不果放榜之晨人犹相传谓予登首第自是声达禁中有防与牛伦巻同取入复送内阁后半年吕公逢原黄公廷臣録出补写成篇倪进士廷瞻重録此本廷臣欲请诸公题跋见遗自愧无似不敢徒劳名笔尝自观省文虽不留陈腐若比之古义求为之御且不可何足多上人时新出草野不识忌讳纵使成篇恐亦不堪引进屈指今四十年检拾故纸早已断烂残缺老眼惊心强复加缀缉存入拙作中以志予之感遇以自讼予之素不敏也治三年宁年六十有五矣
　　议
　　加封孔子议
　　朝臣建言加封孔子有防防官于东阁议宁言孔子元圣天下古今所共尊仰而况出其门墙被其膏泽者切縁自宋至今代极崇重当时儒硕满朝设有徽懿未彰应不遗留以至今日况帝不可封王号已具前代五岳四渎称号不一本朝尽去浮冗一称为神髙出千古何独至孔子有所増改若谓世必有加不当但已则亿兆无穷之加殆与异説家天尊宝号等矣是岂可以为训哉今言者毎欲加以天纵二字尤为非义昔太宰之问重于多能子贡智足以知圣人一时答述未能形容故借纵之一词以见其大自古载籍所传文字本指未有以纵为美徳者此何所为事而可以一时借喻之言谨加于极至之地然使纵字不行则彼又将推求援引以规成其事其説未肯遽已宁惟事有尽情物有止所譬之五行阴阳太极无极无极之上自无容词之隙若必欲于大成至圣之首曲加美号则是可于太极无极之端强更立一名也于事物之理得乎窃意言之者众人而聴断者君子在上者无折中之论则下之嚣嚣者宜未黙也宁请于覆奏具言孔子道大徳尊其功业文章着载六经者固天下古今所共瞻仰至其封号有无加减一不能为之重轻而况大成之外皆小成至圣之余皆未至虽有鸿称焕号终不能过于大至者伏乞圣明推明六经之文体行六经之道使孔子功徳被之天下垂之万世尊崇之典莫盛于斯不必立异求胜于一字一名之微如此则可以劝上可以率人可以答言者之意载之史册亦复可以昭示后世而施诸罔极矣表
　　乞进讲大学衍义表
　　臣等猥以庸流谬当言路涓埃莫报寝食怀惭伏念圣学渊微睿谟广博加以国忧襄事婚礼临期由是心欲言而口不能志有在而时未及兹遇皇上诞崇文教肇啓经筵礼命文儒讲明治化所谓必求诸道于焉能自得师于此见帝王之大有为用能举天下之第一事开休建极端在于斯择术受言慎惟其始切意圣言幽逺末学支离经以载道而未悉于后世之变更史以纪事而不原夫天道之极致著述者不专于论諌训诂者取办于文词虽皆厯世之遗书非尽格君之要语耆儒宿学未克防通一日万几岂能该洽切见先儒真徳秀大学衍义一编依经据史博古通今言天必有徴于人语事而不遗乎理録善恶以示百世王之监戒广节要以尽八条目之工夫忠臣爱主之讽导箴规人君治世之格例律令于今可见尽在此书经目不忘开巻有益昔宋理宗谓徳秀曰卿所进大学衍义一书有补治道朕朝夕观览便合就今日进讲及讲毕致词忻然嘉纳元仁宗见大学衍义谓侍臣治天下此一书足矣因命王约节译刋行以赐臣下至治中翰林尝译之而进呈泰定中呉澂又以此而进讲其时尊而信之者号称盛治説而不绎者亦致小康厥后书不见称世亦多事道之显晦足系安危具有明徴类非臆説伏望勑命馆阁儒臣经筵侍从于五经书史之中得以此书毎常进讲仍乞以别册置之便殿以备清燕之观仰冀弗间其功弗移于物闻圣贤义理之论譬犹学近其人监古今隆賛之原设若身处其地有所疑必形诸顾问有所得必措诸躬行如此则道术自明人才自辩治体自审民情自知逸欲去而敬畏崇言行谨而威仪正家国以治天下以平物理之精粗表里揆之心而有余民庶之逺近亲疎动诸身而皆准矣其或政令未孚臣工失度事干明徳患及新民者臣等谨当条陈利害公举是非不敢以急刻病人不敢以依阿负国庶尽匹夫之力仰成至善之功臣等不胜犬马拳拳之怀诚惶诚恐昧死具进以闻
　　斋醮进香表
　　臣闻释道之教邃古所无下至汉唐其法寖盛然三代君主寿考世运灵长后世衰乱相仍年祚少永佛老无补视昔可知夫父子君臣夫妇兄弟朋友长幼人之大伦自古体国立法修政建事无非为此五者而为之经理防范耳五者顺序百度以宁是以圣人之道始于有为而终于无为彼佛老之法不足以有为而强于无为遂欲去君臣废夫妇一切归诸虚无寂灭假使其教尽行则婚姻既无生育顿絶不过百年人类尽矣虽有事物将谁用之厯代英君谊辟有见于此非不欲深恶而痛革之特以其颇能以祸福轮回之空谈警动于人可以化导愚昧姑将存之以为治化外之一术耳非真谓其能扶世立教延永国步而为之崇奉也恭惟皇上曩在青宫继登大宝夙精儒学日御经筵于凡治乱之由正邪之辩洞明深识允蹈躬行当即位之初诏天下寺观不许藏匿无度牒僧道等项寻承睿防不许増修寺观乞请额名上书言事者又每以滥度呌化不便为词多被奬纳传之将来固当永逺无矣迩者恭遇皇太后诞日令僧道建设斋醮此见皇上将欲表扬孝道慰悦圣慈无所不用其极之心也诸大臣及百职事但当和衷助徳仰赞至情上绥懿祉则心诚道得允合旧章而礼部尚书姚夔等乃于各衙门敛防财物收办炷香约以至期赴坛行礼为儒者自失其守业彼者乌知其非臣虽至愚为此深惜切惟人臣之于君愿其福也则当劝以修徳善愿其寿也则当劝以去逸欲愿夭心之向顺也则当相之以和保小民康济四海故曰求福不囘夭寿平格又曰欲王以小民受天永命未闻有以祷祠得福丹药致寿假符瑞以永天命者今乃不能尽所当为徒以瓣香尺楮列名其上宣扬于佛老之神相率而拜曰为朝廷祈福祝寿天地鬼神山川河岳昭布森列可厚诬如是哉昔孔子之于异端孟子之于杨墨韩愈欧阳修诸儒之于佛老为其惑世诬民充塞仁义故词而辟之论而排之今若此其流不止于惑与诬矣通朝之人靡然相从仁义不止于充塞矣学圣贤之学者既不能辟而排之又不能以正自处天下后世谓之何哉伏惟英宗睿皇帝当复位之初国事多虞属有足疾其时一二大臣所见不逺不察古人行祷之意故尝举行此事盖一时臣子迫切至情事不得已然非祖宗之旧典先帝之本心也因循至今实意不存尚沿故习夫臣之于君犹子之于父一指一发皆其长养一饮一食皆其赐予若能以斋醮助国虽杀身亦所不辞岂敢自以儒者门户为此倔强与彼相较量哉但以无益事情徒伤大体其于经筵圣学不无略有所妨其于进讲儒臣亦恐难以身劝伏望皇上法古昔圣贤正常道之心监大学衍义明道术之语乞勑礼部及文武衙门今后凡遇庆贺日期等项不许仍前擅备炷香于寺观行礼庶可以扶名教振士风全一代之治体而与三代之时竝隆矣臣等待罪言官不敢缄黙诚惶诚恐谨具题以闻
　　奏劾
　　礼部搀越行人司差遣
　　近该行人司司正李寛题为申明职掌事查得洪武二十七年五月二十三日礼部议得合差行人事件凡开读诏赦谕劳军务赏赐祭祀赈济徴聘贤才整防大军出使四方俱合差遣除奉特防差遣不拘此例各官于奉天门奏奉太祖髙皇帝圣防是整防驿传决罚有司审决重囚不许差钦此钦遵近于正统八年因本部擅差进士伴送哈宻使臣该本司行人刘澣奏防都察院差御史曹泰查看得伴送使臣终系奉使四方之事今郎中叶臻不差行人却差进士事属有违具题奉太上皇帝圣防都饶他这遭钦此续于正统十四年又该御史杨刚题称行人职掌奉使今后开读诏赦必先差行人行人不敷方差进士进士不敷然后差本衙门官员具题奉钦准外奈何近年以来奔竞之徒肆无忌惮恃势要求越职差遣乞查勘洪武年间并御史曹泰杨刚奏定事例永为遵守等因具题奉圣防着该衙门查洪武永乐年间例来説钦此本年二月十七日本部已经通行覆奏奉圣防今后只照洪武永乐年间事例再来打搅不饶钦此钦遵臣切惟太祖髙皇帝设官定职各有攸司其在京各衙门郎中主事等官俱有官守不宜一时旷废所以特设是官以通使命往来自洪武二十七年以前止以承差任使后欲其通达国体不辱君命始专以进士除授任用之意盖亦重矣爰自定制以来一应合差事件俱属行人间有别项官员无非一时特防或因行人不敷故也岂期因袭既久遂以为常今各衙门官员一切指此要求请托苞苴公行有因亲旧在任而假途营求者有因离家日久而枉道囘还者有因懒于坐理而托此游逸者有因有所规避而假此疏释者求之者不已主之者不辞易于取觅者皆归之请嘱难于办给者必委之行人致使为是官者羣坐无为一筹莫展及至奏请申明定夺礼部又行强立词説或言其沿途搔扰不便或言其止是争要差使夫扰民之罪犯者当之岂可预为之疑而夺其所掌差使乃行人分所当为之事岂可反谓之争要哉且如李寛所奏洪武二十七年事例即是太祖髙皇帝旧制今祠祭司郎中萧聪员外八通主事周骙等要得支吾不即据此为证况洪武年间差遣条例见在本科与本部后项查出永乐十一年以后差人欵目无异却言文巻俱在南京别无查考其御史杨刚奏准事例与李寛所奏正系奉查实迹本司因见原奉钦准内有行人不敷方许差进士等项事例却乃隠而不举行人杨显加与李寛所奏词情本无关涉本司因见原奉圣防有再来打搅不饶事理却乃故行援引意在希防自永乐十一年至今其间朝廷事务非止一端所差行人盖亦多矣本司设心防蔽要见多差别项官员是以止开到禁茶伴送塟祭三件又不明开比时有无奉防别差及行人不敷縁由亦不知本部是否因袭前失止是朦胧开坐却言别无定夺此其巧于欺罔昭然可知臣防照萧聪等奏对不诚奸慝斯渐下侵庶职上罔于君原其今日创谋之由实为他日自谋之地乞挐送法司究问以彰变法之罪再照本部尚书胡濙侍郎萨琦姚防不行用心查考却乃依凭萧聪等开奏草稿即与具题亦合究治仍乞收囘原防再行查考旧制及近今事例遇有事务先尽行人方许差遣别项官员其奉特防者仍前不拘此例如有请托等项事发一体治罪庶使祖制不违而职有定守官难作而人不茍求矣縁聪等系堂上并在京官员未敢擅便谨题请防
　　乡试时劾奏少保户部尚书大学士陈循少保吏部尚书大学士王文
　　切照大学士陈循王文职居辅弼任重经纶所当正己正人为上为下而乃以子之故纷章叠奏烦渎聪明秖为私谋不恤国体大臣之道果安在乎臣等闻宋范质为相从子杲求迁秩质作诗戒之曰尔曹当闵我勿使増罪累比之陈循贤否何如也韩亿为相其子维举进士不就廷试盖以父任执政为避比之王文髙下何如也沈文通登进士第一冯京第二时以贵胄不可先寒畯乃进京而退文通比今文巻已落而求与中巻比对者得失何如也世之庸人愚妇亦知不谈子徳有所失则归过而反责之岂有身为大臣元宰公为其子暴才称屈于朝廷之上哉即使才而屈犹不可也况无实之争何以服天下且今歳顺天府就试者一千八百余名而中试者仅一百三十五名刘俨等借使考试未精则其间遗漏者亦未止王伦陈瑛设若一槩援例求进拒之则情偏从之则起是陈循等一举而坏科目之制矣仰惟陛下优礼大臣准令防试恩已极矣而循等乃欲将刘俨等问罪以文其奸臣等闻树徳务滋除恶务本用法不可以太寛太寛则犯之者可幸免而不知惧施恩不可以过当过当则得之者以为易而不知感循等假公济私要君脇下其所存施非止一日今情状自败罪犯已彰大小人心莫不共怒但畏其势而不敢言耳陛下若又待之以寛施之以恩而不絶其根柢则循等愈无忌惮乞将循等执送法司明正其罪罢田里别选文学公正之臣以居内阁用昭辅平明之治其王伦陈瑛仍照不中生员事例一体发囘原籍读书下科各就本处应试则科目有定制逺近无异法人不茍求而真材斯出矣縁循等系大臣未敢擅便谨题请防











　　方洲集巻一
　　钦定四库全书
　　方洲集巻二
　　明　张宁　撰
　　奏疏
　　乞省买办
　　近因买办烦重该顺天府宛平县奏称大兴县地方广阔铺面数多本县地方稀少铺户消乏乞踏看多寡均平买办奉防着户部整理钦此臣闻此令一下物议喧腾谓将减宛平之常科加大兴之新额以近事言之似为可用而节财裕用之本则未尽焉切照连歳四方多故水旱相仍粮道方艰仓储未实而京师物价不甚踊贵京民未甚窘迫者政以买卖交通商贾四集有无得以相通匮乏得以相济也若准所奏差官踏看则必搜求攀指彼此互持切恐货易之家咸怀疑惧徴发日甚息本不充居者闭门行者散去懋迁之源不行物产之来渐少官司又复防按常额一体催科物价之踊贵可期京民之窘迫可待况今歳秋收四方未卜加以畿甸根本设或多虞甚非所以宅中御外之势也且今日宛平告乏既归之大兴傥他日大兴告乏归之何地是犹割股充饥腹不饱而股就废矣臣闻古之域民或廛而不征或法而不廛市宅货易本非为官而设昔曹参入相属齐后相无搅狱市其后卒成清净之治伏望轸念民艰思近图逺省用裕民凡朝廷祭祀宴享赏赉兵戎军国重务遇有缺乏量给官钱均平买办其余斋醮赐予营造服御不急之务得已之征无名之费悉宜停罢以苏民困不必差官踏看谨具题请防
　　各处乡试乞增取举人
　　查得景泰元年诏书内一欵科举一依永乐年间例行不许更改此皇上中兴初政所以广致人才茂图治理之盛心是以庚午癸酉各处开科取士俱各钦遵施行不拘额数续因给事中徐廷章等建言欲依宣徳正统年间仍定解额该礼部通行议拟得若依宣徳取人不无太狭合照正统额例数外果有堪中文字量加名数亦不得多过二十名已经奏准行属但其所增二十名不复各照地方定拟犹为未当臣等请以一二处论之宣徳中应天府额取举人八十名云南布政司额取举人二十名定额之初未始无多寡之分也正统中应天府増取二十名云南増取五名増额之数亦未尝无多寡之分也今应天等处学校不减于先而云南等处士子不加于昔若不论其地方不量其士习一槩俱増二十名则应天所増名数比旧仅过一分云南所増名数比旧将及一倍矣在彼者何其甚寛在此者何其太狭举此一二余地可知且礼部见今行移既有不得过二十名之语则少者必欲取盈多者不敢逾额进退不均枉滥斯甚况今开科在迩乞勅礼部申照旧例其先奉増添二十名除云南不动外其余南北直各布政司多寡未均者各依正统年间増额等第照例挨数加添庶为便益縁系比依宣徳年间定额及正统年间増额事例今将拟添名数开题请防
　　云南布政司【正统间増五名今依礼部奏添不得过二十名】
　　广东四川陜西山西广西【正统间各増十名今比云南合多五名通増二十五名】
　　浙江福建江西河南湖广山东【正统间各増十五名今比广东等处合多五名通増三十名】
　　南北直【正统间各増二十名今比浙江等处合多五名通増三十五名】
　　代孔克煦乞免本族田租奏
　　臣克煦切照洪武永乐年间臣之一族为户不满数十成丁不过百躯及今承平日久生齿日繁一户或分为四五户者有之一家或分为十数家者有之思得各户原有地亩税粮秋夏总不及五百石子孙男女不下三千口俱沗系圣门素习儒业既不能为工商以从事于他道又不能逐技术以糊口于四方不过恪守耕凿以为事育耳又值连年荒歉输纳有程养赡不敷温饱无托臣切惟饥寒切身虽父母不能制其子衣食不足虽巢由不能固其节设或乖违礼义贻辱祖宗未免有负累朝优待之恩也谨按唐干封元年亲祀孔庙子孙竝免赋税宋太平兴国三年命孔宜袭封文宣公竝免其租赋又访得己故尚书胡濙先朝时亦防优给田土除免税粮臣等懐望有年自揣疏逺侧微不敢举援陈请今者叨逢盛事感防休期伏惟皇上矜怜将本族税粮乞与蠲免以为圣朝一代之彞典以为万世崇儒重道无穷之视效也臣谨具奏
　　举王竑李秉奏
　　切惟方今根本重地临据幽燕邉塞诸军交切禁旅比之前古都邑不同迩来邉报相仍秋防及事外蕃连结种落伺隙乘机比之曩者情状不同仰惟圣明御极不足为虞设若征讨有加师行粮食庙堂授攻守之略司农揆转饷之资典守缺人咎患非细以此言之方今事宜部院皆贵得贤户兵尤为急务不可不为之先备也照得户兵二部及都察院久缺尚书等官虽有马昻杨鼎李賔等在任縁须正佐相资庶得事务周正若不量才度徳滥授非人或旷月逾时因循不举有无两病废置都乖旧制时宜均为不便切见总督漕运左副都御史王竑巡抚宣府右副都御史李秉俱各才堪致逺心切济时向因共推其贤以此累陞前职其有无徳政非臣等所敢言但其夙着勤劳多厯年所委以重任必有可观縁今所掌止是各处一方各理一事此则求人而不得彼则小用而有余恐非所以居重驭轻之道也如防乞勑内阁吏部防官计议将王竑李秉取留在京随宜补任别选公正亷干官员代其所掌如此则缓急可济内外得人既不失更化之宜又可示劝功之法人存政举何虑其余昔汲黯在朝而淮南寝谋子仪将兵而吐蕃遁去司马光拜相而辽人戒毋生事王旦入相而元昊谓中国有人此岂在兵刃既接政令相及之余哉良田举用得人风声威望足以耸动其观聴而震慑其心神也近者抚宁伯朱永奏举镇守甘肃定襄伯郭登荷防允许命官代还大小臣工下及卒伍莫不感戴欢欣望风作气悦近者可以来逺先机者足以屈人边地闻声当亦知惧臣等惟文武竝用则致理定乱之具全将相皆贤则治内攘外之功恊今总兵者既承简任而率属者尚尔缺员贤才满朝岂无一人可以荐扬拔擢如郭登屈己让贤如朱永者葢必知难其人故有所待也昔唐陆贽自以居近侍而不能荐贤为耻臣等忝居近侍实切惭惶是以俯竭愚衷上千宸听谨题请旨
　　乞除调带俸军职
　　查得在京各卫武职官员带俸等项数多有一卫二千余名者有一卫千五百余名者通计不下三万余员每歳共支食米三十六万余石折俸银四十八万八千余两若并胡椒苏木折钞总计动经百万之数靡耗钱粮莫此为甚臣闻战备攻守士卒当前但使主将得人不必多官纷扰况其间多有老病怯弱骑射生疎之人既无差调又无掌管徒建虚名以支实俸积歳弥年何日为了见今府库告乏四方饥馑相仍平时钱粮仰给去处多因停免节财慎用正在此时今乃以有限之资而供无穷之费设若少有缓急财赋不继京师百万军储计将安出臣访得天下都司卫所官员多有事故及在前至今员缺不行申补亦有曾经申奏未防调拨者以此千百户所印信多令总旗人等防掌行使以致奸弊百端军无纪律如防乞勅兵部计议照查各处员缺将前项带俸官员内除应合存留备御者不动外其余相应除任者照缺量行调补各处都司卫所管事如此则在外无旷官之在内省冗食之忧事体人情两得其便若能减去一分则京师有一分之积矣臣谨具奏
　　灾异乞修省疏
　　迩者天心仁爱国家薄示灾异皇上克谨天戒日御斋宫恭黙思道以消弭之顷于五月十日特降勅谕布告羣臣使各改过自新共图修省臣等钦服圣训夙夜震惊爰自奉勅以来上下具严徴应未集切惟上天之道深诚广大可以专求不可以泛应可以心感不可以迹孚可以久逺观不可以浅近测故凡灾异之来意者必有所自而非一日之故得其所自则变灾为祥不得其所自则灾异迭见矣况乎京师六部等衙门政治所出一号一令动于四方法久则渝人习则玩致灾召变岂无一二可以指陈所自者但百工众职各有攸司若令他人言之未必尽知首尾如防乞令在京各衙门堂上并部属等官各将本衙门事有未宜政有未妥或利所当兴而未举害所当去而未除或系见行而可以暂止或系已往而可以改图凡百积习致而有戾于立法之初者许令寻源据实逐一具奏举行有不尽不实者许言官劾奏皇上尤宜专虑澄心严恭寅畏静存动察于昭昭之际潜孚黙祷于防防之中凡可以当天心之仁爱者无不顺而从之必能切中事情有所补益昔成汤引咎未已而六年之亢旱即苏成王悔悟方萌而一时之风雷随息此所谓求之以专感之以心故能致徴应于顷刻也隐微防漠一念转移惟皇上留意臣谨昧死具题
　　乞复王徽等官职题本
　　天顺八年九月十七日该通政司具进南京刑科等科给事中王徽等所言事件节该奉圣旨这厮每不知情实却妄言要誉希求陞用便都调出边方去钦此钦遵臣等切惟纯臣之进言于君必先顾其体要察其机宜以恳切诚慎之心而将之以和婉讽导之语故下易达而上乐闻虽以臣等至愚不识忌讳每论一人言一事必其允闗大义动合众情然后夕虑朝思形诸奏疏未尝敢以率易为之王徽等志大而略于事务髙而浅于识彼见诏书许以直言无隠诸上书者又多被奬纳自以当言之官遇可言之日依乘感激图补无阶一旦骤见此事义形于色气发于声恃其狂愚不顾利害乃欲尽法于省刑罚之余更事于仍旧贯之后而不知多事之秋当且为朝廷保恤人才调剂事势也以是矫激过深引喻失当所谓匹夫之志野人之诚顾自以此为尽心而不知其言之伤于切直也皇上责其不知情实诚如圣谕但要誉求用实无此心今幸不即加诛赐以调遣此日月之明天地之量非臣等粉骨碎身所能上报但恐四逺之人亦复不知情实必谓彼近侍之臣以言为职犹且得罪况疎逖之人岂敢复有所言由是箝口括囊实惟其始幽情枉事壅于上闻非社稷之福也伏惟皇上以不世出之主当大有为之时从谏如流求言若渴政治以此而荐兴臣工以此而承德今行之未久遽使言路湮塞谏职流离骇听四方传疑万世有识者所共深惜昔汉朱云乞斩安昌矦张禹帝欲加以死罪云攀折殿槛左将军辛庆忌免冠叩头曰此臣素着狂直使其言是不可诛其言非固当容之上乃解唐皇甫德叅上言修洛阳宫事喻及宫闱太宗盛怒欲治以谤讪之罪魏徴切谏乃曰朕罪斯人谁敢复言因赐绢加职姜公辅表谏唐安公主厚塟德宗怒甚陆贽上疏以为公辅任居宰相遇事当论奏不宜罪之宪宗谓李绛曰谏官多谤讪朝政朕欲谪其尤者一二人以警其余对曰人主孜孜求言犹惧不至况罪之乎上善其言而止此四臣者所言假使未当今百世之下不复论其言之是非而惟美当时之能容直言及辛庆忌等能引君以当道也此汉唐往事得之于书而臣等所目见者天顺元年六月初六日吏部奉先帝圣旨各科给事中三十五歳以下及语言不正的都对品调出去钦此已经定拟调用间至初九日节该奉圣旨给事中御史是朝廷近侍耳目官如何妄劾人论法本难容但念他每职当言路还都着办事钦此钦遵此先帝于言路诸臣始则示之以罚终则收之以恩威福予夺操纵有伦比之汉唐尤为特异伏望皇上逺宗近守谨始慎终将王徽等薄示威严复还旧职既有以彰其失言之非又足以广夫进言之路臣等不胜受恩感激之至
　　弹章
　　见君而不知谨者斯为背礼知罪而不能惧者几于怙强背礼者败常怙强者无忌有犯于此难逭于刑切照定逺伯石彪本以疎庸夙承叙荫顷由微绩起至大官德感生成已过草茅之分恩深豢养当怀犬马之劳奈何无所用心遂致鲜克由礼迩因有疾皇上待极仁恩听行调理视同休戚不责朝参乃于天顺二年七月初六日病既痊而入觐当加敬而不忘及礼毕于外朝合侍班于中禁岂期本官处身不检致令幞头坠地已无加敬之诚及礼毕不入内班又失当朝之礼御史纠劾而不在皇上寛宥而不知先虽过误后实怙终臣等窃闻古之人臣见君君适路寝然后敢退岂有上方视朝而敢背礼自便者乎又闻诸侯朝王或肉袒告罪岂有明知所犯而敢怙强自纵者乎即事原情法当无赦惩一戒百理难曲全伏望皇上以法防恩以义制事将本官拿送法司明正其罪以昭国典縁系应议官员未敢擅便谨题请
　　礼可义起而常变之分殊法以时施而生杀之异故知礼者不失其宜善法者不违乎当礼法不谨刑宪难逃切照某等皆以庸流均叨盛选任参驳之官而反自放纵居禁密之地而率尔粗疎乃者天顺二年十一月初八日恭遇冬至令辰十一日又遇万夀圣节百服四方共赖一人之有庆羣工庶府咸祈万夀之无疆逺者如斯何况近侍某等昧乎大礼之宜泥乎常法之迹当初阳生复之而奏严刑既非所以顺时令当祈天永祚之时而详重宪又非所以格鸿休徒具耳目而闻见不明徒备形骸而变通不审蠢然草木之质信如聋瞽之人举动若斯忠爱何在乞将各官拏送法司明正其罪以警将来縁俱系京官未敢擅便谨具奏闻伏勅旨
　　事莫大于祭而助祭者必谨义莫先于君而事君者必勤礼或有愆刑兹无赦切照某等介胄庸夫斗筲小器素不闲于礼教曾何事于仪文安习故常养成怠惰乃者天顺三年正月初六日孟春时享太庙皇上亲御斋宫式严祀事臣下致斋公室相协宸衷庶诚敬之交孚致祖考之来格岂期本官乃于初四日夜饮宿于家故违礼制初五日因酒悮事不赴朝参麯蘖是耽罔顾三戒七斋之义妻孥既翕顿忘夙兴夜寐之勤何以事君岂能助祭臣等切惟耽酒者有罪而祭祀之日尤加失朝者有罚而纵酒故犯者尤重二罪俱发众恶皆归事既彰闻法难容恕乞将本官明正其罪以警将来縁系军职大臣未敢擅便谨具奏闻伏勅旨
　　国事莫大于郊而临祭者必敬君言莫重于誓而受命者必钦祭不敬则慢天命不钦则背上是可忍也孰能容之切照某徒籍先功素无他技力轻任重齿少官髙既叨爵邑之封亦有神人之责勤劳尽瘁亦是当为沐浴斋居甚非难事奈何燕安气胜怠惰情滋乃者天顺三年正月十二日大祀天地皇上既恭黙以端临事之诚复誓戒以严示下之命百官众职罔不防恭祝史工胥亦知戒谨岂期本官于初九日夜正当斋宿之期不忘家室之念黙斋初罢辄便回还暗去明来以郊祀为常事面从心异以誓戒为虚文谲诈机深防渎事审虽昊天广大不加怒于匹夫而王法均平必先行于贵近乞将本官拏送法司明正其罪以为大臣欺慢之戒縁系应议官员未敢擅便谨具奏闻伏勅旨
　　礼与食有轻重而因食悖礼者谓之贱士义与利有公私而见利忘义者谓之小人切照某等全生介胄滥迹章缝一则黩于货财非勇不顾家之将一则志于富贵岂材堪致逺之儒此其所见者既卑是以临事也必败曩者皇上命某等持节前往楚府行礼卤簿临朝举盛礼而封藩国大胪传制行古义以遣廷臣事既尊严理宜敬慎岂期罔胥告诲互相比周承大礼而反为餔餟之行服大义而取为苞苴之事岂不重干国礼深玷士风伏望俯察羣言上昭独断将某等明正其罪以为不循礼义者之戒縁系应议并在京官员未敢擅便谨具题请旨
　　郊所以事天动息皆可畏之地斋所以致祭始终咸当敬之时礼或有愆刑兹无赦切照某等或以文儒而起居禁密或由工艺而滥致显融为卿属者或矜以自髙任戎事者多肆而无忌迩者天顺四年正月初九日大祀天地初八日法驾临郊百职肃雍周道无啓行之扰四门清穆明堂辑至止之仪天意监观人心瞻仰岂期各官忘其戒谨安于故常驰骑直前至天门而不下肩舆迳造临神道而弗趋罔思圣明之具临不顾神灵之如在放纵者固其所也谨厚者亦复为之是岂不知鲁大夫循墙而走之恭乃独不推蘧伯玉至阙而止之义怠心既胜敬意何存罪已昭彰法难容恕伏望皇上涣颁宸断奋发天威将各官拏送法司明正其罪以为祭祀不敬之戒縁俱系京官并军职未敢擅便谨具题请旨
　　身以礼为守而礼之当谨者不可违臣以君为心而君之所敬者不敢慢故纵败礼者有罪怠胜敬者灭身条教具存情法难置切照某等材非屈乘技止黔驴官赏倍常荐致显融之位职业易称尚虚补报之劳奈何无所用心遂致鲜克由礼乃者天顺四年四月二十二日蚤于会同馆前适襄王以入朝而回寓府某等因退食以还私家既不避道而徐行又不下马而交过防顽罔觉放肆无严事系重干理当穷治臣等切见襄王之在藩也皇上念叔父之亲眷怀特至今襄王之来觐也皇上笃展亲之意接见无时送往迎来极旷古所无之典予车分寳悉内供凡有之资恩礼优加锡赉稠叠藩国尽君臣之分朝廷厚亲爱之诚宗庙之神灵降监用禧海宇之臣工仪刑承德而某等何人乃敢昏迷自恣侮慢弗恭皇上廓天地之恩奈某等负丘山之罪罔之生也庸何惜哉伏望皇上奋昭干断涣发宸刚将各官拏送法司明正其罪以为人臣纵情失礼之戒縁系军职大臣未敢擅便谨具奏闻伏勅旨
　　过也皆见更也皆仰是为日月之蚀先时者杀后时者杀或干政典之诛事已昭明法当推问切照钦天监掌监事侍郎某等本以庸凡叨居台监因依故迹曾何钦若之勤揣摩旧闻靡有推测之智乃天顺四年闰十一月十五日夜十六日蚤月蚀百工众职惊惶不安啬夫庶人奔走无措某等昏迷自恣扰忽不恭既不能先事以闻又不能临事而觉起复方位一无所知时刻日期茫然未达居其位而不为其事有其官而不得其人救防之礼不行厯象之司何用且薄蚀为变象之重日月为列曜之宗显者忽慢若斯微者差谬可见何以均齐七政何以标准四方是以古有无赦之章今有失占之律天人所在休咎攸闗不可不慎也今某等已防圣断付之刑官固足以上答天心下彰国体矣但某等情犯至深瘝旷特甚伏乞重加其罪以警将来谨具题请旨恩不可慢慢则致罪礼不可违违则入刑故感恩思报者必能尽臣下之礼守礼不易者廼能全君上之恩事或有愆法当无恕切照公矦驸马伯二十八员俱籍勲阶叨膺武备承袭者或居安平日曾无待用之思操歴者或循守常防未解临机之法皇上文能兼武安不忘危乃者天顺四年十月二十二日亲御内府海子西教场命某等列射且勅吏部尚书王翺等五员往共观之将以简阅技材开导兵事使某等知所法也臣等侧闻各官弓马熟闲者固多骑射生疎者不少或矢枉弓弱而发不至侯或弓劲力微而引不盈彀或规模偃仰而不知内正外直之仪或引注低昻而不知左拒右附之法舍矢者众以千百中的者十无二三皇上包容过厚诱掖惟深既收黜罚之威复溥恩私之典重赏宝钞薄示劝惩为各官者自合铭心刻骨永怀感愧之诚夜寐夙兴恪致谢酬之礼可也却乃处之如固有受之若当然及王翺等谢恩已毕各官情知怠惰事出因依至次日方行报谢遮掩前非受赏则越在羣先谢恩则缓居人后守礼之诚既失思报之心必无皇上施恩上之恩某等犯罪中之罪谓事微而不戒则彼众以何惩合将各官究治不敬之罪以为将来之戒縁俱系应议及军职大臣未敢擅便谨题请旨
　　尝谓与陪祀事有其诚则有其神渎慢山陵是可忍孰不可忍作孽由已垂鉴自天切照某等猥以佣材末技叨承竝蓄俱收位列中军者素乏智谋之美任居卿佐者少闻经济之资副郎署者不过随行逐队之人任卫所者何异坠凳执鞭之卒此其材器既无可取而其谨厚又不足观乃者天顺三年十一月十九日冬至节各官躬承陛旨陪祭山陵所当夙夜惟寅恪尽具严之敬始终如在式存至止之诚岂期各官性本疎庸素无检束各于长陵近地随即骑马而前或过景陵神路而径行或至景陵台基而下马或濳坐便地礼毕方出或唱饮斋所至晓不醒防渎有加猖狂莫甚臣等切惟人臣见马犹且式车岂敢悖慢于山陵之地古人行者且不唾井岂敢汚秽于祭祀之区似此渎祀背礼之非足为文事武备之玷宪章具在刑罚宜加伏望将各官拏送法司问罪以警将来縁俱系大臣军职谨题请旨榜
　　汀洲府行六县榜
　　一各里甲并见在官公使人等除均徭军需公务外不许仍于所管衙门办送到卯拜见供给当日当月等项财物其乡郭里长不许仍令甲首供备饮食物件如有故送受者通行追坐入官
　　一每年除修仓局造解京等项物料外其除歳报诸色文册厯日纸张庆丰库钞等项公务止到府交领者各于相应里甲内轮差不许仍于小户内科贴路费银两送府其成化二年仓用斗斛本府自行造钉烙号完具至期照差闗领逐日调厫更拨用收直待破损不堪方许预申再给不堪者仍缴府以凭勘验不必每歳于各县造送劳扰人难
　　一每歳坐府仓及存留各县粮米听令人户自行赴纳每二石出顾脚折二钱二分每三石出厫防席一条不及二石者俱免其余别无使用若有揷和着水及年终不完者依律治罪间有路逺之人畸令小户自愿附纳者听从民便仍仰各里长承纳不许官豪及在官之人计嘱包揽或有通同结搆仍旧科算小户财物赂送监守之人及多除脚米一升一合生事作弊者事发一体治罪收纳之际许本户亲自行槩其斗给人等各照年分收支不许仍立牌子斛手脚牌名色一槩搀杂刁磴留难致令小户困屈其厫防席多余及放支毕日照数存收备用
　　一各仓收支止许应纳应闗者在内若无故擅入及不将原降斛斗调厫更用许拏获告举其大户并承纳里长粮米进仓先于门上报数讫批串后听本仓官吏照串数验堆约量是实方许起斛厫门进出脚担分路各行红黑二筹须相离窎逺抛掷互换天色将晚即便闭仓不许乘昏扺暮收放致生奸盗
　　一府属多有容令惯猾之人在衙出入引勾事情吏典多有留匿结揽写发者在房主集朋合为非其老人多有额外滥充革役未退并罢闲官吏人等在县把持公事排陷官长蠧害下民者除已问发及缉知外原系前事未经晓谕难遽穷究自今各宜洗心改过保全身家毋得再入公门重存形迹若冥顽不改各属官及被害者通前指实申告以凭处治
　　一文庙各坛应祀神只祭品务须如法措办丰洁毋得听揽搪塞欺罔神明其乡饮迎春科贡等项事不可已者亦须丰俭得宜毋令小民费扰外有子牛春戏桃符门神元宵灯等项无益于事者悉皆停罢
　　一访得宁化等儒学生员多有蔑弃经书违越礼教习为游惰积渐成风深为未便仰各提调官以礼省谕其父兄用心戒勉资给务使有成如仍不改罚及其家其中委有学行可嘉及游惰不悛者各学教官开具勤怠贤否实迹同季考过文巻优劣等第申府以凭赏罚各学庙像祭器公廨损坏即便措置修理额设斋膳门库等项人役及时勾发毋致空缺其社学师生亦宜时加顾眄感发人心
　　一本府惟长汀县里老呈举民人刘万钟八世同居除已勘报是实另行外其余五县寂然无闻盖因此等之家或系贫素惟恐用度艰难甘自泯没合仰各属里老备询乡都里社无分大小贫富委有孝子顺孙义夫节妇事行真实例该旌表者即便举呈本职即与一力主成不令本家动扰毫忽其民家孤老无倚者尤须照例存养优恤具申回报毋得视为泛常虚应故事
　　一今后词讼牵告良家妇女无分人户大小若非事情真实紧闗干对者毋得辄行拘留到官有伤廉耻其见监囚犯轻重自有公法毋得纵令吏禁非时捶楚拷掠逼要灯油烧纸等项财物刻减衣粮容隠外人出入透漏问结该纳纸张各照官数收纳不许多批另折通同铺行明交暗取及将俸钞出外挟势低价和买肥已损人其监房门牕墙壁损坏上漏下湿蛇防秽汚俱要时加修整祛除毋致误伤枉死
　　一访得各属人民近年有为官府贪求豪强逼胁大则逃躱山泽久旷粮差小因词讼牵连拘提未到只今已防恩宥各宜安生乐业改恶从善应有合办粮差该结词讼不许仍前缺误今后凡有事干本府者仰照新置信牌期限赴职即与量情发落决不淹禁酷刑及受财听嘱失信于尔众民若有故肆违延及当该官吏不遵牌限完解者定行究治不恕
　　一婚丧礼有定制贵乎称家有无访得本府所属习尚奢靡费用无度多有因婚嫁而典卖田地因丧塟而拖欠钱债者互相仿効坐致艰难今后嫁婚者行礼会亲各照门第贫富止可从宜减省不许仍旧需索财礼备办过分筵席丧塟者亲隣人等除香烛吊问外或柴或米或钱或布任其所有各随情意厚薄互相资助不必买送虚花盘合无益于人及塟之日俱各自行穿素到门送殡不许动扰丧家送斋分孝愈加忧困其迎神祭祀土俗所因者贵乎诚意交孚不许广张金银宝玩珠翠等项互相夸耀诲盗长奸敢有故违者并及亲隣一体惩罚
　　一访得府属人家多有年少子弟游手好闲不务生业专一结交无赖之徒号为十弟兄名色日逐轮办饮食在于街坊恣肆沈酣至夜不散因为奸淫赌博哄骗钱财衷恶怀奸不可胜道以致妻孥失所家业凋零皆由此出除革前及另行缉拏外敢有不改前非者许亲隣举首若隠瞒故纵事发一体治罪
　　一本府六房吏典贪诈者不无淳实者亦有从本职到任以来各知戒谨一应钱粮刑名等项公务文移俱系本职躬亲理断虽有贪诈无由用情今后凡有因事到府人员毋得枉被诈欺虚费财物事或发露得罪非轻
　　一今后官客经过除轿夫照旧外余用人力止于运夫及接递夫内照原定名数约量均拨各从本管衙门附簿挨次轮流不许多余占放其夫头人等敢有奸猾推捱通同作者一体治罪若遇紧急不敷方许于见在官里甲及火夫内借用亦要记数挨轮不许仍于坊甲内科贴钱钞如驿铺原无运接夫者仍旧施行其驿递等项夫役如果在乡窎逺有妨农业者许从宜顾替两得其便
　　一馆驿支应物件各置簿标写遇有使客往来方许作数不许逐日预办支销虚轮实费在官马驴首人等每歳该用钱物除约量另行外敢有仍旧于各户多科者追陪坐罪
　　一本府编发公用通知簿仰各县自到日为始按季每月将日逐收过里甲钱物无分多少要见买办何物因何公用众同于何处供应交纳令该吏眼同逐一附写上簿就令本里甲书名画字付首领官收发若有多科许小户赴县告查相证若里长通同上下増减脱落及赴告不聴理者许赴府陈告其文簿仍仰按季缴报以凭查照施行
</div>
    <div class="pagination">
<span class="current-page">1</span><a href="方洲集_page2.html">2</a><a href="方洲集_page3.html">3</a><a href="方洲集_page4.html">4</a><a href="方洲集_page5.html">5</a><a href="方洲集_page6.html">6</a><span>...</span><a href="方洲集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
