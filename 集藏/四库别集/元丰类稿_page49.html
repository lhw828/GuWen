<!DOCTYPE html>
<html>
<head>
    <meta charset="UTF-8">
    <title>元丰类稿 - 第 49 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 49 页/共 70 页</h1>
    <div class="content">　　惟神作德自幽，信于兹土。人用报事，秩祭有常。巩甫此守邦，敢修礼谒。尚其降福，终赍斯民。

　　【福州鳝溪祷雨文】

　　曰嗟乎旱也，谁则为之？之稼，将槁而萎。嗷嗷之众，曷望而依？维闽属者，寇贼之罹。逮其既附，我士已疲。余丑成群，百十睢睢。跳踉出没，负力乘。亦有为渠，诸偷所推。相望棋布，未受羁。室家莫宁，远近并疑。我畜以柔，亦震以威。从有法赏，不从系{系}。或扰而序，或就缠徽。逮岁朔易，荡定无遗。山林夜行，笑语追随。吾人即安，含糗而嬉。士马亦奋，桓桓癸々。天子圣德，海邦是绥。维此海邦，初亦难〈一作艰〉饥。今宁宇矣，师征始归。今食足矣，廪实尚微。若岁大熟，如梁如茨，如京如坻，自公及私。狱无讼系，里无盗窥。式于永世，方始在兹。今此大田，既硕而齐。俾不卒成，孰忍为斯？神有灵迹，国人所祗。神有显号，天子所跻。萎能起之，槁能泽之。胡宁有余，敛而不施？我用卜日，早驾以驰。即告潭侧，尚其听之。攘除骄阳，腾云广霓。播为甘液，霈洒淋漓。俾农有秋，百物具宜。熄偷与争，长置刑笞。人于报事，岂有ル思。

　　【诸庙祷雨文】

　　常为，将害农功。夙夜忧怀，不皇启处。敢徼灵贶，时赐膏泽。俾人获济，惟神亦永有依。

　　【谢雨文】

　　维闽之人，前岁苦饥，去岁苦盗。足食而安，期自今始。而方夏旱，惧害穑事。兹余用稽于众，盖可以徼福于民者，罔不驰告。不敢爱力，不敢宁居。赖神之仁，畀以膏泽。自未至酉，远近周浃。维岁大熟，可立而需。敢饬豆笾，报用典礼。吏无明德，而但知告其困急于神。神既赐之，其尚终惠。

　　【题祷雨文后】

　　福州元丰元年戊午，自四月甲子，至五月辛巳，凡十有八日不雨，田已忧旱。太守率属吏士，分祷诸佛祠，迎像能致雨者陈之通路，用浮屠法为道场，率属吏士罗拜以请。丁亥夜五鼓，出祷鳝溪，属吏士分祷群望。己丑，率属吏士蔬食。夜四鼓，就城南近水祭告后土，将为坛祭龙。庚寅蔬食如己丑。夜三鼓，就坛，鹅祭龙。辛卯夜五鼓，就视牲血，以法推之，当得雨。壬辰，就紫极宫坛，用青童二十有八人，更咒蜥蜴如古法。癸巳，分祷诸祠未遍者，取黄蘖山龙潭水置道场，率属吏士往请。甲午，又往。乙未夜二更得雨，连三日夜，远近皆有余。

　　盖自辛巳至丙申，凡十有六日，无日不致祷。自丙戌至甲午，四境多得雨。至丁酉，乃皆有余。是日，罢道场，还所迎佛及水，送蜥蜴南涧之滨。庚子，遍祭谢。欲知闽粤之间，兼旬不雨，则已忧旱，而请祷之为不诬也，故刻其祝词于石，而并识之。

　　【明州修城祭土神文】

　　州有帝命，缮治城墉。得日之良，啸工始事。斯人允赖，维尔土神。尚其降休，敢不以告。

　　【亳州谒诸庙文】

　　维此谯都，年岁顺而风俗厚者，虽人之力，实神之助。巩获守此土，敢荐樽爵。与人为福，实待神休。

　　【亳州谒夫子庙文】

　　维人之生，尊卑长幼，知有其序。悖于理者，知有所畏。何以致然？实自夫子。巩长人于此，敢不严事？是用寅荐樽爵，式遵典礼。 
　

　




　

　
●卷四十一·祭文十六首、疏一首、哀辞三首
【秋赛文】
　　岁既顺成，时方揪敛。神能施泽以及物，人能备物以事神。兹惟旧章，夫岂敢怠？庶其为福，无ル于人。

　　【诸庙祈雨文】

　　今者盛秋已晚，庶物将成。矧兹麦苗，实待雨泽。而骄阳尚炽，畏暑未消。野有焦枯之忧，人怀膏泽之望。敢祈灵德，俯徇舆情。荡蕴隆之灾，以升严气；濡渗漉之施，以遂嘉生。实赖神休，允谐众志。〈附：道观：道虽至寂，感无不通；人虽甚愚，诚无不获。祭词同前，改“灵德”作“冲荫”，改“神休”作“真工”。佛寺：佛莫大于慈悲，在于利物；人莫艰于稼穑，必也趋时。是仰神休，用康岁事。祭词同，改“灵德”作“觉荫”，改“神休”作“慧心”。〉

　　【诸庙谢雨文】

　　比<龠页>众情，仰祈灵施。果蒙薄雨，小润焦原。已祛畏暑之烦，遂适戒寒之渐。敢忘祗报，更俟余休。克终播泽之祥，俾获有年之望。

　　【诸庙祈雨文】

　　时寒未若，雨雪尚愆。麦有立苗之艰，人违堇户之适。敢依灵德，沥致勤诚。惟顺导于太和，俾霈施于膏泽。克谐众望，实赖阴休。

　　【诸庙谢雨文】

　　比苦愆阳，再徼灵施。蒙报如响，得雨应时。泽润焦枯，荡除烦郁。物有丰成之望，人无疾疠之忧。敢忘大恩，尚觊终惠。

　　【祭勾芒神文】

　　宿官于木，用事在春。敢奉岁祠，庶为民福。

　　【慈圣光献皇后百日转经疏】

　　至恩难称，欲报者惟尽于精诚；大觉可依，有祷者必蒙于善应。敢缘慧力，辄罄愚衷。伏以大行太皇太后淑圣在躬，聪明先物。仪刑宫壶，德大而不矜；镇抚国家，功崇而不宰。未穷遐，奄背盛辰。皇帝陛下务极孝思，永怀慈荫。内遵丧纪，不缘易月而断恩；外异寝园，特以因山而建号。矧惟臣庶，实自生成。虽衔有恸之情，未识论酬之所。是资佛果，少即人心。伏愿克配坤元，宁至神于不测；浸昌天极，介景德于无疆。实赖梵因，允谐众望。

　　【诸庙祈雨文】

　　民之艰于稼穑，赖岁屡丰，得以足衣食而偿其力，吏亦得以无所事于勤而偷禄。今兹春仲，麦苗满野，得雨而成。则民得以继其丰年之乐，而吏亦得预其幸。神之食于此土，为能泽于斯民也，故敢以告。尚其赐之，以称人望。

　　【诸寺观祈雨文】春气已中，农功方急。而膏泽未洽，土脉尚干。敢恭致于精诚，用仰祈于觉〈道改“觉”作“真”〉荫。尚其降雨，俾获有年。

　　【诸庙春祈文】

　　神之于人，能康岁时而阜庶物，故人得以岁时备物以事神。今兹春仲，敢遵常典。神可不懋，以无废其康阜之功；则人敢不尽，以无ル于事神之礼。

　　【祭土祈雨文】

　　农勤甚矣，岁既暮春，麦待雨而成，菽粟待雨而种，而旱莫为虐，人用忧嗟。今将为坛，象龙以祷，是用先事告尔土神。尚其降休，无弗人望。

　　【祭五方龙祈雨文】

　　龙之变化无方，而其有功于人者，则在于能兴云雨。呜呼！今旱甚矣，是用稽古。为尔某龙之象，位于某方，薰祓以祷。尔尚图厥职，其亟以时肆为膏泽，以大施于此土。无愆厥应，俾有后羞。惟尔有神，亦尚永有依归。

　　【太清明道宫祈雨文】

　　旱逾时矣，麦既萎死，而菽粟未种。皇帝忧劳，遣吏分祷。尚其致雨，无俾岁害。允兹东卷，实在灵德。

　　【诸庙谢雨文】

　　维岁大旱，蒙赐甘雨。洼邪之麦，冀可以苏。菽粟之田，有望自此。实神之德，敢忘昭报？尚其终惠，俾获有秋。

　　【诸寺观谢雨文】

　　气之不若，旱实为灾。蒙在正阳，畀之甘泽。维灵休之所自，岂昭报之敢忘？俾获有秋，尚赖终惠。

　　【太清明道宫谢雨文】
</div>
    <div class="pagination">
<a href="元丰类稿_page48.html">上一页</a><span>...</span><a href="元丰类稿_page44.html">44</a><a href="元丰类稿_page45.html">45</a><a href="元丰类稿_page46.html">46</a><a href="元丰类稿_page47.html">47</a><a href="元丰类稿_page48.html">48</a><span class="current-page">49</span><a href="元丰类稿_page50.html">50</a><a href="元丰类稿_page51.html">51</a><a href="元丰类稿_page52.html">52</a><a href="元丰类稿_page53.html">53</a><a href="元丰类稿_page54.html">54</a><span>...</span><a href="元丰类稿_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
