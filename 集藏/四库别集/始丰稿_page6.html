<!DOCTYPE html>
<html>
<head>
    <meta charset="UTF-8">
    <title>始丰稿 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>始丰稿 - 第 6 页/共 16 页</h1>
    <div class="content">
送王生序

今年二月东州弟子员以升太学而道过浙上者亡虑百数十人然皆谒余授经之堂予观其性行与其文辞经艺皆卓然可称道有王某者括郡诸生也其性淳其行敕其文辞经艺可称道因自讼曰吾以肤陋职敎事恒惧训迪无效今见有如生者滋益媿尔会生征言以行因告之曰古先哲王之欲造就人材也未始不资于学校是故家有塾党有庠术有序国有学自天子诸侯之子与国之俊选皆入学焉其学也自成童至于始仕讲明乎仁义之说服习乎礼乐之容敦行乎孝友之行始于其躬及于其家达之邻里乡党名誉既着然后论而荐之其始也谓之秀士为秀士矣其后又拔其秀之尤者为选士为选士矣其后又拔其选之最者为俊士为俊士矣其后又拔其俊之特者为进士而后官之夫积学累行也如此之勤且久而其量材授任也又如此其审而有渐则夫徼幸以干禄者安所容哉此古者学校育材之良法美意而其政不修也久矣皇上定鼎江左首建国学暨南北混一又诏立郡县学加意儒事盖至于今而作成之効已见圣虑宏逺以谓庠序之敎虽至茍不老其材识恐不适用又命简其年之长与其材行之优者登于太学此实论秀于乡而后升为秀士俊士选士进士而后授之以官之意可谓盛矣生之举于其乡而来也等而上之随所择而得有不待卜而知若夫都髙位食厚禄为国宣力以扬芳迈烈吾虽老尚及见焉

倡酬禅偈序

偈者诗之类也佛说诸经必有重偈以申其义观于吾书春秋列国大夫交聘中国既修词令以达事情末复举诗明之盖亦此类偈或五言七言惟便于读诵而不叶以音韵诗多四言而以音韵叶之盖被之弦歌故也诗自汉变为五言唐变为七言颇严声律为释氏者出言成偈大畧亦近于诗吾乡佐上人字东州处灵隐禅窟还台省亲有宻心严师者为偈一首以赠其行其言七言其句八句诗之类也依韵而继作者又二十四人则近代诗人次韵之法也上人姿敏慧叅扣直指其同袍之友虑其爱亲之心不胜求道之志更相提击蕲振祖道而非世俗嘲风咏月之具故不曰诗而曰偈上人征余题辞因笔于首简

送埙上人归四明序

豫章复禅师唱道灵隐山中合儒释以为敎从之者甚众有埙上人者气冲而守恬且有志于道事禅师有年将归四明造门言别且请赠会予亦以被征赴京师未暇执笔又介其师之友奫禅师以为言余谢之曰吾与上人所趋异涂所习异业今兹之别余方违亲戚去妻子以奔走于车尘马足之间而上人之髙踪峻迹如孤云野鹤以翱翔于太虚之表其情又不同也其何以为上人言哉然余闻之古先哲人有深于佛者谓佛之道与易论语合其言非欺我也上人之师既合儒释以为敎是宜不以我为异而有所请也岂余知有未深乃反以为异耶上人行矣四明雪窦层峰迭壁崭絶空青传闻异时多古佛化现上人归卧云壑益弘其道所造当益深余老且病得请而归即将絶涛江而东过上人之庐而叩其所以同者

送林鸣善还台州序

吾郡林先生鸣善隐居临海之墟缚茅为庐艺麻与稻以供衣食暇则稽经阅史以求性命道徳之原治乱兴亡之迹且曰吾老矣以是终吾身今天子更化壹是以儒术为治有旨尽征天下士布列庶位有司奉行惟谨广搜博访罔有或遗于是先生以老辞不获乃起就道西过钱唐上谒方面重臣以行方面重臣顾见先生须鬓皤然曰老矣宜勿遣嗟乎男子四十始仕五十命为大夫服官政七十致仕此常典也夫身以任道故以孔子之圣志气虽与人殊而血气之禀则亦不能独异方其少时梦寐欲行周公之道及其歴聘诸国不遇而归而其言曰甚矣吾衰也久矣吾不复梦见周公此可想而见也先生方盛强时学足以有守材足以有为而胜国之制取人不以阀阅则以刀笔积劳彼以儒术进者犹冠之有緌履之有絇不可缺耳遂使先生之材之学浮沉闾里与编民伍不蒙一命以老虽然此必有任其咎者吾固不必论乃今遭值立贤无方之日而其既衰者不可使之复盛以为国宣力乃竟敛其有用之具以去亦可惜哉虽然君子之所贵固自有大于此者先生归矣年日益髙学日益邃徳日益茂如异时徐中行先生以八行著称吾里顾不伟欤其重其轻盖必有见于此矣余也何足以知之钱唐大夫士多羡其归相率为诗以送而余以同郡为之序

陶阳图谱序

陶阳在台之黄岩陶氏世居焉始陶氏自闽之长溪徙东瓯又徙台之黄岩至今吏部员外郎汉生氏之十一世祖讳某者当宋皇佑间仕为都巡检实迁陶阳故汉生为陶阳陶氏汉生之言曰宗法不立则族聚相视有若路人吾甚伤之遂列图于前系谱于后以明世次名曰陶阳图谱夫陶自受姓以来蔓延天下世非一世也族非一族也今将图谱以昭先徳迪后胤援逺以明近举疏以见亲可也不援逺以明近不举疏以见亲而曰陶阳图谱者详其所自出也详其所自出则宜本之长溪遗长溪而本陶阳者崇始迁也此图谱亲亲之意也予尝考陶氏世徳之懿而想巡检府君当宋之全盛鸣玉庙朝分符郡国非乏可为之时顾乃位不满其徳中更十世俊彦盖有之矣然皆以儒自守未见有名上三铨秩登百石者乃今汉生氏以清材粹学遭值圣明之朝践歴华要譬之骐骥驰骋康庄之衢未见其止也尝观其逺祖靖节先生所为命子诗歴叙虞宾以来至周司徒以及于愍侯舍丞相青长沙公侃勲徳之盛而卒乃自叹瞻望弗及则靖节之所遭盖有异于汉生者矣然则陶氏世徳有丰有啬又系乎时之污隆陶氏子孙循末求本尚有考于斯哉

送清源师还天界寺序

清源师泉南之秀也慕浮屠入金华山学道于傅大士行化之地尝出世矣京师之天界寺为方今第一禅林僧伽攸聚据猊床挥麈拂者称人天师自非丰才硕徳为上所知者不以授今年春全室禅师泐公以髙僧召见遂有是命清源师闻而往焉全室嘉之延居第二座夏五月余至京师谒全室方丈始识清源间窥法会之盛见其持百文规约束大众肃然其容秩然其仪如执法庙廷人莫敢犯及其退也间一过之则煮茗赋诗歌吟笑呼以为乐是时全室之客老宿如朽室楩圆彻如性原明冲黙如敏机慧皆辱与余游而清源师以方盛之年清旷不覊之气处乎其间亦一竒也昔宋在汴时相国寺实为法窟而其杰然者则有秘演惟俨欧阳公于秘演则称其豪旷于惟俨则称其介特且喜其皆有文辞二人者其所造佛理虽不可得而知然亦一时方外之髙士今之天界昔之相国也有如清源师者吾亦谓有演俨之风余既南还心颇念之未几复相见钱唐握手倾写颇洽居无几何又踵门请曰吾将还矣白云在空去来无迹固如是耶归造全室为我谢曰尘世之人追想禅悦则未始一日忘也

詹氏世谱序

今翰林学士承旨兼吏部尚书詹公出其世谱一通示一夔曰吾家世谱盖尝毁于兵矣兹复手疏吾宗传序之次以示吾子与孙子与我执笔序之余见其所疏干支疏畅纲网联络秩然有条而不紊作而言曰此诚大夫君子反本崇始之具也一夔蚤尝读周官书见有小史之职奠世系辨昭穆以定邦国之志曰此世谱之所由起也盖世之有氏为族者非有谱以识其所从出与其所由分世日以逺族日以繁必至不相维系而昭穆之辨淆矣此世谱之所以不可不作也按谱公之受姓实始于楚之詹尹其后子孙遂以官为氏渉汉歴唐代有闻人中更变故莫能考至宋有讳范与适者从苏文忠公游其名具在家集适传二世生武徳大夫殿前统制讳青始以武弁起家扈从髙宗都杭是为公之髙祖武徳府君再传而生武翼郎马歩摠辖讳某以骁勇为都统夏贵麾下将从镇鄂州会元兵南下移守阳罗堡病作归家第俄而宋亡宋将校多持告身换新命以仕武翼府君独叹曰吾虽偏禆欲为国効死而不克遂今运去物改尚藉是为哉遂脱尺籍与编氓伍教子读书曰安知吾子孙不有以文学兴者是为公之曾大父武翼府君生声甫先生讳镗声甫先生生古寳先生讳鼎新江南平向之藉武阶以进者率以新附待之迁徙挫抑不遑宁处而武翼府君之子与孙独为元之幸民峩冠博带徜徉士林之中可谓遗之以安者矣而皆未有显于时者公为古寳先生胤子年十二三从乡先生学有俊声时虞文靖公之仲弟盘为苍梧尹见而竒之妻之以子授易于梅坡甘先生楚材学春秋于我山刘先生彭寿二先生皆当世老儒以经术名世而公天资俊爽见趣卓絶能尽造其阃奥涵揉浚发为文操笔立就水涌山立可喜可愕然在胜国懐寳莫售仅为州助敎遭值更化遂以丰材硕学受知皇上日跻华要由中书博士六转而为吏部尚书国家用之惟恐不尽其材遂复有兼官之命十年之内非以藻鉴而甄别人伦则以文章而铺张神藻曾不混以他职可谓荣且显矣而武翼府君之所以望其后人者亦至是而验矣一夔伏覩公之世谱见詹氏至公而大执谱叹曰公之先世所以贻谋者茍失其道能至是乎及从公史馆预于纂修之末见公日被顾问知公阴进嘉言以福天下则公之子孙益大于后者又可知矣他日光昭家乘为南楚世家岂不自公始乎乃不让而序之

送朱质夫知宁逺县序

海之南环岛之州四黎人居之黎之种二依凭深山不供贡赋者谓之生黎耕牧省地知供贡赋者谓之熟黎今州县所治者则熟黎之外地也窃闻其俗其可以州县治者已数百年于此夷习犹未变而其知供贡赋者稍咈其意亦易以生变矧素不知供贡赋者乎尝试思之其人视中国言语虽不通衣服虽不同而其肢体颜面则固不异于人也彼其天性岂独与人殊哉夷考其故良由异时朝廷视为险逺不暇择贤守令贤者既以险逺为解而不惮险逺者又多挟私之人至以军使治之又漫不以承流宣化为事为之师帅如此几何而不为异也尚望其能化哉天兵南下其地悉归版图皇上鉴观前政之失一视同仁谓其地虽在要荒之外不可以不治治之不以他道必以儒术于是铨曹钦承上意不暇计道里之逺近险易授官如内地六七年来冠章甫被缝掖者殆徧其州县而报政于朝者亦谓黎人之向化不独熟黎而所谓生黎者亦皆愿为省地之氓矣此岂不足以见儒效之白乎海昌朱质夫氏与余游有年矣端慎而有守其先君子之欲其以明经起家也作经训堂以励之质夫克遵先志刻意向学故秘书卿贡公泰甫以文学政事知名当世质夫实师事之学日益以髙识日益以广声藉藉矣会有诏兴学杭守辟起助敎钱塘诸生未几监察御史采访至浙以质夫材堪守令不宜在散地遂荐于朝而有宁逺之命夫宁逺崖之属邑崖视琼管三州昔人有再渉鲸波之语往者尤难之质夫既拜命作而言曰幼而学之壮而行之吾尝诵矣吾学不如古人吾志亦岂不如今人吾今幸有可行之地尚安敢计夫道里之逺近险易以格吾君之徳意哉朱衣象笏道过钱唐不见有难色诗曰蔼蔼王多吉士惟君子使此王遵过九折坂所以愿为忠臣也欤质夫行矣吾知海南气习之变自我朝始而四州之邑声明文物之盛自宁逺始矣若夫变夷为夏其设施次第必有其道质夫政成而还吾请问其目焉

哀颂序

呜呼哀颂之作其始于秦人所赋黄鸟者乎魏晋而降七哀八哀之赋盖皆权舆于此然不徒作也必其人节谊之髙文学之懿政治之美有足以起人思慕之心而后作也余观仁和之士颂其县令于既殁之后非所谓起人思慕之心而后作者乎令吴姓平易近民以洪武五年冬来为仁和今年冬十月以疾卒于官仁和剧县自辰抵酉公务猬如吴令闗决趋办上不瘝官下不疾民至于学校之务世所谓不急者尤数数然加之意故其殁也人皆思慕之而哀颂之所由以作欤呜呼世道不古都髙位食重禄者皆足以致人之誉自予所见多在于居官之日而不在于罢官之后于此尤足以信吴令之政之善也传曰诗可以兴观是什者其亦有以感发也夫 

送王孟起还括苍序

古者文武并用后世或厘而二之是以深衣之制可以为文可以为武盖可见也汉时期门羽林皆知读书而博物洽闻之家亦有投笔而起立功万里之外取封侯者曷尝有二乎哉今都指挥使徐公镇浙之五年令行禁止境内宁谧人吏洽和乃日召武弁子弟之当世袭者敎之骑射击刺又虑羣子弟志刚而气鋭也不开之以仁义忠信之说示之以古今成败得失之故则他日当大任必将昧于所施宜有硕儒以为之师公雅善金华徐先生遂延致之先生问学该洽且善牖导一时鼔箧而来者殆将百人而公又以文武之事可以并用而不可以并习乃中分其日之晷而从事焉敎道之行闻者莫不兴起时王升孟起之尊人以千夫之众分镇括苍孟起其胤子也不逺数百里闻风而来孟起躯干颀硕人初见之以为彼将家子骑马试剑其长也操觚弄翰必弗暇及或颇泛视之及与之交其容粹然其气温然而见于歌诗又清婉有体裁则又皆曰此非韦布士也耶以此知天之生才不可以一道取也于是自公而下至于其师或嘉奬之中夏之吉将还省其亲别余请赠余告之曰言乎禄秩则子之所承者不薄言乎才质则子之所赋者不凡至于材与艺则子之所见者亦异于人然则子之所藉者亦以厚矣何能为子言哉窃独闻之皇上励精图治以致太平之具在于时之俊彦遂大兴学校以振起之伏见诏条所及每不以文武殊科其意深矣今都使公之笃于奬励盖以皇上之心为心矣如孟起者其亦心都使公之心乎立身扬名孝之大者徒奉甘旨特其小者耳归哉归哉毋迟迟其来也

送钱主簿序

上既削平海内壹是用儒为治乃洪武三年冬诏以科目取士如前代之制又以取士有定额试于春官而或下第非其才之不逮是额隘也官之如得第且又验其身言有入优等出身至或在正奏（阙）甚盛典也于是越士钱尚絅允裳氏以会试下第得调杭之新城簿允裳裔出武穆王镠今国子先生子予甫之冢嗣也姿敦茂克廉慎自持而其文辞经艺又精敏过人其来新城县当杭睦之交顷岁战争为咽喉地民之存者无几允裳与其县之长披草莱剪荆棘以立治所招其遗民而抚字之虽征输有严曾不示苛以揺其生民皆徳之间趋事会府峩冠束带立于太守之庭气容恂恂若不能言或颇以寻常儒生易之及其承约束而退量事之轻重缓急如期而集则又莫不交口称誉斯亦难矣自允裳而观使例以下第之士弃之顾不遗才也耶余尝怪异时三歳大比所在有司合千数百人试于其乡百一为收而贡之春官其额不过三百人又取其一而遗其二而后进之天子谓之廷试其得赐官而去者仅百人而止以四海之广而取士止于百人士焉由进窃虑当时有才之士如吾允裳者固亦不乏欲承一命之宠稍试以自见譬犹仰而望天何阶可升徒守遗经至于皓首而已以此而论士之生世未尝不可用也惟患时不偶尔然则允裳其遇时者欤虽然大雅之诗曰芃芃棫朴薪之槱之序者以为能官人也夫棫朴非巨材也弃之奚损于治而大雅之君子不遗之者诚以天下之材巨细长短当各适其用而治道由兹而成也如允裳者其得遇于斯世抑不谓之至幸也哉会允裳以满将改调其邑之文学掾请余言以赠其行余疏陋无以为赠也谨告之曰投檄选部退拜而翁于辟雍之馆晨昬有暇考论道徳之懿经制之术増益有所未至再命于朝扬芳迈烈当不止于佐县时是吾党之望也其勉之哉

送赵贵伯归省序

同郡赵贵伯直谅人也自其先以贵胤别居于台遗泽之所濡代以簪缨显贵伯承世徳之懿肆志于学所致力者非独辞翰而已至于他艺有切于士大夫之用者亦习而精之尝以材辟掌吏牍于天官之府实司四方文学之选洪武五年夏予以贡诣曹始与贵伯相识贵伯笃乡党之好每诣曹谒见情谊翕翕热也暨予捧檄而还贵伯笑谓予曰吾幸已及考不久请间归省取道钱塘必与子握手西湖之上如期候之不至明年秋八月予以史事被召至则首问贵伯已调官蜀南去矣然后知贵伯之不果于请者迫于之官故也今年春正月予方危坐冷署有客踵门大帽长裾癯然其形苍然其色疾呼而进亟起而迓之则贵伯也拜揖问安否已始悉贵伯以蜀省之命奉表入贺正旦大礼庆成得请而来也于是而贵伯省亲之志遂矣予闻之士之事亲立身扬名为上饮食衣服之奉次之古之人有子在亲侧虽无离忧其志不乐者子在京师虽有离忧其志乐者是故孝子贵乎养志使贵伯向也得请未释褐也吾虑不足以悦而亲今为日虽久已幸一命于朝束带执简趋跄后先顾不足悦而亲乎然则贵伯之请非有待也盖若有待焉尔国家方以孝理天下故不以贵伯在官为难而如其请是不欲以公义废私恩也贵伯归拜而亲其尚勿以区区饮食衣服之奉为孝亟治装西上鞠躬尽瘁扬芳迈伟奏最于朝调官便近母夫人尚康健板舆迎养以乐其志刻日可待万里之行不足惜也

送朱彦昭北游序

括苍朱彦昭警敏有竒气敛藏书册顺浙河而下访予吴山之阳揖而言曰昭东鄙之人也蚤有志四方今者买舟北郭之外将过吴门渡大江泝淮泗而上抵于大梁之墟然后折旋而东至于邹鲁而后归古之人有逺役者必请赠先生宁无一言半辞为我赠乎予语彦昭曩者天下用兵疆场彼此跬歩阻絶有志之士顾瞻四方蹙蹙靡所骋今天下一国四海一家愿游之士茍持尺寸之繻虽北之燕南适越谁复何问子当英妙之年值太平之日其游也维其时矣虽然窃有告焉子出吴门登姑苏之台而眺全吴泰伯之遗风泯矣若阖闾之伯业不足吊也渡大江而观波涛之汹涌中原既清祖豫州击楫之志亦何足壮抵大梁入自东门问魏公子侯生执御之事而想其下士之意真足以得人之死力自今观之盖战国相倾之习君子亦奚取焉若夫邹鲁盖圣人之邦也入其境见泰山之髙曰吾圣人盖尝登焉见泗水之流曰吾圣人盖尝济焉入其里见林木之茂庙貌之尊曰吾圣人之神明盖于此乎出入焉请于祠宫摄衣而进拜于履前仰瞻徳容之盛吾知子之心若愤而起若悱而发矣凡人在遐陬僻壤诵其诗读其书且犹想象而兴起而况于亲造其地而楫其风声气泽也耶今子之游必至于邹鲁而返盖必有见于此矣予安用渎告为哉因念少尝北游及还取道鲁桥而南瞻望圣人之居不逺二百里以有内艰不果往然犹自慰后至未晚也未几而兵事作矣今虽可游而年已衰迈不能以筋骨为礼而子请赠以行吾宁不为之怅惋他日子归过钱唐凡渉歴之次第见闻之始末试为我陈之

陈氏世谱序

按陈本妫姓有国在太皥之墟宛丘之侧其地近楚遂为楚所并其国既灭子孙因以国氏至汉有为太丘长者以有徳闻其子元方季方有难兄难弟之目故凡氏陈者多祖太丘五代之际有讳环者自婺之东阳徙台之松里是为松里陈氏而松里陈氏以诗书起家其登淳佑丁未进士第者讳元龙由番阳尉仕至抚州签判其登咸淳乙丑进士第讳蒙由宁国推官擢为国子録至元大徳间又有以雄才硕学受知世祖者讳孚由国史院编修超授礼部郎中奉使安南有功出佐列郡入直翰林则尤陈氏之杰然者其它领乡书升舍选第奉常补文学掌故者亦累累有焉而松里之陈氏蔚为台之望族矣陈氏之良有名朂字永年者尝用儒饰吏为州县六曹长乡称老成洪武初元其子誉仕浙遂来就养会有诏定户版因占籍钱唐永年虑传序寖逺而后之人或不知其所自出也乃本其传序之次用世经人纬之例着为家谱以遗后之人以一夔有里闬之好请题辞谱端呜呼古无谱牒而严大宗小宗之法自宗法不修而尚门地于是而谱牒之学兴盖谱牒之设以待夫为之后者曰是为本之所自出吾则思所以崇本反始以存尊尊之谊曰是为支之所由分吾则思所以别生分类以立亲亲之道于是而先王叙伦理笃恩义之意勿论亲疏逺近昭然可见恶有视同姓若路人者哉永年亟着兹谱可谓知务者矣传曰智者无不知也当务之为急永年有焉

送廖思诚知安肃县序

自夫学校之兴郡县弟子员所在林立其间超等之材固亦甚多然求其朴且愿者则亦鲜见也余职教杭郡会弟子员缺取之有司得今知安肃县廖生思诚生以弟子礼来见其质温其言确其升降进退不躁率既就学习为辞章经艺亦循序而进不务躐等以取近效盖所谓朴且愿者也九年冬贡于太学为博士弟子居无何有旨命集事四方如古行人之职或谓思诚非敏于事者是行也恐非所堪生闻之曰尽吾力之所能为而为之而已亦安敢不敏故每承命以出辄劬躬瘁力营画趋办无纎毫诡遇意以求速成而其所集事无弗集者既而称思诚者藉藉此足以明朴且愿者之有为也余久不见生今年秋九月坐论堂上生冠带济济趋前再拜谢曰某尝受敎今蒙恩宰保定之安肃矣兹将上官愿先生更益一言之教以往余谓生服勤王事者有年未尝有缺失可谓难能矣然不过行人之职今也拔自布衣授以七品之秩付以百里之地绯衣象简临乎吏民之上为一邑长若可以夸于人然犹不自足而请敎焉此其志殆非安于小成者也且吾闻之治民之道无他在乎因其俗而导之尔安肃在易水上其地风气刚劲其人质朴而勤事质朴则易敎勤事则易使以不自足之心而长易敎易使之民安肃之政其有不成者乎昔者孔子之门有子张焉其人务外至其问政孔子告之曰居之无倦行之以忠说者曰无倦则始终如一以忠则表里如一生非学子张者吾观其平日所为己若能用力于所谓忠者矣今为安肃无他言也惟益慎如集事时而己他日报政必以最闻属生请敎谨以是为规

始丰稿巻五

●钦定四库全书

始丰稿巻六

（明）徐一夔 撰

○题跋

题宋贤墨迹

右宋人墨迹一巻栝苍吴宗愈之所蔵也按而视之名相如虞雍公张魏公周益公道学如陆子寿文艺如薛道祖张温夫具在道祖温夫以善书名世其波磔之工固不待论雍公魏公益公负经济之术子寿兄弟穷性命之原其于字画未必屑屑求工者今观所书皆端穏深润有法度临学之士或有所未及乃知有徳有言者于区区字画亦不茍若是兵革之后旧物不多见宗愈以古人墨迹而知寳蔵之可尚也哉

题王伯昌颁赦崇明诗后

山东王君伯昌蚤以学行著称及归今朝擢为考功郎甞被旨宣赦崇明赋近体一首属和者自州尹刘君伯序而下凢若干人古者大夫交政诸侯有宴飨之设宾主献酬则举诗以明志故必习诗者乃堪使职君为朝臣颁恩下土乃自为诗以宣皇风畅徳意新民之视听职也而其守臣暨凢庶士又聮音继响以答其意顾不美欤今君为邑海盐出以见示余善其得使职也识于左方

跋临海张氏家谱

临海张景素华年有才学值大朝搜罗材畯虽寸长弗弃景素遂以选为引进使暇日持其从祖父子通先生所著家谱一通示余且请论著夫家谱之设以明世次也昔之为谱者有用汉年表法者有用礼大宗小宗法者虽其为例不同而同于明世次也余观张氏始宋迄元余既得以考其先徳之懿复执谱叹曰张氏在宋如讳亢者以鄜延钤辖从范文正公收麟府之绩如讳奭者以龙圗学士从文潞公预耆英之会又若讳埏者当靖康之乱从叅政谢克家与金人战江上以死节闻其它用进士起家纡青曵紫者亦累累而有可谓盛矣暨至于元求其能自见者殊寥寥然抑岂张氏丰于前而啬于后耶徐而思之宋之盛非儒不用而元自混一之后当国之臣阴废南产之士虽有美材然皆老于山林之下莫能以自逹以故然尔故谱之设以明世次也而善修者存其人始终显晦之迹而时政之得失亦因以见焉古人有言公侯之子孙必复其始此其时矣景素尚勉之哉母俾前人专美宋世

跋庐陵段母墓志铭后

庐陵段鼎翁笃厚人也取道钱唐而还谒余学馆出学士宋公所著其母夫人墓铭见示且曰向在京师蒙公铭吾母且语鼎曰子过钱唐有徐大章者吾友也可与言文事其以吾所著铭示之吾用为先容以求见余受而诵之至再以谓凢铭以发潜徳欲其传也学士之文在穹壌间其必传也无疑亦夫人之行有以起之也何也学士之言曰夫人有二子长已出次他出夫人抚育如一体人见二子彩衣双舞夫人之侧不知其为异母子呜呼可谓善述人之行者矣大凡女妇类多钟爱已子于他母所出或奴视之史册所载如晋王休征母者固亦多矣段母独能均爱为众女妇之所不能为讵非懿行也哉此学士所以特茟书之以劝天下之为人母者也吾闻父母殁而不求名人铭是谓不孝鼎翁其可免矣若以余为可言文事而使之言则恐失之

题赵文敏公所书龙门三自省偈

隋僧智永字画精妙甞冩真草千文八百本散于江东诸寺其意盖为学书者设耳近世吴兴赵公亦以字画名世其冩龙门三自省偈自谓无虑数十百本且曰愿一切见闻悉皆成佛此岂专为学书者设耶二公一儒一墨所见不同如此必有能辨之者

跋危内翰所撰炬法师塔铭后

寳石山荪师以临川危公所譔炬法师塔铭装潢成巻持以示余曰此危公埀殁之茟也其文揔若干字而点窜又计若干字字大如蝇头而兼用行草其孤于识其后曰此文洪武五年正月十日先君子所作是月二十又五日以疾终今以此文寄其徒秋岩昆仲用见先君子之意于今为安庆府教授秋岩则荪师字也予以此本乃公未脱槀之文行草兼用且加点窜读者难认取今天界寺住持泐公所为行状正其差讹命诸生方质录于槀本之后以便读者且属荪师请善书者登其文于石而以稿本留于山中使后人见公当埀殁之际其文与字画不苟如此公以文章翰墨名世著作既髙而楷行草三体并臻于妙凢世臣大家释老寺观穹碑短碣多出公手至于遐方裔壤得其片言只字莫不寳以为玩当时号称辞翰两絶公凢为文既脱稿类皆楷书登石此文如其孤所志去捐馆之日十又五日尔盖以病仅克属稿不及别书也因识于巻末以归荪师八年十月

跋进马圗

右进马圗一人戴皮冠冠上悬赤丸一大如菽冠檐则缘文贝为饰穿窄袖袍袍用文绮为之缕金縁栏着乌皮靴靴様尖而直制若一字北向拱手立容甚恭肃盖主进马者一人拱手立于其后容亦恭肃袍靴同而冠不悬丸不縁贝必其从者也一人童颅辫发而不加冠牵一马而前其马毛色皆黒自颈至膊墨渖深润如玄云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昻首长鸣欲追前马马满身皆旋纹如用綖缳钱匀敷可以枚数而贯盖连钱騘也一人大畧如前牵一马出于其后马耳若批竹尾若拥篲两蹄拏空而出欲追前马牵者死挽之而力不能制面有努力容而马之背则微赤自腹以下皆浅白色盖赭白马也相马法曰彤白杂毛曰驳即赭白也此三马者神骏之气有一空凢马之意余缔玩久之目眩神悸如见所谓天廐真龙者杭人有沈积中氏家蔵此图暇日持以示余其籖题曰进马图余闻古之贤君有献千里马者却之不知此图模何代所进马意其流传人间亦不过好大喜功之具独羡画师运思之精冩人物如生亦一竒也为志于左方

○书
</div>
    <div class="pagination">
<a href="始丰稿_page5.html">上一页</a><a href="始丰稿.html">1</a><a href="始丰稿_page2.html">2</a><a href="始丰稿_page3.html">3</a><a href="始丰稿_page4.html">4</a><a href="始丰稿_page5.html">5</a><span class="current-page">6</span><a href="始丰稿_page7.html">7</a><a href="始丰稿_page8.html">8</a><a href="始丰稿_page9.html">9</a><a href="始丰稿_page10.html">10</a><a href="始丰稿_page11.html">11</a><span>...</span><a href="始丰稿_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
