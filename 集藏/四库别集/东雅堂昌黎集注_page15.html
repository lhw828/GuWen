<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 15 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 15 页/共 23 页
  </h1>
  <div class="content">
   石鼎聨句诗【或无此题】
　　巧匠斲山骨刳中事煎烹【师服】直柄未当权塞口且吞声【喜】龙头缩菌蠢豕腹涨彭亨【弥明】外苞干藓文中有暗浪惊【师服】在冷足自安【方从杭蜀文粹作安自足既无文理对偶又差方本误改多类此】遭焚意弥贞【喜】谬当鼎鼐间妄使水火争【弥明】大似烈士胆圆如战马缨【师服】上比香炉尖下与镜面平【喜】秋瓜未落蔕冻芋强抽萌【弥明】一块元气闭细泉幽窦倾【师服】不値输冩处焉知怀抱清【喜】方当洪鑪然益见小器盈【弥明】睆睆无刃迹【庄子睆睆然在继缴之中注视貌华绾切】团团类天成【师服】遥疑负图出曝晓正晴【喜】旁有双耳穿【双或作只】上为孤髻橕【诸本此下无弥明字　今按此似二子讥道士之词恐实非弥明语】或讶短尾铫又似无足铛【师服】可惜寒食毬掷此傍路坑【喜】何当出灰灺【徐也切】无计离缾罂【弥明】陋质荷斟酌狭中愧提擎【师服】岂能煑仙药但未污羊羮【喜】形模妇女笑度量儿童轻【弥明】徒示坚重性【示或作尔】不过升合盛【师　过或作合合或服　作斗盛或作成】傍似废毂仰【傍或作仍】侧见折轴横【喜】时于蚯蚓窍微作苍蝇鸣【弥明】以兹翻溢愆【以兹或作忽罹】实负任使诚【师服】常居顾盻地敢有漏泄情【喜】宁依暖热弊不与寒凉并【弥明】区区徒自效不足呈【喜诸本此下无喜字】廻旋但兀兀开阖惟铿铿【师　铿丘服　耕切】全胜瑚琏贵空有口传名岂比爼豆古不为手所撜【除庚切博雅曰揬也淮南子子路撜溺而受牛谢注撜举也平上声通洪本一作掁】磨砻去圭角浸润着光精【着附也】愿君莫嘲诮此物方施行【四韵并弥明所作　又年谱云或谓轩辕寓公性弥明寓公名盖以文滑稽耳是不然刘侯虽皆公门人然不应讥诮如是之甚且言弥明形貌声音之陋亦岂公自谓邪而列仙传又有弥明传要必有是人矣　今按此诗句法全类韩公而或者所谓寓公姓名者盖轩辕反切近韩字弥字之义又与愈字相类即张籍所讥与人为无实駮杂之説者也故窃意或者之言近是洪氏所疑容貌声音之陋乃故为幻语以资笑谑又以乱其事实使读者不之觉耳若列仙传则又好事者因此序而附着之尤不足以为据也】



　　东雅堂昌黎集注巻二十一
　　钦定四库全书
　　东雅堂昌黎集注巻二十二
　　祭文
　　祭田横墓文【田横初为汉将灌婴败于垓下亡走梁归彭越髙祖即位惧诛与其徒五百余人入海居岛中髙帝闻齐人贤者多附横恐后有乱乃使使赦横罪而召之横与其客二人乘传诣洛阳至尸乡廐置遂自刭令客奉其头从使者驰奏髙帝流涕以王者礼葬横既葬二客穿其冢旁皆自刭从之其余客在海中者闻横死亦皆自杀晁太史无咎尝取公此文于续楚辞而系之曰唐宰相如董晋亦未足言而晋为汴州才奏愈从事愈始终感遇语称陇西公而不姓后从裴度亦自谓度知已然度亦终不引愈共天下事故愈踌躇发愤太息于区区之横以谓夫茍如横之好士天下将有贤于五百人者至焉】
　　贞元十一年九月愈如东京道出田横墓下【十一年诸本或作十九年月下有十一日字如东京或作东如京洪庆善曰东京洛阳也公以贞元十一年出长安至河阳而后如东都也十九年秋则公为御史是冬即贬阳山安得以九月出横墓下唐都长安亦不得云东如京也方从阁杭蜀本作东如京云田横墓在偃师尸乡洛阳东三十里今公自河阳道横墓下以入洛故云东如京也　今按洪庆善作如东京及考嵗月皆是方氏亦以京为洛阳但据三本必欲作东如京为误耳今且未须别考它书只以其所引田横墓在洛阳东者论之则自墓下而走洛阳乃是西向安得言东如京乎况唐都长安谓洛阳为东京则可直谓之京则不可其理又甚明若据元和郡国志则河阳西南至河南府八十里其大势亦不得云东如京也此又三本谬误之一证故复表而出之】感横义髙能得士【下或有心字】因取酒以祭为文而吊之其辞曰事有旷百世而相感者余不自知其何心非今世之所稀孰为使余歔欷而不可禁余既博观乎天下曷有庶几乎夫子之所为死者不复生嗟余去此其从谁【死者或作死而生方作来皆非是】当秦氏之败乱得一士而可王何五百人之扰扰而不能脱夫子于劒铓抑所寳之非贤亦天命之有常【宝之或作宝者天或作大】昔阙里之多士孔圣亦云其遑遑【閤抗无其字非是】茍余行之不迷虽颠沛其何伤自古死者非一夫子至今有耿光【非阁杭作皆非是】跽陈辞而荐酒魂髣髴而来享【集韵灵良反按享字古今人用多作上声惟前汉礼乐志郊祀诗云发梁扬羽申以商造兹新音永久长声气逺涤凤鸟翔神夕掩虞盖孔享享作平声退之叶韵盖有所本也】
　　欧阳生哀辞【欧阳名詹字行周泉州晋江人也卒年四十余集十巻行世新史于艺文立传】
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地【治上或有往字非是】衮以文辞进有名于时又作大官临莅其民乡县小民有能诵书作文辞者衮亲与之为客主之礼【吕汲公本如此方从阁杭苑粹辞进下即属乡县至者衮下又有故宰相字下乃属有名至其民又属亲与云云颠倒错乱全无文理而方云三本如此不当轻改其蔽如此今定从吕本方主下有人字乡县作县乡则尚有可取云】观游宴飨必召与之【宴或作防与读为预或作预或疑与如字而之下当有俱字】时未几皆化翕然【化新传作仕非是按衮传建中初起为福建观察使始闽人未知学衮至为设学校使为文章亲加讲导与为客主均礼观游燕享与焉由是俗一变嵗贡士与内州等】詹于时独秀出衮加敬爱诸生皆推服闽越之人举进士繇詹始【贞元八年詹与公同登第退之同年进士此言闽人举进士自詹始及观林蕴泉山铭叙则谓闽川贞元以前未有文进者也因亷使李郕公锜兴启庠序请独孤常州及为记中有辞云缦胡之缨化为青衿其兄藻与友欧阳詹继登正第以其年考之则藻之登第又在詹之前然长溪薛令之以中宗神龙二年防第则又在藻之前矣退之谓由詹始岂考之未详耶】建中贞元闲余就食江南未接人事往往闻詹名闾巷间詹之称于江南也久【下或有矣字】贞元三年余始至京师举进士闻詹名尤甚【余下或有年十九字闻或作则或云当并出则闻二字亦有理】八年春遂与詹文辞同考试登第始相识自后詹归闽中余或在京师他处不见詹久者惟詹归闽中时为然其他时与詹离率不歴嵗移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然【嶷音逆】其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师【公为徐州节度推官】詹为国子监四门助教将率其徒伏阙下举余为博士防监有狱不果上【或无监字监或作詹】观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师【以或作而】其心将以有得于是而归为父母荣也【有得或作在得或无于是字而有复出将以有得字】虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友【或作友朋】虽詹与其父母皆可无憾也詹之事业文章李翺既为之传故作哀辞以舒余哀【之传或作之説或作之志故上或有余字非是】以传于后以遗其父母而解其悲哀以卒詹志云【悲哀或作哀悲　今按上文已连有两哀字不应如此重复或当删去此哀字　詹或作其】求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其存者长终要必死兮愿不永伤友朋亲视兮药物甚良【亲视或作视疾】饮食孔时兮所欲无妨【孔或作既】寿命不齐兮人道之常【齐一作髙】在侧与逺兮非有不同山川阻深兮魂魄流行祀祭则及兮勿谓不通哭泣无益兮抑哀自彊【益或作救】推生知死兮以慰孝诚呜呼哀哉兮是亦难忘【哉下或无兮字】
　　题哀辞后【或删此四字作题欧阳生哀辞后崔羣及詹皆与公同年刘伉姓名仅见于此他无所闻】
　　愈性不喜书自为此文惟自书两通其一通遗清河崔羣羣与余皆欧阳生友也【友上或有之字】哀生之不得位而死哭之过时而悲其一通今书以遗彭城刘君伉君喜古文【或无书字或无伉字下君字一作伉】以吾所为合于古诣吾庐而来请者八九至而其色不怨志益坚【或无志字】凡愈之为此文盖哀欧阳生之不显荣于前【哀一作痛】又惧其泯灭于后也今刘君之请未必知欧阳生其志在古文耳【其志上或有之志字】虽然【下或有茍爱吾文必求其义八字八字下又或有则进知于欧阳生矣必时观十一字】愈之为古文岂独取其句读不类于今者邪思古人而不得见学古道则欲兼通其辞通其辞者本志乎古道者也【乎或作于方从三本无道字以上下文考之无道字即不成文理矣】古之道不茍誉毁于人【此下或有然则吾之所为文皆有实也十一字】刘君好其辞则其知欧阳生也无惑焉
　　独孤申叔哀辞【申叔字子重年二十一举进士又二年用博学宏词为校书郎乂三年居父丧未练而殁盖贞元十八年也柳子厚有独孤君墓碣皇甫持正有伤独孤赋而公作辞哀之公当与崔羣书天人好恶之説与此语意一同盖出太史公之伯夷论也】
　　众万之生谁非天邪明昭昏蒙谁使然邪行何为而怒居何故而怜邪【怒或作怨或作思怒下或有邪字居或作为】胡喜厚其所可薄而不足于贤邪将下民之好恶与彼苍悬邪【或无苍字】抑苍茫无端而蹔寓其间邪【寓下或有于字】死者无知吾为子恸而已矣如有知也子其自知之矣【或无自字或无之字或无自字而有之字】濯濯其英晔晔其光如闻其声如见其容【此句或作如处其旁非是或云以容叶光用古韵也】乌虖逺矣何日而忘【乌虖或作呜呼】
　　祭穆员外文【为崔侍御作晁夲篇首题云维年月日故人博陵崔愬谨以清酌之奠祭于亡友穆六端公之灵方云岂穆员邪旧传员卒检校员外郎杜亚留守东都辟为从事皆与此文合新传员终侍御史故晁夲称端公也穆员宇与直怀州河内人宣州观察使寜之子工为文崔侍御名愬无传】
　　于乎建中之初予居于嵩携扶北奔【或作归】避盗来攻晨及洛师相遇一时顾我如故眷然顾之【如或作无眷或作睠】子有令闻我来自山子之畯明【畯或作俊】我钝而顽道既云异谁从知我我思其厚不知其可【知其或作知而或作可而】于后八年君从杜侯我时在洛亦应其招【贞元五年十二月以杜亚为东都留守亚辟员为从事检校员外郎愬时亦为亚所辟】留守无事多君子僚罔有疑忌维其嬉游草生之春鸟鸣之朝我辔在手君扬其镳君居于室我既来即或以啸歌【啸或作咏】或以偃侧诲余以义复我以诚【复我或作我复　今按下文云无非德声则此二句专指穆也当作复我】终日以语【以或作与】无非德声主人信谗有惑其下杀人无罪诬以成过入救不从反以为祸赫赫有闻王命三司察我于狱相从系缧曲生何乐直死何悲【曲或作直直或作曲二何或皆作可皆非是】上怀主人【主或作王非是】内闵其私【闵或作悯或作闗皆非是】进退之难君处之宜【君或作居非是】既释于囚【令狐运为东京牙门将亚恶其为人防盗刼输绢于洛北运适畋近郊亚意其为之命员及从事张靖鞠其事无之亚恕囚员等员由此知名】我来徐州道之悠悠思君为忧我如京师君居父丧哭泣而拜言词不通我归自西君反吉服晤言无他往复其昔【其疑当作如】不日而违重我心恻自后闻君母丧是丁痛毒之怀六年以并【一作经】孰云孝子而殒厥灵今我之至入门失声【失或作哭】酒肉在前君胡不餐升君之堂不与我言于乎死矣何日来还
　　祭郴州李使君文【公贞元十九年冬出为阳山令过郴州识李使君有李员外寄纸笔及义鱼诗即所谓获纸笔之双贸投又鱼之短韵也其生平契分皆具此文笔墨闲録云祭李郴州文尤雄竒】
　　维年月日将仕郎守江陵府法曹参军韩愈谨以清酌庶羞之奠敬祭于故郴州李使君之灵【文苑此篇首题云维元和元年嵗次丙戌二月乙未朔二十四日戊午将仕郎云云使君员外三兄之灵考之唐歴皆合】古语有之白头如新倾盖若旧顾意气之何如何日时之足究【何或作曷】当贞元之癸未【或作酉　今按癸未者贞元十九年贬阳山时也】惕皇威而左授伏荒炎之下邑嗟名頽而位仆歴贵部而西迈迩清光于暂觏【于或作而】言莫交而情无由【莫或作若或作若而下无情字】既不贾而奚售哀穷遐之无徒【遐或作荒穷遐或作遐荒徒或作图】挐百忧以自副辱问讯之绸缪饱饥而愈疚接雄词于章句窥逸迹于篆籀【直右切】苞黄甘而致贻获纸笔之双贸【即李员外寄纸笔云莫怪殷勤谢虞卿正著书】投义鱼之短韵【即公义鱼十八韵招张功曹】媿韬瑕而举秀竢新命于衡阳费薪刍于馆候【郴在衡山之阳贞元二十一年公以顺宗赦徙掾江陵待命于郴云】空大亭以见处憩水木之幽茂逞英心于纵博沃烦肠以清酎【以一作于】航北湖之空明覻鳞介之惊透宴州楼之豁达众管啾而竝奏【啾或作湫选闲居赋管啾啾而竝奏】得恩惠于新知脱穷愁于往陋【穷或作寃】辍行谋于俄顷见秋月之三彀逮天书之下降犹低回以宿留【上音秀下音溜前汉宿留海上史记宿留之数日无所见】念睽离之在期谓此防之难又授缟纻以托心【吴季札聘郑见子产如旧相识与之缟带子产献纻衣焉见左氏襄公二十九年】示兹诚之不谬【授或作援】傥后日之北迁约穷欢于一昼虽掾俸之酸寒要拔贫而为富何人生之难信捐斯言而莫就始讶信于暂疎遂承凶于不救【承或作成于一作而】见明旌之低昻【明诸本作铭此从阁本字见檀弓郑注云神明之旌】尚迟疑于别袖忆交酬而迭舞奠单杯而哭柩美夫君之为政不桡志于谗构【桡或作侥或作挠从手皆非是】遭唇舌之纷罗独陵晨而孤雊【陵一作凌】彼憸人之浮言虽百车其何诟【车或作年　今按后汉书冯衍出妻书云词语百车韩盖用此作年非是】洞古往而高观固邪正之相冦幸窃覩其始终敢不明白而蔽覆神乎来哉辞以为侑尚飨
　　祭薛助教文【公达字大顺详见公所志墓云】
　　维元和四年嵗次已丑后三月二十一日景寅【丙寅作景寅避唐讳也】朝散郎守国子博士韩愈【散墓志石本作议】太学助教侯继谨以清酌之奠祭于亡友国子助教薛君之灵【继下或有等字薛君之灵晁本作河东薛君七官之灵】呜呼吾徒学而不见施设禄又不足以活身天于此时夺其友人同官太学日得相因奈何永违秖隔数晨笑语为别恸哭来门【来或作东】藏棺蔽帷欲见无缘皎皎眉目在人目前酌以告诚庶几有神呜呼哀哉尚飨
　　祭虞部张员外文【张季友也公同王涯崔羣许季同庾承宣邢册等六人者皆与张页元八年同年进士时陆贽典贡举故文有司我明试时惟邦彦之语详见公志其墓云】
　　维年月日愈等谨以清酌庶羞之奠敬祭于亡友张十三员外之灵【文苑作元和十年晁本作维元和十年月日中书舍人王涯考功郎中知制诰韩愈礼部侍郎崔羣京兆尹许季同考功员外郎庾承宣河中节度判官殿中侍御史邢册等六人皆张季友之同年也】呜呼往在贞元俱从賔荐司我明试时维邦彦各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余嵗存皆衰白半亦辞世外纒公事内迫家私中宵兴叹无复昔时如何今者又失夫子【今者或作于今】懿德柔声永絶心耳庐亲之墓终丧乃归阳瘖避职妻子不知分司宪台风纪由振遂迁司虞以播华问不能老寿孰究其因托嗣于宗【托嗣或作嗣托】天维不仁酒食备设灵其降止论德叙情以视诸诔尚飨
　　祭河南张员外文【贞元十九年冬公与张署自御史俱出南方为令明年顺宗即位俱徙江陵故凡道涂经涉唱和契阔皆具此文公方从晋公讨蔡祭其在元和十二年八月欤张之行治则详于公志】
　　维年月日彰义军行军司马守太子右庶子兼御史中丞韩愈谨遣某乙以庶羞清酌之奠祭于亡友故河南县令张十二员外之灵【或无守太子右庶子字】贞元十九君为御史余以无能同诏竝跱【或作峙选潘岳闗中诗列营某跱注跱立也亦作峙】君德浑刚标髙揭已有不吾如唾犹泥滓余戆狂狂【戆音惷】年未三纪乗气加人无挟自恃彼婉娈者实惮吾曹侧肩帖耳有舌如刀我落阳山以尹鼯猱君飘临武山林之牢嵗弊寒凶雪虐风饕颠于马下【雪虐杭本作啸虎以颠于马下言之由虎声惧也风饕谓虎贪风而啸不已虎近于虐讹自此也饕或作号　今按杭本全然不成文理以上语嵗弊寒凶言之八字相偶当为雪虐明甚】我泗君咷夜息南山同卧一席守防夫觝顶交跖【顶或作项非是】洞庭漫汗黏天无壁风涛相豗【呼回切】中作霹雳追程盲进颿船箭激【颿或作帆或作飘】南上湘水屈氏所沈【上或作之】二妃行迷泪踪染林山哀浦思鸟兽叫音余唱君和百篇在吟君止于县我又南逾把相饮后期有无期宿界上一又相语自别几时遽变寒暑【遽或作复或作徧】枕臂欹眠加余以股仆来告言虎入廐处无敢惊逐以我去【音防驴子】君云是物不骏于乗虎取而往来寅其徴【寅或作夤　今按寅为辰名夤乃寅缘之义当改作寅説见下条】我预在此与君俱膺猛兽果信恶祷而凭【兽蜀本作首李本校作孟首不知得之何本也葛鲁卿云不骏虎取之则亨矣不待祷而有凭也　今按洪谢本皆作孟首谓正月孟春之首也张言来寅其徴以虎为寅神故言来嵗寅月当有征验孟首果得归也然且作猛兽亦通】余出岭中君竢州下偕掾江陵非余望者郴山竒变其水清写泊砂倚石有遌无舍【楚词云重华不可遌注逢也　遌吾故切】衡阳放酒熊咆虎嘷不存令章罚筹猬毛【不存或作存不罚或作罪唐人防饮以筹记罚刘梦得诗罚筹长树纛是也　今按令章谓酒令违令则以筹记其罚也】委舟湘流往观南岳云壁潭潭【云或作天】穹林攸擢避风太湖七日鹿角【太或作大鹿角洞庭湖中地名元防之有鹿角诗湖旁至今有鹿角巡检司也】钩登大鮎怒颊豕豞【豞或作豹非是或云豞豕声豞许角切】脔盘炙酒羣奴余啄走官阶下首下凥髙【前汉凥益髙苦刀切】下马伏涂从事是遭予征博士君以使已【元和元年六月公召为国子博士署掾江陵半年邕管奏为判官不往】相见京师过愿之始分教东生君掾雍首【元和二年公分教东都署为京兆府司録防军雍州名书黑水西河惟雍州　雍于用切】两都相望于别何有解手背面遂十一年君出我入如相避然生濶死休【生濶死休或作生死休咎非是】吞不复宣刑官属郎引章讦夺【或作奋讦方作许夺　今按夺谓争执不与犹今言定夺公事也墓志云守法争议棘棘不阿即此事也方本无义或本亦非】权臣不爱南昌是斡【今按墓志张自刑部出刺防州然则昌当作康】明条谨狱氓獠户歌【獠音老】用迁澧浦为人受瘥【署自防州改澧州刺史民税出杂产物与钱尚书有经数观察使牒州徴钱倍数经署曰刺史可为法不可贪官害民留牒不肯从竟以代罢瘥病也】还家东都起令河南屈拜后生愤所不堪屡以正免身伸事蹇竟死不升孰劝为善丞相南讨【元和十六年以宰相裴度为淮西宣慰处置使南讨淮蔡】余辱司马议兵大梁【时宣武军节度使韩为诸军都统使将出讨公诣禀事】走出洛下哭不凭棺奠不亲斝不抚其子不送野望君伤懐【望君或作定居非是】有陨如防铭君之绩纳石壤中【或作下】爰及祖考纪徳事功【纪或作已事或作着事功作着功于理亦顺但下文便有外着后世则重出着字又似可疑姑从旧本作事盖纪其徳纪其事纪其功也又恐或是序字以似而误然无所据不敢辄改也】外着后世神与通君其奚憾不余鉴衷呜呼哀哉尚飨祭左司李员外太夫人文【谓与其子同僚必公为职方员外郎时也】
　　维年月日某官某等谨以清酌庶羞之奠敬祭于某县太君郑氏尊夫人之灵【某等或作某乙等】胄于茂族配此徳门克成厥家享有全福为妇为母再朝中宫搢绅推荣宗党是则某等幸随令子同服官僚庶展哀诚式陈牢醴尚飨
　　祭薛中丞文【一本同李逢吉孟简张惟素张贾祭薛中丞存城也薛尝劾浮屠鉴虚罪抵死表李位无罪事见旧史本传甚详】
　　维年月日【文苑作元和九年】某官某乙等谨以清酌庶羞之奠祭于亡友故御史中丞赠刑部侍郎薛公之灵公之懿徳茂行可以励俗清文敏识足以发身宗族称其孝慈友朋归其信义累升科第亟践班行左掖南台【北齐号御史台为南台】共传故事诗人墨客争讽新篇羽仪朝廷辉映中外长途方骋大限俄穷圣上轸不憗之悲具僚兴云亡之叹况某等忘言斯久知我俱深青春之游白首相失来陈薄奠讵尽哀诚呜呼哀哉尚飨
　　祭裴太常文【裴之讳字皆不可考】
　　维年月日愈等谨以庶羞清酌之奠敬祭于故太常裴二十一兄之灵【文苑作元和九年晁本月日下具给事中李逢吉给事中孟简吏部侍郎张惟素吏部侍郎张贾比部郎中史馆修撰韩愈等五人】朝廷之重莫过乎礼虽经策具存而精通盖寡自郊丘故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变莫不允符天防克协神休至乎公卿冠昏士庶丧祭疑皆响答问必实归从我者足为轨仪异我者无逃指笑动为时法言比古经【此一作必】独立一朝髙视于古而又驱驰朋执僶俛宗亲檐石之储常空于私室【檐诸本多作顔旧本多作檐公秋懐诗用甔字按后汉明帝纪生无檐石之储檐字本此郭璞方言注甔石之储实用甔字前汉蒯通扬雄传皆只作儋货殖传酱十儋顔曰儋人儋之也一儋两甖丁滥切】方丈之食每盛于賔筵赠必固辞求无不应孰云具美而不永年某等早接游从实钦道义致诚薄奠以诀终天呜呼哀哉尚飨
　　潮州祭神文五首【晁本第一首题作祭湖神文第二首题作又祭止雨文第三题祭城隍文第四题祭界石神文第五不立题皆元和十四年夏秋作】
　　维年月日潮州刺史韩愈谨差摄潮阳县尉史虚已以特羊庶羞之奠告于太湖神之灵愈承朝命为此州长今月二十五日至治下凡大神降依庇贶斯人者皆愈所当率徒属奔走致诚亲执祀事于庙庭下今以始至方上奏天子思虑不能専一冠衣不浄防与人吏未相识知牲糈酒食器皿觕弊【觕一作损　糈先旅切又音所觕仓胡切】不能严清又未卜日时不敢自荐见使摄潮阳县尉史虚已以告神其降鉴尚飨
　　维年月日潮州刺史韩愈谨以清酌腵脩之奠祈于太湖神之灵【礼记大享尚殿脩注云捶脯也腵或作时今按若作时则脩当作羞　腵丁贯反】曰稻既穟矣而雨不得熟以获也【或无以获字非是】蚕起且眠矣而雨不得老以簇也嵗且尽矣稻不可以复种而蚕不可以复育也农夫桑妇将无以应赋税继衣食也非神之不爱人【或无之字爱下一有此字】刺史失所职也百姓何罪使至极也神聪明而端一聴不可滥以惑也刺史不仁可坐以罪惟彼无辜惠以福也划劙云隂巻月日也【月日或作日月非是　划忽麦切劙力支切又音丽】幸身有衣口得食给神役也【口上或有而字得或作有】充上之须脱刑辟也选牲为酒以报灵徳也吹撃管鼔侑香洁也拜庭跪坐【庭或作廷】如法式也不信当治疾殃殛也神其尚飨
　　维年月日潮州刺史韩愈谨以柔毛刚鬛清酌庶羞之奠祭于城隍之神闲者以淫雨将为人灾无以应贡赋供给神明上下获罪罚之故乃以六月壬子奔走分告乞晴于尔明神【下或再出尔字属下句】明神闵人之不辜若飨若答【飨或作响】粪除天地山川清风时兴白日显行蚕谷以登人不咨嗟【咨或作疵】惟神之恩夙夜不敢忘怠谨卜良日躬率将吏荐兹血毛清酌嘉羞【一作肴】侑以音声以谢神贶其飨之【或作兹或作鉴之】
　　维年月日潮州刺史讳愈谨遣耆寿成防以清酌少牢之奠告于界石神之灵【此五字或作界石之神】曰惟封部之内山川之神克庥于人【庥或作庇】官则置立室宇备具服器奠飨以时淫雨既霁蚕谷以成织妇耕男忻忻衎衎是神之庥庇于人也敢不明受其赐谨选良月吉日斋洁以祀神其鉴之尚飨【鉴之或作鉴兹】
　　维年月日潮州刺史讳愈谨以清酌庶羞之奠祭于大湖之神惟神降依兹土以庇其人今兹无有水旱雷雨风火疾疫为灾各宁厥宇以供上役长吏免被其谴赖神之徳夙夜不敢忘谨具食饮躬斋洗奏音声以献以乐以谢厥赐不敢有所祈尚飨















　　东雅堂昌黎集注巻二十二
　　钦定四库全书
　　东雅堂昌黎集注巻二十三
　　祭文
　　袁州祭神文三首【晁本首篇题曰祭城隍文次题祭仰山神祈雨文次题又祭仰山神文元和十五年夏作】
　　维年月日袁州刺史韩愈谨告于城隍神之灵【或无袁字下同】刺史无治行无以媚于神只【以上或无无字】天降之罚以久不雨苗且尽死刺史虽得罪【下或有死字　今按死字不当用又上句已有不应重出盖因上句而误也】百姓何辜宜降疾咎于某躬身【或无躬字国语靡王躬身公用此也】无令鳏寡防兹滥罚谨告
　　维年月日袁州刺史韩愈谨以少牢之奠祭于仰山之神曰神之所依者惟人人之所事者惟神今既大旱嘉谷将尽人将无以为命神亦将无所降依不敢不以告若守土有罪宜被疾殃于其身百姓可哀宜防恩闵以时赐雨使获承祭不怠神亦永有饮食谨告
　　维年月日袁州刺史韩愈谨以少牢之奠祭于仰山之神曰田谷将死而神膏泽之百姓无所告而神恤之刺史有罪而神释之敢不有荐也尚飨
　　祭栁子厚文【子厚以元和十四年十月五日卒于栁州公其月自潮即袁明年自袁召为国子祭酒此文袁州作也故刘梦得祭子厚文有云退之承命改牧宜阳亦驰一函于便道其后序栁集又云凡子厚行已之大方有退之之志若祭文在祭文盖谓此也】
　　维年月日韩愈谨以清酌庶羞之奠祭于亡友栁子厚之灵【维年月日文苑作维某年嵗次庚子五月壬寅朔五日景午栁下或有君字】嗟嗟子厚而至然邪自古莫不然我又何嗟人之生世如梦一觉【故效切下既觉同】其间利害竟亦何校当其梦时有乐有悲及其既觉岂足追惟凡物之生不愿为材【为或作谓非是】牺尊青黄乃木之灾【见庄子语】子之中弃天脱馽羁【馽音絷】玉佩琼琚大放厥辞富贵无能磨灭谁纪子之自着表表愈伟【表表或作表奏非是】不善为斲血指汗顔巧匠旁观【或作观旁非是】缩手袖间子之文章而不用世乃令吾徒掌帝之制子之视人自以无前一斥不复羣飞刺天【飞或作非】嗟嗟子厚今也则亡【也则或作有今】临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有神宁敢遗堕【宁或作予】念子永归无复来期设祭棺前矢心以辞呜呼哀哉【或无此四字】尚飨
　　祭湘君夫人文【公以元和十五年九月拜国子祭酒未离袁州时作】
　　维元和十五年嵗次庚子十月某日朝散大夫守国子祭酒防军赐紫金鱼袋韩愈谨使前袁州军事判官张得一【此上四十四字或只作维年月日国子祭酒韩愈谨令张得一今从石本】以清酌之奠敢昭告于湘君湘夫人二妃之神前嵗之春愈以罪犯黜守潮州【或作阳今以石本】惧以谴死且虞海山之波雾瘴毒为灾以殒其命【或无之字】舟次祠下是用有祷于神神享其衷赐以吉卜曰如汝志防神之福启帝之心去潮即袁【十四年十月自潮徙袁】今又获位于朝复其章绶【十五年九月自袁召为国子祭酒复赐金紫】退思往昔实发梦寐凡丗年于今乃合【丗或作三方从石本此盖言丗年前常有梦寐非以贬日言之也　今按上文但言前嵗之祷则实发梦寐者但谓不敢忘前嵗之吉卜耳此丗字未详其义恐亦石本之误也】夙夜怵惕敢忘神之大庇【怵或作悚】伏以祠宇毁顿【一作损】凭附之质丹青之饰暗昧不圭【或作暗昧不佳或作昧暗不蠲今从石本圭与蠲同音集韵蠲洁也明也通作圭诗吉蠲为饎韩诗作吉圭周礼蜡氏令州里除不蠲注读如吉圭为饎之圭陆音曰旧读为圭吕氏春秋饮食必蠲洁髙诱亦读作圭此类非一今作佳由圭字讹也】不称灵明【或作明灵今从石本】外无四垣堂陛頽落牛羊入室居民行商不来祭享辄敢以私钱十万修而作之【万下诸本有祈于邦伯四字今从石本】旧碑断折【防一作中】其半仆地文字缺灭几不可读谨修而树之【或无谨字】庙成之后将求玉石仍刻旧文因铭其隂以大振显君夫人之威神以报灵徳俾民承事万世不怠惟神其鉴之尚飨
　　始将既修树旧碑仍刻其文于新石因铭其隂旧碑石既多破落文不可尽识移之于新或失其真遂不复刻【此四十二字石本附祭文后诸本皆有之方云此盖后人以碑本附入阁杭皆无之　今按此必公所自记故石本有之当附于此方但以阁杭本阙遂直刋去亦可惜也今从诸本而次一字书之】祭窦司业文【窦名牟长庆二年卒公尝志其墓此文公自称兵部侍郎则是年未使王庭凑前作也】
　　维年月日兵部侍郎韩愈谨以清酌庶羞之奠祭于故国子司业窦君二兄之灵惟君文行夙成有声江东魁然厚重长者之风一举于乡遂收厥功屡佐大侯以调兵戎【调去声】诏曰予虞汝为郎中乃令洛阳嵗且四终惟刑之慎掌正隶僮命守髙平【泽州髙平郡】命副儒宫【副或作制】朱衣银鱼象服以崇锡荣考妣孝道上穷官不满能亦云达通逾七望八年孰非翁【或作逾七八年孰非望公方从阁杭苑云窦卒年七十四】在君无憾我意不充君之昆弟【牟兄弟五人常牟羣庠巩】三以辞雄【常字中行大厯十四年登第弟巩字汝封元和二年登第及牟为三雄矣】刺史郎中四继三同【谓牟庠相继为泽州刺史四继三同则常牟羣庠皆为之也】于士大夫可谓显融我之获见实自童防既爱既劝【爱既或作受诱非是】在麻之蓬自视雏鷇【音冦】望君飞鸿四十年余事如梦中【诸本皆如此阁杭苑及南唐本作事半如梦云古梦音平去声通石崇诗周公不足梦与可以守至冲叶　今按事半如梦语意碎澁不如诸本之浑全而快健前人误改当以重押中字之故不知公诗多不避也】分宰河洛媿立竝躬俱官于学以纎临洪惠许不酬【许或作诗　今按惠许谓上文爱劝而又称许也】报徳以空死生莫接孰明我衷于祭告情文以自攻呜呼哀哉尚飨
　　祭侯主簿文【此谓侯喜也蜀本注继字非　详观公此文当知其为侯喜作公贞元十七年与喜同渔于温洛尝有诗云吾党侯生字叔呼我持竿钓温水故此又有我钓我游莫不我随之语尝荐喜于汝州刺史卢郎中又尝荐之于陆员外傪观其荐词亦与此文惟子文学今谁过之之意相表里又公集中端有赠侯主簿喜诗用是知其非继而喜也其曰吏部侍郎韩愈即长庆二年自兵部转吏部时作】
　　维年月日吏部侍郎韩愈谨遣男殿中省进马佶【退之诸子有名昶者长庆四年进士登第小说中亦载其为集贤校理曰符曰爽曰殿中省进马虽载于集而他处不见唯符见于孟郊张籍诗中耳】致祭于亡友故国子主簿侯君之灵呜呼惟子文学今谁过之子于道义困不舍遗【困或作罔舍或作拾皆非是】我狎我爱人莫与夷自始及今二纪于兹我或为文笔俾子持唱我和我问我以疑我钓我游莫不我随我寝我休莫尔之私朋友昆弟情敬异施惟我于子无适不宜弃我而死嗟我之衰相好满目少年之时日月云亡【或作人之云亡】今其有谁谁不富贵而子为羇我无利权虽怨曷为子之方我方斋祠【方或作云】哭送不可谁知我悲呜呼哀哉尚飨
　　祭竹林神文【公祭文二其一祭竹林神其二祭曲江龙皆以旱祷其后贺雨表亦云季夏以来雨泽不降臣职司京邑祈祷实频谓此皆长庆三年为京尹时作也】
　　维年月日京兆尹兼御史大夫韩愈谨以酒脯之奠再拜稽首告于竹林之神曰天子不以愈为愚不能使尹兹大众二十三县之人今农既勤于稼有苗盈野而天不雨将尽槁以死农将无所食神将无以为飨国家之礼天地百祀神只不失其常【或无祀字】惠天之人不失其和【惠天下或有下字系从阁杭本　今按此人字当为民字以避讳而用人字也下句同】人又无罪何为造兹旱虐以罚也【虐阁杭蜀本在罚字下非是】将俾尹者不仁不明不能承帝之勑以化正其下闻无香惟腥【闻音问】神于惠罚无差【神于或作神之】施罪瘠于尹愈身是甘是宜雨则时降神无爽其聪明永飨于人无媿尚飨
　　曲江祭龙文
　　维年月日京兆尹兼御史大夫韩愈谨以香果之奠敢昭告于东方青龙之神天作旱灾嘉谷将槁乃于甲乙之日依凖古法作神之象斋戒祀祷神其享祐之时降甘雨【时或作将非是】以惠兹人急急如律令
　　祭马仆射文【马十二名总字防元扶风人退之长庆三年冬自京兆尹复为兵部侍郎又迁吏部侍郎其为京兆也有举马总自代状今祭文称吏部侍郎则总以是年冬死也】
　　维年月日吏部侍郎韩愈谨以清酌庶羞之奠敬祭于故仆射马公十二兄之灵惟公大温恭全然徳备天故生之其必有意将明将昌实艰初试佐戎滑台斥由尹寺【贞元十三年四月以姚南仲镇滑台辟总为从事十六年监军使薛盈珍诬奏南仲不法总坐贬为泉州司马】适彼瓯闽跋踬【一作疐　鱼列切音兀踬音致】颠而不踒【乌未切】乃得其地于泉于防始执郡符遂殿交州【殿军后也】抗节番禺【上音潘下音愚】去其螟蠧蛮越大苏【蠧或作螣】擢亚秋官朝得硕士人谓其崇我势始起东征淮蔡相臣是使【十二年十月以宰相裴度为彰义军节度使仍充淮西宣慰使】公兼邦宪以副经纪【十二年以总兼御史大夫充淮西行营诸军宣慰副使】殱彼大魁厥勲孰似丞相归治留长蔡师【吴元济诛总留蔡州为彰义留后奏改彰义为淮西十二月以总检校工部尚书蔡州刺史充淮西节度使】茫茫黍稷昔实棘茨鸠鸣雀乳不见枭鸱惟蔡及许旧为血仇命公并侯【十三年五月以总为许州刺史忠武军节度陈许溵等州观察处置等使溵旧属淮西故云并侯】耕借之牛束其弓矢礼让优优始诛郓戎【郓音运】厥墟腥臊公往涤之兹惟乐郊【十四年二月诛东平节度使李师道三月以总检校刑部尚书为郓州刺史天平节度郓曹濮等州观察等使诗曰适彼乐郊】惟东有猘【猘狂犬也淮南子猘狗不自投于河　猘音制又居例切】惟西有虺【虺蜥也许韪切】颠覆朋邻我余有几【七月沂州军乱杀节度使王遂长庆元年七月卢龙军乱囚节度使张靖成徳乱杀节度使田正二年正月魏博节度使田希自杀三月武宁军节度使崔羣为军中所逐余有或作有余　今按此用左氏身其余防之语或本非是】嵂崒中居【嵂音律崒慈恤切】斩其脊尾岱定河安惟公之韪帝念厥功还公于朝陟于地官且长百僚【十二月以总检校尚书左仆射守户部尚书】度彼四方孰乐可据顾瞻衡钧【或作钧衡】将举以付惟公积勤以疾以忧及其归时当谢之秋贺门未归【门或作问　今按此用庆者在门之语或本非是】吊庐已萃未燕于堂已哭于次昔我及公实同危事且死且生誓莫捐弃归来握手曽不三四曽不濡翰酬酢文字曽不醉饱以劝酒胾【侧吏切】奠以叙哀其何能致呜呼哀哉尚飨
　　吊武侍御所画佛文【或无吊字武侍御一以为武少仪谓公尝为太学弹琴诗序少仪时为司业后以太常少卿兼御史中丞使南诏在元和五年一以为武儒衡据李翺集墓志云故相郑余庆尹河南奏授伊阙尉及郑公留守东都在元和五六年间然姓氏及官御史皆同未知孰是然题曰侍御其文亦曰侍御后说若近之云】
　　御史武君当年丧其配【御史一作侍御】敛其遗服栉珥鞶帨于箧【鞶或作縏方云縏小囊鞶大带也　今按仪礼士昏礼庶母及门内施鞶注鞶囊也所以盛帨巾然则縏鞶字通】月旦十五日则一出而陈之抱婴儿以泣有为浮屠之法者造武氏而谕之曰是岂有益耶【阁杭作也非是】吾师云人死则为且复为人随所积善恶受报【所下一有其字】环复不穷也【环一作旋】极西之方有佛焉其土大乐【西下或无之字】亲戚姑能相为图是佛而礼之愿其往生莫不如意武君怃然辞曰吾儒者其可以为是既又逢月旦十五日复出其箧实而陈之【其箧或无其字】抱婴儿以泣且殆而悔曰【或无且字或本且字在悔字下】是真何益也吾不能了释氏之信不乂安知其不果然乎【或无乎字】于是悉出其遗服栉佩合若干种就浮屠师请图前所谓佛者浮屠师受而图之韩愈闻而吊之曰晢晢兮目存【哲晢或作晳晳】丁宁兮耳言忽不见兮不闻【见下或有不有字或无兮字】莽谁穷兮本源图西佛兮道予懃以妄塞悲兮慰新魂【新上或有斯字】呜呼奈何兮吊以兹文祭故陜府李司马文【李汉之父郱雍王防七世孙长庆元年二月卒详见公所志郱墓　郱薄经切一本无故陜府三字】
　　维年月日守国子祭酒赐紫金鱼袋韩愈谨以清酌之奠祭于故陜府左司马李公之灵曰公学以为耕文以为获发愤孤身复续厥家【孤或作苦续或作绩】选于吏部亟以科进厯临大邑惟政有声【惟或作为】遂丞宗正日朝帝庭出辅陜都吏畏僚慕子妇诸孙盈于室堂公姑悦喜【姑或作始非是】五福具有大夫士家孰不荣羡如何不常以至大故呜呼哀哉愈以守官不获吊送昏姻之好以哀以悲敬致微礼公其歆之【歆或作昭】尚飨
　　祭十二兄文【公从兄岌也公之皇祖讳叡素有孙八人其孙曰防曰介曰愈曰俞曰岌见于世系表及公集者此五人又有弇者以殿中侍御史死于平凉之盟其二人则无所考见岌以元和元年六月卒于虢州以其年九月于州十里文所谓归女教男反骨本原公盖有异时归于先原之意】
　　月日从父弟某官某乙谨以清酌庶羞之奠敢昭告于十二兄故虢州司戸府君之灵【或无故字】呜呼维我皇祖有孙八人惟兄与我后死孤存奈何于今【一作今日】又弃而先生不偕居疾药不亲敛不摩棺瘗不绕坟趋奔束制【奔或作生非是】生死亏恩归女教男反骨本原其不有年以补我愆长号送哀以荐此文尚飨【尚上或有呜呼二字】
　　祭郑夫人文【夫人韩防之妻而公之嫂也公少孤而育于其嫂文言其俯育之恩至矣公既为之服朞而祭之以文此贞元十一年往河阳时作】
　　维年月日愈谨于逆旅备时羞之奠再拜顿首敢昭祭于六嫂荥阳郑氏夫人之灵【维年月日晁本作贞元九年嵗次癸酉九月朔日或无谨于三字】呜呼天祸我家降集百殃我生不辰三嵗而孤【大厯五年公父仲卿卒公时三嵗】防幼未知鞠我者兄【李翔退之行状云生三嵗父殁养于兄防舍】在死而生实维嫂恩未齓一年【齓毁齿也周礼未齓者不为奴注男八嵗女七嵗而齓齓初靳切乂初谨切】兄宦王官提携负任去洛居秦念寒而衣念饥而飱疾疹水火无灾及身【疹或作沴疹音戾】劬劳闵闵保此愚庸年方及纪【旧史云大厯十二年五月起居舍人韩防坐元载贬官退之是时年十一从至贬所复志赋谓当嵗行之未复从伯氏以南迁是也其兄没南方从嫂归河阳故李汉集序云先生生于大厯戊申幼孤随兄播迁韶岭兄卒鞠于嫂氏辛勤来归】荐及凶屯兄罹谗口承命逺迁【逺或作南大厯十二年宰相元载得罪四月防坐党与自起居舍人贬韶州刺史】穷荒海隅天阏百年【防卒于韶年四十二】万里故乡幼孤在前相顾不归泣血号天微嫂之力化为夷蛮水浮陆走丹旐翩然至诚感神返中原既克反遭时艰难百口偕行【口或作日云从阁杭蜀本　今按百日偕行无理当从口为是然或以祭老成文有就食江南零丁孤苦之语疑不得有百口不知此亦通良贱而言阖门之众耳未必实计百人也】避地江濆【家于宣州建中二年中原多故退之避地江左即复志赋所谓值中原之有事兮将就食于江南是也】春秋霜露荐敬苹蘩以享韩氏之祖考曰此韩氏之门视余犹子诲化谆谆爰来京师【贞元二年公自宣州游京师】年在成人屡贡于王名乃有闻念兹顿顽【顿或作钝汉书陈平传士之顽顿嗜利无耻者顔读顿曰钝】非训曷因感伤懐归陨涕熏心茍容躁进不顾其躬禄仕而还以为家荣奔走乞假东西北南孰云此来乃睹灵车有志弗及长负殷勤呜呼哀哉昔在韶州之行受命于元兄【于或作于】曰尔幼养于嫂丧服必以朞今其敢忘天实临之【贞观中魏征令狐徳荼等议嫂叔服云或有长年之嫂遇提孩之叔劬劳鞠养情若所生分饥共寒契濶偕老其在生也爱之同于骨肉及其死则推而逺之求之本原深所未谕且事嫂见称载籍非一郑仲虞则恩礼甚笃顔洪都则竭诚致感马援则见之必冠孔汲则哭之为位察其所尚岂非先觉嫂叔旧无服今请服小功五月制可公幼养于嫂服朞以报可为士大夫之法矣李汉序公文集及李习之状亦云】呜呼哀哉日月有时归合茔封终天永辞絶而复苏伏惟尚飨
　　祭十二郎文【老成率府参军韩介之子也介二子曰百川曰老成起居舍人防无子以老成为后老成生湘滂百川死公乃命滂归后其祖介公及防介皆仲卿子至是防介百川皆死矣故文云吾上有三兄皆不幸早世承先人后者在孙惟汝在子惟吾又云去年东野往吾书与汝盖贞元十八年有送东野序即是年为十九年此文必其秋冬作十二月则公谪阳山矣斯文盖公所谓喜往复善自道者在当时无对后二百七十年欧阳文忠公为其父作泷冈阡表始足以追配公此作览者当自知之】
　　年月日【或无日字文苑作贞元十九年五月二十六日】季父愈闻汝丧之七日乃能衔哀致诚使建中逺具时羞之奠告汝十二郎之灵【文苑郎下有子字　今按郎子是当时语虽不必存亦不可不知也今谩补之】呜呼吾少孤及长不省所怙惟兄嫂是依中年兄没南方【防责守韶州卒于贬所】吾与汝俱幼从嫂归河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂常抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓【往上或无吾字】遇汝从嫂丧来又二年吾佐董丞相于汴州【相下或有幕字贞元十三年董晋帅汴州】汝来省吾止一嵗请归取其孥明年丞相薨吾去汴州汝不果来是年吾佐戎徐州【是嵗秋张建封辟公为徐州节度推官】使取汝者始行【佐上或有又字者上或有使字】吾又罢去【十六年五月张建封卒公西归洛阳】汝又不果来吾念汝从于东东亦客也不可以久图久逺者莫如西归【或有两图字一属上句非是】将成家而致汝呜呼孰谓汝遽去吾而没乎【谓或作为而下或有先字】吾与汝俱少年以为虽暂相别终当久相与处故舍汝而旅食京师以求斗斛之禄诚知其如此虽万乗之公相吾不以一日辍汝而就也去年孟东野往吾书与汝曰吾年未四十而视茫茫而髪苍苍而齿牙动摇【邵太史曰文用助字栁子厚论当否不论重复檀弓曰南宫縚之妻之姑之丧退之亦曰吾年未四十而视茫茫而髪苍苍而齿牙动摇近时六一文安东坡二先生知之　蜀人史彦升云退之祭文视荒荒今俗本作茫茫非是陈后山诗平陈郑毛视荒荒本此也　今按古书如荒忽茫忽之类皆一字也意义多相近当存之】念诸父与诸兄皆康强而早世如吾之衰者其能久存乎【存或作在】吾不可去汝不肯来恐旦暮死而汝抱无涯之戚也【去或作知】孰谓少者没而长者存彊者夭而病者全乎呜呼其信然邪其梦邪【或无其梦邪三字】其传之非其真邪信也吾兄之盛徳而夭其嗣乎汝之纯明而不克防其泽乎少者彊者而天没长者衰者而存全乎未可以为信也梦也传之非其真也【非上或有者字】东野之书耿兰之报何为而在吾侧也呜呼其信然矣吾兄之盛徳而夭其嗣矣汝之纯明宜业其家者不克防其泽矣【业或作荣】所谓天者诚难测而神者诚难明矣【明或作得非是】所谓理者不可推而夀者不可知矣【夀或作年】虽然吾自今年来苍苍者或化而白矣【苍下或无者字】动揺者或脱而落矣毛血日益衰志气日益微【志气或作气志】几何不从汝而死也死而有知其几何离其无知悲不几时而不悲者无穷期矣汝之子始十嵗【十或作一老成二子曰湘曰滂滂以季子出继则湘固宜十嵗也】吾之子始五嵗少而彊者不可保如此孩提者又可冀其成立邪呜呼哀哉呜呼哀哉汝去年书云比得软脚病往往而剧【比或作此非是】吾曰是疾也江南之人【南下或无之字】常常有之未始以为忧也【忧下或无也字】呜呼其竟以此而殒其生乎抑别有疾而至斯乎【斯下或有极字】汝之书六月十七日也东野云汝没以六月二日耿兰之报无月日【或作日月】盖东野之使者不知问家人以月日如耿兰之报不知当言月日【或无如字言或作时今按陆徳明经典释文序论当时语音之讹有曰而如靡异则此如字即而字之转耳不知当言月日者葢】
　　【言耿兰之报所以无月日者由其不知赴告之体当具月日以报也】东野与吾书乃问使者【东上或有盖字】使者妄称以应之耳【称一作传】其然乎其不然乎【或无其不然乎一语】今吾使建中祭汝吊汝之孤与汝之乳母彼有食可守以待终丧则待终丧而取以来如不能守以终丧则遂取以来其余奴婢并令守汝丧【或作】吾力能改终汝于先人之兆然后惟其所愿【或无终二字愿下或有焉字】呜呼汝病吾不知时汝没吾不知日生不能相养以共居殁不得抚汝以尽哀敛不凭其棺窆不临其穴【慿上临上或并有得字】吾行负神明而使汝夭【行或作何】不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年【或作尽今按或当作待尽余年】教吾子与汝子幸其成长吾女与汝女待其嫁如此而已呜呼言有穷而情不可终汝其知也邪其不知也邪呜呼哀哉【或无此句】尚飨
　　祭周氏侄女文【韩俞之女适四门博士周况于公为侄女元和十一年卒其详见公所志墓云】
　　维年月日十八叔叔母具时羞清酌之奠祭于周氏二十娘子之灵【或无子字俞为开封尉女名好好】嫁而有子女子之庆【元和三年周况登第公以好好妻之生一男一女】纒疾中年又命不永【卒时年二十七】今当长归与一世违凡汝亲戚孰能不哀撰此酒食以与汝诀汝曾知乎我念曷阕尚飨
　　祭滂文【滂公之侄孙老成之子也元和十四年公谪潮州滂与其兄湘皆侍行是嵗冬公移袁州滂乃死于袁遂于袁之郭南其详见公所志墓也】
　　维年月日十八翁及十八婆卢氏以清酌庶羞之奠祭于二十三郎滂之灵曰汝聪明和顺出于辈流彊记好文又少与比将谓成长以兴吾家如何不祥未冠而夭吾与卢氏痛伤可言【可或作何】思母之恩连呼以絶执兄之手勉以无悲情一何长命一何短权逺地孤魂无依沥酒告情哀何有极尚飨
　　祭李氏二十九娘子文【公之侄孙女其李干妻也】
　　维年月日十八叔翁及十八叔婆卢氏遣昶以庶羞之奠祭于李氏二十九娘子之灵曰汝之警敏和静人莫及之【静或作舒】姿相丰端不见阙亏幼而孤露其然何为出从于人既相谐熈又暴以夭神何所疵生杀减益竟谁主尸我哀汝母孰慰穷嫠我怜汝儿谁与抱持念此伤心不能去离奠以送汝知乎不知尚飨
　　祭张给事文【彻公之从子壻也详见公所志墓云】
　　维年月日兵部侍郎韩愈谨以清酌之奠祭于故殿中侍御史赠给事中张君之灵【御上或无侍字】惟君之先以儒名家逮君皇考【考名休尝佐宣武军】再振厥华乡贡进秀有司第之【贡或作举】从事元戎谨职以治遂拜郎官以职王宪不长其年飞不尽翰乃生给事松贞玉刚干父之业纂文有光屡辟侯府亦佐梁师前人是似耋吏嗟咨御史阙人夺之于朝大厦之构斧斤未操府迁幽都顽悖未孚繄君之赖乃奏乞留【长庆元年三月以张靖为卢龙节度使彻先为宣武从事累迁监察御史至是靖仍辟彻为卢龙判官时牛僧孺奏彻为真御史靖遣之而密奏幽州不廷日久今臣始至须强佐乃济行半道有诏以彻还之】乃迁殿中朱衣象版惟义之趋岂利之践虺豺发衅阖府屠割【或作剥】偿其恨犯君独髙脱露刀成林【刀或作刃】弓矢穰穰千万为徒噪讙为狂君独叱之上不负汝为此不祥将死无所虽愚何知慙屈变色君义不辱杀身就徳【七月军乱都知兵马使朱克融囚靖于蓟门馆杀幕僚等以彻长者不杀置彻于靖所居月余迁之别馆彻出门骂曰汝何敢反行且骂众即击君以死】天子嘉之赠官近侍归于一死万古是记我之从女为君之配君于其家行实髙世无所于舆魂东归【于或作掩舆或作与】诔以赠之莫知我哀呜呼哀哉尚飨
　　祭女挐女文【元和十四年正月公以论佛骨贬潮州女挐年十二死于商南层峯驿详见墓志及层峯驿诗女挐公第四女挐女加女居二反挐或从奴古本祭文与扩铭皆作女挐董彦逺曰挐字传写之误葢古文如纷挐等字无从奴者公最好古名其女不应用俗字也　今按挐拏通说已见第五巻李花诗】
　　维年月日阿爹阿八【南史人歌曰始兴王人之爹赴人急如水火荆土方言谓父为爹爹屠可切又陟斜切】使汝妳以清酒时果庶羞之奠祭于第四小娘子挐子之灵呜呼昔汝疾极【或作亟】值吾南逐苍黄分散使女惊忧我视汝顔心知死隔汝视我面悲不能啼我既南行家亦随谴扶汝上舆走朝至暮天雪冰寒伤汝羸肌【天或作大汝或作女古本汝多作女通用】撼顿险阻不得少息不能食饮又使渇饥死于穷山实非其命不免水火父母之罪【谷梁传昭十九年子既生不免乎水火父母之罪也】使汝至此岂不縁我草路隅棺非其棺既瘗遂行谁守谁瞻魂单骨寒无所托依人谁不死于汝即寃我归自南乃临哭汝【元和十五年九月公自袁州入为国子祭酒】汝目汝面在吾眼傍汝心汝意宛宛可忘【宛宛或作寃寃诗宛在水中央郑注宛坐见】逢嵗之吉致汝先墓【长庆三年十月四日公尹京兆发其骨归河阳】无惊无恐安以即路【以一作没】饮食芳甘棺舆华好【芳或作柔】归于其丘万古是保尚飨
  </div>
  <div class="pagination">
   <a href="东雅堂昌黎集注_page14.html">
    上一页
   </a>
   <span>
    ...
   </span>
   <a href="东雅堂昌黎集注_page10.html">
    10
   </a>
   <a href="东雅堂昌黎集注_page11.html">
    11
   </a>
   <a href="东雅堂昌黎集注_page12.html">
    12
   </a>
   <a href="东雅堂昌黎集注_page13.html">
    13
   </a>
   <a href="东雅堂昌黎集注_page14.html">
    14
   </a>
   <span class="current-page">
    15
   </span>
   <a href="东雅堂昌黎集注_page16.html">
    16
   </a>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <a href="东雅堂昌黎集注_page19.html">
    19
   </a>
   <a href="东雅堂昌黎集注_page20.html">
    20
   </a>
   <span>
    ...
   </span>
   <a href="东雅堂昌黎集注_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
